<!DOCTYPE html>
<html>
 <head>
  <meta charset="utf-8"/>
  <title>
   唐书志传 - 第 4 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐书志传 - 第 4 页/共 15 页
  </h1>
  <div class="content">
   却说边廷听知消息，飞报入长安，隋主代王侑升殿，近臣奏曰：“边关飞报：晋阳留守李渊，率领大军三十余万，号称义兵，侵犯境界至急。”代王侑大惊，急问文武：“谁可为将，以退渊兵？”将军阴世师出班奏曰：“臣举二人，可退李渊。”隋主曰：“所举者何人？”世师曰：“郎将宋老生、大将军屈突通，此二人勇冠诸军，足为渊兵敌也。”隋主即遣宋老生帅精兵二万，屯霍邑；屈突通将骁骑数万，屯河东，以拒李渊。二人得旨，部兵离了长安。
　　却说宋老生部兵二万，来到霍邑屯扎，离渊营不远。老生深堑高垒，按兵不出。两下相拒二十余日。会七月初间，秋霖连日不止，贾胡堡平地水深三尺，旌旗、衣甲尽皆濡湿，李渊兵不能进，军粮支给将尽。又人报：屈突通选骁骑屯扎河东欲扼李渊之后。因是，渊在军中甚怀忧惧，不出视事。世民与户曹张道源入见渊曰：“大人以新军初出，自先恐惧，何以能安其下？秋雨久落，必有长霁。军饷渐少，遣人催运。今屈突通兵屯河东。即目李密拥兵坐观胜负，大人何不奉咫尺之书，召与连师，许以平分天下，彼必见许。若就此机会，则河东之兵不足患耳。”渊是其言，即令刘文静往太原催督粮饷，及会突厥兵，遣使以书召李密。
　　话分两头，且说李密自取回洛仓之后，威声大振，每日与将佐议进复之计。忽报：“李渊遣使命，奉书来见将军。”密令召入，问曰：“唐公兵抵霍邑，近日事势何如？”使者曰：“近因潦雨不止，唐公恐苦士马，按军不动。听知将军破东都兵于平乐园，敬遣使者奉书慰访，欲与将军共定大计。”即持上渊书。密接书，拆开视之。书曰：
　　八月十五日渊顿首奉书于李将军足下：将军抱经世之雄略，树显赫之风声，敛天下英雄，使各尽其才，旗诣东都，锋刃莫敌。渊区区以隋政分崩，群下不识时务，妄尊举为盟主，甚非其任。今将军拥数十万之精兵，慨众亿兆之生民，共仗大义，偕尊王室，扫平鼠辈，以清天下。久后分茅胙土，庶成建国之典，岂不伟欤！某再拜。
　　密自恃兵强，欲为盟主，见书微有倨傲意，亦命祖君彦作复书，遣人随使回霍邑，见唐公。唐公正与将佐候使者回音，人报：“李密遣使复书来见。”唐公命入。密使者进见，奉上其书。唐公拆开视之，书曰：
　　密致书于李将军大麾下：密闻天命靡常，惟德是归，隋惟无道，残虐尤甚，致干戈遍充四野，苍生填委沟壑；恶贯天日，神人共愤。今将军倡为义举，所向风靡，罔不顺服。以书示密，密敢不引领伺命！然而胜负未决，群下怀疑，不无意属于他人者或寡矣，所望左提右挈，戮力同心，执子婴于咸阳，殪商辛于牧野。快哉此行！时勿失耳。
　　渊得书，笑谓将佐曰：“密妄自矜大，非折简可致。吾方有事关中，若遽绝之，乃是更生一敌。不如卑辞推奖，以骄其志，使为我塞成皋之道，缀东都之兵，我得专意西征。俟关中平定，据险养威，徐观蚌鹬之势，以收渔人之功，未为晚也。”众然之。渊乃使温大雅复书，回其来使。来使辞了唐公，迳还洛口，奉上唐公回书。密当座拆开视之，书曰：
　　天生烝民，必有司牧。当今为牧非子而谁？老夫年逾知命，愿不及此，欣戴大弟攀鳞附翼，唯望早膺图谶，以宁兆民。宗盟之长，属籍见容，复附于唐，斯荣足矣。殪商辛于牧野，所不忍言；执子婴于咸阳，未敢闻命。汾、晋左右尚须安辑，盟津之会未暇卜期。
　　密得书甚喜，以示将佐曰：“唐公见推，天下不足定矣！”自是，信使往来不绝。毕竟看后来何如？



　　第五节　严道宗谋说薛举　常仲兴兵败昌松
　　大业十三年秋七月，雨久不止，渊军中乏粮，刘文静催运未返。或传突厥与刘武周结连，乘虚欲袭晋阳。渊闻此消息，欲领军北还。裴寂等见雨水连旬，人马病死，亦以为：“隋兵尚强，未易卒下，李密奸谋难测，武周惟利是视。不如还救根本，更图后举。”李世民曰：“今禾菽被野，何忧乏粮？老生轻躁，一战可擒；李密顾恋仓粟，未遑远略；武周与突厥外虽相附，内实相猜。武周虽远利太原，岂可近忘马邑？本兴大义，奋不顾身以救苍生，当先入咸阳，号令天下。今遇小敌，遽已班师，恐从义之徒一朝解体。还守太原一城之地，为贼耳，何以自全？”建成亦以为然。
　　渊不听，促令引发。左军得令，各治行装，拔寨离了霍邑。惟世民管领右军惧世民之威，尚未敢行。世民将复入谏，遇渊已寝，不得入，曰：“我等若再回晋阳，外有深敌，死无葬身之地！”言罢，踊跃号哭于外，声闻帐中。渊召问之，世民曰：“今兵以义动，进战则克，退还则散。众散于前，敌乘于后，死亡无日，何得不悲？”渊乃悟，曰：“军已发行矣，奈何？”世民曰：“右军严而未发，左军去亦不远。请自往追之！”渊笑曰：“吾之成败，皆在汝。由你所为。”世民出帐，即与建成分道夜追，未七十里，左军复还。既而太原运粮亦至。因是军心始安，声势大振。
　　且说霍邑宋老生，只是坚守不出战，欲候唐军众乏，乘虚击之。打探人回报：“唐寨兵精粮足，预备火炮、火箭、云梯各项，待雨霁来攻打城郭。”老生听得甚忧。部将夏侯玄曰：“金城薛举，雄兵数万，今自称帝，据天水郡。其子仁杲，骁勇多力，善骑射，军中号万人敌。可修书一封，令机密人送去，说之以利害，诱之以合从。彼若见从，使出军控渊之后，则渊一战可破也。”老生依其说，即修书，令一能干者送到天水见薛举。薛举得书，问于严道宗曰：“宋老生为隋守霍邑，以书邀说合从之势，可从否？”道宗曰：“唐公倡举义兵，三辅豪杰响应。李氏之子英迈过人，其志不小，若策非万全，未可轻举。今若与隋吞并，势终不解，非一载而可下。莫若从权许之。唐公如胜，则我按兵不出；若败，则乘虚击之。是两利皆我得也。”薛举大悦，即回书与来人，许以出兵攻渊之后，遣人会集河西军马，同应老生。
　　河西府司李轨，字处则，凉州姑臧人，略知书，有智辨。家富，任侠。听得薛举令人来召，与同郡曹珍、关谨、梁砍、李斌、安修仁等谋曰：“薛举今来会兵，欲坐观胜败，就中取事。若不从，必致侵暴。郡官庸怯，势不能御。吾辈岂可束手，并妻孥为人所虏耶？不若并力拒之，保守河右，以待天下之变。”众皆以为然，欲推一人为主，各相让莫肯当。曹珍曰：“久闻图谶：‘李氏当王。’今轨在谋中，乃天命也。”遂相与拜轨，奉以为主。轨乃令修仁率诸胡兵入内苑城，建旗大呼曰：“隋室分裂，李氏已应谶书。今我等共尊为主。敢有不从者，先枭首号令！”轨亦集众助之。修仁踏入河西府，来轨虎贲郎将谢统师。郡丞韦士政遂自称“河西大凉王”，置官属，掌理其事。关谨等欲尽杀隋官，分其家赀。轨曰：“不可。诸公既见推尊，当禀吾约。今兴义兵，以救生民，隋置官属，我当抚而用之。若乃杀人取货，此群盗所为耳，将何以济？”关谨等乃止。轨遂以统师为太仆卿，士政为大府卿，自结民间豪杰，用防薛举。
　　消息报入天水郡来，薛举知的，大怒曰：“竖子何敢妄自称号，故违盟好！誓踏平西河，剿戮鼠辈，方快吾志也！”即遣其将常仲兴，部兵数万，前攻西河；令子仁杲镇守天水；自率精兵二万继之。当日，常仲兴领兵迳从西河进发，前抵昌松，离西河二十里下寨。哨军报入西河，李轨问曰：“谁出兵迎敌仲兴？”一将应声而出曰：“某愿往。”众视之，乃部属李斌也。轨即欲遣行。关谨曰：“薛举势大，更遣仲兴为前敌，可以智胜，不可以力退。此间离昌松止争二十里之地，薛举亲军随后，宜先遣骁将黄有武领兵五千，埋伏昌松左道；修仁领兵五千，埋伏西河北岸，候薛军半渡击之。先备船只，伏军于上河头相应。曹珍部一支兵，抄攻薛举之后，多张旗帜，信炮、金鼓之属，设为疑兵。李斌离城迎敌佯输，引仲兴入阵。李轨、安修仁守城。”众将得令，俱各领计去了。
　　次日，常仲兴率兵将近西河，于平川旷野排下阵势。李斌部兵来，与仲兴军相近。两阵对圆，仲兴更不打话，只见副将陈泰骤马挺枪，直取李斌。李斌舞刀来迎。战不多时，李斌回马望本阵而走。陈泰引兵掩杀。赶去十五里，忽闻后军大喊。流星马报上来：“左道鼓声大振，不知何处军？”副将龚廷玉谓仲兴曰：“此必有谋。后军速退！”陈泰急忙回军，李斌背后杀来。左道黄有武一军迎头拦住，被李斌赶上，一刀斩于马下。薛军大败。廷玉与仲兴不敢往原路，领残军望西河渡而走。常仲兴众人未及半渡，忽岸畔金鼓齐鸣，修仁一支军杀出，薛兵又败一阵，大半死于河中，仲兴正抢上岸，遇上流头船只荡来，冲堕水中，被修仁一把执之。薛举哨军报知：仲兴全军陷没，又被曹珍于山后设疑兵，亦不敢进，望后退归天水。李轨鸣金收军，斩首二千级，虏其众无数。修仁绑缚仲兴于帐下，轨欲放遣之，斌曰：“力战获俘，复纵以资之，将焉用耶？不如尽坑之。”轨曰：“天若祚我，当擒其主。此属终为我有；若其无成，留此何益？”乃纵之。后人读史至此，有诗赞之云：
　　纵留俘卒悉全身，一点仁台恻隐存。若使此心无倦政，薛君宁不位称尊？
　　未几，攻击张掖、敦煌、西平、抱罕，皆克之，尽有河西五郡之地。会隋主诏涿郡薛世雄，将燕地精兵二万讨李密，命王世充等诸将皆受世雄节度，所过盗贼随便诛剪。李轨恐兵临河西，日夜持防。忽哨军回报：“薛世雄被窦建德所破，惭恚发病卒。”轨闻此消息，遂按兵不动。且说李渊军。据贾胡堡日久，八月雨霁，下令军中晒曝铠仗、行装，趣攻霍邑。渊与将佐议曰：“老生坚守不出，焉能进取？”世民曰：“老生勇而无谋，以轻骑挑之，理无不出。倘或固守，则用行间，诬以与我有通约，彼必恐为左右所奏，安敢不出？”渊然之，乃遣世民率数百骑，先至霍邑城东数里埋伏，以待步兵；使建成将数百骑，至城下，举鞭指麾前后，若将围城之状。刘弘基领兵一万，城下挑骂，引之出敌。众将各依令而去。渊自统大军随后。毕竟且看何如？



　　第六节　大有义说陈叔达　李密书招徐洪客
　　却说刘弘基引兵城下搦战，宋老生与江志达、伍存良一班将佐多置擂木炮石固守，并不出战。弘基令军士在城下百般秽骂。老生大怒曰：“唐军太欺我耶！”即引兵三万，分左右翼而出。建成见老生出城，使殷开山召后军。后军继至，渊欲使军士先食而后战。李世民曰：“敌已出城，当先挫其锋，时不可失。”乃使建成阵于城东，自结阵于城南。宋老生摆开阵势，左翼军江志达一骑飞出阵前搦战。对阵中殷开山手挥大斧，直奔志达。志达捻枪来迎。二人战不数合，右翼伍存良骤马跃出，夹攻殷开山。开山兵佯输，拨回马走。宋老生见唐军小却，率军一掩杀来。世民引数百骑自南原驰下。冲击老生阵，出其背。老生后军先乱。刘弘基跃马持枪，直犯隋军，正遇伍存良接住弘基交锋。弘基手起枪到，刺于马下，隋军大溃。宋老生见势头失利，与江志达领败兵杀出重围，望霍邑僻路走。殷开山、刘弘基引兵赶来。
　　老生正走间，忽山坡后金鼓齐鸣，一少年将领一千骑当头阻住。江志达向前迎敌，被其将挥起钢刀。斩为两段。宋老生前后受敌，知不能脱，即弃马，投于堑下。后军刘弘基赶到，就而斩之，尽降其众，与前军合。时杀死隋军僵尸数里，流血成沟。会日已暮，渊即命登城。将士各攀援而上，遂克之。渊大军进了霍邑，诸将佐俱上其功。刘弘基进宋老生首级，引得一少年将领来见，乃临淄人氏，姓段，名志贤。少无赖，数犯法。大业末从父客太原，以票果诸恶少年畏之，为世民所识。闻唐公进围霍邑，故部其众来从，正遇交锋，首杀老生部将江志达。唐公见其身材健捷，姿质伟岸，甚悦，即授之右领大都督府军。就令温大雅纪录功册簿行赏。军吏有言：疑奴应募者不得与良人同。渊曰：“矢石之间，不辨贵贱。论勋之际，何有等差！宜并从本勋授。”引见霍邑吏民，劳赏如西河，选其壮丁使从军。士欲归者，并授五品散官遣归。或谏以官太滥，渊曰：“隋氏吝惜勋赏，此所以失人心也。奈何效之？且牧众以官，不胜于用兵乎？”众人皆拜伏其论。渊下令大军进略临汾、绛郡。哨兵军报入临汾、绛郡来，通守陈叔达闻得消息，即分遣军士各门筑起土城，以示重垒严固，悉力拒守。渊兵到城下，分道攻击，相拒二十余日，不能进。渊督率诸将，用火箭、云梯各项，一齐攻打。温大有入中军，见唐公曰：“陈叔达诚实君子，今为隋臣，安得不效其职？纵攻克其城，百姓损伤者多。来日凭几句言，于城下说之，彼必来降也。”渊从之，下令缓其攻打。次日，温大有匹马于城下大叫，令人请陈叔达有机密事
　　说。守城军报知叔达。叔达登城，见温大有立于城壕边，问曰：“阁下召叔达，有何高论？”温大有曰：“吾闻：‘顺天者昌，逆天者亡。’唐公倡举义兵，欲尊王室，德爱及于百姓，威令行于诸侯。又兼世民深得豪杰之心，所向何有不克？知天命者，即当倒戈而降，乃为明达。若苟规规于一偏之见，拒守孤城，倘唐军并力攻击，围困延月，内乏粮食，外无救援，一至丧身失守，此谓‘逆天者亡’也。且通守为当今名士，须先观时势，细察兴亡。试以为唐公与隋王政令，二者孰优？”叔达曰：“政令比于隋主，诚大有不似。然唐以义举，则隋主君也，唐公臣也。以臣侵君之土宇，可谓忠乎？”大有曰：“隋主远事游幸，流连忘返。侑王秉国，权柄下移，天下危殆无日，兼群雄窃据以观时势者，遍满州郡。唐公指挥号呼，四海英雄景从。阁下知天命者固如是乎？”叔达被温大有说到是处，猛省曰：“公言甚有理。我当纳降。”大有随报唐公。次日，叔达开了城门，迎接唐公入城。渊前后大队人马进了临汾、绛郡。渊见叔达言词慷慨，明敏机警，甚喜，礼而用之。渊安抚吏民。大军至龙门，有合淝人任环谒见。渊与谈论，对答如流。渊以为河东县户曹。忽报：“刘文静、唐鞘利以突厥兵五百人、马二千匹来至。”渊喜其来，缓谓文静曰：“吾军西行及河，突厥始至，兵少马多，皆君昔行将命之功也。”文静曰：“静以公命达于始毕可汗，始毕以军中马匹乏少，故付静复带就军应用，非敢有辱公命。”唐公深然之。人马进次河东境，离城不远，令人递战书报入河东来。
　　且说拒守河东者，乃隋将屈突通。按《唐史》，屈突通徒河人，少好兵法，善抚吏民，遇敌必身先士卒，故人乐为之用。忽听候骑报唐兵近河东，与其将桑显和、尧君素、张允忠商议。桑显和曰：“渊军新破宋老生数万之众，连下临汾、绛郡，士卒甚锐，难与交锋。将军可先断绝其津梁，令一军前阻饮马泉，坚壁不出。候彼饷运弗继，士马疲乏，然后乘其怠而击之，一鼓可破矣。”屈突通依其计，即断绝桥梁，整备器械，令桑显和领数百骑拒饮马泉坚守，果是一夫当关，万夫难过。渊谋于将佐，汾阳薛大鼎说渊曰：“请勿攻河东。自龙门直济河据永丰仓，传檄远近，关中可坐取也。”渊将从之，诸将有请先攻河东，任瑰曰：“今主政残酷，兵役不止，天下之人思见拯乱，与之息肩。公天付神武，仗顺而起，军令严明，所下城邑无秋毫之犯。关中起兵者，”踵而待，拥义师，迎众欲，何不济哉！瑰在冯翊，久悉其人，情愿为一介使，入关宣布威灵，以收左辅，繇梁山济河，直趋韩城，逼“阳，徇朝邑。萧造文吏，势当自下。次招诸贼，然后鼓行而前，据永丰积粟。虽未得京师，关中固已定矣。”渊悦曰：“是吾心也。”时关内群盗惟孙华最强，渊令人以书招之。华来见渊，渊以言慰奖之曰：“观君材貌，非剽掠暴劫之人，正宜阐效忠贞，以图显名，何作秽行偷生，有辱先人乎？”华即倾心拜伏曰：“华恨未得主人，因以苟免存济。今遇将军，虽使肝脑涂地，亦不辞也！”渊又以任瑰为招慰大使，前往说韩城。任瑰至城下，说：“唐公不以威力协人，府丞自察时势归降，免致生民受困。”府丞罗闰即开韩城迎接李渊。下了韩城，秋毫无犯，旁郡皆顺风纳款。
　　屈突通自恃兵精粮足，只是坚守弗出。唐兵进不得河东。渊谓将佐曰：“屈突通精兵不少，相去五十余里，不敢来战，足明其众不为之用。然通畏罪，不得不出。若会李密一军进逼其后，我军进攻其前，河东唾手可得。”世民曰：“大人此计甚妙。”渊即令人持书以会李密，遂按兵不动。却说李密会武阳郡，郡丞元宝藏以郡降李密，密以为上柱国。宝藏使其客钜鹿人魏徵为书启，谢李密，且请改武阳为魏州，又请命，欲帅所部甲士，西取魏郡，南会诸将取黎阳仓。密得书，见词理婉曲，精捷丽华，问来人曰：“此启书出于谁人手作？”来人对以“魏徵所为。”密大喜，即以宝藏为魏州总管，且召魏徵来见。宝藏即遣魏徵往谢密。密以为掌记室。有太山道士徐洪客，令人献书于密。密展视之，书曰：
　　愚闻：欲兴大事者，虽审天下之势，意图进取者，宁先制服于人。今将军大众久聚，恐米尽人散，师老厌战，难可成功。如乘进取之机，因士马之锐，沿流东府，宜向江都，执取独夫，号令天下。
　　密壮其言，以书招之。洪客竟不出，逃避于他郡，莫知所之。
　　胡氏曰：洪客之谋奇而正，非独李密不及，唐之诸人皆不及也。天下未尝无才，或隐于屠贩，或隐于盗贼。洪客与魏徵者，皆优游黄冠中人，而抱匡时之略，怀济世之具，顾人自不能知耳。然李密不足与言，岂当时洪客未知晋阳兴师，或无路以自达，而于密献此书耶？以此一言观之，洪客胸中奇计固多矣，而即逃遁不自见，岂其不及唐室之兴而死欤？抑以黄石公、鲁仲连之流欤？呜呼！其可谓高士矣。
　　后人有诗一首，评李密不能荐贤，洪客不知事唐云：
　　见贤难以用书招，李密为人志自骄。时有晋阳由义起，黄冠何必侣渔樵？



　　第七节　李密拥众寇东都　季珣死节箕山府
　　大业十三年九月，河南、山东大饥，饿殍满野。诏开黎阳仓赈之，吏不以时给，死者日数万人。徐世勣言于李密曰：“天下大乱，本为饥馑，今更得黎阳仓，大事济矣。”密善其言，即遣世勣帅麾下五千人济河，会元宝藏、郝考德，共袭破黎阳仓，杀官吏据之，开仓恣民就食。浃旬间，得胜兵三十余万。窦建德、朱粲之徒，亦遣使附密。密因是威声及于远近，每日只是与将佐议取长安之计。忽报：“唐公遣人来，请兵合攻河东。”密欲遣行，王伯当曰：“某每占天气，见旺气在于太原，将必有霸。得失存亡岂能并求？彼强我弱，我存彼亡，终不能两立。今若合之，以兵攻破河东，是助彼求霸，劳无功矣。若是得长安之后，乘势吞我，易如倾瓶水于高屋之上，其可御哉？”密曰：“然则何以处之？”伯当曰：“如不允命，则失往日之亲。大王发书回唐公，言王世充睨觎洛口，军士难以遽离。许候会于关中。惟黎阳仓粮，可运万斛以充军饷。彼得其粮，请兵亦止也。”密然之，即复书，令人送粮一万斛，回复唐公。”
　　唐公军士正忧乏粮，得之甚喜。见书意，以为起军未便，渊亦不甚催，复令来人回。渊与屈突通相拒六十余日，犹未下，三辅豪杰至者，日以千数。渊欲引兵西趋长安，犹豫未决。裴寂曰：“屈突通拥大众，凭坚城，吾舍之而去，若进攻长安不克，退为河东所踵，腹背受敌，此危道也。不若先克河东，然后西上。”李世民曰：“不然。兵贵神速，吾席累胜之威，抚归附之众，鼓行而西，长安之人望风震骇，智不及谋，勇不及断，取之若振稿叶耳。若淹留自弊于坚城之下，彼得成谋，修以待我，坐费日月，众心离沮，则大事去矣。且关中蜂起之将，未有所属，不可不早招怀也。屈突通自守虏耳，不足为虑。”渊两从之：留诸将围河东，自引军西行朝邑。法曹靳孝谟以满津、中浑二城降，华阴令李孝常以永丰仓降，京兆诸县亦多遣使请降。渊大军将至关中，再遣使会李密。使者领命去了。却说李密乘兵精粮足，引众进逼东都。边廷飞报入东都，越王侗听的，大惊，问于群下曰：“李密之兵屡来侵犯境界，何以御之？”黄永奏曰：“大王可遣刘长恭、庞王等帅兵与王世充军会，共击李密，可以成功。”越王依奏，遂令刘长恭、庞王起东都兵二万，前去与世充同御李密，又诏诸军皆受世充节度。刘长恭领命，克日出师不题。
　　话分两头，且说江都郡丞冯慈明，因探报言：“李密势大，难为抗敌。”慈明与府属商议：“即日越王大军在东都，我乘夜从间道去请救兵，出密背后，乘虚破之，无不克也。”众然其计。慈明分调以下守城，自偷出城门，由僻路迳往东都。行未数里之外，被密巡哨军捉住，搜身上有救急文书，一齐绑缚来见李密。密素闻慈明之名，即下帐喝散军士，亲释其缚，延坐劳问，礼意甚厚，因谓之曰：“隋祚已尽，天下分崩，未知鹿得谁手。公能与孤共立大功，久后富贵岂敢独享？”慈明曰：“公家历事先朝，荣禄兼备，不能善守门阀，乃与玄感举兵，偶脱罗网，得有今日，唯图反噬，未谕高旨。昔有汉之王莽、董卓，东晋王敦、桓玄，非不强盛，一朝夷灭，罪及祖宗。仆死而后已，不敢从命。”密大怒曰：“不识时务书生！妄生词端，以辱我耶！”即命囚之，令席务本防守。慈明夜说务本曰：“今天子建令东都，谋臣猛将不下数十万。以吾观于李密，非拨主之人也。你等何必坚事之？倘天兵掩至，那时欲全性命，其可得乎？”席务本曰：“公何不从此走去？”即开了监门，放慈明脱离防邑，亦自逃走。
　　慈明得脱了监禁，乘夜间关跋涉，不辞劳苦，七日得达江都，上表奏知炀帝。炀帝慰遣之。复回东都见越王，说：“李密虽有武阳之地，禀性轻暴，不能用贤任能，加之赏罚不明，号令不行，人心离散。今兵向东都，所统之郡空虚。若遣一军乘虚袭之，使其前不克进，退无所止，则密之首可致麾下耳。”越王大悦，遂遣慈明持节，会世充兵背袭李密。慈明领令，离了东都，前至雍丘县界。正行间，忽前面征尘骤起，旌旗展动，一支军从山坡出，乃密将季公逸。冯慈明欲往径路逃避，被数十军人赶上，捉来见公逸。公逸曰：“李将军待尔不薄，何得走脱？”即令军人缚了，带回见李密。密曰：“今番肯降否？”慈明曰：“不降。纵明公不杀我，久后我亦走。”密又义而释之。慈明昂然而出。至营门，翟让叱之曰：“抗拒狂徒，留之何益！”言罢，一刀挥下头来。后人有诗赞云：
　　慷慨忠贞士，丹心自不移。盛名为密识，义气有天知。跋涉离军日，间关见主时。遭擒言益壮，不负烈男儿。
　　李密遂大会将佐，围攻洛口箕山府。郎将张季珣守之坚壁不下。密督诸军攻打。城上季珣极口秽骂。密怒，自率军士，装起云梯，堆积砂土，益力攻打。季珣令众人擂下木石、火炮之具下来，密军不能近前。时密众数十万，季珣所领不过数百人，而执志弥固，誓以必死。久之，粮尽水竭，士卒羸病。季珣抚循之，一无离叛。与密相拒二百余日，城遂陷。大军入箕山府，执获季珣，来见李密。密曰：“量汝一匹夫，欲守孤城以抗天兵！今城陷被俘，若肯季心归降，即封汝为箕山郡丞，仍令管领箕山郡事。汝心下如何？”季珣曰：“城破被擒，势穷力竭，有死而已。岂有屈膝拜贼之理！”密大怒，命左右牵出斩之。季珣引颈受刑，全无惧色。季珣临死之时，神色不变。众军士莫不嗟呀。密亦悔恨，令具棺椁，收其尸而葬之。后人有诗赞云：
　　孤城独守力难支，被执临刑志不移。隋室守臣甘伏虏，未知那个是男儿？
　　《钟谷演义》至此，亦笔七言四句，以挽之云：
　　丧首辕门血未干，唯君义气重如山。坟前石马经年立，古木斜阳日色寒。
　　李密克取洛口，会渊遣使召密合兵入关。密恐日前失约，许关中会集，遣使人回复唐公；自随整人马，陆续进发。使人回见李渊，说李密克日约会关中。渊大喜，即帅诸军济河至关中。关中士民归之者如市。渊以本部军各分调启行；遣世子建成并刘文静，帅王长谐等诸军屯永丰仓，守镇潼关，以备东方兵，慰抚使窦轨等受其节制；世民帅刘弘基等，徇渭北，慰抚使殷开山等受其节制；自帅柴绍、裴寂、陈叔达、薛大鼎、史大奈、任瑰等，部兵二十余万，进取长安。渊分拨已定，建成等各领命去了。且说渊军未及进发，有冠氏长于志宁与安养尉颜师古，及世民妇兄长孙无忌，谒渊于长春宫。渊问及时务事，长孙无忌曰：“明公以天下为度，以生民为念，深求乎守之道，则惟择将择相，与之共理而已矣。昔汉高之三秦也，有萧何为之谋，而后韩信得以尽其策；宣帝之屯金城也，有魏相为之主，而后赵充国得以定其功。天下之事，未有不由将相戮力而可与有成者。”渊大悦曰：“愿得贤辈，与共理邦国。今遇诸公，实契平生也。”志宁、师古皆以文学知名，无忌仍有才略，渊皆礼而用之。由是群贤类进，各荐所知。且看后来如何？



　　第八节　李世民兵会长安　段志贤单骑破虏
　　却说李渊从弟李神通，在长安亡命入鄠县山中，与长安大侠史万宝等起兵，众有数万，来应渊。渊女〔婿〕柴绍之妻，亦聚徒于蓝田，得万余人，听的渊大军屯关中，各遣使迎渊。渊即使柴绍将数百骑迎李氏，柴绍领命去了。关中群盗皆请降。渊以书慰劳之，曰：“诸君欲共仗大义，以成美名、富贵。久当共之。”众闻其召，各领所部来见，共有十万余人。渊使受世民节制。因是军声尤盛。引兵望长安进发。
　　边廷消息报入长安来，京兆内史卫文升年老，闻渊军至，忧惧成疾。独将军阴世师、郡丞骨仪奉代王侑，率将佐乘城拒守。渊军至永丰仓，赏劳军士，赈济饥民。大兵进屯冯翊，遣使召世民军合。世民所领一支兵，从关中招抚，禁革以下不许侵扰。百姓各箪食壶浆，以迎王师；群盗归之如流。世民收其豪俊，以备僚属，有胜兵九万，扎营于泾阳。
　　时柴绍军迎见妻李氏，大悦曰：“自长安别，赴太原，一何音问疏阔。不期今日得遇，实天从所愿也。”李氏曰：“吾因归鄠县别野，散家赀，聚徒众，欲赴太原。听知父兵进关中，故来相约。”二人各诉款曲，将精兵万余，会世民于渭北。世民大喜曰：“人所谓‘摧锋破敌，无非父子亲兵。’吾今日有之耳！”因与柴绍各置幕府，号“娘子军”。有隰城尉房玄龄，谒世民于军门。世民一见如旧识，曰：“使吾成大事者，必此人也。”署记室参军，引为谋士。玄龄亦对人曰：“此真吾主也！”罄竭心力，知无不为。世民即引兵趋司竹。军令严整，所过秋毫无犯。遣使者白告渊，请期日赴长安。
　　却说渊命刘弘基、殷开山等分兵西略扶风，有众六万，南渡渭水，屯于长安故城。守臣郎将翁霸，听得渊军到，即与部属徐质商议。质曰：“今兵少，不可敌。若分其势乃可。公引兵背出渭水，渊兵必南应之，然后轻兵袭其寨，可破也。”霸从之，即领精兵四千寇渭水，徐质引兵五千出城。刘弘基以兵从左右翼出战，与徐质两下军器并举，交锋未十合，后阵人报：“长安城军攻袭后营。”弘基即令殷开山一支军兼行，趋渭水。殷开山逆击之，徐质军大败，杀向渭水，与霸合为一处。渊众势大，如何敌得住？二人引残兵，弃城走归长安。弘基迎渊入城。渊命建成选仓上精兵，趋长乐宫；遣使迎世民。世民率诸佐入见。渊以其新附诸军北屯长安故城。延安、上郡、雕阴皆请降，渊遣人招纳之。
　　渊引军西行，所过离宫、园苑皆罢之，出宫女数百人，令各还其亲属。远近大悦，争持羊酒劳王师者，处处皆然。十月至长安，诸军皆集，合二十余万。渊命各依垒壁扎下，毋得入村落侵暴良民。长安城中卫文升、阴世师等，深沟高垒，悉力拒守。骨仪上言：“宜往河东取救。”代王侑从之，即遣使取屈突通军来救长安。使者领诏，迳来河东。
　　且说河东屈突通，与渊将吕绍宗屡日交兵，不分胜负。因是河东久战不下。忽报：“渊军进逼行在，遣使来取救兵。”通惊曰：“河东亦是要害之地，若弃之而趋长安，则河东谁可保？”尧君素曰：“今上有燃眉之急，主将不得不持兵救应。我引兵拒蒲，以扼河东。主将可自救长安。”通从之，即以君素守蒲，自引兵一万，由武关趋蓝田，以救长安。兵至潼关，阻刘文静兵，不得进。相持二十日，屈突通从高阜处望见文静与王长谐分为三壁屯扎，前一壁旗帜不整，军士怠倦。与桑显和谋曰：“观静军散乱，易为攻击。今夜乘其不备，从关左道掩袭之，无有不破者耳。”显和曰：“此策甚妙。缘文静亦善用兵，当分前后攻之。”通即令：“张允忠领一支军，攻其一壁。我军随后至矣。”允忠领计去了。
　　将近三更左侧，允忠悄悄由左道迳出关来，果是王长谐军无备，被允忠斩壁而入，乘夜不知虚实，谐军大乱。通兵从后掩至，夺其一壁，关里火光照天，金鼓不绝。两下交兵，将近天色欲曙，桑显和纵兵大出，王长谐不能抵敌，大败。将逼文静营，文静戒令军中勿惊，自以短兵立于壁外，通军不敢近。因是文静一壁独完。会允忠兵骤至，箭如雨下，文静军溃。段志贤率壮骑驰入，杀通众十余人，左腿中流矢，忍痛不言，奋冲驰突。文静亦被矢伤，死者甚众。显和以士卒战疲，乃传餐于中军。文静因得分兵守其二壁，仍集游军数百骑，与段志贤等自南山还击其背。金鼓连天，三壁兵大呼，奋而出。显和众各慌，遂大败。志贤乘胜掩杀，正遇张允忠迎战，被志贤一刀斩之。屈突通与显和单骑复逃回潼关。文静尽降其众。唐军复振。
　　而长安代王朝夕望河东救兵到，至是一月不报，城中困急。渊遣温大雅于城下谕文升等曰：“盖闻：‘贞妇不嫁破亡之家，贤臣不佐绝灭之国。’今隋主无道，代王幼冲，国已将亡，社稷崩颓。诸军苦为守此孤城，一旦身死世绝，为天下笑。”文升于城上答曰：“尔曹出兵无名，徒恃其士马之众。古人称‘利人土地货宝者谓之贪兵，兵贪者必败。’唐公弗守臣节，围寇长安，不道之极矣！君上临川，以代王付吾等奉守，今銮舆未返即开门归降，苟图富贵不恤大义，上负吾君，下负民望，有忠心以报国者固于是乎？此颈可断，此志不可移也。”大雅闻文升语，知不可屈，即回以升言，具知唐公渊。渊命诸军攻城益急。卫文升因城中粮乏，外无救援，积疾日深，知不能起，因谓其同属曰：“善事代王。我无能为矣。”言讫而卒。
　　十一月，渊攻破长安，约毋得犯七庙及代王宗室，违者夷三族。因是，渊军入城，秋毫无犯。百姓各香花灯烛，迎门而接。渊入朝门，代王左右皆奔散，唯侍读姚思廉侍侧。渊军士将登殿，思廉厉声呵之曰：“主上在此！唐公既举义兵匡帝室，卿等毋得无礼！”众皆愕然，不敢近，布立于庭下。渊称呼拜毕，迎代王于东宫，迁居大兴殿后厅。思廉扶王至阁下，泣拜而去。渊还舍于长乐宫，差官分所各处安民。且看后节如何分解？



　　第九节　李世民深契李靖　王世充大破李密
　　却说刘文静进谓李渊曰：“今民苦隋苛法久矣，主公可约而改之，以宽恤百姓，则隋民皆悦服主公之德，天下可得而安也。”渊曰：“善。”次日，悉召长安父老、豪杰至，谕之曰：“今汝父老苦隋苛法久矣，吾举义兵而来，正救汝等于水火之中。今约法十二条，务在便顺民志，不专刑虐。其余隋立苛禁，悉除罢之。”又传令大小三军：“不许骚扰居民，如违令者即斩首示众。”父老百姓等皆大悦而去。渊执阴世师、骨仪等十余人，责其惑主之罪，斩于朝门外。余者俱无所问。时马邑郡丞李靖素与渊有隙，渊亦将收斩之。靖大呼曰：“公兴义兵，欲平暴乱，乃以私怨杀壮士乎！”世民为之固请，乃舍之。按《唐史》，李靖字药师，京兆三源人。姿貌魁秀，通书史。尝谓所亲，曰：“丈夫遭遇，要当以功名取富贵，何至作章句儒。”其舅韩擒虎每与论兵，辄叹曰：“可与语孙吴者，非斯人尚诸（谁）哉！”仕隋为殿内直长、吏部尚书。牛弘见之曰：“王佐才也。”大业末为马邑丞。靖审唐公有非常志，上急变，传送江都至长安，道阻不能达，唐公已定京师，故将斩之。世民因召至幕府，谓之曰：“大丈夫志气相投，休以小嫌介意。世民久仰足下大名，如雷灌耳，今本仗大义倡兴举，欲扫清天下，诚不知计从何出，幸直言之无隐。”靖曰：“兵法有言：‘上将伐谋；其次伐交。’为将无谋，不足以语大计。前人有言：‘长安者，乃天下之咽喉。’咽喉一塞，可待而毙，此不知谋者之为。今长安西有秦关百二之险隘，自古帝王为建都之所。在若因其地所产，则可以养兵养民；因民可以充实府库；因兵可以习练成熟，然后出与群雄制敌。人知尊君亲上之方，无不以一当百，不半年天下可定也。”世民曰：“足下之言，深契我意。真天下奇才也！”于是深重礼之，靖亦倾心结纳，知无不言，言无不尽。
　　且说飞骑报入洛口，李密听得唐公克了长安，大惊，谓将佐曰：“屡约唐公兵会于关中，今失信约，倘唐公加兵责问，何以退之？”徐世勣曰：“如今只修下书一封，先令一使人前往长安，一以通旧约，一以贺入长安。主公亦部兵出洛口，阳且看他如何回报，又作商量。”密从之，即修下贺书，多备金帛、彩缎，遣人进上长安去了。自引众将，部十万大军，出离洛口。王世充听得密兵出洛口，欲赴长安，令部将以兵五千营于黑石守御，自将精兵一万，陈于洛北，以阻密军。密听得世充持兵来阻洛北，大怒，即结束威严，耀武扬兵，领一班将佐来到阵前，单搦王世充战。王世充亦全身披挂，横枪跃马，当先骂曰：“背主叛臣，擅作威福，已侵扰东都数大郡矣，尚不知止，仍敢寇逼长安！快早下马投降，转祸为福，免汝一死！”密曰：“汝来送死，尔尚不知，反敢摇唇鼓舌耶！”世充大怒，举枪直刺李密。密背后一将涌出，众观之，乃裴行俨，挺枪直取世充。二人兵刃并举，战到二十余合，行俨精神越倍。世充诈败，向东南奔走。行俨骤马追来。世充按住枪，拈弓搭箭，望行俨面上发矢，正中行俨左腮边，负痛不住，坠落马下。世充回马，举枪向行俨咽喉刺下。程咬金一骑突出，隔住世充，众将一齐救得行俨回本阵。世充后军一掩杀至，密军败退五里。
　　密回营，令军送行俨归洛口养疾，与众将按兵不出。王世充见密兵不出，与副将张焯议曰：“密兵不出，恃从将果敢故也。若分其势而击之，李密可擒。”张焯曰：“我请以百骑袭其后，将军攻其前。密首尾受敌，必不能保全。”世充然之，即引壮兵八千，进逼密营。密军士皆请战，密曰：“隋军劲果，所利在速战。初锋勇锐，不可出也。”密言未毕，人报：“寨左一支军勇不可当，袭了后营。”密军正慌，欲分遣迎敌，世充兵从洛北杀入，箭如飞蝗。密因不审地势，又兵多骑与长搠，而北薄山地隘，骑迮不能进。世充多短兵盾矛赞，因蹙之，被世充大败一阵。帅精骑度南而出，与余众东走月城。后军报：“柴孝和战疲，溺死洛水。”密听说，哭之曰：“我得柴先生所教益多，今日从吾死于非命，诚可惜也！”世充与张焯兵合，所得密军饷甚多，引兵追至月城围之，水泄不通。密因城中粮食又乏，城池不坚，其忧之。王伯当曰：“世充积聚皆在黑石，可遣机密卒出城，举烧烽火，阳（扬）言洛口兵袭取黑石，世充必往救之，然后以轻〔兵〕击其后，隋军一鼓可破也。”密从其计，即遣小卒下城，连举六烽，言洛口兵袭破黑石。世充军中闻此消息，大惊曰：“黑石有失，吾军休矣！”即率兵释月城之围，前救黑河。密听得，纵兵出月城，尾世充之后。世充军离月城数里，有气若城，压其营。近黄昏左侧，后面征尘蔽天，密兵乘势赶来。世充军尚未传食，各立阵不住，狼狈自救。程咬金挥斧跃出，世充将牛金雄，后哨抵敌咬金。战未数合，被咬金一斧挥于马前，纵兵掩杀。密众四下夹攻，世充大败，斩首三十（千）余级，自相践踏，死者不计其数。密收兵，屯扎于石子河。
　　世充被李密所破之后，甲士几尽，走保河阳，遣人上书请罪于越王侗，搜集亡散，得万人，坚壁不出。越王侗遣使以书慰劳，赐金帛安之。世充得赐惭罹（惧），勉励将士，修整器具，复遣人下书，约与李密誓决雌雄。蜜得书，谓将佐曰：“世充惧罪，不得不战。我按兵不动，待彼气衰，阵久士怠，纵兵攻击，何有不克？”翟让曰：“世充兵新败，怯志未宁，正宜乘其虚而破之，岂可迁延日久，使彼得固垒壁而拒我矣！”王伯当等亦请示〔兵〕，密从其议。次日，引兵分作三队出，与王世充军来石子河而阵，离世充寨不远。毕竟看后节交锋如何？



　　第十节　杀翟让魏公据众　降李密王庆背隋
　　却说李密大兵，布阵十余里，旌旗蔽日，金钲连天。世充军亦整齐摆列。两阵对圆，王世充当先出马，单搦李密交锋。翟让左翼吕应兆引军出迎。二人更不打话，军器并举。战未十合，王世充卖个破绽，应兆抢入怀来。世充按住枪，早将应兆活捉马下，迳回本阵。右骑军鲍迹见捉去应兆，一马突出，持枪望世充左胁刺来。世充放下应兆，令后军缚了，再复马与鲍迹相敌。只一合，被世充刺死马下。翟让军因战不利，望后阵退。世充挥手一指，众军齐逐至中军。密兵将溃，王伯当、裴仁基等选骁勇，从旁横断其后，两下杀气腾空。李密勒中军兵敌住世充。战到日晡，只见世充阵后先自逃走，人报：“一支军背寇其营，极是骁勇，未知何处军。”世充大惊，拨回马，引本部兵杀回后阵来，正遇其将，乃裴行俨，因在洛口养病已痊，引兵前来助阵，挺枪直取世充。世充前后受敌，隋军不战自乱，引本部残兵杀出重围，走入河阳，坚闭城门不出。
　　李密收整军马，还至洛口，日与将佐复定入京师之计。密有捷才，制胜决策，皆默与众合，是以人皆伏（服）之。翟让部将王儒信，心志险僻，常好议论人长短，惮密威望，劝让自为大冢宰，总统众务，以夺密权。仁从儒信，因说让，见翟弘曰：“吾等久事主公。密我之辈也，今权悉归于彼。又阴结其下，终当不利于主公也。宜早计之。”弘然其言，即语让曰：“天子汝当自为，奈何与人？汝若不为，我当为之。”让但大笑，不以为意。人以报密。密闻而恶之。一日，让谓房彦藻曰：“君前破汝南，大得宝货，独与魏公，全不与我。魏公我之所立，事未可知。”彦藻惧，谋于郑颋，郑颋曰：“翟让贪财之辈，不足虑也。”次日会彦藻说密曰：“翟让为人贪愎不仁，宜早图之，免生后患矣。”密曰：“我知之久。缘此人与共起兵，若一旦诛之，难以服众。”郑颋曰：“可引至密室而杀之，然后以大义晓示其下，焉有不服者哉？”密从其议，乃置酒，令人召让赴宴。
　　让将行，翟弘曰：“不可去矣。我观李密心气怏怏，常有怀恨之色，筵无好筵，弟宜慎之！”让曰：“礼尚往来，来而不往非其礼也。今日若不赴席，是转见疑于密矣。”因与裴仁基、郝孝德同往。密接入，各分宾主，仁基、孝德与让共坐，单雄信等皆带剑侍立。房彦藻、郑颋往来检校筵席。密执杯，起而言曰：“今日薄味，与司徒少叙旧日之情，不须多人以带利刃，此非鸿门宴乎？宜撤之。”密左右皆引去，翟让左右犹在。彦藻进白密曰：“今方为乐，天时甚寒，司徒左右请给酒食。”让许之。彦藻乃引让左右尽出。独密手下壮士蔡建德持刀立侍食，未进。密取出良弓，与让习射中庭。让接过弓来，方欲引满，不持防背后被蔡建德掣出钢刀，自后砍之。翟弘、王信儒见事变，即大诟曰：“密反！司徒部下何在？”廊下抢出二百壮军，并执弘与信儒，皆杀之。徐世勣见势头不利，抽身走出。守者拦住，持刀砍来，伤其颈。王伯当见，遥呵止之曰：“不得无礼！”世勣负痛而去。单雄信即拜伏阶下，叩头请命。密释之曰：“与君无伤，切莫忧惧。”左右皆惊扰，莫知所为，密乃大言曰：“与君等同起义兵，本除暴乱以安王室。司徒专行贪虐，凌辱群僚。今所诛止其一家，诸君无预也。”命扶徐世勣至幕下，以言慰之曰：“小卒不知，足下误伤贵体，密之过也。”即亲为以药傅其创处。翟让麾下无统，各欲散去，密复使单雄信前往宣慰。密寻独骑入其营，历加抚谕，仍令徐世勣、单雄信、王伯当分领其众，中外遂定。
　　评曰：翟让为人残忍，信儒贪纵。故死之日，所部无哀之者。然密之将佐，因是始有自疑之心矣。李密自杀翟让之后，尽得其众，权由己出，群下皆拱手听令，威振远近。河南诸郡，尽附李密，唯荥阳太守郇王庆、梁郡太守杨注，尚为隋守，不降。密令祖君彦作书招庆，为陈利害，遣人送到荥〔阳〕来见〔郇〕王庆，呈上魏公书。庆拆视之，书曰：大厦将颠，非一木可支。隋失其德，民叛士散。天下之势，郡守所知。且王之先世，家住山东，本姓郭氏，初非杨族。今若固为坐守，吾军扼于外，足下迫于内，智穷力竭，辕门请降，诚恐部下有孰小忿者，不利于君也。手札到日，更宜察焉。〔郇〕王庆得密手书，即以荥阳郡献降。密将礼待之，复其原职，领镇荥阳。复遣使人诣京师，约通唐公。毕竟看下节分解。



　　第二卷
　　起隋恭帝义宁二年，止隋恭帝皇泰元年。首尾二年事实。按《唐书》实史节目。



　　第十一节　李世民大破薛举　屈突通势尽归唐
　　却说李渊集诸僚佐于中殿，立代王侑为皇帝，尊帝为太上皇，渊自为大丞相，封唐王。以建成为唐王世子，封世民为秦公，元吉为齐公。追谥其大父为景王，考为元王，夫人窦氏为穆妃。改武德殿为丞相府，令置丞相府官属。以裴寂为长史。遣使赍敕至潼关，以刘文静为司马。时潘仁使李纲朝见，渊爱其文学，即留之以为丞相府司录，专掌选任之事。又以窦威为司录参军，使定礼仪。其余将佐，各随才授任，皆得允当。渊得长安之后，以甲士劳疲，悉倾府库之藏，分赐有功者。不一日，藏库支尽，国用不足。光禄大夫刘世龙献策曰：“今集聚义兵不下数十万，并在京师。柴苏贵而布帛贱，请伐苑中及六街树木为柴，以换布帛，可预备资国用，补继其乏。”渊从之。果是一月间，府库所藏得数万匹。
　　唐王渊自仗其众情协从，遂有一匡天下之志。使臣报：“李密奉表自陈，欲引兵会京师，以寻旧盟。阻于王世充之兵，故不能进达。”唐王怒曰：“李密野子狼心，屡失盟约，今日知我已入长安，无辞抵讳，故以尺牍来邀我耶？”即遣世民引大军二万攻洛口，责其寇东都罪咎而讨之。裴寂谏曰：“李密镇守洛口，兵精粮足，壁垒深固。近闻新诛翟让，夺其权柄，号令众人，悉皆惧伏。部下王伯当、徐世勣等，足智多谋，非一日之兵而能拔也。目下薛举遣其子仁杲寇扶风，袭破守臣唐弼，悉并其军，炎势益张，众号三十万，欲窥谋京师之意。主公正宜遣使往旌之，使安其位，我得西向与群雄放对，庶无后忧。不然，舍门庭之寇而征不得利之国，未有能济者矣。”唐王深然其谏，即遣使命，迳来洛口，旌赠李密，重加赏劳。密得唐王优赐，自以为无敌于天下，更不图入长安之盟。
　　却说边廷报入京师：“见得薛仁杲引精兵三十万寇取长安。”使臣呈上唐王。唐王渊遣世民领兵十万，前来征讨，以殷开山、史大奈副之。世民辞了唐王，引兵于教场中操演。次日，与诸将拔寨离京师地方。军马枪刀整备，盔甲鲜明，迤逦望扶风进发。时值秋末冬初，朔风兢起，北雁南飞，动征人远塞之悲，感闺妇重门之恨。后人录《征妇怨》一首，单阐征夫之情。其词云：九月匈奴杀边将，汉军全没辽水上。万里无人受白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如画烛！世民兵屯扎雁坡，离扶风不远。
　　且说薛举正与东道行军元帅罗睺部将丘志荣、王钦等在军中商议入京师之计，忽听得哨军报：“唐王遣世民领大军十万来到。”薛举听得，问于部下：“何以迎敌唐军？”其子仁杲曰：“先发制人，后发制于人。世民大军远来，众必疲乏。若纵兵而击之，全胜之道也。”王钦曰：“唐王初入长安，号令严肃，听得我有窥京师之举，彼今挟天子令而来征讨，且世民兵马精盛，其锋不可当。只深沟高垒，以挫其锐。攻守异势，必获两全。”罗睺亦请从王钦所议，薛举从之，即下令军中缮守城垒，整备器具，遂按兵不出。人报知世民：“薛举增筑城壕，坚壁固守。”世民听得，沉思半晌，下令将佐，整师直趋天水。殷开山进曰：“今公子大军至此，离扶风止曾二十里。又不促军进攻，而下令趋天水，非所以示众。”世民曰：“这贼坚营高垒，欲以老吾军也。攻之正坠其计。薛举大众在此，其巢穴虚失。我军直指天水，人怀内惧，必出兵救战。我将军马埋伏前后，举炮为号，破之必矣。”开山等深服其议。扶风薛举第（等）二日间不见唐兵进围，令人去打探唐军消息，人回报：“世民大兵直趋天水郡，止留下个空营。”薛举大惊曰：“天水有失，我等皆被虏耳！”即纵兵出扶风，倍道追袭世民。薛举军未离数里，忽山坡后金鼓齐鸣，旌旗展出，一将横枪跃马，乃殷开山也，大叫：“薛举！今日中吾之计，尚不下马纳降！”薛举背后一将涌出，乃其子仁杲也，大骂：“唐将休走！”捻手中枪，直取殷开山。二人斗上二十合，不分胜负。忽薛举阵后军士先散，史大奈引一支军从背击之。仁杲不敢恋敌，杀开中阵，望天水而走。王钦、罗睺等各混战杀出。两下喊声连天，唐兵四路夹攻。世民自整后队掩杀，大破之，直追至陇坻而还，袭了扶风郡，杀死其众，尸首堆积，得其辎重二十车。世民曰：“薛举走入天水，若缓其攻，彼得整集而拒我兵。诸君可乘锐气而取之，不可失也！”众人得令，各奋力进兵，围了天水郡，水泄不通。城下装起云梯，火炮之具悉备。
　　薛举城中大惧，问其群臣曰：“今唐军攻城，急切欲战不可，欲降无辞。自古天子有降事乎？”黄门侍郎褚亮曰：“昔者赵佗以南粤归汉；刘禅亦仕晋；近世萧琮，其家得存。转祸为福，自古有之。”薛举默然。卫尉卿郝瑗趋进曰：“陛下失问，褚亮之言又何悖也！昔高祖屡经奔败后，九里山一战成功；蜀先主厄于当阳，亟亡妻子，卒就大业。夫战固有胜负，陛下奈何以一战不利，遽为亡国之计乎？”举亦悔之曰：“聊以此试君等耳。”乃厚赏瑗，引为谋士。瑗请连师梁师都，遣人厚赂突厥，合从东向，举从之，即遣使命，以厚礼往突厥。突厥得其货物，遂许出兵一万，寇京师之三辅；梁师都亦部兵来救天水之围。三辅告急，文书报入京师，唐王听得，与裴寂议曰：“突厥兵出三辅，世民征薛举未回，谁可引兵御三辅？”寂曰：“薛举深寇，公子围之徒费粮料。不若下敕，令撤兵会潼关刘文静军，以扼突厥之后，三辅围不救自解矣。”唐王依其计，即遣使人赍敕，至天水郡，会知世民。使者领敕，迳到天水，来见世民。世民得敕，与将佐商议。殷开山曰：“天水城坚，一时攻打未下。近听得梁师都兵来救应。我军粮食不够支半月，正宜乘此机退入潼关，养威积锐，以待时势。”世民从之，即将大小三军分作前后队，缓缓退师。众军拔寨，离了天水，直趋潼关。城中听得世民大军撤围而去，报知薛举。薛举知得突厥兵出长安之故，世民方且回军，即下令纵兵袭击唐军。郝瑗曰：“世民善能用兵，彼今启行，必分前后而退，使大军作后。若追之，正中其计矣。”薛举即止其兵不追。
　　且说世民军退天水，迤逦望河东进发，离蒲坂五十里屯扎。差人持书往潼关，约会刘文静军。候骑报入潼关来，文静与段志贤等曰：“今久御潼关，屈突通未下。主公手敕出兵，会世民。河东尧君素善抚其下，吏民为之死守，倘军一离，首尾受敌，可不两失其利也？”志贤曰：“桑显和穷促，屈突通势怯。可以坚兵压之，彼不战自乱矣。”文静然之，即自选精健，与志贤分前后队，驰趋屈突通寨壁。显和军士屡困，皆弃壁而逃。文静、志贤夹攻而入，显和大败，退保潼关。文静纵兵围之。通势益蹙，部下军士无斗志者，或说通降。通泣曰：“吾历事两主，恩顾甚厚。食人之禄而违其难，吾不为也！”每自摩其颈曰：“要当为国家受一刀。”劳勉将士，未尝不流涕。人亦以此怀之。忽候骑报云：“长安失守，而突厥兵寇三辅，唐王恐将军尾出河东，结纳突厥，将君之妻子尽监下。”通闻知大惊曰：“君上遭虏，妻子被囚，负职极矣！更何面目再见天子乎！”言罢，捶胸而哭。次日，乃留显和镇潼关，自引兵东出，将趋洛阳，以会勤王之兵。突通已离潼关，显和势不利，与通子寿即以城降文静。文静大喜，重用之。显和曰：“主将去不远，某当追及，劝彼来降。”文静即遣窦珍等与显和追之。二人引精骑五百，赶至稠桑，将及突通。突通见后面追兵来近，即结阵自固。窦琮遣通之子屈突寿前往谕之。寿一马近前曰：“潼关士卒离心，显和率众归降。今长安破残，大人孤军更将何往？不如顺唐，可保善后之计。”通骂曰：“此贼背违大义，负失潼关，罪弗容诛！今日反来诱我。昔与汝为父子，今与汝为仇雠！”言罢，命左右放箭射之，寿勒马望后而退。显和谓突通众曰：“京城破陷，汝辈皆关中人，家属尽在长安。唐王宽洪，待之如旧。若等即降，父母妻子犹且可保。突通今已势促，更复随之，亡无日矣。”众人听说，面面相觑，皆倒戈释仗而降。通知其不免，下马望东南再拜，号哭曰：“臣力屈至此，不能为主固守封疆，非敢负国。”唐军一齐并上，捉了屈突通，回见刘文静。文静令甲士将屈突通收固槛车，遣人解赴长安，来见唐王。
　　却说唐王每日只是调遣各部，分徇州郡、河池。太守萧瑀以郡降唐。唐王以瑀为礼部尚书，封宋国公。时榆林、灵武、平凉、安定、汉阳诸郡，相继来降。李孝恭、张道源招抚山南、山东诸州，皆下之。



　　第十二节　王世充金墉大战　李世民东都解围
　　却说潼关刘文静，差使押送屈突通到京师，入见唐王。唐王素知突通名望，下阶亲携通手上府堂，赐坐曰：“何相见晚耶？”通泣曰：“遐荒远臣，不能尽人臣之节，故至此。实为本朝羞焉，敢重明公敬慰！”唐王曰：“隋君不辨贤愚，权柄下移，使忠臣义士疲于外。非君不能守职，时势如此。将军足知之矣。渊举义兵，本欲与豪杰共安王室，非有他志。足下何必固辞？”通见唐王恭谦下士，即离坐拜伏曰：“通好勇匹夫，本无智识。今日情愿乞降，同扶后主。”唐王大喜，以通为兵部尚书，赐蒋公兼秦公长史，欲命之往河东招谕尧君素。通慨然请行。唐王再三晓谕：“若见君素，可以温言慰之，慎勿挟取，以失其义。”通即辞却唐王，引本部兵直抵河东城下，会见世民。二人握手相欢，侍坐终日，各诉平生。通具言唐尊遣谕君素之事。世民曰：“尧君素烈士也，恐不见从。”通曰：“吾自有言语劝之。”
　　次日，突通撤去从人，单骑一马，立于城下高叫，守城军报入河东府。尧君素亲登城上，看见屈突通，遥问之曰：“将军临行曾道甚来？彼时令我守此城而拒蒲坂，今日自屈膝于唐，以来相见，其颜何厚？”君素言罢，歔欷不自胜。通亦泣下沾衿，因谓君素曰：“本共为隋臣，今我失职，自知负罪。然事如此，君当早降。”君素曰：“公为国大臣，主上委公以关中，代王付公以社稷，奈何负国生降，更为人作说客耶？且公所乘马，代王所赐也，公何面目乘之？”通曰：“非即遽降，然相持日久，兵散粮竭，势力已屈耳。”君素曰：“你力屈而降，我力犹未屈，何用多言！”通见君素志坚，不可以说词动，怀惭而退见世民曰：“君素诚如公子之言，志难夺也。”遇（适）唐王手敕，召刘文静取弘农，命世民略河东旁县。世民得令旨，即遣属官招抚各处，自屯扎河东界，上启报知唐王：“尧君素不从谕旨，坚守其城。候回音定夺。”使人领书，迳进京师朝见唐王，具上世民奏启。唐王看毕，以示僚佐。曹姜谟曰：“君素死守孤城，焉能逃脱？主公可下命公子，缓用攻打，不出一月，城中粮食无继，必见降矣。”唐王然之，即遣使命，来复知世民。
  </div>
  <div class="pagination">
   <a href="唐书志传_page3.html">
    上一页
   </a>
   <a href="唐书志传.html">
    1
   </a>
   <a href="唐书志传_page2.html">
    2
   </a>
   <a href="唐书志传_page3.html">
    3
   </a>
   <span class="current-page">
    4
   </span>
   <a href="唐书志传_page5.html">
    5
   </a>
   <a href="唐书志传_page6.html">
    6
   </a>
   <a href="唐书志传_page7.html">
    7
   </a>
   <a href="唐书志传_page8.html">
    8
   </a>
   <a href="唐书志传_page9.html">
    9
   </a>
   <span>
    ...
   </span>
   <a href="唐书志传_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
