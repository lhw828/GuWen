<!DOCTYPE html>
<html>
<head>
    <meta charset="UTF-8">
    <title>唐书志传 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐书志传 - 第 8 页/共 15 页</h1>
    <div class="content">　　第三十二节　秦王乘夜窥柏壁　敬德部兵救并州
　　却说宋金刚，预先哨马军报：“秦王遣将攻取蒲坂。”正在军中与众将商议，忽报：“王行本遣人来求救应。”金刚曰：“车破则辅摧，唇亡齿必寒。不得不救之矣。”即令尉迟敬德与寻相部兵一万救之。敬德引兵离了柏壁，早有人传与秦王。秦王曰：“贼人知我攻蒲坂，特遣敬德救之。我当自往，邀之于中路，必擒此贼矣。”即率精兵五千，令樊兴伏于左道，秦叔宝伏于右道，俟其半度出击。二将领计，各点兵去了。
　　且说敬德、寻相催动人马，正行之间，望见前面一声鼓响，山坡后一队军杀出，为首一员大将，金盔金甲，手挺红缨枪，大叫：“世民在此等候多时，将军何不下马受降，以图重用，更欲助贼敌而救蒲坂，是明珠污于沙泥也。”敬德怒曰：“吾正没捉你处，今日倒自来送死。”言罢，拍坐下乌锥马，手绰铁鞭，刺斜迳取世民。世民拨回马望山后走了。敬德勒马追去。忽连珠炮响，左手撞出樊兴，右手撞出秦叔宝。寻相知有埋伏，引军望后便走，自相践踏，死者不可胜数。秦叔宝驰骑进前，大叫：“黑胡汉！勿得有伤吾主！”敬德见后追兵赶至，抛了秦王，挥鞭回敌叔宝。二人在山坡下鏖战三十余合，不分胜负。秦王驻马在高冈观望，招动红旗，部下五千精兵从高驰下，助攻敬德。敬德恐后军有失，不敢恋战，勒转马杀出重围，走上二十里，与寻相合兵一处，奔回柏壁。世民见敌人去远，亦收军回营。王行本屡日望救兵不来，城中粮尽，众兵稍有离散，自知不能固守，引众出降，李靖令军中监囚之。平复蒲坂，下令班师，回柏壁来见秦王。
　　秦王正在帐中与诸将议攻金刚之策，忽报李靖已回。秦王唤入，李靖进见王曰：“仗主公风声所至，只二十日间克复蒲坂。王行本计穷力竭出降，臣监囚在辕门。收其余众五千。”世民大喜，谓诸将曰：“行本擒俘，宋金刚折一臂也。”即下令军中，以王行本劳师经年，依附贼党，推出辕门枭首号令。不移时，左右将王行本斩讫，将首级挂于高竿。李世勣曰：“王行本虽克复，金刚集突厥始毕可汗之兵尤盛，且兼北方士马精强，主公可遣郭孝恪以金宝之物结好处罗可汗，预承陛下之敕，加封彼为归义王，令遣军来相助，以分金刚之势。此上策也。”世民然之，即遣郭孝恪多备珍宝币帛以往。郭孝恪领了珍宝币帛之物，带数十军人，辞秦王，迳往西突厥，来见处罗可汗。
　　却说处罗可汗自始毕可汗死后，袭其位而为西突厥。兵马雄壮。近日北突厥借兵与宋金刚助拒秦王，正在军中与右副元帅挞嘿忽议曰：“唐主禅位关中，天下所胁，乃真命也。刘武周何得强据并州，妄图兴举？吾欲兴兵以助秦王，尔意以为可从否？”挞嘿忽曰：“大王此行，正谓顺天者存，逆天者亡，有何不可？”正议论间，人报：“大唐遣使命来见大王。”处罗可汗唤入，郭孝恪进见，具上珍宝币帛之礼，又捧过玺绶，宣读高祖敕书，封西突厥为归义王，令遣人马助秦王，以击刘武周。处罗可汗得此大悦，望西南稽颡，拜受玺封，请郭孝恪入帐坐定，设筵席待之。处罗可汗问曰：“唐主借兵，合用多少？”郭孝恪曰：“止用精兵五百骑，战将一员，可成功矣。”处罗可汗就差副元帅挞嘿忽，率领五百骁骑，即日便行。孝恪辞却处罗可汗，与挞嘿忽离西突厥，迳回柏壁。郭孝恪心生一计，与挞嘿忽曰：“今北突厥以兵助刘武周，拒战秦王。我军路经此过，恐知之必来追袭。可使人马俱着彼军衣甲妆扮，或五十人为一队，一百人为一队，各使首将领之，乱出射猎。遇北突厥人马，则不相害。令其各人头上插一白毛，乘夜若近北突厥营寨，互相出入抄掠，军中举号，闻雁声，当用命呐喊杀人；听鹿鸣，则收军，悄悄认自军，一处潜躲。使北突厥之众不战自乱也。”挞嘿忽曰：“此计甚妙。”即吩咐众军，依郭孝恪所行。是夜近三更时候，已离北突厥寨栅不远。挞嘿忽引众前后抄袭，放着野火，光照山峪。北突厥认不得何处军马，各先惊乱，混杀至五更左节，西突厥军中打动鹿声，其众有白毛者聚于一处，迳从南山去了。北突厥杀至天明，收点人马，三停折去一停。慌聚大臣计议，分人马四下巡哨声息，并无动静。赤嘿哈奏曰：“此莫非唐军有人暗袭主公？可差使臣前往定杨可汗刘武周处取回人马，防御不测。”北突厥允其奏，即遣使往并州去讫。
　　且说郭孝恪与挞嘿忽昼夜引兵隐入南山，使人探听消息，回报：“北突厥夜来交战，不知兵从何至。疑恐唐兵暗来攻袭。即今遣人往并州取回刘武周之兵。”孝恪喜曰：“略展小智，抽回刘武周五万大军，足能孤其势也。”即与挞嘿忽议：“尔乘此机会，领兵前至柏壁，去投宋金刚，诈称北突厥将兵以来相助，金刚定不疑。君就中用事立功，秦王知之，自有重赏。切不可与北突厥相交结，致仇恨于中原，我主秦王英雄神武，恐后不利于君。那时悔之晚矣。”挞嘿忽欣然领计而去。郭孝恪引数十骑自回唐营，不在话下。
　　却说秦王自平王行本后，郭孝恪又往西突厥借取人马。刘武周外援已绝，粮料不通，知其众有归心，欲整点人马，与宋金刚决战。在军中调度诸部。至夜静间，星月交辉，惟闻刀斗之声。秦王立于寨外，见对面宋金刚营寨分为二壁，布列齐整。世民不使众将知觉，与侍卫将公孙武达、樊兴、马三宝、史大奈，五人引五百精骑，悄悄出营，欲看柏壁关道，险隘攻取之势。公孙武达曰：“柏壁关左正近宋金刚营垒，主公又不带人马去，倘巡哨军知的，报入金刚营中，以兵追来，四下围定，那我众不知主公围困，一有疏失，唐主倚仗谁耶？”世民曰：“我有诸君相随，更兼五百精骑同往，何惧金刚哉。”留下马三宝、史大奈在十里之外等候，以防伏兵，自与公孙武达、樊兴等随至柏壁关，周围看了一遍。见金刚连营十里，烽火夜明，前后有警。顾谓诸将曰：“此贼亦善调度。”樊兴曰：“军中有苑君璋，此人见识深远，安得不坚固其垒。主公可速回，恐敌人知之不便。”
　　秦王勒马，与众人乘月明而回。早有巡哨军报知尉迟敬德，即率铁骑五千，从关下抄进。只见他铁幞头中生冷焰，钢鞭手里起寒光，大叫一声如山崩地裂：“秦王休走！”一匹马抢上关来。樊兴见敬德引兵来到，高叫：“主公速走！我当抵住其军！”樊兴在月光之下，与敬德战。未及数合，气力不加，拨回马保秦王而走。公孙武达又抵住一阵，亦被杀败。敬德单要捉秦王，那里顾诸将厮杀，勒动坐下马，一直赶上。遥见二支军来到，大叫：“勿伤吾主！”乃马三宝、史大奈，军器并举，抵住敬德。敬德独战二将。公孙武达、樊兴力保秦王，三骑马刺斜走出柏壁。二将不敢当敌，拨马走回。将二十里远，敬德见秦王走脱，又在夜间，引兵自回营去，不来追赶。
　　却说秦王与四将回至营中，将近三鼓，诸将佐卸甲休息，各自守垒壁，并无知者。世民吩咐公孙武达等：“休露今夜被敬德追逼之事与众将知之。”武达等遵命，亦各回营。次日，秦王升帐，聚集诸部人马，议取柏壁之计。程知节曰：“刘武周回兵保守太原，柏壁宋金刚、尉迟敬德相拒。关左有小路，迳接太原。主公可假臣精兵一万，出其不意，攻击太原。金刚知太原受围，定撤兵而救之。金刚一离，柏壁空虚，不消半万之众，唾手可取。既取柏关，乘席卷之势，并取太原。刘武周不暇为计矣。”世民大喜曰：“此计正合吾意。”即下令，以徐世勣、钱九陇屯柏壁，自与李靖、秦叔宝、程知节、马三宝、史大奈、殷开山、屈突通一十员大将，从小路抄出，以取太原。众人得令，各点军分拨起行。
　　且说尉迟敬德正与宋金刚在军中说：“昨夜秦王单骑来视营壁，被吾引铁骑五千追捉，部下众将混战一夜，秦王走脱回去。”金刚闻知，下令军中：“自今以后，诸将各周谨守寨栅，用防不测。”言尤未了，忽探听来报：“秦王领六万之众，战将十员，从柏壁关左路抄出，迳取太原。”金刚大惊，谓其下曰：“秦王乘我无备，进袭并州。若出救应，则柏壁难保；若不出兵救之，倘并州有失，是吾腹心先丧也。尔众人有何高见？”苑君璋曰：“既知此事，当将计就计，令尉迟敬德与寻相带领一万骁骑，前往山险处埋伏。山后多张旗帜，以为疑兵。待彼众半度，举炮为号，两下杀出。彼不知虚实，必返骑退出。然后尽力追之，秦王可擒也。”金刚然其计，传下军令，敬德与寻相点兵出了，自与苑君璋、陈焕章等拒守柏壁关。毕竟看下节分解。



　　第三十三节　美良川锏鞭逞战　三跳涧勒马飞度
　　却说秦王大众离柏壁，出左关道中，李靖进前曰：“山溪险僻，主公可将人马分作四队而行，以防伏兵。”世民然之，却令程知节为前队，带领五千健卒，候探虚实；马三宝、史大奈领兵二万，为二哨；秦王自领大众，与殷开山、李靖等为中军；秦叔宝、公孙武达、樊兴为后应。令军士头裹赤帻，各带鲜明，器械扣备，鞍马紧束，人各衔枚，悄悄而进。众军得令，俱从关左小路行去，上岭崎岖，尽是岩崖樵径，人马不堪并行。众军皆攀藤附葛，鱼贯而进。秦王此时已有悔心。不想宋金刚已先埋伏骁勇，守其不攻之地也。
　　秦王正行之际，只听的前队连珠炮响，金鼓喧天，两胁下伏兵已出，秦王恰慌，只见旁边闪出一员大将，高声叫曰：“尉迟敬德在此！秦王下马受擒！”唬得秦王举手无措，勒马向高坡落荒便走。敬德单马直追。众将恐失秦王，四下抵住贼军。马三宝正与寻相交战之间，正值险地，马足靠立不稳。人报敬德追秦王去紧，三宝不敢恋战，勒马至后队大叫：“叔宝！主公有难，可速救应！”叔宝闻此大惊，慌问：“主公今在何处？”三宝曰：“被敬德追紧，跑马从关右大路走去。”叔宝听罢，不顾三军，跨一匹呼雷豹，绰两条八棱锏，一匹马如飞杀入贼阵，迎头正遇贼将魏刀儿挺枪跃马，阻住叔宝。叔宝更不打话，只一合，将魏刀儿打落马下。问之曰：“好说秦王在何处，饶尔性命！”魏刀儿用手望西北一指，叔宝逼〔开〕军阵，直奔西北上来，并不见一人行走。叔宝心下大惊，不知秦王何在。又加鞭勒马，寻出山外来。
　　不到三里之地，遥见敬德单马挥鞭，赶得秦王上下无路。叔宝飞骑大叫：“勿伤吾主！”敬德见后面唐军来到，拨回马与叔宝交战。二将在山坡下军器并举，战上五十余合，不分胜负。秦王驻马立于高阜上看，巴不得唐军急来接应。敬德在场中喊声如雷，要与叔宝拼个生死。叔宝见敬德气激，只待要挽住交锋，等唐军来保护秦王，亦罄尽平生敌对。敬德二人又斗二十合，只是平折。敬德战得性烈，挥起二条龙尾，指叔宝而言曰：“尔我交战，较不得吾二人许多气力。此钢鞭共重八十斤，每经阵战打死几多英雄。尔有两锏，大约亦有六七十斤。今日去了盔甲，单跨战马，使鞭锏着处，看那个任得否？方显征场豪杰、干城武夫也。”叔宝曰：“此斗力矣，非斗智哉。吾若不允，尔则道吾怯。”即先脱盔甲，惟着贴身裹肚，在坡前单搦敬德交战。敬德亦卸去盔甲，勒马挥鞭，与叔宝两下鏖战。鞭来锏抵，人哄马嘶。那尉迟恭在马上，看秦叔宝使一对劈棱锏，端的是：
　　锏如大蟒摇山岳，铁气寒芒光闪烁。无锋刃，有棱角，水流涧下百工磨，火龙洞中十日琢。兽逢锏尾避其形，精遇锏尾虽脱壳。天下英雄避锏棱，征场勇敢防其恶。三尺刚镔腰下悬，四棱铁锏手中捉。使来使去电飞扬，一往一回星错落。饶君浑是铁妆成，遇着彼时皆丧剥。
　　那秦叔宝在马上，看尉迟敬德使两条鞭，怎见得：
　　鞭如北海龙离穴，舞动铮铮芒射结。九十斤，长九节，千年铁氛始融成，百炼真镔方打彻。阵中入敌敌亡身，塞上诛戎戎脑裂。鞭稍飞出将心惊，一道寒光人胆折。九股红绒腕下悬，两条龙尾倒垂挈。金铁物里最无伦，兵器丛中分外别。饶君任是遍铜身，如中其锋遂吐血。
　　秦王在高坡看着二人交战，又恐叔宝有失，遂无逃走之意。叔宝与敬德又斗二百余合，敬德谓叔宝曰：“人尚可战，马力乏矣。且于坡下略将战马控歇片时，再与你战。”叔宝勒马退于坡下，敬德自谓：“秦王立在坡上，不知走去，莫若抛却叔宝，却捉秦王请功。”勒马稍鞭，望秦王背后赶来。秦王即便走，叔宝在坡下控马，不见敬德，听得坡上人马嘶闹，自意：“胡汉莫非赚我在此，他去追捉我主公？”即上马直奔山坡来，果见敬德单马紧追，秦王向西北边走。约离四百步路，叔宝大惊，叫曰：“休得有伤吾主！”拍马从后赶来。
　　却说世民被敬德急追，走不到二里余，前至美良川，有虹霓涧，可阔数丈，水通蔚州，波浪甚急。世民走到此，无船可渡。欲勒马复回，敬德单骑将近。世民惊慌无措，仰天呼曰：“前有深涧阻拦，后有铁骑急追，世民若是有天子之分，此玉鬃马一跳而过；若无其分，连人带马落涧而亡。”祷毕，水势越紧，马前蹄忽陷，浸到衣襟。世民尽力着鞭，那马一跃飞过虹霓涧。世民大喜，勒马立于涧西，回顾本岸，敬德后追已到，叫曰：“敬德何不早归降？若无天意，此涧安能得渡？”敬德怒曰：“只尔有马，偏我无马？”即将乌骓勒辔，退二丈余，加上三鞭，那马一跳而过。世民拨马复走，敬德后追，秦叔宝赶到涧边，见水势深阔，其波隐隐，叔宝连叫数声：“神明可助秦琼去救主公！”勒动呼雷豹，一涌而过，直尾敬德骏后。敬德那里肯放。追及秦王，提起钢鞭，望秦王脑后打来。未知秦王性命如何？
　　敬德鞭稍已落，忽听头顶震响一声，其戴铁盔磕遮过二寸，敬德猛省，抽过鞭稍，自思：“昔日送我之人，曾道此盔出于异制。久遇圣君，必有剥落之应。吾未深信。今日恰好诚如彼言。莫非此人后当有天子福分。为吾真主乎？”遂睁开环眼，见秦王背上紫雾腾腾，红光闪烁，火云中不见秦王，却现一条怪物，牛头蛇体，蟹眼虾须，鱼鳞兽角，八爪拿云，曾在沧溟戏浪，却来坡上喷烟。敬德正在惊疑间，忽后头一骑马飞来，高声叫曰：“敬德不得无理！”敬德勒回马缰，与叔宝交战。二将又斗上数十合，忽见正北一队军来，却是唐将程知节，引兵来救。敬德曰：“将近黄昏，明日又战。”言毕，按辔缓缓而退，秦王亦自收兵归寨。后人有《古风》一篇，单赞三跳涧之事云：
　　隋政不纲君弱懦，天下苍生罹惨祸。颠危四海贼寇多，城廓人民半凋落。山后独夫刘武周，枭雄屹起骇诸侯。高皇震怒旌旗出，白日交兵天地愁。美良川上玉龙飞，豪杰挥鞭紧急追。杀气撼摇山岳动，两边输赢鼙鼓催。今来川畔良叹息，水面洪波无马迹。当时事业已成空，绿杨枝上有寒日。
　　却说秦王回军，次日升帐，会集诸将佐，谓叔宝曰：“昨日之难，非足下相救，险些性命不保矣。”叔宝曰：“非主公之洪福，叔宝不能过虹霓涧也。”世民曰：“敬德英雄，果的不虚。尔众将但遇交锋之际，更宜谨慎。”诸将应诺，皆密志之。美良川之战也，秦王以叔宝功多，赐以黄金瓶一副，子女各一人。闻其用力过伤，吐衄血数升，亲为调药散与饮之。叔宝感泣曰：“臣不能与殿下平复敬德，今与臣重赏，又劳亲御药散，当效必死以报。”世民曰：“卿不恤妻子而来归我，且又立功。若我肉可食，当割以啖汝。况女子、玉帛哉。”寻授右三统军。又以其余金银，各劳赏随进美良川之众。于是军中踊跃欢呼，皆愿死斗。
　　秦王正在赏劳，忽报：“郭孝恪往西突厥处罗可汗公干回。”秦王令召入，郭孝恪进见秦王，具说：“西突厥人雄马壮，可以结纳，用资兵势。今令副元帅挞嘿忽领兵五百，与臣同赴军中。过北突厥处，被臣设疑兵计，杀败北突厥之众。即今北突厥主遣入调回刘武周军。因遣挞嘿忽诈装为北军完颜百达，往归武周，就中立功。此人必尽心为主公行事。柏壁关定可夺取。”秦王喜不自胜，谓李靖曰：“若取得柏壁，金刚巢穴已失，不忧敬德不降也。”李靖曰：“主公可就此机会，遣敢死士五百，于左关山谷中，多张旗帜，设为疑兵，令人阳言唐兵大众暗袭太原府，使金刚知之，必撤兵回救武周。那时敬德孤军在此，纵兵围之，彼野无所掠，欲战不得，势迫众离，自当来降矣。”秦王从其计。史大奈曰：“小将愿往，俟邀截其众，可得全胜。”秦王即付壮军五百与之，整备去了。
　　且说敬德与寻相带领众军回柏壁见宋金刚。宋金刚问：“埋伏攻唐军，胜负如何？”敬德曰：“虽得小胜。秦王部下秦叔宝英雄善战，某连与交锋数日，不分胜负。”时金刚已知拼了魏刀儿，心下激恼，又闻敬德不能胜唐军，实怒恨之。魏刀儿众又谄金刚：“敬德与唐军对敌，全是卖弄，不肯力斗。”金刚信其言，谓敬德曰：“来日与唐将对敌，依还不胜，定以军法按之！”敬德徐徐而出。忽报：“辕门外一彪人来到，欲见元帅。”金刚令召入，其将扎枪下马，迳入中军来见金刚曰：“小将北突厥处罗可汗部下首将完颜百达，今奉王命，差领五百精兵，来助将军共守柏壁关。”金刚大喜曰：“正在用人之际，又添北突厥人马来到，实天助吾破唐军也。”遂令宰杀牛马，稿（犒）赏大小三军。敬德退归本营，下令军中秣马整具，来日与唐军誓决死战。且看下节如何分解。



　　第三十四节　世民计袭柏壁关　唐主竟诛刘文静
　　却说敬德次日引众军出阵前，单搦唐将出马。对阵中銮铃响处，一将飞骑而出，乃唐将程咬金。敬德曰：“汝非吾敌手，只教秦叔宝来。”咬金大怒，骤马挥斧，直取敬德。两马相交十余合，咬金舞斧当头劈来，敬德躲过，只一鞭正中咬金脊背，负痛而走。叔宝见咬金中伤，勒马向前，与敬德交战。正斗之间，金刚鸣金收军。敬德回至关内曰：“我正欲收贼将，何故收兵？”金刚曰：“人报秦王已引军袭取太原。恐吾基寨有失，不可久留。今令寻相、完颜百达守关，尔领兵外拒唐兵，截其后援，我还往太原。”苑君璋曰：“此莫非唐将用诱敌之计？日前秦王自引大军从小路抄袭并州，山路崎岖已回。安有复取之意？主将不可轻离，恐坠其计矣。”金刚曰：“君可与吾同往，以防不测。”君璋再不敢谏，遂跟着金刚退军。敬德、寻相、完颜百达三将正坐之次，候骑来报：“元帅军行至峪中，被唐伏兵杀出，战之不及，走出中路。将军可速救应。”敬德大惊，不顾众人，绰鞭上马，引大部五千军迳出关来。
　　未及数里，只见守关小军杀得血淋淋跑走，叫曰：“唐将夺却关也！”敬德慌问其故，小军曰：“北突厥完颜百达与唐将相约，将军才离柏壁，即引唐兵入关，寻相抵敌不住，杀出走往莒州，以致被他夺了。我等逃命至此。”敬德闻之曰：“中唐军圈套也！”道尤未了，山坡后涌出一队军，为首大将程知节，大骂曰：“敬德！今日与你定个输赢，以报一鞭之恨！”敬德大怒，舞鞭直取知节。知节举斧来迎，战未三合，知节勒马便走。敬德曰：“不擒此贼，难平吾愤！”尽力追之。知节回马又战二合，复转入峪口去了。敬德疑是计，乃勒马急回。忽听得金鼓齐鸣，刀枪簇簇，两道边伏兵齐出：左有马三宝，右有樊兴。敬德深入重地，被唐军围在垓心，东冲西撞，军马越厚。时敬德手下只剩四千余人，独战马三宝、樊兴，全无惧怯。只两条鞭，阵中用无虚落，人不敢十分近逼。李靖于高埠上，手持红旗指引三军：如敬德投东，则望东指；投西，则西指。众军随旗指挥围困，因此攻打不透。敬德带领人马，且战且走。
　　秦王自于高处观之，见敬德左冲右突，如入无人之境，叹曰：“若得此人来降，天下不足定矣！”下令诸将，不许以冷箭伤之。敬德杀透重围，暗思：“柏壁关已失，若往前行，又怕金刚见罪。”自奋曰：“忠臣不怕死，怕死岂忠臣！今日当舍命报主，尽力杀出。”前面来往追寻金刚，转过坡来，见血流满地，人马堆叠，抛下金鼓旗帜，尽是武周字号。敬德大惧，不知金刚所在。忽人指东面：“围绕甚紧，必有厮战。”敬德杀向东来，正见金刚被唐军困在危急之间，敬德杀退史大奈，救出金刚、苑君璋，望太原而走。秦王见金刚去远，亦不追赶，收军退入柏壁屯扎。时兵部唐俭与元君宝总管、尚书刘世让皆得脱，来见秦王。秦王责之曰：“尔等不死王事，屈膝降贼。王孝基之死，吾尚慊于心。久后回朝，罪能逭哉！尔等当立功以赎前职（罪）。”唐俭等各叩头出血，愿效职补过。后人有诗，单赞敬德英雄云：
　　俊杰生朔州，将星连夜朗。突阵显英雄，冲围持勇敢。鬼哭与神号，天惊地亦惨。忆昔美良川，闻风惊破胆。骏马勒乌骓，钢鞭双手拧。壮哉动秦王，怒矣山摇喊。猛将一交擒，骁骑笑谈斩。膂力绝常人，霸王应不减。
　　却说宋金刚与敬德引败残军马投太原，见刘武周，具说：“秦王借得西突厥精兵，诈作北突厥军来相助，因被用疑兵计，赚我军出救太原，暗引唐兵，袭了柏壁。不是敬德一力杀退，小将性命难保。”武周怒曰：“吾初起雁门，兵连突厥，其锋所向无前，破榆次，拔介休，又得太原。以尔为西南道大行台，屯守柏壁。今被唐军夺取要地，折却许多人马。倘明日乘势进围并州，由尔失机以致也。”遂命将金刚、敬德推出斩之。金刚攀案告曰：“非臣有误军情，故失柏壁。秦王大军欲袭太原，臣正恐根基有失，不待文书来到，迳引众趋应。今失柏壁关，敬德罪也，与吾何预？”武周以其妹面上，饶了金刚，止教斩敬德号令。众军簇下敬德，正欲下手，一人慌曰：“且留人！”来见敬德，与说曰：“保汝往介休守护粮草，以控唐军之后，将功赎罪，若何？”敬德应：“愿往。”此人乃苑君璋也，直入见刘武周曰：“三军易得，一将难求。敬德虽然有罪，乃一员勇将，不可诛之。再与五千军，令往介休守护粮草，以防唐军。太原自安矣。如不成功，二罪俱罚。”武周从君璋之言，再与兵五千，交敬德去守介休。敬德努力而去。君璋曰：“太原前阻莒州实吾咽喉之地。近有寻相守把，其地可再遣宋金刚屯于中垒，以防唐兵，庶为太原保障也。”武周依其计，即遣宋金刚引兵一万去了。
　　却说敬德引人马迳往介休，行未十里路，忽小军来报：“前西南上有一块火，滚来滚去，不知是何物？”敬德未信，自勒马往观之，果然。敬德看了半晌，与众人言：“好怪物！”即取弓箭矢去，不见了火，却是一块顽石。敬德与众人近前看之，见石上有“困避守时”四字，不解其意。引众上马，来到介休城。查究军粮有一千石，草料二千束。敬德吩咐众军，按壁守保。未半月间，刘武周遣人来报：“秦王大众乘胜攻取，莒州紧急，屡日交战，未分胜败。军中缺少粮草，将军可速令人护送到，不许有误。”敬德接了文书，打发来人先回。次日，令大将黄子英护送粮草至并州交纳。吩咐路上谨防劫掠。黄子英领命，带粮草与二千人马，送上并州。至晚间，军士各暂安息。二更左侧，忽山坡下金鼓齐鸣，火光照耀，杀上坡来。黄子英大惊，绰枪来迎，正遇其将交马。只一合，将子英斩落马下，悉虏其众，将粮草车辆连夜送至莒州界口，来见秦王。
　　秦王巡哨军报入帐中，秦王起集诸将，令召入。其将拜伏帐前。秦王灯下视之，见其人身长八尺，黄面赤睛，形貌魁梧。问曰：“将军何处人氏？”其将曰：“某并州人也，姓张名德政，隋末聚众山林，劫掠为生。今闻殿下行兵至此，欲来投降，无进见之功。默知介休运粮上并州，被吾杀死黄子英，劫得粮草二十车来见殿下。”世民正在乏粮，听的此事，大喜，谓李靖曰：“今得大将张德政，又有粮草二十车，吾宁有此愿乎！”李靖曰：“此出主公默契天道，遇此机会，非人力所能为。”世民然之，表张德政为骠骑大将军。次日，人报敬德：“昨夜黄子英被杀，粮草尽皆劫夺去讫。”敬德闻之，仰天长叹：“今定杨王不用忠臣，终为秦王所灭。吾忆石上四字，非天意乎！”遂唤左右多造守城器械，增筑壕堑，以俟天意也。
　　且说秦王每日与诸将决策进攻武周，辕门外报：“军师民部尚书刘文静来到。”世民听报，即出军前迎接文静入帐中坐定，问曰：“肇仁此来有何见议？”文静曰：“唐主以殿下久师在外，未知边廷消息如何。特遣臣赍赏劳之物，来见殿下。”世民曰：“近日始破金刚之众。戎事倥偬，捷音未到阙下，有重圣上宵旰，又劳足下远涉风尘。”文静曰：“君命召，不俟驾而行。臣当此辞回复圣上。”世民与众将送离辕门，文静自回至关中，入见唐主：“殿下屡来得胜，破刘武周只在目下矣。”高祖闻奏大悦，重赐文静。
　　文静已退，会唐主追念裴寂往昔之功，宽宥其罪，诏复居原职，恩宠日隆。因是文静自以才能过裴寂远甚，又屡有军勋，而位居其下，意有不平，每在朝论政，多与寂违，遂有隙。寂每欲发文静过失而诬之，未得机会。值文静家数有妖怪，家人恐惧。其弟文起时为散骑常侍，与文静说曰：“家有妖怪，当召巫者禳之。”文静不听。文起见兄弗从，夜自召巫者来家祈禳。巫者披发御刀，以为禳厌之术，文静怒曰：“弟读书人，何如此耶？”叱令左右驱逐而出。文起甚恨，忍而不言。知其与裴寂不睦，常欲默其过愆以告。文静有妾潘氏失爱，密告文起曰：“尔凡日前饮酒至酣，有怨言，拔刀击柱曰：‘当斩取裴寂头矣。’”文起得此言，即告于裴寂。裴寂愤怒，入奏唐主曰：“文静自恃其功，常出怨言。欲有反陛下之意。”高祖闻奏怒曰：“朕有何负彼处？得起异图！有背寡人。”遂以文静属法吏，遣裴寂、萧瑀鞠问其情。萧瑀领令至开府讯文静反状。文静曰：“昔在大将军府，司马与长史位望略同。今寂为仆射，据甲第；臣官赏不异众人。吾东征西讨，老母留京师，风雨无所庇，实有觖望之心。有言背叛，臣安有此意？”
　　萧瑀以文静词具奏，唐主曰：“观此言，文静反明白矣。”李纲曰：“文静与陛下初起晋阳之时，未有此意。今陛下已正大位，即有反乎？鞠彼之情可原。陛下当宽贷之。”萧瑀等皆明其不反。唐主意未决，竟欲诛之。李纲、萧瑀退出议曰：“此非秦王来，圣意必不可回。文静终难免刑矣。”李纲密差飞骑诣秦王，言知此事。飞骑漏夜来到军中见秦王，呈李纲、萧瑀之书。世民拆开观看，惊曰：“文静与吾自幼相识，岂得有此心乎！”即以戎事付李靖，自轻骑谒行来见高祖。高祖曰：“卿征讨在外，因何轻身来见？”秦王曰：“臣总戎在外，军中闻陛下欲诛刘文静。臣未审其诛文静之由，故轻身来见陛下。”高祖曰：“近日文静有怨寡人，起谋欲反。朕知之，因欲加刑，以正其罪。”世民为之固请曰：“昔在晋阳，文静先建非常之策，始告寂知。及克京城，任遇悬隔。今文静怨望则有之，非敢谋反。陛下如无故而杀之，何以劝示后臣。文静必无此意。宜赐全宥。”寂在旁，固诤曰：“文静才略过人，性复粗险，忿不顾难，丑言怪节，已暴验矣。今天下未定，留之必为后患。”唐主素亲信寂，低回久之。世民曰：“以长史之言，朝廷须用具臣矣。有才略者竟忌之，将何以辅治乎？”唐主以谓秦王在京师，文静必赖其庇，即命离京师，出外督理军情。一日三敕，下秦府中。世民只得仍离关中，不敢停留。唐主卒用寂言，杀文静于南市。文静临刑，抚膺而呼曰：“‘飞鸟尽，良弓藏。’果不妄耳！”死年三十二岁。唐主既杀文静，并诛其弟文起。文起悔恨无及。籍没其宗。
　　胡氏曰：文静首唱大谋，赏不酬勋，又以谗死。而太宗不能力救何也？曰：非不能也，不敢也。文静晋阳引寂见世民之时，有汉高、魏武之比，而未尝归心高祖。寂则高祖所厚，而世民所薄也。其不敢力谏，为是也欤。在世民则当然，而李纲、萧瑀不能数批逆鳞，使勋旧冤死，其责大矣。为文静者，功名已著，退以全身，何善如之。而乃芥蒂自取积毒，其才智虽高，而识量浅矣。
　　后人有诗叹云：
　　首建兴王画策时，丹心期许晋阳知。北通可汗资雄马，西定关中议义旗。自谓功名为己有，未知才略众人疑。韩、彭事业曾如是，鸟尽弓藏悔亦迟。



　　第三十五节　李文纪上表辞官　刘树义袭封尚主
　　时李纲以尚书领太子詹事，为建成师。建成忌秦王世民功高，每于唐主前短之。纲屡谏不听。及见文静被诬以死，乃上表乞骸骨。表曰：臣李纲辄沥诚恳，仰干天听：载惟冒渎，良积兢惶。伏念臣学识迂疏，材术短浅，幸遭陛下龙飞之初，误蒙识擢，获参大政。比者奉命以臣领太子詹事，臣惧偎陋之质，近侍东君，非愚臣所能克堪。伏望陛下选择老成渊才硕德，以代臣职，任许归田里，终始保全，使臣得退休养疾，仅尽余年，岂胜感戴激切之至！唐主观表，掷于阶下，骂曰：“卿为何潘仁长史，乃耻为朕尚书耶！”纲目：“潘仁贼也，每欲妄杀人，臣谏之则止。为其长史，可以无愧。陛下创业明主，臣所言如水投石，于太子亦然。臣何敢久污天台，辱东朝乎？”唐主曰：“知公直士，留辅吾儿。”以为太子少保、尚书詹事如故。纲退朝上书，谓太子曰：“纲老矣。幸未就木，备位保傅，冀得效愚鄙。今殿下饮酒过量，非养生之道。凡为人子，务孝谨以慰上心，不宜听受邪说，与朝廷生／间。”太子览书不悦，所为益纵。李纲悒悒不自赖，固称老病辞职。唐主优诏解尚书，仍为少保。唐主考第群臣，以纲及孙伏伽为第一，谓裴寂曰：“隋因主谄臣骄亡天下，朕即位以来，每虚心求谏，唯纲尽忠款，伏伽诚直，余人皆踵弊风俯首而已。岂朕所望哉。朕视卿如爱子，卿当视朕如慈父，有怀必尽，勿自隐也。”裴寂承旨，退修其职。
　　话分两头。秦王军中令人京师打探刘文静消息，回报：“文静已被杀于长安东市，籍没其家。”世民闻之泣下，谓其将佐曰：“文静与吾初起晋阳，自建大义，西出关中，北使突厥，功绩居多。今未遇太平，被诬见杀，使吾追思往事，不由不悲痛也！”言罢泪挥满面。李靖亦为之痛哭。军中闻之，无不伤悼者。即具表奏上唐主，用收其尸而葬之，庶报起义功勋。表进京师，唐主亦悔，下诏令有司具礼仪葬文静于彭城，追复官爵，以子刘树义袭鲁国公，诏尚主。然怨上故杀其父，因谋反伏诛。仍遣使慰劳秦王，使之进兵。



　　第三十六节　李世勣十面埋伏　尉迟恭孤城守节
　　且说秦王得高祖旨，已知葬讫文静，复官其子，即令公孙武达、樊兴、殷开山引兵一万，进攻莒州，自领众为后应。公孙武达等得令，各引兵去讫。武周将寻相正在莒州城中修饰军器，强弓硬弩、枪刀之类悉备，欲待唐将交锋。哨马报入城中，寻相听得，与副将张万岁引兵出敌唐军。两兵相逼，寻、张二人出马。公孙武达大骂：“吾今到此，何不早降！”寻相背后一将挺枪直出，乃张万岁也。武达舞刀去迎，交马斗不数合，已将张万岁活挟马上，拨马回阵。寻相见捉了副将，挺一条铁槊从后追来。樊兴一匹马跑出阵前，举枪直奔寻相。两下军器并举，战上十合，秦王大队军马来到。寻相见唐军势大，勒马弃莒城而走。其军大败。唐兵漫山塞野追来，杀的寻相军人分马散，剑乱戟横，遗下旌旗、弓弩无数。世民率诸军乘胜追赶，一昼夜行二百余里，近宋金刚寨栅。金刚引精兵，于要道列坚阵待之。秦王军中程知节舞斧出马。金刚左翼一将挺枪而出，乃陈焕章也，与程知节交马，只二合，金刚后阵已乱。人报：“殷开山、公孙武达从东路抄袭后寨。”陈焕章闻知，不敢恋战，回马来救后寨。唐兵掩杀上来，金刚前后受敌，引众杀开血路，望太原逃走。秦王悉众追之。总管刘弘基谏曰：“大王逐北深入不已，不受身乎！且士卒饥疲。宜留壁于此，俟兵粮毕集，复进未晚也。”世民曰：“金刚计穷而走，众心离沮。功难成而易败，机难得而易失。不乘此势取之，若更淹留，使之计立备成，不可复攻矣。吾竭忠殉国，岂顾身乎！”遂策马而进，追及金刚于雀鼠谷。将士见秦王自先勇击，不复敢言饥，各奋力向前。程知节飞马当先，斩十数将。金刚众大乱，唐兵背后赶来。金刚与罗孔阳、陈焕章冲开血路而走。一日八战，大破之，俘斩数万人。世民不食二日，不解甲三日矣。时粮食未继，军止有一羊，与将士分食之。引兵趋介休。
　　且说金刚会集寻相诸军于介休西门，背城布阵，南北七里，欲与唐军决一死战。唐阵中李世勣曰：“我军粮食不敷，金刚以必死之众，列阵抵我。胜败在此一举，可用十面埋伏计而破之：以吾军各分五队：左、右一队，公孙武达、樊兴；左、右二队，秦叔宝、程知节；左、右三队，殷开山、段志贤；左、右四队，马三宝、史大奈；左、右五队，刘弘基、张德政。主公自与屈突通等出其阵后。”世民下令诸将各远远埋伏，分拨已定，旗鼓相迎。罗孔阳挺枪跃马出战，钱九陇一马当先。二将斗未数合，钱九陇回军便走，金刚引众奋激赶来，喊声不绝。赶至中军，四下连珠炮响，罗孔阳知中计，勒马望本阵而退。钱九陇搭箭当弦，望后矢来，正中孔阳脑后，坠于马下。唐军一齐掩杀，众皆大乱。金刚正行之间，一声鼓响，左边公孙武达、右边樊兴，两军冲出，大杀一阵。金刚聚陈焕章、寻相，杀开血路走。又行不到十里，右边秦叔宝、左边程知节，肋下杀出，一阵杀得金刚尸横郊野，血流成沟。走不数里，被殷开山、段志贤两下截出，又杀一阵。金刚止剩五千余人，胆丧心惊，始离重围。鼓声渐远，教三军造饭，方欲待食，阵后世民与屈突通一支生力军杀来。金刚大呼曰：“若不决死战，必为所擒！”陈焕章奋力冲突，屈突通一马当头，战未数合，手起刀落，斩焕章于马下。金刚弃马望山路逃走。降其众无数。世民前军已集，谓之曰：“破竹之势，不可失也。取并州止在目下。诸军可就城中而食。”众将得令，乘胜进逼并州。刘武周闻金刚战败，大惧，谓君璋曰：“不用公言，以至于此。”遂引家小，带数十骑，与苑君璋弃并州，走投突厥去了。
　　宋金刚引败兵至并州，闻武周已走，欲复收兵再战，众莫肯从，亦走突厥。寻相率众自投李世勣部下。世民与诸军入并州，按视府库，出榜安民。武周所得州县，皆入于唐。即遣使驰捷音诣京师。世民点集各部皆齐，与议曰：“武周奔投突厥，尚有介休尉迟敬德拒守未下。我实爱其才。尔众人有何计策，得他来降？”李世勣曰：“主公可遣人入介休招谕之，彼知武周丧败，自当来降。”世民曰：“谁可以往？”世勣曰：“日前寻相归我部下，遣此人去，敬德必信。”世民唤过寻相曰：“尔今顺唐，肯往介休招谕敬德否？”寻相曰：“臣归殿下，未立寸箭之功。虽赴汤蹈火，亦所不辞。何况招敬德乎！”遂慨然请行。寻相至介休城下，令人报知敬德。敬德引军上城，见寻相匹马立于城下。敬德问曰：“主公何在？尔今来见我，有何计议？”寻相曰：“主公与宋金刚战败，已弃并州奔突厥去了。即目州县皆属于唐。独将军守介休未下。特遣某来招谕足下，同归关中，庶救一城生灵。”敬德怒曰：“尔从主公出征，又不尽人臣之职。既归降于唐，反为他人作说客耶？”弯弓在手，指谓寻相：“君不早退，此弓不相识也！”
　　寻相见敬德不从招谕，回入并州，具其言于秦王。诸将欲督兵围之，秦王曰：“不可。敬德为主守其地，不变乎志，忠义士也。岂宜逼之？只可徐令人招抚来降。”唐俭进曰：“臣与敬德在武周时，有一面之交，愿往介休说敬德降唐。”秦王大喜，即遣唐俭前行。唐俭辞秦王，迳至介休，报知敬德。敬德开门召进。唐俭入见敬德。敬德曰：“足下莫非欲说敬德也？”唐俭曰：“不然。想在金刚部下，日得将军相救。今日唐某安得不救将军耶？”敬德曰：“足下欲来相助守介休乎？”俭曰：“亦非也。”敬德曰：“既而不然。足下来此何干？”俭曰：“武周不知存亡，金刚未知生死。众已散失。近日秦王已复并州。惟将军守介休未下。诸军皆欲攻围此城，秦王见将军忠义，不忍进逼。如此相待，俭特来报知。”敬德怒曰：“如此言，特说吾也。吾今虽极地，视死如归。汝当速去，吾整兵出城血战，以为故主报仇矣。”俭大笑曰：“此言岂不为万世之耻乎？”敬德曰：“吾尽其职而死，安得为万世耻耶？”俭曰：“将军今日尽死，亦不得为忠，安得不为万世笑？当初将军相从武周，虽历战功，武周待公尽亦厚矣。今主亡势去，尚拒孤城，坐以待毙。且唐以一州兵掇取三辅，入定关中，四方郡县响应。不两月得天下三分之二，诸侯仰德，四海归心。此天命，非人谋所能至。将军不知强弱，不晓时势，而拥羸众孤立于此。倘秦王督令诸将，转兵围守，将军能御之乎？那时身膏原野，与草木同于朽腐，既不能从主于患难，又不能守城而丧失，此非万世耻而何？”敬德沉吟半晌，谓唐俭曰：“我若一见主公下落，必当降矣。如不然，宁死战沙场，见故主于地下，誓不降矣。”俭曰：“此事容易。来日令人送武周首级来与将军。”敬德曰：“得见一面，我志足矣。”俭即辞敬德，回至军中，见秦王，具言：“得见武周首级，即便归降。”世民曰：“武周已走突厥，只有刘文静去得，今已亡矣。郭孝恪不在军中，谁人再可往？”刘世让入曰：“臣不才，愿往突厥通好，干此功而回。”世民喜曰：“得公为使，事可谐矣。”即将金珠、缎匹、美貌女子十人，遣世让前诣突厥。世让辞却秦王，领金玉、女子、从人迳往突厥。且看如何？



　　第三十七节　秦王誓纳尉迟恭　世充怒斩李公逸
　　却说北突厥处罗可汗，自郭孝恪借兵以破宋金刚后，每日与部下康鞘利、挞嘿忽等议论军政。忽报：“大唐遣使来。”处罗可汗宣入。刘世让进见突厥主。可汗赐坐，问曰：“大使来此，有何见议？”世让曰：“秦王殿下蒙北主借军，已破刘武周。无可报谢，特遣臣来具上金宝、女子，以表往日通好之意。”突厥闻的大悦，曰：“人言秦王善抚远夷，果不虚矣。”即令收起来物，重待世让。世让复说曰：“秦王多拜覆北主：今刘武周势穷力竭，投奔西突厥，恐后为北主祸患，令臣会知，可绝其根迹，庶不失与唐永远之好。”突厥笑曰：“此何难哉。吾来日令人召来，席上执而杀之。”次日，突厥修书，着人往西突厥请刘武周来相会。西突厥遂遣武周赴约。武周无疑，径至北突厥。处罗可汗令世让避于帐中。与刘武周分宾主坐定。武周曰：“穷败之臣，何劳敬赏？”可汗曰：“闻足下久到遐荒，特请一会。”众番将各执利刃，列于两边。武周自意：“北方杀伐之地，常性如此。”亦不顾忌，只开怀畅饮。酒至半酣，可汗令刘世让出，武周大惊，莫知所措。正欲抽身走出，被帐前甲士拦住，一刀枭下首级，进入帐中。处罗可汗即将首级付与世让曰：“将此以答金宝、美女之赐。”世让大喜，即拜突厥，迳离其地，跑马回转并州。
　　且说武周从人走回，报知宋金刚。金刚恐祸及己，引众走离突厥。处罗可汗知之，遣康鞘利率五千骁骑追杀。康鞘利引军飞马赶宋金刚。金刚欲走山谷，见后面征尘蔽天，喊声不绝，知有追兵来，勒马待之。康鞘利一马迎头，大叫：“金刚休走！”金刚大怒，挺枪直刺。康鞘利舞刀交战，只数合，鞘利英勇，手起刀落，将金刚拦腰斩于马下，擒其余众而回，不在话下。
　　却说刘世让带得刘武周首级回见秦王。秦王见之，与将佐曰：“武周不知天命，妄意图霸。今日身首异处，足为后来鉴也。”众将然之。即复遣唐俭，以首级送入介休，与敬德看视。唐俭仍将首级盛贮，送至城中，来见敬德。敬德闻知，即出帐迎接入座，开视，见鼻上有三窍，脑后有肉鸡冠，的是其主。放声大哭，欲拔刀自刎。唐俭向前抱住曰：“将军武艺超群，秦王秉性仁慈，如若归之，匡扶唐室，树立功勋，此不失信于人也。何徒欲自残其躯，以成匹夫之勇，上负祖宗，下辱乎主，安得为忠义哉！”敬德低头不语。见主人已死，乃仰天叹曰：“非臣不忠，乃主自取败矣。”敬德写降书与唐俭：“先回覆秦王，我明日出降。”唐俭接过降书，回见秦王，备言敬德投降之事。秦王与李世勣议曰：“此事的否？”世勣曰：“此子计穷来降，诚非诈矣。王当单马轻袍，亲往受其降，庶无疑心。”秦王然之。
　　却说敬德领五千骑，盔甲鲜明，枪刀耀目，出城纳降。秦王军马去迎，屈突通谏曰：“彼则严妆军伍而出，主公未可轻进。臣闻受降如受敌，亦宜整兵以往，恐防不测。”世民曰：“非尔等所知。”即策马近前。敬德见秦王全不披挂，又无从军，遂滚鞍下马，立于阵前。秦王马上问曰：“将军既已降唐，何以严整军伍。其意何在？”敬德曰：“臣与殿下将士，多有战斗之仇，恐伤吾命，不得不持兵也。”秦王使叔宝晓谕众将：“今欲敬德来降。为社稷故矣，如有复旧恨而伤之者，按军法处斩！”秦王又恐敬德反覆，下马执其手，对天作《誓书》云。书曰：
　　隋王失政，社稷分崩，四海鼎沸，烟尘并起，致生灵有涂炭之忧，军士冒锋镝之苦。世民代天行事，救黎元于艰危，致神明于享祭。今敬德被谄，困守小邑。其主已死，犹存坚节之诚；土宇虽亡，尚有婴城之志。今知天命所归，始肯投降。据其忠义，实可奖钦。故书誓文以告天地，愿得君臣永保天禄，袭荫子孙。稍有亏损，神明照鉴！
　　世民嘱罢，折箭为誓。敬德见秦王意诚，去其兵甲，跪于马前曰：“臣当必死以报殿下。”世民大喜，携起与之并辔入城。后人有诗赞曰：烽火连营几出兵，天教于此得奇英。唐朝已有山河固，因赖将军两手擎。
　　却说秦王已入介休，检点仓库，回至并州。李世勣谓秦王曰：“西河之地已平，可将太原库内金银给赏诸将。”世民依其议，聚集各部将士，照功关赏。敬德甲士重加赏劳，使其旧众八千与诸营相参。时屈突通虑其为变，骤以为言，世民不听。次日，下令班师还京师。大小三军得令，各拔寨离了并州。果然鞭敲金凳响，人唱凯歌声回。到长安，秦王具上平西河之心。高祖大悦，设平戎筵宴，重赏三军。以敬德为领军总管，隶秦王府；唐俭为并州道安抚大使；刘世让为并州总管。其余将士，皆依资次升赏。
　　却说郑主王世充闻秦王克复西河，天下闻风而顺，与苏威、段达等议曰：“李子通称吴帝于江都，每有窥江表之心。近日我军徇地至河台，已取唐汴、亳二州。倘唐主知之，一旦兵到，东都前阻唐军，后有吴师，何以当之？尔众人有何良策，可敌唐、吴二处军马？”苏威曰：“英雄屹起，得地者昌。我郑奄有东都，民殷国富，沃野千里，进可与群雄争敌，退可以婴城而守。主公何不差使陈说利害，令夏主建德起兵，蹑唐军之后。许割淮左之地，以封建德，彼必起倾国之众而出。我主坚其城郭，利其甲兵，以待彼来，何足惧哉。”郑主然其计，即遣使往乐寿去讫。
　　时唐主遣大理寺卿即楚之安抚山东，以秘书监夏侯端安抚淮左诸路。夏侯端自澶渊济河，传檄州县，东至于海，南至于淮，二十余州，皆遣使来降。端行至谯州，闻世充已取汴、亳二州。欲复还京师，道路阻绝，所从二千人，遇粮食尽，不忍弃去。端谓之曰：“君等乡里皆已从贼矣。尔众人可斩吾首级归贼，必得富贵。”众皆曰：“公于唐室非有亲属，直以忠义，志不图存。某等虽贼，心亦人也。宁肯害公以求利乎？”乃复与相随。夜里潜行密出。将五日，至戚田。众人饿死及遇贼奔溃者殆尽。唯存五十二人。馁甚，不能复起。有客曰：“此去杞州不远。刺史李公逸为唐坚守，公可以书知之，必见济矣。”端即扯衣沥血修书，令人送至杞州。刺史李公逸得夏侯端之书，拆开看毕，问来人曰：“端秘书近日无恙乎？”来人曰：“端公颠沛已甚，几不能出门户矣。”公逸即遣兵往迎端，馆给饮食。因是，端与从人始得济。时淮南之地已属世充。及闻端路阻，不得归，欲召之为臣。遣使至杞州，召端为淮南郡公。解衣赐之。使者径至，见夏侯端。端正在馆驿中驻节，忽报郑主遣使来见秘书。端召入，使者呈上郑主所赐绯衣，及除端为淮南郡公书。端拆书观之，大怒，对使者焚其书，扯裂绯衣，扬声曰：“夏侯端天子大使，岂受王世充官乎！汝欲吾往，惟取吾首耳！”使者见端不可屈，自回报知郑主。端恐世充复来，必见害，自念曰：“吾为天子之使，未返节而死，岂不有辱君命哉。”因解节旄，致纳怀中，置刃于竿上，与众从人自山中西走，尽是僻径，冒践荆棘，昼夜兼行，才得达宜阳。从者坠崖溺水，为虎狼所食，人丧其半。端已诣京师，入见唐主，但谢无功，初不自言艰苦，惟奏曰：“为陛下保守社稷，不肯降贼者，唯杞州刺史李公逸一人而已。”唐主曰：“卿之功勋，朕自知之。”复以端为秘书监。即楚之至山东，亦为窦建德所执。楚之不屈，竟得还。唐主仍以为大理卿。
　　话分两头。却说郑主世充，因夏侯端焚书毁衣，即遣大将罗士信、副将杨振兴、郑昊部领一万精兵，来攻雍丘。罗士信得命，引军至雍丘，困了城廓。李公逸与其属李善行议曰：“郑兵势大，宜遣使星夜往京师求取救兵来，方可与他交锋。”善行然之，即将文书遣使驰往京师，一边点闸人马，上城防护。郑兵知的李公逸遣人往长安取救，日夜攻击。城中军民粮食已尽，都有归附之心。公逸求救文字虽连发前去，唐主以隔贼境，不能救，故无兵来。城中紧急，公逸曰：“今贼势猖獗，吾辈去天万里之遥。此非有亲诣行在，难解雍丘围也。”善行曰：“今道路阻于剧贼。城中才智韬略者，皆无出于足下右者。如若取，非足下不可也。”公逸慨然应命，乃留善行等守雍丘，单身率轻骑入朝。且看下节如何分解。



　　第三十八节　杨振兴计拒秦王　丘行恭阵战郑昊
　　是时公逸出城二百余里，至襄城，为世充伏兵所执。搜检其衣，乃得请救兵奏章，缚之以归。却说郑主正在与众臣议取雍丘之策，忽报：“伏兵捉得李公逸来到。”郑主喜曰：“此李公刺史，我闻其名久矣。”命召入，谓之曰：“卿越郑臣唐，其说安在？公能相我，当与同享富贵。”公逸曰：“我于天下，唯知有唐，不知有郑。今日是臣死所，何用多言！”世充大怒，推出斩之，以首级持至雍丘，招降其部属。
　　却说李善行在雍丘，专候公逸消息，人报：“郑兵在城下将刺史李公逸首级招安。”李善行大惊，与孙贤登城观之，果是，李善行乃坠城而死。孙贤被军民说之而降。于是杞州、雍丘尽属于郑。
　　却说唐主连得李公逸告急文书，正议论起兵去救雍丘之急，边廷消息报入京师：“李公逸轻骑入朝，至襄城被伏兵所执，见世充不屈而亡。其僚属俱没，雍丘、杞州俱入于郑。”唐主闻知公逸已死，谓诸臣曰：“雍丘虽失不足惜，可伤公逸远方之臣，为朕死王事，诚难得也。”即议起关中青、幽、并州郡军马五十余万，征讨世充。萧瑀出班奏曰：“不可。臣闻：‘兵者凶器’，‘战者逆德’。秦王克复西河，才回关中，军士息戈解甲，伤痕未痊。而陛下又议征伐。非顺天之道。夫好兵黩武者，必亡。弑身于微末，上帝禁之。王用之，未见其利也。”唐主曰：“都督之言，乃怯敌也。朕因阻兵不进，致误公逸。今已决行，卿等勿言。”遂命秦王监督诸军，以屈突通为前锋。唐主命已下，忽右武卫将军钱九陇奏曰：“陛下调度征世充，意在必胜。今用屈突通为前锋，几不有误大事！”唐主大惊，忙问其故。九陇曰：“屈突通原系隋侗帝大将，深与世充相善，不得已而降唐也。今其二子辅佐世充，职居上将。今使为前锋，而领大军。倘有不测，谁复更制之哉！”唐主召通入，谓之曰：“今欲使卿东征，卿二子皆在郑为将。孤纵不疑，众口皆虑君有私王事，卿意如何？”通闻之，泣拜于阶下，顿首流血而言曰：“臣昔为俘囚，份当就死，陛下释缚加以恩礼。当是时，臣心口相期，以更生余年，为陛下尽节。但恐不获死所耳。今得备先驱，临阵先斩二子，以明臣无异志，弗顾私恩也。”唐主叹曰：“殉义之士，一至此乎！”下诏慰之曰：“卿勿忌惮，努力向前。朕誓不负也。”
　　且说秦王得旨，出离朝门。次日于秦府中，持调大小三军。时有史万宝、刘德威、王君廓、黄君汉、钱九陇、屈突通、尉迟恭、秦叔宝、段志贤、殷开山、丘行恭、李靖、李世勣、李君羡、窦琮、窦德玄、刘弘基、房玄龄一班谋士、战将，整整齐齐，俱在府前俟候。秦王申令已毕，因召进诸将谓之曰：“此一回前往征讨王世充，不比寻常出战。缘世充洛阳剧贼，部下兵精粮足，倚恃城郭坚固，非一朝之计而能降服。诸君只在缓其攻守，见机而动，斯为上策矣。”诸军皆应诺，秦王吩咐已毕，即日催动人马，离了京师，怎见的：
　　旌旗蔽日，剑戟凌空，人如流水急，马似疾风吹。
　　一日，大兵来到洛阳地界，秦王吩咐：“安下营垒，且未可轻动。待看细作军探看郑兵虚实，然后进兵。”诸将得令，各扎住营寨，遂按兵不出。此时声息已先有人报入洛阳来，奏与郑主得知。郑主聚集众文武，商议迎敌唐兵之计。都督杨振兴奏曰：“秦王此来本欲救雍丘之围，今雍丘已破，所属尽并于郑。唐主必深加怒恨，以重任付之秦王。秦王因努力而征讨郑国。是其来则有词也。且秦王深得士心，部下谋臣、勇将，不下数千，但是征讨之处，无不克服，亦其平昔善能用人故矣。今其运区洛阳，比他往常战斗大不相同。必是尤深思远虑，整饰军旅，而与我为攻守之计。非在一战而分成败者也。为今之计，莫若各将军民、牛马、杂粮等项，尽数搬入城内，不许留贮少许在外，以资寇粮；一面差人往夏主求取救兵，许以退了唐军，以重镇谢之。慎勿与战，只在婴城固守。候在夏兵既集，唐军有隙可投，即内外夹攻，复猗（犄）角其前后，彼进战不能，退还不得，绝其粮道，据其水草，野无所掠，自然饥疲，则唐军不难破也。”郑主欲从其议，副将郑昊曰：“杨都督之言非也。自今唐军临城，岂暇有许多计较？且秦王部下足智多谋者，终日侍立左右，凡事见机而动。岂有受吾如此之牵制者哉！今日正好乘其远来疲劳，营壁未定，军情未知我虚实，点起我国养锐之众，斩寨而入，秦王一旅之师不足破矣。更复何疑！”郑主曰：“二公之言，似皆有理。杨都督之策虽缓，诚为长久之计。今公意在示兵，恐众寡不敌，强弱攸分矣。”昊曰：“兵贵精，不贵多。是一万之多，不足以当一千之精。昔马援以三千步卒，破五溪蛮数万之众，虽其为将智勇过人，亦以其兵精故也。今郑国之精兵，比马援之用何止数千倍。臣乞主公假臣军马数万，如退不得唐军，甘受罪戮。”郑主允其请，即发精兵十万，着大将郭士衡为先锋，同郑昊迎敌唐军，遂不用杨振兴之谋矣。郑昊辞了郑主，即部领人马，与士衡出教场操演，离洛阳，前抵羊角城屯扎，将人马分作四大营，每营列精兵一万人。离城五里另立一老营，分人马三万。沿四营之外，俱着骑兵二万巡哨，以防唐军前后夹攻。骑将罗质曰：“公今设四营，络绎辽远，兵不相属。倘唐军四散攻之，何以知救？又值初秋间，金风或起，若有人教之用火计，莫道我要退敌，反被适人所击矣。公宜熟思之。”昊曰：“公言虽善，吾亦有制度。今以游兵二万，往来巡哨，唐军必不敢来劫寨。又所设四大营，背依土城而立，四边又无树木，纵有火计，我何惧哉！”质再不言。
　　却说细作军人去数日，回覆秦王，将郑主不用杨振兴之计，及郑昊行军之故，一一报知。秦王喜曰：“若使世充从振兴之谋，吾军诚徒费岁月矣。今使郑昊行军，闻其调度，斗筲之见，何足算哉！”即与李靖议曰：“郑兵势重，郑昊一勇之夫，不须力敌，当以智取。先破了郑昊，以挫世充锐气，使洛阳军民胆落，彼自不暇为谋矣。”靖曰：“主公计将安在？”秦王曰：“近日因秋霖弥旬，山水骤溢。吾前日审视地理，有个所在如此，乃郑兵必由之地。今画下一图，试与公辨议，可用否？”因度与李靖看视。靖看了半晌，曰：“郑军入主公之智囊矣。但行之必胜。”秦王乃唤过殷开山、段志贤、钱九陇、丘行恭等，密嘱之曰：“尔诸将当如此如此而行。”诸将得令，各领兵去了。
　　次日，秦王与一班战将，出平川旷野排下阵势，搦郑兵交战。郑昊听的秦王出兵，留罗质守羊角城，即整兵马出老营，与秦王答话。王曰：“尔郑主弑新君而自立，据洛阳以称孤。惑愚黎庶，专乱社稷，罪已不容于诛，又何贪婪无厌，戮我守臣，侵夺疆土。今皇上着吾声罪致讨。尔主尚不束手归降，献纳城廓，尤敢遣尔无名小将，阻抗天兵。若不清道迎候，今日先诛此匹夫，然后问罪于尔主也！”郑昊大怒，更不答话，举刀直取秦王。秦王背后转出一员将，浓眉大眼，面如枣色，姓丘名行恭，洛阳人氏，善骑射，举斧径出阵前，与郑昊交战。且看胜负如何？



　　第三十九节　李靖议守高平隘　世充兵救羊角城
　　是时丘行恭与郑昊二马相交，兵器并举，一往一来，一冲一突，战上二十余合。行恭虚掩一斧，往南落荒而走。秦王既看见行恭佯输，即勒马望后而退。郑昊不知是计，拍马随后追赶，要捉行恭。赶走十里远，只见前面一座高山，山〔前〕一道大溪。行恭见后头郑兵赶来，知其中了计，即策马过溪。郑昊催动人马，陆续亦追赶过溪。初时溪水甚浅，郑兵过后，不觉溪水汹涌，顷间水势泛涨，阻其归路。郑昊急欲勒马退时，前面高山，后边溪水，遂将人马夹在中间。行恭在高坡处，放起号炮，山谷两边闪出两枝精兵，左有殷开山，右有段志贤，鼓躁近前，箭如飞蝗。昊大惊，即呼：“后军慢来！”径策马走上山顶。段志贤一匹马已赶在后，大叫一声：“匹夫休走！”一枪刺透胁下，郑昊坠马身死。山上木石乱滚下来，郑兵死于溪中者不计其数。先锋郭士衡领兵策应，来到溪边，见水势甚大，远望郑兵在山上，被唐军追杀，降者无算。只在溪边叫苦。才然未了，后来郑兵报道：“唐军等将军领兵前来策应，随有一枝人马将老营攻破，把粮草尽数烧毁。比及游兵报知羊角城守将罗质，四营人马见老营火起，正要来救，被那员将一冲，首尾不能相顾，杀得我军七断八截，拚死走入羊角城。”士衡听说，不敢恋战，领本部人马复投洛阳。
　　行恭与诸将已获全胜，旋师入见秦王献功。秦王大喜，重赏诸将，复勒兵羊角城，围得水泄不通。城里罗质与众人黄钺、赵胜等，筑起土壕，日夜持防，一面差人告急于洛阳。唐军连攻了数日，虽是土城，城上守把军人，齐力擂下木石火炮之类，伤损军马亦多。李靖入见秦王曰：“吾之患不在山城之取否。世充大军屯扎洛阳未动，倘知吾专觅于此，背地出军，约夏国劲兵袭吾之后，使我军困其中，前有阻兵，后有劲敌，进退无路，非长计也。莫如撤兵守高平。前可以控郑国之众，后可以防夏兵之集，首尾有禁，诚为上策也。”秦王深然之，即下令着三军撤围，退扎高平，不在话下。
　　却说郭士衡引败兵入得洛阳，见郑主，将郑昊败兵之事，一一奏知。郑主惊叹曰：“悔不用杨都督之言，果有今日之败。郑昊战死，是其分也。所可惜者，十万精兵，未全一半。”言尤未了，又报：“唐军大势人马进攻羊角城，守将罗质告急文书，屡屡来取救兵。”郑主即聚群臣，复议迎敌唐军之策。总管何惠奏曰：“奏王此来，士马精强，部下谋臣、猛将，皆有伊尹之才、臧马之勇。今主上且暂命楚王守国，亲统大兵，以李光仪、张老虎为先锋，罗士信、单雄信为左、右翼，以刘师立、杨振兴为救应，一面遣人往夏国，着彼出军击其后。是使天威下临，唐军不敢深入，方能取胜。不然，徒废兵马，岂能以致胜乎？”郑主曰：“卿此谕甚高。”于是点二十万大兵，命楚王监国，着留苏威、段达副之。其下将佐、臣僚，俱随驾出征。郑主号令已出，先命李光仪、张老虎领兵十万，先发行；着王玄应出虎牢，运送粮草入洛阳支给。郑主分拨已定。
　　次日，大小三军，一齐启行，出离了洛阳。大兵至羊角城下营。郑主坐在中军，诸将列于左、右。罗质哭拜，见于前曰：“臣之失机，特来请罪。”郑主曰：“非卿之罪。郑昊料敌之过矣。”因问：“秦王见今屯兵何处？有多少人马？为将佐者几人？”质奏曰：“秦王屯兵高平。本部人马大约二十余万。为将佐者李靖、徐世勣、殷开山、段志贤、秦叔宝、房玄龄等二十余人，皆足智多谋之士。其下摧锋破敌、愤战能征者，不可胜数。日前攻围羊角城甚紧，今其退去高平，已五日矣。臣闻主公车驾亲到，急来朝见，如大旱之望云霓也。”郑主大喜，谓杨振兴曰：“此高平乃洛阳夹路，秦王不据羊角而阻青城宫，却乃屯兵高平，可见其识浅近，终无能为也。吾可以策而破之。”振兴曰：“秦王军中有见识多。此屯兵于高平，正其虑之长也。今主上大兵集于洛阳，倘出军越漳河而尾其后，彼军必受其困。又恐吾结连夏王，上下夹攻。故移屯高平，使吾此计行不得矣。彼攻此山城何益？主公诚勿欺秦王无智。虽用十分防备他行兵也。”郑主默然。遂按下大兵，着人探唐军虚实。
　　飞骑已先报入高平，备说：“郑国王世充，亲率二十万大军，前抵羊角城，要来与唐军交锋。”秦王听得此消息，即聚集众将佐商议。一班战将皆请秦王示兵，欲决胜负。秦王因问李靖曰：“世充亲兵来到，有何策破之？”靖曰：“洛阳之众，大半随世充出征，守国者必老羸之卒，此不足虑矣。惟世充所辖地方，尚有精兵、资粮所在。今世充所恃，亦以附近城廓有必援之势，有粮草之应，不在十分疑虑，诚非一战而可成功。今日若与放对，此最策之下也。莫若持调诸军，分攻各处，使诸郡先受其困。吾以精兵逼于世充营壁，俟彼及知各郡有警，不能相援，那时他不知我军从何而来，先自摇动，无所倚恃，必奔还洛阳。然后主公传檄各处，诸军响应，会于洛阳，是使世充粮草不得入，援兵不及救，犹如网中之鱼矣，更成何济！此乃孤其党势，剪其羽翼之良谋矣。何必恃血气之勇，而使吾众冒锋镝之苦哉！”秦王曰：“公之计甚善。”于是遣行军总管史万宝部兵一万，自宜阳南据龙门；刘德威部兵一万，自太行东围河内；王君廓部兵一万五千，自洛口断其饷道；黄君汉部兵二万，攻向洛城；秦王自与李靖等屯于北邛，连营二十里，以逼世充之阵。令殷开山、段志贤为先锋，自总中军，续后而进。
　　却说郑主王世充屯扎于羊角城，细作探听秦王人马来否，差人回报：“唐军连营二十余里，旌旗迷空，金鼓之声，振动山岳。秦王自率大军前来，与我主对阵。”郑主听得，即下令，着大小三军分作三队出战：第一队李光仪、张老虎打初阵；第二队黄越、赵胜、罗质；自总大军随后接应。众将得令，各依次序而行。次日，王世充严整队伍，多张旗帜，金鼓大作，前临青城宫，与秦王对面列阵。秦王亦领诸将出阵，与世充隔一条溪，遥见世充中军打起龙凤日月旗，知是世充自己总后。前哨先锋李光仪、张老虎一字儿摆开。秦王隔岸谓之曰：“请世充出马答话。”对岸李光仪见秦王亲自出马，要请郑主答话，即报入中军。中军王世充一马当先，立于门旗之下，左有罗士信，右有单雄信，背后战将数十员，靠紧相随。世充隔水谓世民曰：“今当隋末，疆土分崩，得人者昌，失人者亡。吾与乃父同于事功，名（各）有定业：今汝父兵向关中，自立而王；吾得河南，世充自守本境，未尝有意西侵王之郡邑。今王无故忽举兵东来，有何意也？”世民使房玄龄应之曰：“吾唐主以义兴师，初入关中，百姓箪食壶浆以迎王师，如赤子之望于父母。隋君知天命有归，首让乎国。及登九五，布告天下，海内群雄摄服，无不来庭，独君自专其柄，播乱隋室，有阻声教。近日杀吾国之守臣，侵夺所辖郡土。因是唐主赫然震怒，命秦王部领天军，征讨不服。为此而来，安得以无罪抵辞耶？”世充曰：“二国相争，未有其利。今日相与，息兵讲和，不亦善乎？”玄龄又应之曰：“秦王奉诏来取东郡，要在诛戮乱臣贼子，不令讲和也。”世充大怒曰：“竖子安敢以言辱吾！”李光仪曰：“谁先渡水斩此贼以雪吾愤？”言未毕，一将应声而出，乃山东人氏张老虎，因隋末聚众剽掠江淮间，世充遣人召之，老虎遂降。世充以为偏将军，曰：“臣愿出马以擒之。”
　　世充正欲令其越溪而斗。单雄信曰：“主公且停。今日此会，非交兵之处。来日于平川旷野，以定输赢不迟。”世充怒犹未息，遥谓秦王曰：“再日誓与尔决一雌雄！”遂引兵而退。日已衔山，秦王亦领回人马。且看下节如何。



　　第四十节　王君廓攻拔轘辕　李世民大战长堤
　　次日世充升帐，正要整点人马，与世民交锋，忽轘辕守将张得告急文书来到，世充惊曰：“轘辕东都之咽喉，粮饷聚处。倘有疏失，吾军无所依矣。”一面遣大将郭士衡部兵一万，前救轘辕，一面发文书各处起兵相应。杨振兴曰：“唐军知的主公昨日激怒，必俟候我来交战。彼今人马锋芒正盛，未可交兵。少待数日，看声势如何。那时出战未迟。此乃挫其锐气之策也。”世充曰：“公所见甚当。且多设鹿角严立烽火，差人四面巡哨。”遂按兵不动。话分两头。
</div>
    <div class="pagination">
<a href="唐书志传_page7.html">上一页</a><span>...</span><a href="唐书志传_page3.html">3</a><a href="唐书志传_page4.html">4</a><a href="唐书志传_page5.html">5</a><a href="唐书志传_page6.html">6</a><a href="唐书志传_page7.html">7</a><span class="current-page">8</span><a href="唐书志传_page9.html">9</a><a href="唐书志传_page10.html">10</a><a href="唐书志传_page11.html">11</a><a href="唐书志传_page12.html">12</a><a href="唐书志传_page13.html">13</a><span>...</span><a href="唐书志传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
