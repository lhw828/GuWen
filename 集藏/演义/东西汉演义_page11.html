<!DOCTYPE html>
<html>
<head>
    <meta charset="UTF-8">
    <title>东西汉演义 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西汉演义 - 第 11 页/共 17 页</h1>
    <div class="content">　　时有故槐里令朱云上书求见，众公卿同在前，云曰：“今朝廷大臣上不能匡主，下无以益民，皆尸位素餐，孔子所谓‘鄙夫不可与事君，苟患失之，无所不至’者也。臣愿赐上方斩马剑，断佞臣一人头，以厉其余。”上急问：“其人是准？”对曰：“安昌侯张禹。”上大怒曰：“小臣居下讪上，廷辱师傅，罪死不赦。”御史簇云下，云牢攀殿槛，御史强拉之，力猛槛折，云大呼曰：“臣得下从龙逢、比干游于地下，足矣。未知圣朝何如耳！”于是左将军辛庆忌免冠叩头于殿下曰：“此臣素著狂直，使其言是，不可诛；其言非，固当容之。臣敢以死净。”庆忌叩头，头破血流。上意解，然后得已。及后当治槛，上曰：“勿易，但辑之。留以旌直臣。”
　　却说成帝性耽酒色，尝与侍中张放等宴饮禁中，又尝为微行，出入市井郊野，远至傍县，斗鸡走马，常自称富平侯家人。富平侯者，即侍中张放也，宠幸无比，朝野不敢谁何，故假称之，一日，微行过阳阿主家，见歌舞者赵飞燕，大悦之，以为倢伃。飞燕本姓冯，父名万金，貌绝美，善为几靡之乐，闻者心动，江都王有孙女姑苏主，嫁江都中尉赵曼，曼幸万金，食不同器不饱，万金遂通赵主。主有娠，曼性暴妒，且早有私病，不近妇人。主恐，乃称疾居王宫。主产二女，归之万金，长曰宜主，次曰合德，皆冒姓赵。宜主纤便轻细，举止翩然，人因谓之飞燕。合德嫩体膏滑，出浴不濡，而善音辞，轻缓可听，二人皆绝世色。万金死，冯氏家败。飞燕姊妹流转至长安，以组文刺绣，出入阳阿主家，至是入宫得幸，宠冠后宫，未久立为皇后。先是许皇后与班倢伃皆有宠，上尝游后庭，欲与倢伃同辇，倢伃辞曰：“观古图画，圣贤之君，皆有名臣在侧，三代末主，乃有嬖妾。今欲同辇，得无近似之乎？”上善其言而止。太后闻之喜曰：“古有樊姬，今有班倢伃。”自飞燕入后，宠乃衰，复谮告许皇后、班倢伃，祝诅主上，遂废许后，而考问班倢伃，对曰：“妾闻死生有命，富贵在天。修正尚未蒙福，为邪欲以何望？使鬼神有知，不受不臣之诉；如其无知，诉之何益？故不为也。”上善其对，赦之。倢伃恐久终见危，乃求供养太后于长信宫，上许焉。班氏一女子，吐属安闲如此，且始不挟恩怙宠，后能知机引退，有怨歌一首，至今词人传诵，歌曰：新裂齐纨素，鲜洁如霜雪；裁为合欢扇，困团似明月。出入君怀袖，动摇微风发；常恐秋节至，凉飚夺炎热。弃捐箧笥中，恩情中道绝。
　　及上闻后女弟合德美，以百宝凤毛辇，迎入宫。帝幸之，大悦，以转属体，无所不靡，谓为“温柔乡”。曰：“吾老是乡矣！不能效武帝求白云乡也。”号为赵倢伃，帝无嗣，赵后多通侍郎宫奴多子者，捷仔倾心翊护之，后终无子。后宠少衰，合德益贵幸，为昭仪，居昭阳宫，皆以黄金白玉明珠翠羽饰之，自来后宫未尝有焉。时帝病缓弱，太医万方不能治，遍求奇药，得慎恤胶以遗昭仪，每进帝一丸，一幸昭仪。一日，醉后兴狂，乃进帝七丸，帝昏夜拥昭仪居九成帐，笑吃吃不休。抵明，宫中忽大哗，众宫奴内恃大惊，齐集宫门。未知何事？下回再为分解。
第四回　麒麟殿董贤固宠
　　却说帝素强无疾病，时楚王梁王来朝，明旦当辞去，又欲拜孔光为丞相，已刻侯印书赞。昏夜平善入宫，次日晨早，忽闻宫中大乱。皇太后急自进宫，只见帝挺卧帐中，已不能言，阴精涌出不止，顷刻气绝。太后立诏大司马王莽，究问发病状。赵昭仪已自杀矣。
　　帝无嗣，早已立定定陶共王之子为太子，于是即位，即哀帝，以孔光为丞相，罢大司马王莽就第。帝欲收揽威柄，而很愎不明，初以师丹为大司吗，又策免大司空何武，遣就国，而以丹为大司空，以傅喜为大司马。后以共皇立庙京师事，下议，独师丹以为不可，不合上意，以细事下廷尉，劾丹大不敬，免为庶人，复赐爵关内侯。又以朱博为丞相。孔光忤傅太后指，免为庶人。师丹亦免为庶人。大臣黜陟无定，又下尚书仆射郑崇狱，免司隶孙宝为庶人。
　　时侍中董贤，性和柔便佞少上三岁，美丽无双，得幸于上，贵震朝廷，常与上卧起。妻得通引籍殿中，女弟为昭仪，父恭为少府。诏将作大匠，为贤起大第于北阙下，穷极技巧。又为贤起冢茔于义陵旁，周垣数里。于是郑崇极谏，上责崇曰：“君自门庭如市，何以欲禁切主上？”崇对曰：“臣门如市，臣心如水。”上怒，下崇狱。司隶孙宝上书曰：“崇狱覆治，榜掠将死，卒无一辞，道路称冤。疑昌与崇内有纤芥，浸润相陷，请治昌以解众心。”盖尚书令赵昌谀旨，奏崇与宗族通来往，疑有奸三。于是诏曰：“司隶主附下罔上，国之贼也，免为庶人。”而崇死狱中。
　　封董贤为高安侯，孙宠为方阳侯，息夫躬为宜陵侯。谏大夫鲍宣复上书谏曰：
　　窃见孝成皇帝时，外亲特权，独乱天下，奢泰无度，穷困百姓，是以日食且十，彗星四起，危亡之徵，陛下所亲见也。今奈何反覆剧于前乎？朝臣无有大儒骨鲠之士，论议通古今，忧国如饥渴者。敦外亲小童，幸臣董贤等在省户下。陛下欲与此共承天地，安海内，甚难！官爵非陛下之官爵，乃天下之官爵也。陛下官非其人，而望天悦民服，岂不难哉！孙宠、息夫躬奸人之雄，惑世尤剧，宜以时罢退。及外亲幼童，未通经术者，皆宜令体，就外傅。急徵傅喜，使领外亲；何武、师丹、孔光、彭宣，龚胜可大委任。陛下尚容无功德者甚众，曾不能忍武等邪？治天下者、当用天下之心为心，不得自专快意而已也。
　　上览奏不喜，以宣名儒，优容之。
　　明年，复益封董贤二千户。时王嘉为丞相，乃封还诏书，谏曰：“爵禄、土地，天之有也。王者代天爵人，不宜滥授。董贤佞幸之臣，陛下倾爵位以贵之，单货财以富之，损至尊以宠之，流闻四方，皆同怨疾。”云云。上大怒，召嘉诣尚书，以他事责问。孔光等遂奏嘉迷国罔上，不道，诏召丞相诣廷尉诏狱。嘉喟然仰天叹曰：“幸得充备宰相，不有进贤退不肖，以是负国，死有余责。”遂不食，呕血而死。
　　以孔光为丞相。上故令贤私过孔光家。光闻贤来，知上欲尊宠董贤，乃警戒衣冠出门以待，望见贤车，乃垂手却入，贤至中门，光入阁，既下车，乃趋出拜谒。迎送恭谨，不敢用宾主钧敌之礼。上喜，立拜光两兄子为谏大夫常侍。
　　贤由是权与人主侔矣。上方珍宝，尽归董氏。尝共上昼寝，左右白事，上欲起，而贤偏籍上袖，恐惊贤寐，乃断袖而起，其宠爱如此。后置酒麒麟殿，上从容视贤，笑曰：“吾欲法尧禅舜，何如？”中常侍丁闳进曰：“陛下承宗庙，当传子孙于无穷，统业至重，天子无戏言。”上默然。左右遣闳出，闳遂上书曰：“昔文帝幸邓通，不过中大夫，武帝幸韩嫣，赏赐而已，皆不在大位。今贤无功封侯，列备鼎足，喧哗道路，不当天心。”上下从，亦不罪之。元寿二年五月，以董贤为大司马，孔光为大司徒，彭宣为大司空。六月，帝崩，时年二十五岁。在位六年。
　　太皇太后闻帝崩，立即驾往未央宫，收取玺绶。召大司马贤，问以丧事调度，贤忧惧不能对。太后曰：“新都侯莽，前奉送先帝大行，晓习故事，吾令莽佐君。”贤顿首曰：“宰甚。”太后遣使者驰召莽。莽至，以太后指，使尚书劾董贤，不亲医药，禁止不得入宫殿。贤免冠徒跳诣阙，莽又以太后有诏，即阙下册收贤印绶，罢归第。贤归、与妻即日皆自杀。家人惶恐，夜葬之。莽疑其诈死，发其棺至狱诊视，因埋于狱中。籍没其家财，得四十二万万。父恭与家属徙合浦。后人有诗叹曰：
　　云阳舍人貌自工，年才二十为三公。
　　法尧禅舜尚不惜，何况断褒枕席中。
　　孝武当年称好色，思患预防杀钩弋。
　　嬖一幸竖忘祖宗，欲绵汉祚何由得，
　　后人空骂新都贼。
　　太皇太后乃诏公卿举可为大司马者。太皇太后即天帝后王政君，莽之姑也。于是孔光以下皆举王莽，忽有两位大臣出班大声曰：“不可不可！”二公是谁？下文分解。
第五回　掘后坟群臣荷锸
　　且说朝中文武何以都趋附王莽？盖王莽最为奸诈。成帝初即位，即委政王凤，王氏势极盛。刘向所谓“王氏与刘氏势不并立”也。时五侯诸子，惟知乘时侈靡以舆马声色，佚游相高。独莽觊觎神器，心怀篡逆。见主无刚断，臣乏骨鲠，一时朝野所尊信儒臣，如谷永、孔光、杜钦、张禹之徒，惟知规免祸患，依凭宠禄，殊易牢笼，因折节为恭俭，勤身博学，内事诸父，外交英俊。及爵位益尊，节操愈谦，振施宾客，家无所余，虚誉隆洽，倾其诸父。又敢为激发之行，处之不惭恧，尝私买侍婢，昆弟怪之，莽因曰：“后将军朱子元无子，莽闻此儿种宜子，为买之。”即日以婢奉博。其慝情求名如此。王介甫有诗一首，足寒权奸之胆。诗曰：
　　周公恐惧流言日，王莽谦恭下士时，
　　假使当年身便死，一生真伪有谁知。
　　哀帝渔色丧躯，及崩，无嗣，未议迎立。太皇太后先欲以大权归之王莽，于是诏公卿佥举可为大司马者。时宰相孔光，欲媚太后，以固宠荣，乃出班奏曰：“新都侯莽，才高管、晏，德并伊、周，允堪厥任。”于是光以下文武两班，同声应曰：“大司徒所举是也。”独前将军何武，左将军公孙禄，以为惠昭之世，外戚持权，几危社稷，今此世无嗣，市当选立亲近幼主，不宜令外戚持权，言辞佩侃。太后竟置若罔闻，竟自用莽为大司马，领尚书事。时朝中议论迎立之事，纷纷下一，太皇太后一听王莽主裁。时中山王箕，子年方九岁，宗支亲近中最为年幼，故众大臣无一人议及。而王莽独利其年幼，与太后议定，遂遣车骑将军王舜，使持节迎之，立以为帝，即平帝也。莽以孔光名儒，曾相三主，太后所敬，天下信之，于是盛尊事光，引光女婿甄邯为侍中，劾奏何武、公孙禄互相称举，免官就国，红阳侯王立，虽不居位，莽畏之，令光奏立罪恶，请遣就国。于是附顺者拔擢，忤恨者诛灭。以王舜、王邑为腹心，甄丰、甄邯主击断，平晏领机事，刘秀典文章，孙建为爪牙，百官总已以听，莽色厉而言方，欲有所为，微现风采，党与即承其指意而显奏之。莽则稽首悌泣，固固推让，上以惑太后，下以示信于众庶焉。此时内外都己布置，而心急行篡，终碍太后精明，一日，忽然得一妙计，孔光尝称我功德比周公，周公之时，有越裳氏重译来朝故事，此时正好借用。即暗遣心腹，前往益州，如此如此。
　　一日，忽有塞外蛮夷，自称越裳氏重译来献白雉一对。于是王莽启太后以为越裳氏不通中国者，千有今年，今德教远敷，重译来贡，允宜以荐宗庙。群臣乃共奏曰：“幼主初嗣，此大司马莽之功德也，宜赐号曰安汉公，益户畴爵邑。”太后即诏尚书照此办理。莽乃上书言：“臣与孔光、王舜、甄丰、甄邯共定策，今愿独叙光等之功，置臣莽于勿议。”固让数四，称疾不起。太后乃诏光为太师，舜为太保，丰为少傅，邯封承阳侯。王莽尚未起，群臣复上言，宜以时加赏元功。太后乃以莽为太傅，斡四辅之事，号曰安汉公，益封二万八千户，于是莽故为惶恐，不得已受太傅、安汉公号，让还益封事。复建言褒赏宗室群臣，下至庶民鳏寡。恩泽之政，无所不施。又讽公卿奏言：太后春秋高，不宜亲省小事；令太后下诏曰：”自今以后，唯封爵乃以闻，他事安汉公平决。”于是权尽归莽，势与人主侔矣。
　　时大司空彭宣乃上印绶，乞骸骨归乡里。光禄大夫楚国龚胜，太中大夫琅邪邴汉，以王莽专政，皆乞骸骨。莽令太后皆优礼遣之。又有故南昌尉梅福，字子真，知莽必篡汉，一朝弃妻子去，不知所之。福九江寿春人，博学通经，成帝时见权戚用事，便弃职居家，修身乐道。成帝永始三年王凤已死，莽复弄权，福看不过意，尝因县道上书，直指时事，婉切极谏，上不纳。至是弃家而去。人传以为仙。其后有人见福于会稽者，变姓名为吴市门卒云。却说平帝乃中山王兴之子，既立，莽恐帝外家卫氏夺其权，白太后曰：“前者哀帝立，皆太后恩义，自贵外家，几危社稷，今帝以幼年，复奉大宗，宜明一统之义，以成前事，为后代法。”乃遣使即拜帝母卫姬为中山孝王后，赐帝舅宝、玄爵关内侯，皆留中山，不得至京师，莽长子名宇，见莽隔绝平帝母子，心非其行，又恐久后受祸，私自通书与卫宝，教卫后上书谢恩，因而陈说丁、傅旧恶，庶几得至京师。先是元帝昭仪傅氏，甚有宠，生一子为定陶恭王。及恭王毙，子欣代为王。会成帝无嗣，傅太后乃多以珍宝赂遗赵昭仪。及成帝舅骠骑将军王根，求以王为汉嗣，诸人更相称誉定陶王欣贤，遂徵入，立为太子。哀帝立，乃尊傅太后为皇太太后，帝母丁氏为皇太后，博氏侯者，凡六人，大司马二人，九卿二千石六人，侍中诸曹十余人，丁氏侯者，凡二人，大司马一人，将军九卿二千石六人，侍中诸曹亦十余人。丁、傅一二年间暴兴尤盛，然哀帝下甚假以权势，权势不如王氏在成帝世也。傅太后元寿元年崩，丁太后建平二年崩。及哀帝崩，王莽秉政，使有司举奏丁、傅罪恶，乃贬傅太后为定陶恭王母，丁太后号曰丁姬。哀帝后乃定陶太后从弟之女也，哀帝为定陶王时，傅太后欲重亲，取以配王，王即帝位，为皇后，至是令退就桂宫，后月余，复与孝成赵皇后俱废为庶人，就其园逼令自杀。赵皇后即飞燕也。哀帝时，虽有王太后在内，而莽无权，故恨之入骨。及卫后书上，顺其指，遂益以七千户，为后汤沐邑。时更立宗室桃乡侯子成都为中山王，以奉孝王之后，亦赐黄金百斤，而不令至京师，卫后日夜啼泣，思见帝一面而不可得，悲痛万状。宇复教令上书，但益户邑而已。宇乃与其师吴章及妇兄吕宽商议。章以为莽不可谏，而好鬼神，可为变怪以惊惧之，然后说令归政。会事发觉，莽执宇送狱，饮药死。字妻怀子亦系狱，候产子后杀之。莽奏言：“宇为吕宽等诖误，流言惑众，恶与管、蔡同罪，臣不敢隐其诛。”甄邯等白太后，下诏曰：
　　夫唐尧有丹朱，周文王有管、蔡，此皆上圣无奈下愚子何，以其性不可移也。公居周公之位，辅成王之主，而行管、蔡之诛，不以亲亲害尊尊，朕甚嘉之。昔周公诛四国之后，乃至于刑措，公其专意翼国，期于致平。
　　莽因是诛灭卫氏，卫宝女为中山王后，亦黜其后位，而徙置合浦。唯卫后在，后亦废为家人。乃穷治吕宽之狱，连引郡国豪杰，平素非议已者，内及敬武公主，红阳侯立，平阿侯仁，使者迫守，皆自杀。忠直不附莽者，何武、鲍宣及王商、辛庆忌诸子，皆坐死。凡数百人，海内震焉。吴章特腰斩。初章为当世名儒，教授千余人。莽以为恶人党，皆当禁铜不得仕宦，门人尽更名他师。有平陵人云敞，时为大司徒椽，自劾是吴章弟子，愿弃官抱章尸归棺殓葬之。时北海逢萌谓友人曰：“三纲绝矣！不去祸将及身。”即解冠挂东都城门归，带家属浮海客于辽东。
　　时有大司马护军王褒奏曰：“安汉公遭子宇陷于管、蔡之辜，子爱至深，为帝室故，不敢顾私，惟宇遭罪，喟然愤发，作书八篇，以戒子孙，此宜颁于郡国，令学官用为教授。”事下公卿议，群公乃请今天下能诵公此戒者，著官簿用之，得这举，比《孝经》焉。莽欲以虚名悦太后，白言亲承前孝哀丁、傅奢侈之后，百姓未瞻者多，太后宜且衣缯练，颇减膳以示天下，莽因上书，愿出钱百万，献田三十顷，付大司农助给贫民，每有水旱、莽辄素食。左右以白太后，乃遣使者诏莽曰：“闻公菜食，忧民深矣，今秋幸孰，公勤于职，宜以时食肉，爱身为国也。”莽既耀媚事太后，下至旁侧。长御诸人，方故万端，不可胜纪。
　　莽既尊重，欲以女配帝为皇后，以固其权。乃奏言：“皇帝即位三年，长秋宫未建，液廷媵未充。乃者国家之难，本从无嗣，配取不正也。请考论《五经》，定娶礼，正十二女之义，以广继嗣，博采二王后，及周公孔子世列侯在长安者适子女。”事下，有司上众女名王氏女多在选中者。莽恐其与已女争，即上言：“身无德，女材下，不宜与众女并采。”太后以为至诚，乃下诏曰：“王氏女朕之外家，其勿采。”而庶民、诸生、郎吏以上，守阙上书者日千余人，公卿大夫或诣廷中，或伏省户下，咸言：“明诏圣德，巍巍若彼，安汉公盛勋堂堂若此，今当立后，独奈何废公女，天下安所归命？愿得公女为天下母。”莽遣长史以下诸人，分部谕止公卿及诸生，而上书愈甚，太后不得己。听公卿，采莽女。莽复自白宜博选众女。公卿争曰：“不宜采诸女，以贰正纯。”莽白：“愿见女。”太后遂遣长乐少府、宗正尚书，纳采见女，还奏言：“公女渐渍德化，有窈窕之容，宜承大序，奉祭祀。”有诏遗大司徒大司空策告宗庙，杂加卜筮，皆曰：“兆吉。”于是公卿大夫同奏曰：“古者天子封后父百里，尊而不臣，所以重宗庙，孝之至也。请以新野田二万五千六百顷，益封莽满百里。”莽谢曰：“臣莽子女，诚不足以配至尊，复听众议益封，臣莽伏自思念，得托肺腑，获爵土如使子女，诚能奉称圣德，臣莽国邑足以供朝贡，不须复加益地之宠，愿归还所益之田。”太后许之，有司又奏：“故事聘皇后，黄金二万斤，为钱二万万。”莽辞让，受四千万，而以三千三百万予十一媵家。群臣复言：“今皇后受聘，逾于群妾无几。”有诏复益二千三百万，合为三千万。莽复以其千万分予九族贫者。陈崇时为大司徒司直，与张竦相善。竦者，博通士也，为崇草奏称莽功德。崇奏之曰：
　　窃见安汉公自初束修，值世俗隆奢丽之时，蒙两宫厚骨肉之宠，被诸父赫赫之尤，财侥势足，无所悟意。然而折节行仁，克心履礼，拂世矫俗，确然特立，恶衣恶食，陋车驾马，妃匹无二，闺门之内，孝友之德，众莫不闻，清静乐道，温良下士，惠于故旧，笃于师友。孔子曰：“未若贫而乐，富而好礼。”公之谓矣。及为侍中，故定陵侯淳于长有大逆罪，不之敢私，建白诛讨，周公诛管、蔡，季子鸩叔牙，公之谓矣。是以孝成皇帝命公大司马，委以国统。孝哀即位，高昌、董宏，希指求美，造作二统，公手劾之，以定大纲。建白定陶太后，不宜在乘舆幄坐，以明国体。《诗》曰：“柔亦不茹，刚亦不吐，不侮鳏寡，不畏强圉。”公之谓矣。深执谦退，推诚让位。定陶太后欲立僭号，惮彼面刺幄坐之义，佞惑之雄，朱博之畴，惩此长、宏手劾之事，上下一心，谗贼交乱，诡辟制度，遂成篡号，斥逐仁贤，诛残戚属，而公被胥、原之诉，远去就国，朝政崩坏，纲纪废弛，危亡之祸，不坠如发。《诗》云：“人之云亡，邦国殄悴。”公之谓矣。当此之时，宫无储主，董贤据重，加以傅氏有女之援，皆自知得罪天下，结仇中山，则必同忧，断金相翼，藉假遗诏，频用赏诛，先除所惮，急引所附，遂诬往冤，更徵远属，事势张见，其不难矣！赖公立入，即时退贤，及其党亲。当此之时，公运独见之明，奋无前之威，盱衡厉色，振扬武怒，乘其未坚，厌其未发，震起机动，敌人摧折，虽有贲育，不及持刺，虽有樗里，不及回智，虽有鬼谷，不及造次，是故董贤丧其魂魄，遂自绞杀。人不旋踵，日不移晷，霍然四除，更为宁朝，非陛下莫引立公，非公莫克此祸。《诗》云：“惟师尚父，时惟鹰扬，亮彼武王。”孔子曰：“敏则有功。”公之谓矣。于是公乃白内故泗水相丰、令邯，与大司徒光、车骑将军舜，建定社稷，奉节东迎，皆以功德，受封益土，为国名臣。《书》曰：“知人则哲。”公之谓也。公卿咸叹公德，同盛公勋，皆以周公为比，宜赐号安汉公，益封二县，公皆不受。《传》曰：“申包胥不受存楚之报，晏平仲不受辅齐之封。”孔子曰：“能以礼让，为国乎何有？”公之谓也。将为皇帝定主妃后，有司上名，公女为首，公深辞让，迫不得已，然后受诏，父子之亲，天性自然，欲其荣贵，甚于为身，皇后之尊，侔于天子，当时之会，千载希有，而公惟国家之统，揖大福之恩，事事谦退，动而固辞。《书》曰：“舜让于德不嗣。”公之谓矣。自公受策，以至于今，亹亹翼翼，日新其德，增修雅素，以命下国，■俭隆约，以矫世俗，割财损家，以帅群下，弭躬执平，以逮公卿，教子尊学，以隆国化。僮奴衣布，马不秣谷，食饮之用，不过凡庶，《诗》云：“温温恭人，如集于木。”孔子曰：“食无求饱，居无求安。”公之谓矣。克身自约，籴食逮给，物物卬市，日阕无储，又上书归孝哀皇帝所益封邑，入钱献田，殚尽旧业，为众倡始。于是大小乡和，承风从化，外则王公列侯，内则帷幄侍御，翕然同时，各竭所有，或入金钱，或献田亩，以振贫穷收赡不足者。昔令尹子文朝不及夕，鲁公仪子不茹园葵，公之谓矣，开门延士，下及白屋，屡省朝政，综管众治，亲见牧守以下，考迹雅素，审知白黑。《诗》云：“夙夜匪懈，以事一人。”《易》曰“终日乾乾，夕惕若厉。”公之谓矣。比三世为三公，再奉送大行，秉冢宰职，填安国家，四海辐凑。靡不得所。《书》曰：“纳于大麓，烈风雷雨不迷。”公之谓矣。是上世之所鲜，禹、稷之所难，而公包其终始，一以贯之，可谓备矣。是以三年之间，化行如神，嘉瑞叠累，岂非陛下知人之效，得贤之致哉！故非独君之受命也，臣之生亦不虚矣。是以伯禹锡元圭，周公受郊祀，盖以达天之使，不敢擅天之功也。揆公德行，为天下纪，观公功勋，为了世基，基成而赏不配，纪立而褒不副，诚非所以厚国家，顺天心也。高皇帝褒赏元功，相国萧何邑户既倍，又蒙殊礼，奏事不名，入殿不趋，封其亲属十有余人，乐善无厌，班赏无遴，苟有一策，即必爵之，是故公孙戎位在充郎，选由旄头，壹明樊哙，封二千户，孝文皇帝褒赏绛侯，益封万户，赐黄金五千斤。孝武皇帝恤录军功，裂三万户以封卫青，青子三人，或在襁褓，皆为通侯。孝宣皇帝显著霍光，增户命畴，封者三人，延及兄孙。夫绛侯即因汉藩之固，杖朱虚之鲠，依诸将之递，据相扶之势，其事虽丑，要不能遂。霍光即席常任之重，乘大胜之威，未尝遭时不行，陷假离朝，朝之执事，无非同类，割断历久，统政旷世，虽曰有功，所因亦易，然犹有计策不审过徵之累。及至青、戎摽末之功，一言之劳，然犹皆蒙邱山之赏。课功绛、霍，造之与因也，比于青戎，地之与天也。而公又有宰治之效，乃当上与伯禹、周公等盛齐隆，兼其褒赏，岂特与若云者同曰而论哉！然特不得蒙青等之厚，臣诚惑之，臣闻功无原者赏不限，德无首者褒不检，是故成王之与周公也，度百里之限，越九锡之检，开七百里之宇，兼商奄之民，赐以附庸殷民六族，大路大旗，封父之繁弱，夏后之璜，祝宗卜史，各物典策，官司彝器，白牡之牲，郊望之礼。王曰：“叔父，建尔元子。”子父俱延拜而受之，可谓不检无原者矣！非特止此，六子皆封。《诗》曰：“亡言不雠，亡德不报。”报当如之不如非报也。近观行事，高祖之约，非刘氏不王，然而番君得王长沙，下诏称忠，定等于令，明有大信不拘于制也。春秋晋悼公用魏绛之策，诸夏服从，郑伯献乐，悼公于是以半赐之，绛深辞让，晋侯曰：“微子，寡人不能济河。夫赏，国之典，不可废也。子其受之。”魏绛于是有金石之乐。《春秋》善之，取其臣竭忠以辞功，君知臣以遂赏也。今陛下既知公有周公功德，不行成王之褒赏，遂听公之固辞，不顾《春秋》之时义，则民臣何称，万世何述，诚非所以为国也。臣愚以为宜恢公国，令如周公，建立公子，令如伯禽，所赐之品，亦皆如之，诸子之封，皆如六子。即群下较然输忠，黎庶昭然感德，臣诚输忠，民诚感德，则于王事何有。唯陛下深惟祖宗之重，敬畏上天之戒，仪刑虞周之盛，敕尽伯禽之赐，无遴周公之报，令天法有设，后世有祖，天下幸甚。
　　书上，太后以示群公，遂请还前所益二县，及黄邮、新野田，采伊尹、周公侯封父之大弓，繁弱，大弓之名。夏后之璜，相传夏后氏之玉壁。白牡之牲，指用白牡祀周公于太庙。郊望之礼，指周公可同天子一样望山川而祭之。
　　称号，加公为宰衡，位上公，掾史秩六百石，三公言事，称“敢言之”，群吏毋得与公同名，出从期门二十人，羽林三十人，前后大车十乘。赐公太夫人号曰功显君，食邑二千户，黄金印，赤韨。封公子男二人，安为褒新侯，临为赏都侯，加后聘三千七百万，合为一万万，以明大礼，太后临前殿，亲封拜，安汉公拜前，二子拜后，如周公故事，莽稽首辞让，出拜封事，愿独受母号，还安、临印韨及号位户邑。事下，太师光等皆曰：“赏未足以当功，谦约退让，公之常节，终不可听。”莽复求见，固让，太后下诏曰：“公每见，叩头流涕固辞，今移病，固当听其让，令视事。将当遂行其赏，遗归就第也。”孔光等曰：“安、临亲受印韨，策号通天，其义昭昭。黄邮、召陵、新野之田，为入尤多，皆止于公。公欲自损以成国化，宜可听许，治平之化，当以时成，宰衡之官，不可世及，至纳征钱，乃以尊皇后，非为公也。功显君户，宜身不传。褒新、赏都两国，合三千户，甚少矣，忠臣之节，亦宜自屈而伸主上之义，宜遣大司徒大司空，时节承制，诏公亟入视事，诏尚书勿复受公之让。”太后即准奏，莽乃起视事。
　　元始四年，群臣奏莽功德，灿然唐虞举发，成周造业，诚无以加。诏议九锡之法。时大风吹长安城东门，屋瓦且尽。五年正月，拾祭明堂，征诸侯王、列侯、宗室子助祭、礼毕，封赏有差。时吏民以莽不受新野田而上书者，前后四十八万六千五百七十二人。及诸侯王、列侯、宗室见太后者，皆叩头言，宜亟加赏于安汉公。于是莽上书曰：
　　臣以外属，越次各位，未能奉称。伏念圣德统茂，承天当古，制礼以治民，作乐以移风，四海奔走，百蛮并臻，辞去之日，莫不陨涕，非有款诚，岂可虚致。自诸侯王以下，至于吏民，咸知臣莽上与陛下有葭莩之故，又得典职，每归功列，德者辄以臣莽为余言，臣见诸侯面言事于前者，未尝不流汗而惭愧也。虽性愚鄙至诚，自知德薄位尊，力小任大，夙夜悼栗，常恐污辱圣朝。今天下治平，风俗齐同，百蛮率服，皆陛下圣德所自躬亲，太师光、太保舜等辅政佐治，群卿大夫莫不忠良，故能以五年之间，至致此焉。臣莽实无奇策异谋，奉承太后圣诏宣之于下，不能得什一，受群臣之筹画而上以闻，不能得什五，当被无益之辜，所以敢且保首领须臾者，诚上休陛下余光，而下依群公之故也。陛下不忍众言，辄下其章于议者，臣莽前欲立奏止，恐其遂不肯止。今大礼已行，助祭者毕辞，不胜至愿，愿诸章下议者，皆寝勿上，使臣莽得尽力毕制礼作乐事，事成以传示天下，与海内平之，即有所问非，则臣莽当被诖上误朝之罪。如无他谴，得全命赐骸骨，归家避贤者路，是臣之私愿也。惟陛下哀怜裁幸。
　　甄邯等乃白太后，诏曰：
　　可。唯公功德光于天下，是以诸侯王公，列侯宗室，诸生吏民，翕然同谓，连守阙庭，故下其章。诸侯宗室辞去之日，复见前重陈，虽晓喻罢遣，犹不肯去，告以孟夏将行厥赏，莫不欢悦，称万岁而退。今公每见辄流涕叩头，言愿不受赏，赏即加，不敢当位。方制作未定，事须公而决，故且听公制作毕成。
　　群公以闻，究于前议，其九锡礼仪亟奏。五月，遂赐莽九锡。
　　先是遣陈崇等八人，分行天下，览观风俗，至是还言天下风俗齐同，为市无二价，官无狱讼，邑无盗贼，野无饥民，道不拾遗，男女异路。又诈为郡国造歌谣，颂功德，于是封刘歆、陈崇等十二人为列侯。莽又思北方匈奴，东方海外，南国黄支，俱以重赂买其通贡。惟西域隔绝，乃遣中郎将平宪等，多待金币诱塞外羌，使献诚内属。
　　莽忽想得平日所为，止劾傅太后一事，最为合礼，且因此致怨被遣就国。前虽贬傅太后为共王母，丁太后为了姬，而逼死傅皇后，犹未足快意。于是复言共王母、丁姬，前不臣妾，至葬渭陵冢，高与元帝山齐，又棺中有帝太后、皇太太后玺绶，不合礼，礼有改葬，请发共王母及丁姬冢，取其玺绶消灭之，而徙归定陶，葬共王冢次。太后以为既往之事不须复发，莽必欲掘其冢，固争之。不知掘否如何，且听下回分解。
第六回　摄君位宗室兴戈
　　却说王莽要掘哀帝母及祖母傅后冢墓，太后不忍，莽固争要掘，遂遣将作大匠，前往渭陵。时在位公卿大臣阿莽之指，皆争入钱帛，遣子弟及诸生、四夷，凡十余万人，持具前往助掘。先发傅太后冢，冢崩，压杀数百人。及开丁姬椁，椁户火出，炎四五丈，吏卒以水沃灭，乃得入椁中。器物皆烧燔，原棺皆名梓宫，衣珠玉之衣，莽命换以木棺，搏去珠玉衣。既开傅太后棺，臭闻数里。时又有群燕数千，衔土投丁姬圹中，一时有此数异焉。
　　且说平帝年十三矣，颇有知识，见莽所为诈伪，惨毒日甚，党羽遍朝野，虽居帝位，举目无亲，如坐樊笼，常是忧形于色。莽早已看在心中，于十二月腊日。莽亲上椒酒，遂置毒酒中，帝才饮入腹，顿觉焦热如火，五脏欲裂，大呼曰：“王莽弑君也。”莽急以他辞乱其语，令左街扶入宫中，自却奔至泰畤请命。泰畤者，元鼎中立大乙及帝词坛于甘泉，是为泰畤也。莽至泰畤，戴壁秉圭，怀中取出所作愿以身代策文，藏之金滕，置于前殿，敕诸公不得漏言。不一时间，宫中传言，帝已崩矣，时元帝世系己绝，而宣帝曾孙现在为王者有五人，列侯广戚侯显等有四十八人，莽皆恶其长大，曰：“兄弟不得相为后。”乃选元孙中最幼者广戚侯子婴，年二岁，托以为卜相最吉。是月，前辉光谢嚣奏武功长盂通浚井得白石，上圆下方，有丹书著石，文曰：“告安汉公莽为皇帝。”莽使群公以白太后。太后曰：“此诬罔天下，不可施行。”太保舜谓太后曰：“事已如此，无可奈何，沮之力不能止。又莽非敢有他，但欲称摄以重其权，镇服天下耳。”太后听许，于是莽居摄践祚，服天于韨冕，南面朝群臣，听政事，车服出入警跸，民臣称臣妾，皆如天子之制。郊祀天地，宗祀明堂，其祀宗庙，享祭群神。赞曰“假皇帝”，民臣谓之“摄皇帝”，自称曰“予”，平决朝事，常以皇帝之沼称“制”。明年改元，曰居摄元年。正月，莽祀上帝于南郊，迎春于东郊，行大射礼于明堂，养三老五更，成礼而去。三月己丑，立宣帝玄孙婴为太子，号曰孺子，以王舜为太傅左辅，甄丰为太阿右弼，甄邯为太保后承。
　　却说汉朝初得天下，惩秦孤立之祸，大封同姓子弟，以镇抚四海，藩卫王室，至景帝时，七国变起，后主父偃复劝武帝行推恩之说，以弱诸侯，诸侯寝以衰息矣。哀平之际，王莽专柄，宗室竞尚阿附取容，故莽肆无忌惮，得以盗窃神器。此时却恼了一位宗室，乃安众侯刘崇，愤曰：”篡逆之迹已著，而犹以周公待之，岂天下皆聋聩耶。”因与相张绍谋曰：“安汉公莽专制朝政，必危刘氏，天下非之，乃莫敢先举，此宗室之耻也。吾帅宗族为先，海内必和。”绍曰：“人孰无死，为社稷死，荣于卑污图存也。况为忠义倡首，虽事不成，为后起者鼓其气亦善矣。”遂与从者百余人，进攻宛，不得人而败，张绍者，张竦之从兄也，竦遂与刘崇族父刘嘉，诣阙自归，莽赦弗罪，竦因为嘉作奏曰：
　　建平元寿之间，大统几绝，宗室几弃。赖蒙陛下圣德，扶服振救，遮扦匡卫，国命复延，宗室明目。临朝统政，发号施令，动以宗室为始，登用九族为先，并录支亲，建立王侯南面之孤，计以百数，收复绝属，存亡续废，得比肩首，复为人者，嫔然成行，所以藩汉国辅汉宗也。建辟雍，立明堂，班天法，流圣化，朝群后，昭文德，宗室诸侯，咸益土地，天下喁喁，引领而叹，颂声洋洋，满耳而入。国家所以服此美，膺此名，飨此福，受此荣者，岂非太皇太后日昃之思，陛下夕惕之念哉！何谓？乱则统其理，危则致其安，祸则引其福，绝则继其统，幼则代其任。晨夜屑屑，寒暑勤勤，无时休息，孽孽不已者，凡以为天下，厚刘氏也。臣无愚智，民无男女，皆谕至意。而安众侯崇乃独怀悖惑之心，操畔逆之虑，兴兵动众，欲危宗庙，恶不忍闻，罪不容诛，诚臣子之仇，宗室之仇，国家之贼，天下之害也。是故亲属震落而告其罪，民人溃畔而弃其兵，进不跬步，退伏其殃，百岁之母，孩提之子，伺时断斩，悬头竿抄，珠珥在耳，首饰犹存，为计若此，岂不悖哉，臣闻古老畔逆之国，既已诛讨，而豬其宫室，以为污池，纳垢浊焉，名曰凶墟。虽生莱茹而人不食。四墙其社，覆上栈下，示不得通，辨社诸侯，出门见之，著以为戒，方今天下，闻崇之反也，咸欲骞衣手剑而叱之，其先至者，则拂其颈，冲其匈，刃其躯，切其肌，后至者欲拨其门，仆其墙，夷其屋，焚其器，应声涤地，即时成创：而宗室尤甚，言必切齿焉，何则？以其背畔恩义，而不知重德之所在也。宗室所居或远，嘉幸得先闻，不胜愤愤之愿，愿为宗室倡始，父子兄弟，负笼荷锸，驰之南阳，豬崇宫室，令如古制，及崇社宜如毫社，以赐诸侯，用永监戒，愿下四辅公卿大夫议，以明好恶，示四方。
　　于是莽大悦，以杜衍户千封嘉为师礼侯，嘉子七人皆赐爵关内侯，又封张竦为淑德侯，长安谓之语曰：“欲求封过张伯松，力战斗不如巧为奏。”伯松，竦之字也，时人无不唾骂窃笑之，竦固诩诩然自以为得意。
　　竦祖张敞为宣帝时名臣，数治剧郡，有声，为政以经术自辅。又尝为妇画眉，有司以奏，上问之，对曰：“臣闻闺房之内，夫妇之私，有过于画眉者。”上爱其能，弗备责也。其时王太后数出游猎，敞以书谏，后遂不复出。霍氏贵盛，敞时为山阳太守，闻之，即上封事，以为辅臣专政，贵戚太盛，君臣之分不明，请罢霍氏三侯，皆使就第。及卫将军、张安世，宜赐几杖归休，时存问召见，天下以陛下为不忘功德，而朝臣为知礼，霍氏世世无所患苦云云。上甚善其计，而不能用。使用敞言，则霍氏无族灭之祸矣。然霍光决大计，安宗庙，定天下，功忠盖世，惜不学无术，不能敛抑妻子，使千载后徒悲惜。汉宣前不能从敞计，早为之所，后不能存一二孤幼，以奉功忠之祠，则敞之一疏足以昭鉴后世，顾不重欤。使元、成、哀、平之际有敞，凤且不能专权，何有于莽之醇盗虚声者哉！竦之无耻，沾辱乃祖矣。竦死无子，遂绝敞后云。
　　却说莽得竦奏，狂喜之极，既封嘉、竦，又封王舜之子匡为同心侯，林为悦德侯。时孔光已老死，乃封其孙寿为合意侯，甄丰、孙匡为并力侯，益甄邯、孙建各三千户。正在封赏诸臣，忽见一宦者，捧羽书仓惶奔入，奏曰：“今有东郡太守翟义造反，雄兵十万，所向风靡，将入长安，各郡县文书，雪片般飞来。”莽大惊，急取羽书观看，莽未看毕，已吓得魂飞魄散，面如土色。不知申报何等利害，且听下回分解。
第七回　颁大诰群雄举义
　　且说翟义字文仲，汝南上蔡人也，乃故相方进之子。方进幼孤学，给事太守府为小史，迟顿不及事，数为掾史所詈辱。方进自伤，乃从汝南蔡父求相，因问当从何术可以上达。蔡父奇其形貌，告曰：“小史有封侯骨，当以经术进，努力为诸生学问。”方进既厌为小史，闻蔡父言，心喜，因归家辞其后母，欲西至京师受经。母怜其幼，随之长安织履以给衣食。方进读经博士，受《春秋》积十余年，经学明习，徒众日广，诸儒称之。以射策中甲科，为郎。二三岁举明经，迁议郎。河平中，转为博士。数年，迁朔方刺史。居官不烦苛，所察应条辄举，甚有威名。再三奏事，迁为丞相司直。十余年间，擢为丞相，封高陵侯。方进智能有余，兼通文法吏事，以儒雅缘饬法津，号为“通明相”，天子甚器重之，奏事无不当意。又善求人主微指，以固其位，而持法刻深，举奏牧守九卿，峻文深诋，中伤者尤多，后以灾变，上赐册，乃自杀。长子宣，嗣侯位。宣亦明经笃行，君子人也。义其幼子，年二十为南阳都尉，吏民不敢动，威振南阳。后为宏农太守，迁河南太守，青州牧。所居著名，有父风烈，徙为东郡太守，数岁，闻平帝崩，王莽居摄，大怒，谓姊子上蔡陈丰曰：“新都侯莽，公行篡试矣，平帝晨起临朝，饮莽酒不终目，七孔流血而崩，是以鸠弑君也。公然践祚，服天子韨冕，南面朝群臣，出警入跸，是己篡位也。汉家亲王列侯，犹有百数，乃择二岁之幼稚，以为孺子，托周公辅成王之义，且以观望天下人心耳。方今元帝亲支已绝，王太后实灭汉之罪魁，朝臣尽助贼之奸党，而宗室衰弱，外无强蕃，天下倾首服从，莫能亢扦国难。吾幸得备宰相子，身守大郡，父子受汉厚恩，义当为国讨贼，以安社稷。欲举兵西诛不当摄者，选宗室子孙辅而立之。设令时命不成，死国埋名，犹可以不惭于先帝。今欲发事，汝肯从我乎？”丰年十八，甚是勇壮，慨然许诺。遂与东郡都尉刘宇，严乡侯刘信，信弟武平侯刘璜结谋，于是以九月九日，众官会都课试之时，义对众宣言举义之事，无不踊跃愿从，独观县令畏莽威权不附，义遂斩之。因勒其车骑，村官士，再募郡中勇敢青，得数千人，举兵并东平地，立刘信为天子。信东平王云于也，云诛死，信兄开明嗣为王，薨，无子，而信子匡，复立为王。义立信为天子，义自号大司马，柱天大将军，以东平上傅苏隆为丞相，中尉皋丹为御史大夫，移檄郡国，言莽鸠杀孝皇帝，矫摄尊号，今天子已立，恭行天罚。此檄一出，郡国日震，响应者日众，比至山阳，众已十余万。
　　莽得报大惧，无所措手足，其党亲孙建、王邑等曰：“翟义一郡守耳！兵虽众，乌合无纪律。方今雄兵皆在京师，臣等掌之；藩镇宗室，皆虚名无权，何足惧哉！但陛下初登宝位，义以一郡守，振臂一呼，众至十余万，足见民心犹未忘汉。设有继起，绥抚诚难。今当命将益兵，镇守关隘，以防窃发而固人心；再以重兵东向，义为齑粉矣。”莽大喜，乃拜成武侯孙建为奋武将军，成都侯王邑为虎牙将军，明义侯王骏为强弩将军，城门校尉王况为震威将军，宗伯忠孝侯刘宏为奋冲将军，建成侯王昌为中坚将军，中郎将震羌侯窦况为奋威将军，凡七人，令自择关西健汉为校尉军吏，挑选关东甲卒三十万东征。一面以太仆武让为积弩将军，屯函谷关；将作大匠蒙乡侯逯并为横野将军，屯武关；红休侯刘歆为扬武将军，屯宛；太保后承丞阳侯甄邯为大将军，屯霸上。
　　却说孙建等带领雄兵往东进发，一日，探听义兵屯扎陈留，相去不远，建即传令扎下大寨。次日，命强弩将军王骏带三万人马，前去攻打头阵；奋威将军窦况引兵一万接应，骏等欣然领军前进。时翟义已打听莽兵到来，与刘宇等商议曰：“建等兵多将勇，今初至，其锋诚不可当，须用奇以挫其锐。令陈丰领兵二万，前去应敌；义与都尉各引兵五千，左右抄出其后，必取胜也。”王骏到来，只见义阵整齐，旗门开处，一将出马，年才弱冠，开口便骂：”篡贼之走狗！”骏大怒，举枪便刺。却说骏本轻义兵少，且非素练，今见陈丰肤白态弱，所执乃短兵钢锤一对，殊不在意。丰年虽幼，却身躯矫捷，力有千斤，见骏枪到，单锤一格，一锤早已飞到，王骏大惊，急忙招架，用尽平生之力。战有二十回合，忽见阵后大乱，王骏借势败回，陈丰挥军掩杀。且说窦况接应之兵，相去五六里，正往前行，忽听得金鼓齐鸣，山凹中翟义、刘宇两枝伏兵冲出，况兵大乱。况虽老将，难敌二面，杀得人马四散。义等随转身来助陈丰，丰正驱兵掩杀，三人并力，大获全胜。夺得旗幡金鼓马匹无数。王骏死战身得脱。归到大营，查点四万人马，折去一半。
　　次日翟义领一枝兵逼近大营挑战，孙建大怒，自同震羌侯窦况领中营出阵，命王骏、刘宏、王况、王昌分左右翼，只留王邑守营，全军尽出，如山崩潮起，翟义只带三千，却是胆雄气壮，突出以连弩逼射，建阵大乱却退，及两翼兵到，义已掣回。建等掩杀，转过林子，义兵一个不见，只听得四面金鼓之声，殷殷如雷，建急传令扎住阵脚，不得乱动，前进之兵随随退回。才整队伍，忽然轰天震响，义兵四面杀到，不知多少人马，建等惊魂不定，无处应敌，只得混战。及天色将晚，义阵鸣金收军，建亦不敢追赶，缓缓结阵而退，止遇王邑接应。却说王邑初恐翟义又如前次，分兵抄后，故未敢擅动，后闻军声忽远忽近，恐建有失，始领兵前来。计两次交锋，折兵数万矣。且说王莽自遣将之后，闻各郡传说，初因孔光、杨雄、刘歆等一班儒臣称颂王莽德比周公，又闻屡次辞赏赐、辞爵邑，又出钱助给贫民，光等之言，将毋可信。但所行事，亦多悖谬，如董贤已死，尸犹入狱，傅太后实元帝之昭仪，丁太后为哀帝之亲母，皆已葬而掘其冢，开棺以露其躯，为盗跖之已甚，岂周公而至此？况赵、傅两皇后，生遭逼死；平帝身为帝主，年仅九龄；慈母别居不得侔面，莽子宇为之书策，诚天理之良，亦伦常之正，而莽不知愧悔，反兴大狱。则今者翟义移檄，言莽毒杀平帝，欲绝汉室为诚然矣。纷纷传说，其抱不平。莽知诡诈之谋已露，惶俱不能食，昼夜抱孺子告祷郊庙。又思世间终是愚人多，乃仿周公《大诰》之文，作策一篇，遣大夫桓谭等颁于天下，谕以摄位当反政孺子之意，其文曰：
　　惟居摄二年十月甲子，摄皇帝若曰，大诰道诸侯，王三公列侯于汝卿大夫元士御事，不吊天降丧于赵傅丁董，洪惟我幼冲孺子，当承继嗣无疆，大历服事。予未遭其明哲，能道民于安，况其能往知天命，熙我念孺子，若涉涧水，予惟往求朕所济度奔走，以傅近奉承高皇帝所受命。云云。
　　长篇累牍，深文曲义，皆依《书经》口气，佶屈聱牙。
　　诰文颁到之处，士民传诵。浅读者不能成句，多有老学究为之吟诵解说。诵至“天降威明，用宁帝室，遗我居摄宝龟。太皇太后以丹石之符，乃绍天明意，诏予即命居摄践祚，如周公故事。”及“帝不违卜，故予为冲人，长思厥难。曰：乌乎！义信所犯，诚动鳏寡。哀哉！予遭天役，遗大解难于予身，以为孺子，不身自恤。予义彼国君泉陵侯上书曰：成王幼弱，周公践天子位，以治天下。六年，朝诸侯于明堂，制礼乐，班度量，而天下大服。太皇太后承顺天心，成居摄之义。皇太子为孝平皇帝子，年在襁褓，宜且为子，知为人子道，令皇太后得加慈母恩，畜养成就，加元服，然后复子明辟。”等语，无不连连点首，曰：“原来如此。”及读至“天毖劳我成功所，予不敢不极卒，安皇帝之所图事，肆予告我诸侯王公列侯卿大夫元士御事，天辅诚辞，天其累我以民，予害敢不于祖宗安人图功所终。”等语，尤极摇头顿足，拖声哦诵，扬眉戟手曰：“翟义、刘信逆贼，独不念汉朝累世天恩，反敢流言惑众耶！”桓谭回朝，将此情形奏莽，莽大悦，乃封谭为明告里附城。明告者，莽特制名，以其出使能明告谕于外也，附城者，如古之附庸也。莽魂相定，自觉觳觫之状为丑，乃谓群臣曰：“昔成王幼，周公摄政，而管、蔡挟禄父以畔，今翟义亦挟刘信而作乱。自古大圣犹惧此，况臣莽之斗筲。”群臣皆曰：“不遭此变，不章圣德。”一日忽得王骏败报，又闻近京各处起兵，莽大惊，急命分头探听。
　　却说王莽《大浩》所到之处，众人纷纷赞颂，而骂翟义为反贼，槐里地方最大，人物辐辏。有一好汉姓赵名明，见一簇人拥着观看地方官誊示《大诰》，不知何事，乃分开众人看毕，大怒曰：“好贼已篡大位，犹敢舞文愚弄天下耶！”声如霹雳。众人大惊，急就问曰：“篡贼为谁？”明曰：“孝元皇后之侄王莽也。”忽有儒服者数人进曰：“此言取族灭矣。鸠毒之事，夫谁见之？复子明辟之文，炳炳朗朗，小子无妄言也。”明曰：“误天下事而酿祸患者，大抵皆公等迂腐庸俗之徒也！不知事势，罔达机宜，在朝则附和以固宠荣，在里则逡巡而惜身命，君父之难可忍，污秽之事又胡不可为乎！天下大权，尽归王氏已四世矣。今明据天子之位而称皇帝，犹以为非篡非弑，不知汝辈是何肺腑也。宁必待孺子已冠而不反政，迟十数年尝试之，而后攻之乎？抑近而待其复如平帝，而后诛之乎？平帝鸩死有迹，犹以未见为解说；若孺子只须绝其乳哺，更无迹可见矣。再择一襁褓中儿而立之，其立与不立，权在王氏乎？在刘氏乎？在庸庸碌碌之人之手乎？不待辨而明也。君等全无血性，枉有须眉。我高皇帝诛强暴之秦，百战而有天下。前后相承二百余年，深仁厚泽，遍于寰宇，被一王太后锄灭忠良而亲母党，潜移国祚而绝夫嗣，然坐视此贼肆然而为帝，则明有赴东海而死耳，不忍为诈伪贼之民也。”言未毕，见一大汉叫跳如雷曰：“不必多言，与迂腐子谈，徒丧人神气，挥之速退。某愿与公同赴国难，万死无悔。”明大喜拍手，问其姓名，答曰：“小弟姓霍名鸿，家离城不远，蒙不弃，乞同至舍一叙何如？”时众人除闻二人大言遁去者，尚聚百余人，同声哗曰：“某等亦何能作诈伪之贼之民？亦愿同死耳！”遂一哄同至霍鸿家来。
　　数日间，聚至万余人。乃相与谋曰：“闻得翟义兵势甚盛，莽贼欲一鼓而擒，以威天下，故诸将精兵，尽往山东，京师空虚。我等戮力直攻长安，若得入城，捉住王莽，缚至太后之前，同一班阿谀谄佞无耻贼臣，间莽有何功，而有何德，敢假冒周公，而无惭怍？问群臣腰金衣紫，附贼忘君，只图一时宠荣，不顾千年遗臭，富贵安在，徒玷祖宗？再问太后，汉朝后妃之家，如吕、霍、上官，几危社稷皆就灭亡，太后知之乎？然奢僭比之王氏，百不及一，满门尽贵，弟曼蚤死，犹怜念追封，而用其子莽，一门十侯五将。其有素抱忠真，不阿吕老太后母家者，诛戮净尽，狐心雄胆，布满朝廷，吕后虽毒，朝中犹有旧臣忠正也。今亲见夫嗣灭却，社稷倾危，所以为刘氏者若此者，为王氏则富贵尊荣，而至于为皇帝南面朝诸侯。以一妇人纵未如此，诚自古所未有也。设非安众侯建大义于前，翟太守奋孤忠于后，则汉家烈烈轰轰之天下，遂没没忽忽而失之，使后世以周公为迷众之旌旗，《尚书》为窃国之秘谱矣。高祖之创此大业也，披坚执锐，履险蹈危，频死者数矣。子孙得太后如此贤妇，引用如此贤侄，假元圣之徽号，套《尚书》之旧文，不费张弓只箭，垂手而得天下，岂不痛哉！然太后春秋高，亦尝自计升遐后梓宫当作王氏之新陵乎？抑归元帝之渭陵乎？人死而无灵，人死如有灵，则太后亦何颜以入高祖之太庙乎？”言辞未毕，众军鼓掌称快，勇气百倍，遂建旗讨贼，闻风相附者益多。不半月，众至十万，乃鼓行而东，所向披靡。
　　报入京中，莽大恐，急召太保甄邯为大将军，领兵屯城外；令王舜、甄丰昼夜循行殿中；遣将军王奇、王级将兵西出，以拒赵、霍。莽犹战栗不安，复以安乡侯王恽为车骑将军，屯平乐馆；骑都尉王晏为建成将军，屯城北；城门校尉赵恢为城门将军，皆勒兵自备。
　　再说孙建等东征，两次大败，因其相商议制胜之策。王邑曰：“义军虽非素练，其气甚壮，先声足以夺人，我军未免倚众而轻敌，此所以败也。今当结营固守，以骄其志。俟彼军心稍懈，然后以全军精锐压之。又先发奔命一千，抄其后以夺城。一军逐北，则全军继之；两路而逃，则分军逐之。务以一战而收全功。”建等大喜。
　　翟义等连日挑战，王邑兵坚壁不出。义躁极曰：“似此何日得达长安，以诛逆贼。”苏隆曰：“此以前者两次挫其锐，欲反劳为逸，且以骄我兵也。”义曰：“然则如何？”隆曰：“贼兵势大，欲以数倍之众压我耳。此时只恨孔光、刘歆、杨雄等班谄佞贼臣，以伊、周颂莽，迷痼天下耳目者已久，不然岂无一二豪杰兴举义兵以相应哉！此时京师空虚，若振一旅之师以入长安，则大事济矣。今惟有舍死拒敌，胜则长驱，败则东走，弹丸之城不足以守，直弃之以图后举可也。”忽报孙建领兵杀来，义令陈丰出阵，两马相交十数回合，孙建看看抵敌不往，王邑一马冲出，这边刘璜接住厮杀，才五七个照面，那边五将齐出，刘璜一时着慌，刀略松一松，被王邑一枪刺落下马，借势挥军掩杀，陈丰等不敢恋战，且战且走，直追至菑，严乡侯刘信，都尉刘宇领二万生力军正到。陈丰性起，换了马翻身复杀回来，双锤入阵。只见金光迸裂，逢着便倒。这边军士看得兴气勃勃，刘信将旗一招，挥军齐进。邑阵大乱退走，反将刘宏、王况等接追人马冲动，自相践踏，死伤无数。陈丰等见前面兵多，亦不敢再追。王邑等大军遂屯陈留城。
　　翟义此次大败，折去刘璜，军士死伤大半，只存三四万人。忽闻得三辅大乱，自茂陵以西至汧二十三县刀兵并发，义等大喜曰：“人心相近，天下岂无豪杰！”乃率众人圉城以观其变。建等亦未敢追袭。后闻赵明、霍鸿等自称将军，攻烧官寺，杀右辅都尉及令，劫略吏民，义等跌足叹曰：“无能为矣！奈何不声讨其罪，直入京师，而乃近盗贼之所为！殆汉祚当绝，奸贼乃得天助耶！”
　　却说孙建等得胜捷书报到京师，莽喜，因大赦天下。下诏曰：
　　太皇太后遭家不造，国统三绝，绝辄复续，恩莫厚焉，信莫立焉。孝平皇帝短命早崩，幼嗣孺冲，诏予居摄，予承明诏，奉社稷之任，持大宗之重，养六尺之托，受天子之寄，战战兢兢，不敢安息。伏念太皇太后，惟经艺分析，王道离散，汉家制作之业，独未成就，故博征儒士，大兴典制，备物致用，立功成器，以为天下利，王道粲然，基业既著，千载之废，百世之遗，于今乃成，道德庶几于唐虞，功烈比齐于殷周。今翟义、刘信等谋反大逆，流言惑众，欲以篡位，贼害我孺子，罪深于管蔡，恶甚于禽兽。信父故东平王云，不孝不谨，亲毒杀其父思王，名曰钜鼠，后云竟坐大逆诛死。义父故丞相方进，险诐阴贼，兄宣，静言令色，外巧内嫉，所杀乡邑汝南者数十人。今积恶二家，迷惑相得，此时命当殄，天所灭也。已捕斩断信二子谷乡候章，德广侯鲔，义母练，兄宣，亲属二十四人，皆磔暴于长安都市四通之衢。当其斩时，观者重叠，天气清和，可谓当矣。命遣大将军恭行皇天之罚，讨海内之仇，功效著焉，予甚嘉之。《司马法》不云乎，赏不逾时，欲民速睹为善之利也。今先封车骑都尉孙贤等五十五人皆为列侯，户邑之数别下。
　　遣使者持黄金印，赤韨縌，朱轮车即军中拜授。诏书到日，欢动三军，遂复攻义，围往国城三匝，义等昼夜轮班守御，城卒不下。
　　困至月余，粮草将尽，义会众议曰：“自古无纯盗虚声，尧名桀行而不败者，况莽恶已盈，岂能久乎！恨义力微时钝，不能生抉莽首。义死固甘心，严乡侯已建名号，不可辱也，当速改庸装，合陈丰相辅，明日义开城决战，可借势逃出。”信大哭，不愿独生，陈丰曰：“势已如此，何暇作儿女态。但母舅当护驾出亡，令丰决死战，丰愿多杀贼而死，不愿隐忍以生也。”义曰：“我已筹之熟矣，贼固愿得我首而甘心，我一死则捕获缓矣。”次日，各饱餐结束，怀干粮，午后开西城门，大喊杀出。建等围久，出乎不意，义军皆死命，无不以一当百。孙建下令曰：“翟义罪魁，务须生获，不可令渠逃轶。”挥众急追，离城十里许，义夏奋勇死战。天色已晚，被其走脱否，下回分解。
第八回　去号位太后生悲
　　却说翟义拼命杀出重围，王邑等不肯舍，紧紧追赶。看看赶上，义又翻身斗杀，终是死命，邑军虽众，不能围住，反多杀伤。会日已西沉，乃收兵进城，搜捕余党，一无所获。刘信、陈丰早同众百姓混出城去矣。邑等商议分头追捕，时司威陈崇为监军使，乃曰：“追捕自不必说，但此时大功已建，摄皇帝好大喜夸，当先上一本，以取其欢心，若义、信等釜中之鱼，尚安所逃哉。”众人大赞所见极是。共请陈崇修稿，其略曰：
　　陛下奉天洪范，心合宝龟，膺受元命，豫知成败，咸应兆占，是谓配天。配天之主，虑则移气，言则动物，施则成化。臣崇伏读诏书下日。窃计其时，圣思始发，而反虏仍破；论文始书，反虏大败；制书始下，反虏毕斩。众将未及齐其锋芒，臣崇未及尽其愚虑，而事已决矣。孙建等读毕，击节叹赏，以为得淑德侯张伯松之神髓。书上，莽果大悦。
　　再说翟义次日对军士曰：“义食君之禄，世受国恩，志切讨贼，愤不顾家，事不成，死其分耳。诸君相从至此，尚何能为乎？趁追兵未至，各自逃生，义舍一死以绝大索之累。”时手下不足二百人，同声曰：“诚如公言，但我等且走，幸得脱，则隐伏以俟时，若追至，则舍死命以杀贼。奸莽行篡弑，则凡莽所指挥者，皆贪利忘君之逆党，多杀一人亦足以称快！”言未毕，只见尘头大起，义急挥众速走，众下听，义只得部勒分作四队迎敌，人人奋勇，入阵横冲直撞，如恶尤搅海。王邑那边反嫌人众碍事，自相冲击，死伤无算。晌午后，义众渐渐相聚，得百亲人，杀条大路而去。至固始地界，义令军士尽弃盔甲，易装自逃，众军士抵死不肯相舍，义乃绐开分目，急拔剑自刎而死，众军大哭而终弗掩埋之者，令邑等得之以媚莽，免大索累天下，从义之志也，邑等乃将义尸碟于陈都市。广捕卒不能得信，遂班师回朝。莽乃尽坏义第宅，汙池之，发父方进乃先祖冢在汝南者，烧其棺柩，夷灭三族，诛及种嗣，至皆同坑，以棘及五毒并葬之。时居摄三年正月也，于是复命。
　　王邑引兵西，王骏以无功免，刘歆归故宫，复以邑弟侍中王奇为扬武将军，城门将军赵恢为疆弩将军，中郎将李棽为厌难将军，同与王级等合击赵明、霍鸿。二月，明等殄灭，诸县悉平。莽乃置酒未央宫白虎殿，劳飨将帅，大封拜。先是益州蛮夷，及金城塞外羌，怨莽乃反，攻西海太守程永。永奔走，莽遂诛永。遣护羌校尉窦况击之。二年春，窦况等击破西羌。至是乃并录其功，以大小为差，封侯伯子男，凡三百九十五人。曰皆以奋怒，东指西击，羌寇蛮盗，反虏逆贼，不得旋踵，应时珍灭，天下咸服之功封云。太后复诏进莽子褒新侯安为新举公，赏都侯临为褒新公，封莽侄光为衍功侯，孙宗为新都侯。
　　莽既灭翟义，自谓威德日盛，大得天人之助，遂稍示意谋即真之事矣。九月，莽母死，无哀意。群臣察得其指，少阿羲和刘歆与博士诸儒七十八人曰：
　　居摄之义，所以统立天功，兴崇帝道，成就法度，安辑海内也。昔殷成汤既没，而太子早天，其子太甲幼少不明，伊尹放诸桐宫而居摄，以兴殷道。周武王既没，周道未成，成王幼少，周公屏成王而居摄，以成周道，是以殷有翼翼之化，周有刑错之功。今太皇太后比遭家之不造，委任安汉公宰尹群僚，衡平天下，遭孺子幼少，未能其上下，皇天降瑞，出丹石之符，是以太皇太后则天明命，诏安汉公居摄践祚，将以成圣汉之业，与唐虞三代比隆也，摄皇帝遂开秘府，会群儒，制礼作乐，卒定庶官，茂成天功，圣心周悉，卓尔独见，发得周礼，以明因监，则天稽古，而损益焉。犹仲尼之闻《韶》，日月之不可阶，非圣哲之至，孰能若兹！纲纪咸张，成在一匮，此其所以保佑圣汉，安靖元元之效也。今功显君薨，《礼》：“庶子为后，为其母缌。”《传》曰：“与尊者为体，下敢服其私亲也。”摄皇帝以圣德承皇天之命，受太后之诏，居摄践祚，奉汉大宗之后，上有天地社稷之重，下有元元万机之忧，不得顾其私亲。故太皇太后建厥元孙，俾侯新都，为哀侯后，明摄皇帝与尊者为体，承宗庙之祭，奉共养太皇太后，不得服其私亲也。《周礼》曰：“王为诸侯缌缞”，“弁而加环绖”，同姓则麻，异姓则葛，摄皇帝当为功显君缌缞，弁而加麻环绖，如天子吊诸候之服，以应圣制。
　　莽心悦，遂行焉。凡壹吊再会，而令新都侯宗为主，服丧三年云。
　　十一月甲子，莽上奏太后：
　　陛下至圣，遭家不造，遇此十二世三七之厄，承天威命，诏臣莽居摄，受孺子之托，任天下之寄，臣莽兢兢业业，惧于不称。今宗室广饶侯刘京上书言：“七月中，齐郡临淄县昌兴亭长辛当，一暮数梦，曰：‘吾天公使也，天公使我告亭长曰：摄皇帝当为真，如不信我，此亭中当有新井。’享长晨起视亭中，诚有新井，入地且百尺。”十一月壬子，直建冬至，巴郡石牛；戊午，雍石文；皆到未央之前殿。臣与太保安阳侯舜等视，天风起尘冥，风止得铜符帛图于石前。文曰：“天告帝符，献者封侯，承天命，用神令。”骑都尉崔发等视说。《尚书·康诰》：“王若曰：孟侯，朕其弟，小子封。”此周公居摄称王之文也。《春秋》隐公不言即位，摄也。此二经，周公孔子所定，盖为后法。孔子曰：“畏天命，畏大人，畏圣人之言。”臣莽敢不承用。臣请共事神祝宗庙，奏言太皇太后、孝平皇后，皆称假皇帝，其号今天下，天下奏言事，毋得言摄。以居摄三年为初始元年，漏刻以百二十为度，用应天命。臣莽夙夜养育隆就孺子，令与周之成王比德，宣明太皇太后成德于万方，期于富而教之。孺子加元服，复子明辟，如周公故事。
　　奏可，众知莽欲奉符命即真，群臣乃博议别奏，以成其事。
　　梓潼人哀章即作铜匮为两检，其一署曰：“天帝行玺金匮图。”其一署曰：“赤帝行玺邦传予黄帝金策书。”书言王莽为真天子。又书莽大臣八人，又取令名王兴、王盛及自名凡十一人，皆署官爵，为辅佐。章闻齐井、石牛事下，即日昏时，衣黄衣持匮至高庙，以付仆射。仆射以闻。戊辰，莽至高庙，拜受金匮神禅。御王冠，谒太后，还坐未央宫前殿，下诏书曰：
　　予以不德，托于皇初祖考黄帝之后，皇始祖考虞帝之苗裔，而太皇太后之未属。皇天上帝隆显大佑，成命统序，符契图文，金匮策书，神明诏告，予以天下兆民。赤帝汉氏高皇帝之灵，承天命，传国金策之书，予甚祗畏，敢不钦受。以戊辰直定，御王冠，即真天子位，定有天下之号曰新。其改正朔，易服色，变牺牲，殊徽帜，异器制。以十二月朔癸酉为建国元年正月之朔。
　　却说王莽本武帝时绣衣御史王贺之后，其本系久已迷失。莽好夸诞，自起意图天下时，始自谓为黄帝之后云。初汉高祖入咸阳，至霸上，秦王子婴降于轵道，奉上始皇玺，盖和氏壁，李斯所篆刻也，及高祖诛项籍，即天子位，因御服其玺，世世传受，号传国玺。时以孺子未立，玺藏长乐宫。莽即篡位，乃请玺，太后不肯授。莽使安阳侯舜谕指。舜素谨敕，太后雅爱信之。舜既见太后，知其为莽求玺，怒骂之曰：“汝属父子宗族，蒙汉家力，富贵累世，既无以报，受人孤寄，乘便利时，辄夺取其国玺，全不思义。人如此者，狗猪不食其余，天下岂有汝兄弟耶！且彼自以金匮符命为新皇帝，变更正朔眼制，亦当即更作玺，传之万世，何用此亡国不祥玺为，而欲求之？我汉家老寡妇，旦暮且死，欲与此玺俱葬，终不可得。”太后涕泣言此，旁侧长御以下，皆垂涕。舜亦悲不能自止，良久乃仰谓太后：“臣等已无可言者，然莽必欲得传国玺，太后宁能终不与耶？”太后闻舜语切，恐莽胁之，乃出汉传国玺投之地，以授舜曰：“我老已死，知汝兄弟终族灭也。”舜即得玺，奏之，莽大悦。于是莽以建国元年正月朔，御正殿，受诸臣朝贺。群臣舞蹈山呼毕，莽乃下诏，命群公诸侯卿士，奉太皇太后玺韨，命去汉号焉。
　　初莽欲改太后汉家旧号，易其玺绶，恐不见听，沉吟微示其意。而莽疏属王谏欲谄莽，乃上书言：“皇天废去汉而命立新室，太皇太后不宜称尊号，当随汉废，以奏天命。”莽乃车驾至东宫，亲以其书白太后。太后自思：“当日为弟兄子侄，费尽心思，三世擅权，五将秉政，以致上干天象，亦惟有诛戮忠良，以庇护之。及哀帝崩，莽已免就国，是我遣使者驰召来京，又违忠臣何武、公孙禄之正论，亲授莽以大司马之权柄，以至唾手得天下。今日尚不能容我一老朽之妇，犹欲废去之，岂不痛心！”因恚怼而言曰：“王谏之言是也。”莽见太后喉中哽咽，泪流满面，因曰：“此悖德之臣也，其罪当诛。”于是冠军张永献符命言：“太皇太后当为新室文母太皇太后。”太后听言。莽遂命公卿大夫奉太后新室玺绶，鸩杀王谏而封张永为贡符子。莽既去太后汉号，乃立妻王氏为皇后，幼子临为皇太子，安为新嘉辟，封宇子六人为公。按莽四子，长宇，次获，次安，幼临。宇、获皆前诛死，安颇荒忽，乃以临为太子。大赦天下。乃策命孺子曰：
　　咨尔婴，昔皇天佑乃太祖，历世十二，享国二百一十载，历数在于予躬。《诗》不云乎，“侯服于周，天命靡常”。封尔为定安公，永为新室宾。于戏！敬天之休，往践乃位，毋废予命。
　　又曰：
　　其以平原、安德、漯阴、隔重邱，凡户万，地方百里，为安定公国。立汉祖宗之庙于其国，与周后并，行其正朔服色，世世以事祖宗，永以命德茂功，享历代之祀焉，以孝平皇后为定安太后。
　　读策毕，莽亲执孺子手，流涕嘘欷曰：“昔周公摄位，终得复子明辟。今子独迫皇天威命，不得如意。”哀叹良久。中傅将孺子下殿，北面而称臣。
　　又按金匮，辅臣皆封拜，以太傅左辅骠骑将军安阳侯王舜为太师，封安新公；大司徒就德侯平晏为太傅，就新公；少阿羲和京兆尹红休侯刘歆为国师，嘉新公；广汉梓潼哀章为国将，美新公；是为四辅，位上公。太保后承承阳侯甄邯为大司马，承新公；丕进侯王寻为大司徒，章新公；步兵将军成都侯王邑为大司空，隆新公；是为三公。大阿右弼大司空卫将军广阳侯甄丰为更始将军，广新公；京兆王兴为卫将军，奉新公；轻车将军成武侯孙建为立国将军，成新公；京兆王盛为前将军，崇新公；是为四将，凡十一公，王兴者，故城门令史；王盛者，卖饼儿；莽按符命求得此姓名十余人，两人容貌应卜相，径从布衣登用，以示神焉，余皆拜为郎。是日，封拜卿大夫、侍中、尚书官凡数百人。诸刘为郡守，皆徙为谏大夫。改明光宫为定安馆，定安太后居之。以故大鸿胪府为定安公第，皆置门卫使者监领。敕阿乳母不得与语，常在四壁中，至于长大，不能名六畜。
　　莽更改官名地名，纷纷不一。为太子置师友，秩以大夫，唐林为胥附，李充为奔走，赵襄为先后，廉丹为御侮。又遣谒者持安车印绶，就拜楚国龚胜为太子师友癸酒。胜辄推不受，曰：“吾受汉厚恩无以报，今年老矣。谊岂以一身事二姓？”语毕，遂不复饮食，积十四日，卒。又召陈咸为掌寇大夫，咸谢病不肯应。三子参、丰、钦皆在位，咸悉令解官归乡里，闭门不出入，犹用汉家祖腊，人问其故，咸曰：“我先人岂知王氏腊乎？”
　　莽以汉氏诸庙在京师者，皆罢之。诸刘为诸侯者，以户多少，就五等之差；其为吏者，皆罢黜其职，待除于家。而曰：“嘉新公国师以符命为予四辅，明德侯刘龚、率礼侯刘嘉等，凡三十二人皆知天命，或献天符，或贡昌言，或捕告反虏，厥功茂焉。诸刘与三十二人同宗共祖者勿罢，赐姓曰王。”惟国师以女配莽子，故不赐姓。
　　初莽为安汉公时，谄太后，奏尊元帝庙为高宗，太后晏驾后当以礼配食云。及莽改太后号为新室文母，绝之于汉，不合得体元帝，乃毁坏孝元庙，更为文母起庙，独置元庙故殿，以为文母篡食堂，既成，名曰长寿宫。莽以太后好出游观，乃车驾置酒长寿宫，请太后。既至，见孝元庙废彻涂地，太后惊泣曰：”此汉家宗庙，皆有神灵，有何罪过而坏之，且使鬼神无知，又何用庙焉？如令有知，我乃人之妃妾，岂宜辱帝之堂以陈馈食哉！”饮酒不乐而罢。自莽篡位后，知太后怨恨，求所以媚太后者，无所不为，然愈不悦。至建国五年二月癸丑，太后崩，享年八十四。三月，葬渭陵，与元帝合，而作沟以绝之。以长寿宫为文母庙，元帝配食坐于床下。亦可叹矣！后十年，汉兵诛莽，下文分解。
第九回　作符命大启边兵
　　却说王莽始初折节要名，诸儒臣颂之为周公。莽遂刻意效仿，初秉政，即暗遗心腹，假妆越裳氏重译来朝。后弑平帝，立孺子婴，乃效周公辅成王故事。及翟义讨罪，又仿《大诰》之文。迨翟义、赵鸿等兵败，自谓得天人之助而即真位，似周公为不足法，又改称大舜，曰：“予之皇始祖考虞帝受禅于唐，汉氏初祖唐帝，世有传国之象，予复亲受金策于汉高皇帝之灵。”令以汉高庙为文祖庙，欲法舜受终于文祖也，又曰：“予前在大麓，以至于摄假，深惟汉氏三七之厄，赤德气尽，思索广求，所以辅刘延期之术，靡所不用。然自孔子作《春秋》以为后王法，至于哀之十四而一代毕，协之于今，亦哀之十四也。赤世计尽，终不可强济。皇天明威，黄德当兴，隆显大命，属予以天下。”大麓者，谓为大司马宰衡时，妄引舜纳于大麓，烈风雷雨不迷也。
　　是时长安有女子名碧者，素姣好，忽发狂，叫呼道中，曰：“高皇帝大怒，速还我国，不者九月必杀汝。”奔呼不已，哄倾城市。莽闻，急令收捕杀之。四月，徐乡侯刘快起兵于其国，至即墨，攻城不克，败走，至长广死。莽恐天下豪杰举义兴诛，乃遣五威将王奇等十二人，颂符命四十二篇于天下。其文尔雅，依托古义而为之说。大约言莽当代汉而有天下，曰：
　　帝王受命，必有德祥之符瑞，协成五命，申以福应，然后能立巍巍之功，传于子孙，永享无穷之祚。故新室之兴也，德祥发于汉三七九世之后，肇命于新都，受瑞于黄支，开王于武功，定命于子同，成命于巴宕，申福于十二应。天所以保祐新室者，深矣，固矣。武功丹石出于汉氏平帝未年，火德销尽，土德当代，皇天眷然，去汉与新，以丹石始命于皇帝。皇帝谦让，以摄居之，未当天意，故其秋七月，天重以三能文马。皇帝复谦让，未即位，故三以铁契，四以石龟，五以虞符，六以文圭，七以玄印，八以茂陵石书，九以玄龙石，十以神井，十一以大神石，十二以铜符帛图。申命之瑞，浸以显著，至于十二，以昭告新皇帝。皇帝深惟上天之成不可不畏，故去摄号，犹尚称假，改元为初始，欲以承塞天命，克厌上帝之心，然非皇天所以郑重降符命之意，故是日天复决以龟书，丙寅暮汉氏高庙有金匮图策：“高帝承天命，以国传新皇帝。”明旦宗伯忠孝候刘宏以闻，乃召公卿议，未决，而大神石人谈曰“趣新皇帝之高庙受命，母留。”于是新皇帝立登车，之汉氏高庙受命。受命之日，丁卯也。丁，火，汉氏之德也，卯，刘姓所以为字也，明汉刘火德尽，而传于新室也。皇帝谦谦，既各固让，十二符应迫著，命不可辞，惧然祗畏，苇然闵汉氏之终不可济，亹亹在左右之不得从意，为之三夜不御寝，三日不御食，延问公侯卿大夫，佥曰：“宜奉如上天威命。”于是乃改元定号，海内更始。新室既定，神祗欢喜，申以福应，吉瑞累仍。《诗》曰：“宜民宜人，受禄于天，保佑命之，自天申之。”此之谓也。
　　五威将奉符命，赍印绶，王侯以下，及吏官更名者，及匈奴，西域、徼外蛮夷，皆即授新室印绶，因收故汉印绶，赐吏爵人二级，民爵人一级，女子百户，羊酒，蛮夷币帛各有差。大赦天下，五威将乘乾文车，驾坤六马，背负■鸟之毛，饰甚伟，每一将各置左右前后中帅，凡五帅，衣冠车服驾马，各如其方面色数。将持节，称太一之使，帅持幢，称五帝之使。
　　莽又欲复古井田法曰：
　　古者，设庐井八家，一夫一妇田百亩，什一而税，则国给民富而颂声作。此唐虞之道，三代所遵行也。秦为无道，厚赋税以自供奉，罢民力以极欲，坏圣制，废井田，是以兼并起，贪鄙生，强者规田以千数，弱者曾无立锥之居。又置奴婢之市，与牛马同栏，制于民臣，颛断其命，奸虐之人因缘为利，至略卖人妻子，逆天心，悖人伦，缪于天地之性，人为贵之义。《书》曰：“予则奴戮女”，唯不用命者，然后被此辜矣。汉氏减轻田租，三十而税一，常有更赋，疲癃咸出，而豪民侵陵，分田劫假。厥名三十税一，实什税五也。父子夫妇终年耕耘，所得不足以自存。故富者犬马余菽粟，骄而为邪，贫者不厌糟糠，穷而为奸，俱陷于辜，刑用不错。予前在大麓，今天下公田口井，时则有嘉禾之祥，遭反虏逆贼且止。今更名天下田曰王田，奴婢曰私属，皆不得卖买。其男口不盈八，而田过一井者，分余田予九族邻里乡党。故无田，今当受田者，如制度。敢有非井田圣制，无法惑众者，投诸四裔，以御魑魅，如皇始祖考虞帝故事。
　　莽初居摄造货，错刀一直五千，契刀一直五百，大钱一直五十，与五铢钱并行，是时更作小钱，径六分，重一铢，文曰小钱直一，与前大钱五十者并行。欲防民命铸，乃禁不得挟铜炭。百姓便安汉五铢钱，以莽钱大小两行难知，又屡更改不信，皆私以五铢钱市买，讹言大钱当罢，莽患之，复下书：“诸挟五铢钱，言大钱当罢者，比非井田例，投四裔。”于是农商失业，食货俱废，民人至涕泣于市道，及坐卖买田宅奴婢铸钱者，自诸侯卿大夫至于庶民，抵罪者不可胜数。又设六管之令，命县官酤酒、卖盐、铁器、铸钱诸采取名出大泽众物者，税之。又令市官收贱卖贵，赊贷与民，收月息，自是四夷皆乱，天下骚动矣。
　　且说五威将帅共七十二人，分行天下，东出者至玄菟、乐浪、高句骊、夫余，南出者逾徼外，历益州，西出者至西域，尽改其王为侯。其北出至匈奴者，乃王骏率甄阜、王飒、陈饶、帛敞、丁业六人，多资金帛，重遗单于，晓谕以莽受命代汉之状，因易单于故印。故印文曰“匈奴单于玺”，莽改玺为章，而加莽国号，曰“新匈奴单于章”。将帅既至，授单于印绂，诏令上故印绂。单于再拜受诏，译前，欲解取故印，单于举腋授之。左姑夕侯苏从旁谓单于曰：“未见新印文，宜且勿与。”单于曰：“印有何变更？”遂解奉上，将帅授单于新印，亦不解视，饮食至夜乃罢。右帅陈饶谓诸将帅曰：“向者姑夕侯疑印文，几令单于不与人。如令视印，见其变改，必求故印，此非辞说所能距也。既得而复失之，辱命莫大焉，不如椎破故印，以绝祸根。”将帅犹豫莫有应者。饶燕士，果悍，即取斧椎坏之。明日，单于果遣右骨都侯当白将帅曰：“汉赐单于印言玺不言章，又无汉字，诸王以下乃言章，有汉字，今印去玺加新，与臣下无别，愿得故印。”将帅示以故印，谓曰：“新室顺天制作，故印随已破坏。单于宜承天命，奉新室之制。”当还白，单于知已无可奈何，又多得赂遗，乃遣弟右贤王舆奉马牛随将帅入谢，因上书求故印。莽不与，单于怨恨，乃遣右大且渠蒲呼也皆等十余人将兵众万骑，以护送乌桓为名，勒兵朔方塞下。
　　会西域车师后王须置离谋降匈奴，都护但钦斩之。置离足狐兰支将人众二千余人，驱畜产，举国亡降匈奴。西域在玉门阳关外，匈奴之西，乌孙之南。南北有大山，中央有河，其河有两原，一出葱岭山，在西域近西，其山高大，上悉生葱，故以名焉；一出于阗，于阗在南山下，其河北流，与葱岭河合，东注蒲昌海，蒲昌海一名盐泽，去玉门阳关三百余里，广裘三百里，其水亭居，冬夏不增减，皆以为潜行地下，南出于积石，为中国河源云。亦有三十六国，哀平之际稍分至五十余国，有城郭田畜，与匈奴、乌孙异俗，故皆服役匈奴。汉兴，至武帝事征四夷以广威德，而张骞始开西域之迹。其后骠骑将军击破匈奴右地，降浑邪、休屠王，遂空其地，始筑今日以西，初置酒泉郡，后稍发徙民充实之，分置武威、张掖、敦煌，列四郡，据两关焉。自贰师将军伐大宛之后，西域震惧，多遣使来贡献。于是自敦煌西至盐译，往往起亭、轮台、渠犁皆有田卒数百人，置使者校尉领护营田，以给使外国者。至宜帝时，遣卫司马使护鄯善以西数国。后匈奴西边日逐王畏汉不自安，遂畔单于，将众来降，护鄯善以西使者乃置都护。匈奴益弱，不得近西域。都犹总也，使总护南北诸道，督察乌孙、康居诸外国也。都护怡乌垒城，去阳关二千六百三十八里，与渠犁田官相近，土地肥饶，为西域之中，故都护怡焉。至元帝时，复置戊己校尉，屯田乍师前王庭。自宣、元后，单于称藩臣，西域服从，其土地山川王侯户数道里远近详实矣。及莽遗五威将至西域，陈说符命，尽改其王为候，乃畔，入匈奴，单于受之，与狐兰支共入寇，击车帅，杀后城长，伤都护司马，复还入匈奴。
</div>
    <div class="pagination">
<a href="东西汉演义_page10.html">上一页</a><span>...</span><a href="东西汉演义_page6.html">6</a><a href="东西汉演义_page7.html">7</a><a href="东西汉演义_page8.html">8</a><a href="东西汉演义_page9.html">9</a><a href="东西汉演义_page10.html">10</a><span class="current-page">11</span><a href="东西汉演义_page12.html">12</a><a href="东西汉演义_page13.html">13</a><a href="东西汉演义_page14.html">14</a><a href="东西汉演义_page15.html">15</a><a href="东西汉演义_page16.html">16</a><span>...</span><a href="东西汉演义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
