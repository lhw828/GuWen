<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 23 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 23 页/共 34 页
  </h1>
  <div class="content">
   词分两头。再提汉主刘渊差刘曜、石勒分兵二路，勒下襄国，取西河。王弥屯兵阛辕关，将欲进攻他郡。捷报迭至平阳，汉主喜，即日使人赍赏，催各进兵。只见刘聪本至，言司马越毒杀惠，再立新君，思夺大政。不意怀帝选用贤良，俊协职，政事一泰始，晋室小康，未有罅隙。司马越亦求出许昌，一时未可卒侵原也。汉主谓诸葛宣于曰："两路兵出，本意思兼并许洛，以夺原之地，不谓复立新君，勤于政事，任用中正，以致大功难成。欲乘其初立未固，敕令亟往攻之，庶或徼幸成功，未可谅也。若待立久，又难动摇矣。丞相以为何如？"宣于曰："圣意虽是，但晋气尚犹未终，再过三年，岁德在辛，则吾西北之气全旺，未年中可克洛阳也。"汉主曰："天道深远，推迁无常，变易靡定，难可逆料。亦宜乘时进试虚实，不得拘泥。"正议未决，忽有缪播之侄缪崇，避难奔至平阳投汉。汉主召入，问其备细缘故，崇曰："司马越倚恃亲王，妄杀忠良，将吾叔与何绥、王高等十馀执政贤智之臣，尽皆诛戮，又欲夷族，故吾逃来投奔。今以王衍为太尉，惟事清谈，不务政体，而国政皆由潘滔、何伦专擅。谄佞竞进，哲人正士避过江东，洛阳朝政复衰，司马越不久祸及矣。"汉主闻言大喜，乃命宣于亲自临军催刘聪进兵。又差一使持檄二封，敕王弥、石勒俱会洛阳。
　　
　　石勒得檄，启张宾问曰："今汉主敕吾同攻洛阳，欲待起兵前去，只恐王浚暗袭襄国，报复前恨，军师之意以为何如？"宾曰："都督但且慢起，遣使先催王弥将所部三万人马去会刘永明，只说我等随后就发，待其试进，我看缓急而行，岂不两美乎？"时王弥三万兵马守把闤辕关，又收山贼数处，得兵万馀，骁将张杰、徐杲当日接得汉主之檄，即欲使人禀问石勒。却值勒使亦至，令其先行，乃引部下四万人马望许昌一路而进。途中所过县镇，皆送降求免杀戮，又添兵一万。边郡报入许昌，守关将丘光、楼裒闻知王弥兵盛，乃退入许昌，差飞马报入洛阳。东海王见报，恐家眷有失，即带何伦等连夜离洛阳回郡，分遣诸将扎大营数处，列兵以守。王弥到界，探知许昌兵盛，乃不敢进攻，从间道去会刘曜。曜问曰："将军经过许昌，得睹其强弱否？"弥曰："兵势甚盛，故来相合议而进攻耳！"宣于曰："司马越兵威虽盛，素不知用，屡战多败。今但保守，必不敢战斗者，将军可与呼延兄弟领兵攻打洛阳，姜存忠与黄关诸将屯中路，以备救应，我与刘王子引兵拒住司马越。若得洛阳一破，则许昌可不战而下矣。兵法云：擒贼必擒王，此之谓也。"于是王弥、呼延晏各将兵马五万，径扣洛阳。一路上无人拦挡。
　　
　　报至京中，怀帝听得汉兵犯阙，心中大惊，一面差使命往各处催兵赴援，一面与诸大臣计议迎敌之策。王衍曰："臣已命各门尽皆守把，令上官巳督兵五万，以张骐为先锋，王秉忠为合后，前去退贼，不许压境以扰百姓，陛下无用惊慌。"帝曰："汉将雄猛，非可泛观。"衍曰："张骐、张骥乃洛阳虎将，是张郃次子张污之儿，勇力振世，人皆惮之，管取得胜者也。"帝曰："既是如此，可宣诸将赐赏出兵。"上官巳、张骐乃授为元帅先锋，张骥、王秉忠授为护军兵马指挥使，引兵陛辞出城，望界上而进。次日，探知汉兵将到，乃将军马扎住，择要地安营，把住路口，以备厮杀。时将近午，王弥二人至界，见晋将阻路，即使使向前约战。于是两边各排阵势，晋将军张骐全装披挂，手执长枪，指王弥曰："汝等鼠辈，窃据河北数郡，我大朝皇帝不加问罪之师，幸莫大矣。辄敢寇犯王京，自作投罝之兔，岂不知洛阳有二虎乎？"王弥曰："画虎不成，反类于狗，即是你也。你晋朝之人，个个会讲夸口大话，及见我王老爷，皆是生擒活捉，你何不知死活，而向虎头打掌耶？若知气数，可速倒戈投降，免得城破之日，身首离分，那时悔之晚矣。"张骐听言大怒，曰："泼贼如此大胆，敢冒罔吾行。"挺枪杀出，王弥正欲勒马接战，只见西路大将军呼延晏早已杀出敌住。二将乍会初交，未知谁强谁弱，俱各当心着意，大展雄威，直杀得尘飞沙滚，日惨天昏，一连战上四十馀合，胜败无决。王弥见骐英勇，非比别将，乃轮刀冲出助战。晋阵上张骥亦舞大刀杀来敌住。四员将战作两团，枪对枪，一些无错，刀对刀，半点无差。但只见恨恨杀声连地轴，吽吽怒气震天关。两边兵士副将，尽皆禁住，不许混战，但只立地喝彩，并无少动。紧紧恶斗上二个馀时，看看红日沉西，两边各自鸣金，收兵入寨。次日又战，又无胜败。
　　
　　王衍得报大喜，乃自同司马司寇，亲带礼物出京，径至大寨贺功，上官巳等接入。王衍曰："王弥骁将，晋汉驰名，到处无人可敌。不谓今日又遇二位将军，正乃是强中更有强中手。若得一枝外兵来援，破贼必矣。"骐曰："不曾斩将夺旗，怎辱命驾亲临过奖，待明日先擒了王弥，然后扫平汉寇，方才与太尉部长等争气，此则未足言功也。"衍等齐曰："全仗将军昆仲之威，以安万姓，乞为用心谨战。"骐、骥曰："不才荷蒙委任，自有分晓。"乃设宴款待众官。酒至数巡，衍等辞曰："两军交锋之际，不可耽误于酒，宜防莫测。"遂各别回。上官巳遣轻兵护送一程，整兵严守以防劫寨。次日平明，领兵出寨搦战，弥等亦至。两阵对圆，张骐立马阵前，谓弥、晏曰："你二人称寇中首将，昨者阵上，见张志远兄弟英雄否？不降则当退兵，以免败亡，尚兀自不知进退乎？"王弥曰："贼弟子敢恁夸口，吾因初到，地理未熟，故聊宽你，今日即当活捉，剉你万段。"即自轮刀杀过晋阵。张骐挺枪向前喝住，二人约退军兵，扬威狠战。只听得密铮铮械响，铃鸣声咭咶，纷乱乱马驰将舞，将势纵横，两下里一连战上六十馀合，并不少住。晋阵上张骥横刀杀出助战，呼延晏亦自挺枪敌住。四员大将，各自争强，左回右旋，东转西还，团团卷杀，直搅得尘飞百仞，沙滚千寻。上官巳、王秉忠齐出助战，王如、呼延攸分头抵住。正在混战之间，忽听得西北角上鼓声震地，炮响连天，一彪人马杀奔而来，乃是西凉州刺史张轨处遣大将北宫纯，与令狐亚、田迥、王丰等，奉诏特来勤王，当下听得喊闹，知是与汉相持，以此催兵急进，势如潮奔，卷地而进。汉将杨龙、呼延颢、徐杰、张杲列兵阻战，北宫纯、令狐亚分为两翼，奋勇冲入，军皆把持不住。杨龙恐败，拚命抵住，一刀砍死北宫绅，北兵少却，徐杰、张杲等乃扎住力战。杨龙正欲去找首级，被北宫纯看见，赶来与弟报仇，怒声如吼，挥斧乱砍，龙乃抵住厮杀。徐杰被令狐亚搠死，张杲被田迥射伤左目，西凉兵锐气复振，王丰等俱上围住杨龙，龙带重伤，遂弃战而逃。北宫纯等不赶，径冲呼延晏阵中而去。晏正与张骥酣战，被纯并上，晏两头遮抵不迭，为北宫纯一斧砍中马颈，晏见马坏，即跃下与纯步战。呼延攸看见，慌忙拍马来救，张骥又到，呼延颢挥鞭赶至抵住，晏子呼延镜急跳下地，扶父上马，晏乃与颢杀退张骥，令狐亚、田迥又到，遂斩呼延镜。晏、攸亦被战退，王弥亦被上官巳、张骐双战拒住，王如亦与王秉忠战住，脱身不得。呼延兄弟战凉兵不下，遂被冲散。北宫纯又往助张骐，王弥亦敌三将不住，汉兵大败，被晋兵两头追逐，杀得尸横遍地，血聚成流，十万汉兵折去三停之一。呼延晏收拾残兵，退回西河。王弥怀羞退至蒲子县中存扎。此一回汉兵初打洛阳城，反被晋兵所破，大败而退。上官巳大喜，与北宫纯一同奏凯回朝面君。王衍闻得捷报先至，乃与众官大排鼓乐，自出京城迎接，执北宫纯手曰："若非将军来助，一时怎得汉兵退去？今次汝列位将军，功过上古矣！"乃命尚膳监光禄司设宴酬功，奏封张骐为车骑将军，张骥为骠骑将军，上官巳进京营大都督，北宫纯为中外效忠护国大将军，王秉忠、令狐亚等十员副将各加二级，赠北宫绅为忠烈侯，众将谢恩而出，不在话下。
　　
　　却说呼延晏等败回中军，进见刘聪，聪大惊，即日驰檄报上平阳，言王弥、呼延晏为两路先锋，进打洛阳，被西凉救至，杀死大将徐杰、张杲、呼延镜，杨龙伤重而卒，王弥退在蒲子县，不敢归见主帅，又不敢归国，宜下诏安慰，催督石勒一同进攻报恨，以夺洛阳。汉主渊见檄大怒，即先下诏痛责始安王刘曜，何得独遣二将，以犯王京重地，亲不临军。复加敕一道封之为龙骧将军，率领众将共打洛阳，以报前恨。刘曜得敕怀愧，乃愤励将士，提大兵十五万，亲打洛阳。守旧营兵士飞报入洛，言汉又差遣始安王刘曜引大兵来寇洛阳，已离许昌，即日便到。晋主闻报大惊，急命张骐兄弟与北宫纯领兵出城待敌，勿使压境。
　　
　　曜军至近，探子报道："晋军已曾把住要路，不容前进。"曜即直前布阵，亲自出马，以鞭指晋将曰："汝等不知天命之人，苦苦违时以致丧首。前者成都王与陆机合天下之兵，尚然不能敌我，今汝兵微将寡，晋祚将绝，尚不投降，更待何时？"张骐曰："前日王弥、呼延晏是汝汉兵否？也当不得我两阵之战，兵皆杀尽，你又欲凑数也！"刘曜听言大怒，挥鞭打过晋阵。张骥抢出敌住，二人鞭来刀去，战上四十馀合，未分胜败。张骐知曜英勇，亦出助弟，思并刘曜。关山看见，舞刀截住，二将也斗二十多合。关防闻前军夸骐善战，恐弟不能取胜，亦提刀勒马来助。北宫纯看防马动，挥斧向前接战。三对将官，在阵前奔腾大战，并无上下。关心见北宫纯武艺迈众，欲要出助，又恐别将来战，乃只悄悄挨至阵前，抽出铁胎弓，搭上狼牙箭，劲伸猿臂，拽满筋弦，指定北宫纯对面射去。奈在战中，人无定立，箭至只中马颈，那马负痛望横便跑。北宫纯带之不住，关防、关心两马双双赶去。上官巳、王秉忠见追将及，急令众军放箭射住。防、心马不敢进，上官巳方得接战。黄臣手横大刀砍至，上官巳敌不得二将，退入本阵。张骐兄弟见凉兵挫衄，亦弃战而走，被刘曜大杀一阵，斩二千馀级，踏死近万。晋将收兵扎寨，汉兵得胜，亦收兵屯住。
　　
　　北宫纯回营，谓上官巳曰："汉贼暗射吾马一箭，若非将军喝令放箭，马不堪战，几被所算矣。"张骐曰："误被暗箭，失此一阵，今后但当谨防，自无疏失。若只明战，彼焉能即便胜我？"自此相持半月，大小数战，互相胜负。忽报："东海王领兵五万自许昌来，苟晞领兵五万自邺城来，不日将到矣。"诸葛宣于乃与刘永明议曰："我兵深入中土，救援不接，且晋运未灭，兵将还盛，四下勤王之师又集，不若暂且回兵，再过三年，洛阳可下必矣。"刘曜曰："奉命出师，无功擅退，非惟获罪，且见笑于人，丞相还当筹之。"姜发又曰："将在外，君命有所不受，相时而动，度势而行，亦不宜执意勉强。"曜曰："未见彼盛，何即畏惧？"宣于曰："非谓畏惧，乃挠罗敌人之计。趁今许、邺救兵将到，我先收兵，彼至洛阳，我回西河，兵徒空行，留之则多费钱粮，必须各谋归计，晋定给赏使行，赏重则亏其帑藏，赏轻则众心怀恨。我再进兵，彼将倦于赴难矣。且又得养威锐，以待再举，甚是善策。汉主处老臣回朝，自有话说。"曜心未决，未及起发，忽报晋帅上官有使命至。曜令召入，乃是相约次日搦战之书。曜看毕，即批："来日共决雌雄，各要主将亲出。"姜发曰："大王未宜就允，彼知明日救兵到，故此相催，待两军拒战之际，夹攻我等。且守数日，待其二处兵至，探其强弱，慢慢而行，俾彼锐气少沮，方可决战。"曜曰："有书至而不出，是见怯矣，何可令彼笑我？"乃遣使回，即集众将分付："来日用心决战，共建大功，不可有误。"各皆应诺。刘曜置酒宴励将佐，准备破敌，忽伏路小军报道："许昌兵马止隔七十里矣。"宣于不欲出兵，奈已回书，只得引兵出寨。张骐等早已排下阵势，汉兵亦将队伍摆开。
　　
　　刘曜亲自当先，指谓晋将曰："汝之气势倾圮，吾军已入巢穴，何不投降，永保富贵，定要自取灭门也！"张骐曰："猖狂胡狗，不知屠人在侧，死在须臾，尚敢扬声吠尧耶！"刘曜大怒，舞鞭打出，张骐挺枪接住。二人狠战上三十馀合。关防见不能胜，轮刀抢进，欲擒张骐，张骥看见，亦舞刀来抵住，四人恶战不已。关谨、关山乘闹一齐杀出。上官巳把旗一挥，北宫纯、令狐亚、韩濮、贾骞、王秉忠等亦各俱进，关心、呼延攸、黄臣急出，两边互斗，直至未末将近，忽见大喊惊天，东海王、苟晞两路精兵从后杀至。汉众前后不能相顾，被其冲得七断八续，尸骸乱倒，血水交流，抵当不住，大败而走。晋兵四路追杀，汉兵弃丢盔甲，望风逃走，径往西河而回。十五万人马折伤几半，此回汉兵二犯洛阳，又被晋兵杀败。北宫纯等追三十馀里，至更深收兵，连夜差飞马报捷入洛。怀帝见檄大喜，命王衍排驾半副，亲往迎接东海王入城，设宴庆贺。东海王举杯劝苟晞、北宫纯、上官巳、张骐等曰："今得诸位将军效力，杀败汉寇两番，今将再不敢窥洛矣。"于是畅饮尽欢而罢。刘曜兵败，径转西河，曹嶷、刘灵接入。曜曰："不意晋兵尚盛，两次皆被所破，何时能报此恨？"刘灵曰："韩陵山百万晋兵，吾且视儿戏，岂惧十馀万之兵乎？明日整兵再进，吾愿当先。"姜发曰："军师丞相再三言天时未利，始安王不听，致有此失。锐气既挫，又安得妄进乎？"刘灵议沮。时太子刘聪，自刘曜离许昌侵洛，亦以姜飞为先锋，黄臣、黄命为左右，夔安、支雄为合后，引兵七万，自济南进屯洛阳之大夏门。晋使护军将军贾胤守住不战。及刘曜败走，聪知，乃亦传令装束退兵。贾胤探得，俟夜出其不意，劫中大寨，斩汉大将呼延朗、黄显，刘玄明大败，退洛水，坚壁守住。后人见刘渊不度时势，妄催进兵，拂听诸葛良言，有诗叹曰：
　　
　　汉君恃犷妄施为，不纳宣于逆数规。两进无能侵寸土，反致丧师损将回。
　　
　　
　　
　　第八十八回  刘灵祁弘齐射死
　　
　　却说汉兵二打洛阳，刘曜与上官巳、北宫纯等构战，被司马越、苟晞救至，杀得大败，折兵五万。刘聪屯兵西门，闻败思遁，又遭晋兵乘机夜劫，折兵二万、大将呼延朗、黄显，退据洛水。晋将失计，以为汉军两次皆败，不敢再窥洛阳，竟不攻洛水之兵，使之退尽，而乃置于度外，使其得以养威蓄锐，何其愚也。刘曜败回西河，心下遑遑，亦不问聪兵胜负若何，惟日夕烦恼。姜发进言曰："今兵折粮少，不若且回平阳，再聚人马，俟天时人事相合，再图进取。那时征召石勒、王弥刻期同至，一鼓下之，方得成功也。"曜曰："但初出兵，两战皆败，不好回见君主耳。"宣于又曰："胜败兵家之常，何得以此为意？"曜从之，乃留兵三万，以呼延晏、呼延颢守住西河，抽兵回平阳。入见汉主，俯伏请罪，言："奉命进攻洛阳，以报王弥之仇，大小十战皆已获胜，不期司马越、苟晞两路救至，从后攻入，以此抵当不住，折兵四五万，锐气挫动，只得且回，其实无颜见陛下耳！"汉主慰之曰："兵者危事，焉能保其必胜，何得言罪！但当励心再举，共图大计可也。"乃设宴款劳，重赏将士。又差官往蒲子县迎回王弥。弥奉诏入朝，伏地奏曰："臣奉敕命攻洛，带兵为前驱，奈被石总督失期，后军不继，遭西凉兵掩至夹攻，以致败衄误国，无颜见众，故暂投蒲子少扎。今含羞来见，乞治失律之罪。"汉主曰："卿乃国之元戎，出师讨多，胜日常多，败日稀少，何故言此！斯时晋数尚未该破，丞相曾言之，是朕自误，始安王亦败，岂汝一人之罪乎？彼是一时幸胜，西凉兵岂能常答应耶！"即加弥为司隶校尉，亲自宴之。
　　
　　次日，弥、曜率诸将入朝谢宴，汉主曰："叵耐张骐、北宫纯等杀吾兵士数万，朕欲大兴报仇之师，再去攻洛，众卿以为何如？"宣于曰："未可又蹈前辙。必欲复恨，须过二年，待其运数少衰，待臣亲提一旅之师，振威洛阳，可致捷矣。"汉王曰："然则且先并诸处要郡，积聚兵粮，然后好攻洛阳。"宣于曰："今两战失利，或者天欲少抑吾兵强暴，未可知也。不若只且养兵蓄锐，一齐俱动，先下洛阳，据有中原，然后分命出师，他郡亦可下也。"汉主曰："兵亦不宜久困，我今人强马壮，洛阳少挫，岂宜畏缩？又安得坐而待时，欲使天将州郡送来与我乎？"即命曹嶷为山东招讨使，去合石勒，共取东平瑯琊、仓坦等处。刘灵为河北招讨使，姜飞为先锋，姜发为军师，取幽、燕、冀北等处。二将受命出朝，灵领雄兵八万，督关、姜等十大将军北上，嶷领精兵五万，督同夔安、钭刚、曹岌等东出。诸葛宣于与陈元达叹曰："主上似觉老悖，今不纳忠言，矜强傲视，安保不败乎！"
　　
　　刘灵等望北而进，将近入界，晋军探得，飞马报至幽州，言："汉差刘灵为帅，提十万来夺幽冀之地，不日将到矣。"王浚听言，拍案大怒曰："自襄国误遭诡计，至今怨恨未忘，练兵二载，正欲往报前仇，不想泼贼又先犯境扰我。"即集参军游畅、裴宪、荀绰等共议曰："叵耐汉贼无状忒甚，因见我误输一阵与石勒，即欲藐视幽冀，今使刘灵将兵来寇，诸公有计，勿吝见教，必须破猾虏，毋使猖獗肆志。"裴宪曰："某观刘灵五鹿墟之战，虽然勇猛，乃匹夫狂徒耳，易于破者，何用怒为？"游畅曰："且点集人马，出界阻住，莫使入境侵扰百姓。然后齐起大兵，择取地面，与彼搦战，看紧慢以计逆之。务要除此泼贼，方保州郡安靖也。"浚善其言，先命孙纬为前锋，提兵二万出阻汉兵，自领大队人马随后而起。孙纬得令，兵出幽州七十里，遇汉兵来到，两边各布阵势，以防冲突。刘灵统关防、关心、呼延攸、关谨、赵雄为左右，姜飞、姜发于中军。灵出阵前，手执长枪，身骑番马，高声大叫曰："今我大汉中兴，兵马强盛，扫平天下，只在反掌间矣。兹来收汝幽州一弹丸之地，尚敢引兵拒敌，是不知时势也。好好下马献城，免我动刀。若言半声不肯，打破城池，尽皆杀戮，那时悔之晚矣！"孙纬大怒曰："我主几次要来擒你正罪，以朝中自乱，未暇兴师。今汝反来侵犯，是乃自投刀斧矣！"即便拨马杀出。刘灵挺枪接住，二人各施英勇，一连战上五六十合，未分胜败。忽然尘埃大起，王浚自领兵至，祁弘、王昌两骑马当先赶来助战，关防、呼延攸各舞大刀砍出敌住。王浚自到，见众战乱，喝令孙纶、胡矫等一齐冲阵。汉将关山、关谨等亦皆抢前迎敌，两边混闹，尘蔽千寻。此一场争战与往常大不相同，当时好胜之人有《西江月》一联为记：
　　
　　战将刀枪卷雪，斗兵旗纛遮天。马驰尘动滚云烟，一片喊声不断。踏破幽州地界，震翻燕北山川。人人奋勇竞争先，杀得尸横血溅。
　　
　　两下里杀至红日西沉，天光渐暝，王浚命鸣金收兵，于是两边罢战，各折人马无算。孙纬等入寨，浚谓众将曰："汉贼人马甚猛，兼之刘灵那厮骁勇比前愈倍，果为勍敌。且关防、呼延攸、姜飞等悉皆勇略之将，何能破得此贼？"游畅曰："汉将惟刘灵、王弥为最，今当以计先去刘灵，则他将又易与矣。"浚曰："何去刘灵，计将焉出？"畅曰："我昨一路而来，观看地理，此去西山有翠微深谷，外宽内窄，四壁峻峭，迢迢二十馀里，可将后路令人叠断，以重兵守之。再着猛将伏于前谷口，祁先锋引兵搦战，诈败将他引入谷中，两头把住，于内暗藏弓箭手于峭壁隘处，插一小黄旗为号。祁先锋至此，即便拒住莫进，喝令一齐射之，刘灵有翼亦难逃矣，岂不为我擒乎？"王浚听言大喜，即令王昌、胡矫引兵一万把守后路，孙纶引兵五千埋伏半山之上，尽是强弓硬弩。胡矩、孙纬督兵二万，伏于前进谷口远处，各要依计而行。王浚分调已讫，自率军兵三万出寨布阵，祁弘分五千人马于前搦战。汉兵未出，弘乃直叩寨前，令军人高声大叫曰："汉将有本事者快快出来，若是惧怕，可自绑前来请罪，赦以不死，我祁先锋单要擒拿刘灵。"守寨兵听言传入，刘灵大怒，即令整兵决战。姜发曰："今彼来逼，必有甚计，非救至，即暗算也。且未可即出，耐守一日，察彼动静何如，明日与战，必可胜矣！"灵曰："存忠何为见疑而怯彼也。"发曰："非也。今日日辰有碍，两边出兵，俱不见利，是以欲且止也。一则祁弘兵弱，二则来得急速，三则无昨日畏惧之心，有骄傲激我之态，数件可疑，岂无计乎？"关防曰："军师见者是也。"灵又曰："吾受大任来此，疑其有计而遽不战，是畏彼矣。他日日早来，我日日不出，岂大将行兵之道乎？"发曰："将军英名在外，不肯坐守，虑人笑耳。必欲出战，依小弟愚见，方保十全。彼见将军有防，下次再不敢用计矣。"灵曰："何如？"发曰："祁弘乃是将军久战之敌，素所知者，今日若走，切不可赶，必是诈也。"灵曰："倘是真输，岂不挫过机会？"发曰："即败亦非可擒可斩之将，不必思想极追，但只大剿军兵，不可远去，吾等救应不及，遭彼算也。设若祁弘苦苦诱住，有兵伏出，必须跟住祁弘，莫使隔远，以防暗箭，勿要误入重地，即无害也。"灵曰："军师金石之言，吾识之矣。"乃陈兵而出。
　　
　　祁弘连声催战，刘灵挺枪杀过阵去，弘遂接住。二人号呼狠斗约近六十馀合，祁弘故作慌张之状，虚架一枪，佯输诈败，拍马落荒望西山畔而走。刘灵赶去，弘恐灵疑不进，复又勒住马缰，灵赶至，又战上二十馀合，弘以枪架住刘灵道曰："今日被你小胜，我的兵心已退，不肯屯扎决战，你且收兵回去，明日好好整点，我两个定个高下，输的便服，免得终日相持。"灵曰："何须明日，就此和你并三百合，中间要歇息者，即算为输，就便归服，不许食言，方为好汉。"弘曰："你道我们真不能敌你也，就此决战。"二人再斗，复又二十馀合。弘恐汉军救至，乃拍马又走。刘灵不知是计，放马赶去。弘入翠微山谷，灵亦直进。祁弘望前且战且走，刘灵不省，被赚入第二重谷口，见四围峭壁峻耸，树木丛杂，急欲回头，忽听得炮声震起，前面谷口喊声大作，孙纬、胡矩等伏兵尽起，塞住谷口。灵部亲随兵士奔报，言："后面隘处，尽被晋将以巨木大石叠断，出去不得了。半山上旌旗摆列森严，将军须要谨防炮箭。"刘灵曰："姜存忠果有料敌神见，吾逆听也，如之奈何？只有舍命绊住祁弘耳！"即奋身跃马向前追去。却好祁弘因山路崎岖，不能速进，见灵赶近，只得回马扎住。刘灵冒死逼上，二人接战不得。弘恐有失，弃马欲爬上山。刘灵见之，亦跳下马，打倒军人无数，向前扭住祁弘袍袖。两个于半山推耸，一齐都滚下平坡，乃是坑坎之地，惟只对扭相向而立。祁弘曰："刘子通，今日事势至此，困我围中，里不能出，外不能入，生则难明，死则有准，何不顺从，以取富贵，免丧英雄乎！"刘灵曰："汝等今以诡计思欲陷吾，吾肯放汝乎？生死和你做一所在，休得胡言。既入重地，料难出矣。此乃你我结数在于斯时，且自聊坐一回，好归死路。"祁弘被灵扭倒，争奈勇力相侔，不能分别强弱。两边跟随小军不敢近身，各皆抵住，共不上二十馀人，自午及未，各俱倦坐。
　　
　　关防谓姜发曰："刘子通此际不回，必被所算矣。汝等扎定，以防王浚之冲。我兄弟二人提兵去救。"呼延攸曰："某愿同往。"于是三人帅铁骑万人，如飞而去。撞遇刘灵上阵之兵，屯于中路，报道："主帅追赶祁弘望西山畔谷中去了，我等赶之不上，被晋将隔断在此。"防、攸听言，当先疾进。王浚探知救兵将到，亲自上翠微山催督孙纶曰："汝受命放箭，为何不发一矢？后谷口已被汉将战退，喜得木石深厚，道路窄狭，搬移不开。今刘灵虽然受困，勇而难擒，何不射死以除祸根！"兵士对曰："孙副军见他与祁将军扭做一块，故教不得妄发耳！"浚曰："若此可以悬崖而下，活擒那厮矣，岂得袖手旁观！"孙纶得令，拣选壮军二三十名，亲自攀崖附木，独步挨下。忽听得大喊惊天，报道："关家兄弟已进第二重谷口矣，但以木石阻碍，不能即至。"王浚见说大惊，喝骂孙纶住足，催军火速放箭，连祁弘一齐射之。军士不敢动，王浚大叫曰："孙右军何得故阻军心，有违吾将令者，一概枭首。"孙纶垂涕谓众军曰："欲去刘灵而舍祁老干城之将，忍心弃功，天何佑哉！"乃只得传令乱箭齐发。可怜两个擎天大将，俱死万弩之下。王浚自此失众之心，后来多不肯用命，致被石勒所擒。
　　
　　关防、呼延攸、关谨三人见内喊急，极力攻开谷口之时，晋兵已皆将散，有逃得性命小军，撞遇关防等，把刘灵扭战祁弘，已被结住，恨无接应之人。王浚之兵见山峻无路，亦难擒救，喝令放箭，以是二人一齐射死。翠微深谷中狭处，此去有五七里，马不堪行，将军去亦无用矣。防等捶胸大恸曰："恨不早救，致丧刘子通，可伤！可伤！"于是收兵出谷。王浚虽然看见，因折祁弘，乃亦不敢再追，收兵回寨。后人有诗叹赞刘灵曰：
　　
　　勇冠当时晋寡俦，嗟哉误陷丧幽州。将军虽没声名在，犹有馀风冀北留。
　　
　　关防等转至寨中，道知其事，姜发曰："吾曾再四阻劝子通，今日且慢出兵，果被所陷，此亦数也。浚贱祁弘而贵幸胜，自弃大将，其势自此败矣。吾之主上逆天时，而妄兴兵马，致丧主将，亦自摧梁栋也。"次日，集众计议战敌之事。发曰："浚兵固不足畏，但我军锐气已挫，恐难取胜，欲待与其持守旬日再战，又虑粮道被阻，今彼得势，众心皆奋。依吾之见，且自回转平阳，另日再来报仇何如？"关山曰："军师言之当也。今刘子通新陷，兵无战心矣。必须暂回，不可与之持守矣。但恐王浚发兵邀袭，须要准备杀他一阵，方得好好回马。"姜发曰："吾算计已定，非继安、继忠昆仲不能胜那老贼。二位四更先发，领精兵一万，伏于十五里万安山隘处，呼延叔达领兵当先，刘振武押运粮仗居中，黄锡卿助之。继雄、继武昆仲亲自断后。若是老贼来追，待到万安山，放炮为号，二兄截出，我挥大兵杀转，前后夹攻，必获大胜矣。"诸将伏其论，打点齐备，次早拔寨皆起。晋冀探子报入王浚寨中，浚曰："今去刘灵，汉兵皆落胆矣。宜急追之，可尽得其兵马粮仗矣，岂得容他遁走！"孙纬、王昌、孙纶领兵三万先起，王甲始、胡矫等领兵二万从后追去。将至巳时，约二十里之程，过得万安山隘，汉兵已出平地，关防看旌旗乱舞，兄弟二人列开阵势以待。孙纬先到，关防指谓曰："汝今祁弘已死，及早守分，尚恐不能保全幽州，犹欲前来惹事耶！"纬曰："正欲尽殄汝类，然后进取平阳，何肯容汝贼奴等逃去！好好下马投降，可保躯命！少迟时刻，大兵俱至，尽为齑粉矣。"关防大怒曰："匹夫井中蛙耳，只见刘灵，岂知关大王乎！"即令军中放起信炮，手挥八十斤大刀，奋平生勇力，不约合数，就如虎奔羊群，直砍而入。兵士四散乱窜，孙纬死力抵住。王昌赶到，又被关谨杀出。孙纶慌忙向前助战，前面呼延攸、黄命两马如虎而至。却好胡矫、王甲始赶到，关山、关心听得炮响，发伏截出，喊杀之声震惊数里。王浚自领大兵后进。关山使原降将吕钟将兵五千拒住，二人从后来杀，晋将抵敌不住，尽皆望后而走。山、心兄弟把断要路，孙纶拚命当先冲阵，被关心一刀砍于马下。孙纬见势不好，与王、胡等一齐来夺走路。正在死争，却得王浚等杀死吕钟，引兵来救，众将得脱，折兵万馀，知汉兵未易可破，乃收拾望范阳退回幽州而去。姜发见又失了吕钟，亦不复追，竟望平阳而回。后人有诗叹王浚之忍曰：
　　
　　爱兵惜士可成功，残忍何能得善终。王浚欲思图冀北，惟凭忠勇有祁弘。
　　
　　岂因要害刘灵命，反弃干城旧股肱。只因一念仁心失，致使遭逢石勒凶。
　　
　　
　　
　　第八十九回  苟晞拒汉杀汲桑
　　
　　不说刘灵北侵被害，再说曹嶷领汉主之命，东掠晋地，竟至襄国界内，会合石勒一同起兵，先取东平瑯琊。石勒见诏，即请张宾议曰："前者段氏失阵，王浚被吾破败北遁，每怀深恨，若一移兵轻动，彼必乘虚来袭，岂不反失现成之地乎！"张宾曰："都督之言虽是，但君命亦不可违。今王飞豹已回平阳。我等难离此地，当以曹都尉为帅，汲民德为先锋，使吾儿张雄参赞军务，赵文翰督中军，统刁膺、吕律、逯明、刘景、孔苌、桃豹等，率兵四万先行，吾弟张敬统吴豫、赵鹿等，引兵三万为后继，连曹嶷共兵十万，先取东平。"勒从之，分拨诸将起发，尽望山东而进。晋之守关津军卒飞马报至东平，东平守将曹杯、曹樽乃魏曹仁之孙也，听得汉兵将犯本郡，即召集僚佐计议其事，曹樽曰："此地皆属苟青州辖下所受，今宜急发文书关报苟道将，一面点兵出城阻拒，勿使入境惊扰百姓。"曹杯依议，乃令裨将何深守城，兄弟二人引兵一万，直至界上扎寨拒守。汲桑探得有备，亦将军马屯住，等曹嶷、张雄到，共议进取之策。张雄曰："东平一州，守兵不过万馀，今守将兄弟俱来在此备我，城中必少防守。曹都尉与都护孔世鲁，引兵二万抄出其后，把住城中救兵，汲民德与吕正音、刁膺出兵对阵，吾与赵文翰叔分两翼俟候击之，可一战而胜曹杯，可夺东平矣。"曹嶷大喜，即便依计而行，与孔苌、桃豹将兵二万，直趋东平，汲桑引兵搦战。曹樽率众出寨，两阵对圆，汉将张敬居中，左有赵染，右有张雄，前面先锋汲桑，全装披挂，手执开山大斧，豁地而立，就如金甲门神，高声大叫曰："牧马帅在此，晋将有敢对敌者可出打话。"只见炮声才过，金鼓喧天，晋阵旗开，曹杯当先立马，手持长枪，指张雄曰："汝等胡中兽类，不守礼法，妄侵吾地，欲寻死也。"张雄曰："你是何人，敢此大言？"杯曰："吾乃大魏金枝曹杯将军，汝等知否？"雄曰："汝既曹氏之裔，今非曹氏之国，忘身事仇，玷辱祖父，岂不愧乎？独不闻匿怨而交其人，左丘明耻之，而况反事逆臣，希一朝爵禄，而甘听使役耶！"杯曰："孺子敢恁妄谈，少刻拿住，碎尸万段，方才饶你。"言讫，挺枪杀过汉阵，张敬勒马将出，张雄抢前高叫曰："叔父且住，待侄儿捉此不与祖宗争气的泼贼，以报碎尸万段之言。"曹杯见雄来敌，欺其年幼，不以为意。谁知战了五十馀合，枪法愈精，勇气愈倍，两边兵士啧啧称羡，恼了曹樽，忍耐不住，厉声叫曰："吾兄枉为大将，一儿曹辈何不能立擒也！"乃亦拍马杀出，思欲夹攻张雄。汲桑看见，睁目大喝曰："吾为先锋，尚不助阵以逼汝等，贼子何敢妄进也！"即便挥斧踏步赶出。曹樽欺桑无马，直前而进，举枪望桑胸前径戳，被桑拨开枪，一斧，砍去，正中马头，马倒，曹樽落地，再是一斧，劈开脑袋而死。曹杯见弟被杀，慌忙带马望东平而走。张敬挥兵一涌而进，杀得晋兵望风奔溃，大败二十里。天将日坠，忽听得一声炮响，三员猛将杀出，截住入城之路。曹杯思欲冲阵，曹嶷、夔安各挥刀斧向前。杯料不能过，寻路而走，被曹、夔分两道追赶，杀得晋兵尸横叠叠，剩不上五千人马，杯弃东平，望洛阳而走。
　　
　　曹嶷住马收兵，杯乃复入瑯琊。张敬赶至，正遇孔苌等回军，具言嶷、夔逼迫曹杯，不曾入城，追二十里而住。敬大喜，乃一同住扎。催张雄等议计，雄曰："既然如此，可即围城攻之，免使青、邺救至。"于是分四路一齐进攻。晋将何深率兵守护，巡行西门，被桃豹一标枪打中左眼而死。曹杯之子曹炳慌走下城，兵士无主。汲桑、夔安双斧砍开城门，汉兵涌入，曹炳催兵抵战，孔苌放火烧起房屋。时将一更，焰炙天红，人民逃窜无路，炳等退入私衙，张敬、张雄自进，喝令救火，免害百姓。众将依令，把住各门路道。曹嶷念杯同宗，急忙带兵到衙前招安曹炳。谁知已被汲桑打入，男女老幼尽皆杀得一个不留。曹嶷太息叹曰："汲桑受命为前部大将，不能少施仁义，而肆虐妄杀无辜，他日能保善终乎？"乃请命亲为收葬之。后人有诗一首叹汲桑之忍曰：
　　
　　自古攻城要惜民，无辜枉害触天心。白起杀降亲受戮，汲桑焉保善其身。
　　
　　又有诗一首赞张雄之能曰：
　　
　　足智多谋羡孟孙，晋兵闻影尽惊心。更有张雄能继志，东平一战下重城。
　　
　　张敬等安抚东平，正欲议攻瑯琊。瑯琊守将夏侯成乃夏侯惇之玄孙，亦有文武之才，勇亚祖父，已曾预得曹杯求救之文，其日点兵五千，出城思援东平，忽见一枝兵马自西北而至，成急摆下阵势。及至近，乃是东平守曹杯旗号，成严军叫问，果然不谬，遂相接见，询其事故。杯告被杀败追逐，特来投借救兵，去保城池。成曰："吾知东平决破，援不及事矣。且到吾郡计议。"乃同至瑯琊。杯曰："吾儿与何深共守其地，深善用兵，必不即失，望即救之，还可或保也。"成曰："令弟为国沉恶，理合报仇，明早就发，必不敢迟违也。待吾行文邺城，报与苟主帅知道，令其速来共破汉贼。"正议未了，飞马报到，言："何将军亲自巡城，不防暗中被标枪中目而死，东平已破，家眷尽被所害矣。曹嶷念惜同宗，悉皆收葬，不日即至此矣。"曹杯听报，哭恸不止。成曰："宅眷遭害，亦是大数，但今贼已得志，我等恐难去复仇恨，大人如何区处？"杯曰："先事者当祸，只苦彼东平耳。我曾遣人求救，将军又行文告急，苟主帅救兵必将到矣。当守而待之，自然无事。"夏侯成曰："大人之言是也，我且严戒谨守，待苟公到，自有破敌之策，可报东平之恨矣。"乃下令着近城十里之人，尽皆移入城中，免被掳掠，城内深濠固垒，多备矢石防守。打点才整，曹嶷以自领兵扣城索战，杯、成分守各门，谨守不出，嶷即挥兵将城围住。至第二日，约众攻打，曹杯助夏侯成婴城守战，用矢石击伤无数。
　　
　　相持五七日，嶷等无计可施，请张雄议计。忽然探马报到，言："苟晞统青州守将夏阳等引兵五万来援。闻知东平已失，径到此间，前部大将童礼、叶禄屯兵界上一日矣。"赵染曰："晋将不战，外兵又至，将何处置？"嶷曰："分兵拒住。"张雄曰："不然。苟晞乃有智有勇之将，今既自来，当谨防之，不可自大。"曹嶷乃下令撤围，依柳林扎寨待敌。张雄曰："目今初冬之际，无暑热可畏，不宜倚林居住。"嶷曰："若屯空地，四面可以进攻，难防不然。若此，则是二面受敌，吾不惧其两头来并矣。"雄曰："但今木叶叶落之时，枝皆枯槁，但恐用火，心下有所不安耳。"嶷曰："虑而防之，有何畏焉？"乃即扎定。次日，苟晞军到，探事小兵回报："汉兵巡寨阻路，难以前进。"苟晞曰："既然如此，亦要向前试战，以探强弱，然后用谋。"于是以童礼、夏阳居左，叶禄、林济居右，扣寨布阵。汲桑、曹嶷亦严兵伍而出。苟晞金盔银甲，高马长枪，亲临阵前，以鞭指汉众曰："汝等胡虏，贪得无厌，妄兴人马，扰乱大朝，是欲自寻速灭也！好好退去，犹得鼠瞰数年。"张敬曰："海内世界，皆吾汉家旧业，不得不来取尔。"苟晞曰："汉自桓灵失德，献帝禅魏，今已百年有馀，物故人非，何得言此？且商周之世，皆历七八百年，未闻对秦汉人言旧业也。况汝起自五部，妄称冒指，岂不羞乎！"曹嶷大怒，曰："汉帝禅魏，未尝禅晋，时有不同，事有不一，岂汝鼠辈之所知者！"即便挥刀杀过阵去。晞将童礼挺枪接住，二人约开兵马，往来驰骤，战上了五十馀合，不分胜败。叶禄、夏阳双双出助，赵染、张敬向前接住。战未十合，夏侯成、曹杯自城中引兵杀至，吕律、孔苌、桃豹杀出截住。汲桑大呼曰："不就此时捉住苟晞，更待何时？"手挥大斧砍入中麾。林济拍马舞刀来敌，三合之中，被汲桑一斧砍中腋肋，倒撞下马而死。苟晞见急，亲自抵住。叶禄战张敬不过，带马而走。苟晞之马，见汲桑势猛逼进，亦转身跑去，于是众将各皆奔败。曹嶷等赶杀一程，见日晚收兵回寨。
　　
　　苟晞等至瑯琊城中，计点人马，折了林济并兵卒二千。曹杯曰："今日又被贼子胜此一阵，恐愈得志。"苟晞曰："这回初试虚实，未足为道。明日烦公等用心，必要胜贼，且宜歇息将养，待吾思计破之。"夏侯成曰："主帅马上劳顿，连日跋涉，且自宴饮数杯，再行商议。"于是分命诸将犒赏士卒，尽欢而散。次早，苟晞升帐，召众议曰："昨日之战，不被汲桑杀死林济，砍退吾马，不致被他所胜。吾观汉将，无如汲桑凶狠者也，马上之人反易为敌。王弥、刘灵我亦未尝动心，到被此贼连险四次，实吾之深仇也。"叶禄曰："此等莽夫，非力可取，须以奇计擒彼，方能成功。昔孟观一阵，即斩齐万年。汲桑岂能强彼乎！"苟晞大喜曰："汝言是也。兵不厌诈，我有斩汲桑之策矣。"乃分付众将坚守城池，示之以弱，并不许出战。曹嶷等又将围住城池，免其冲突。汲桑曰："苟晞被吾斩了林济，心中惧怕，未敢轻心。若一围城，彼必固守，往洛阳求救，到不若缓之，得其再出，一战可擒苟晞矣。"张雄曰："此贼乃是老奸巨猾，智略多端，必有所算。去则恐中其谋，在此虑堕其计。依吾之见，且抽兵回转东平去，换上党公与我父来此，方可胜他。且今王浚有事于刘子通，无暇及襄国城矣。"汲桑曰："小将军年未老练，终还胆怯。苟晞与吾等共事已多，足知老贼手段，何须谋主自来，正所谓割鸡焉用牛刀乎！"雄曰："汝虽老成，勇有馀，而智不足，可不存千虑一得之戒欤？"桑曰："不妨，明日只要列位将军助吾一力，定要活捉苟晞，打开瑯琊，以显我等汉威矣。"张季孙曰："将军既受先锋之任，我等亦当从命，岂有不用心者乎？"次日，汲桑当先陈兵搦战，苟晞并不出城。桑忿怒扣城攻打，反被击死百馀人，伤者无数。至晚收兵回寨，张雄曰："苟晞不出，必有诡计，非劫寨，则是先袭东平，断吾归路耳！"曹嶷曰："若然如此，可到沂水河上，扎下两个大寨，据住岸口。一则可截彼取东平之路，二则可为退兵之备。"桑等从之。乃令桃豹、钭刚将兵二万，往沂河扎寨，以阻晞兵，二将领命前去。
　　
　　晋之伏路小军探得，报入瑯琊城中，苟晞曰："天赐机会矣。彼见吾连日不出，疑吾去袭东平，断他归路，故此分兵去守沂河。贼既挂虑彼处，我今可以用计矣。"乃唤叶禄、林润分付曰："你二人引兵一万，偷过小路，至沂河边西手下流头，离岸口十里扎下，令五千人采取草苇，求以硝黄，洒以油蜡，各持一把，令五千人各将火器，带以火种，明日黄昏为期，限一更后至彼寨边，将火器打到寨边烧着，兵士擂鼓呐喊不绝，彼自惊慌，我另有兵接应，不可畏缩。"二人领计而去，又唤童礼、夏阳、曹杯、夏侯成四人听令，曰："汝等各带兵士七千，暗带火器，明日黄昏悄地出城，径到汉寨西头，一齐将火器打入柴草之中，汉兵必乱，乘乱击之，可获胜矣。"又唤叶福、苟元、苟亢、夏国相四人，分付曰："汝等各带精兵五千，两个督将柴草丢于汉寨西边延处，两个督将柴草丢于柳林之中，草中皆包硝黄于内，今夜悄悄出城，往东采取。明日午后，各要结果。一更后即要行移。我自领兵接应。"苟晞调遣已毕，各皆领计下帐，自去打点。次日黄昏，曹、夏四将先出，晞与高渊等后继。渊曰："去不宜早，恐贼有觉。"晞曰："汝休惑我军心，防劫寨者定在二三更时，今趁早去，免致在外者失约误事，彼纵防备，火发必乱，非比日间。我去行计，众胆皆壮，功成必矣。"渊私语曰："汝能料敌如此之审也。"有人将此言传与苟晞知道，晞含之，催军速发，将及一更，俱至汉寨。叶福等挺身与众兵将柴草丢近寨边，汉将各忙上马，童礼、夏阳四将，三万兵火箭乱发，只见一片光烁。曹嶷杀出之时，柴草皆燃，烟焰涨天，一带喊声，震动山岳。汉兵大乱，各不相顾。汲桑自思是己不听良言，致被所算，只得舍命往来救护，杀死晋兵数千，手不停斧，亦觉疲倦，救应渐渐不及。曹嶷、张敬等见臭气壅鼻，哭声震耳，料难撑持，各自杀出，离火而走。汲桑看众不见，突入晋阵之中，被苟晞看见，乃大叫曰："前面裹巾持斧长汉即汲桑也，有容其走脱者，悉皆斩首。"于是众将尽奔汲桑，团团围住，桑于内极战，人不敢近。时诸将皆散，独有刘景、逯明、吕律三人在阵，看见阵围，知有汉将被困，冲去杀退高渊，救出汲桑，曹杯、夏侯成随后赶至，四人且战且走，逯明、刘景身被数枪，只得躲入柳林之中。冬初之际，柳条枯燥，火焰正炽，汲桑、吕律被苟晞督领将佐十馀员俱至，亦逼入柳林之内，又被汲桑砍死叶福、苟元，吕律杀死苟亢。晞料桑勇难擒，喝令军士一齐放箭，莫使走脱。于是箭如雨点，挂满衣甲。律腹中三箭，桑身被十馀枪，目中一箭，二人曰："今遭重伤，必不能生矣。功业未完，壮士误死，惜哉惜哉！"乃相抱而哭，共投火中，一齐烧死。后人看此，有诗叹曰：
　　
　　吕律英雄晋汉奇，汲桑勇猛此时稀。律因降汉神戕杀，桑为残曹天怒诛。
　　
　　故教列寨依衰柳，一火燎焚共丧躯。可怜久战千军将，顷刻成灰万众欷。
　　
　　汉将张、赵、嶷、苌等皆避火杀出，不知汲桑被围，尽皆彷徨，乘暗而走，苟晞因图汲桑，不及追袭，众人得以安行。四更时后，俱至沂水河边，独不见景、律、桑、明，赵染曰："正音等不至，想是失陷矣，如之奈何？"曹嶷曰："彼有四人，料无妨事，且至寨中再议。"桃豹见人马喧闹，整兵伺候，却是自家兵马，皆散去就寝。敬、染等方才入寨，刘景、逯明满身血污，单马奔到，哭告："苟晞认得汲民德，挥令兵将密密围，吾与吕正音杀退高渊救出，奈彼兵将多，前后阻住，箭如雨点，我等且战且走，退入柳林之中，火势又猛，俱被射伤，彼二人为苟晞亲围不放，伤重难战，一齐投入火中。我二人料不能救，只得逃走，三五千人，一个不得来。"曹、张等听说，心胆俱失，敬、染等顿足大哭曰："汲桑是吾腹心爱将，自起手至今，建立无限功业，今被所害，哀哉！惜哉！"言罢大哭，一军尽皆伤感。桃豹等亦不及造饭饷军，惟只纷纷恨言复仇，痛骂苟晞。晞将叶禄、林润乘闹丢柴放火，汉将不曾防此，一时听得喊起，不知兵从何至，急忙上马杀出。天色甚黑，不见晋兵形影，惟有喊鸣鼓震，惟闻暗中高叫："主帅有令，各将只许远远围住而杀，一个不许走脱，违者枭首。"汉兵只道苟晞大军追到，各皆心乱，不辨你我，自相混杀。晋兵只是呼风放火，烟焰冲天。张雄叫众曰："寨已着火，料难救扑，只是传令过河，又作道理。"嶷、敬等呼兵渡沂水，叶禄、林润亦不敢追阻，但只剿杀馀兵。苟晞看见沂河火起，知是汉兵中计，催令兵将疾趋救应，比及至河，禄、润二人接见曰："贼兵被烧慌乱，自杀一番，奔走过河去了。"晞曰："汝二人功亦大矣。今除汲桑，贼兵破胆，今当见吾影而遁，各且歇息，明日进兵，可复东平也。"众将曰："主帅奇谋，鬼神莫测，汉兵从此不敢侧窥山东矣。"晞命下寨于沂水河边，重宴兵将，不在话下。
　　
　　且道曹嶷等走至东平，桃虎、曹璞接入，嶷问张雄曰："汲桑恃勇，不听参军良言，以致丧师捐命，晋已得势，东平还可守乎？"雄曰："今兵威新挫，粮草衣械欠缺，守此孤城，亦为无益，不如收拾库藏，驱城中大户钱粮，且自回兵，又作道理。"曹嶷然之，与张、赵等分别引残兵二万，将图籍库藏，与养子曹琼、嫡子曹璞、外甥钭刚、夥兄夔安、吕律遗子吕通，望平阳而去，赵染等亦回襄国。过四日，苟晞引兵来复东平，闻知汉兵已遁，乃入城安民。仍令曹杯镇守，以林润副之，同夏侯成班师瑯琊，犒赏诸将，不及高渊。渊出怨言，晞乃擒下责曰："吾未出，汝慢军心，一也；及上阵走透汲桑，二也；论功升赏，汝出怨言，三也。看汝兄面，贷以不死。今自速祸，若不斩首，何以警后！"乃命绑出辕门。夏阳知之，急入谏曰："渊父高镗辅公阵丧，其兄高润，救公被杀，渊父兄多功于麾下，不可枉杀。且谈兵防患，不过为公，汲桑走出，是其勇略迈众，且有救至，今已被杀，功当共矣。公独不记三次几为桑所害乎？灵昌路若非高润效力而死，公何有盛名于朝乎？"苟晞见阳面白其过，拍案大怒曰："汝恃有功，欲救其舅，将欲图我也！"喝令推出一齐斩之。叶禄等跪告不肯，二人竟死。童礼曰："苟公恃强忍杀功臣，垂败不久矣。"自此人多不与用命，势亦断衰。阳子夏国相恐祸及己，悄悄带领本部五百亲兵，奔往青州而去。晞知欲赶，叶禄曰："既射其母，焉可又杀其子。且阳有功无过，当以恕之。"晞曰："非欲杀他，恐其往青州害吾兄耳！"禄曰："国卿不过一人在于广固城中，公子智力有馀，足能制之。国相不过五百弱兵，焉成大事，惟疑惧避祸而去耳。"晞曰："不追亦无妨事，且回邺城。脱以为恶，命一将领兵前往，立可擒彼。"于是重赏夏侯成，还旌归邺。后人有诗赞苟晞曰：
　　
　　苟老人称智将材，汲桑似虎亦成灰。昔年振绩高鸡泊，此日沂川更著威。
　　
　　
　　
　　第九十回  曹嶷际遇据青州
　　
　　话说汉将曹嶷自丧师而回，心中甚是悒怏，与夔安等于途愁议不已。行至临昫地界，忽见背后尘飞旗动，一枝军马疾驰而至。嶷慌摆下阵势，后军见前面扎下，亦驻马不敢进。嶷使通事向问曰："汝是何人，无故来追我也？"其人回道："我将军乃青州裨将夏国相，今因苟晞不道，杀其母舅高渊，并害父亲夏阳。今恐遭戮，背领家兵五百人，欲往青州合兄夏国卿，往北汉借兵复仇。汝将军何人，望乞借路一过。"通事驰白曹嶷，嶷曰："既是如此，待吾亲自见他。"遂单骑直前，谓国相曰："将军适言有此极冤，何不随吾同上平阳，奏过汉主，起兵为汝报却此仇。"国相曰："事难姑缓，吾今要趁老贼在外，连夜前去杀了苟豹，以雪其恨，保全母兄，所谓出其不意。苟晞必然兴兵讨吾，那时即当弃城逃上平阳，以见将军耳！"曹嶷听其所言，乃复说之曰："汝今孤身兵寡，焉能即便报仇？况苟豹必有爪牙亲信，莫使思鱼失饵。我今愿与你报仇，有雄兵二万，上将十员，同去青州城下，伺夜密到，你推求救，赚开城门，那时方能保得母兄，报得父冤。"国相曰："青州军马钱粮，皆是吾兄参画，将军若肯仗义，悄悄同去，待吾叫开城门，一涌而入，可下青州也。然后阻海设险，吾等据守要害，苟晞必不能复与将军争矣。"曹嶷大喜，重待国相，星夜卷旗息鼓而进。
　　
　　不数日，径到广固界上。嶷曰："父仇不共戴天，在所必报，不可有泄，俟夜亟去，须以言语哄其开门，待兵入内，方可制他。"国相曰："将军之言是也，我今先行，不可误约。"嶷曰："吾分二道随后就起，以夔安、黄彪跟你前去。"国相等驰至城下，时当近更，方才闭城，军人未散。国相高声叫曰："可开城门，待吾进来。"军人曰："将军去助太爷退汉，何乃暮夜独回至此也？"国相曰："太爷为救曹杯，被困于东平城内，使叶福往邺城，吾到此间，催他二郡兵粮进救，欲里应外合，共破贼也。"军人不知缘故，开门放入。夔安、黄彪据住城门曰："我等五百跟随之人，皆走力倦，须慢慢而进，你等不要看守。"守兵立住。须臾，曹嶷自引兵到，守人见多，急来阻闭，已被涌进，各皆奔报夏国卿、苟豹知道。豹唤国卿速点兵马，豹乃挂甲而出，早被国相兄弟擒住。左右急问何故，各来夺时，夔安、黄彪挥刀斧砍散众军。曹嶷大兵俱到，遂无人敢动，乃将苟豹押出，斩首招祭夏阳。吕律下令不许劫掠，安抚百姓，遂定青州。次日，曹嶷差人将苟豹首级并青州户口数目，上平阳报捷。国相收斩晞亲党二十馀人，馀各无扰，民皆大悦。汉主得报甚喜，即降诏命，授嶷为青州刺史，夔安为青州总督，黄彪、钭刚为左右督护，夏国卿为青州别驾，夏国相为登莱统制。嶷得诏，乃缮甲练兵，分守险要，与石勒襄国为汉鼎峙矣。
　　
　　时北地多乱，惟江左少见兵甲，稍得安宁。瑯琊王司马睿在建康，常与司马谋主王导忧及国家。导曰："殿下既怀社稷之虑，亟当广粮积兵，聘诸贤士，以备不虞。"睿曰："蒙先生指教，心亦甚切矣，但至者鲜耳。"导曰："今周、顾诸贤戬平陈敏，向征过京封赏，众知北乱，去到徐州，又皆奔回，东海王竟无颁秩，殿下何不差官慰劳旌赏，兼录有功将士，则江左悉皆归心矣。"司马睿从之，乃遣官吏旌赏有功将士羊鉴、甘卓、顾荣、周玘，改正将官夏文华、夏文盛、钱广、羊奕、夏文、夏正等各皆一秩，又录与陈敏战亡将士子孙，使袭前职，至建康受禄。甘、顾等不敢受，皆拜还职赏。瑯琊王复与王导亲诣甘、顾诸家存问，众皆佯推出外。导曰："殿下亲临，礼难交接，故不敢即见。暂且回驾，不日必有回话，诸贤皆达事体者也。"睿从其言，回返建康。越数日，甘、顾等果相约至金陵躬谢瑯琊王。瑯琊王谦恭接待，因劝之仕，以救天下倒悬，二人意不欲出，即上言曰："臣等既辞晋主之爵，半途逃转，焉可妄受以欺君也。"王导曰："君因中原多故，故不就职，正宜协助瑯琊王共保江东，设或中原有变，得以保全晋祚于此地，是亦一代之忠臣也，何为固恪？"周玘乃劝甘、顾从之，于是卓、荣年过半百，恐负任托，复举旧抚军将军祖逖、冠军将军刘遐、牙门将军戴渊、刁协于瑯琊王曰："臣等衰朽，不堪任重，惟此数子避乱吴中，皆有文武全才，宜当用之。"瑯琊王大喜，皆以书币请至，拜祖逖为北中郎将，刺守豫州；拜戴渊为冠军镇北将军，刘遐为冠军平北将军，屯兵太山，以御北寇。
　　
　　贺循又举刁协为亲军长史。协字玄亮，渤海人，少有经术，博闻强记，智识明敏，成都王屡征之不就，逃匿广陵。协荐庾亮为西曹。庾亮字元规，美姿容，善谈论，为时人属望。亮又荐周访有深谋远见，堪任文武。访字士达，汝南人，沉毅多智，通孙吴兵法，幼善战，心多仁义。瑯琊王请至，拜为扬烈将军，屯兵浔阳，保守江右。王导致书与王澄、王敦、陶侃，言："瑯琊王敬贤礼士，欲共公等保守东南，伺剿北汉，乞念宗社，勿以先后见嫌。"于是侃等以荆襄交广之兵，悉受瑯琊王节制，输粮建康，江东势始盛矣。祖逖举周顗、刘琨有六林，宜纳而召之，纪詹又荐刘隗、桓彝、郄鉴等，桓彝、刘隗大举遗贤，上第五、赵诱、刘彻、郭逸、华谭、顾、卫玠、谢鲲、戴邈、桓宣、荀崧与王、虞谭、王彬、陶梅、范逵、周筵、淳于伯、王淳、王含、韩渍等，皆聘而任之。瑯琊王自此俊盈庭，与甘、顾、卞、贺先入诸贤，共计一百六人，时称为百六禄。卫玠首上固边、靖寇、严兵、重粮、缮甲、任贤、备船只、勤政事、习武功、崇文教、杜游宴十事，然后可以保守东南，以防中原之变。瑯琊王深嘉纳之。
　　
　　按《晋史》：卫玠字叔宝，卫瓘之孙，乐广之婿。瓘在日，常自谓曰："此儿有异质，顾吾老不能见其长成耳。"总角时乘车入市，见者皆以为玉人。玠舅骠骑将军王济，俊爽有丰姿，每见玠，辄叹曰："吾甥在侧，浑如明珠莹玉，朗然照人，便自觉吾形骸之污，殆不及也。"及长，好玄谈，先时王澄亦有高名，每闻玠论，辄便叹息倒绝。时人尝为之语曰："卫玠谈道，平子绝倒。"澄与王济、王泫并有盛名，皆出玠下。人亦传云："王家三子，不及卫家一儿。"玠岳乐广，名重海内，议者以为外父冰清，女婿玉润，可称二美矣。其后晋惠帝准瓘女诉本，褒瓘之忠，召玠为太子洗马。玠见三王自贼，中原变乱，不愿就征，遂携家小南迁江夏，妻乐氏病亡，荆州守征南将军山简知之，请至荆州厚礼优寓。简友为玠求山公女为续弦，使人密问可否。简曰："昔日戴叔鸾嫁女，惟择贤才，不问贫富贵贱，何况卫氏，权贵门第之家，令望之族乎？"遂从其请，以女继玠为续。晋帝改王敦刺守荆土，玠欲留不愿转洛，敦之参军谢鲲闻玠名重，往见请论。鲲与之叙谈二宿，弥日不懈，甚相连恋。辞归见敦，敦问曰："玠材何如？"鲲对曰："与其人言，若锯木屑，绯绯不断，甫能尽佳处。"敦不信，亦就玠与之谈论，迨至深妙处，甚相敬服，因自叹曰："昔王辅嗣吐金声于朝中，此子复玉振于江表，微言之绪，绝而复续，永喜之末，更闻正始之音，何平叔若在，当复绝倒矣。"
　　
　　又按《晋史》：祖逖字士雅，范阳人氏，家世二千石，为北州旧家巨姓。逖性豁达，不修仪检，年十五犹未知书，诸兄辈每忧之。及冠，喜博览群书，深加间难，遂该涉今古。往来洛阳，识者谓逖有赞世之材。与友人刘琨情好绸缪，尝共被同寝，中夜闻鸡，逖以足蹴琨醒曰："此非恶声也。"因同起舞于庭，相与谈论世务，甚至欷歔，皆欲立志澄清天下。二人并存英气，立节慷慨，见中原多故，每每中宵起坐，相谓曰："若四海鼎沸，豪杰崛起，当与足下相避于中原耳！"因北地乱，同游洛阳，琨西镇并土，逖在朝，以京师大乱，乃率兄弟子侄并亲族百馀人，徙避江南，至是瑯琊王辟任重镇。王导有事常与逖议言，多中的。一日，瑯琊与导叹论曰："晋室不幸，金瓯被损，西川失守，山右遭估，河西阻隔，辽蓟绝贡，幽冀代地皆怀不仁之心。关中关外，屡罹汉寇之扰，中原如此鼎沸，洛阳何以自安？"祖逖闻言，乃进言曰："晋室之乱，非下叛上致生衅隙，以绝贡赋，实由上失捍御之道，自相征伐，俾令兵疲于内；蜀汉窃据，勿能征剿，诸镇效尤于外，备歉边防，毒流中土。今遗民酷遭残害，孰不思得家室自安？大王诚能命将出师，使如臣赤心者数辈，共复中原州郡，豪杰必有望风响应者矣。讵知中兴不在此时者乎？"睿曰："孤因家国多难，不能克复，徒有拳拳之心，恨力不及，顿为抑郁耳。今闻卿言，茅塞尽开，令人注意中原切心宗社矣。"即拜祖逖为奋威大将军、三道刺史，出镇豫州，付粮千石，布三千匹，令逖自募英勇，渡北镇守，以备进复诸州。逖拜命而出，不数日募得精卒三千人，乃渡江北上，至中流击楫而誓曰："祖逖不能廓清中原而复州郡，即如此江之波，不复还转。"其辞色壮烈，人皆慷慨踊跃。至淮阴，治陶冶，造器具，制甲仗，复招得二千馀人，遂进屯豫州，视农阅武，恤苦安民，人甚乐从，寇盗不征而化者数处，尽皆愿充兵役效力。于是北至卫邺，南尽黄河，州郡将吏皆服使令，输纳贡赋。瑯琊王闻知，大喜曰："吾不知祖士雅有能如是，真中原英物也。"又加镇北大将军敕一道，自此威名广播，胡马远避，不敢入其境。并州刺史刘琨闻知祖逖一旦骤然为镇北大将军，刺豫州，兼管六郡，乃以书遗其亲故曰："吾常枕戈待旦，志枭逆虏，惟恐祖生先我着鞭也。"
　　
　　时安东将军周浚之子名顗字伯仁，谯国桓彝字茂伦，皆性质明敏，通览博涉，早获盛名，因见胡尘犯阙，避徙江东，虽承纪瞻之荐，未即出应。及见瑯琊王重任祖逖，知其有为，乃同至建康应召。瑯琊王闻之大喜，亲自延入曰："久仰令誉，未及访谒。今日得会，实三生之有幸也。值兹中州大乱，民不堪命，二公将何以教仆者？"周顗曰："臣等所以不敢受禄而甘谢事者，因齐成、河间、东海、南阳诸王皆无远略，惟妒忌是怀，己私是嗜，视贼若闲，可以兄弟为仇敌，殊不知木蠹枝枯，根本亦坏，鲜无崩拆，彼皆不以汉寇为虑，自寻干戈，废其粮储，损其兵士，虚其国家，而欲不亡也几希矣。"瑯琊王曰："孤已久知此病，奈值力微质弱，位下年轻，有吾之害，无吾之言，是以徒切望洋之叹，向隅之悲，不能拯此覆溺耳！"顗又曰："大王诚能尊贤礼士，收揽英雄，日计国猷，养兵恤民，使亲信为荆襄重守，广积仓廪，省支府库，招伏群寇，以俟中原消息，大兴恢复之师，戬平胡虏，此千载一时之机在我耳！"睿曰："江东僻小，焉能如公所言，振此伟绩？"桓彝曰："江东虽小，孙楚兴基，吴越成霸，但在贤德之重轻，不在兵将之微寡。若能断大江之险，守长淮之隘，严兵足粮，进可以收复中原，退可以保守东土。鼎峙之势，在于掌中，何愁伟绩之不振也。"瑯琊王听二人所言，乃下席谢曰："孤心久为茅塞，今闻二公金石之论，使人顿有澄清瀚海之心矣。愿早晚相资，以匡不逮。"桓彝又曰："今闻荆寇为乱于上流，亦不可不讨，且建业以荆襄为门户，门户失守，家怎得安？"瑯琊王曰："未奉朝命，焉得擅兴兵马？"彝曰："殿下乃是亲王，为国剿寇，何须朝命？"睿曰："东海王有恩于我，彼今独掌大权，众皆遵奉，我若不请而行，恐怀妒害之心耳！"彝、顗齐曰："东海虽专，志识不广，犹如木偶，早晚要将被焚，岂暇及江东乎！可移檄会合广州陶侃、临淄王敦，令其发兵讨之，若得寇平，即我功矣，岂虑妒害哉！"瑯琊王听二士之言，拱手嘉纳，乃拜周顗为安东将军，桓彝为历阳内史。剿寇之议，又不见发。彝乃私谓顗曰："我等以中州多故，来此求合，冀成功业。不意主上惮怯如此，将何以济？"正论间，忽王导至寓相访，二人延入叙话，及论时事，导悉当理，各皆忘倦，至晚而别。桓彝复谓周顗曰："晌见管夷，吾无复忧矣。"越数日，瑯琊王大宴俊士于新亭，群贤毕集，周顗举杯，意欲耸众，乃欷歔而言曰："风景不殊，满目有山河之异，奈何安乎？"因而潸然下泪，诸名人旧臣尽皆相视流涕。王导愀然变色曰："诸公当共同戮力，克复神州，何至作楚囚对泣也！"于是各皆收泪谢之。席散，陈頵谓所亲曰："向者中州诸公弊因好酒弛政，以致国家颠覆，今复屡宴新亭，不思建功立业，甚非所宜，当先明之。"乃上书与王导曰：
　　
　　中华所以倾敝者，盖以取才失，则先用虚无，而后实事，浮竞驱骋耳，相荐引加有老庄之俗，倾惑朝野，以养清望者为弘雅，躬政事者为鄙劣，酿成大患，败坏国体。今欲制远中原，先由近始，当改张薄德，罢省宴会，明赏信罚，拔卓茂于密县，显朱邑于桐乡，然后大绩可振，大业可举，中兴或可少冀，宜早详焉。
　　
　　王导见頵书辞有理，乃持奉于瑯琊王亲看。瑯琊王观之，深加叹赏，即下令府治州郡言："凡我官属人等，俱要各尽乃职，毋得荒饮无度，游乐不时，崇老庄之学，习虚无之语，致坏国典。"周顗、甘卓、贺循、周顗等尽行赞劝，于是官吏奉职，各皆任治，无事废荡，江东始振，皆頵之力也。陶侃上书颂政，瑯琊王见之，即下褒帖，奖励就命，协同王敦，共助王澄剪除荆寇。未知二镇刺史肯从调度否也？后人有诗赞美瑯琊王曰：
  </div>
  <div class="pagination">
   <a href="续三国演义_page22.html">
    上一页
   </a>
   <span>
    ...
   </span>
   <a href="续三国演义_page18.html">
    18
   </a>
   <a href="续三国演义_page19.html">
    19
   </a>
   <a href="续三国演义_page20.html">
    20
   </a>
   <a href="续三国演义_page21.html">
    21
   </a>
   <a href="续三国演义_page22.html">
    22
   </a>
   <span class="current-page">
    23
   </span>
   <a href="续三国演义_page24.html">
    24
   </a>
   <a href="续三国演义_page25.html">
    25
   </a>
   <a href="续三国演义_page26.html">
    26
   </a>
   <a href="续三国演义_page27.html">
    27
   </a>
   <a href="续三国演义_page28.html">
    28
   </a>
   <span>
    ...
   </span>
   <a href="续三国演义_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
