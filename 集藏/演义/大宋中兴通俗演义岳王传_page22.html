<!DOCTYPE html>
<html>
<head>
    <meta charset="UTF-8">
    <title>大宋中兴通俗演义岳王传 - 第 22 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大宋中兴通俗演义岳王传 - 第 22 页/共 22 页</h1>
    <div class="content">
                        


第七十三回    栖霞岭诏立坟祠


　　却说秦桧自差何立往东南第一山捉捕风行者后，心怀疑惧，白昼间尝闻凄惨冤抑之声，因是病染渐深，日重一日，不能复起视事。时百官有所指挥，亦需禀过然后施行。高宗闻其病体转加，亲幸其第候问之曰：“朕以卿屡日未造朝，知卿染疾莫起，卿之后事欲何，需当朕面陈之。”桧扶病倚于牀屏，无一　语属后事，惟涕泣而已。久之，乃曰：“愿陛下益坚邻国之欢盟，谨国是之摇动，他无所请也。”高宗曰：“此事实寡人盟誓，卿不必过虑，但自善保其体矣。”其子秦熺伏拜于御前，曰：“臣父若有不幸，望陛下念父之辛勤，以位袭于臣也。”高宗曰：“尔之父居丞相职，尚有不足于众臣。卿今或袭其位，必不能久安。寡人自有处之。”熺见高宗弗允其请，大惧而退。
　　帝驾已出，桧命执政官各具其经由事呈报。桧能书押者，照在府时依例发遣之。惟一德格天楼四壁上，写张浚、赵鼎子汾、李光、胡寅、胡铨五人名字，必欲杀之，示不忘也。及桧病危不能书押，而得不死矣。是夕，秦桧死。临死时，口中喷出舌头上肉，挣挫呼救命之声，不胜哀苦。童奴皆远远避之。顷间，呕血数升而绝。未数日，其妻王氏偶在庭前，见秦桧身荷巨枷如重囚，悲哀求救，后有数十鬼形者，各执刀斧逐之。王氏凝目观视，见秦桧返顾谓曰：“东窗事犯矣。”言罢，鬼类重打之而去。王氏惊昏在地，众婢妾见，忙扶入房中，气绝身亡。后人有七言八句斥秦桧云：宋祖明良值太平，高宗南渡起胡尘。
　　奸臣进幸专和议，志士沉埋失用兵。
　　排逐忠贞居别墅，暗通雠虏耗朝廷。
　　临危期有天垂报，咬舌谁怜痛楚声。
　　秦桧既死，次日，事闻于朝。高宗随即下诏，黜其子秦熺罢织闲祝其亲党曹泳等三十二人，皆革去官职，全家迁发，岭南去汔。
　　高宗仍下诏取还岳侯、张宪家属，命有司营造岳王坟墓，创立祠宇以享之，官其子孙十二人。理宗朝封赠王之六代：武胜定国军节度使、湖北京西路宣抚使、节制河北诸路招讨使、兼营田大使、神武后军都统制、太师、开府仪同三司、武昌郡开国公，谥忠武，追封鄂王岳飞，配享太祖庙；王曾祖考岳成赠太师魏国公，曾祖妣杨氏赠庆国夫人；王考岳和赠太师隋国公，妣姚氏周国夫人；王妻李氏赠秦国夫人；王长子岳云封左武大夫、忠州防御使、武康军节度使，冢妇妻巩氏封恭人；次子岳雷封忠训郎、阁门祗侯；第三子岳霖赠朝奉大夫、敷文阁待制；第四子岳震赠朝奉大夫、提举江南东路常平事；第五子岳霆赠修武郎、阁门祗候；王孙岳云长子岳甫，决于岳申并封承信郎；岳雷长于岳经，次子岳纬，第三子岳纲，第四子岳纪亦各封承信郎，岳霖长子岳琮，次子岳琛咸授承信郎，第三子岳珂封朝请大夫、权尚书户部侍郎、通城县开国男。
　　今岳王精忠庙同坟所在于西湖栖霞岭，墓道极其美观。四　围栽植树木，枝皆南向，诚知王之灵千载之下不忘乎宋也。祠宇前殿，中间塑岳王之像，王之右塑左武大夫、忠州防御使、武康军节度使岳云之像，王之左塑烈文侯张宪之像。后殿中间塑王之父太师隋国公岳和之像，王之母周国夫人姚氏之像，及王之妻秦国夫人李氏之像。旁有贵训郎阁门祗候岳雷、朝清大夫敷文阁待制岳霖、朝奉大夫提举江南东路常平事岳震、修武郎阁门祗候岳霆、及王之女号银瓶娘子并张宪夫人。王之将昌文候徐庆、焕文候董先、辅文候牛臯、崇文候李宝、尚文候王贵，皆有小像。王之坟后面，乃敕赐褒忠衍福寺，有田百余亩，每岁给之，备充修整祠宇，永崇王之祭祀云耳。武昌有敕建忠烈庙，以祀王之灵。其别光州等处，各有王祠，不在数焉。
　　后人读史至此，次韵赵子昂一律，曰：
　　宋祚中兴势未离，英雄生死系安危。
　　班回南士君王诏，逃遁金人令字旗。
　　奸桧有心终作孽，生民无主竟难支。
　　堪怜歌舞西湖夕，一度游吟一度悲。

　　
　　



                        


第七十四回    效颦集东窗事犯


　　话分两头，续说锦城士入胡生名迪，性志倜傥，涉猎经书，好善恶恶，出于天性。一日自酌小轩之中，饮至半酣，启囊探书而读，偶得秦桧《东窗传》，观未竟，不觉赫然大怒，气涌如山，掷书于地，拍案高吟曰：长脚邪臣长舌妻，忍将忠孝苦谋夷。
　　天曹默默缘无报，地府冥冥定有私。
　　黄阁主和千载恨，青衣行酒两君悲。
　　愚生若得阎罗做，剥此奸回万劫皮。
　　朗吟数遍，已而就寝。俄见皂衣二人至前，揖曰：“阎君命仆等相招，君宜速行。”生尚醉，不知阎君为谁，问曰：“阎君何人？吾素昧平生，今而见召何也？”皂衣笑曰：“君至则知，不劳详问。”强挽生行。及十余里，乃荒郊之地，烟雨霏微，如深秋之时。前有城郭，而居人亦稠密，往来贸易者，如市廛之状。既而入城，则有殿宇峥嵘，朱门高敞，题曰“曜灵之府”，门外守者甚严。皂衣者令一人为伴，一人入白之。少焉出曰：“阎君召子。”生大骇愕，罔知所以。乃趋入门，殿上王者衮衣冕旒，类人间祠庙中绘塑神像。左右列神吏六人，绿袍皂履，高幞广带，各执文簿。阶下侍立五十余众，有牛首马面、长喙朱发者，狰狞可畏。生稽颡阶下。王问曰：“于胡迪耶？”生曰：“然。”王怒曰：“予为儒流，读书习礼，何为怨天怒地，谤鬼侮神乎？”生答曰：“贱子后进之流，早习先圣先贤之道，安贫守分，循理修身，未尝敢怨天尤人，而矧乃侮神谤鬼也。”王曰：“然则‘天曹默默缘无报，地府冥冥定有私’之句，孰为之耶？”生方悟为怒秦桧之作，再拜谢曰：“贱子酒酣，罔能持性，偶读奸臣之传，致吟忿恨之诗，颛望神君特垂宽宥。”王呼吏以纸笔令生供款，让曰：“尔好捷笔头，议论古今人之臧否，若所供有理，则增寿放还。若辞意舛讹，则送风刀之狱也。”生谢过再四，援笔而供曰：伏以混沌未分，亦无生而无死；阴阳既判，方有鬼以有神。为桑门传因果之经，知地狱设轮回之报。善者福而恶者祸，理所当然；直之升而屈之沉，亦非谬矣。盖贤愚之异类，若幽显之殊途。是乎不得其平则鸣，匪沽名而钓誉；敢忘非法不道之戒，故罹罪以招愆。出于自然，本乎天性。切念某幼读父书，蚤有功名之志，长承师训，惭无经纬之才。非惟弄月管之毫，拟欲插天门之翼。每夙兴而夜寐，常穷理以修身。读孔圣之微言，思举直而措枉；观王?之确论，想激浊以扬清。立忠贞欲效松筠；肯衰老甘同蒲柳。天高地厚，深知半世之行藏；日居月诸，洞见一　心之妙用。惟尊贤而似宝，第见恶以如雠。闻岳飞父子之冤，欲追求而死诤；既睹秦桧夫妻之恶，便欲得而生吞。
　　因东窗赞擒虎之言，致北狩失回銮之望。伤忠臣被屠刘而残灭，恨贼子受棺椁以全终。天道何知，神明安在？俾奸回生于有幸，令贤哲死于无辜。谤鬼侮神，岂比滑稽之士；好贤恶佞，实非迂阔之儒。是皆至正之心，焉有偏私之意？饮三杯之狂药，赋八句之鄙吟。虽冒天聪，诚为小过。斯言至矣，惟神鉴之。
　　王览毕笑曰：“腐儒倔强乃耳。虽然好善恶恶，固君子之所尚也。至夫若得阎罗做，其毁孰甚焉！汝若为阎罗，将吾置于何地？”生曰：“昔者韩擒虎云：‘生为上柱国，死作阎罗王’。又寇莱公、江丞相亦尝为是任，明载简册，班班可考。
　　以此征之，冥君皆世间正人君子之为也。仆固不敢希韩、寇、江三公之万一，而公正之心，颇有三公之毫末耳。”王曰：“若然，冥官有代，而旧者何之？”生曰：“新者既临，旧官必生人道，而为王公夫人矣。”王顾左右曰：“此人所言，深有玄理。惟其狂直若此，苟不令见之，恐终不信善恶之报，而视幽明之道如风声水月，无所忌惮矣。”即呼绿衣吏，以一白简书云：“右仰普掠狱冥官，即启狴牢，领此儒生，遍视泉局报应。
　　毋得违错。”
　　既而吏引生之西廊，过殿后三里许，自石洹高数仞，以生铁为门，题曰：“普掠之狱”。吏叩门呼之。少焉，夜叉数辈突出，如有擒生之状。吏叱曰：“此儒生也，无罪，阎君令视善恶之报。”以白简示之，夜叉谢生曰：“吾辈以为罪鬼入狱，不知公为书生也。幸勿见怪。”乃启关揖生而入。
　　其中广袤五十余里，日光惨淡，冷风萧然，四维门牌皆榜名额，东曰“风雷之狱”，南曰“火车之狱”，西曰“金刚之狱”，北曰“溟泠之狱”，男女荷铁枷者千余人。又至一小门，则见男子二十余人，皆披发裸体，以巨钉钉其手足于铁牀之上，项荷铁枷，举身皆刀杖痕，脓血腥秽，不可近傍。一妇人裳而无衣，惮于铁笼中，一夜叉以沸汤浇之。绿衣吏指下者三　人谓生曰：“此秦桧父子与万俟卨，此妇人即桧之妻王氏也。
　　其它数人乃章惇、蔡京父子、王黼、朱勔、耿南仲、吴开、莫俦、范琼、丁大全、贾似道，皆其同奸党恶之徒。王遣吾施阴刑，令君观之。”即呼鬼卒五十余众，驱桧等至风雷之狱，缚于铜柱，一卒以鞭扣其环，即有风刀乱至，绕刺其身。桧等体如筛底。良久，震雷一声，击其身如齑粉，血流凝地。少焉，恶风盘旋，吹其骨肉复为人形。吏谓生曰：“此震击者，阴雷也。吹者，业风也。”又呼狱卒驱至金刚之狱，缚桧等于铁牀之上，牛头者长哨数声，黑风飘扬，飞戈冲突，碎其肢体。久之，吏呵曰：“已矣。”牛头复哨一声，黑风乃止，飞戈亦息。
　　又驱至火车之狱，一夜叉以铁挝驱桧等登车，以巨扇拂之，车运如飞，烈焰天作，且焚且碾，顷刻皆为煨烬。狱卒以水洒之，复成人形矣。

　　
　　



                        


第七十五回    冥司中报应秦桧


　　是时，绿衣吏又引胡生至观溟泠之狱，见夜叉以长矛贯桧等沉于寒水中，霜刃乱斲，骨肉皆碎。良久，以铁钩挽而出之，仍驱于旧所，以钉钉手足于铜柱，用沸油淋之。饿则食以铁丸，渴则饮以铜汁。吏曰：“此曹凡三日则遍历诸狱，受诸苦楚。三年之后，变为牛羊犬豕，生于凡世，使人烹剥而食其肉。其妻亦为牝豕，与人育雏，食人不沽，亦不免刀烹之苦。
　　今此众已为畜类于世五十余次矣。”生问曰：“其罪有限乎？”吏曰：“历万劫而无已，岂有限焉。”复引生至西垣，一小门题曰“奸回之狱”，荷桎梏者百余人，举身插刃，浑类猥形。生曰：“此曹何人？”吏曰：“是皆历代将相奸回党恶欺君罔上蠹国害民者，每三日亦与秦桧等同受其刑，三年后变为畜类，皆同桧也。”复至南垣，一小门题曰“不忠内臣之狱”，内有牝牛数百，皆以铁索贯鼻系于铁柱四围，以火炙之，生曰：“牛，畜类也，何罪而致是耶？”吏曰：“君勿言，姑俟观之。”即呼狱卒以巨扇拂火，须臾烈焰亘天，牛皆不胜其苦，哮吼踯躅，皮肉皆烂。良久，大震一声，皮忽绽裂，突出者皆人。视之俱无须髯，悉寺人也。吏呼夜叉掷于镬汤中烹之。已而皮肉融液，惟有白骨而已。复以冷水沃之，仍复人形。吏请问，曰：“此皆历代宦官，汉之十常侍，唐之李辅国、仇士良、王守澄、田令孜，宋之阎文应、童贯之徒。曩者长养禁中，锦衣玉食，欺枉人主，妒害忠良，浊乱海内，今受此报，应劫而不原也。”复至东壁，男女以千数，皆裸身跣足，或烹剥剖心，或坐烧春磨，哀痛之声，彻闻数里。吏曰：“是皆在生为官为吏，惯污虐民，不孝于亲，不友兄弟，悖负师友，奸淫背夫，为盗为贼，不仁不义者，皆受此报。”生见之大喜，叹曰：“今日始出吾不平之气也。”吏笑携生之手偕出，仍至灵殿，再拜叩首谢曰：“可谓天地无私，鬼神明察，善恶不能遥其责也。”王曰：“尔既见之，心已坦然，更烦为吾作一判文，以枭秦桧父子夫妻之过。”即命吏以纸笔给之，生辞谢弗获，为之判曰：尝谓轩辕得六相而助理万机，则神明应至；虞舜有五　臣以揆持百事，而内外平成。苟非怀经天纬地之才，曷敢受调鼎持衡之任。今照奸臣秦桧，斗筲之器，闾阎小人。
　　虽居宰辅之名，实乃匹夫之辈。獐头鼠目，同至意以逢迎；羊质虎皮，阿邪情而诌谀。岂有论道经邦之志？全无扶危拯溺之心。久占都堂，怀奸谋而肆为僭分，闭塞贤路，固宠渥而妒忌贤良。残伤犹剽掠之徒，贪鄙胜穿窬之盗。既忝职居宰辅，而叨任处公台。惟知黄阁之荣华，罔竭赤心之左右。欺君罔上，擅行予夺之权；嫉善妒能，专起冤诛之典。奸宄逾于莽、操，凶顽尤胜斯、高。以枭獍之心，蝎蛇成性。忠臣义士，尽陷于罗网之中；贼子乱臣，咸置于庙廊之上。视本朝如敝屣，通敌国若宗亲。鸱鹰啄架臂之人，猰犬吠豢牢之主。奸心迷暗，受诡胡兀朮之私盟；凶行荒残，害贤将岳飞之正命。悍妻王氏，不言豹隐，而言放虎之难；愚子秦熺，只顾狼贪，不愿回鸾之幸。一家同情而秽恶，万民共怒以含冤。虽侥幸免乎阳诛，其业报还教阴受。数其罪状，书千张茧纸不能尽其详，察此愆尤，历万劫畜生不足偿其责。合行榜示，幽显同知。
　　生将稿呈上，王览之大喜，赞曰：“谠正之士也。”生因告曰：“奸回受报，仆已目击，信不诬矣。其它忠臣义士在于何所？愿希一见，以适鄙怀，不胜感幸。”王俛首而思，良久乃曰：“诸公皆生人中为王公大人，享受天禄三十余次矣。寿满天年，仍还原所。子既求见，吾请躬导之。”于是，登舆而前，俾从者殷，生于后，行五里许，但见琼楼玉殿，碧瓦参差，朱牌金字，题曰“忠贤天爵之府”。既入，有仙童数百，皆衣紫绡之衣，悬丹霞玉佩，执彩幢绛节，持羽葆花旌，云气缤纷，天花飞舞，鸾啸风唱，仙乐铿锵，异香馥郁，袭人不散。殿上坐者百余人，皆冠通天之冠，衣云锦之裳，蹑珠霓之履，玉珂琼佩，光彩射人。绛绡玉女五百余人，或执五明之扇，或捧八宝之盂，环侍左右。见王至悉降阶迎迓，宾主礼毕，分东西而坐。采女数人，执玛瑙之壶，捧玻璃之盏，荐龙睛之果，倾凤髓之茶，世罕闻见。茶既毕，王乃道生所见之故，命生致拜，诸公皆答之尽礼，同声赞曰：“先生可谓仁者，能爱人能恶人矣。”乃具席，命生坐于右。生谦退再三，不敢当宾礼。王曰：“诸公以子斯文，故待之厚，何用苦辞。”生乃揖谢而坐。王谓生曰：“座上皆历代忠良之臣，节义之士，在阳则流芳百世，身逝则阴享天恩。每遇明君治世，则生为王侯将相，黼朝廷，功施社稷，以辅雍熙之治也。”言罢，命朱衣一吏送生还，谓生曰：“于寿七十有二，今复延一纪，食肉跃马五十一年。”生大悦，再拜而谢。及辞诸公而出。行十余里，天色渐明。朱衣指谓生曰：“日出处即汝家也。”生挽二吏衣延归谢之。二吏坚却不允。再三挽留，不觉失手而释，即展臂而寝，时漏下五鼓矣。
　　全文完



            
</div>
    <div class="pagination">
<a href="大宋中兴通俗演义岳王传_page21.html">上一页</a><span>...</span><a href="大宋中兴通俗演义岳王传_page17.html">17</a><a href="大宋中兴通俗演义岳王传_page18.html">18</a><a href="大宋中兴通俗演义岳王传_page19.html">19</a><a href="大宋中兴通俗演义岳王传_page20.html">20</a><a href="大宋中兴通俗演义岳王传_page21.html">21</a><span class="current-page">22</span>
    </div>
    <div class="pagination"><a href="index.html">返回目录</a></div>
</body>
</html>
