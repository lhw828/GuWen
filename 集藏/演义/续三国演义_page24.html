<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 24 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 24 页/共 34 页
  </h1>
  <div class="content">
   睿质柔聪约谏言，见虓一启革前愆。命下官僚俱率职，能致中兴百数年。
　　
　　
　　
　　第九十一回  杜弢反王陶征讨
　　
　　晋怀帝永嘉五年，汉主渊嘉平元年，成主李雄玉衡元年，共三国，有蜀中流民瞰隙为乱，奉蜀将杜路之后弢为首。因此瑯琊王下檄与王敦、陶侃，令其将兵收剿。差行人梅陶为使，先至广州，陶侃接见，问曰："荆土反寇石冰馀党，我与陈敏、刘弘等已皆剿灭，此贼又是因何而起？"梅陶曰："先年蜀遭赵廞、李特之乱，人民流寓荆襄、湘郧等处者，刘公以德抚之，悉服赋役，各安生理，故此毋敢非为。今自刘弘、皮初丧后，荆州守王澄傲忽荒怠，湘州守苟眺过于严酷，荆湘士民乘势轻侮流众，以其异地之人，或多科徭役，或重派丁粮。有蜀首汝班者，具情讼于苟公，湘州参军冯素与班有隙，素乃权谮汝班不遵官法，劝其驱逐流民还蜀。汝班率众流民面禀苟眺曰：'我等愿为晋氓，不愿为反成之民，以此逃下荆湘。今服差役已久，即同荆民，何听奸人之言，而生嫌隙也！'苟眺听其有理，遣出定议区处，又被冯素所惑，复出晓示于外，言：'但有流民恃顽不即出境者，尽行诛戮！'流民见此，惧眺严酷，乃集精壮数千，以醴陵令杜弢有勇力，近与苟眺不睦，即劫入县，拥弢为主，骤然打破长沙据之，不数日，有众万馀。苟眺引兵征收杜弢，弢亦拥众对敌。眺不知弢勇，亲自出马责弢，弢不听，二人构战，十合之中，被弢一刀斩于马下。冯素惊走，湘州亦被所夺。故此瑯琊王知公有剪寇之略，特请发兵与王青州共往征之。"陶侃听言拜命，送陶先回，即遣人驰约王敦。陶至建业，言："广州受命，不日就发。"瑯琊王大喜。桓彝又上言曰："文书迭至，言荆寇甚倡，长沙、湘州俱陷，荆州刺史王澄亦非将帅之才，德泽又无以及民，为人暗而多傲，恐难制乱。万一荆州有失，上流门户休矣。亟宜遣人代回，免致误国。"王导曰："王敦、陶侃既已奉命，兵必将到，若擅调刺史，朝中岂不见责乎？"周顗曰："乱世行权，不必拘执。上流是吾江东屏障，宜当选材镇治，茂伦之言是也。"瑯琊王曰："然则何人可去？"正议未了，忽有哨船来上告急文书，言："广州二处之兵未到，反贼乘破长沙、湘东之势，寇掠荆州下县，荆州刺史王澄出兵收捕，反被杜弢所败。幸得山简旧参军王冲来救，奋力杀退贼众，方才势沮。王冲劝澄急会襄沔，趁其初起，协力共讨平之。澄心惧怯，不听其言，又不旌赏委用，径回荆州，忽治军旅，日与内史王机博弈饮酒。王冲屡谏，澄全弗听，反加傲慢，似有责让之意。王冲不忿，拥众自处，打荆州刺史旗号御贼。王澄惧为激反，徙治沓中，冲亦不敢摄事。今州中无主，士民惶惶，恐贼窃夺，乃副贰所上之文书。"瑯琊王见之，急问王导，导曰："荆州重任，必须遣贺循、顾荣前去，方可镇守。"桓彝曰："二公各有职事，亦不可离，宜先使周安东往守，待二处兵来，看其可否，再行计议。"瑯琊王从之。以周顗为荆州刺史，召王澄回建业，代为军咨祭酒。澄得诏，即收拾顺流东下，舟次大江，遇王敦领兵来讨杜弢。两船凑合，敦请澄过舟叙话，澄以敦乃族弟，礼貌上不甚谦敬，及论世务，言多轻忽。问以与贼相战，何为失利，澄反倨傲，勿以敦为意。敦心不怿，思有害澄之意。值陶侃兵到，催促会议，澄即昂然别去，敦愈恨矣。后人有诗叹澄骄傲致祸云：
　　
　　堪叹王澄枉擅名，平生量狭少容人。兵败犹然施傲慢，故教惹祸丧其身。
　　
　　时王敦与兄相别，各自放开帆橹，往东西而去。敦至长沙境内，与陶侃相见，计议已毕，乃合兵径望长沙而进。早有伏路贼兵探得，报与杜弢知道。弢曰："既有兵来，不可待其临城，方好出入。"即同部将王贡、张彦引兵出城拒敌官兵，使其党目汝班、叶彦通保守城池。弢行四十里，遇先锋朱伺兵至。弢乃扎下军马，摆开阵势以待。伺方整顿队伍，只见陶侃、王敦大军俱到，屯作两处，亲至阵前观看。杜弢对住朱伺，分令王贡冲杀陶侃之军，张彦冲杀王敦之军。侃将童奇出敌，敦将陈修出敌，六员将各自厮战，将约两个时辰，俱斗四五十合，未分胜败。贼党杜仑见朱伺英勇，拍马舞刀砍出夹攻。伺敌二寇渠，手不得停。王敦见各贼皆勇，把旗一挥，夏宋、刘晟、曹兴三将一齐冲出，侃阵中龚登亦从旁攻入，杜仑心乱，被朱伺一刀砍于马下。杜弢遮拦不住，拍马而走。王敦、陶侃挥兵一涌而进，将贼兵冲得七断八续，前后不能相顾，死伤满道。王贡与张彦亦皆大败，望长沙城中而走。王敦传令急追，四十里马不停蹄，直至城下，将六门困住，一连攻打十馀日。城中百姓皆相聚嗟怨曰："刘荆州、陶广州皆仁德恩官，我等此时违天抗拒，杀死官兵，神人不佑。理合改正归降，方保宗族。"杜弢亲自听得，欲待收斩怨者戒众，又恐激变，乃密与叶彦通、王贡议曰："满城士民初附，多有变心，怨声不绝，意欲弃邪归正。但王敦、陶侃二人法执令严，恐不肯相容耳！"王贡曰："卸甲降军，如蛾投火，未必为可，不若奉降表下建康，言愿归正，镇守长沙，与朝廷宣力，将功赎罪。若得准请，罢回二处之兵，我等再养威锐，看紧慢而行，大事得成，未可定也。"杜弢曰："君言足有主见。"乃即命叶彦通作降表一封，使人下建康呈献，辞曰：
　　
　　荆州醴陵叛臣杜弢等激切上言：伏念臣等本无叛意，盖为荆守王澄嗜酒游乐，不勤政事，征徭督赋，委于下僚，科敛无方，酷扰百姓，各不安生。湘守苟眺暴虐苛刻，不恤刑政，残害无辜，诈索流众钱财，贪谋不遂，背合荆襄长沙，严逐流民还归川蜀，民辈咸愿为晋之鬼，不愿为成之民，是以流首汝班等具情告白，苟眺听冯素奸言，欲尽追荆楚钱谷布帛，不容带去，并诡计逗遛。班等见不听信，复鸣王澄，澄又发令欲概诛流民。荆州参军叶彦通代民分辨，澄坐以罪，流众不忿，乃劫去彦通，推弢为首，共拒王澄、苟眺之惨。今见官军东下，不敢抗逆，动害黎民，愿自改正。特此哀诉，伏乞殿下大王赦宥罪过，许臣等洗心报国，效力中原，永不敢悖，万死干冒。
　　
　　瑯琊王见弢上表输诚服罪，情有可原，乃下令谕使王敦、陶侃，暂且回镇，容弢归款，就授杜弢为巴东监军，散其流民，兵众配入官兵部下。弢得回音，即使人往敦、侃营中告禀，言："两位刺史大人，何日军回起马，待弢出城劳军送饯。"陶侃见瑯琊纳其归顺，随往敦营共议曰："今杜弢亡在旦夕，知势不敌，故此暗行奸计，散我二人之军，免使逼彼。瑯琊王何即听哄，反授他为巴东监军，令我等回镇。我二人一去，待贼养成牙爪羽翼，西合伪成，将来不可复制矣。不若因其失势，兵士窘迫，擒而剿之，则后人知所畏惧，荆湘始靖。"敦曰："公见甚远，昔日罗尚征蜀，不听吾言，以致李特猖獗。今被李雄占据川土，轻难复取，即此类也。吾等专兵在此，将自主意，亟当攻之。"于是催兵日夜打城。杜弢召众议曰："今瑯琊王恩准我等之降，而王敦、陶侃复又不容，围困愈急，是欺我孤城无援耳。"张彦曰："彼既不仁，我岂又守以待毙乎？分付结束齐整，将库藏收拾，明日我愿当先杀出长沙，往别郡攻打属县，看他赶得几处，那能日日与吾作对也。"贼众皆曰："张寨长之言有理，权宜避之。"次日，张彦率流兵一万奋勇杀出，望东而去。朱伺、夏宋引兵追赶。贼人拚命杀转，官兵折伤过甚。朱、夏二将无兵接应，只得收回，报知王敦曰："贼兵势窘，不能守城拒敌，故欲逃去，攻掠下县邻郡，避我之锋，分我之势耳，但虑良民又不得安，如何区处？"陶侃曰："且紧紧困住城内之贼，莫容再出，其逃去者，易于收剿矣。可急行文书往豫章，令周士达起兵前来截杀，我等察探消息的实，从后追剿。先扫在外孽寇，杜弢亦无能为矣！"敦然其议，乃连发两道文书，往豫章约会。周访接得，即召新拨来陈敏降将夏文华、夏文盛等商议其事。夏文华曰："贼寇被围日久，长沙粮少，故遣一枝出外抄掠，以为声援耳。荆襄有青、广二处官兵在彼，此贼必然来扰江右。既然二公有文来会，可分兵一万，待小将兄弟两人，先往黄梅山谷，绝其来路，贼徒不知我等预把此地，必然妄行前进，可以一战而擒渠首矣。"周访听计大喜，即点精兵一万，令夏文华兄弟二人密往黄梅守截贼寇。二人星夜先至地名黄梅山，相度贼人必行之地，分作两头，埋定守之。
　　
　　且说贼首张彦自离长沙，一路掳掠财帛，捉拿壮幼，充作兵伍。人民闻风惧怕，皆预先逃入山谷中躲避。张彦探知备细，乃率众入山搜捕，所得甚广。不月馀，行到黄梅地方，亦令党夥分头入深谷中搜掠。兵众曰："此处山谷崎险，已近豫章皖城，恐有防备之兵，不如遣人探访的实，搜一处捡一处，免致被算。"张彦曰："此时人民皆携金银避我，多是虚立，若一察探，彼则又移，财物无所得矣。"一贼次首目曰："这所在之山，与别山不同，且多树木，道路窄小，若有伏兵把守，一时截出，难与为敌矣。"彦曰："若此疑惧，何以能成大事？我等来此则甚！"即自当先，径行深谷要路，令人两旁去访。不二十里，见山坳中草窝连结，众即呐喊争前。忽然间一声炮起，冲出一彪人马，为首一员猛将，手持大刀截住路口，两边箭如雨点，射得贼众躲闪无门。张彦喝兵对射，思欲冲过。夏文华曰："汝何不知死活，到此尚不下马投降，定要捉住，自取万剐也。曾知夏将军名否？"张彦知文华威名在外，且路窄难进，不敢向前，翻身退后而走。行不数里，炮声又起，一员大将，手执长枪截出，大叫曰："贼将认得收石冰、擒汪可东的夏文盛将军否？"张彦曰："名闻久矣，但不知是吾对手非也！"文盛大怒，挺枪就刺，张彦接住，二人交马，才十馀合，夏文华赶到，两边围住。张彦见不是势头，乃奋勇冲出，杀条血路而走。夏文盛见其拼死当先，不阻其逃，惟只随后追去。将近又五七十步，文盛抽弓拔箭，照定背心，一箭射去，径透甲内。张彦负痛，伏鞍而走。夏文华知其被射，亦拽起雕弓满放一箭，打中腰上。彦乃滚鞍落马，贼党来救，文华弟兄杀散贼夥，将张彦擒住绑起。贼之部兵思无去路，尽皆乞降。文华收其流民魁渠三四人斩之，将张彦押回豫章解见周访。访乃斩其首，遣人送至长沙，号令杜弢。敦、侃见了大悦，即将首级挑至城下攻打。弢见张彦首级，私谓王贡曰："官兵见吾丧了张彦，便有欺我之意，乘其骄忽，你可整兵出城，杀他一阵，然后再作道理。"贡受其命，披挂伺候。叶彦通曰："还须主帅分二门一齐突出，方可取胜。但听我城上炮起为号，各宜努力向前，不可畏缩。"杜弢然之。彦通、汝班二人上鼓楼观看。
　　
　　却说二处之兵围至日午，见城中并无动静，乃约会收兵回寨，议计而行，遂收队伍。彦通、汝班见官兵退动，乃放起号炮。杜弢、王贡分两路舍死突出，直入官兵阵中，杀得交横乱倒，官兵四散奔溃。朱伺、童奇大呼曰："兵士不可妄走，待吾来擒那贼。"弢等听得，横冲而过，官兵大败，望风逃窜，贼等从后追袭。陶侃亲自挥刀止喝，朱伺等抵住，军乃扎定。王贡赶到将近，见侃兵严待，亦不敢退，两家对面而拒。陶侃闻是王贡，乃勒马向前高叫曰："我乃陶广州也，平生不行暗计，今有一言相问。天色已晚，不可两边放箭。来者莫非王丞椽否？"贡乃欠身而言曰："大人呼召，有何见谕？"侃曰："吾道杜弢耳。弢昔为益州小吏，因盗库钱，发配此处，因有勇略，无耻为盗。刘荆州惜其才，乃令参预军事，免彼为非，后又保他为官，既受朝廷爵禄，不思报国，而乃作乱，是不忠也。父死不知服丧，而乃瞒公叨秩，饮酒宴乐，是不孝也。不忠不孝，实天地间之大罪人矣。卿乃清名佳士，乔木良人，何从此辈为乱，而取骂名乎！且世间只有老僧老儒，曾见有老贼乎？不久悉将就戮者。汝有此等材艺，何不为朝廷立功，显祖留名于世，以作中正之人，岂不与为盗贼者悬隔远乎？"王贡闻言，乃下马拜曰："愚之不明，为流众与杜弢所陷，故致失节。今闻教化，愿为前部，讨弢赎罪，望宥前愆。"侃乃令人扶之上马，同入寨中，亲执贡手慰而抚之。
　　
　　次日，王贡率领本部人马扣城，唤杜弢谓之曰："今外援已绝，内粮已乏，我今听陶公之劝，改心归顺，得他甚相敬重，你可从我之言，开城谢罪，同作正人乎！"弢不答。众流民曰："前日主帅曾请降于瑯琊王，今陶公使王左帅来招，事可一同，主帅不言，有何意思？"内有荆民在内为兵者过半，乃齐声叫曰："汝若不从王将军之言，我等自愿出降。"弢乃绐众人曰："既然如此，可上城回话，明日一同开门拜降。"兵士将此言道与王贡，贡乃退去。至夜，杜弢密召汝班议曰："王贡既去，军心皆变矣。我等若降，必为王敦二人所杀，不若弃了兵众，漏夜逃回蜀中，再作道理。"班曰："主帅之言是也。"潜与数骑遁去，至湘州路上，病发而死，汝班殓其尸，沉于江中而去。荆襄复宁。陶侃表奏王贡为湘州守，以代苟眺之任，王敦、陶侃归功于瑯琊王，二人皆收兵回镇。后人有诗赞美王敦、陶侃不听诡降，遂能平定荆湘、剪除剧寇云：
　　
　　陶侃心聪识见长，预知奸计不容降。王敦智略能猜料，卒平逆党定荆湘。
　　
　　
　　
　　第九十二回  坦延诈降破刘曜
　　
　　话分两处。再说汉主刘渊自差刘灵、曹嶷侵晋幽冀、东平二方之后，又欲使人往洛水，令太子刘聪侵挠许洛，命刘曜进攻长安，以分晋势。陈元达谏阻，以为宜待二处报捷，再行未迟。于是罢议。不百日，忽报幽州一路，被王浚用计，射死刘灵，杀了吕钟。东平一路，汲桑砍死曹樽，夺了城池，进攻瑯琊，为苟晞救至，用火攻劫寨，烧死汲桑、吕律，两路尽皆大败。汉主听奏大怒，曰："叵耐二贼杀吾大将四员，此恨不可不报。朕当亲率大军前去，务要活捉苟晞，生擒王浚，方消此气。"只见右丞相诸葛宣于出班奏曰："王浚北据幽燕，有拓跋猗卢、苏恕延等为助，苟晞有兖淄许邺之援，且老奸足智多谋，未易取者。古云：'小不忍，则乱大谋。'主公且宜养威待时，一鼓先下洛阳，则其征镇自乱，然后于中取事，可尽平矣。未当造次以伤士马，亲离殿陛。"汉主曰："既然如此，先命刘曜领兵十万，径趋洛阳。石勒领兵十万，径趋许昌，先取司马越，断晋一臂。"宣于又曰："洛阳帝星尚朗，气数未衰，司马越不久将自灭亡，亦且俟观其变，未可便进。"汉主不听，以刘曜为帅，刘厉为先锋，姜发为谋主，关谨、关山为左右，刘景为合后，领兵径望洛阳而进。使人赍敕一道，行粮五千斛，往洛水关报刘聪知会；再发使命一道，至襄国城加封石勒为上党公，令其进攻许昌。
　　
　　刘曜拜命出平阳，领兵十万，一路浩浩荡荡望洛阳而进，晋之各处郡县守臣，羽檄交驰不绝，报入洛阳。怀帝闻之大惧，急召文武计议御汉之策，一面使人宣取东海王入京。王衍出班奉曰："前者汉兵两次犯京，皆大败而去，今何又畏于彼？可命前卫将军曹武领兵为先锋，阻敌汉寇，再着后卫将军张骐、中卫将军张骥为辅翼，密使左卫将军贾胤领兵三万，绝汉之救兵，必然又教他们败去，再不敢瞰洛阳。"怀帝听奏大喜，急召四将上殿，赐印加秩，令曹武领兵五万，宋抽、彭默为副，一同先出，阻拒汉兵。按：曹武乃曹洪之孙，甚有勇略。得曹孟德之七保刀，凡有战将器械遭其刀者，无不损坏，自以为无敌将军。当日受诏为前锋，即便起发。至界上，探得汉兵将近，乃命扎寨把住。次日，刘曜兵到，欲攻晋营。曹武整兵出战，两阵对圆，汉刘曜向前打话，左有关谨，右有关山，前有刘厉，后有关防，其馀将佐，依次排列，高叫晋将打话。曹武令大开门旗，放炮擂鼓，奏乐而出。刘曜曰："来将何名？今汝晋朝将寡兵微，可速献洛阳，吾亦还封汝主为安乐公，以全躯命。否则打破城池，玉石俱焚，难免杀戮矣！"曹武曰："前次亦是汝来，何为连夜逃去？今复敢此狂言，莫非换过手足乎？若是不曾变换，宜速下马投降，尚未迟矣！"刘厉未敢出马，关谨大怒，轮起青龙大刀，杀过晋阵。曹武舞双宝刀接战，二人约马出阵，团团转杀，斗上三十馀合。曹武只倚宝刀坏人器械，方能取胜。兹被关谨刀大力猛，如风砍进，曹武遮拦不迭，将欲垂败，宋抽、彭默急忙跑马出助。刘曜大怒，亲自扬鞭来阻。于是刘厉、关心一齐冲出，众将聚作一团混战，不半时，宋抽被关谨一刀斩于马下。彭默心慌，也被关心砍死。曹武看见，不敢再战，策马望城中而走。汉将随后追下，正在危迫，却得张骐兄弟兵到，武得脱去。张骐立于路口大叫曰："汉贼速退犹迟，尚敢魍魉，张志远将军在此等你！"关防大怒，挥刀直砍而前。张骐挺枪接住，二人曾经战过，知是对手，至是各各当心着意，一连战上四十馀合，未分胜败。张骥恐兄有失，横刀直进，思欲夹攻关防，原来关谨亦拍马出阵，思欲助兄，正与张骥相撞，两个即便交锋。才及数合，贾胤引兵杀至，截于中间，不容汉兵再进。刘曜见之大怒，挥鞭出呼众将曰："晋将如此无知，汝等不出冲阵，更待何时？"于是刘厉、关山等一齐杀过晋阵，骐、骥、胤、武只是四人，怎当得十数员猛将，乃大败而走。汉兵随后掩袭，一直追七十馀里，夜不住马。
　　
　　次日辰分，径至洛阳城下安营。晋主大惊，急召文武宫员商议。众大臣计无所出，王修进前曰："今事在危急之际，惟计可以破敌。臣闻弘农太守坦延起兵来援，因是孤军，惧汉势大，在于途中，不敢进救。陛下可发密旨慰劳赐赏，令其乘时行计，以本部兵粮诈降刘曜，约其内应，定在十日内劫营，教彼放火，以乱汉兵之心，便可获胜矣。"王衍曰："贼中有智者多，恐难瞒彼。"修曰："不妨，只要坦延肯行。此时刘曜已知起兵至近，今若去降，彼将以为延出进退两难而降，定然喜纳无疑，不须过虑。"晋主从之。即遣王修为行人，乔装出城，密至坦延军中，传诏曰："卿今远出勤王，忠可尚矣。但以贼势甚猖，进恐无功。朕听王右丞之计，欲卿为国干功，图像麒麟，若肯奉诏，当即与行使王修谋之，莫负朕望。禄必上二千石。"延拜诏，即问王修曰："圣上欲吾行计，王大人主画，必有奇谕。"修曰："晋主有命，欲故人诈降汉贼，以为内应，期在十日内，我出城中兵来劫寨，汝却于营中放起火来，待其兵乱，我等乘势取胜，便是故人之功矣。"延曰："吾之所来，正尽忠报国耳，既不能力诛汉贼，故人教我行此，即当任之，但自放心，必要见绩。可拜上东海王并覆圣上，不必挂意，吾有饵贼之术，管取成功。"王修辞去。延乃即将兵粮扎于郊外，更换素服，独自乘马，径往汉营，拜于辕门之下。守兵通报，始安王刘曜问曰："汝何人也？"延曰："臣乃弘农太守坦延。昨者奉诏引兵勤王，来至途中，见外镇别无一人一骑来赴，洛阳亡在旦夕，知天不祚晋氏。见大王强兵在此，臣今进退不得，愿将本部人马行粮献上，作为进见之忱，伏乞大王收录，以执鞭镫。"刘曜不知是计，即准其降，收了兵粮，授延为佥军，权居后槽。延乃命军士积办草料，以备久困洛阳之用。刘曜大喜，以为人心归向，晋无外援，乃将兵困住城门，不攻不打。
　　
　　将至八九日，忽然过未时分，狂风大起，刘曜召众议曰："今晚可以乘风攻城，将火器打入，或可下也。"姜发曰："不可妄行。此风甚是不祥，诸兄弟俱要用心提防，免被所算。"曜曰："晋人畏吾如虎，何敢算吾？"呼延攸曰："不可恃骄，只是防之为上。"于是各不解甲而寝。将近一更，城中上官巳与宋胄、何伦、贾胤、曹武、张骐、张骥及义弟张驴八员上将，各选精兵一万，分四门潜出。将近汉营，一齐呐喊冲入。汉将慌忙上马，乘黑分头迎敌。奈因夜深，难分你我，喊声莫辨。姜发传令曰："且只倚寨为战，不可远离。"众将扎定，方才拒得兵住。忽被坦延在后槽令军士将四处草料尽皆放火烧起，又自暗中高叫曰："晋兵已从后面杀入矣！"汉兵思欲前后阻救，遂各乱窜。坦延与家将麻崇放入贾胤，从寨后杀出。汉将心慌，将欲转杀，又被张、何等六将混入，风急火猛，兵卒顾抢衣粮，被晋军认得，砍倒者纷纷横叠，乃各奔溃。汉将见粮仗尽没，知不能振，亦皆逃遁，被何伦、张驴紧紧跟住刘曜。曜走洛水，欲就刘聪，将至洛河下流，晋兵蹑至，以箭射之，拥入水中者尸积蔽流。姜发大叫曰："太子粮少，亦难容留许多军马。且晋兵渐至，不易安行，还当杀退此贼，取路回平阳讨兵，再来报仇，方是道理。"曜曰："我等三打洛阳，俱被所败，不能一胜，有何颜面归国乎？"发曰："不必言此。昔管夷吾三战三败，不以为耻，后来毕竟一匡天下，时有未利也。胜败何得就以为荣辱哉？"曜乃从之。刘厉、姜飞奋身杀退何伦，又得呼延攸赶到，张驴少却，汉兵得以夺路奔回平阳。后人有诗叹汉妄进曰：
　　
　　伪汉三番寇洛阳，争奈中原气尚强。杀败无颜归本国，始知天意有循环。
　　
　　不说刘曜败回，且道汉主不知其故，先又令王弥领兵五万，向前接应刘曜、石勒。王弥至中途，探得晋兵得胜，汉兵归西，乃不向洛阳，移兵从闤辕关而进，攻掠汝颍、南阳一带，其郡县属官，皆因东海王粮差烦重，多罹潘滔、刘舆酷虐，皆相率降顺王弥，以是王弥威声大振。东海长史刘洽言于司马越曰："今汉党王弥、石勒，皆拥强兵在于内地。刘聪又据洛水，人知其勇而悍跋，不敢征讨，被其立脚已固，皆我晋之大患也。昨者刘曜虽幸败去，刘渊必然挟恨，再若一来，刘聪、弥、勒并至，洛阳其危矣。大王身为太傅，执掌权衡，可不深虑及此？亟宜诏取天下有能诸侯，入京护卫，方可保守。"越从之。行文各处州郡，并无应命者，盖以兵强者潜思自霸，兵弱者不敢当其利害。惟有荆州都督王则，以兵五千入援，至半途，被王弥族将王迩、王逵所破，夺其兵粮，乘势大掠汉沔，进逼襄阳。司马越闻报大惊，乃奏帝，请遍集文武，共议御备之策，皆言："汉寇三次犯京，未曾得利，怀恨已极。今遣王弥、石勒侵掠汝汉，是先断吾肘臂耳。若使王、石等俱至，必为所破。且城内空虚，境外饥馑，人民多困，不若暂且迁都，以避其锋，再作道理。"晋主从其议，命工匠营造船只于洛河之下，以便进退。王衍坚执不肯，犹自清谈阔论，以稳众心。复令卖牛车等器，示无行意。邺城守将乃前兖州刺史苟晞，知河南州郡因东海王科征太重，反投于汉，欲会王浚、王敦、刘琨、周顗入朝讨之，乃先遣使持本上越十罪并过失数十条，言其"怀奸挟妒，害长沙，灭成都，毒惠帝，杀忠臣，专权横暴，用刘舆、潘滔之酷虐，重敛害民，酿成大祸，以兆汉寇，宜去司马越，则征镇勤王之师皆至，汉寇亦不敢犯阙矣。"
　　
　　东海王见晞本事事指实，不敢奏帝加害，闷闷而出，归第不能寐，秉烛独坐，自思："成都、河间去后，己失无人敢发。苟晞以刺史外臣，如此直白，此贼多智，何以处之？"闷然一气，昏晕倒地。近侍小童慌慌抱住大叫，裴妃等至扶起，半晌方苏，遂卧病不能理事，载回许昌调养。晞使奏帝，乞求回诏，怀帝亦怪越纵党何伦、潘滔横行，殿陛窘辱公主，乃遣人持密诏赐苟晞，言："东海王司马越虽有返驾之功，实怀不道之意，害成都王，毒先帝，杀缪播、何绥等，已见之矣。若非汉寇屡犯，则夺位不待今日。卿既知奸，宜为抑之。"晞得诏，乃进兵围许，东海王不能抵敌，率众奔洛，被晞追一日，索其党潘滔、何伦，尚书刘曾、侍中程延数人，责其罪而斩之。回兵许昌，复上本入洛，言："滔等招称越思篡夺已久，宜赐自斩。"越见本至，叹曰："吾无能为也。"遂复卧床，病转增剧。乃召王衍、刘洽、刘乔、王修等至，嘱付曰："孤自起事以来，得卿等戮力相扶，讨张方，破长安，返驾洛阳，冀共尽忠王室，青史留芳。今外寇未平，被苟晞所抑，致成重疾，谅不能起。吾死之后，无人可任吾事，卿等宜念向情，为吾扶柩，归葬东海，以全大义。"言讫，泪下如雨。王衍曰："且自保重，不须忧虑。"越曰："孤今日思之，何该自残兄弟，以长外寇，酿成大患，以及国家，虽万死不足赎矣。苟晞之言，甚为有理，可代吾谢之，使御汉寇。"衍等又曰："太傅勿用伤神，调摄贵体，痊安之日，与晞等共退汉贼，自然可饰前愆也。"越惟摇首流泪不止，起手挥众出外，是夜乃卒。次日，王衍、刘洽等奏帝请为发丧，怀帝因苟晞之奏，复贬越为县公，世子司马毗荫袭，命王衍等送柩还东海郡归葬，以苟晞兼管许汝诸军事。后人有诗叹东海王曰：
　　
　　晋室诸王德福轻，各图专贵每相征。自亮及砉凡八座，从头一一尽皆倾。
　　
　　东海独存矜得志，谁想神天不肯容。信用何伦恣暴虐，苟筼一举立丧身。
　　
　　
　　
　　第九十三回  石勒南侵据江汉
　　
　　话分两头，却说石勒奉汉主之命，引兵助曜攻洛，闻知刘曜败归，意欲收回。听得王弥已克南阳诸郡，王迩等进逼襄阳，乃亦移兵径趋樊城。樊城守将李德，魏李典之后，自恃屡代将家，听报石勒犯境，即点兵马离城退剿。出界不远，两军相遇，各皆布成阵势。李德出马谓石勒及张宾曰："汝等往往称是中朝人氏，汉臣世裔，何为从胡寇作乱，以扰中州，害及士大夫乎？"张宾应曰："晋世不道，骨肉自残，元元涂炭。大丈夫正宜救民于水火，岂效汝等不肖祖宗之人乎？今此地半属于我，尚欲拒抗耶？"言讫，挥众出战，张敬、张实一齐冲入其阵。李德抵敌不住，大败而走，奔入樊城。张实二人径追至城下，正欲打门，张宾领大军俱至，分四角安营把住，一连攻打三日。李德守御对击，矢石将尽，兵民甚忧。德料汉兵强盛，孤城难守，乃与僚佐等议曰："石勒犷猛，我兵微少，意欲弃此，保全各家家属，君等以为何如？"部将陈仁曰："各处州郡被破者多，何曾有能保身嗣者！今当收拾家眷，载上库帑，某愿当先保护，将军在后，逃往荆州，又作计较。"李德然之。待勒兵退后，于半夜开门逃出。赵染知之，欲要赶捉，值天黑路生而止，德获安走。次日，城中百姓大开四门，竖立降旗。张宾引众入城，只见满街香花拜迎。勒乃随方安抚，兵士秋毫不敢犯，民皆大悦。
　　
　　勒使诸将巡讨下县，兵方出，有人来报曰："且未可动。今东海王死，晋帝差大臣王衍率文武送丧，归葬东海，金宝甚多，有兵护卫，恐出惹祸。"石勒亟谓张宾曰："司马越乃晋之罪魁，今天杀彼，使得善终，而又容其还葬食邑，则无以惩戒后恶矣！可追转枭首示众方好。"宾听之，使孔苌、桃豹帅吴豫等，将轻骑万人，如风疾起，追夺越柩。苌等追至苦县地方及之。王衍见有兵至，命何伦迎敌。伦使宋胄将五千来退，与苌接战，不满十合，宋胄被苌斩之。伦慌自出，已被孔苌、桃豹逼至。吴豫等分头围住，何伦死拒，不能得脱。次日，石勒自帅铁骑万人来到，喝令乱箭射之。卫兵死者过半，馀皆走散。其从官司徒王衍、尚书刘望、长史刘乔、庾敳并襄阳王司马范、仁城王济、西河王喜、齐王韶等三十六王并诸臣子送殡者，无一得免，被勒所俘者三百馀人。将至襄阳，闻知王迩大掠而去，遂举众入襄阳，安抚百姓，诸将献俘。勒坐堂上，召王衍于阶下问曰："卿为宰执，而阿附东海，害及黎民，误国至此，有何言也？"衍曰："臣少无宦情，未尝有意于卿相，虽居越下，不预世事。晋国祸败之由，责不在己，向日之事未觉其因。"勒又问洛阳之事，衍曰："晋国虚实，明公已知，今天下四海，仰明公威名重矣，正宜乘此建立尊号，鼎立三分，何愁有不治乎？"勒曰："君壮岁登朝，名冠海宇，身居重任，何得言无宦情哉！不谙体统，破害天下，非君而谁！"乃命引出别居，衍退。勒笑谓众曰："吾行天下多矣，未尝见此等奸人，佞而且谲，何以待之？"孔苌曰："彼乃晋之三公，今若处以重职，恐亦以清谈蛊惑我众，处以卑职，必不善为我用，留之何益？"勒曰："此人固不可留，但彼罪恶未彰，贤名在外，不宜加以锋刃，当阴去之。"乃分付羝人另设一榻于浮墙之下，送衍居卧，令其夜中排墙压而杀之。衍临榻所，见其行意，私谓僚属等曰："吾曹知有今日，何不早去虚无之学、寂灭之习，尽心戮力，以匡王室，亦不为人所掳矣。"乃三点其首曰："王衍，王衍，亦至是哉！"叹息未已，早为羝人排墙压榻而死。勒又命斩何伦、潘滔，以正罔上之罪。乃发越之棺，斩首谕众曰："乱天下者，此人也！吾为天下报之。"遂焚其尸首。诸王官属并越子毗皆没于勒军之中，独裴妃为一军人匿而卖与商人。裴诉以实，逾年带至淮阴，使渡江来见瑯琊王。瑯琊王赏商人而留之，因前得裴妃之劝，授以建业，睿感其德，厚加存恤，以次子司马冲继越为嗣，供养裴妃。后胡致堂先生断王衍曰：
　　
　　何晏、王衍自丧其身，丧人之国者，乃出一轨。衍为三公，所历变乱亦多，又不闻匡正之策，方且阴营三窟，觊脱祸败，既不得免死于排墙之下，当知墙之为实，而窟之为虚也。岂不深垂后世之戒哉！
　　
　　史官又断东海王越曰：
　　
　　东海纠合同盟，创为义举，匡复之功未立，凌暴之衅已彰。罄彼车徒，固求出镇，既而帝京寡弱，狡寇凭凌，遂令神器劫迁，宗社颠覆，数十万众并垂饵于豺狼，三十六王咸殒身于锋刃，祸难之振，亘古未闻，虽及焚尸，犹为幸也。
　　
　　又戒箴云：
　　
　　元超作辅，出征入抚，败国丧师，无君震主，焚软之变，抑惟自取。
　　
　　石勒自焚越尸，奄有襄樊，遂并江陵，一路无敌，其锋甚锐，晋兵战则必败。意欲据江汉，霸取上流。张宾以为有三不可，孔苌亦劝勒进攻许洛，思欲报复曹氏、郄氏杀害祖父之仇。勒尚屯留襄阳弗许。忽值军中疫作，死者什二，勒乃避过沔水，据江夏守之，欲并豫章蕲皖，南夺金陵等处不提。
　　
　　再说汉主刘渊，自刘曜洛阳败回，心常不忿，日夜思图洛阳，以雪仇耻。闻知石勒有兵二十馀万，威震江汉，王弥有兵十万，雄据汝颍，心中大喜，乃召群臣议曰："今石勒兵势甚强，数次攻洛，皆不曾出，此回已在江夏，可命其统兵一同伐晋，必定成功。"群臣曰："陛下之见深是，不然，恐勒强难制，亟宜诏而使之，不坠国体。"于是复令始安王刘曜提兵十万，从北路去会石勒，共取洛阳。
　　
　　石勒见诏，尚未肯进。孔苌力赞之曰："数次攻洛，主公皆不曾应命，今番又再迟疑，则是故违君命，起人议论矣。"勒乃从之。命张宾点集军马，以孔苌为先锋，张实、赵染将左军，张敬、赵概将右军，刁膺、桃豹、孔豚、吴豫、张越、赵鹿、张曀仆等随军听调，将兵十五万，一同征进。二路汉兵至洛，刘曜分使刘厉、关防、关山屯大夏门，刘景、关谨、关心屯广阳门，刘曜与赵固、姜发、刘义屯上东门，石勒、孔苌屯西明门，张实、赵染屯宣阳门。
　　
　　汉兵甚盛，围住洛阳，城中百官无不惊骇。怀帝叹曰："今天下诸侯之兵，不下数百万，并无一人来此勤王，如之奈何？"众官议散，忽报西凉州遣大将北宫纯，引兵三万特来救洛，见汉兵势盛，未敢即进。怀帝议欲遣兵接应入城。偶有东海王故将丘光、楼裒聚兵二万，闻知汉围洛阳，欲来保驾勤王，将功赎罪，亦惧汉势，乃约北宫纯合兵，径冲大夏门而进。汉将关防、刘厉阻住，北宫纯知关防勇，乃挥斧接住。刘厉遂与丘光相战，才及数合，楼裒从旁突至，刘厉转眼一看，被丘光一刀斩于马下。汉兵势沮，凉副将等齐齐奋勇突阵而过。关山急出，晋兵已至城下，曹武看见，开门杀出，接应入城。众将上殿朝帝，怀帝加三人为关内侯，其下副将各授校尉之职。帝又问众臣曰："今得二处之兵来援，人心稍振，卿等以为战守二策孰善？"尚书令庾珉、侍中王俊曰："今汉兵势盛，难与争锋，只可坚守，以待四方救至，再行计议。"帝从之，命北宫纯守宣阳门，张骐兄弟守广夏门，丘光、楼裒守大夏门，曹武、上官巳守西明门，王采、贾胤守上东门，曹诚、郗性守广阳门，王俊、庾珉亲自巡督。汉兵连日攻打，被城上以石矢对击，汉兵折伤无算。
　　
　　两家相持月馀，城不能拨。汉兵粮草不继，张宾言于石勒曰："吾观晋之兵将，战则不足，守则有馀。我兵粮食鲜少，攻城三月不拔者，兵家之忌也。不若与始安王约会，先取三台郫城，资其粮食，以为军需，绝其外望，以孤洛阳，然后再来攻之，能保其必破矣！"石勒从之，即与宾同至曜营相见。曜接入问曰："世龙、孟孙有何所议？"宾曰："兵法有云：军入重地而粮草不接者，将之灾也。今攻城已久，粮饷将竭，倘有外镇救至，又难转动矣。不如分兵先去攻取郫城、三台二处，一则资我军之粮食，二则剪洛阳之牙爪，待其失望，可不攻而自下矣。"刘曜素重张宾之谋，即从其议，乃唤姜发问之。发曰："孟孙见出吾先，多不及也，斯言极善。"于是撤围去取二郡。洛阳城中，文武官员皆相庆贺曰："汉贼攻围许久，见我守御严密，不能动我，今因粮少，故情愿退去也。"亳州守将周馥曰："汉兵暂退者，实为粮乏，欲掠我邻郡也。一得钱粮，必复大至矣。亟宜移驾，权就江南瑯琊王处，以避其锋。待汉寇少衰，再图恢复，免致失节。"众文武多不欲奔驰，乃劝帝曰："前次即便营舟洛水，以防城陷矣。今汉大至，围城数月不能胜我，依旧退去，焉即破我坚城？馥以下职，乃敢妄言搔动圣驾，捐弃根本乎？若一南迁，则尽失中原矣。"晋主遂不准馥劝，令整城隍，催趱柴草、粮料入城，以防汉兵再至。差人关报各镇，取兵共援京都，同退贼寇，一面打听石勒、刘曜消息，不肯徙避。后人有诗叹怀帝当陷北汉之手，以致被众臣所误云：
　　
　　周馥先明劝徙都，晋怀亡虑忽狂胡。不从忠谏徒窥测，守窟偷安卒被俘。
　　
　　事分头绪，却说王弥在于南阳，知汉主差刘曜、石勒攻打洛阳，调不及己，心中惆怅。及探得二人日久不能克城，欲要向前干功，因无诏命不敢，乃使大将徐邈入朝上奏，言："司隶校尉王弥，今见龙骧将军曜、上党公辅汉将军勒勤兵在外，围洛二月，攻城不拔，臣欲提兵去助，奈以未蒙圣谕，故不敢妄动。今二帅皆已移兵攻打三台、郫城，洛阳已解，但恐晋人修德布恩，诏诸侯入援，则又难于动摇矣。伏乞圣上下诏始安王与上党公，许臣与太子俱进，则破洛阳如反掌，擒晋主若探囊矣。"汉主见奏大怒，拍案骂曰："竖子如此无能，攻城三月，纵然未拔，困亦极矣，反又惮劳躲去，是何道理？狗子不若耶！"诸葛宣于谏曰："陛下休怒，张宾、姜发皆识兵机者，移攻别郡，盖为军粮不继耳！今番洛阳定破，但令一军速解粮饷去催其进，自然成大功矣。"汉主从之，宣呼延攸上殿谓之曰："事有谶兆，不可罔也。朕昨梦一神人语吾曰：'欲得洛阳地，须用呼延氏。'石勒部下有呼延模、呼延莫，皆非大将之材，莫非今番太子不曾得诏，汝兄亦在洛水，卿又在此，故功难成。汝当念是皇亲，提兵五万，运粮往洛水，合会太子并汝兄弟，赍粮与二军，一同齐进，尽心干功，勿得辞劳。"再下一敕加王弥为车骑将军，催其速起。呼延攸领命出朝，汉主亲点兵粮饯送，曰："卿可传朕言与王弥、太子，可要用心争气，莫效刘曜、石勒有头无尾，费了数月钱粮，又纵围不攻，使敌人得以养锐。"呼延攸、徐邈叩首领诺而起。汉主又遣飞使示谕曜、勒并报粮数，与王弥、呼延攸进兵之期。攸至西河，合兄呼延晏径扣洛阳下寨，差人去会太子刘聪。晋兵虽知呼延晏一军犯境，亦不敢出敌。晏见众兵不到，乃大掠洛阳，往洛水去合刘聪，见河下摆列舟船无数，晏令军士放火尽皆焚之，呼延攸仍扎洛阳不动。后人有诗叹晋人势败被汉将藐视云：
　　
　　汉将呼延晏，孤军止八千。横行藐河洛，肆掠小中原。毒流三万户，烧残五百船。无敢撄锋敌，弱晋至今传。
　　
　　
　　
　　第九十四回  汉破洛阳掳怀帝
　　
　　话说汉将王弥差徐邈上平阳上表，求攻洛阳之后，乃将南阳钱粮移至汝宁，等候征进，每日操演军马。忽见徐邈赍敕来到，王弥大喜，拜读毕，即令王迩、王如统徐邈先发，往助呼延，自将大兵五万后起。迩等知呼延攸屯军洛阳城下，乃亦进至广阳门列寨。攸知弥兵到，遂发令三军攻打城池。晋兵延城战守，矢石不断，汉兵不能得近。呼延攸大怒，亲自督战，以大炮击其城垛，打死兵无数。晋主知汉攻急，心中大惧，召众将商议破敌之计。张骐兄弟曰："臣等受国大恩，必须努力退贼，今势已急，若不出战，彼愈逞肆。趁今别兵未集，明日臣请突出杀他一阵，败其前锋，则贼势自弛矣。"众文武皆喜跃曰："非将军不能退吓丑虏。"次日早晨，张骐前驱，张骥在后，引兵四万，开门突出，分作两路杀奔汉营而来。呼延攸正欲点兵攻城，不虞张骐掩至，听得喊起，急忙绰刀上马出敌。未经数合，张骥又到，攸子呼延舞鞭接住，争奈晋之兵将拼死狠杀，势不可当。呼延被张骥所杀，攸退不得，抵死力战二将，青铜大刀砍缺。正在危迫之际，却得西寨王弥自到，催令王如、王迩、徐邈往助呼延攸攻城。兵将出寨，只见探马来报："被晋将张骐劫中我寨，杀死小将军，正将垂败，乞将军速往救之。"王弥听说，呼如、迩如飞疾进。二人赶到，正见骐、骥兄弟围住呼延攸，如、迩慌忙冲入。张骐等抽身退走，徐邈适至，即与呼延攸随后追去。未及至城，忽见一员大将横刀跃马截出，大呼曰："偷营贼子，王飞豹在此等你，可速下马！"张骐战久，恐不能胜，翻身绕城而走，徐邈又赶在前。骐见两头有兵，只得与弥接战。十合之中，被王弥一刀砍于马下。张骥正被王如、王迩赶至，见兄落马，心知难敌，径望城中走去。如、迩接尾追赶，忽见呼延攸在前，大叫曰："贼子偷劫吾营，杀害吾儿，快来填命！"骥心以为呼延攸战久力乏，向前冲去。谁知王如兄弟逼近，三面受敌，不能当抵，被呼延攸一刀背打落马鞍，王如一刀砍下其首。晋兵四散奔溃，有一半走得入城，在外多被所杀，降者三千人。弥等乘势围城攻打。
　　
　　相持旬馀，城中粮乏，帝谓众文武曰："洛阳城中因诸王自乱，先帝西迁之后，仓库空处，张方逆贼又罄卷而去。自朕受命以来，连遭汉寇，今遇久困，粮尽兵疲，百姓穷极，饿声满道，朕不忍闻，将何处之？"王俊曰："今天下无兵来援，恐洛阳难保，可遣人修整船只，依周馥之言，漏夜出城，且往江南少避，又作道理。"帝从之，遣人密往预备船只伺候。是夜，命曹武、曹诚、郗性保护，与诸大臣悄悄起发。将至门边，前使偷入回报，言："船被汉将呼延晏烧毁，修理不得，一时无办。须从陆路而行方可。"怀帝大咤曰："此天亡我也！可惜祖宗大业，到此休矣。"郗性曰："圣驾已发，既无船只，可从旱路奔往长安，以就南阳王。"帝曰："百官多半无马，车辆又少，贼若以兵追之，悉被所擒矣，如何去得？不若回宫，众卿悉力保守，又作道理。"于是复转，怀帝与近臣等夜坐不寐，叹息无已。王俊又进言曰："前者苟晞表请陛下迁都仓坦，暂避其毒，陛下不从，今当乘此黑夜遁出，往彼处依之。"帝听其言，欲召众官同奔。时独文臣庾珉、王俊，武臣丘光、楼裒在侧，丘光曰："不必召众，臣先察其意思，多不肯行，知彼皆欲保全妻孥，未必弃而即从，且多则为累。我二人护驾潜出，百官知之，明日亦皆来奔也。"珉曰："君言是也。"乃扶帝自西掖门出。行至铜驼街，被饿夫结伙为盔者趁黑抢掠，车辇尽失。丘光、楼裒欲捕而杀之，奈看不见，尽被走散。帝不能行，乃泣而还宫，遣从人投奔苟晞道其事。使出，走至天明，到硖石堡，遇魏浚巡哨人所获。浚乃度支大使，其时聚得米谷甚多，帅流民数百馀家，保据河阴，获得帝从人，问其来历，从人告以备细，浚甚酸怆，乃备粮米三千斛，从间道越夜送至城中，以给帝食。
　　
　　越旬日，只见汉帅刘曜、石勒攻打三台、郫城不克，闻知呼延攸解有粮至，乃掠其下县库藏，复将大兵进围洛阳。呼延攸、王弥皆来拜谒，道及攻城之事，二将献张骐、张骥首级，刘曜大喜曰："吾此一来，誓欲亲枭这贼，谁想已死在我将家之手矣。"攸传汉主语，言："二位主帅，今番定要齐心共克洛阳。"张宾曰："前日退攻三台者，为乏粮耳，圣上不知，以吾等为怯。今军得食，明日再进，看吾怯也不怯！"正在叙话，忽报呼延晏会合太子，以姜飞为前部，黄臣、黄命为左右，呼延颢为押后，引兵三万，已在宣阳门外住扎。曜、勒见说，即同一班战将关、张、赵、姜、王、魏等，齐去参谒。刘玄明曰："自洛阳被晋劫营，杀死呼延朗，退屯洛水，无颜归国，越有年矣。前番二次攻洛，不得诏命，弗及来助。今次敕吾同来，望诸故旧秉心协力，务成大功，方可报二次之恨也。"众人曰："致身效命，乃为将之本等耳！谨领钧旨，但臣等以戎事奔驰，久失朝谒，伏乞容恕。"太子慰劳已毕，设宴赐款。席间，太子聪举杯谓众曰："今洛阳之困已极，可将各门分把，莫使晋帝君臣走脱，以贻祸根。城破只在旬日中矣！"众皆应诺，席散各归营寨。次日，姜发、张宾调遣诸将，分屯各门，严加号令，把得水泄不通，樵苏尽绝。张宾命四下筑起土山，高与城齐，上可容军士百馀，八门共一十六座，拣选能射强弓硬弩二百步者，立于其上，分付不可乱发，只待晋兵上城呐喊，与我攻城人相持之时，即便望上射去。兵士得令，各去打点。王弥、关防、呼延晏、张实、黄臣、姜飞、赵染、刘景分八门攻打，晋兵于城上呐喊射箭，被汉兵自土山上发伏，一齐发箭，就如雨点一般。晋兵果不能当，打死者不计其数。
　　
　　王俊亟命各将遮牌木盾，向前蔽箭，射者立于背后，姜发又命架炮铳于土山之上击之。晋兵不能支，俱走下城。王俊曰："不可少退，退则城被打破，亦宜以炮对打，彼山上兵少，定然斗我不过。"以故各伤兵士而止。庾珉曰："今彼筑山攻我，若再增添数座，恐被所陷也。"王俊曰："可亟造发石车，先破此山，则免其再筑矣。"帝命王俊画式监制，一夜而成，共八十乘。每山五乘，列于城上，横安大桶，状类炮筒，底实以硝，上嵌石子八个，大如碗者，又名八石机。安排齐整，汉兵竭力攻打，晋兵惟守而击之。只见土山上伏兵箭又乱发，王俊命点上药线，声震天地，石到处，连透数人，土山皆被打崩。共兵二千，无一得活者。张宾见此计被破，乃令军士掏掘地道而进。王俊巡城，细观动静，乃谓众将曰："汉兵无计可入，必是思量欲掘地道也。"传令绕城开浚长渠深堑，着百姓守之，有水处引水灌满。汉兵被水冲没，死者无数。虽不得入，奈城中无粮可食，人民饿死，哭声晓夜不断。刘聪遍告诸将曰："城破只在早晚，何必区区以诡计暗谋，徒损兵命，且又自耽日月。倘若苟晞与长安、幽、冀、辽、并合兵来救，可不尽弃前功？但只努力明打，城中愈怕，众心慌变，城自破矣。"于是石勒、刘曜亲自临城，与王弥、呼延攸、姜飞五路首将，皆申重令，戒约三军曰："自今日为始，军士若不用命，则斩队长；队长不用命，则斩总旗；总旗不用命，则斩把总；把总不用命，则斩百总；百总不用命，则斩千总；有功者另行升赏。"军士闻令，云梯乱竖，撞竿齐击，炮铳火箭竞进，晋兵救应不迭。城上人食少力疲，着箭便倒，抵之不住。
　　
　　呼延攸首克平昌门，丘光、楼裒悉皆战死，攸遂入城放火，以吓诸门。守兵心慌，被王弥、徐邈又攻开广阳门，城中火盛。荀藩司空与光禄大夫荀组等在城上者，知不能保，即走出城，望闤辕而逃。以是人各自顾，多走下城。姜飞、黄臣遂夺宣阳门，刘曜大兵入西明门，石勒陷东明门。晋兵将乱窜，郗性被桃豹擒住，郄礼被桃虎擒住，曹武欲走出城，被孔苌极力追去，遂战死，枭其首而转。曹诚看见，赶来报仇，五合之内，又为孔苌生擒过马。上官巳奔入朝中，拥怀帝上马，北宫纯当先杀出，汉兵不能当，姜飞、黄臣急来阻截，怀帝等遂不能进前。北宫纯翻身来救，黄臣挥刀战住。上官巳不顾战，保帝冲走，姜飞刺斜抢上，一枪戳死。北宫纯看见，乃不顾帝，弃战杀条血路，走还西凉而去。怀帝大哭回宫，与太子司马诠躲入华林园中。呼延攸先杀入宫，问知帝在华林园，遂率兵寻而擒之。始安王曜至时，王弥已自朝中而出，曜遂怪之。顷间，呼延攸迎曜上殿，献上怀帝，请禁杀戮。始安王喜而从之，下令各门晋官将早宜罢战，免致混死，汉官将免肆杀戮，妄害无辜。时晋文武百官与百姓军兵，三停已散其二，惟司马氏诸王子孙在内者，被害殆尽。
　　
　　附晋史臣干宝断曰：
　　
　　晋之亡也，因内乏阿衡，外鲜良将，树立攘权，任非其职耳。如苟筼之为将，自以智谋足过杜预，审敌可概羊祜。观其用谋制敌，设计出奇，适亦为良。惜乎用法严酷，杀戮惨克，临流论刑，河水尽赤，人称屠伯。杀其弟而母不能言，诛阎亨而众心毕异。以此为将而当勍敌，宾勤之为谋已，其不败者几希。及兵散势孤，敌压垒门，逡巡无计，束手被擒，锁项就辱，尚欲巧语求全，使羊、杜为将，致如是乎？兼之国乏良平，朝多强佞，八王内蠹，华夏受夷，虽武帝自临，杜、羊御敌，犹惧乱亡，况严酷逞刑之人，而欲望制多智之张宾，枭黠之石勒，其能得乎？
　　
　　曜使人监守怀帝，将太子戮之，乃拥兵自入宫中，获皇后羊氏，见其美丽，纳之为妃。曜下令命军人寻访入蜀诸将诸葛绪、钟、邓等坟毁之。羊后曰："人死则恨散，何不存彼，表泽及骷骨之德。"曜曰："吾非不知，实欲伐他以报昔年灭蜀之惨耳！"竟令掘之。石勒见城中空虚，军士乏粮，乃上言移兵平定许昌。曜从之，勒去。王弥说曜曰："许昌乃曹魏建都之所，不可使他人居占，今上党公既去，当请移驾来此，以弹压之。"曜不应。弥又曰："洛阳天下之中，山河四塞，宫室壮丽，不用修营，都此可以发制诸侯，笼络天下，一统之业可定也。"刘曜怪王弥不待己而先入城，出朝门又不迎谒，心甚恨，故拂其意，曰："今此空城无民，且四面受敌，何能及吾平阳哉？"弥曰："城中空虚，但能行仁布德，百姓自集，周汉尚然都之，何虑受敌。"曜意不悦弥，乃请太子刘聪，将晋之君臣，并库藏图籍，同姜发、关、黄等，上平阳去见汉主。曜乃将宫室尽皆放火焚之。王弥曰："屠沽子岂有大度哉？"心知与曜不合，乃引兵东屯项关，参谋刘瞰说弥曰："将军为汉建不世之功，今与始安王相失，必难自容，不如东据汲兖二州，徐观天下之势，上可以统一四海，小可以三分鼎峙，岂非善身避害之良策也。"弥然其言，乃移屯汲郡以觇时势，不在话下。
  </div>
  <div class="pagination">
   <a href="续三国演义_page23.html">
    上一页
   </a>
   <span>
    ...
   </span>
   <a href="续三国演义_page19.html">
    19
   </a>
   <a href="续三国演义_page20.html">
    20
   </a>
   <a href="续三国演义_page21.html">
    21
   </a>
   <a href="续三国演义_page22.html">
    22
   </a>
   <a href="续三国演义_page23.html">
    23
   </a>
   <span class="current-page">
    24
   </span>
   <a href="续三国演义_page25.html">
    25
   </a>
   <a href="续三国演义_page26.html">
    26
   </a>
   <a href="续三国演义_page27.html">
    27
   </a>
   <a href="续三国演义_page28.html">
    28
   </a>
   <a href="续三国演义_page29.html">
    29
   </a>
   <span>
    ...
   </span>
   <a href="续三国演义_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
