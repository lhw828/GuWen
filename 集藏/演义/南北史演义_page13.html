<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 13 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 13 页/共 22 页
  </h1>
  <div class="content">
   女王已下马拱候，高公亦下马。上前施礼，请至堂上，分宾坐定。茶罢，吩咐摆酒，对坐共酌。高公见他礼意慇懃，举止温柔，启口道：「敢问女王，何以独处荒山？」女王道：「妾祖胡承德，宣武朝曾立功勋，授武卫将军之职。为奸人谋害，挈家逃入恒山。此山素有强寇，被吾祖收服，遂为一山之主。吾祖去世，吾父胡士达继之，曾遇异人传授奇术，能驱使鬼神，变易人物。妾亦得其传授。不幸上年父死，只留妾身一人，只得据守故业。手下有兵三千，一半耕田，一半打柴，诸山各有月米进奉。吾父临终时曾言：「当代英雄惟贺六浑一人，异日相遇汝可归附，以了终身。』方才冒犯，聊以相试。今见将军名不虚传，不忝厚颜，愿以身事。」高公道：「观汝气度，原非寻常女子。若不改邪归正，徒然埋没一生。但我已有妻室，何屈你居下。果肯归顺朝廷，待我与你另觅良缘，庶为善策。」桐花道：「妾虽女子，亦知父母为重。况平生志气，誓非英雄不嫁。君若不弃，虽为侧室亦所心愿。」
　　六浑初时毫无允意，今见桐花语语出自真诚，颇生怜念。况美色在前能不心动？遂允诺不辞。当夜即备花烛，忙排香案。寨中自有女乐，於是管弦齐作，箫鼓喧阗。交拜之后，送入房内，遂成夫妇之好。桐花年方十八，犹然处子，欢益大悦。次日起身，六浑请救段、娄二将。桐花曰：「君莫慌，妾已使人去请矣。」未几，二人至，见六浑同一美貌女子并坐堂上，茫然不解。六浑指桐花曰：「妆二人性命全亏女将救活。」遂与言结亲一事。二人进前拜贺，桐花忙即摆酒压惊。六浑又谓桐花曰：「诸将在山下等候已久，我先同二将回营，然后再来接汝。」桐花曰：「已是一家人，何不去召诸将同来聚会，然后一齐收拾起身？」六浑从之，遂遣喽啰数名，随了段韶去请。
　　其时窦泰、彭乐、孙腾等，等了一昼夜不见主帅回营，带了兵卒一齐赶上山来。只见三百军士整整的守在谷口，问他山中消息，说屡次进兵都被沙石打退。窦泰道：「此时主帅在内，安危未卜，虽赴汤蹈火，亦所不顾，那里怕得沙石。」众人听了，大家鼓勇而进。行了数里，见有数十骑跑来，段韶亦在马上。众军道：「段将军有了。」韶见诸将，亦勒马相候。窦泰问道：「主帅何在？」段韶道：「亏得主帅寻着女将，方能救得性命。如今已与主帅结为夫妇，特请公等到寨饮酒。」众人皆喜，遂同到大寨，直进堂中与六浑相见，坐下细谈委曲。俄而，桐花出见，众人看了暗暗称异。只道山野之女，那知风流齐整，不让闺阁名姝。皆上前施礼。少顷，排上宴来，众人依次坐定，桐花另设一席相陪。旁边女乐齐奏，欢呼畅饮。酒至半酣，众人问娄昭若何变为石人。昭曰：「被摄时茫然不觉，直至有人来请，如梦方醒。」
　　众人又问桐花：「是何法术？」桐花笑曰：「此术小用之驱妖除怪，大用之移天换日，驾雾腾云。至於变人为石，不过如蛮中小技木换脡豆易睛之事，无足异者。然逆天而行，亦足以亡身，故我一心归正也。」说罢，众人大笑。
　　宴至更深，各自安寝。明日，桐花谓欢曰：「昨夜梦父来告，庙中壁上被君写下数句，将受阴责，求君洗去，可以免罪。」六浑道：「既为一家，我亦当入庙焚香，洗去字迹便了。」又谓桐花曰：「妆寨中所蓄女子太多，皆被你父别处摄来，留下数人足矣，余俱齎发银两，送还其父母。」桐花点头称善。又遍召山中兵卒，谓之曰：「愿从者编入队伍，不愿从者赏银十两，悉由自便。」众皆叩首愿从。於是检点仓厫府库、一应什物器皿，载归晋州。
　　临行，又将大寨拆毁，免使后人盘踞。六浑此番获一内助，兼得无数兵马钱粮，人人皆喜。同到庙中，焚香再拜，刮去壁上字迹。只见案上供着一箭，六浑取看，乃是前夜所射之箭，曰：「此盖交还吾也。」命收之。桐花因知高公后必大贵，故其言神钦鬼伏如此，私心益喜。
　　回至大营，探听帝驾远近，报言已经过去。白白里举动了一番，只得收兵回去，未至晋州，段韶、娄昭先归报知。昭君闻之，虽喜二将得还，知有妖妇同归，心怀疑惧。及六浑至，先来见曰：「君娶他人犹可，如何娶此兴妖作怪之妇？令其与奴同居，异日彼为刀锯，我为鱼肉，必致我命难保。君如娶之，愿甘退避。」六浑听了大惊。但未识两下相见作何相待，且听下回分解。
第二十一卷     尔朱兆晋阳败走　桐花女秀容立功
　　话说娄昭君因六浑娶了桐花女，虑为己害，心甚不乐。六浑曰：「汝勿忧，彼虽山寇之女，心地却良善，人亦温柔俊雅。况有我在，岂不能制一妇人？」俄而桐花至，夫妇在堂相见。昭君见桐花容颜美丽，和气迎人，绝无凶暴之相，心下稍安。桐花见昭君面如满月，体态端严，知是正室夫人，忙即跪下拜见。昭君亦下跪答礼道：「女王是一方之尊，妾何敢当此大礼？」
　　桐花道：「向在山中为王，今日进府便是府中人了。夫人乃一家之主，得蒙收彔已为万幸，敢不下拜。」拜罢，逊坐，昭君道：「妾不敢有僭。」桐花曰：「夫人若此谦抑，是外我也。」六浑谓昭君曰：「序齿还是你长，竟以姊妹相称便了。」二人遂遵六浑之命。又令长幼眷属尽行相见，排宴后堂，合家欢聚。桐花自进门后，小心事主，与昭君甚是相得。尤爱高澄，澄亦以母称之。今且按下不表。
　　且说帝至晋阳，幽於三级佛寺。万仁归，防守甚严。时建明帝在并州，兆往见曰：「今步蕃南侵，臣将讨之。陛下在此，虑有惊恐，请迁驾於长子城。俟贼乱平定，然后择日还朝。」建明不敢违，即日迁去，城远晋阳五十里。一日，秀容告急，报说：「步蕃以救驾为名，夺去沿边四郡。现今兵临城下，日夜攻打，秀容危如纍卵。」兆谓诸将曰：「秀容吾根本地，今被步蕃围困，须速救之。但彼以救驾为名，人心易惑。必先除了孝庄，使彼无名可托。」慕容绍宗力谏，以为不可。兆不听，遣人缢敬宗於三级佛寺。并陈留王杀之，其妃亦尔朱荣女，大骂兆，兆亦逼令自杀。
　　次日，起兵十万，亲御步蕃，兵至秀容。步蕃知兆来，退军十里，排开阵势，发书讨战。万仁带领兵将，奋勇而来。步蕃私语洞真夫人曰：「吾先与战，佯为败走。汝伏兵於旁，从而截击，作法破之。使他片甲不留，则秀容唾手可得。」夫妇计议已定，步蕃出阵高叫道：「欺君之贼，速来受死！」
　　万仁大怒，拍马舞枪，直奔步蕃。步蕃举刀相迎。战了数合，步蕃本事本不及万仁，看看败下阵来。万仁赶去，众将齐上。河西兵尽皆退走。追至数里，约近南山，忽然狂风大起，沙雾四塞，天昏地暗，彼此不能相见。四面喊杀之声，如有千百万人马涌出。石块如雨，当之者头破脑裂。兵士各顾性命，四路逃窜。万仁心慌，亦望后飞马而走。将至秀容，天色渐朗。只见一员女将领了数万人马，拦路截住，大喝道：「我洞真夫人在此，败将休走！」万仁此时仅有残兵百余，又怕妖法利害，焉敢恋战，夺路而走，急急逃入城内。
　　其余跟随军士，被蛮兵杀得罄尽。十万兵马，存者不及三分之一。外边攻打又急，算来孤城难守，随即弃城而逃。步蕃得了城池，领军追赶。万仁且战且走，连败十三次，方到晋阳，闭城拒守。乃召诸将，问计曰：「寇强难犯，若何御之？」参军高荣祖曰：「步蕃兵势甚大，兼有妖妇之助，以大王之雄武尚且失利，何况帐下诸将？唯有高晋州智勇兼备，手下良将又多，大王须召之，并力而战，则敌可破矣。」兆曰：「六浑与吾有嫌，召之恐不肯来。」
　　众将曰：「六浑素受天柱厚恩，必不以小嫌弃大义。」
　　兆乃修书一封，遣使者二人星夜往晋州求救。欢得书，问诸将曰：「步蕃兵逼晋阳，兆来求救，当救之否？」尉景曰：「兆乃国贼，今败於步蕃，正宜视其灭亡，何用救之？」众将皆以为然。欢微笑道：「诸君但欲泄目前之忿，不顾后日之患。步蕃负固久矣，被他夺去并州，抚而有之，兵势益大，将来必为中国之患，是生一劲敌也。不如乘此争战方始，与兆并力灭之，可免后忧。兆乃匹夫之勇，除之甚易，不足虑也。」众皆歎服。於是使人先去回报，援兵即至，以安兆意。遂点窦泰、彭乐、尉景、段韶等，将精兵三千，往山西进发。又进谓桐花曰：「闻蛮妇妖术利害，欲带卿去，以破其术。」
　　桐花欣然受命，领一千军为后队。欢又下令：「兵行须缓，日不过三十里，或随路登玩，或停军饮酒。」诸将疑之，都督贺拔过儿曰：「诸公识主帅之意乎？万仁为步蕃所困，此时犹能支持。故缓行以弊之，直待危急之甚，进兵相救，其感恩方深。」众疑始释。欢闻之曰：「过儿知吾心也。」万仁得报，坚守城池，专等高家人马到来。日久不见军至，心甚焦闷。蛮兵在城下日夜辱骂，那里耐得。此时兵众稍集，便又开兵出战。那知洞真作起妖法，又杀得大败亏输，伤了勇将数员。乃遣使络绎告急於欢，欢辞以连日天雨，山路难行，加以汾河无桥，兵不得渡。兆得报，心甚惶急。又见步蕃兵势日增，危城破在旦夕，只得弃了晋阳，望汾河进发。探得高军已渡汾水，心中始安。迎着高军，遂与相见。兆诉以危急之状，欢曰：「大王勿忧。步蕃虽强，六浑至此，保为大王一鼓擒之。」遂进兵，兆军随后。
　　步蕃得了晋阳，自道无敌，命洞真镇守秀容，自领大军来捉万仁。一日，闻晋州兵马来救，大军不满五千，两军相遇，心甚轻之，下令军中曰：「今日进兵，莫放一骑得还。」欢率诸将亲至阵前观看，喜曰：「兵虽众，军阵不整，易破也。」因命彭乐讨战，须先斩将以挫其锋。彭乐一骑飞出，高叫道：「我彭乐也。有勇者来，无勇者退。」步蕃命一勇将出敌，战不数合，被斩於马下。彭乐呼呼大笑。恼了蛮将二员，双马齐出，夹攻彭乐。乐奋起神威，一刀一个，尽皆杀死。欢见对阵都有惧色，鞭梢一指，诸将枪刀齐举，冲突过来。贼兵迎住混战。彭乐乘势直奔中军。步蕃敌住，战了数合，不能招架，虚掩一刀而走。欢见步蕃欲走，忙发一箭，正中面门，步蕃翻身落马，遂擒之。高声呼曰：「步蕃已擒，余众止杀。」贼兵一闻主帅被擒，顿时溃散。大兵从后掩杀。正是：屍横遍野，流血成川。城中守兵闻败，亦相率而逃。遂复晋阳。欢与兆并马入城，大犒三军。兆谓欢曰：「晋阳已复，秀容一路尚被贼据。欲屈公前往，扫除妖孽。」欢曰：「不必吾往，吾有女将桐花足以平之。」兆大喜，便请出军。欢命桐花将后军改作前队，付以健将四员，去捉妖妇。桐花领命而往。
　　时洞真夫人守在秀容，忽报前军已败，夫主被擒，不胜愤怒，正欲进兵报仇，高家兵马已到。忙即设阵相迎，见对过阵上却是一美貌女子，身披绣甲，手执双刀，坐在马上，左右排列数将。洞真道：「女将何名？」桐花应曰：「吾乃高晋州麾下女将桐花是也。你敢是步蕃之妇洞真么？」洞真欺他柔弱，便道：「今日你我相遇，不用他人助战，单是二人各显本事何如？」
　　桐花笑答道：「使得。」彼此纵马向前，一个举刀便砍，一个使剑相迎。剑来刀往，约有三十回合。洞真战桐花不下，便道：「且住，停一回再战。」
　　桐花道：「由你。」只见他回至阵前，口中念念有词。桐花知他作法，便亦默念真言。那知狂风起而即止，沙石全不走动。洞真见法不灵，愈加愤怒，拍马向前曰：「来，来，来，我与你再战。」桐花不慌不忙，便与交兵。战到酣处，回马便走。洞真方欲来赶，桐花取出红绳一条，望空抛起。忽见火龙一条，身长三丈，向洞真身上扑来。洞真心慌便走，已被火龙缠住，跌下马来。众将齐上，把挠勾拖住，贼兵无主，一时大溃，遂乘势夺转秀容城。
　　余众或降或逃。所失城池，尽行恢复，遣使并州告捷。万仁大喜，诸将入贺。
　　不一日，桐花回军，解到洞真夫人。欢命取出步蕃，一齐斩首。兆斯时疆土复完，深感六浑之力。桐花请於欢曰：「妖寇已平，吾欲先归。」不见万仁而去。次日，万仁设宴，酬劳诸将，并请桐花相见。欢辞已去，兆遣人追送珍宝以劳之。兆感欢甚密，语欢曰：「我昔日与君交情本厚，今又救我於危难之中，足见爱我良深。但将来各处一方，恐被他人离间，欲与君结为兄弟，共立盟誓，患难相扶，君意何如？」欢曰：「此六浑之愿也。」遂共订盟，相得益欢。一日，兆与欢共猎南山，见饥民满道。晚而归饮，酒至半酣，欢因言：「民穷宜恤，愿王少留意。」兆曰：「正有一事，欲与弟商。向来六镇之人，各立一人为主，后被葛荣吞并。天桂杀荣，乃借其军，共有四十余万，流入并、肆二州。因荒乱不能存活，大小反了二十六次。我已诛杀过半，尚谋乱不已。亡去为盗者，不可胜数。吾弟高见，若何治之？」欢曰：「此等反乱，皆由无人管领所致。大王宜选腹心之佐，统领其众，使不失所。若有谋畔，罪归主将，则自然服矣。」兆曰：「弟言甚是，但无人可胜其任。」贺拔允曰：「大王手下诸将，统了数千人马尚不能整顿，况二十万之众，岂易言治？臣意能当此任者，非六浑不可。」欢恐兆疑，大怒曰：「天柱在时，奴辈伏处有如鹰犬。今日天下事取舍在王，允何得妄言？可斩也！」兆曰：「吾意亦然，弟当为我统之。」欢阳为逊谢。兆付箭一枝，曰：「全以相委，以此为信。」宴罢欢出，恐兆酒醒反悔，宣言於众曰：「受委统州镇兵，可集汾东，听受号令。」还营，建牙旗於阳曲川，分列部分。六镇之兵素恶万仁残暴，乐欢宽仁，一闻此令，无不毕至。居无何，欢又使刘贵请於兆曰：「并、肆频岁荒旱，降户掘田鼠而食，面无穀色，徒污境内。请令就食山东，待温饱之后，更受处分。」兆从其议。慕容绍宗进谏曰：「闻大王以三州六镇之兵尽受六浑节制，大事去矣。今天下汹汹，四方纷扰，人怀异望。六浑雄才盖世，遽以二十万众付之，譬如蛟龙借以云雨，后不可制，王必悔之。」兆曰：「无害，有香火重誓在，六浑必不负我。」绍宗曰：「亲兄弟尚不可信，况香火兄弟耶？」时兆兄弟叔姪皆相疑忌，故绍宗以此动之。
　　兆不语，绍宗遂退。而兆之左右平日皆受欢金，因称：「绍宗与欢有隙，故尔谗害。晋州闻之，得毋携贰其心乎？」兆怒曰：「吾与六浑盟言未乾，绍宗何得便来离间？不治其罪，六浑之心不安。」遂收绍宗囚之。遣人通知六浑，催其速发。六浑乃集六镇之人，各给口粮、路费，陆续起发，半月兵行始尽。然后别了万仁，一路唱凯歌而回。
　　斯时欢以三千人破了步蕃四十万之众，威振山西，人人悦服，沿途之民皆顶香相送。行至滏口，忽见一枝人马，旌旗浩浩，剑戟森森，望北而来。
　　相遇之际，各问来历，乃是北乡公主同了尔朱皇后回到晋阳去的。欢命停军一旁，让他过去。军兵过完，却有一群马匹，形体高大，矫健异常，约有三百余骑，在后赶着走。欢思军中正少战骑，北乡女流何用此马，便唤彭乐、段荣二将赶向北乡告借，如不许，则夺之以归。二将知北乡必不肯借。也不去通知，竟杀散管马军士，掠取以返。北乡闻之，大怒道：「高欢吾家旧人，何敢强夺吾马？」欲回军追讨，奈军无良将，恐敌他不过，於是遣人飞报万仁，教他领兵前来，问罪於欢。但未识北乡何以回北，六浑夺马之后又生出甚么事来，且听下回细述。
第二十二卷     立广陵建明让位　杀白鹞高乾起兵
　　先是北乡公主在京，终日营中闷坐，因念孝庄北去，皇后独处宫中，全无依靠，将来建明入都，更不得自主，不如同归晋阳，母女相依，后乃从之而来。那知路遇高家军马，被他夺去马匹，即报知万仁。万仁怒道：「六浑去未多时，如何便生反念？」乃释绍宗之囚，召而问之。绍宗曰：「彼未出吾境中，犹是掌握中物。大王速点人马，紧紧追上，擒之以归，方免后患。」
　　万仁听了，忙点铁骑三千，出了并州，星夜赶来。赶到漳河津边，六浑才渡浮桥过去。万仁亦欲上桥。说也奇怪，顿时河流涌下，洪波冲起，浮桥尽坏。
　　忙即退下数十步，把马勒住，高叫：「六浑且停人马，尚有话说。」欢见兆来，知为马故，便走至岸边，隔水问曰：「大王何以至此？」兆指欢曰：「我以尔为腹心，如何全无信义，擅夺我家之马？」六浑下拜道：「欢之借马非有他故，为备山东盗耳。王信公主之言，亲自追来，欢不辞渡水而死。但恐此众便叛，反贻大王忧耳。」兆闻欢言，大悦曰：「我固知尔决不相负。乍闻公主诉汝无礼，不得不怒，故来问汝。」此时河流已退，兆乃轻马渡水，与欢共坐幕下，陈谢并无疑意，拔刀授欢，引颈使欢砍之。欢大哭曰：「自天柱之薨，六浑更何所仰？但愿大家千万岁，以伸力用耳。今为旁人构间，大家何忍复出此言？」盖大家者天子之称。欢欲愚之，故以此相称耳。兆益信欢为诚，投刀於地，复斩白马，与欢为誓。索酒酣饮至醉，就宿营中。欢闻帐外行动声，走出，见尉景执刀而来。欢拉至后帐，问欲何为。景曰：「万仁在此，是欲授首於我也。杀之为敬宗报仇，为万民除害。及今不杀，更复何待？吾已伏壮士於帐外。」说罢欲走。欢齧臂止之曰：「汝莫乱为，今杀之，其党必奔归聚结。吾兵饥马瘦，不可与敌。若英雄乘之而起，则为害滋甚。不如且置之，兆虽骁勇，凶悍无谋，可玩之股掌之上，异日除之何难？」
　　景乃止。旦日，兆归营，复来召欢，设宴以待。欢将上马往，孙腾牵欢衣曰：「兆心叵测，公奈何以天下仰赖之身，试之不测之渊？」欢笑而止。兆见欢不来，复大怒，隔水肆骂，欢不顾而去。时兆有心腹将念贤，管领降户家属，别为一营，随欢东行，凌虐降户。欢伪与亲善，解其佩刀观玩，乘间杀之。
　　镇兵感悦，益愿附从。今且按下不表。
　　且说万仁驰归晋阳，北乡及后已归旧府。兆来见，说起孝庄已经缢死，并陈留王夫妇亦赐自尽。母女变色，然权在他手，只好暗暗深恨而已。兆见疆土已宁，择日送建明帝入洛，发书世隆，令率百官邙山迎驾。那知天光在洛已与世隆密议，以建明为元英之弟，帝室疏属，又无人望，恐人心不服，欲更立亲近，以为社稷之主。有广陵王恭者，元羽之子，好学有器度，正光中为给事黄门侍郎。以元叉擅权，托喑病居龙华佛寺。敬宗时有谗於帝者，言王蓄异志，阳为喑病。恭惧，逃於洛山，执之至京系治，久之以无状获免。
　　行台郎中薛孝通与王有旧，说天光曰：「广陵王高祖犹子，夙有令望，沉晦不言，多历年所。若奉以为主，必天人允协。」天光言之世隆，世隆以为然。
　　唯度律属意南阳王宝炬，乃曰：「广陵口不能言，何以治天下？」世隆等亦疑其实喑，因使尔朱彦伯潜往敦谕，且胁之。王曰：「天何言哉？」世隆等闻之，皆大喜，遂定迎立之议。建明帝至邙山，世隆先为之作禅文，使泰山太守窦瑗执鞭独入行宫，启建明曰：「天人之望皆属广陵，愿陛下行尧舜之事。」袖中取出禅文示之。建明惧不敢违，遂自署。窦瑗回报，群臣上尊号於广陵，广陵奉表三让，然后即位。大赦，改元普泰，是为节闵帝。黄门侍郎邢子才为赦文，叙敬宗枉杀太原王荣之状，帝曰：「永安手剪强臣，非为失德。直以天未厌乱，故逢成济之祸耳。」因顾左右，取笔自作赦文，直言：朕以寡德，运属乐推，思与亿兆同兹大庆。肆眚之科，一依常式。帝闭口八年，至是乃言，中外欣然，以为明主，望致太平。次日，诏以三皇称皇，五帝称帝，三代称王，盖递为冲挹。自秦以来，竞称皇帝，予今但称帝，亦已褒矣。加世隆仪同三司，赠尔朱荣相国、晋王，加九锡。世隆使百官议荣配飨。司直刘季明曰：「人臣配飨於君，必与君一心一德，生为良辅，死得共食庙中。今太原王荣若配世宗，於时无功；若配孝明，亲害其母；若配庄帝，为臣不终。以此论之，无所可配。」世隆怒曰：「汝应死！」季明曰：「下官既为议首，依礼而言，若有不合，剪戮唯命。」世隆见其言直，亦不之罪。不得已，以荣配高祖庙廷。又为荣立庙於首阳山，因周公之庙而为之，以荣功可比周公也。庙成，具太牢往祭，百官俱集。俄而，云雾四合，雷雨大作，火焚其庙，泥像皆为齑粉，世隆败兴而回。诏到并州，兆以不与废立之谋，怒不受诏，欲发兵讨世隆。世隆惧，遣尔朱彦伯往谕再三。兵虽罢，怒世隆不已。先是敬宗命将军史仵龙、杨文义，领兵守太行岭。万仁南向，二人帅众先降。至是欲封二人为千户侯。帝曰：「仵龙、文义於王有功，於国无勋。」竟不许。仲远镇滑台，用其下为西兖州刺史，先用后奏。诏答曰：「已能近补，何劳远闻。」人皆服帝之明敏。然是时天光专制关右，兆奄有并、汾，仲远擅命徐、兖。世隆居中用事，贪淫无忌，生杀自专，事无大小不先白，有司不敢行，天子徒拥虚位。又欲收军士之心，泛加阶级，皆为将军，无复员限。自是勋赏之官大致猥滥，人不复贵。仲远在外，贪虐尤甚，所部富室大族多诬以谋反，籍没其妇女、财物，投男子於河，如是者不可胜数。东南州郡，自牧守下至士民畏如豺狼。由是四方之人皆恶尔朱氏，而冀其速亡矣。
　　再说幽州行台刘灵助，自谓方术足以动人，推算尔朱氏将衰，乃起兵自称燕王，声言为敬宗复仇，且妄述图谶云：「刘氏当王。」由是幽、瀛、沧、冀之民多从之，进取博陵、安国二城。兆使大都督侯渊讨之。又兆以高乾兄弟有雄才，现居冀州，灵助反，亦防其作乱，遣监军孙白鹞至信都，托言调发民马，民户须自送纳，欲俟高乾弟兄送马而执之。乾闻白鹞来，谓诸弟曰：「万仁无端调发民马，令民户自送，其意未必不为吾弟兄而然。」敖曹曰：「刘灵助反於幽州，祸乱四起。吾弟兄何不招集乡勇，举兵应之。」乾曰：「然，但必得此人合谋，方能成事。」敖曹问：「何人？」乾曰：「前河内太守封隆之避尔朱之势，弃职家居。为人慷慨好施，甚得众心。其父封翼素以忠义自矢。吾当自往说之。」乾至隆之家，隆之接入，直至内堂逊坐。两下说起国家多故，互相嗟歎。隆之曰：「敬宗被弑，万仁益横，君岂忘帝河桥相送时乎？」乾见说，悲不自胜，因曰：「吾素怀复仇之念，惜无同志想助。此来特与君谋，欲同集义勇，袭据信都，以为进取之计。君能有意乎？」
　　隆之曰：「吾有父在，须先禀命。」话犹未了，只见屏风背后走出封翼，向高乾曰：「吾有此心久矣。足下果能为国复仇，莫患吾父子不从，虽赴汤蹈火，亦不辞也。」相与订定日期，各去打点行事。隆之家素豪富，僮仆不下数百，门下多武勇之士，起事甚易。乾与敖曹素有旧旅，一呼毕集。至期，敖曹先率数十骑突入，把持城门，余众尽入。封隆之从中亦起。冀州兵将素畏敖曹骁勇，莫敢来敌。杀入府署，执下刺史元嶷，白鹞闻乱欲逃，擒而杀之，一城慑伏。乾等欲推封翼行州事，翼曰：「和集乡里，我不如皮。」乃奉隆之行州事。为敬宗举哀，将士皆缟素，升坛誓众，移檄州郡，共讨尔朱氏。刘灵助闻冀州举义，遣使来招。乾将结为外援，劝隆之受其节度。忽报殷州刺史尔朱羽生将兵五千，来袭信都。敖曹不暇擐甲，领十余骑进击。乾恐有失，遣五百人往救。未及赶上，敖曹已交兵，杀其勇将数员，羽生败走。
　　盖敖曹马矟绝世，所向无前，故能以十余骑退五千兵也。由是敖曹之勇着於四方。今且按下。
　　再说高欢自离漳河，往山东进发。兵至壶关，关口有大王山一座，地势阻绝，中有一寺极大。宣武时，有术士言：「寺中应有天子宿其处六十日。」
　　魏主闻之，命毁其寺，不许人入山居住。后有朔州贼兵令贵据此山为巢穴，招集兵马，掠取四方，兵精粮足，官军莫敢讨。欢兵至，此时正忧粮乏，欲取其资，以济军用。引兵攻之，贼众拒守甚严，不得进。乃以弱卒诱之，交兵辄走，贼乘胜追下。伏精骑於旁，截而击之，遂擒令贵，余众皆降。尽收其钱帛粮米。令贵有妹灵仙美而勇，欢纳之为妾。屯兵山中六十日。及闻高乾据冀州，乃引兵东出，声言欲讨信都。信都人皆惧曰：「欢若来，非尔朱羽生可比。新破步蕃，兵威正盛，何以御之？」高乾谓隆之道：「高晋州雄略冠世，其志不居人下。且尔朱无道，弑君虐民，正是英雄立功之会。今日之来，必有深谋，吾当轻马迎之，密参意旨，无庸惧也。」乃将十余骑迎欢，潜谒欢於滏口。欢见乾至，大悦，握手问曰：「公山东豪俊，今来何以教欢？」
　　乾曰：「尔朱酷逆，痛结人神，凡曰有知，莫不思奋。明公威德素着，天下倾心。若兵以义立，则倔强之徒不足为公敌矣。鄙州虽小，户口不减十万，谷稭之税，足济军资。愿公熟思其计。」乾意气激昂，言辞慷慨，欢恨相见之晚，遂与同帐而寝。次日，乾拜别，谓欢曰：「愿公速来为主，吾与封隆之封府库以待。」欢谢曰：「诺。」乾回报隆之，人心始安。
　　先是河南太守赵郡李显甫喜豪侠，集族姓数千家於殷州西山，有五六十里之地。显甫卒，子元忠继之。家素富，多出贷求利，元忠悉焚契免责，乡人甚敬之。时盗贼蠭起，路梗不能行。有经过赵郡者，投元忠求援。元忠遣奴为导，曰：「若逢贼，但道李元忠名氏，贼自退避。」行旅皆赖以无恐。
　　及葛荣反，元忠率乡党作垒以自保。坐在槲树下，前后斩违命者三百人，众率遵其约束。贼至，辄击却之。葛荣既平，朝廷以元忠能保护一方，就拜南赵郡太守。好酒，落拓不羁，故无政绩。及尔朱兆杀敬宗，元忠弃官归，谋举兵讨之。会欢东出，元忠谓其党曰：「吾将迎之。」众曰：「欢平日党於尔朱，今来欲复冀州，迎之何为？」元忠大笑曰：「此非诸君所知也。吾将与欢共灭尔朱。闻吾至，欢必倒屣以迎也。」於是乘露车，载素筝、浊酒以往。但未识元忠遇欢作何言论，且俟下回再讲。
第二十三卷     假遣军六镇愿反　播流言万仁失援
　　话说李元忠迎着欢军，便向辕门请谒。欢以元忠素有好饮之名，疑为酒客，未即接见。元忠下车独坐，酌酒擘脯，旁若无人，谓门者曰：「素闻公延揽隽杰，今国士到门，不吐哺辍洗以迎，其人可知。还吾刺，勿通也。」
　　门者以告，欢遽见之，引入帐中，设酒相酌。觞再行，元忠取素筝鼓之，悲歌慷慨，歌阕，谓欢曰：「天下形势可见，明公犹事尔朱耶？」欢曰：「富贵皆因彼所致，安敢不尽节？」元忠曰：「非英雄也。高乾邕兄弟已来否？」
　　时乾已见欢，欢绐之曰：「从叔辈粗，何肯来？」盖乾与欢同姓，故称从叔。
　　元忠曰：「虽粗，并解事。」欢曰：「赵郡醉矣。」使人扶出。元忠不肯起，孙腾进曰：「天遣此君来，不可违也。」欢乃复留与语。元忠慷慨流涕，欢亦悲不自胜。元忠因进策曰：「殷州小，无粮仗，不足以济大事。若向冀州，高乾邕兄弟必为明公主人，殷州便以相委。冀、殷既合，沧、瀛、幽、定自然帖服。唯刘诞性黠，或当乖拒，然非明公之敌。时哉！时哉！不可失也。」
　　欢急握其手而谢之曰：「君如有意，欢之大幸也，敢不如命？」元忠密约而去。
　　欢至山东，约勒士卒，民间丝毫无犯。时 麦方熟，欢过其地，恐马伤麦，亲率士卒牵马步行，百姓大悦。远近闻之，皆曰：「高晋州将兵整肃。」
　　民得安堵，益归心焉。军乏粮，求粮於相州刺史刘诞，诞不与。有车营租米万石，欢命军士取之，诞不能拒。进至信都，封隆之、高乾等开门纳之，奉以为主。时敖曹在外掠地，闻乾与隆之以冀州相让，心大不服，曰：「大丈夫何事畏人？吾兄懦怯乃尔。」遗妇人服以辱之。欢曰：「彼未知吾心也。」
　　欲遣人谕之未得。时欢子高澄年十岁，随军中，谓父曰：「儿请招之。」欢许之，左右曰：「公子年幼，敖曹粗勇，去恐有失。」欢曰：「敖曹虽粗，未必敢害吾子。澄虽幼，颇聪明晓事。且不遣澄去，不足以结其心也。」遂命十余骑随往。澄见敖曹，以子孙礼下之。敖曹曰：「公子来此何意？」澄曰：「敢问君家举义，为君乎？为身乎？」敖曹曰：「吾志灭尔朱，以复君仇也。」澄曰：「若然，公子志即吾父之志也。何不同心并力以靖国家，而分彼此为？吾闻识时务者为俊傑，令兄能识之，而公反笑以为怯，何也？吾父今日不命他人来，而遣吾来者，欲伸明己意耳。愿公熟思之。」敖曹见公子聪明才辩，气度从容，不觉为之心折，曰：「敬闻命矣。愿从公子同归。」
　　便并马而回。欢大喜，谓敖曹曰：「吾方与子共济大事，子乌得自外。」敖曹再拜，曰：「顷见公子，已知公心，敢不尽力？」欢爱其勇，署之为都督，宠任逾於旧人。尔朱兆闻欢已得冀州，兵势日盛，恐后难制，密奏帝加以重爵，召之入京，而后图之。帝乃发诏，封欢为渤海王，征其入朝。欢受王爵，不就征。
　　再说侯渊进讨灵助至固城，渊畏其众，欲引兵西入，据关拒险以待其变。
　　副将叱列延庆曰：「灵助庸人，假妖术以惑众。大兵一临，彼皆恃其符魇，岂肯戮力致死，与吾争胜负哉？不如出营城外，诈言西归，灵助闻之，必自弛纵，然后潜军击之，往则擒成矣。」渊从之，出顿城西，声言欲还。次日，简精骑一千，夜发，直破其垒。灵助败走，斩之。初灵助起兵，自占胜负曰：「三月之末，我必入定州。尔朱氏不久当灭。」及灵助首函入定州，果以是月之末。捷闻，加兆天柱大将军。兆辞天柱之号，曰：「此叔父所终之官，我不敢受。」寻加都督十州诸军事，世袭并州刺史，兆乃悦。兆狂暴益甚，将士俱有离心。镇南将军斛律金东奔於欢，劝欢起兵以讨尔朱。欢素知其智勇，引为腹心。有尔朱都获兆疏属，为兆别将，忧兆残暴，灭亡不久，率千骑出井陉，托言巡视流民，东附於欢。欢见人心归附，乃召孙腾、娄昭、段荣、尉景於密室中，谓之曰：「今四方喁喁，皆望吾举义，以除尔朱之虐，为百姓更生，吾不可以负天下之望。然镇户暂得安居，必先有以耸动其心，方可举事，卿等知之。」众皆会意而退。乃诈为万仁书，将以六镇人配契胡为部曲，使人辕门投递，宣佈於众，众皆忧惧。又诈为并州兵符，征发迁户讨步落稽，限即日起发。欢发万人将遣，孙腾、尉景为请宽留五日。至期，又将发。孙、尉二人复请再宽五日。又五日，欢令於众曰：「此行再难缓矣。」
　　亲送之郊，雪涕执别。众皆号恸，声震郊野。欢乃谕之曰：「与尔俱为失乡客，义同一家。本期终始相聚，不意在上征发乃尔！今直西向已当死，后军期又当死，配国人又当死，吾何忍见尔等之无辜而死也？」众皆叩头求救，欢曰：「为之奈何？」众曰：「唯有反耳！」欢曰：「反乃急计，然当推一人为主。谁可主者？」众皆曰：「唯大王可为我主。」欢曰：「尔等皆我乡里，久后难制，不见葛荣乎？虽有百万之众，曾无法度，终自败灭。今以吾为主，当与前异，毋得凌汉人、犯军令，生死任吾则可。不然，不能为取笑天下。」众皆跪地，顿颡曰：「生死惟大王命。」乃椎牛飨士，建义於信都，然亦未敢显言叛尔朱也。未几，李元忠起兵逼殷州。尔朱羽生闭城拒守。欢阳为之援，令高乾帅众救之，暗使人授意元忠。乾至，元忠败走。乃轻骑入见羽生，相与指画军事。羽生信之，出城劳军，因擒杀之。元忠进据其城，乾持羽生首谒欢，欢拊膺曰：「今日反决矣！」乃以元忠为殷州刺史，镇广阿。欢於是移檄州郡，抗表罪状尔朱。其略曰：外拥强兵，虐政遍行四海；内持大柄，凶威上逼九重。豺狼结队，弑君之罪已彰；虺蜴成群，篡国之形渐兆。一门济恶，六合痛心。不加斧钺之诛，难期社稷之安。今臣兵以义举，谋由众定。旌旗所指，逆贼咸除；军旅来前，奸党尽灭。上固天位於苞桑，下救万民於水火。云云。
　　世隆见之，大惊失色，乃匿其表不上。
　　且说魏司空杨津，家世孝友，缌麻同爨。门内七郡太守，三十二州刺史，津弟兄四人，皆位居三公。孝庄帝诛荣，杨侃预其谋。尔朱兆入洛，侃惧祸，逃还乡里，居华阴旧宅。津与兄顺留洛阳。天光守雍州，忌之，杀侃，尽灭其族。致书世隆，世隆遂诬杨氏谋反，遣兵围其宅，无少长皆杀之。闻者无不痛恨。津之愔，字遵彦，年十八，好学多才，时适在外。及归，城门已闭，投宿亲戚家，得免於难。次日闻变，星夜逃走。念当世英雄，唯贺六浑可倚以报仇，遂来冀州。正遇欢出，叩首马前，哭诉家难。欢方起义，正欲收揽人望，知愔为名家子，遂留入府中。愔进讨尔朱之策，皆合欢意，甚敬待之。
　　尔朱兆闻羽生死，大怒，自将步骑二万，出井陉口，来攻殷州。元忠畏之，弃城奔信都。兆遂进据殷州，而未敢遽与欢战，求济於仲远、度律。初，二人闻欢起兵，皆笑曰：「此子寻死耳，一鼓可以擒之。」得兆书，相会进兵。欢知兆到，谓众将曰：「今日不得不与战矣。」孙腾以朝廷隔绝，劝欢另立新君，以申号令，庶将士心坚。欢从之，遂立渤海太守元朗为帝，改元中兴。封欢为侍中丞相、都督中外诸军事。高乾为侍中，敖曹为骠骑大将军，孙腾为尚书左仆射，封隆之为吏部尚书。余皆进爵有差。立澄为渤海王世子。
　　一日，忽报仲远、度律共有十万人马来助万仁。又报世隆遣将军斛斯椿、贺拔破胡、贾显智领兵三万前来，兵势甚盛，欢乃纵反间之计。宣佈流言以疑之。言世隆与度律、仲远谋欲杀兆，又言兆与欢暗中通谋，欲杀度律等。当是时，兆军屯於广河山前，仲远、度律营於阳平县北，相去数里。闻流言，各生疑惧，徘徊不进。度律曰：「万仁已与六浑相恶，岂复一心？但我疑可释，而彼疑不解，奈何？」仲远因遣贺拔胜、斛斯椿往释其疑，劝谕再三。
　　兆疑稍解，乃领轻骑三百，与二人同至仲远营。仲远、度律接入帐中坐方定，未及交言，万仁颜色顿异，手舞马鞭，长啸凝望。忽疑仲远等有变，即起趋出，上马而去。仲远复使椿与胜追之，万仁执二人以归，仲远、度律大惧，各引兵回。万仁归营欲斩破胡，乃数其罪曰：「尔杀卫可孤，罪一。天柱亡而不与世隆同来，罪二。反为朝廷出力东征仲远，罪三。吾欲杀汝久矣。」
　　喝令推出斩之。胜曰：「可孤为国大患，吾父子诛之，不以为功而反以为罪乎？天柱之死，以君诛臣，胜宁负王家不负朝廷，不以为忠而反以为罪乎？今日被执，生死唯命。但大敌在前，王家骨肉成仇，自古及今未有如是而不亡者也。胜不惧死，只恐大王失算耳。」兆见其言有理，乃舍之。二人归，见诸军皆去，遂亦还洛。
　　欢闻之大喜，遂进兵与万仁对垒。将战，欢谕诸将曰：「今日之战，胜则进而有成，败则退亦难保。两路虽退，万仁兵众且强，未易破也，众将勉之。」段韶曰：「大王勿忧。所谓众者，得天下之心。所谓强者，得人之死力。尔朱氏上弑天子，中屠公卿，下害百姓。大王以顺讨逆，如汤沃雪，何众强之有？」欢曰：「未识天意若何？」韶曰：「皇天无亲，惟德是辅。万仁自矜其勇，失将士心，智者不为用谋，勇者不为用力，人心已去，天意可知，又何疑焉？」三军闻之，胆气益壮。欢使韶领千骑，先犯其锋。韶便一马当先，直冲过去。正遇敌将达奚承贵，两下交锋，段韶手快，一枪刺死承贵。众兵呐喊，齐赶入阵，奋力乱杀。兆在后军知前队有失，忙催人马赶上，见一少年将甚是勇猛，大喝一声道：「何物小子，在此横行？」段韶也不回言，提枪便刺。万仁大怒，随手架开，舞动神枪，连刺几下。段韶不能抵敌，回马便走。万仁喝道：「败将休走！」拍马赶上。只见一枝兵横冲过来，当先一将乃是窦泰，接住万仁便战。韶亦回马夹攻。万仁有万夫不当之勇，岂惧二将。斯时欢率大军齐进，呼声动地，两下纷纷混战。厍狄乾见二将战万仁不下，亦来助战。六镇人平日受万仁凌虐，深恨切齿，今日相遇，巴不得杀个罄尽。故人人戮力，个个致死。欢军士无不一以当百，兆兵大败。万仁见大众已溃，心慌意乱，只得夺路而走。三将不舍，追至十里外方歇。万仁逃脱，收集残兵，不及三分之一，山东不敢久停，急急逃归晋阳。欢俘甲士五千，收资粮器械无数。诸将入贺，欢曰：「万仁虽未授首，亦足破其胆矣。然兵以利用，今当乘此锐气，进取相州，以张形势。」诸将皆曰：「唯大王命。」盖相州即邺城，帝王建都之地，故欢急欲取之。但未识此行成败若何，且听下回再述。
第二十四卷     据邺城四方响应　平洛邑百尔归诚
　　话说高王兵至邺都，刺史刘诞因前借粮不与，畏惧不敢降，督率兵士闭门拒守。高王引兵攻之，连日不下，遂於城下暗掘地道，承之以木，道成焚木，城遂陷。刘诞不得已，乞降，用之为军中末将。巡骑拿获逃官一人，名麻祥，解至军中。盖祥时为汤阴县令，闻高王至，惧报昔日之辱，挈妻子逃去，遂被获。见王，叩头请罪。王曰：「汝前辱我，罪应诛，然汝头何足污吾刃。」纵之去。汾州行事刘贵平素归心，闻王在邺建义，弃了汾州，率兵一万前来相助。王大喜。青州大都督崔灵珍、行事耿翔皆遣归附。自是投诚者不绝。一日，有一少年将军，自称王之从弟高岳，叩辕求见。王命引入帐下，叩其所由，乃王伯父高优之子，向出雁门居住，所以不相往来。今闻王建义起兵，千里求投。岳身长七尺，容貌堂堂，武勇绝伦。王器爱之，留入内衙，令澄拜见其叔。
　　邺城游京之曾为朔州刺史，有女名瑞娘，容颜绝世，名播四方。王未达时闻其美，慕之，大有光武思阴丽华之意，今闻女尚待聘，欲娶之。恐游不允，乃命封隆之、窦泰二将为媒，以铁骑二千临其门，京之大恐。先一夜，瑞娘梦见白龙一条从空下降，爪其身入云中，大惊而醒。述诸父母，皆以为异。是日，封、窦二将奉高王命来求其女。京之知势不可拒，又感女梦，遂拜而受命，王遂娶之。瑞娘颜色既美，性又聪明，由是恩宠无比。待京之以上宾之礼。三日后，亲到游氏家拜见其父母。先是王为尔朱将，停军上党。
　　清明日与刘贵、段荣引领军校五十骑，往深山射猎。天晚迷途，投宿於王士贵家。士贵见王有异相，又其睡处赤光满屋，知后必大贵。有女千花，年十八，有容色，愿以嫁王。王却之，士贵坚留成亲。刘贵、段荣亦劝成之，遂合卺焉。以军旅忙迫，三夜辄别，其后不相闻问者数年。至是士贵送女来，已生子四岁矣。王迎入府中，始复相聚。士贵亦留之邺城。今皆按下不表。
　　再说中兴二年正月，王命刘贵迎中兴帝入邺，赠永安帝为武怀皇帝，添设文武百官。王以杨愔为行台右丞，文檄教令，皆出其手，日加信任。世隆闻欢别立天子，进据邺都，欲往讨之，念非万仁协力，不能破高氏之兵。虑其猜忌不来，因卑词厚礼，多送金宝结之。又请节闵帝纳其次女金婉为后，诏於六月下聘。兆大悦，遂与世隆相睦，许即兴师，同灭高氏。斛斯椿私语贺拔胜曰：「天下怨毒尔朱甚於仇寇，异日必为高氏所灭。吾与将军助之，必同受祸。不如改计图之，庶有以自全。」胜曰：「天光与兆各据一方，欲尽去之甚难，去之不尽，必为后患。」椿曰：「勿忧，吾说世隆，使并召来。六浑智虑深沉，用兵不测，必能聚而歼之。」胜以为然，乃同见世隆，曰：「万仁新败於欢，恐不足恃，必得天光并力，庶几有济。」世隆从之，乃以书召天光曰：「高欢在山东作乱，扶立元朗为帝，兵称义举，欲灭吾家。万仁失利於前，必得吾姪致胜於后。同会并州，克期进讨。」天光得书，不欲勤师劳众，回书於世隆曰：「高欢一竖子耳，手下又无雄兵猛将，叔与万仁破之有余，何必姪也？」辞不赴。世隆患之。斛斯椿请往劝谕，乃至关中说天光曰：「欢与王家势不两立，并州恃勇轻敌，倘再败衄，大势瓦解，高氏兴，尔朱氏灭矣。此大王门户事，岂可坐视不救？」天光问计於贺拔岳，岳曰：「王家跨据三方，士马强盛。高氏初起，岂能相抗？但能骨肉同心，事无不捷。若互相猜疑，家祸不免，焉能制人？如下官所见，莫若且镇关中，先安根本。遣一上将，合势进讨。胜有以进，退有以守，庶万全无失。」天光不从，引兵东下。
　　闰三月壬寅，天光自长安，万仁自晋阳，度律自洛邑，仲远自东郡，皆会於邺城下。众号三十万，夹洹水而军。节闵帝以长孙稚为大行台，总督之。
　　癸丑，高农今尚书封隆之守邺，引兵出顿紫陌，大都督敖曹将乡里部曲三千人以从。欢曰：「高都督所将皆汉兵，恐不足集事，欲割鲜卑兵一千相杂配之。」敖曹曰：「吾所将兵练习已久，前后格斗不减鲜卑劲旅。今若杂之，情不相洽，胜则争功，败则推罪。不烦更配也。」庚申，尔朱兆帅轻骑三千，夜袭邺城，攻西门，不克而退。壬戌，欢将战，马不满二千，步兵不满三万，恐众寡不敌，乃於韩陵地方结为圆阵，连系车牛於后，以塞归路，示士卒必死，无一还心。兆望见欢，遥责欢以叛己。欢曰：「本所以戮力者，共辅帝室也，今天子何在？」兆曰：「永安枉害天柱，我报仇耳。」欢曰：「我昔初闻天柱讣，汝即疾据并州自大，岂得言不反耶？且以君杀臣，何报之有？今日义绝矣。」遂战。欢自将中军，敖曹将左军，高岳将右军。兆领十余骑，直奔中军。欢左右将皆出掠阵，亲自迎战，不能敌，遂败走。兆军乘之，中军失利。岳以五百骑冲其前，别将斛律金收散卒蹑其后，敖曹以三千骑自栗园出，横击之，分其军为二。岳与敖曹双战万仁，万仁退走。斛律金之子明月，年十二，手执画戟，拦住万仁不放。万仁欺他年幼，以枪挑之。那知明月力大无穷，架开枪还戟便刺，甚是骁勇。高王以兵沖天光营，天光败。仲远、度律军亦溃。於是诸将齐攻万仁，万仁杀条血路而逃。奔溃之势若江翻潮落，声振百里。王立阵前，驱兵赶杀。见有一骑飞至马前，叩首乞降，乃贺拔胜也。王喜，下马握手劳之，乃鸣金收军。俄而，诸将齐至，皆血染征袍。王曰：「观诸将之袍，可以知勇矣。顷有一小将力敌万仁者何人？」斛律金曰：「是吾子斛律光，不在军数，私自来战。」王曰：「真虎子也。」
　　召而劳之。兆败归，对慕容绍宗抚膺曰：「不用公言，以至於此。」即欲轻骑西走，绍宗反旗鸣角，收散卒，成军而去。於是兆还晋阳，仲远奔东都，度律劝天光且归洛阳。
　　斛斯椿见三路兵败，贺拔胜已降於欢，心益自危，谓都督贾显度、贾显智曰：「尔朱亡在旦夕，吾等尚为之用。欢若至京，罪吾等以逆党，将何以辩？今不先执尔朱氏，吾属死无类矣。」乃夜於桑下共相盟约，倍道先还。
　　世隆自度律去后，不见报捷，日夜忧疑。一日，昼寝於中堂，其妻偶出，忽见一人持其首去，大声惊喊。世隆亦大呼而起，曰：「还吾头来！」盖世隆梦中亦见一人斩其首去，谓其妻曰：「吾祸不久矣。」及闻败，夫妇相对而泣。尔朱彦伯欲自将兵守河桥，世隆不从，乃使外兵参军杨叔渊驰赴北中城，简阅败众，以次纳之。椿等夜至，门已闭，大呼求入。叔渊立城上谓椿曰：「吾奉大王命来此镇守，东来败兵不许胡乱收纳，须俟明日简阅，然后放入。」
　　椿乃诡说叔渊曰：「天光部下皆是西人，闻欲大掠洛邑，迁驾长安。宜先纳我，以为之备。」叔渊信之，开门放入。椿手斩叔渊，引兵据河桥，尽杀尔朱氏之党。度律、天光闻椿叛，欲进攻之，会大雨昼夜不止，士马疲顿，弓矢胶解不可用，遂西走，至灅波津，兵尽散，为人所擒。椿使行台长孙稚诣洛阳奏状，别使贾显智、张欢帅轻骑一千，掩袭世隆。斯时京中因大雨连日，不知外信。二人至，遂围世隆之第，执之内寝，囚其全家。长孙稚於神虎门启陈：「高欢义功既振，请诛尔朱一族。」时彦伯在禁直，节闵帝使人报之，彦伯狼狈出，出遇兵被执，与世隆俱斩於阊阖门外。送首於欢，度律、天光一并解去。帝使中书舍人卢辩劳欢於邺。欢使之见中兴帝，辩曰：「吾奉诏劳王，不闻又有天子。中兴正位洛阳，吾当见之，今则未可也。」言辞侃侃，欢不能夺，乃听使还。前此，天光东下，欲与侯莫陈悦俱东，留其弟尔朱显智镇守关中。贺拔岳知天光必败，欲留悦，共图显智，以应高王。计未得，宇文泰谓岳曰：「今天光尚近，悦未敢贰心，以此告之，恐其惊疑。然悦虽为主将，不能制物，若先说其众，必人有留心。悦进失尔朱之期，退恐人情变动，乘此说悦，事无不遂。」岳大喜，即令泰入悦军说之。悦止不行，及天光败，岳遂与悦共袭长安。泰帅轻骑为前驱，显智弃城走，追至华阴，擒而杀之。高王得报，以岳为关西大行台，岳即以泰为行台左丞，事无巨细皆委之。
　　再说尔朱仲远败，不敢归徐州，南奔梁。帐下都督乔宁、张子期中道弃之，诣邺城降。高王责之曰：「汝事仲远，擅其营利，盟契百重，许同死生。仲远徐州作逆，汝为戎首。今仲远南走，汝复叛之。事天子则不忠，事仲远则无信。犬马尚识饲之者，汝曾犬马之不若。」遂斩之。世隆有弟尔朱弼，为青州刺史，见世隆死，门户败，恐下叛之，累次与左右割臂为盟。帐下亲将冯绍隆说以割臂未足为诚，宜割心前之血以盟大众。弼从之。大集部下，披胸欲割，绍隆因刺杀之，送首高王。自是万仁、仲远虽未伏诛，而尔朱宗族已尽矣。四月辛巳，高王命尉景守邺，率诸将引兵向洛，奉中兴帝至邙山。
　　先使仆射魏兰根慰谕洛邑，且观节闵帝之为人。盖欢以中兴帝元朗宗派疏远，欲复奉节闵，故令兰根观之。兰根回报以帝神采高明，恐后难制。高乾兄弟及黄门侍郎崔稜亦力劝高王废之。於是召集百官，问所宜立。太仆綦母隽盛称节闵帝贤明，宜主社稷。欢尚未决， 作色曰：「若说贤明，自可待我高王徐登大位。广陵既为逆党所立，何得犹为天子？若从隽言，王师何名义举？」欢遂遣先往，幽节闵於从训佛寺。斛斯椿谓贺拔胜曰：「今天下事在吾与君耳。若不先制人，将为人所制。高欢初至，图之不难。」胜曰：「彼方有功，於时害之不祥。数夜在军中与欢同宿，备序往昔之怀，兼荷兄意甚厚，何可自生反覆？」椿乃止。欢入洛，以汝南王悦为高祖之子，欲立之，闻其狂暴无常，乃已。时诸王皆惧祸逃匿，有平阳王修者，於宗室中近而贤，欢欲立之，但匿於田舍，莫知其处，乃使斛斯椿求之。椿知散骑侍郎王思政与王亲匿，问以王所在。思政曰：「须知来意。」椿曰：「欲立为天子耳。」
　　思政乃言其处，与椿往见之。时王独坐一室，凴几看书。忽见王思政进来，未及交言，低头下拜，斛斯椿随人，亦下拜。王扶起道。「二卿何故如此？」
　　思政陈欢迎立之意，王闻之色变，谓思政曰：「得毋卖我乎？」曰：「否。」
　　曰：「敢保之乎？」曰：「变态百端，何可保也？」王心疑惧，不遽诺。椿曰：「王勿疑，臣先回，少顷便来迎驾也。」遂驰马而去。但未识椿回报后，高王果来迎否，且听下回分剖。
第二十五卷     立新君誓图拨乱　遇旧后私逼成婚
　　话说斛斯椿见平阳王於田舍，驰报高王。高王大喜，便遣娄昭将四百骑迎之。王至，欢迎入毡帐，自陈诚款，泣下沾襟。平阳让以寡德，不堪承立。
　　欢再拜，王亦拜。欢出，备服御，进汤沐，达夜严警。明旦，群臣执鞭以朝，使斛斯椿奉表劝进。椿入帷门，罄折延首而不敢前。王令思政取表视之，曰：「今不得不称朕矣。」欢於是代为中兴帝作诏策禅位焉。四月戊子，王即位於洛阳城东郭，是为孝武皇帝，年二十三岁。用代都旧制，以黑毡蒙七人，欢居其一。帝於毡上西向拜天毕，入御太极殿，群臣朝贺，升阊阖门，大赦，改元太昌。以高欢为大丞相、天柱大将军，世袭定州刺史。百官进爵有差。
　　加高澄侍中、开府仪同三司，自置开府以下官属。澄入谢，帝悦其俊美韶秀，赐宫锦三百匹、白玉带二条、黄金百斤、珍珠无数。盖知澄为欢所爱也，故厚赐之。一日，王思政、孙腾侍侧，帝曰：「高王勋在社稷，其劳大矣，恨无官可以酬之。朕闻其有女待字，意欲纳之为后，重以婚姻之好，二卿以为何如？」又顾孙腾曰：「卿系王之旧人，可与思政同往，一致朕意。」二臣奉命往见高王，致帝求婚之意。欢辞曰：「吾女年幼貌陋，不可以上配至尊。如欲申以姻好，帝有妹华山公主，与吾弟高琛年相若，可以尚主。烦二公转达於帝，未识可否？」二人辞去，复命於帝。帝曰：「其弟高琛固可尚主，朕即选为驸马。至高王之女，朕虚中宫以待。二卿还当为朕曲成。」腾曰：「欢妻娄氏助欢成业，其女娄所锺爱。乞帝加恩於娄，娄氏允则欢亦允矣。」
　　帝曰：「高王妻妾有几？」腾曰：「一妻五妾。」因各举其姓氏以对。帝欲悦欢，遍赐封号。娄妃封渤海王正夫人。王千花封渤海左夫人，穆金娥封渤海右夫人，胡桐花封恒山夫人，岳灵仙封遂安夫人，游瑞娥封仪国夫人。恩旨颁下，高王大喜，入朝谢恩，曰：「臣无大功，陛下念臣，恩及妻孥。臣铭心刻骨，虑无以报陛下万一，但臣尚有衷情上渎，臣少失怙恃，蒙姊云莲抚养，得以成立。即领军尉景之妻，乞陛下加封一号，以报其德。」帝依奏，封景妻为常山郡君。欢谢恩而退。先是，王有叔高徽，为河州刺史，身故，遗一子归彦，与母流落河州。王迎之入京，归彦尚幼，命高岳抚之。邺城人高隆之有才能，王以为弟，引为侍中，入侍天子。王初起兵，世隆知司马子如与王有旧，出为南岐州刺史，王入洛，召子如为大行台尚书，朝夕左右参知军国。又征贺拔岳为冀州刺史，岳畏欢，欲单马入朝。右丞薛孝通说岳曰：「高王以数千鲜卑破尔朱百万之众，诚亦难敌。然诸将或素居其上，或与之等夷，虽屈首从之，势非获已，今或在京师，或据州镇，高王除之，则失人望；留之，则为腹心之病。且万仁虽复败走，犹在并州，高王方内抚群雄，外抗劲敌，安能去其巢穴与公争关中之地乎？况关中豪傑皆属心於公，愿效智力。公以华山为城，黄河为堑，进可以兼山东，退可以封函谷，奈何束手受制於人哉？」言未毕，岳执孝通手曰：「君言是也。」乃逊辞为启，而不就征。欢览岳表，谓其使者曰：「寄语贺拔公，关西事一以相委，无贻朝廷忧也。」
　　是时高王以兆在并州，思欲北征，乃留段荣父子、娄昭、孙腾、高乾、高隆之等於京师，其余将士皆以自随。入朝辞帝，帝设法驾亲送之乾脯山，群臣皆集。王再拜，帝降座扶之，握手而别。军至邺，送仲远、度律至京，斩之。澄请守邺。王分军一半付之，又虑其幼，命高岳为副。遂往晋州进发，沿途文武无不夹道迎送。将至晋州，官吏军民皆远远相接。斯时晋州官署已改为王府，仪仗已半朝銮驾，万民争迎，诸亲眷属无不啧啧称羨。王至府，先与娄妃相见，而后金娥、桐花以及子女皆来下拜。少顷，游氏、岳氏、王氏诸夫人至，彼此相见毕，高王谓娄妃曰：「相别二载，幸各无恙。今蒙帝恩，卿等皆赐封号。今当吉日，理合开读受封。」众夫人皆大喜，忙排香案谢恩。是夜，王宿娄妃房中，笑谓妃曰：「以卿意量宽宏，故在外又娶三妾。」
　　妃曰：「愿王功业日隆，多娶奚害？」王谢之。次日，拜见内乾夫妇、姊氏云莲，惟有彼此欣喜，各相庆贺。今且按不下表。
　　再说孝武既登大位，惟恐高王拂意，委心相托，言无不听。高隆之恃王势狎傲公卿，南阳王宝炬殴之曰：「镇兵何敢乃尔？」帝以欢故，出宝炬为膘骑将军，勒归私第。壬辰，帝鸩节闵帝於门下外省，仍诏百司会丧，葬用殊礼。复杀安定王朗、东海王晖，以其曾称尊号也。诏遣太尉长孙稚到晋州，迎高琛来京尚主。琛字永宝，少失母，抚於娄妃。今将结婚帝室，入辞娄妃，妃谓之曰：「小郎有此大福，非偶然也。但勿恃家门之势傲上慢下，斯保福之道。」琛再拜受命，时年十六也。秋七月庚子，高王发晋州、邺城两处人马，北取晋阳，召高澄随军，命段荣守邺。又带恒山夫人同往，以其曾征步蕃，熟於山川形势也。壬寅，王引兵入滏口，大都督厍狄乾入并、陉。庚戌，帝使高隆之帅步骑十万会王於太原，屯军於武乡。斯时谋臣如雨，猛将如云，军威甚盛。尔朱兆闻之大惧。又并州兵士经过两次大败，无不望风生畏，谁敢迎敌？兆欲战不能，欲守不可，於是大掠晋阳，带了家眷北走秀容，连北乡公主、孝庄后也不顾了。及北乡晓得，高兵已临城下，只得领亲军三千，狼狈而逃。城中无主，百姓大开城门，执香跪接。高王入城，安抚军民已毕，知北乡去尚未远，随命恒山夫人领兵追往。桐花追赶一昼夜，已及北乡后队，约有一千马步，却是孝庄后押后。孝庄后武艺原不弱桐花，无如军士慌乱，心中已怯，与桐花交战数合，回马而走。桐花赶上，生擒过来。并荣妾张氏、荣幼子文殊，尽掳以归。单有北乡公王逃往秀容，此且不表。
　　且说这高王据有晋阳，以地势雄壮，东阻太行常山，西阨蒙山，南拥霍太山高壁岭，北控东陉、西陉两关，有金城之固，真乃福基之地。乃取白马寺基，创建渤海王府。规模制度务极壮丽，发人夫三万，不分星夜建造，刻日限竣。使高澄屯兵城外，自居尔朱旧府，暂作行署。一日，桐花回军，报说掳得尔朱至亲三口，俘甲士五百余人，孝庄后於马上擒之。王大喜，排宴堂中，为桐花赏功。两人对酌，酒半，桐花说起尔朱后年少青春，容颜绝世。可惜国破家亡，被擒於干戈之际，做了帝后一场，如此结局，真人生之大不幸也。欢闻后美，不觉心动，问曰：「后何在？」桐花曰：「软禁在营。」
　　欢曰：「明日召来，吾有以处之。」桐花道：「处之若何？」王曰：「此虽天柱之女，陷於逆党，实系孝庄之后，理合宽宥，使之不失富贵可耳。」桐花道：「正宜如此。」宴罢同寝。明日，欢独坐一室，召后及张氏至。后於庭中，欢遥望之，果然天资国色，盖世无双，遂下座迎之。后见欢掩袂流涕。
　　欢再拜，后不得已亦下拜。欢曰：「后不幸而遭国变，以至如此。此兆之过，非后过也。营中不便居住，此处本后家旧府，可居之。」命即送入内堂，一应服御器皿，着令皆如其旧。旧时宫人亦令入内服侍。张氏及后只道高王相待之厚尚在天柱面上，并不为异。桐花闻之，来谏欢曰：「妾闻大王留后在府，窃以为不可。后居内堂，王居外堂，妾处东厅，虽屋宇深远互相隔别，而同居一府，恐涉瓜田李下之嫌。何不使之另居他处，以礼待之，则王之义声振於天下。」王笑而不应。桐花觉其意，问曰：「王将纳之乎？」欢亦不应。桐花曰：「大王建义，为永安复仇，故天下响应。若纳其妻，非所以示天下也。且天下岂乏美女子，而犯此不义为？」欢曰：「汝勿多言，同安一室可耳。」桐花知王意不可回，歎曰：「早知美色惑人，悔不当时放之使去，吾累王矣。」王笑而出。
　　明日，王召张夫人出，谓之曰：「你家犯灭门之罪，汝与文殊俱当死。」
　　张氏伏地求饶，王曰：「吾有一事托汝，若得玉成，不唯免死，而可富贵。汝能之乎？」张氏问：「何事？」王曰：「后年少终身未了，如肯从吾，当以金屋贮之，礼待逾於正妃。尔子文殊亦必复其世爵，以继天柱之后。否则，尔朱绝矣。」张氏唯唯承命，但曰：「此事王勿性急，后性烈如火，须以缓言劝之，一时未必即从也。」王曰：「汝善为之，异日必有以报。」张氏退而进内。后见张氏面有惊色，曰：「欢召汝去何意？」张氏泣曰：「尔朱绝续，全在於后矣。」后问：「云何？」张氏因述欢言：「后从之，可保富贵；不从，则全家诛绝。」后闻此言，怒气填胸，即欲拔剑自刎。张氏止之曰：「后为一身计，独不为宗门计乎？后死，文殊诛，天柱无后矣。后何不留着性命，为尔朱延一线之传也？」后放声大哭，坚欲为永安守节。高王探得事尚不谐，复召张氏谓之曰：「后不尝为肃宗嫔乎？肃宗崩，后事永安而不死，今何独誓死不从也？」张氏复言之后，后默然。张又云：「欢言待后逾於正妃，则后亦不屈人下也。」张见后有允意，遂报知高王。欢大喜，乃悄步而入。后与张俱坐堂中，见王至，不及避，遂逊王坐。欢自称下官，屈意迎之。
　　少顷，设宴对饮，两情渐谐，是夜遂成夫妇之好。明日，桐花进贺。后见之有惭色，桐花曰：「昔为敌国，今为一家，何幸如之？」王大笑。盖桐花性极灵巧，能随机应变，故王素宠之。
　　未几，新府成，王自临视。周围约有数里，制度宏敞，赛过帝阙。内有正殿、后殿，东西两殿堂，则紫云、芙蓉、仪凤、仪政、德阳等名。园有东西两座，楼台亭榭随处皆是，间以水木花石，无不曲尽高深。后院妃妾所居，深房邃室，皆画栋雕樑，朱门金壁，不下五百余间。见者以为神仙之府不过如此。高王大悦，厚赏监造人员。乃命尉景、孙腾将三千轻骑，到晋州迎取眷属，同到晋阳居住。又命在山东等处选买女子三百名，以充府中役使。百官庆贺新宫，日日开筵欢饮。一日，报有诏到，正使赵郡王、副使华山王、内使元士鼎，王迎入府中。开读圣旨，乃赐高王锦绣千匹、黄金千两、牙牀一座、流苏帐二顶、宫娥二十名。王谢恩毕，乃与天使见礼，留入书房叙话。
　　二王曰：「我等此来，为帝欲立正宫，必求王女，正位朝阳。且有别旨，王若不允，终身不立国母。望王善承帝意。」王曰：「帝命焉敢不遵。但欲屈留二王在此，容俟议定复命。」二王许之。於是送至公署安歇。二王别后，王取流苏宝帐一顶送入后堂，即带领二十名宫女来见尔朱后。宫女叩首侍立，偷眼往上一看，乃是尔朱娘娘，何为在此？后见宫女有曾经服侍过者，追思往事，不觉愀然。王曰：「此帐与宫娥皆今上所赐，特以赠卿，卿何转生不乐？」因命左右歌舞，后曰：「清淡可耳。」王自是迷恋后色，往往数日不出，即天子求婚一事，亦不提起。正所谓：儿女多情欢爱重，君臣大义等闲轻。
　　以后情事，且待下回再说。
第二十六卷     运神谋进兵元旦　追穷寇逼死深山
　　话说高王迷恋美色，把军国大事皆置不问。又将尔朱旧府添设楼台、殿阁，以为游乐之所。因号新府曰北府；旧府曰西府，独让尔朱后居住。一日，娄妃诸眷已近晋阳，文武官员皆郊外迎接。桐花闻知，亦要去接娄妃，正好迁住新府。王谓之曰：「此处事情，你且瞒过娄妃。我已吩咐左右近侍，不许说知。如有泄漏，咎总在你。」桐花含笑而应。又进谓后曰：「今日妃眷都到，我往北府看视一番，卿在此勿伤寂寞。」后曰：「王自去，但我与你妻总要不相闻问，免我羞惭。」王曰：「卿勿忧，各自为尊便了。」王来北府，娄妃车从已到。相见大喜，诸夫人及儿女一一拜见。府中铺设齐备，娄妃居於正宫，诸夫人各居一院。将山东彩选的三百名女子皆宫样妆束，拨给各宫伺候。服御、器皿无不工巧华丽。娄妃曰：「妾等今日受此荣华，皆叨大王之福。」高王笑曰：「报卿俊眼能识人耳。」妃亦笑。至晚，排宴后堂，合家聚庆，灯烛辉煌，管弦齐奏，不让天家富贵。酒半，王顾端娥谓娄妃曰：「天子屡次求婚，情难再却，我欲许之，未识卿意若何？」娄妃曰：「昔孕此女，梦月入怀。月本后象，今天子欲纳此女为后，此亦前定之数，妾何敢违？」王大悦。筵毕，王宿正宫，诸夫人各归别院。明日，赵郡、华山二王来贺，说起帝命，欢不复辞。二王大喜，便欲进京复旨。此且不表。
　　且说天下事若要不知，除非莫为。高王纳了尔朱后，不许一人泄漏其事，那知只瞒得北府眷属，外人却都晓得。二王在晋阳担搁数日，早有人报他知道，故一到京中，喧传此事。复命对，言欢已肯纳女，帝大悦，即遣李元忠纳币於晋阳。元忠本欢旧人，今充大婚使，欢敬待有加。尝与之宴，酒酣论及旧事，元忠曰：「昔日建义，轰轰大乐，比来寂寥，无人相问。」欢抚掌笑曰：「此人逼我起兵。」元忠戏曰：「若不与侍中，当更求建义处。」欢曰：「建义不虑无人，止畏如此老翁不可遇耳。」元忠曰：「止畏此翁难遇，所以不去。」因捋欢须大笑。欢悉其意，深重之。斯时天子娶妇，高王嫁女，富贵赫奕，不待言表。端娥临行，牵衣恸哭，举家为之下泪，王亦挥泪不已，惟高澄在旁窃笑。王次日召澄问之，曰：「端娥入宫，终身不得归宁。尔独无姊弟情，而笑於旁乎？」澄曰：「女子得为帝后，富贵极矣，有何不足，而为之戚戚？儿以天下可忧事正多，父不之忧而乃忧此儿，所以笑也。」高王曰：「你且说可忧者何事？」澄曰：「尔朱兆尚在秀容，分兵守隘，出入寇掠，及今不除，酿成遗患。父王屡次出兵，旋又中止，未识何意。」王曰：「尔何知，此兵机也。」澄悟曰：「然则岁终可袭而取也。」王曰：「汝勿言。」澄拜而退。高王自嫁女后，在娄妃前托言军事匆忙，要往营中料理，遂往西府安歇。命尉景为并州刺史，管理万民，厍狄乾权管三军。自与尔朱后行坐不离，欢乐宴饮。诸将知之，皆不敢言。时至残冬，告后曰：「吾为国事将东出数日，暂别卿去。」后不敢留。便从数骑来至军营，召集众将听令。又召世子高澄，私语之曰：「吾今夜起兵，去捉万仁。新春诸事，你当代吾为主。西府中元旦亦要贺节。库内有玉如意一只、金凤炉一座，你送去为贺礼，待之一如亲母，倘傲慢失礼，回必重责。但要瞒了你母及众夫人，你归只说吾军行要紧，不暇回府了。」高澄受命，直至大军起行，然后回府。
　　细想父王吩咐，不知西府所宠何人，教我如此。因想恒山夫人曾在西府居住，必知其详。於是将行军之事禀过娄妃，悄步走入桐花宫来，向桐花道：「敢问姨母，西府居者何人？」桐花佯曰：「不知。」世子道：「父王命我元旦贺节，礼敬如嫡。故必问明，然后好去。」桐花曰：「大王嘱我勿泄，故不敢言。既命你去，我先说你知道。居西府者，乃尔朱荣之女，孝庄王后也。前日逃往秀容，被我擒回，大王纳之，宠幸非常。但你虽知之，不可泄漏於人，致触父怒。」世子连称不敢而退。
  </div>
  <div class="pagination">
   <a href="南北史演义_page12.html">
    上一页
   </a>
   <span>
    ...
   </span>
   <a href="南北史演义_page8.html">
    8
   </a>
   <a href="南北史演义_page9.html">
    9
   </a>
   <a href="南北史演义_page10.html">
    10
   </a>
   <a href="南北史演义_page11.html">
    11
   </a>
   <a href="南北史演义_page12.html">
    12
   </a>
   <span class="current-page">
    13
   </span>
   <a href="南北史演义_page14.html">
    14
   </a>
   <a href="南北史演义_page15.html">
    15
   </a>
   <a href="南北史演义_page16.html">
    16
   </a>
   <a href="南北史演义_page17.html">
    17
   </a>
   <a href="南北史演义_page18.html">
    18
   </a>
   <span>
    ...
   </span>
   <a href="南北史演义_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
