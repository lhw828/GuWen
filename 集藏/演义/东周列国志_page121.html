<!DOCTYPE html>
<html>
<head>
    <meta charset="UTF-8">
    <title>东周列国志 - 第 121 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 121 页/共 146 页</h1>
    <div class="content">　　
　　
　　鞅始与公子相得甚欢，不异骨肉；今各事其主，为两国之将。何忍治兵，自相鱼肉？鄙意欲与公子相约，各去兵车，释甲胄，以衣冠之会，相见于玉泉山，乐饮而罢。免使两国肝脑涂地，使千秋而下，称吾两人之交情，同于管、鲍，公子如肯俯从，幸示其期。
　　
　　
　　
　　公子卬读毕大喜曰：“吾意正欲如此。"遂厚待使者，答以书曰：
　　
　　
　　
　　相国不忘夙昔之好，举齐桓故事，以衣裳易兵车，安秦、魏之民，明管、鲍之谊，此卬志也。三日之内，惟相国示期，敢不听命？
　　
　　
　　
　　卫鞅得了回书，喜曰：“吾计成矣。”复使人入城订定日期，言：“秦兵前营已撤，打发先回，只等会过元帅，便拔寨都起。"复以旱藕、麝香遗之曰：”此二物秦地所产。旱藕益人，麝香辟邪，聊志旧情，永以为好。"公子卬谓卫鞅爱己，益信其无他，答书谢之。
　　卫鞅假传军令，使前营尽撤，公子少官率领先行，却暗暗吩咐，一路只说射猎充食，在狐岐山，白雀山等处，四散埋伏，期定是日午末未初，齐到玉泉山下，只听山上放炮为号，便一齐杀入，将来人尽数拿住，不许走漏一人。
　　
　　
　　
　　
　　至期，侵晨，卫鞅先使人报入城中，言：“相国先往玉泉山伺候，随行不满三百人。"公子卬十分相信，亦以车酋车载酒食，并乐工一部，乘车赴会，人数与卫鞅相当，卫鞅在山下相迎。公子卬见人从既少，且无军器，坦然不疑，相见之间，各叙昔日交情，并及今日通和之意，魏国从人无不欢喜，两边俱有酒席。
　　公子卬是地主，先替卫鞅把盏，三献三酬，奏乐三次，卫鞅使军吏席上报时，即命撤了魏国筵席，另用本国酒馔。两个侍酒的，都是秦国有名的勇士，一个唤做乌获，力举千钧；一个唤做任鄙，手格虎豹。
　　卫鞅才举初杯相劝，以目视左右，便去山顶上放起一声号炮，山下亦放炮相应，声震陵谷，公子卬大惊曰：“此炮何来？相国莫非见欺否？”卫鞅笑曰：“暂欺一次，尚容告罪。”公子卬心慌，便欲奔逃，却被乌获紧紧帮住，转动不得。任鄙指挥左右拿人，公子少官率领军士拘获车仗人等，真个是滴水不漏。
　　卫鞅吩咐将公子卬上了囚车，先递回秦国报捷，却将所获随行人从，解其束缚，赐酒压惊，仍用原来车仗，教他："只说主帅赴会回来，赚开城门，另有重赏，如若不从，即时斩首。“那一行从人都是小辈，谁不怕死，尽皆依允。却教乌获假作公子卬坐于车中，任鄙作护送使臣，单车随后。
　　城上认得是自家人从，即时开门，那两员勇将一齐发作，将城门一拳一脚，打个粉碎，关阖不得，军士上前者，都被打倒，背后卫鞅亲率大军，飞也似赶来，城中军民乱窜，卫鞅纵军士乱杀一阵，遂占了吴城。
　　朱仓闻知主帅被虏，度西河难守，弃城而遁，卫鞅长驱而入，直逼安邑。
　　惠王大惧，使大夫龙贾往秦军行成，卫鞅曰：“魏王不能用吾，吾故出仕秦国，蒙秦王尊为卿相，食禄万锺，今以兵权交付，若不灭魏，有负重托。"龙贾曰：”吾闻，‘良鸟恋旧林，良臣怀故主。’魏王虽不能用足下，然父母之邦，足下安得无情？"卫鞅沉思半晌，谓龙贾曰：“若要我班师，除非将河西之地，尽割于秦方可。"龙贾只得应诺，回奏惠王，惠王从之，即令龙贾奉河西地图，献于秦军买和，卫鞅按图受地，奏凯而归，公子卬遂降于秦。
　　魏惠王以安邑地近于秦，难守，遂迁都大梁去讫，自此称为梁国。
　　
　　
　　
　　
　　秦孝公嘉卫鞅之功，封为列侯，以前所取魏地商、於等十五邑，为鞅食邑，号为商君，后世称为商鞅为此也。鞅谢恩归第，谓家臣曰：“吾以卫之支庶，挟策归秦，为秦更治，立致富强，今又得魏地七百里，封邑十五城，大丈夫得志，可谓极矣。"宾客齐声称贺，内有一士厉声而前曰：”‘千人诺诺，不如一士谔谔。'尔等居商君门下，岂可进谄而陷主乎？"众人视之，乃上客赵良也。
　　鞅曰：“先生谓众人之谄，试言吾之治秦，与五羖大夫孰贤？"良曰：”五羖大夫之相穆公也，三置晋君，并国二十一，使其主为西戎伯主；及其自奉，暑不张盖，劳不坐乘，死之日百姓悲哭，如丧考妣。今君相秦八载，法令虽行，刑戮太惨，民见威而不见德，知利而不知义，太子恨君刑其师傅，怨入骨髓，民间父兄子弟久含怨心，一旦秦君晏驾，君之危若朝露，尚可贪商、於之富贵，而自夸大丈夫乎？君何不荐贤人以自代。辞禄去位，退耕于野，尚可望自全也！“商君默然不乐。
　　
　　
　　
　　
　　后五月，秦孝公得疾而薨，群臣奉太子驷即位，是为惠文公。
　　商鞅自负先朝旧臣，出入傲慢，公子虔初被商鞅劓鼻，积恨未报，至是与公孙贾同奏于惠文公曰：“臣闻：”大臣太重者国危，左右太重者身危。'商鞅立法治秦，秦邦虽治，然妇人童稚皆言商君之法，莫言秦国之法，今又封邑十五，位尊权重，后必谋叛。"惠文公曰：“吾恨此贼久矣。但以先王之臣，反形未彰，故姑容旦夕。"乃遣使者收商鞅相印，退归商、於，鞅辞朝，具驾出城，仪仗队伍，犹比诸侯，百官饯送，朝署为空。
　　公子虔、公孙贾密告惠文公，言：“商君不知悔咎，僭拟王者仪制，如归商、於，必然谋叛。"甘龙、杜挚证成其事。
　　惠文公大怒，即令公孙贾引武士三千追赶商鞅，枭首回报。
　　公孙贾领命出朝，当时百姓连街倒巷，皆怨商君，一闻公孙贾引兵追赶，攘臂相从者，何止数千余人。商鞅车驾出城，已百余里，忽闻后面喊声大振，使人探听，回报：“朝廷发兵追赶。"商鞅大惊，知是新王见责，恐不免祸，急卸衣冠下车，扮作卒隶逃亡。
　　走至函关，天色将昏，往旅店投宿，店主索照身之帖，鞅辞无有，店主曰：“商君之法，不许收留无帖之人，犯者并斩，吾不敢留。"商鞅叹曰：”吾设此法，乃自害其身也。"乃冒夜前行，混出关门，径奔魏国。
　　魏惠王恨商鞅诱虏公子卬，割其河西之地，于是欲囚商鞅以献秦，鞅复逃回商、於，谋起兵攻秦，被公孙贾追至缚归，惠文公历数其罪，吩咐将鞅押出市曹，五牛分尸。百姓争啖其肉，须臾而尽，于是尽灭其族。
　　可怜商鞅变立新法，使秦国富强，今日受车裂之祸，岂非过刻之报乎？此周显王三十一年事也。
　　有诗云：
　　
　　
　　
　　商於封邑未经年，五路分尸亦可怜。
　　惨刻从来凶报至，劝君熟读《省刑》篇。
　　
　　
　　
　　自商鞅之死，百姓歌舞于道，如释重负；六国闻之，亦皆相庆。
　　甘龙、杜挚先被革职，今皆复官，拜公孙衍为相国，衍劝惠文公西并巴蜀，称王以号召天下，要列国悉如魏国割地为贽，如有违者，即发兵伐之。惠文公遂称王，遣使者遍告列国，都要割地为贺，诸侯俱犹豫未决，惟楚威王熊商，任用昭阳，新败越兵，杀越王无疆，尽有越地，地广兵强，与秦为敌，秦使至楚，被楚王叱咤而去。于是洛阳苏秦挟“兼并”之策以说秦王。不知苏秦如何说秦？且看下回分解。
　　
　　
　　
　　
　　第九十回　苏秦合纵相六国　张仪被激往秦邦
　　
　　
　　
　　话说苏秦、张仪辞鬼谷下山，张仪自往魏国去了，苏秦回至洛阳家中。老母在堂，一兄二弟，兄已先亡，惟寡嫂在，二弟乃苏代、苏厉也。一别数年，今日重会，举家欢喜，自不必说。
　　过了数日，苏秦欲出游列国，乃请于父母，变卖家财，为资身之费。母、嫂及妻俱力阻之，曰：“季子不治耕获，力工商，求什一之利，乃思以口舌博富贵，弃见成之业，图未获之利，他日生计无聊，岂可悔乎？”苏代、苏厉亦曰：“兄如善于游说之术，何不就说周王，在本乡亦可成名，何必远出？”
　　苏秦被一家阻挡，乃求见周显王，说以自强之术，显王留之馆舍。左右皆素知苏秦出于农贾之家，疑其言空疏无用，不肯在显王前保举。苏秦在馆舍羁留岁余，不能讨个进身，于是发愤回家，尽破其产，得黄金百镒，制黑貂裘为衣，治车马仆从，遨游列国，访求山川地形，人民风土，尽得天下利害之详，如此数年，未有所遇。
　　
　　
　　
　　
　　闻卫鞅封商君，甚得秦孝公之心，乃西至咸阳。而孝公已薨，商君亦死，乃求见惠文王。惠文王宣秦至殿，问曰：“先生不远千里而来敝邑，有何教诲？”
　　苏秦奏曰：“臣闻大王求诸侯割地，意者欲安坐而并天下乎？”
　　惠文王曰：“然。”
　　秦曰：“大王东有关、河，西有汉中，南有巴蜀，北有胡貉，此四塞之国也，沃野千里，奋击百万，以大王之贤，士民之众，臣请献谋效力，并诸侯，吞周室，称帝而一天下，易如反掌，岂有安坐而能成事者乎？”
　　惠文王初杀商鞅，心恶游说之士，乃辞曰：“孤闻‘毛羽不成，不能高飞’，先生所言，孤有志未逮，更俟数年，兵力稍足，然后议之。”苏秦乃退，复将古三王五霸攻战而得天下之术，汇成一书，凡十余万言，次日献上秦王，秦王虽然留览，绝无用苏秦之意。
　　再谒秦相公孙衍，衍忌其才，不为引进。
　　苏秦留秦复岁余，黄金百镒，俱已用尽，黑貂之裘亦敝坏，计无所出，乃货其车马仆从以为路资，担囊徒步而归。父母见其狼狈，辱骂之；妻方织布，见秦来，不肯下机相见；秦饿甚，向嫂求一饭，嫂辞以无柴，不肯为炊。有诗为证：
　　
　　
　　
　　富贵途人成骨肉，贫穷骨肉亦途人。
　　试看季子貂裘敝，举目虽亲尽不亲。
　　
　　
　　
　　秦不觉堕泪，叹曰：“一身贫贱，妻不以我为夫，嫂不以我为叔，母不以我为子，皆我之罪也！"于是简书箧中，得太公《阴符》一篇，忽悟曰：”鬼谷先生曾言：“若游说失意，只须熟玩此书，自有进益。‘”乃闭户探讨，务穷其趣，昼夜不息，夜倦欲睡，则引锥自刺其股，血流遍足。
　　既于《阴符》有悟，然后将列国形势细细揣摩，如此一年，天下大势，如在掌中。乃自慰曰：“秦有学如此，以说人主，岂不能出其金玉锦绣，取卿相之位者乎？”
　　遂谓其弟代、厉曰：“吾学已成，取富贵如寄。弟可助吾行资，出说列国，倘有出身之日，必当相引。"复以《阴符》为弟讲解，代与厉亦有省悟，乃各出黄金，以资其行。秦辞父母妻嫂，欲再往秦国，思想：”当今七国之中，惟秦最强，可以辅成帝业，可奈秦王不肯收用，吾今再去，倘复如前，何面复归故里？“乃思一摈秦之策，必使列国同心协力，以孤秦势，方可自立，于是东投赵国。
　　时赵肃侯在位，其弟公子成为相国，号奉阳君，苏秦先说奉阳君，奉阳君不喜。
　　秦乃去赵，北游于燕，求见燕文公，左右莫为通达。居岁余，资用已罄，饥饿于旅邸，旅邸之人哀之，贷以百钱，秦赖以济，适值燕文公出游，秦伏谒道左。文公问其姓名，知是苏秦，喜曰：“闻先生昔年以十万言献秦王，寡人心慕之，恨未得能读先生之书，今先生幸惠教寡人，燕之幸也。"遂回车入朝，召秦入见，鞠躬请教。
　　苏秦奏曰：“大王列在战国，地方二千里，兵甲数十万，车六百乘，骑六千匹。然比于中原，曾未及半，乃耳不闻金戈铁马之声，目不睹覆车斩将之危，安居无事，大王亦知其故乎？”
　　燕文公曰：“寡人不知也。"秦又曰：”燕所以不被兵者，以赵为之蔽耳。大王不知结好于近赵，而反欲割地以媚远秦，不愚甚耶？“
　　燕文公曰：“然则如何？”
　　秦对曰：“依臣愚见，不若与赵从亲，因而结连列国，天下为一，相与协力御秦，此百世之安也。"燕文公曰：”先生合纵以安燕国，寡人所愿，但恐诸侯不肯为纵耳。"秦又曰：“臣虽不才，愿面见赵侯，与定纵约。"燕文公大喜，资以金帛路费，高车驷马，使壮士送秦至赵。
　　
　　
　　
　　
</div>
    <div class="pagination">
<a href="东周列国志_page120.html">上一页</a><span>...</span><a href="东周列国志_page116.html">116</a><a href="东周列国志_page117.html">117</a><a href="东周列国志_page118.html">118</a><a href="东周列国志_page119.html">119</a><a href="东周列国志_page120.html">120</a><span class="current-page">121</span><a href="东周列国志_page122.html">122</a><a href="东周列国志_page123.html">123</a><a href="东周列国志_page124.html">124</a><a href="东周列国志_page125.html">125</a><a href="东周列国志_page126.html">126</a><span>...</span><a href="东周列国志_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
