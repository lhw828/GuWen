<!DOCTYPE html>
<html>
<head>
    <meta charset="UTF-8">
    <title>东西晋演义 - 第 29 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西晋演义 - 第 29 页/共 35 页</h1>
    <div class="content">　　却说魏王珪谓诸文武曰：“慕容宝志不能立，乃出北遁。
　　今众立慕容普陵为主，慕容麟必怀不忿之心。吾急攻之，彼必死守。目今吾军粮尽，不如暂还，去据南城，待其二子内乱，然后乘之而入，则二子成擒矣！”群臣曰：“陛下圣策，非臣所能及也。既如此，宜即解围南还，以待其变。”魏王珪曰：“贼人多谋，不可急离。可令灵寿领一军，朝夕耀武扬威，以示城内。”魏王珪引诸军退屯于南城。
　　时中山粮已尽，燕王慕容普陵心中大忧，乌丸部将军张让进计曰：“今城中粮尽，百姓无食，大王可使饥民出城求降乞食。魏兵不备，臣以兵五千，从百姓中杀出，可破魏师也。”
　　普陵从之，示告城中，令百姓饥者出降求食。张让开北门出，百姓一万人，手执降旗在先来降。灵寿不知是计，乃曰：“吾知城中甚饥，百姓受苦，既来降者，不坏汝，汝可自去讨食。”
　　于是百姓各散。俄而城内张让以五千人杀出，魏兵大乱，灵寿见兵出，急忙上马持枪，喝将军马摆开与战。二人交锋，不上二十余合，魏兵渐渐围裹将来。张让见魏兵围来，恐不能敌，将军器收了，骤马杀开一条血路，冲走出来，不敢复还本城，因此收军屯于北山，灵寿复兵围城。
　　却说慕容麟在西山使人探听中山消息，使人回报：“燕王慕容宝北遁和龙，城中诸将立慕容普陵为燕王而守中山。魏王珪粮尽，令灵寿以五万兵围中山，自以大兵退屯南城。中山粮亦尽，慕容普陵使百姓诈降，遣张让以五千精兵，在百姓后杀出，攻其无备，兵少反被魏兵杀败，不敢入城，目今走屯北山。”麟大怒曰：“普陵竖子，何敢妄自尊大而称号焉，吾必杀之！”大将丁零曰：“目今张让以兵五千屯在北山，不如遣人召来，以十分恩义重抚之，令其顺主公，使其为前锋将军，叫开中山城门，先杀普陵，主公自为赵王，据中山，聚集三军，可破魏兵。”麟从之，曰：“卿可代我为使，去召张让来归。”
　　丁零欣然领命，来至北山，谓张让曰：“赵王麟现屯西山，闻将军在此，令某特请将军到寨，一同商议破魏，将军可即与吾同往。”张让曰：“吾闻赵王出奔，何以还在西山？既然有召，我即领众同往。”言讫，遂以部下之兵，一同来至西山，入中军见赵王麟。麟出位接之，问劳毕，赐坐谓曰：“将军乃关云长之俦，勇略俱全，吾有一事，相烦将军，共成大功，卿意云何？”让曰：“臣久食燕禄，常思报效，既来遣臣，安敢推委？愿闻所使，万死不辞！”麟曰：“普陵无知，妄自尊大，吾欲以兵诱开城门，杀此跋扈，非将军莫能。若将军肯为，其功实出将军之赐也！”让曰：“殿下既主计此，臣惟命是从。臣今夜引兵在前，诱开城门，殿下可速引兵来应。”于是计议已定。至夜，张让引兵先行，麟同丁零伏兵在后，悄悄抄城后东门，来至城下叫门。城上将士认得是张让兵还，乃急开城门，放让及军士一拥而入。麟、丁零伏兵杂于其中，一同进城。是夜，贺使大将丁零调兵守营，自以五千兵斩门而入后殿，至卧所，把普陵杀讫。次日，麟召文武集于朝堂谓曰：“普陵妄自尊大，昨夜吾同张让兵还而入，已将杀之。今吾兄燕王不知何往，吾自权摄赵王之位，以拒魏兵。”群臣皆称万岁，曰：“愿从尊命！”于此慕容麟乃即大位，封赏功臣，以乌丸张让为大将军，以丁零为前将军，二人皆掌兵权。
　　是日，同诸文武商议守战之策，诸将皆曰：“今城中饥馑，柴米皆在城外诸邑所备，幸魏兵昨日自退而去，倘魏兵再来围住，内无粮草，外无救兵，士民振恐，恐其日久生变，乱则必被擒矣。不如乘其未至，以兵去据新市城，拒住魏兵之路，就食其城之粮，可保万全。”赵王麟曰：“汝等之计，正合朕心。”于是便与文武率三万五千兵出据新市城，以拒魏兵。
　　六月甲子晦日，灵寿退军来见魏王珪及说普陵被麟杀死而自立，目今以军出屯新市城。魏王珪闻说，慕容麟自即大位，以军屯新市而拒敌，遂令进兵攻之。当时太史令龟崇曰：“不可，容待旦日以进。”魏王珪曰：“如何不可？”崇曰：“昔纣以甲子日亡，先人谓之疾日，故兵家忌之，以为不吉，故不可进也。”魏王珪曰：“纣王以甲子日亡，而武王不以甲子日兴乎？”崇无以对，遂进兵。
　　至十月甲戌，军至义台，慕容麟率兵阻住去路。魏王珪使张兖出阵，慕容麟亦亲自出阵，两军混战。张兖与慕容麟二人交锋，在阵前大战，未上三十余合，慕容麟气力渐乏，只好架拦，因此收回军器，拍马便走。被魏王珪挥军大进，奋勇杀死燕兵二万余人，追下五十余里。麟势迫，退走去邺。次日，魏王珪催兵大进，攻拔中山城。珪兵遂入屯于城中，得燕府库财宝，颁赏诸将士。
第二九一回　慕容德称王滑台
　　戊戌二年正月，赵王慕容麟被魏军杀败，来至邺城，见叔范阳王慕容德。德问曰：“闻你在义台与魏兵交锋，如何来此？”麟曰：“魏兵势大，因此大败。见吾叔父，商议复仇。”
　　德曰：“吾此处兵少，亦不敢妄动。”正议之间，细作回报魏王珪亲率大军，将至邺境。德大惊，慕容麟曰：“邺城不固，不如徙据滑台坚守之，待其师老粮尽，然后击之，可复业也。”
　　德乃从之。即时领兵拥至黎阳，拘集船只，三军皆上船，欲南渡滑台。忽遇风暴，其船尽没，慕容德传令三军，依前上岸，因此无船过江。正在犹豫之间，忽有探马来报，魏兵将至，只隔五十里到此。慕容德与慕容麟二人，心中忧闷不悦，天色已晚，只得权屯岸边，正欲以待来早，讨集船只渡江。是夜，月白风清，江中流澌冻合。慕容德与慕容麟睡不安席，起来向江边一看，但见江水尽皆冻合成冰。德等大喜，拜谢天地，急忙传令三军，一齐踏冰渡江。德军过了，却好天明。魏兵及至，而其冰已消，因此德军逃得此难。魏兵闻说，皆曰：“此天神助之也！”慕容德遂改黎阳名为天桥津，引众奔入滑台，屯扎军马，提调守城。
　　魏王珪见慕容德走入滑台，乃来引众至邺城。
　　却说范阳王慕容德既至滑台，景星见于箕尾，白玉出于漳水，状若国玺，百姓拾得，将来呈上与慕容德。因是赵王慕容麟上言曰：“今慕容宝虽袭大位，志不及于先人，而有将废之征。自叔父徙居滑台以来，天垂景象，地呈宝玉，流澌冻合，祥瑞屡见，此乃叔父之大德，是有吉兆以先应。叔父宜应先燕王故事，自继大位，可保燕祚可复。”慕容德曰：“若为此事，是篡逆也。”麟曰：“今慕容宝初立，士民不归，郡邑已失，为魏所有。叔父若不自立，待社稷倾覆，再复甚难。”于是慕容德自立为南燕王，遂改元燕平元年。
第二九二回　燕兰汗谋乱燕室
　　初，燕人有自中山至龙城者，言拓跋珪衰弱，于是燕王宝欲复取中原，调兵悉集。至是闻中山已陷，乃命罢兵。辽西王农曰：“迁都尚新，未可南征，宜因使师袭库莫奚，取其牛马，以充军资。”宝从之，北行渡浇洛水。会南燕王德遣使言珪西上，国中空虚，宜速起兵。宝大喜，即日诏诸军整顿，择日起行，去取长安。乃诸军苦役，不听自散。农及长乐王盛切谏，以为兵疲力弱，魏新得志，未可与敌。宝将从之，慕舆腾曰：“今师众已集，宜独决圣心，乘机进龋”于是乃留太子盛统后事，以腾为前军，农为中军，宝自为后军，相去各一顷地，起行长安。
　　段速骨因众心嗟怨，后遂作乱，逼立高阳王隆之子崇为王。
　　慕容宝将十余骑奔农营，报知农、腾。
　　农、腾不信，其部营兵亦厌役奔溃。于是燕王宝见众乱，乃奔走还龙城。
　　燕尚书兰汗见燕王宝势孤，阴使人与段速骨等通谋，乃自弓兵出营龙城之东屯扎。
　　辽西王农不知其为乱，夜出赴之，被速骨将以巡城，招城上之兵来降。农素有忠节威名，城中恃以为强，忽见农在城下，无不惊哭丧气，遂皆逃溃，无人守城，速骨乃得入城，纵兵杀掠。燕王宝及长乐王盛等见乱，率轻骑南走。速骨以高阳王崇幼弱，欲更立农，崇党闻之，遂欲杀农。
　　兰汗大怒，以兵袭击速骨，速骨不备，被执杀之。兰汗废崇职，以太子策承制行事。与部下将谋计，遣使迎宝及盛于蓟城。宝以为实，欲还，盛等曰：“汗之忠诈未可知也！不如南就范阳王，合众以取冀州；若不能捷，徐归龙城未为晚也。”
　　宝从之。行至黎阳，使中黄门令赵思去告范阳王。范阳王德令其使人奉迎归。
　　德已自称号王，德谋遣慕舆护率壮士数百人随赵思而北，声言迎卫，其实图之。赵思使人报知于宝，宝既遣思而闻德已称制，亦惧而北走。护至无所见，执思而归，德以其姻习典故，欲留而用之。思曰：“犬马犹知恋主，思虽刑臣，乞还旧主。”
　　德固留之，思怒曰：“殿下亲则叔父，位则上公，不能率先群后以匡帝室，而幸根本之倾，为赵王伦之事，思虽不能如申包胥之存楚，犹慕龚君宾之不偷生于世也。”德斩之。
　　宝走至北，遣长乐王盛收兵冀州，行至钜鹿，说诸豪杰，皆愿起兵。会兰汗复遣使奉迎宝，宝以汗系燕王垂之舅，而盛妃之父也，请无他意，遂行。盛流涕固谏不听，盛乃与将军张真下道避匿。宝自去龙城四十里，汗使弟加难率五百骑入外邸而杀之，并杀太子策及王公将士百余人，自称昌黎王。
　　慕容盛闻知大哭，欲赴哀，张真止之休去。盛曰：“我以穷投汗，汗性愚浅，必念婚姻，不忍杀我，旬月之间，足以展吾之志。”遂往见汗。汗妻兰氏、盛妃，皆涕泣请放盛，汗侧然哀之，乃舍盛于宫中，以为侍中，亲待如旧。汗兄堤骄狠荒淫，汗恶其无礼，盛因而间之，汗兄弟浸相嫌忌，遂不相睦。
　　燕太原王慕容奇，乃慕容楷之子，兰汗之外孙也。汗以为将军长史，太子盛潜使奇逃出，起兵五千，来攻兰汗。汗得闻知，使仇泥慕将兵一万讨之。
　　是时龙城，自夏至于秋月不雨，汗日诣燕诸庙祷请，委罪加难。加难闻知怒，率所部兵一万五千来袭。汗使太子兰穆击破加难。加难闻之，刺杀汗、穆，而取大位。时穆果来攻破加难，还宴将士。盛因逾垣入东宫，与汗等聚集旧所卫兵三千人马，杀出东宫，来杀穆。诸军闻盛得出，皆呼跃争先杀汗。汗、穆被真斩之，内外欣然，士女相庆。盛告于太庙，因下令曰：“赖列祖之德、文武之力，社稷幽而复显，不独孤以眇眇之身，挽回造化之权，凡在臣民，皆得明目当世。”遂大赦改元，以长乐王摄行统制，命慕容奇罢兵。奇生异心，遂不受命。盛大怒，勒兵三万，进至横渠。盛出击大破之，执奇赐死，于是龙城遂平。
　　南郡公桓玄遣人见会稽王，求为广州刺史。道子忌玄在荆州为患，因从之。桓玄受命为广州刺史而不行。
　　豫州刺史庾楷以道子割其四郡属王愉，上疏言：“江州内地，而西北近戎，不时为寇，倘有急，军需不应，使愉分督四郡还他。”朝廷不许。楷怒，遣其子庾鸿谓王恭曰：“尚之兄弟，复秉机权，欲削诸镇，宜早图之。”王恭乃以为然，遣人以告殷仲堪及桓玄。二人皆许之，推王恭为盟主，刻期各执兵同赴京师。司马刘牢之谏曰：“会稽王道子，帝叔父也，而又当国秉政。卿为将军，戮其所爱，其深伏将军已多矣！顷所授任，虽未允惬，亦无大失，而割庾楷四郡以配王愉，于将军何损？晋阳之甲，岂可数兴乎？”王恭不从，上表请讨王愉、司马尚之兄弟。朝廷忧惧，内外戒严，道子不知所为，悉以事委世子元显，日饮醇酒而已。
　　元显聪敏，颇涉文义，志气果锐，以安危为己任。附之者，谓其英武，有明帝之风。仲堪闻恭举兵，亦勒兵趣发，悉以军事委南郡相杨俭期兄弟。期率舟师五千为前锋，桓玄次之，仲堪率精兵二万继后。佺期自以其先汉太尉震至父亮九世，皆以才德著名，矜其门第，谓江左莫及。而时流以其晚过江，婚宦失类，兄弟粗旷，每排抑之。佺期常以切齿，欲乘有事以逞其志，故亦赞成仲堪。八月，佺期及桓玄大兵奄至湓口，王愉无备，引众惶遽走奔临川，玄以兵追获之。
第二九三回　慕容盛复登燕位
　　己亥三年正月，燕王宝被尚书汗谋弑，太子慕容盛与张真等，谋复诛汗，龙城遂平。群臣复请太子慕容盛登基，国号大燕，改元建元元年。慕容盛既即皇帝位，次日大排宴，宴群臣于新昌殿，燕王盛谓诸文武曰：“今日宴乐，诸卿各言其志，朕自览之。”斯时，盛初即大位，以威严骄下，暴戾少亲，多所猜忌，刑必就戮，文武莫有敢对者。兵部尚书丁信，年方十五岁，趋步进言曰：“在上不骄，高而不危，臣之愿也。”燕王盛知其讽己，乃笑曰：“丁尚书年少，安得长者之言乎？”
　　于是文武各为乐饮，至晚罢散。
　　十一月，魏王珪领军进九门。时天行大疫，三军人马并牛羊等死者十之五六。群臣咸思北还，因上言曰：“今天行时气，大疫流行，军民百姓死者将半，天时如此不利，不如退避其气。不然，军民尽死，得地者闲！”魏王珪曰：“斯固天命，将若之何？四海之人，皆可与为国，在吾所以抚之耳！何患乎无人也？”因此群臣不复再言，遂引军入邺城，闻百姓有老病不能自存者，诏令郡县赈恤之。
　　魏王珪既入邺城，自与文武遍览宫殿，遂有定都其地之志，乃置行台，领众还来中山。中山之守戍兵，俱各溃散。魏王乃令众遂入中山城。珪谓诸将曰：“今幸祖宗之灵，天地之佑，诸将之勇，文武之能，尽得燕之土地，朕欲与卿等北还，而恐山东有变。”群臣答曰：“陛下可调将守之，万无一失。”魏王珪从之，乃于中山置行台，诏封东平公拓跋仪为卫王，总兵五万镇守中山。又诏使洛阳公遵总兵四万，镇渤海之合口。是月辛酉日，魏王珪车驾与众振旅还京，回至旧都。下诏有司，定议国号。群臣上曰：“昔周秦以前，帝王居所生之土，及王天下，即承为号。今国家启基云代，应宜以代为号。”魏王珪曰：“昔朕远祖，总驭幽都，控制通国，虽践王位，未定九州。逮及朕躬，扫平中土，凶逆荡除，遐迩率服，仍宜先号为魏，不必再更。”于是复号为魏，群臣皆贺。次日率众还都平城。
　　魏王诏令即营宫室，建宗庙，立社稷，正封畿，制郊甸，遣使循行郡国，举奏守宰，不法者魏王珪亲览察黜陟之。
　　十一月，魏王珪始登皇帝大位，改元为天兴元年。诏邓彦海典官制，立爵品，定律令，协音乐；诏仪曹郎中董谧撰郊庙、社稷、朝觐、飨宴之仪；诏三公郎中王德定律令，申科禁；诏太史令晁崇造浑仪，考天象；使吏部尚书崔宏总裁之。因是命朝野之人，皆要束发加帽，逆者罪焉。
　　二月，高车聚三十余部落谋叛。魏王珪闻知，遣张兖以兵五万北巡，命诸将三道袭高车。高车兵少，畏战自溃，因此大破高车三十余部，获七万多口，马三千余万匹。卫王拓跋仪别将三万骑，追至绝漠千余里，又破其七部，诸部大震，各散，于是收兵还讫。
　　却说南凉王秃发乌孤集百僚，谓之曰：“陇右、河西，本数郡之地，遭乱分裂至十余国。今欲取吕氏、乞伏、段氏，孰强？吾今欲取之，三者何先？”杨统曰：“乞伏本吾部落，终当服从。段氏书生，无能为患，且结好于我，攻之不义。吕光衰耄，嗣子微弱，纂、弘虽有才而内相猜忌，若使浩亹、廉川乘虚迭出，彼必疲于奔命，不过三年，兵劳民困，则姑臧可图也。姑臧举，则二寇不待攻而服矣。”乌孤曰：“善！”遂从之。
　　初，秦王苻登之弟广，率众依南燕王慕容德。德受之，令其屯于乞活堡。至后燕势衰弱，乃自称秦王。时滑台孤弱，土无十城，众不过万，附德者多去附广。德大怒，乃留鲁王慕容和守其城，自率众五万去讨广。广无备，被德入堡，执广斩之。
　　慕容和长史李辩见德去了，乃集党杀和，以滑台降于魏。魏王珪使行台尚书和跋率轻骑五千，自邺赴滑台。其城空虚，入城中，悉收德宫人府库财宝。当时陈、颍之人，多附于魏。
　　燕将军慕容云闻知有变，率众斩辨，众将士出迎德。德大惊，欲还攻滑台。韩范谏曰：“向也，魏为客，吾为主；今乃我为客，魏为主，人心危惧，不可以复战。不如先据一方，自立基本，乃图进取可也。”张华曰：“先取彭城为居。”潘聪曰：“彭城土旷人稀，平夷无险，且晋之旧镇，未易可龋又密迩江淮，夏秋多水，乘舟而战者吴之所长，我之所短也。青州沃野二千里，精兵十余万，左有负海之饶，右有山河之固。
　　广固城，曹嶷所筑，地形险峻，三齐英杰思得明主，以立功于世久矣。晋刺史辟闾浑昔为燕臣，今宜遣辨士往说，而以大兵继其后；若其不服，取之如拾芥耳！既得其地，然后闭关养锐，伺隙而动，此乃是陛下之关中河内也。”德从之，于是德乃引师而南，兖州、北鄙诸郡县皆降，德选守宰以抚之。禁军士毋得掳掠财物，百姓大悦。
第二九四回　慕容德谋都广固
　　南燕王慕容德至兖州，正与诸将士议国事，忽然后燕王慕容盛遣使至，南燕王德召入问之。使人说曰：“慕容宝已死，其子盛即位，闻陛下已立，故使臣来问意。”南燕王德谓文武曰：“卿等前以社稷大计，劝吾摄政。今天方悔祸，嗣帝得还，吾将具驾奉迎，谢罪行阙，然后角巾私第，卿意以为何如？”
　　其侍郎张华曰：“天下非一人天下，有德者居之焉！陛下仁德日新，何用退让？”于是南燕王德大悦。次日，引师南迁，北鄙诸郡悉来归附。因是德僭即皇帝大位，改元为建平元年。
　　次日宴会群臣，南燕王德酣饮，笑谓群臣曰：“朕虽寡德，恭己南面而朝诸侯，可方自古何等王也？”青州刺史鞠仲曰：“陛下中兴之君，少康、光武之俦也。”南燕王德大悦，命左右赐鞠仲帛千匹。鞠仲辞曰：“陛下登御之始，营建多般，留赏诸工，请存储库，臣不敢领。”燕王德曰：“卿知调朕，朕不知调卿乎！何故推辞！”韩范进曰：“臣闻天子无戏言，忠臣无敢妄对！今日之论，上下相欺，可谓君臣俱失也！”燕王德大悦，又赐韩范绢五十匹，因此忠言竞进，朝多直土矣。
　　旦日，燕王德与群臣出狩，幸齐城，登茔邱，望见一冢，因之问曰：“甚人之冢？”群臣答曰：“臣等不知，可问百姓。”德命左右去唤，百姓不敢入，使青州秀才晏谟入，燕王德问：“甚人之冢？”谟对曰：“乃大夫晏婴之冢！”燕王德顾谓近臣曰：“礼，大夫不逼城葬，平仲古之贤人，达礼者也，而生居近市，死葬近城，岂有意乎？”晏谟对曰：“孔子称臣先人贤则贤矣。平仲岂不知高其梁，丰其礼，盖政在家门，故俭以矫世，存居湫隘，卒岂择地而葬乎？所以不远城者，犹冀悟平生意也。”燕王德大悦，遂问谟以齐之山川丘陵、贤哲旧事。
　　谟历对详辨，画地成图呈上。燕王德深嘉之，拜晏谟为尚书郎。
　　燕王德因飨晏，乘高远瞩，请祭平仲。顾谓尚书曾邃曰：“齐鲁固多君子，当晋全盛之时，接慎、巴生、淳于、邹田之徒，荫修檐，临清沼，驰朱轮，佩长剑，恣飞马之雄辞，奋谈天之逸辨，指挥则红紫成章，俯仰则丘陵成韵。至于今日，荒草颓坟，气消烟灭，永言千载，能不依然？”邃答曰：“武王封比干之墓，汉祖祭信陵之坟，皆留心贤哲，每怀往事。陛下超出二主，泽及九泉，若使彼如有知，宁不衔荷？”于是德大悦，罢饮而驰还之。
　　南燕王德在兖州，遣使说幽刺史辟闾浑来降，而闾浑不从，使人回报浑不降。德命北地王慕容钟引步骑三千攻之。德自以兵进据琅玡，徐、兖之民，归附者十余万。渤海太守孚，燕之旧臣也，闻德至，出降。德大喜曰：“孤得青州不为喜，喜得卿耳！”遂委以机密。浑守广固，其下多出降，浑惧奔魏，德以兵追斩之。浑子道、秀自诣德，请与父俱死。德曰：“父虽不忠，而子能孝，特赦之！”浑参军张英为浑作檄，辞多不逊，德执而让之，英神色自若。徐曰：“浑之有臣，犹韩信之有蒯通，通遇汉王而生，臣遇陛下而死，比之古人，窃为不幸耳！”
　　德怒杀之，遂定都于广固。
　　九月，燕辽西太守李朗在郡十年，威行境内。盛疑之，累欲不赴。朗亦以家在龙城，未敢显叛。阴使人召魏兵，许以郡降，事觉，盛令兵五百灭朗族，使将军李旱讨之。旱既行，盛计使人急召还，数日而复遣之。郎闻其家被诛，拥三千余户，以自固拒旱。及闻早还，谓盛有内变，不复设备。留其子守令支，自以数十骑迎魏师于北平。旱知，密以兵夜行晓伏，阴袭克令支，使人守之。自以兵追朗斩之，辽西遂平。
　　十月，会稽王世子元显性苛刻，生杀任意，发东土诸郡免奴为客者置京师，以充兵役，东土嚣然。孙恩因民心骚动，自海岛聚民二万来攻会稽。会稽内史王凝之，世奉天师道，不出兵，亦不设备，官属请讨之，凝之曰：“我已请天师借鬼兵守诸要津，诸君不足虑也！”恩兵至，凝之无备，被恩遂陷会稽，杀凝之。于是八郡之人，一齐起兵，杀长史以应恩。旬日众至十万。时三吴承平日久，民不习战，郡县皆望风奔溃。恩据会稽，自称征东将军，号其党曰“长生人”。驱诸县令以食其妻子，不食则肢解之，所过焚掠，削木堙井。
第二九五回　孙恩聚众寇江南
　　话说琅玡人孙恩，字灵秀，世奉“五斗米道”。恩叔父孙泰，师事钱塘杜子恭，而子恭有秘术。有人以舟装载瓜游江湖卖，子恭问其人买瓜，就向瓜主借刀剖瓜。瓜主欲等取刀，子恭曰：“汝只管归去，当即送还耳。”瓜主始摇舟而别。行至嘉兴，忽有一尾大鱼跃入舟中。瓜主破鱼，见子恭所借之刀，在鱼腹中，其瓜主以子恭为神，往往如此。后子恭死，孙恩传得其术，然狡猾有小才，诳诱百姓。愚者敬之为神，皆竭其财产，进子女以祈福庆。会稽王道子闻知泰有异术，煽惑民心，恐其为乱，将泰诛之。孙恩逃出海滨，海滨之人，素闻孙泰之名，及恩至，众问之。孙恩以言惑众，谓其叔父孙泰蝉蜕登仙。
　　众人信之，咸以财帛资给孙恩，财因是聚。恩招集亡命，志欲复仇，迨明年，众数十万，由此朝野骚动，士民震恐。
　　卢循谓恩曰：“今八郡军民响应者，谓将军能除君侧之恶，以解百姓之忧，故来归也。火速入朝上奏，数会稽王道子及其子元显之罪，请上诛之，则江南士民，尽命来归。”孙恩从之。
　　即使人入朝上表，使人人建康。次早黄门引入金蛮，呈上表章，晋帝览其表曰：会稽王道子，叨窃尸素，荒废朝政。拜授之荣，皆非天朝；响刑之贷，婪入其门；毒赋年滋，悠民岁广。使先帝赐一醉于崇朝，飞千觞于长夜，致崩于宫人之暴也。犹不能避位逃身，以谢于天地，反私与子元显夺政位耶？既为政宰，宜进思尽忠王室，何可苛刻，生杀任意，不为理也！今晋天下，率土之滨，人皆切齿。故众推臣为首，起兵请诛元显父子也。诛此国贼，臣等入朝，待罪阙下！
　　晋帝览毕，喝退来使，与群臣商议起兵征讨。加会稽王司马道子为大将军，其子元显为中军将军，领兵守卫京师。
　　安帝即位以来，内外乖异，石头城以南，皆荆州所据，以西皆豫州所专，京口及江北，皆刘牢之及广陵相高雅所致，朝政所行，惟三吴而矣。今闻孙恩作乱入都，皆为恩有，畿内郡县，处处盗贼蜂起，建康士民，居而震恐。
第二九六回　刘裕落魄遇圣僧
　　却说宋高祖武皇帝，讳裕，字德舆，小名寄奴，乃彭城县绥舆里人。姓刘，是楚元王交二十一世孙也。彭城原是楚都，故留裔家焉。晋氏东迁徙讫，刘氏移居晋陵丹徒之京口里。裕夜生之时，神光照室，犹如白昼。及长，雄杰有大度，身长七尺六寸，风骨奇伟，仅识文字，不事廉隅小节，奉继母以孝闻。
　　常卖履为业，好樗蒱，为乡闾所贱。独琅玡王谧见其奇伟，深相敬耳。是时裕已二十余岁，忽一日卖履，积有五日之粮，遂懒卖履，遂游京口之竹林寺闲耍，偶因卧于讲堂之前。
　　却说竹林寺众僧会讲佛法，忽见讲堂毫光灿烂，僧人大惊，疑是火发，即忙呼集众僧，令去救火。此时众僧一发向前，来至讲堂救火，并不见火，只见刘裕在讲堂前卧下，上有五色龙光，火焰罩身。当时众僧叫醒刘裕，具说与知而贺曰：“小僧尝闻龙穿七窍，真命天子；蛇穿五孔，五霸诸侯，今金龙护子之体，子非诸侯，必帝王也！”裕闻言甚喜，乃谢曰：“上人无妄言，吾行止之时，尝见二小龙附翼，或樵渔山泽，亦曾同侣，何足为奇？山野庸夫，亦不敢望，禅师何过赞也？”言讫，众僧请裕饮茶，茶罢，裕遂辞僧回家。
　　至次日，灶下无柴，裕乃取斧担，往新洲上去伐获。却说新洲土神，见刘寄奴落魄，宋祚当兴，乃化长蛇拦路，与之射伤，复变小童，传授金疮之药，乃稽其王者之兴。裕来至洲上，忽见大蛇长有数丈，在渚蟠屈。裕惊骇，以箭射之，蛇被箭伤，而遁入获中。裕被吓亦归。至明日无柴，只得复往新洲去伐荻柴。及至洲上，忽闻荻中有杵臼之声，疑往观之，却见童子数人，皆青衣立于荻中捣药，裕怪问其故，童子答曰：“我王为刘寄奴所伤，在此合散敷之。”裕惊，佯挑曰：“汝王何不杀之？”童子应曰：“寄奴乃王者，不死不可杀也。”裕笑叱之。
　　童子皆散，忽然不见。裕乃收其药，认识之。返回家数日，将药往下邳去卖。
　　却说黄龙长老知天下之真主在于刘裕，是以化为沙门，在道俟裕，指与功名。
　　当裕卖履归来，遇见沙门，沙门谓裕曰：“江表当乱，安之者其在君乎？君何行此？”裕曰：“禅师之言，正合吾意。奈吾身有贱疾，不敢投伍。”沙门又问曰：“君有何疾？吾教汝医！”裕曰：“我少年有手疮，积年不愈，因是无力。”沙门曰：“吾有黄药，与君可将敷之，必然得好也。”言讫，将药授裕，裕接了，沙门忽然不见。裕思半晌，疑必神助，乃拜谢天地回家。将沙门黄散敷之，一敷就愈，其手力更大，堪举千斤，因是将其余黄散及童子所遗之药宝藏之，后每遇金疮，敷之无有不愈。裕既得沙门之语，常怀在心。
　　晋隆安三年十一月，孙恩聚众据会稽作乱，劫掠郡县，有会稽附郡太守王德即忙写表，使人入朝奏知，求兵征讨，使人领命去了。
　　却说晋安帝设朝，只听得净鞭三下响，果然文武两班齐。
　　只见文武百官，齐立丹墀，前八拜后八拜，中又八拜，三八二十四拜，扬尘舞蹈，山呼万岁。君臣礼毕，晋帝在座上言曰：“卿各平身，有事出奏，无事退班。”于是群臣起立两边，忽黄门官引会稽使人直至金銮拜舞已毕，呈上表章。晋皇披表读讫大惊，谓使人曰：“汝宜星夜奔郡，令太守点兵，紧守城池，朕即发兵来应。”使人领命，拜辞出朝，即归去了。当时帝问群臣曰：“今奸贼作乱，谁敢与吾兴兵？”言未毕，群臣奏曰：“卫将军谢琰、前将军刘牢之，此二人智足多谋，陛下不如遣其前去征讨，必然收服。”帝闻奏，即宜谢琰、刘牢之二人至，谓曰：“会稽妖贼孙恩作乱，遣卿等前去收服，卿宜领兵。竭力得胜回朝，封赏不轻。”二人闻命即时谢恩，出朝领兵。
　　放下珠帘，众文武各退班去了。
　　却说谢琰、刘牢之二人领兵十万欲行，缺少一个参军官，心下正自纳闷，忽部下军人出说曰：“吾乡中有一心腹之人，乃是楚元王交二十一世孙也，姓刘名裕，小字寄奴，原居京口。
　　此人幼读兵书，长习武艺，有万夫不挡之勇。身长七尺，细眼长髯，胆量过人，机谋出众。笑齐桓、晋文无匡霸之才，论管仲、乐毅少纵横之策，治兵仿佛孙、吴，运筹平欺洛、灌。若将军这里少参军官，何不礼请他来，必然平服妖贼。”
　　牢之闻之大喜，就令军人以礼去请。军人得令，连夜上马来到京口，即见刘裕，俱道：“妖贼孙恩作反，朝廷差卫将军谢琰、前将军刘牢之领兵前去征讨，二人令我前来，礼请足下为参军，一同去征。文书紧急，火速要行。”裕闻大喜，即时收拾行李，跟同军人上道，来至营前，忙引入军中，拜见刘牢之。牢之见裕身长七尺，相貌魁伟，面如碧玉，五绺长须垂于腹下。牢之心中大喜，即便优礼相待，与之谈论，应答如流，即拜为参军，裕亦喜之不胜。于是牢之传令三军，望会稽进发，不日来到会稽城东五十里，下住营寨。
第二九七回　刘裕十骑破孙恩
　　话说谢琰、刘牢之二人升帐，谓参军刘裕曰：“汝可带十个精壮军人，去观贼虚实如何，回来报知，吾好引兵后进。”
　　裕得令，引十人前行。行至二十余里，却遇孙恩引贼众五千余人，正来与牢之对阵，见了裕等十人，指挥擒捉。裕无奈，只得向十人曰：“今日我等退走，必然被擒，若拼死往斗，或可杀贼，正好立功，各宜竭力。”言讫，各自奋勇杀进，正遇孙恩，遂与交战，一来一往，一上一下，战有三十余合，后贼众拥来，裕料众不敌，且战且走。贼众追来，十人皆死。裕犹独力拒恩，裕偶失足，坠于岸，贼众临岸欲下，被裕奋勇长刀乱砍，杀贼数人，贼众少却，裕乃得登岸，贼惊溃走。裕乃大呼逐之，贼众皆走，裕所杀伤者甚众。
　　却说刘牢之子刘敬宣，因见他父派裕引十人去探贼，久不见裕等回营，逆料裕等必为贼兵所困，乃禀明牢之，牢之命敬宣引兵前去探访。敬宣得令，领了大队人马前来寻裕，行至平山阳，望见贼众蜂拥乱窜，裕乃一人，经电迅雷前往追杀。敬宣与众军看见，无不惊骇叹息。敬宣遂挥军助击，大破之，斩获千余人，追下五十余里，敬宣方才鸣金收军，与裕一同回营。
　　参见牢之，敬宣备述其故。牢之曰：“公子神威，自古罕有，不惟破贼，吾一军皆生色矣！”遂重赏刘裕，犒劳三军，引兵进屯会稽。
　　初，孙恩闻八郡响应，谓其属曰：“天下无复事矣！当与诸君朝服至建康。”既而闻牢之引兵济江，今与裕战不利，乃驱其众复逃入海岛去了。
　　却说荆州刺史殷仲堪，乃陈郡人，能清言，善属文。父病经年，仲堪衣不解带，执药挥泪，遂眇一目，旌表以孝，因是孝武帝召为太子中庶子，因问仲堪之目曰：“卿患此者为谁？”
　　仲堪流涕而起曰：“臣进退维谷，甚为感愧。”帝谓仲堪曰：“勿以己才，而笑不才。”帝甚敬之。仲堪一日出游江滨，忽见水上流一棺至，仲堪以为无主，命家人赴水收而取之而归。
　　有日闻门前之沟，直起为岸，至夕有人来谒仲堪，自称曰：“吾乃徐伯玄，向者感君之恩惠，无以报德也。”仲堪亦以礼待之。因问曰：“仲堪门前之沟，又无大水流砂，自然填成为岸，君乃高土，必知其何祥也？”伯玄对曰：“水中有岸，其名为洲，君将为州官耳！”言终，其岸复没，伯玄亦忽不见，仲堪心甚疑之。次日设朝，群臣保奏，孝武帝除殷仲堪为荆州刺史，命其去镇江陵。仲堪谢恩受职，辞帝赴任。孝武帝谓曰：“卿去有日，令人酸然，常谓汝为廊庙之宝，而忽为荆楚之珍，良以慨恨，使朕忧深！”仲堪曰：“臣虽任外，无苟取民间一毫；以负陛下殊遇之恩，伏望陛下善保龙体，以重天下之望，毋劳怀臣之深。”仲堪为孝武帝所重，为此堪亦尽忠臣之心。
　　既至荆州，荆州连年水旱，百姓饥馑，仲堪食常五碗，盘无余肴，每食粒落席间，辄拾而啖之。虽欲惜物，亦缘其性直素，常语子弟曰：“人见我受任方州，谓我豁平昔时意，今吾处之不易。贫者士之常，焉得登仕，而损其本，彼其存之矣！”
　　是时殷仲堪与桓玄不睦，恐桓玄起兵跋扈来攻，意欲先以兵去击。当有部将纪绅上言曰：“不可！桓玄乃当世之英雄也。兼有襄阳之地，君与彼战，必不易图也。吾闻江州刺史杨佺期，亦乃世之英杰，有一女，年方十三，未曾许配他人，今明公亦有长子，不曾结姻，何不使人求亲于佺期。期若肯许，必然树党结姻，以后起兵，两相夹攻，方可克胜。”堪曰：“其计甚善。”于是从绅之计，即日遣使刘赞赍礼物，诣江州求亲。不一日来至江州，见了杨佺期，称说：“殷仲堪敬慕将军，欲与将军结亲，特遣小将赍礼前来，求令爱为儿媳，永契秦晋之欢，将军意下如何？”佺期听了，沉思半晌，乃曰：“殷先生几个儿子？”刘赞答曰：“有二子，此是长子。”佺期意遂决，许之，即备筵宴，款待使人刘赞。赞出外整备财礼，送入府堂。
　　佺期受其礼物，乃留刘赞于馆驿安歇。至次日，备酬礼与刘赞。
　　赞星夜归见仲堪，说知允亲之事，堪乃大喜道曰：“吾荆州无忧患矣。”
　　却说南郡公桓玄，先计使人入朝，求为广州刺史，晋安帝从之。因是起兵谋叛，欲取荆州为家，遣奸细人前去探访虚实。
　　闻知殷仲堪求亲于江州杨佺期为援，使人即回，将此报知。桓玄听讫大怒，即时点起军马五万，欲先取荆州，惧其有备，乃引兵杀奔江州，先攻佺期。杨佺期未知其来，慌忙引兵出城，两下排阵。阵完，杨佺期乃出阵前言曰：“吾与公素无仇隙，何故起兵侵界？”玄高叫骂曰：“尔与殷仲堪结亲树党，其意共欲图我，故我先来图尔。”言讫，便骤马挺枪，向期直刺，期亦舞刀出迎，二人战了三十余合，佺期气力不多，被玄便刺于马下。
　　玄杀败余兵，收军入城，出榜安民讫，安排牛酒，赏劳三军。乃下令曰：“今江州虽破，还有荆州殷仲堪在，若使他得知，必引兵来攻我，百姓必危矣！不如乘其无备，来日便可先以兵攻之。诸将不许入舍，持三日粮去，直杀入城。”诸将曰：“诺！”于是次日引兵一万，星夜杀奔荆州而来。
　　却说殷仲堪果然无备，被桓玄挥兵杀入城去。仲堪正坐府堂，闻左右说玄兵入城，遂吃惊不校即时部下兵将，持刀杀出，正相遇着，与玄将冯该交战，不上五合，仲堪败阵而走。
　　桓玄挥兵进衙，杀其家属，复出府堂，出榜安民，排宴犒赏诸将。玄克荆州，差其偏将该以兵追数日，生执仲堪杀之。玄既杀仲堪，遣入朝上表，求领荆、江二州牧。使人得命带表即行，行数日来到朝廷。至次日具公服，在待漏院伺候。忽听得净鞭三下响，文武两班齐，晋帝设朝，使人乃直至丹墀，呈上表章。
　　帝披览讫，颜色不悦，即以玄表示与群臣，群臣奏曰：“桓玄跋扈，不可违其请也。”于是帝降诏，命玄为荆州、江州二牧。使人得领诏旨，即还去了。珠帘放下，文武退班。却说使人回见桓玄，具说朝廷诏旨，命领荆、江二州牧之事。玄乃大喜，重赏使人，不在话下。
　　初，杨佺期与殷仲堪结为婚姻，遗书与仲堪共图桓玄。堪多疑少决，苦禁止之，参军罗企生谓其弟遵生曰：“殷侯仁而无断，必及难也。吾蒙知遇，义不可以去，必将死之。”是岁荆州大水，仲堪竭仓廪以赈饥民，玄欲乘其虚而伐之，乃发兵西上，仲堪部下将士皆出降玄，仲堪大惧，急引心腹数十人走出，被玄所执斩之。仲堪奉天师道，祈请鬼神，不吝财物，而啬于周济，好为小惠以悦人，病者自为诊脉分药，用计倚仗颊密，而短于鉴略，故至于败。
</div>
    <div class="pagination">
<a href="东西晋演义_page28.html">上一页</a><span>...</span><a href="东西晋演义_page24.html">24</a><a href="东西晋演义_page25.html">25</a><a href="东西晋演义_page26.html">26</a><a href="东西晋演义_page27.html">27</a><a href="东西晋演义_page28.html">28</a><span class="current-page">29</span><a href="东西晋演义_page30.html">30</a><a href="东西晋演义_page31.html">31</a><a href="东西晋演义_page32.html">32</a><a href="东西晋演义_page33.html">33</a><a href="东西晋演义_page34.html">34</a><span>...</span><a href="东西晋演义_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
