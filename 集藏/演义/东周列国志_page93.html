<!DOCTYPE html>
<html>
<head>
    <meta charset="UTF-8">
    <title>东周列国志 - 第 93 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 93 页/共 146 页</h1>
    <div class="content">　　
　　
　　
　　书末，宋、齐各国大夫俱署有名字，灵王览毕笑曰：“蔡城旦暮且下，汝以空言解围，以三尺童子待寡人耶？汝去回复汝君，陈、蔡乃孤家属国，与汝北方无与，不劳照管！”狐父再欲哀恳，灵王遽起身入内，亦无片纸回书。狐父怏怏而回，晋君臣虽则恨楚，无可奈何，正是：
　　
　　
　　
　　有力无心空负力，有心无力枉劳心。
　　若还心力齐齐到，涸海移山孰敢禁！
　　
　　
　　
　　
　　蔡洧回至蔡国，被楚巡军所获，解到公子弃疾帐前，弃疾胁使投降，蔡洧不从，乃囚于后军。，弃疾知晋救不至，攻城益力。归生曰：“事急矣！臣当拚一命，径往楚营，说之退兵，万一见听，免至生灵涂炭！”世子有曰：“城中调度，全赖大夫，安可舍孤而去？”归生对曰：“殿下若不相舍，臣子朝吴可使也！”世子召朝吴至，含泪遣之。
　　朝吴出城往见弃疾，弃疾待之以礼，朝吴曰：“公子重兵加蔡，蔡知亡矣，然未知罪之在也。若以先君般失德，不蒙赦宥，则世子何罪，蔡之宗社何罪，幸公子怜而察之！”
　　弃疾曰：“吾亦知蔡无灭亡之道，但受命攻城，若无功归报，必得罪矣！”
　　朝吴曰：“吴更有一言，请屏左右。”
　　弃疾曰：“汝第言之，吾左右无妨也。”
　　朝吴曰：“楚王得国非正，公子宁不知之？凡有人心，莫不怨愤。又内竭脂膏于土木，外竭筋骨于干戈，用民不恤，贪得无厌。昔岁灭陈，今复诱蔡。公子不念君仇，奉其驱使，怨黩方作，公子将分其半矣。公子贤明著誉，且有‘当璧’之祥，楚人皆欲得公子为君，诚反戈内向，诛其弑君虐民之罪，人心响应，谁能为公子抗者？孰与事无道之君，敛万民之怨乎，公子倘幸听愚计，吴愿率死亡之余，为公子先驱！”
　　弃疾怒曰：“匹夫敢以巧言离间我君臣，本该斩首，姑寄汝头于颈上，传语世子，速速面缚出降，尚可保全余喘也！”叱左右牵朝吴出营。
　　原来当初楚共王有宠妾之子五人，长曰熊昭，即康王；次曰围，即灵王虔；三曰比，字子干；四曰黑肱，字子晰；末即公子弃疾也。共王欲于五子之中，立一人为世子，心中不决，乃大祀群神，奉璧密祷曰：“请神于五人中，择一贤而有福者，使主社稷。"乃以璧密埋于太室之庭中，暗记其处，使五子各斋戒三日后，五更入庙，次第谒祖，视其拜当璧处者，即神所选立之人矣。康王先入，跨过埋璧，拜于其前，灵王拜时，手肘及于璧上，子干、子晰去璧甚远，弃疾时年尚幼，使傅母抱之入拜，正当璧纽之上，共王心知神佑弃疾，宠爱益笃，因共王薨时，弃疾年尚未长，所以康王先立，然楚大夫闻埋璧之事者，无不知弃疾之当为楚王矣。今日朝吴说及”当璧“之祥，弃疾恐此语传扬，为灵王所忌，故佯怒而遣之。
　　朝吴还入城中，述弃疾之语，世子有曰：“国君死社稷，乃是正理，某虽未成丧嗣位，然既摄位守国，便当与此城相为存亡，岂可屈膝仇人，自同奴隶乎？"于是固守益力，自夏四月围起，直至冬十一月，公孙归生积劳成病，卧不能起，城中食尽，饿死者居半，守者疲困，不能御敌，楚师蚁附而上，城遂破。世子端坐城楼，束手受缚，弃疾入城，扶慰居民，将世子有上了囚车，并蔡洧解到灵王处报捷，以朝吴有当璧之言，留之不遣。未几，归生死，朝吴遂留事弃疾。
　　此周景王十四年事也。
　　
　　
　　
　　
　　时灵王驾已回郢，梦有神人来谒，自称九冈山之神，曰：“祭我，我使汝得天下。"既觉大喜，遂命驾至九冈山，适弃疾捷报到，既命取世子有充作牺牲，杀以祭神。申无宇谏曰：”昔宋襄用鄫子于次睢之社，诸侯叛之，王不可蹈其覆辙！"灵王曰：“此逆般之子，罪人之后，安得比于诸侯。正当六畜用之耳。"申无宇退而叹曰：”王汰虐已甚，其不终乎！"遂告老归田，去讫。蔡洧见世子被杀，哀泣三日，灵王以为忠，乃释而用之。
　　蔡洧之父先为灵王所杀，阴怀复仇之志，说灵王曰：“诸侯所以事晋而不事楚者，以晋近而楚远也，今王奄有陈、蔡，与中华接壤，若高广其城，各赋千乘，以威示诸侯，四方谁不畏服？然后用兵吴、越，先服东南，次图西北，可以代周而为天子。"灵王悦其谀言，日渐宠用。
　　于是重筑陈、蔡之城，倍加高广，即用弃疾为蔡公，以酬其灭蔡之功，又筑东西二不羹城，据楚之要害。自以天下莫强于楚，指顾可得天下，召太卜将守龟卜之，问："寡人何日为王？"太卜曰：“君既已称王矣，尚何问？"灵王曰：”楚、周并立，非真王也，得天下者，方为真王耳。"太卜爇龟，龟裂，太卜曰：“所占无成。"灵王掷龟于地，攘臂大呼曰：”天乎，天乎！区区天下，不肯与我，生我熊虔何用？"蔡洧奏曰：“事在人为耳，彼朽骨者何知。"灵王乃悦。
　　诸侯畏楚之强，小国来朝，大国来聘，贡献之使，不绝于道。
　　
　　
　　
　　
　　就中单表一人，乃齐国上大夫晏婴，字平仲，奉齐景公之命，修聘楚国。灵王谓群下曰：“晏平仲身不满五尺，而贤名闻于诸侯，当今海内诸国，惟楚最盛，寡人欲耻辱晏婴，以张楚国之威，卿等有何妙计？"太宰薳启疆密奏曰：”晏平仲善于应对，一事不足以辱之，必须如此如此。"灵王大悦。
　　薳启疆夜发卒徒于郢城东门之傍，另凿小窦，刚刚五尺，吩咐守门军士：“候齐国使臣到时，却将城门关闭，使之由窦而入。”不一时，晏婴身穿破裘，轻车羸马，来至东门。见城门不开，遂停车不行，使御者呼门。守者指小门示之曰：“大夫出入此窦，宽然有余，何用启门？"晏婴曰：”此狗门，非人所出入也。使狗国者，从狗门入；使人国者，还须从人门入。“使者以其言，飞报灵王。王曰：”吾欲戏之，反被其戏矣！“乃命开东门，延之入城。
　　晏子观看郢都城郭坚固，市井稠密，真乃地灵人杰，江南胜地也。怎见得？宋学士苏东坡有《咏荆门》诗为证：
　　
　　
　　
　　游人出三峡，楚地尽平川。
　　北客随南广，吴樯开蜀船。
　　江侵平野断，风掩白沙旋。
　　欲问兴亡意，重城自古坚。
　　
　　
　　
　　晏婴正在观览，忽见有车骑二乘，从大衢来，车上俱长躯长鬣，精选的出色大汉，盔甲鲜明，手握大弓长戟，状如天神，来迎晏子，欲以形晏子之短小。晏子曰：“今日为聘好而来，非为攻战，安用武士？"叱退一边，驱车直进。
　　将入朝，朝门外有十余位官员，一个个峨冠博带，济济彬彬，列于两行。晏子知是楚国一班豪杰，慌忙下车。众官员向前逐一相见，权时分左右叙立，等候朝见。
　　就中一后生，先开口问曰：“大夫莫非夷维晏平仲乎？"晏子视之，乃斗韦龟之子斗成然也，官拜郊尹。晏子答曰：”然。大夫有何教益？"成然曰：“吾闻齐乃太公所封之国，兵甲敌于秦、楚，货财通于鲁、卫。何自桓公一霸之后，篡夺相仍，宋、晋交伐，今日朝晋暮楚，君臣奔走道路，殆无宁岁。夫以齐侯之志，岂下桓公？平仲之贤，不让管子。君臣合德，乃不思大展经纶，丕振旧业，以光先人之绪；而服事大国，自比臣仆，诚愚所不解也？”
　　晏子扬声对曰：“夫识时务者为俊杰，通机变者为英豪。夫自周纲失驭，五霸迭兴，齐、晋霸于中原，秦霸西戎，楚霸南蛮，虽曰人材代出，亦是气运使然。夫以晋文雄略，丧次被兵；秦穆强盛，子孙遂弱。庄王之后，楚亦每受晋、吴之侮。岂独齐哉？寡君知天运之盛衰，达时务之机变，所以养兵练将，待时而举。今日交聘，乃邻国往来之礼，载在王制，何谓臣仆？尔祖子文，为楚名臣，识时通变，倘子非其嫡裔耶，何言之悖也？”成然满面羞渐，缩颈而退。
　　须臾，左班中一士问曰：“平仲固自负识时通变之士，然崔、庆之难，齐臣自贾举以下，效节死义者无数，陈文子有马十乘，去而违之。子乃齐之世家，上不能讨贼，不下能避位，中不能致死，何恋恋于名位耶？"晏子视之，乃楚上大夫阳匄、字子瑕，乃穆王之曾孙也。
　　晏子即对曰：“抱大节者，不拘小谅；有远虑者，岂固近谋。吾闻君死社稷，臣当从之，今先君庄公，非为社稷而死，其从死者，皆其私昵。婴虽不才，何敢厕身宠幸之列，以一死沽名哉？且人臣遇国家之难，能则图之，不能则去之。吾之不去，欲定新君，以保宗祀，非贪位也。使人人尽去，国事何赖？况君父之变，何国无之，子谓楚国诸公在朝列者，人人皆讨贼死难之士乎？"这一句话，暗指著楚熊虔弑君，诸臣反戴之为君，但知责人，不知责己，公孙瑕无言可答。
　　少顷，右班中又一人出曰：“平仲！汝云‘欲定新君，以保宗祀’，言太夸矣。崔、庆相图，栾、高、陈、鲍相并，汝依违观望其间，并不见出奇画策，无非因人成事，尽心报国者，止于此乎？"晏子视之，乃右尹郑丹、字子革。晏子笑曰：”子知其一，未知其二。崔、庆之盟，婴独不与，四族之难，婴在君所，宜刚宜柔，相机而动，主于保全君国，此岂旁观者所得而窥哉？"左班中又一人出曰：“大丈夫匡时遇主，有大才略，必有大规模，以愚观平仲，未免为鄙吝之夫矣。"晏子视之，乃太宰薳启疆也，晏子曰：”足下何以知婴鄙吝乎？"启疆曰：“大丈夫身仕明主，贵为相国，固当美服饰，盛车马，以彰君之宠锡，奈何敝裘羸马，出使外邦，岂不足于禄食耶？且吾闻平仲，少服狐裘，三十年不易，祭祀之礼，豚肩不能掩豆，非鄙吝而何？"晏子抚掌大笑曰：”足下之见，何其浅也？婴自居相位以来，父族皆衣裘，母族皆食肉，至于妻族，亦无冻馁。草莽之士，待婴而举火者，七十余家，吾家虽俭，而三族肥，身似吝，而群士足，以此彰君之宠锡，不亦大乎？"言未毕，右班中又一人出，指晏子大笑曰：“吾闻成汤身长九尺，而作贤王；子桑力敌万夫，而为名将。古之明君达士，皆由状貌魁梧，雄勇冠世，乃能立功当时，垂名后代，今子身不满五尺，力不胜一鸡，徒事口舌，自以为能，宁不可耻？”晏子视之，乃公子真之孙，囊瓦字子常，见为楚王车右之职。婴乃微微而笑，对曰：“吾闻秤锤虽小，能压千斤；舟桨空长，终为水役。侨如身长而戮于鲁，南宫万绝力而戮于宋，足下身长力大，得无近之，婴自知无能，但有问则过，又何敢自逞其口舌耶？"囊瓦不能复对。
　　忽报：“令尹薳羆来到。"众人俱拱立候之，伍举遂揖晏子入于朝门，谓诸大夫曰：”平仲乃齐之贤士，诸君何得以口语相加？"
　　
　　
　　
　　
　　须臾，灵王升殿，伍举引晏子入见，灵王一见晏子，遽问曰：“齐国固无人耶？"晏子曰：”齐国中呵气成云，挥汗成雨，行者摩肩，立者并迹，何谓无人？"灵王曰：“然则何为使小人来聘吾国？"晏子曰：”敝邑出使有常典，贤者奉使贤国，不肖者奉使不肖国，大人则使大国，小人则使小国，臣小人，又最不肖，故以使楚！"楚王惭其言，然心中暗暗惊异。
　　使事毕，适郊人献合欢橘至，灵王先以一枚赐婴，婴遂带皮而食，灵王鼓掌大笑曰：“齐人岂未尝橘耶？何为不剖？"晏子对曰：”臣闻‘受君赐者，瓜桃不削，橘柑不剖’，今蒙大王之赐，犹吾君也，大王未尝谕剖，敢不全食？"灵王不觉起敬，赐坐命酒。
　　少顷，武士三四人，缚一囚从殿下而过，灵王遽问：“囚何处人？"武士对曰：”齐国人！"灵王曰：“所犯何罪？"武士对曰：”坐盗！"灵王乃顾谓晏子曰：“齐人惯为盗耶？"晏子知其故意设弄，欲以嘲己，乃顿首曰：”臣闻‘江南有橘，移之江北，则化而为枳’，所以然者，地土不同也，今齐人生于齐不为盗，至楚则为盗，楚之地土使然，于齐何与焉？"灵王嘿然良久，曰：“寡人本将辱子，今反为子所辱矣！"乃厚为之礼，遣归齐国。
　　齐景公嘉晏婴之功，尊为上相，赐以千金之裘，欲割地以益其封，晏子皆不受。又欲广晏子之宅，晏子亦力辞之。一日，景公幸晏子之家，见其妻，谓晏子曰：“此卿之内子耶？"婴对曰：”然！"景公笑曰：“嘻！老且丑矣。寡人有爱女，年少而美，愿以纳之于卿！"婴对曰：”人以少姣事人者，以他年老恶，可相托也，臣妻虽老且丑，然向已受其托矣，安忍倍之？"景公叹曰：“卿不倍其妻，况君父乎？"于是深信晏子之忠，益隆委任。要知后事，且看下回分解。，
　　
　　
　　
　　
　　
　　第七十回　杀三兄楚平王即位　劫齐鲁晋昭公寻盟
　　
　　
　　
　　话说周景王十二年，楚灵王既灭陈、蔡，又迁许、胡、沈、道、房、申六小国于荆山之地，百姓流离，道路嗟怨，灵王自谓天下可唾手而得，日夜宴息于章华之台，欲遣使至周，求其九鼎，以为楚国之镇。右尹郑丹曰：“今齐、晋尚强，吴、越未服，周虽畏楚，恐诸侯有后言也！”灵王愤然曰：“寡人几忘之，前会申之时，赦徐子之罪，同于伐吴，徐旋附吴，不为尽力，今寡人先伐徐，次及吴，自江以东，皆为楚属，则天下已定其半矣！”乃使薳羆同蔡洧奉世子禄居守，大阅车马，东行狩于州来，次于颍水之尾，使司马督率车三百乘伐徐，围其城，灵王大军屯于乾溪，以为声援，时周景王之十五年，楚灵王之十一年也。
　　冬月，值大雪，积深三尺有余。怎见得？有诗为证：
　　
　　
　　
　　彤云蔽天风怒号，飞来雪片如鹅毛。
　　忽然群峰失青色，等闲平地生银涛。
　　千树寒巢僵鸟雀，红炉不暖重裘薄。
　　此际从军更可怜，铁衣冰凝愁难著。
　　
　　
　　
　　灵王问左右：“向有秦国所献‘复陶裘’，‘翠羽被’，可取来服之。”左右将裘被呈上，灵王服裘加被，头带皮冠，足穿豹舄，执紫丝鞭，出帐前看雪。有右尹郑丹来见，灵王去冠被，舍鞭，与之立而语，灵王曰：“寒甚！"郑丹对曰：”王重裘豹舄，身居虎帐，犹且苦寒，况军士单褐露踝，顶兜穿甲，执兵于风雪之中，其苦何如？王何不返驾国都，召回伐徐之师，俟来春天气和暖，再图征进，岂不两便？"灵王曰：“卿言甚善。然吾自用兵以来，所向必克，司马旦晚必有捷音矣！”郑丹对曰：“徐与陈、蔡不同，陈、蔡近楚，久在宇下，而徐在楚东北三千余里，又附吴为重，王贪伐徐之功，使三军久顿于外，受劳冻之苦，万一国有内变，军士离心，窃为王危之。”灵王笑曰：“穿封戍在陈，弃疾在蔡，伍举与太子居守，是三楚也，寡人又何虑哉！"言未毕，左史倚相趋过王前，灵王指谓郑丹曰：”此博物之士也，凡‘三坟'、’五典' 、‘八索' 、’九邱'，无不通晓，子革其善视之！“
　　郑丹对曰：“王之言过矣！昔周穆王乘八骏之马，周行天下，祭公谋父作‘祈招'之诗，以谏止王心，穆王闻谏返国，得免于祸。臣曾以此诗问倚相，相不知也。本朝之事，尚然不知，安能及远乎！"灵王曰：”’祈招'之诗如何，能为寡人诵之否！"郑丹对曰：“臣能诵之。诗曰：”祈招之愔愔，式昭德音。思我王度，式如玉，式如金。形民之力，而无醉饱之心。' "灵王曰：“此诗何解？"郑丹对曰：”愔愔者，安和之貌。言祈父所掌甲兵，享安和之福，用能昭我王之德音，比于玉之坚，金之重。所以然者，由我王能恤民力，适可而止，去其醉饱过盈之心故也。"灵王知其讽己，默然无言。良久曰：“卿且退，容寡人思之。"是夜，灵王意欲班师，忽谍报：”司马督屡败徐师，遂围徐。"灵王曰：“徐可灭也。"遂留乾溪。
　　自冬逾春，日逐射猎为乐，方役百姓筑台建宫，不思返国。
　　
　　
　　
　　
　　时蔡大夫归生之子朝吴，臣事蔡公弃疾，日夜谋复蔡国，与其宰观从商议。观从曰：“楚王黩兵远出，久而不返，内虚外怨，此天亡之日也。失此机会，蔡不可复封矣。"朝吴曰：”欲复蔡，计将安出？"观从曰：“逆虔之立，三公子心皆不服，独力不及耳。诚假以蔡公之命，召子干、子晰，如此恁般，楚可得也。得楚，则逆虔之巢穴已毁，不死何为？及嗣王之世，蔡必复矣。"朝吴从其谋，使观从假传蔡公之命，召子干于晋，召子晰于郑，言：”蔡公愿以陈、蔡之师，纳二公子于楚，以拒逆虔。"子干、子晰大喜，齐至蔡郊，来会弃疾。
　　观从先归报朝吴。朝吴出郊谓二公子曰：“蔡公实未有命，然可劫而取也。"子干、子晰有惧色。朝吴曰：”王佚游不返，国虚无备，而祭洧念杀父之仇，以有事为幸。斗成然为郊尹，与蔡公相善，蔡公举事，必为内应。穿封戍虽封于陈，其意不亲附王，若蔡公召之，必来。以陈、蔡之众袭空虚之楚，如探囊取物，公子勿虑不成也。"这几句话，说透利害，子干、子晰方才放心，曰：“愿终听教。"朝吴请盟，乃刑牲歃血，誓为先君郏敖报仇。口中说誓，虽则如此，誓书上却把蔡公装首，言欲与子干、子晰共袭逆虔，掘地为坎，用牲加书于上而埋之。
　　
　　
　　
　　
　　事毕，遂以家众导子干、子晰袭入蔡城。蔡公方朝餐，猝见二公子到，出自意外，大惊，欲起避。朝吴随至，直前执蔡公之袂曰：“事已至此，公将何往！"子干、子晰抱蔡公大哭，言：”逆虔无道，弑史杀侄，又放逐我等，我二人此来，欲借汝兵力，报兄之仇，事成，当以王位属子。"弃疾仓皇无计，答曰：“且请从容商议。"朝吴曰：”二公子馁矣，有餐且共食。"子干、子晰食讫，朝吴使速行，遂宣言于众曰：“蔡公实召二公子，同与大事，已盟于郊，遣二公子先行入楚矣。"弃疾止之曰：”勿诬我。"朝吴曰：“郊外坎牲载书，岂无有见之者。公勿讳，但速速成军，共取富贵，乃为上策。”
　　朝吴乃复号于市曰：“楚王无道，灭我蔡国，今蔡公许复封我，汝等皆蔡百姓，岂忍宗祀沦亡？可共随蔡公赶上二公子，一同入楚！”蔡人闻呼，一时俱集，各执器械，集于蔡公之门。朝吴曰：“人心已齐，公宜急抚而用之，不然有变。"弃疾曰：”汝迫我上虎背耶？计将安出？"朝吴曰：“二公子尚在郊，宜急与之合，悉起蔡众，吾往说陈公，帅师从公。”弃疾从之。
</div>
    <div class="pagination">
<a href="东周列国志_page92.html">上一页</a><span>...</span><a href="东周列国志_page88.html">88</a><a href="东周列国志_page89.html">89</a><a href="东周列国志_page90.html">90</a><a href="东周列国志_page91.html">91</a><a href="东周列国志_page92.html">92</a><span class="current-page">93</span><a href="东周列国志_page94.html">94</a><a href="东周列国志_page95.html">95</a><a href="东周列国志_page96.html">96</a><a href="东周列国志_page97.html">97</a><a href="东周列国志_page98.html">98</a><span>...</span><a href="东周列国志_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
