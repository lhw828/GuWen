<!DOCTYPE html>
<html>
<head>
    <meta charset="UTF-8">
    <title>东西汉演义 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西汉演义 - 第 13 页/共 17 页</h1>
    <div class="content">　　初光武北渡，只带颍川兵千余人，相从诸将有铫期、祭遵、朱祐、冯异。先是光武还宛，异仍守父城，更始诸将攻父城者，前后十余辈，异坚守不下。及光武为司隶校尉，道径父城，异等即开门奉牛酒迎。光武署异为主簿，苗萌为从事，从至洛阳。时王霸在颍阳，闻光武过颍，请其父，愿从。父曰：“吾老矣，不任军旅，汝往勉之。”光武既为大司马，以朱祐为护军，霸为功曹令史。先宾客从霸者数十人，至是稍稍引去。光武谓霸曰：“颍川从我者皆逝，而子独留，当努力，疾风知劲草。”又有杜茂者，字诸公，南阳冠军人，闻光武义，来归。马成先为光武安集椽，后调守郟令，间光武讨河北，即弃官，步负追及随征。
　　却说光武自伯升之败，不敢显其悲戚，每独居，辄不御酒肉，枕席间，泪痕狼籍。独冯异察知，尝叩头宽譬哀情，光武止之曰：“卿勿妄言。”异复因间进曰：“天下同苦王氏，思汉久矣。今更始诸将，从横暴虐，所至虏掠，百姓失望，无所依戴。今公专命方面，施行恩德，夫有桀纣之乱，乃见汤武之功，人久饥渴，易为充饱。宜急分遣官属，循行郡县，理冤结，布惠泽。”光武深纳其言。至邯郸，遂遣异与铫期，乘传扶循属县，录因徒，存鳏寡，亡命自诣者除其罪，阴条二千石长吏同心及不附者上之。
　　邓禹字仲华，南阳新野人也，年十三，能诵诗，受业长安。时光武游学京师，禹年虽幼，而见光武知非常人，遂相亲附。数年归家。及汉兵起，更始立，豪桀多荐举禹，禹不肯从。及闻光武安集河北，即杖策北渡，追及于邺。光武见之甚欢，谓曰：“我得专封拜，生远来，宁欲仕乎？”禹曰：“不愿也。”光武曰：“然则欲何为？”禹曰：“但愿明公威德加于四海，禹得效其尺寸，垂功名于竹帛耳。”光武笑，因留宿与闲语。禹进说曰：“更始虽都关西，今山东未安，赤眉、青犊之属，动以万数，三辅假号者，往往群聚，更始既未有所挫，又不自听断，诸将皆庸人屈起，志在财帛，争用威力，朝夕自快而已，非有忠良明智，深虑远图，欲尊主安民者也。四方分崩离析，形势可见。明公虽建藩辅之功，犹恐无所成立。于今之计，莫如延揽英雄，务悦民心，立高祖之业，救万民之命，以公而虑天下，不足定也。”光武大悦，因令左右号禹曰“邓将军”，常宿止于中，与定计议。忽报傅俊到，光武曰：“傅子卫已归颍川，今亦为吾来耶。”初光武循襄城，俊以县亭长迎军，拜为校尉，襄城收其母弟宗族，皆灭之。及从破王寻后，又别击京、密，破之，乃遣归颍川，收葬家属。及上谒，使将颍川兵。于是大众花行，行至下曲阳，和成卒正邳彤举城降，复以为太守，彤字伟君，信都人，父吉为辽西太守。王莽分钜鹿为和成郡，居下曲阳，以彤为卒正也，光武留止数日，忽报有骑都尉至，光武惊疑，延入，其人姓耿名纯，字伯山，钜鹿宋子人也，父艾为王莽济平尹。纯学于长安，王莽败，更始使舞阴王李轶降诸郡国，纯父艾降，还为济南太守。时李轶兄弟用事专制方面，宾客游说者甚众，纯连求谒不得通，久之乃得见，说轶曰：“大王以龙虎之姿，遭风云之时，奋迅拔起，期月之间，兄弟称王，而德信不闻于士民，功劳未施于百姓，宠禄暴兴，此智者之所忌也。兢兢自危，犹俱不终，而况沛然自足，可以成功者乎？”轶奇之，且以其钜鹿大姓，乃承制拜为骑都尉，授以节，令安集赵、魏。闻光武至，即谒见，光武深接之。纯退，见官属将兵法度不与他将同，遂求自结纳，献马及缣帛数百疋。光武乃留纯于邯郸，率众北至中山。
　　闻王郎兵起，众将佐请回击邯郸，光武曰：“诈伪焉能成事，但彼新盛未可与争锋也。”乃北循蓟。忽王郎移檄至，其大略云：
　　朕孝平皇帝之子，遭王莽之乱，间关尘土。今天下思汉，朕以帝子，承业继兴，即位邯郸，上顺天心，下从民望，故檄书所至，无不从风归顺。汝以南阳宗室，早奋义戈，昆阳一战，野功允著，朕甚嘉之，即封以南阳十万户，世辅王家。已移檄圣公，修整宫府，汝当助朕扫清寰宇，复朕旧基，无得瞻循。”云云。
　　光武笑曰：“此亦妄人也，已矣。”忽报故广阳王子刘接，起兵蓟中，以应王郎。光武大惊。又城中扰乱，言邯郸使者方到，二千石以下，皆出迎。于是急趣驾出，百姓聚观，喧呼满道，遮路不得行众中。铫期性起，睁圆环眼，倒竖虎须，奋就加鞭，突出众前，大呼曰：“跸！”声如霹雳，众皆披靡，及至城门，门已闭，攻之得出。光武欲南还，狼狈不知所向，传闻信都独为汉拒邯郸兵，乃驰赴之。正行，忽见尘头大起，一枝人马迎面而来。光武叹曰：“后有追兵，前复无路，奈何！”不知何处人马，且听下回分解。
第十六回　循钜鹿将佐归心
　　却说光武大队正往信都进发，遇一标人马拦路，铫期急提戟策马迎去，原来却是邳彤遣来的。王郎使其将循地至和成，彤坚守不下。闻光武自蓟还，欲至信都，乃先使五官椽张万，督邮尹绥，选精骑二千余疋，缘路迎光武军。遂同之信都。信都太守乃是任光，初从光武破王寻、王邑，更始至洛阳，以光为信都太守。王郎起，郡国皆降之，光独不肯，乃与都尉李忠、信都令万修、功曹阮况、五官掾郭唐等同心固守。扶柳县廷掾持王郎檄诣府白光，光怒斩之，悬其头于市，以徇百姓，发精兵四千人守城。光等独守孤城无援，常恐不能全，闻光武至，大喜，吏民皆称万岁，即时开门，与李忠、万修率官属迎谒。光武入传舍时，邳彤亦至。
　　光武虽得二郡之助，而兵众未合。议者多言可因信都兵，相送西还长安。彤曰：“议者之言皆非也。吏民歌吟思汉久矣，故更始举尊号而天下响应，三辅清官除道以迎之；一夫荷戟大呼，则千里之将无不捐城遁逃，虏伏请降。自上古以来，亦未有感物动民，其如此者也。又卜者王郎，假名因势，驱集乌合之众，遂震燕赵之地。况明公奋二郡之兵，扬响应之威，以攻则何城不克，以战则何军不服。今释此而归，岂徒空失河北，必更惊动三辅，堕损威重，非计之得者也。若明公无复攻伐之意，则虽信都之兵，犹难会也。何者？明公既西，则邯郸城民不肯捐父母，背城主而千里送公，其离散亡逃，可必也。”光武喜曰：“伟君之言良善。但今势力虚弱，欲入城头子路、力子都兵中，何如耶？”任光曰：“不可。”光武曰：“卿兵少如何？”光曰：“可募发奔命，出攻傍县，若不降者，恣听掠之。人贪财物，则兵可招而致也。”光武从之，即日拜彤为后大将军、和成太守如故，拜光为左大将军，封武成侯，留南阳宗广领信都太守事，使光将兵从。彤兵居前，光乃多作檄文曰：“大司马刘公，将城头子路、力子都兵百万众，从东方来击诸反虏。”遣骑驰至钜鹿界中。吏民得檄，传相告语。邳彤先至堂阳，堂阳已反，属王郎矣。彤使张万、尹绥先晓譬吏民，光武与光等投暮入堂阳界，使骑各持炬火，弥满泽中，光炎烛天地，举城莫不震恐畏怖，其夜即降。旬日之间，兵众大盛，光武叹曰：“前日出蓟，得公孙豆粥，渡滹沱，赖元伯机权。今复得诸公相助，殆天不欲亡我也。”
　　初，光武自蓟东南驰，晨夜草舍，至饶阳无萎亭。时天寒烈，众皆饥疲，冯异觅得豆粥进上。明旦，光武谓诸将曰：“昨得公孙豆粥，饥寒俱解。”及至南宫，遇大风雨，光武引车入道傍空舍，异抱薪，邓禹燕火，光武对灶燎衣，异复进麦饭、菟肩。时传闻王郎兵已追至，从者皆恐，及滹沱河，候吏还白：“河水流澌，无船不可济。”众益惧。令王霸往视之，霸恐惊众，又欲且前，水阻，追兵至合得众士死力以胜敌，还即诡曰：“冰坚可渡。”官属皆喜。光武笑曰：“候吏果妄语也。”遂前。比至河，河冰亦合，乃令霸以沙布冰以渡，未毕数骑而冰解。光武谓霸曰：“安吾众得济免者，卿之力也。”霸谢曰：“此明公至德，神灵之祐，虽武王白鱼之应，无以加此。”光武谓官属曰：“王霸权以济事，殆天瑞也。”以为军正，爵关内侯。
　　汉中王刘嘉有一位上将，姓贾名复，字君文，南阳冠军人也。少好学，习《尚书》，事舞阴李生。李生奇之，谓门人曰：“贾君之容貌志气如此，而勤于学，将相之器也。”莽末，下江、新市兵起，复亦聚众数百人于羽山，自号将军。更始立，乃将其众归刘嘉，以为校尉。复见更始政乱，诸将放纵，乃说嘉曰：“臣闻图尧舜之事而不能至者，汤武是也；图汤武之事而不能至者，桓文是也；图桓文之事而不能至者，六国是也；定六国之规，欲安守之而不能至者，亡六国是也。今汉室中兴，大王以亲戚为股肱，天下未定而安守所保，所保得无不可保乎？”嘉曰：“卿言大，非吾任也。大司马刘公在河北，但持我书在。”复遂辞嘉受书，北渡河。嘉又荐长史陈俊，亦以书遣诸河北，俊字子昭，南阳西鄂人了。光武以俊为安集掾，署复为破虏将军，解左骖以赐之。时官属以复后来而好陵折等辈，共白欲以调补鄗尉，光武曰：“贾君有折冲千里之威，方任以重，勿以擅除。”
　　邓晨时为常山太守，闲行至钜鹿会光武，自请从击邯郸，光武曰：“伟卿以一身从我，不如以一郡为我北道主人。”乃遣晨归郡。后光武追铜马、高湖群贼于冀州，晨发积射土千人，又遣委输粮饷给军不绝。
　　却说王郎起邯郸，举尊号时，欲收耿纯。纯持节与从吏夜遁出城，驻节道中，诏取行者车马得数十，驰归宋子，与从昆弟、宿、植共率宗族宾客二千余人，奉迎于育县。时众稍合，乃使邓禹别攻乐阳，李忠攻苦陉，冯异别收河间兵。铫期、傅宽、吕宴俱属邓禹，分循旁县。又发房子兵。禹以期为能，独拜偏将军。
　　王郎遣将攻信都，时玉郎势大，响应者众，信都大姓马宠等，开城纳王郎将，收太守宗广及李忠母妻，而令忠亲属招呼忠。时马宠弟从忠为校尉，忠即时召见，责数以背恩反城，因格杀之。诸将惊曰：“家属在人手中，而杀其弟，何猛也？”忠曰：“纵贼不诛，是二心也。”光武闻而美之，谓忠曰：“今吾兵已成矣。将军可归救老母妻子，自募吏民能得家属者，赐钱千万，来从我取。”忠曰：“明公大恩，思得效命，诚不敢内顾宗亲。”光武乃使任光将兵救信都，光兵于道散，降王郎，无功而还。会更始遣振威将军马武与尚书令谢躬，共攻王郎，乃破信都。忠家属得全。光武因使忠还行太守事，收郡中大姓附邯郸者，诛杀数百人。及任光归郡，忠乃还复为都尉。光武徇钜鹿，昌城人刘植开城迎，光武曰：“子何人也？”曰：“刘植，字伯先，昌城人。天下苦王氏久矣，今汉室中兴，王郎一卜者，亦思诈起，以梗天命，郡县不察，竟从风而靡。植闻明公威德，故率宗族宾客据此城以待。”因命弟喜、从兄歆出见。光武大喜，以植为骁骑将军，喜、歆偏将军，皆为列侯。忽报真定王刘扬，起兵以附王郎，众十余万，光武即欲进讨，植曰：“彼未知王郎之诈耳。请先往说之。”光武至，扬出迎，相见甚欢。因留真定，纳郭皇后，即扬之甥也。光武于是北降下曲阳，复北击中山，拔卢奴，所过发奔命兵，移檄边部，共击邯郸，郡县还复响应。南击新市、真定、元氏、房子，皆下之。因入扬界。
　　时王郎大将李育屯柏人。汉兵不知而进，前部偏将朱浮、邓禹为育所破，辎重尽失。光武在后闻之，急前收浮、禹散卒，追至郭门。李育回马来战，被光武接连几刀，劈得招架不及。后面一班战将俱到，李育急逃入城，将城谨闭，落后宾卒尽被杀死，尽得其所获。因率众四面攻打，数日不能下。邓禹进曰：“小城何烦旷时日，不如引兵拔广阿也。”光武曰：“正合我意。”未知如何，下卷再为分说。
第十七回　诛王郎邓禹入关
　　且说自古地气大抵随天运而转，而人事应焉，所谓人杰地灵。观汉室中兴，将帅大半皆出南阳，所谓从龙而起，天之生材，非偶然也。今再说一位豪杰，亦是宛人，姓吴名汉，字子颜，家贫，给事县为亭长。王莽未，以宾客犯法，乃亡命至渔阳。以乏资用，贩马为业，往来燕蓟间，所至皆交结豪杰。更始立，使使者韩鸿循河北，或谓鸿曰：“吴子颜，奇士也，可以计事。”鸿召见汉，甚悦之，遂承制拜为安乐令。
　　会王郎起，北州扰惑。汉素闻光武长者，独欲归心，乃往说太守彭宠。宠亦宛人，字伯通，父宏哀帝时为渔阳太守，伟容貌，能饮饭，有威于边。王莽居摄，诛不附已者，宏与何武、鲍宣并遇害。宠少为郡吏，地皇中，为大司空士，从王邑东拒汉军，到洛阳，闻同产弟在汉兵中，惧诛，与吴汉同亡至渔阳。鸿与宠乡间故人，相见欢甚，即拜宠偏将军，行渔阳太守事。及光武至蓟，以书招宠，宠具牛酒，将上谒，会王郎遣将循渔阳、上谷，急欲发其兵，官属疑惑，多欲从之。适吴汉至，曰：“渔阳、上谷突骑，天下所闻也。君何不合二郡精锐，附刘公击邯郸，此一时之功也。”宠以为然，而其时欲附王郎者众，宠不能夺。汉乃辞出，止外亭坐，念宠意虽从而才不能决众，须以计诈之，以祛众惑。方沉思，望见道中有一人似儒生者，汉使人召之，问以所闻。生因言刘公所过，为郡县所归；邯郸举尊号者，实非刘氏。汉大喜，即诈为光武书，移檄渔阳。使生赍以诣宠，令具以所闻告之。汉邀盖延随后入见，宠喜示以来檄。盖延渔阳人，字巨卿，身长八尺，常弯三百斤弓，边俗尚勇力，而延以气闻。历为列掾、州从事，所在职办。宠召署营尉，行护军，正议发兵方略，狐奴令王梁亦到，梁字君严，渔阳安阳人也。宠于是发步骑三千人，以吴汉行长史，及都尉严宣、护军盖延、狐奴令王梁，与上谷军合而南。
　　上谷太守耿况，字侠游，以明经为郎，后为朔调连率。及王莽败，更始立，诸将略地者，前后多擅威权，辄改易守令。况自以莽之所置，怀不自安，遣其子奉奏诣更始，因赍贡献以求自固。况子名弇，字伯昭，少学《诗》、《礼》，明锐有权谋，常见郡尉试骑士，建旗鼓，肄驰射，由是好将帅之事。时年二十一。奉命至宋子，会王郎起兵邯郸，弇从吏孙仓、卫包于道共谋曰：“刘子舆成帝正统，舍此不归，远行安之？”弇按剑曰：“子舆弊贼，卒为降虏耳。我至长安，与国家陈渔阳、上谷兵马之用，还出太原、代郡，反覆数十日，归发突骑以辚乌合之众，如摧枯折腐耳。观公不识去就，族灭不久也。”仓、包不从，遂亡降王郎。弇道闻光武在卢奴，乃驰北上谒，光武留署门下吏。弇因说护军朱祐求归，发兵以定邯郸，光武笑曰：“小儿曹乃有大意哉！”因数召见加恩慰。弇还檄与况，陈光武威德，自嫌年少，恐不见信，宜自来。弇因从光武至蓟。闻邯郸兵方到，光武欲南归，召官属议，弇曰：“今从南来，不可南行。渔阳太守彭宠，公之邑人，上谷太守即弇父也，发此两郡，控弦万骑，邯郸不足虑也。”光武官属腹心皆不肯，曰：“死尚南首，奈何北行入襄中。”光武指弇曰：“是我北道主人也。”会城中扰乱，官吏争出城迎郎兵，光武众夺城出，辎重皆遮绝。弇归，主人食未已，闻乱奔出，城已闭，弇急以马与城门亭长，乃得出，走昌平就况。
　　先况得弇书，檄召功曹寇恂计议，恂曰：“邯郸拔起，难可信向。昔王莽时，所难独有刘伯升耳。今闻大司马刘公，伯升母弟，尊贤下士，士多归之，诚可攀附。”况曰：“邯郸方盛，力不能独拒，如何？”恂对曰：“今上谷完实，控弦万骑，举大郡之资，可以详择去就。恂请东约渔阳，齐心合众，邯郸不足图也。”况然之。乃遣恂到渔阳，结谋彭宠。还至昌平，适王郎遣将循上谷，恂袭击之，杀使者，夺其军。弇亦至。况发突骑二千疋，步兵千人，使长史景丹与子弇及寇恂将之，与渔阳兵合军而南，所过击斩王郎将帅。大将赵闳守蓟，攻之不下，吴汉曰：“诸公尽引而南，吾独留此，定斩闳也。”汉以五百人伏，闳见撤围去，果引军出城掩杀，吴汉突出，遂诛赵闳，降其众于路。斩王郎大将九卿校尉以下四百余级，得印绶百二十五，节二，斩首三万级，定涿郡、中山、钜鹿、清河、河间，凡二十二县。
　　时光武已拔广阿，将攻王郎，传闻王郎已发渔阳、上谷兵来，急召众计议。忽候骑飞报，有大兵杀来，捷如风雨，不知何处人马。光武急登城，勒兵在西门楼上。数将已及城下，光武问曰：“若辈是何等兵？”下对曰：“上谷、渔阳兵也。”又问：“为谁来乎？”曰：“为刘公。”光武大喜，开城请人，同引见。光武笑曰：“邯郸将帅数言我发渔阳、上谷兵，吾聊应言然。何意二郡果为吾来。当与上大夫共此功名耳。”乃皆以为偏将军，使各令其兵。加况大将军、兴义侯，彭宠大将军、建忠侯，因大飨士卒，人人劳勉，恩意甚备。俱从击邯郸。
　　至鄗，光武止传舍。鄗大姓苏公反城，开门纳王郎将李恽，耿纯先觉知，将兵逆与挥战，大破斩之。遂攻柏人，不下。议看以为守柏人，小如定钜鹿。乃引兵东北，围钜鹿。郎守将王饶据城，连攻月余，不克。郎遣大将倪宏、刘奉率数万人救钜鹿。光武逆战于南■。宏等冲来，势不可当，朱祐着伤，退。景丹突骑恰到，纵击，大破之，追奔十余里，斩首数千级，伤者纵横。丹还，光武谓曰：“吾闻突骑为天下精兵，今乃见其战，乐可言耶？”乃率众复攻钜鹿。而王饶正出兵应倪宏，恰遇铫期，期便独冲阵，所向披靡，手杀五十余人。期被创中额，正帻复战，后军至，遂大破之。饶奔入城，众复围城。耿纯进说曰：“久守王饶，士众疲敝，不如及大兵精锐，进攻邯郸。若诛王郎，王饶不战自服矣。”光武曰：“善。”乃留将军邓满守钜鹿，而进军邯郸，屯其郭北门。
　　郎连次出战不利，乃使其谏议大夫杜威，持节请降，威曰：“郎实成帝遗体。”光武曰：“使成帝复生，天下不可得，况诈子舆者乎？”威请求万户侯，光武曰：“顾得全身可矣。”威曰：“邯郸虽鄙，并力固守，尚旷日月。终不君臣相率，但全身而已。”遂辞而去。因急攻之，二十余日，郎少傅李立为反间计，开城纳汉兵，遂拔邯郸。郎夜亡走，王霸觉，独骑追斩之，得玺绶，还报功，封王乡侯。时更始二年五月也。及收王郎文书，得吏人与郎交关谤毁者数千章。光武不视，会齐诸将军，尽焚之，曰：“令反侧子自安。”复大飨将士，封邳彤武义俟，盖延号建功侯，吴汉号建策侯，贾复迁都护将军，万修拜右将军，朱祐偏将军，王梁关内侯，冯异应侯，铫期拜虎牙大将军，以岑彭为刺奸大将军。彭先迁颍川太守，会舂陵刘茂起兵，略下颍川，彭不得之官，乃与麾下数百人，从河内太守韩歆。歆降光武，以为邓禹军师。彭从平河北，授节，使督察诸营。
　　铫期因间说光武曰：“河北之地，界接边塞，人习兵战，号为精勇。今更始失政，大统危殆，海内无所归往。明公据河山之固，拥精锐之众，以顺万人思汉之心，则天下谁敢不从。”光武笑曰：“卿欲遂前跸耶？”光武舍城楼上，披与地图，指示邓禹曰：“天下郡国如是，今始得其一。子前言天下不足定，何也？”禹曰：“方今海内淆乱，人思明君，犹赤子之幕慈母。古之兴者，在德厚薄，不以大小也。”
　　初，更始遣尚书令谢躬，率六将军攻王郎，不能下。会光武至，遂定邯郸。而躬裨将虏掠不相承禀，光武深忌之。虽俱在邯郸，遂分城而处，然每有以慰安之。躬勤于职事，光武常称曰：“谢尚书真吏也。”一日请躬及马武等置酒高会，因欲以图躬，不克。既罢，独与武登业台，从容谓武曰：“吾得渔阳、上谷突骑，欲令将军将之，何如？”武谢曰：“弩怯无方略。”光武曰：“将军久将习兵，岂与我椽史同哉。”武由是归心。
　　时更始征代郡太守赵永，耿况劝永不应召，令诣于光武，光武遣永复郡。比永北还，而代令张晔据城反畔，招迎匈奴、乌桓以为援助。光武以耿舒为复胡将军，使击晔，破之。永乃得复郡，时五校贼二十余万，北寇上谷，况与舒连击破之，贼皆退走。
　　更始见光武威声日盛，君臣疑虑，乃遣使立光武为萧王，令罢兵，与诸将有功者还长安。遣苗曾为幽州牧，韦顺为上谷太守，蔡充为渔阳太守，并北之部。时光武居邯郸宫，昼卧温明殿，耿弇入造床下请间，因说曰：“今更始失政，君臣淫乱，诸将擅命于畿内，贵戚纵横于都中，天子之命，不出城门，所在牧守，辄自迁易，百姓不知所从，士人莫敢自安。虏掠财物，劫掠妇女，怀金玉者至不生归。元元叩心，更恩莽朝。又铜马、赤眉之属，数十辈，辈辄数十百万，圣公不能办也。其败不久，公首事南阳，破百万之军。今定河北，据天府之地，以义征伐，发号响应，天下可传檄而定。天下至重，不可令他姓得之。闻使者自西方来，欲罢兵，不可从也。今吏士死亡者多，弇愿归幽州，益发精兵以集其大计。”光武听罢，起坐指弇曰：“卿失言，我斩卿。”弇曰：“大王哀厚弇如父子，故披赤心为大王陈事。”曰：“我戏卿耳。”乃拜弇为大将军，使持节北发幽州十郡兵，曰：“当更得一人以助卿也。”乃夜召邓禹，问谁可使行者，禹曰：“尝数与吴汉言事，其人勇鸷，有智谋，诸将鲜能及者。”即拜汉大将军，持节北行。
　　苗曾闻之，暗勒兵，敕诸郡不得应调。汉乃将二十骑先驰至无终。曾以汉无备，出迎于路，汉突擒斩之，夺其军。北州振骇，城邑莫不望风弭从。弇到上谷，亦收韦顺、蔡充斩之。于是悉发幽州兵，引而南。
　　是时长安政乱，更始纳赵萌女为夫人，有宠，遂委政于萌，日夜与妇人饮宴后庭。群臣欲言事，辄醉不能见，或不得已，乃令侍中坐帷内与语。诸将识非更始声，皆怨曰：“成败未可知，遽自纵放若此。”韩夫人尤嗜酒，每侍宴，见常侍奏事，辄怒曰：“帝方对我饮，正以此时持事来乎？”起击破书案。赵萌专权，威福自用。郎吏有说萌放纵，更始怒，拔剑击之，自是无复敢言。萌私忿侍中，引下斩之，更始救请，不从。时李轶、朱鲔擅命山东，王匡、张印横暴三辅。其所授官爵者，皆群小贾竖，或膳夫庖人，多著绣面衣，锦裤、襜、褕、诸于，骂詈道中。长安为之语曰：“灶下养，中郎将；烂羊胃，骑都尉；烂羊头，关内侯。”军师将军豫章李淑上书谏曰：“方今贼寇始诛，王化未行，百官有司宜慎其任。夫三公上应台宿，九卿下括河侮，故天工人其代之。陛下定业虽因下江、平林之势，斯盖临时济用，不可施之既安。宜厘改制度，更延英俊，因才授爵，以匡王国。今公卿大位，莫非戎陈，尚书显官，皆出庸伍，资亭长、贼捕之用，而当辅佐纲维之任。唯名与器，圣人所重，今以所重加非其人，望其毗益万分，兴化致理，譬犹缘木求鱼，升山采珠。海内望此有以窥度汉祚。臣非有憎疾以求进也，但为陛下惜此举厝，败村伤锦，所宜至虑。惟割既往谬妄之失，思隆周文济济之美。”云云。更始怒，系淑诏狱。
　　自是关中离心，四方怨叛。梁王刘永擅命睢阳，公孙述称王巴蜀，李宪自立为淮南王，秦丰据黎邱，自号楚黎王，张步起琅邪，董宪起东海，延岑起汉中，田戎起夷陵，魄嚣据天水，窦融据河西，并置将帅，侵略郡县。又别号诸贼，铜马、大肜、高湖、重连、铁胫、大抢、尤来、上江、责犊、五校、檀乡、五幡、五楼、富平、获索等，各领部曲，众合数百万人，所在寇掠。将次第平之，难矣。
　　时铜马贼数十万入清阳、乃平。命铫期等击之，连战不利。期思以少击众，得死力方能取胜，乃背水挑战。期独登先陷阵，所向无敌。无奈贼众数十倍，愈杀愈盛，期军士杀伤甚多。但期所到处，贼兵纷纷倒地，期人本长大，贼远望见，便不敢近。却在危急不能顾及军士。会光武率陈俊、耿纯、吴汉、耿弇等大兵到来，吴汉、耿弇突骑十分利害，贼众大败。是日杀贼数万，大获全胜。光武大喜。忽报谢躬分其兵数万去邯郸，还屯于邺县。光武乃召吴汉、岑彭计之，嘱其便宜行事。不数日，铜马贼众又引众欲战。光武曰：“贼众无粮，易破耳。”乃遣诸将，分营坚守。数挑战不出，贼出虏掠，辄击取之。凡十余日，贼食尽，夜遁去。追至馆陶，大破之。受降未尽，而高湖、重连从东南来，与铜马余众合。光武复与战，大破于蒲阳，悉降之，封其渠帅为列侯。然降者多不自安，光武知其意，敕令各归营勒兵，乃自乘轻骑，案行部陈，降者更相语曰：“萧王推赤心置人腹中，安得不投死乎。”由是皆服。悉将降人分配诸将，众遂数十万，故关西号光武为“铜马帝”。却说赤眉自杀莽更始将军廉丹后，其势益大，遂寇东海，掠楚、沛、汝南、颖川，还入陈留，攻拔鲁城，转至濮阳。会更始都洛阳，遣使降崇。崇等闻汉室复兴，即留其兵，自将渠帅二十余人，随使者至洛阳降更始，皆封为列侯。崇等既未有国邑，而留众稍有离叛，乃遂亡归其营，将兵入颖川，分其众为二部，崇与逢安为一部，徐宣、谢禄、杨音为一部。崇、安攻拔长社，南击宛，斩县令。而宣、禄等亦拔阳翟，引之梁，击杀河南太守。赤眉所向必胜，其别帅复与大肜、青犊人射犬，众十余万。
　　光武乃会谢躬谓曰：“我追贼于射犬，必破之。尤来贼在山阳者，必当惊走，若以君威力，击此散虏，必成擒也。”躬曰：“善。”
　　光武遂率众至谢犬。铫期出阵，大肆击杀，见贼多处便杀入。光武见铫期勇猛无敌，贼众全无畏怯，又命贾复杀出。贾复一枝丈八蛇矛，如咬龙出水，手起处，渠帅落马。奈贼人众多，贾复性起，只是横击，铁矛过处，十数人头破颈落。这边桃期贪杀贼，深入贼阵，却被贼众分一枝人马疾入期营，袭去辎重。及期觉时，贼正驱转，铫期大怒，画就一挥，大喝声如霹雳振耳，贼众吓翻者数十人，借势杀回。贼众袭得辎重，正是得意，忽见铫期杀回，大怒曰：“世有如此上将耶？”各舍命攒上，将铫期围在垓心。却当不得铫期力大身捷，戟到处，便血溅肉糜，虽身被数创，其战益力。杀有两时辰许，但两员虎将所到之处，便尸横遍地。贼虽顽恶不畏死，至此时亦觉胆破心惊，魂飞魄散矣。时日已当午，贼仍不退。光武乃将大旗招动，鸣金收军，曰：“吏士皆饥矣，可且朝饭。”贾复曰：“先破之，然后食耳。”于是复又翻身杀出。众贼兵见汉兵收回，惊魂略定。而见满地血尸，及折臂断腰者，喊哭连天，无不深悔众不可恃，贼不可为。且欲造饭充饥，忽见汉兵复又杀来，势如疾风暴雨，贼众先己胆落心寒，此时不由的四散奔逃。复、期二人率军追杀一阵，然后回营。光武营上诸将看得眼花，咸服二人之勇云。
　　其尤来一众在山阳者，只见尘飞蔽天，鼓声振地，不知青犊等胜负如何。正欲过山，只见众贼败逃过来，尤来众急问交战情形，只说得“杀来也”三字，如飞而去。尤来大惊，又见后面尘头大起，急忙拔营而走。才到隆虑山，只见一军横开，截住去路，却是谢躬在此。尤来渠帅大惊曰：“今番休矣。”众贼面面相窥，其大肜等逃将曰：“前兵未知如何，后追者实不可当，唯有舍命而前耳。”众皆曰：“是。”遂奋勇而前，人人死战，杀得谢躬大败，死者数千人。
　　却说吴汉、岑彭各有随身突骑数千，因谢躬在外，遂同往袭取邺城。吴汉曰：“躬去，守邺者乃大将军刘庆，魏郡太守陈康，二人皆知兵者，不如先以辞说陈康使降。若径攻之，躬回，未免费时日。”岑彭曰：“吾当先入伏城中，如说之不下，子急攻之，吾为内应。”汉大喜，乃令辩士说康曰：“盖闻上智不处危以侥幸，中智能因危以为功，下愚安于危以自亡。危亡之至，在人所由，不可不察。今京师败乱，四方云扰，公所闻也；萧王兵强士附，河北归命，公所见也；谢躬内背萧王，外失众心，公所知也。今公据孤危之城，待灭亡之祸，义无所立，节先所成，不若开门纳军，转祸为福，免下愚之败，收中智之功，此计之至者也。”康大悦，乃计缚刘庆，收躬妻子，开门纳汉等，及躬从隆虑归，不知康已反之，与数百骑轻入城，岑彭擒之。吴汉至，见躬跪伏彭前，汉曰：“何故与鬼语。”遂拔剑斩之。其众悉降。躬字子张，南阳人。初其妻知光武不平之，常戒躬曰：“君与刘公积不相能，而信其虚谈，不为之备，终受制矣。”躬不纳，故及于难。
　　诸贼或以山川土地为名，或以军容强盛为号，是时都已敛迹。河北河内，粗为平定。忽闻青犊、赤眉盛入函谷关。光武急召邓禹计议曰：“赤眉西入，长安必破。吾欲定三辅，而方事山东，奈何？”未知邓禹如何画策，且看下文分解。
第十八回　斩李轶光武即位
　　却说赤眉众在南方，虽数战胜，而疲敝厌兵，日夜愁位，思欲东归。崇等计议，虑东向必散，不如西攻长安。更始二年冬，樊崇、逢安自武关，徐宣等从陆浑关，两道俱入。三年正月，俱至宏农。更始遣讨难将军苏茂拒之，茂军大败，死者千余人。赤眉众于是大集，乃分万人为一营，凡三十营，营置三老、从事各一人。进至华阴。更始将王匡、成丹、刘均等莫能当。
　　时光武料赤眉破长安，欲乘衅并关中，而自事山东不能西去，恩诸将佐中，惟邓禹深沉有大度，且知人善任，每有所举，皆当其才，乃拜为前将军，持节，中分麾下精兵二万人遣西入关，令自选偏裨以下可以俱者。于是以韩歆为军师，李文、李春、程虑为祭酒，冯愔为积弩将军，樊崇为骁骑将军，宗歆为车骑将军，邓寻为建威将军，耿为赤眉将军，左于为军师将军，引而西。正且自箕关将入河东。河东都尉守关不战，连攻十日，破之，获辎重千余乘。遂进围安邑，安邑坚守未能即下。
　　且说洛阳一路。更始见光武屡捷，河北复收，河内有中分天下之势，恐其还入河南，乃遣朱鲔、李轶、田立、陈侨将兵号三十万，与舞阴太守武勃共守洛阳。
　　光武将北循燕赵，乃拜寇恂为河内太守。恂字子翼，上谷昌平人，为郡功曹，经明行修，名重一时。称光武尝问邓禹曰：“魏郡河内，独不逢兵，而城邑完全，仓廪充实，我欲守此，诸将中谁可使者。”禹曰：“昔高祖任萧何于关中，无复西顾之忧，所以得专精山东，终成大业。今河内带河为固，户口殷买，北通上党，南迫洛阳。寇询文武足备，有牧人御众之才，非此子莫可使也，”于是拜恂为太守，行大将军事。光武谓恂曰：“河内完富，吾将因是而起。昔高祖留萧何镇关中，吾今委公以河内。坚守转运，给足军粮，率厉士马，防遏他兵，勿令北度而已。”又拜冯异为孟津将军，统二郡军于河上，与恂合势以拒朱鲔等。恂移书属县，讲兵肄射，伐淇园之竹，为矢百余万，养马二千匹，收租四百万斛，转以给军。异乃遣李轶书曰：
　　愚闻明镜所以照形，往事所以知今。昔微子去殷而入周，项伯畔楚而归汉，周勃迎代王而黜少帝，霍光尊孝宣而废昌邑，彼皆畏天知命，睹存亡之符，见废兴之事，故能成功于一时，垂业于万世。苟令长安尚可扶助，延期岁月，疏不间亲，远不逾近，季文岂能居一隅也，今长安坏乱，赤眉临郊，王侯构难，大臣乖离，纲纪已绝，四方分崩，异姓并起，是故萧王跋涉霜雪，经营河北。方今英俊云集，百姓风靡，虽邠岐慕周，不足以逾。季文诚能觉悟成败，亟定大计，论功古人，转祸为福，在此时矣。如猛将长驱，严乒围城，虽有悔恨，亦无及矣。初轶与光武首结谋约，加相亲爱。及更始立，反其陷伯升。此时虽知长安已危，欲降又不自安，乃报异书曰：
　　轶本与萧王首谋造汉，结死生之约，同荣枯之计。今轶守洛阳，将军镇孟津，俱据机轴，千载一会，思成断金。唯深达萧王，愿进愚策，以佐国安人。
　　轶自通书之后，不复与异争锋，异因此得北攻天井关，拔上党两城，又南下河南成皋已东十三县，及诸屯聚，皆平之。降者十余万。武勃将万余人，攻诸畔降者，异引军度河，与勃战于士乡下。大破斩勃，获首五千余级。轶又闭门不救，异见其信效：具以奏闻。光武大喜，故宣露轶书，令朱鲔知之。鲔大怒，使人刺杀轶。由是城中乖离，多有降者。而朱鲔闻光武北伐，以河内势孤，使讨难将军苏茂，副将贾彊，将兵三万亲人渡巩河攻温。自率数万人，攻平阴，以牵缀冯异。异思朱鲔自来，必以重兵攻温，温县有失，河内危矣，即遣护军将军刘隆将兵在助寇恂。然后自率兵度河击鲔。
　　却说寇恂闻苏茂将兵度巩，即勒军驰出，并移告属县，引兵会于温下。军吏皆谏曰：“今洛阳兵度河，前后不绝，宜待众军毕集，乃可出也。”恂曰：“温，此郡之藩蔽，失温，则郡不可守。”遂赴之，旦日合战，而冯异遣救及诸县兵适至，士马四集，幡旗蔽野。恂乃令士卒鼓噪大呼言曰：“刘公兵到，”苏茂军闻之，大恐，阵动。恂因奔击，遇贾彊出敌，只一合，斩之。苏茂赶上，战不数合，知非其敌，亦败下阵去。恂挥军追杀，茂兵落河死者数千人，生获万余人。追至洛阳，冯异亦到，言朱鲔败逃入城。恂、异合兵，围城一匝而还。自是洛阳震恐，城门尽闭。时光武传闻朱鲔破河内有顷，恂檄至，大喜曰：“吾知寇子翼可任也。”异亦移檄上状。
　　先光武北行，耿纯军在前，去众营数里，上江、大肜、铁胫诸贼忽夜至，攻纯营，箭雨射入。纯勒部曲，坚守不动。选敢死二千人，俱持强弩，各傅三矢，使衔枚间行，绕出贼后，齐声呼噪，强弩并发，贼众惊走，追击，遂破之。驰白光武。明旦，光武与诸将俱至营劳纯曰：“昨夜困乎？以大兵不可夜动，故不相救耳。”又曰：“军营进退无常，卿宗族不可悉居军中。”乃以纯族人耿伋蒲吾长，悉令将亲属居焉。遂进追尤来、大抢、五幡于元氏，耿弇将突骑五千为先锋，辄破走之。大军迫至北平，连破之。又战于顺水北，贼急设伏，光武乘胜轻进，遇伏，贼死命斗，光武大败。尤来渠帅樊崇，紧追不舍，一枪刺到，光武接住，却破樊崇一扯，跌下马来。光武急拔剑砍倒樊崇的马，两下步战，群贼望见俱到，光武弃了樊崇，飞奔趋上高岸，贼又紧追。正在危急，恰好耿弇突骑到来，王丰望见，急加鞭前迎，下马授光武，抚其肩而上，顾笑谓耿弇曰：“几为虏所嗤。”贼至，弇令射士逆射，稍退。计点士卒，死者数千人。时马武已归光武，独殿后，贼追至，武辄陷阵斩杀，以故不得迫及，乃归保范阳。军中不见光武，或云已战殁，诸将不知所为，吴汉曰：“卿辈努力，王兄子在南阳，何忧无主？”众恐惧数日乃定。
　　贼虽战胜，而素摄大威，不能得其情，夜遂引去。大军复进，将至安次，贼涌至，马武奋方天昼戟杀出，所向无前，诸将引而随之，斩杀无算。贼退至安次，五校刚到，五校渠帅高扈最是枭勇，接住马武厮杀。这边陈俊掉枪出马，大喊曰：“马将军少息，我来也。”马武退下，陈俊举枪便刺，高扈还枪，却被陈俊摷住，两人下马，高扈早一剑击到，陈俊一锏随下，将剑打落，复又一锏，高扈便走，陈俊后追，却不知高扈骠枪利害，五十步内取，百发百中。扈见陈俊赶来，心中暗喜，看相近，骠从肩际发出，恰到陈俊喉间，却被陈俊一手接住，俊见扈肩项斜闪，知有暗器，及连接数枪，俊大怒曰：“顽贼终不免死，暂活亦多伤徒众耳。”奋步追上，一锏击死。于是双锏轮动，逢人便打。只见一渠帅，形容凶恶，一槊刺到，俊接槊带下马来，死于锏下，复飞身上马，即以贼槊杀贼，所向必破，贼众大败，追奔二十余里，复斩一渠帅而还。光武望而叹曰：“战将尽如是，岂有忧哉。”群贼引退入渔阳，所过虏掠。俊言于光武曰：“宜令轻骑出贼前，使百姓各自坚壁，以绝其食，可不战而珍也。”光武然之，即遣俊将轻骑驰出贼前，视人保壁坚完者，敕令固守；放散在野者，因掠取之。贼至无所得，遂散败。及军还，光武谓俊曰：“困此虏者，将军策也。”乃遣吴汉率耿尊、陈俊、马武等十二将军，追战于潞东及平谷，大破灭之。是时寇恂河内正捷，于是诸将议上尊号。马武先进曰：“天下无主，如更有贤智承敝而起，虽仲尼为相，孙子为将，犹恐无能有益。反水不收，后悔无及。大王虽执谦退，奈宗庙社稷何？宜且还蓟，即尊位，乃议征伐。今此谁贼而驰骛击之乎？”光武惊曰：“将军何出是言？可斩也。”武曰：“诸将尽然。”光武使出晓谕诸将，乃引军还至蓟。
　　夏四月，公孙述自称天子。光武从蓟还，过范阳，命收葬战死吏士，至中山，诸将复上奏曰：“汉遭王莽，宗庙废绝，豪杰愤怒，兆人涂炭。王与伯升，首举义兵，更始困其资以据帝位，而不能奉承大统，败乱纲纪，盗贼日多，群生危蹙。大王初下征昆阳，王莽自溃，后拔邯郸，北州弭定。参分天下而有其二，跨州据土，带甲百万。言武力则莫之敢抗，论文德则无所与辞。臣闻帝王不可以久旷，天命不可以谦拒。惟大王以社稷为计，万姓为心。”光武又不听。行到南棘，诸将复固请之。光武曰：“寇贼未平，四面受敌，何遽欲正号位乎？”诸将且出，耿纯进曰：“天下士大夫捐亲威，弃土壤，从大王于矢石间者，其计固望攀龙鳞，附凤翼，以成其所志耳。今功业即定，天人亦应，而大王留时逆众，不正号位，纯恐士大夫望绝计穷，则有去归之思，无为久自苦也。大众一散，难可复合，时不可留，众不可逆。”纯言诚切，光武深感曰：“吾将思之。”
　　行至鄗，召冯异诣鄗，问四方动静。异曰：“三王反畔，更始败亡，天下无主，宗庙之忧在于大王，宜从众议，上为社稷，下为百姓。”光武曰：“我昨夜梦乘赤龙上天，觉悟，心中动悸。”异因下席再拜贺曰：“此天命发于精神，心中动悸，大王重慎之性也。”光武先在长安时同舍生疆华，适自关中来，奉《赤伏符》曰：“刘秀发兵捕不道，四夷云集龙斗野，四七之际火为主。”异与诸将复奏曰：“受命之符，人应为大，万里合信，不议同情。今上无天子，海内淆乱，符瑞之应，昭然著闻，宜答天神以塞群望。”光武于是命有司设坛场干鄗南千秋亭五成陌。六月己未，即皇帝位，燔燎告天，禋于六宗，望于群神，其祝文曰：
　　皇天上帝，后土神祗，眷顾降命，属秀黎元，为人父母，秀下敢当。群下百辟，不谋同辞，成曰：王莽篡位，秀发愤兴兵，破王寻王邑于昆阳，诛王郎铜马于河北，平定天下，海内蒙恩。上当天地之心，下为元元所归，《谶记》曰：“刘秀发兵捕不道，卯金修德为天子。”秀犹固辞，至于再，至于三，群下佥曰：皇天大命不可稽留。敢不敬承。
　　于是建元为建武，大赦天下，改鄗为高邑。
　　且说邓禹西入关，至此时恰是半年。演义只叙得光武一边，连三王反畔，更始改亡之事，亦只提得一两句，欲知详悉，且看下文。
第十九回　更始亡光武都洛
　　却说隗嚣雄据陇西，更始二年遣使征嚣及崔、义等。嚣初起兵，本欲以应汉，闻召将行，军师方望以为更始未可知，固止之，嚣不听，望以书辞谢而去。嚣等遂至长安，更始以为右将军。方望初见更始政乱，知其必败，辞嚣去，乃于长安求得前孺子刘婴，将至临泾。三年正月，立为天子，聚党数千人，望为丞相。更始遣李松与苏茂等击破，皆斩之。
　　方望弟方阳，以更始杀其兄，闻赤眉至华阴，乃往说樊崇曰：“更始荒乱，政令不行，故使将军得至于此。今将军拥百万之众，西向帝城而无称号，名为群贼，不可以久。不如立宗室，挟义征伐。以此号令，谁敢不服？”赤眉以为然。时有齐巫狂言城阳景王大怒，曰：“当为县官，何故为贼！”有笑巫者，辄病。军中惊异，乃相与议曰：“今迫近长安，而鬼神如此，当求刘氏共尊立之。”乃求得刘盆子，立以为帝，自号建世元年。盆子太山式人，城阳景王章之后也。先赤眉过式，掠得之，时年十五，被发徒跣，敝衣赭汗，见众拜，恐畏欲啼，尝走从牧儿游，崇虽起勇力，而为众所宗，然不知书数。徐宣故县狱吏，能通《易经》。遂共推宣为丞相，崇御史大夫，逢安左大司马，谢禄右大司马，自杨音以下皆为列卿。于是长驱而进。三月，更始遣李松会同朱鲔拒于蓩乡。松等大败，弃军走，死者三万余人。
　　先是邓禹围安邑，数月未能下。更始大将军樊参将数万人，度大阳欲击禹。禹遣诸将迎击于解南，大破之，斩参首。于是王匡、成丹、刘均等合军十余万，复共击禹。禹军大败，骁骑将军樊崇战死。会日暮罢战，军师韩歆及诸将见兵势已摧，皆劝禹夜去，禹不听。明日癸亥，匡等以六甲穷日，不出，禹因得理兵勒众。明旦，匡悉军出攻禹，禹令军中无得妄动，既至营下，因传发诸将鼓而并进，大破之。匡等皆弃军亡走，禹率轻骑急追，生擒刘均及河东太守杨宝、持节中郎将弭彊，皆斩之。收得节六，印绶五百，兵器不可胜数。遂定河东。承制拜李文为河东太守，悉更置属县令长以镇抚之。
　　王匡、张印为禹所破，还奔长安。印与诸将议曰：“赤眉近在郑、华阴之间，旦暮且至。今独有长安，见灭不久，不如勒兵掠城中以自宫，转攻所在，东归南阳，收宛王等兵。事若不集，复入湖池为盗耳。”申屠建、廖湛等皆以为然，共入说更始。更始怒不应莫敢复言。及赤眉立刘盆子，更始使王匡、陈牧、成丹、赵萌屯新丰，李松军掫，以拒之，张印、廖湛、胡殷、申屠建等与御史大夫隗嚣合谋，共劫更始以成前计。侍中刘能卿知其谋以告，更始托病不出，召张印等皆入，将悉诛之。惟隗嚣不至。更始孤疑，使印等四人且侍于外访庐。印与殷湛疑有变，遂突出，独申屠建在，更始斩之。印与湛殷，遂勒兵掠东西市。昏时，烧门入，战于宫中，更始大败。明旦，将妻子车骑百余，东奔新丰。更始复疑王匡、陈牧、成丹与张印等同谋，乃并召入，牧、丹先至，即斩之。王匡惧，将兵入长安，与张印等合。更始乃与李松、赵萌还长安，共攻匡、印于城内，连战月余，匡等败走。更始徙居长信官。
　　却说隗嚣见赤眉入关，三辅扰乱，流闻光武即位河北，嚣即说更始归政于光武叔父，国三老刘良。更始不听。诸将欲劫更始东归，嚣与通谋，事发觉，更始召诸将及嚣，嚣称疾不入，勒兵自守，更始既斩申屠建，复使执金吾邓晔，将兵围嚣。嚣闭门拒守，至昏时，遂溃围与数十骑，夜斩平城门关，亡归天水。复招聚其众，据故地，自称西州大将军。嚣素谦恭爱士，倾身引接，为布衣交。以长安谷恭为掌野大夫，平陵范逡为师友，赵秉、苏衡、郑兴为祭酒，申屠刚、杜林为持书，杨广、王遵、周宗及平襄人行巡、阿阳人王捷、长陵人王元为大将军，杜陵、金丹之属为宾客，由此名震西州，闻于山东。
　　再说光武闻邓禹平定河东，大喜，遣使持节，拜禹为大司徒。策曰：制诏前将军禹：深执忠孝，与朕谋谟帷幄，决胜千里，孔子曰：“自吾有回，门人日亲。”斩将破军，平定山西，功效尤著。百姓不亲，五品不训，汝作司徒，敬敷五教，五教在宽。今遣奉车都尉，授印绶，封为酂侯，食邑万户。敬之哉。
　　邓禹时年二十四，才学为中兴二十八将之冠，故首封及之。越数日，以野王令王梁大司空，以吴汉为大司马，景丹为骠骑大将军，耿弇为建成大将军，盖延为虎牙大将军，朱祐为建义大将军，杜茂为大将军。时宗室刘茂，自号厌新将军，率众降，封为中山王。七月己亥，驾幸怀，遣耿弇率强弩将军陈俊，军五社津，备荣阳以东；使吴汉率朱祐及廷尉岑彭、执金吾贾复、扬化将军坚镡等十一将军围朱鲔于洛阳。邓禹亦自汾阴河入夏阳。更始中郎将左辅都尉公乘歙引其众十万，与左冯翊兵其拒禹于衙，禹破走之。而赤眉遂入长安。
　　先是赤眉至高陵，王匡等迎降之，遂共连兵而进。李松出战，败，死者二千余人，赤眉生得松。时松弟汛为城门校尉，赤眉使使谓之曰：“开城门，活汝兄。”汛即开门。九月，赤眉入城，更始单骑走，从厨城门出。初侍中刘恭以赤眉立其弟盆子，自系诏狱，闻更始败，乃出，步从至高陵。赤眉下书曰：“圣公降者，封长沙王。过二十日，勿受。”更始遣刘恭请降，赤眉使其将谢禄往受之。十月，更始遂随禄肉袒谓长乐官，上玺缓于盆子。赤眉欲杀之，刘恭为请不能得，急拔剑欲自刎，樊崇等遽共救止之，乃赦更始。刘恭复为固请，得封长沙王。三辅苦赤盾暴虐，皆怜更始。而张印等以为虑，与谢禄谋，遂缢杀之于郊下。初光武闻赤眉入长安，更始破败，弃城逃走，妻子裸袒，流冗道路，甚愍之。急下诏封更始为淮阳王，吏人敢有贼害者，罪同大逆。至是乃诏大司徒邓禹及时进兵讨之，而令收葬更始于霸陵。
　　却说三辅连遭覆败，赤眉所过残贼，百姓不知所归。闻禹乘胜独克，而师行有纪，皆望风相携负以迎军，降者日以千数，众号百万。禹所止辄停车住节，以劳来之，父老童稚，垂发戴白，满其车下，莫不感悦，于是名震关西。帝嘉之，数赐书褒美。诸豪杰皆劝禹径攻长安，禹曰：“不然！今吾从虽多，能战者少，前无可仰之积，后无转馈之资。赤眉新拔长安，财富充实，锋锐未可当也。夫盗贼群居，无终日之计，财谷虽多，变故万端，宁能坚守耶？上郡、北地、安定三郡，土广人稀，饶谷多畜，吾且休兵北道，就粮养土，以观其弊，乃可图也。”于是引军北至栒邑。禹所到，击破赤眉别将诸营保，郡邑皆开门归附焉。
　　且说光武所遣攻洛阳十一将军，乃是吴汉、王梁、朱祐、万修、贾复、刘植、坚谭、侯进、冯异、祭遵、岑彭、王霸，而贾复作先锋，先度河。白虎公陈侨恰引兵迎来，侨曰：“杀不死的盐吏，何不知足也！”复答曰：”汝既闻我威名，便当卸甲归降，何敢逆时以抗天兵？大抵亦迷于进退者耳。无多言，请饮吾刃。”举矛便刺，十数回合，陈侨抵敌不住，大败而走，大军尽渡。朱鲔等逆战，连破之，遂围洛阳。贾复先王莽未为县椽，尝迎盐于河东，后大战青犊于射犬。又北与五校战于真定，虽大破贼，而身受重伤，光武大惊曰：“我所以不令贾复别将者，为其轻敌也！果然失吾名将。闻其妇有孕，生女耶，我子娶之，生男子，我妇嫁之，不令其忧妻子也。”复病寻愈，追及光武于蓟。故陈侨云云。
　　汉十一将军围洛阳，朱鲔等坚守，数月不下。帝以岑彭尝为鲔校尉，令岑彭往说之。彭至城下见鲔，相劳苦欢语如平生。彭因曰：“彭往者得执鞭侍从，蒙荐举拔擢，常思有以报恩。今赤眉已得长安，更始为三王所反，皇帝平定燕、赵，尽有幽、冀之地，百姓归心，贤俊云集，亲率大兵来攻洛阳。天下之事，逝其去矣。公虽婴城固守，将何待乎？”鲔曰：“吾非不知之。昔大司徒被害时，鲔与其谋，又谏更始无遣萧王北伐，诚自知罪深耳。”彭还，具言于帝。帝曰：“夫建大事者，不忌小怨，鲔今若降，官爵可保，况诛罚乎？河水在此，吾不食言。”彭复往告鲔，鲔从城上下索曰：“必信，君然可乘此上。”彭趋索欲上，鲔见其诚，即许降。后五日，鲔将轻骑诣彭，顾敕诸部将曰：“坚守待我，我若不还，诸将径将大兵上辕，归郾王。”乃面缚，与彭俱诣河阳行在所。帝即解其缚，召见之，复令彭夜送鲔归城。鲔深感，明旦悉其众出降。帝拜鲔为平狄将军，封扶沟侯。鲔淮阳人，后为少府，秩二千石，传封累代云。
　　十月，车驾入洛阳，幸南宫却非殿，遂定都焉。访求卓茂为太傅。茂字子康，宛人也。元帝时学干长安，事博士江生，习《诗》《礼》及历算，究极师法，称为通儒。性宽仁恭爱，乡党故旧，虽行能与茂不同，而皆爱慕欣欣焉。尝为密县令，劳心谆谆，视民如子，吏人亲爱而不忍欺之，教化大行，道不拾遗。平帝时天下大蝗，河南二十余县，皆被其灾，独不入密县界。及王莽居摄，以病免归。更始立，以茂为侍中祭酒，从至长安，知更始政乱，以年老乞骸骨归。光武初即，先访求之。茂时年七十余矣，诣河阳谒见，以为太傅，封褒德侯。初，茂与同县孔休、陈留蔡勋、安众刘宣、林国龚胜、上党鲍宣六人同志，不仕王莽，并名重当时。刘宣字子高，安众侯崇之从弟。知王莽当篡，乃变姓名，隐避林薮，至是乃出。光武以宣袭封安众侯，擢龚胜子赐为上谷太守，求休、勋子孙，赐谷以旌显之。又征琅邪伏湛，拜为尚书，使典定旧制。
　　时檀乡贼聚众数十万，纵横赵、魏间。建武二年春，大司马吴汉率大司徒王梁，建义大将军朱祐，大将军杜茂，执金吾贾复，扬化将军坚谭，偏将军王霸，骑都尉刘隆、马武、阴识共击之于邺东漳水上，大破之，降青十余万人。汉复率诸将击邺西山贼黎伯卿等，及河内、修武，悉破诸屯聚。
　　于是大封功臣，吴汉为广平侯，朱祐堵阳侯，景丹栎阳侯，杜茂苦陉侯，刘隆亢父侯，傅俊昆阳侯，坚镡 强侯，马武山都侯，冯异阳夏侯，岑彭先已封归德侯，贾复已封冠军侯，至是益封穰、朝阳二县，盖延更封安平侯，陈俊是时攻匡城县贼，下四县，更封新处侯，臧宫封成安侯，耿弇更封好畤侯，食好畤、美阳二县，王霸为富波侯，祭遵拜征虏将军，封颖阳侯，任光阿陵侯，李忠中水侯，万修更封槐里侯，邳彤先已更封灵寿侯，刘植更为昌城侯，耿纯高阳侯。
　　力子都者，东海人也，莽未起兵乡里，钞击徐、兖界，众有六七万。更始立，遣使降，拜子都徐州牧。光武狼贝奔信都时，任光尝假称刘公将城头子路、力子都兵百万众，从东方来击诸反虏。城头子路，姓爰名曾，字子路，起兵卢城头，故号为城头子路，寇掠河、济间，众至二十余万，亦降更始云。力子都为其部曲所杀，余党相聚，与诸贼会于檀乡，因号为檀乡。檀乡渠帅董次仲始起茬平，遂渡河人魏郡清河，与五校合。
　　初吴汉率众击槽乡，有诏军事一属大司马，而大司空王梁，辄发野王兵。帝以其不奉诏敕，令止于所在县，而梁复以便宜进军。帝以梁前后违命，大怒，遣尚书宗广，持节即军中斩梁。广不忍，乃槛车送京师。既至，赦之。光武于功臣严而不峻，恩而不溺，惟始终保全，贤于高祖远矣。其功臣食邑大国四县，余各有差，下诏曰：
　　人情得足，苦于放纵，快须臾之欲，忘慎罚之义。惟诸将业远功大，诚欲传于无穷，宜如临深渊，如履薄水，战战栗栗，日慎一日。其显效未酬，名籍未立者，大鸿胪趣上，朕将差而录之。
　　博士丁恭议曰：“古帝王封诸侯，不过百里，故利以建侯，取法于雷，强干弱枝，所以为治也。今封诸侯四县，不合法制。”帝曰：“古之亡国，皆以无道，未尝闻功臣地多而灭亡者。”乃遣谒者，即授印缓。策曰：
　　在上下骄，高而不危，制节谨度，满而不溢，敬之戒之，传玺子孙，长为汉戒。先是檀乡、五楼贼，入繁阳、内黄，又魏郡大姓，数反覆，而更始将卓京谋欲相率反邺城。帝以铫期为魏郡太守，行大将军事。期发郡兵击卓京，破之，京亡入山，追斩其将校数十人，获京妻子。进击繁阳、内黄，复斩数百级，郡界清平。盗贼督李熊，邺中之豪，而熊弟陆，谋欲反城迎檀乡。或以告期，不应，告者至三四，期乃召问熊。熊叩头首服，愿与老母俱就死。期曰：“为吏傥不若为贼乐者，可归与老母往就陆也。”使吏送出城。熊行，求得陆，与同诣邺城西门。陆不胜感愧，自杀以谢期。期嗟叹，以礼葬之，而还熊故职。于是郡中服其威信。
　　帝使岑彭击荆州，下犨、叶等十余城。是时南方尤乱。南郡人秦丰据黎邱，自称楚黎王，略有十二县；董起堵乡；许邯起杏；又更始郾王尹遵，乃诸大将在南方，未降者尚多。帝召诸将议兵事，未有言，沈吟久之，乃以檄叩地曰：“郾最强，宛为次，谁当击之？”贾复率然对曰：“臣请击郾。”帝笑曰：“执金吾击郾，吾复何忧！大司马当击宛。”遂遗复与骑都尉阴识，骁骑将军刘植，南度五社津击郾，连破之。月余，尹尊降，尽定其地。引东击更始淮阳太守暴汜，汜降，属县悉定。
　　时宗室刘永据梁地，自称天子，结连东海董宪，琅邪张步。帝欲遣将征之。忽闻赤眉尽焚西京宫室，发掘园陵，帝大惊曰：“克贼残暴至此耶？”乃更封大司徒邓禹为梁侯，食四县，敕速定关中。又闻延岑反汉中，拥兵关西，关西所在破散。帝曰：“邓司徒何能定此。”时偏将军冯异，击破阳翟贼严终、赵根，乃遣异代禹讨之。车驾送至河南，赐以乘舆，七尺玉具剑，刺异曰：“三辅遭王莽、更始之乱，重以赤眉、延岑之酷，元元涂炭，无所依诉。今之怔伐，非必略地屠城，要在平定安集之耳。诸将非不健斗，然好虏掠，卿本能御吏士，念自修敕，无为郡县所苦。”异领首受命，引兵而西，复以王梁为中郎将，使北守箕关。赤眉如何暴乱，且听下回分解。
第二十回　赤眉败诸将平南
　　且说冯异为人谦退不伐，尝敕吏士，非交战受敌，常行诸营之后。与诸将相逢，辄引车避道。进止皆有表识，军中号为整齐。每所止舍，请将并坐论功，异常独屏树下，军中号曰：“大树将军。”光武破邯郸时，部分诸将，各有配隶，军士皆言愿属大树将军，光武以此重之。散任以西征，异所至皆布威信。宏农群盗称将军者，十余辈，皆率众降异。后赤眉东走，异拒之不得东。
　　初赤眉入长安，盆子居长乐宫，诸将日会论功，争言讙呼，拔剑击柱，不能相一。三辅郡县，遣使贡献，兵士辄劫夺之，又数虏暴吏民，公卿肴乱，动相辩斗，而兵众辄逾宫斩关，入掠酒肉。盆子惶恐，日夜啼泣，独与中黄门共卧起，刘恭见赤眉众乱，知其必败；自恐兄弟俱祸，密教盆子归玺绶，习为辞让之言。建武二年正月朔，崇等大会，盆子乃下床解玺缓，叩头曰：“今设置县官而为贼如故，吏人贡献，辄见剽劫，流闻四方，莫不怨恨，不复信向。此皆立非其人所致，愿乞骸骨，避贤圣。必欲杀盆子以塞责，无所避死。诚欲诸君肯哀怜之耳。”言罢涕泣嘘欷。崇等及会者数百人莫不哀怜之，乃皆避席顿首曰：“臣无状负陛下，请自今已后，不敢复放纵。”因共抱持盆子，带以玺绶，盆子号呼不得已。既罢出，各闭营自守。三辅翕然，称天子聪明，百姓争还长安，市里且满。得二十余日，赤眉贪财物，复出大掠。城中粮食尽，遂收载珍宝，因大纵火烧宫室，引兵而西，过祠南郊，车甲兵马，最为猛盛，众号百万。自南山转掠城邑，与更始将军严春战于郿，破春，杀之，遂入安定、北地。至阳城、番须中，逢大雪，坑谷皆满，士多冻死，乃复还。发掘诸陵，取其宝货，遂汙辱吕后尸。凡贼所发，有玉匣殓者，率皆如生，故赤眉得多行淫秽。
　　却说邓禹闻赤眉西走，乃南至长安，列军昆明池，大飨士卒，率诸将斋戒，择吉日修礼谒祠高庙。收十一帝神主，遣使奉诣洛阳。忽闻得赤眉发掘诸陵，淫污后尸。叹曰：“生为帝后，死犹受辱。张释之之计诚远矣。”因循行诸园陵，为置吏士奉守焉。
　　时赤眉在右扶风郁夷县，乃遣将击之，反为赤眉所败。禹怒，将悉众攻之。忽报延岑结连公孙述，刘嘉数败，禹叹曰：“赤眉未衰，汉中复起，帐下无能战之将，所在皆劲敌，将奈之何？”时延岑已至蓝田，禹急遣邓寻先行，自引大兵随后进发。及禹到，邓寻早已败下。延岑追来，禹随将行阵分为两翼，便叫数百骑出迎，嘱诸将士曰：“延岑万人敌，吾诱其入阵，以积弩合射，当取胜也。”岑至，禹笑谓之曰：“延叔牙欲以勇力逆天命那？今天子智勇天授，率士归心，大丈夫欲立功名，要当自审耳。誓死无悔，甚无谓也。”岑大怒曰：“天命难知，事在人为。汉高亦一亭长耳。汝以天子必姓刘，何以更始继兴，而败不旋踵？足见汝言之妄。”言罢，举枪便刺。禹怒曰：“反覆小人，固不可以理喻。”还手便一枪扑去。二人战到数十回合，延岑见不能取胜，勒回马头，把枪一挥，数万人马齐冲过来。邓禹即退，中军内弓箭手一齐拥出，阵前乱射。岑军中伤甚多，急欲退回，禹军又走。延岑喝曰：“敌箭已尽，擒捉邓禹正在此时。”于是岑军舍命复又追上。转过山头，禹军中号怔一响，两翼抄拢，万弩齐发。岑军急退，邓禹驱兵掩杀，延岑大败，死伤万余。连日交战，互有输赢，而邓禹军粮将尽，料延岑一时难灭，乃就谷云阳郡。
　　延岑字叔牙，南阳人，初起兵汉中，刘嘉击降于冠军。后更始以嘉为汉中王，扶威大将军，持节就国，都于南郑。至建武二年，延岑复反，攻汉中，围南郑。嘉兵败走。岑遂定汉中，与邓禹正相拒于蓝田。忽报邓禹退入云阳，岑笑曰：“此粮尽，当急掩之。”率兵径追，为禹伏兵所败。遂复进兵武都，正行间，忽见一军挡路，岑急自迎上前，原来是更始柱功侯李宝，闻刘嘉兵败，特来相助。李宝一见延岑，大骂：“无耻反贼。”举刀便砍。延岑心慌，被李宝杀得大败，遂走天水。公孙述乃遣大将侯丹取南郑。时刘嘉收散卒得数万人，乃以李主为相，从武都南击侯丹，不利，还军河池，下辩。复与延岑连战，岑败，引兵北入散关，至陈仓，嘉追击，破之。于是军声复振。
　　先邓禹遣冯愔宗歆守栒邑，二人争权相攻，愔遂杀歆，因反击禹。禹遣使报，帝问使人：“愔所亲爱为谁？”曰：“护军黄防。”帝度愔、防不能久和，因报禹曰：“缚冯愔者，必黄防。”禹乃遣尚书宗广特节降之。后月余，防果执愔，将其众归罪。时更始诸将王匡、胡殷、成丹等，皆诣广降，与共东归。至安邑，王匡等以伯升之故，自恐，欲亡走，广悉斩之。愔至洛阳，赦不诛。而邓禹军威自此稍损焉。
　　李宝因谓刘嘉曰：“禹军数战不利，东南沸乱，大军未暇西顾，此天与之时也。”嘉曰：“文叔才器天授，非吾所及，真帝王资也。”嘉妻兄来歙，亦劝嘉归光武，宝曰：“时未可知，当且观成败。”忽报更始邓王廖湛将赤眉十八万杀来，己至谷口，嘉大怒曰：“逆贼犹敢猖厥耶？”与战，大破之，嘉手杀湛。时军中乏食，遂到云阳就谷。光武闻之，告邓禹曰：“孝孙素谨善，少且亲爱，当是长安轻薄儿误之耳。”禹即宣帝旨，嘉乃因来歙诣禹于云阳。李宝倨慢无礼，禹斩之。宝弟乃收宝部曲，击禹，杀将军耿。禹军屡败，又乏食，归附者渐离散。赤眉遂复入长安。禹与战，败走，至高陵，军士饥饿者，皆食枣菜。帝乃徵禹还，敕曰：“赤眉无谷，自当来东，吾折捶答之，非诸将忧也。无得复妄进兵。”禹大惭，数以饥卒徼战，战辄不利。却说延岑出散夫，屯扎杜陵。赤眉将逢安击之，为岑所败，死者十余万人。时三辅大饥，人相食，城郭皆空，白骨蔽野，遗民往往聚为营保，各坚壁自守，赤眉虏掠无所得，乃引而东归，众尚二十余万。光武乃遣破奸将军侯进等屯新安，建成大将军耿弇等屯宜阳，以要其还路。敕诸将曰：“贼若东走，可引宜阳兵会新安，贼若南走，可引新安兵会宜阳。”
　　却说赤眉东还，沿涂掳掠。将至华阴，忽遇冯异兵到，截住去路，大怒索战，冯异便与交锋，赤眉诸将，皆非异对手，异却不十分追杀。与相拒六十余日，降其将卒五千余人，光武既徵邓禹还，即以冯为征西大将军。邓禹无粮草，手下又无健将，至是徵还，深惭受任无功，愤怒与赤眉交战，战辄不利。乃率车骑将军邓宏等自河北度至湖，要冯异共攻赤眉。异曰：“异与贼相拒数十日，虽虏获雄将，余众尚多，是可稍以恩信倾诱，难卒用兵破也。上今使诸将屯黽池要其东，而异击其西，一举取之，此万成计也。”禹、宏不从，宏遂大战移日，赤眉诈败，弃辎重走，车皆载士，以豆覆其上。兵士饥饿，见之争取，赤眉大军突还击宏，宏军溃乱。冯异与邓禹合兵救之，赤眉却退，禹挥众掩追，异曰：“士卒饥倦矣，可且休息。”禹不听，复战，大为所败，死伤者三千余人，禹以二十四骑脱归宜阳。异弃马步走上回溪阪，与麾下数人归营，收其散卒复坚壁自守。时建武三年正月也。
　　至闰正月，冯异兵气稍复，乃与赤眉约期会战。暗使壮士兵变服，与赤眉同，埋伏道侧。次日赤眉使万人攻异前部，异笑曰：“贼殊狡犹。”乃少出兵以应之。贼见势弱，遂悉众攻异，异乃纵兵大战。日昃，贼气衰，伏兵卒猝起，衣服相乱，赤眉不复别识，众遂惊溃。异追击，大破之于崤底，死伤狼藉，男女投降乞命者八万人。帝降玺书劳异曰：“始虽垂翅回溪，终能奋翼黽池，可谓失之东隅，收之桑榆。方论功赏，以答大勋。”
　　帝乃自将幸宜阳，盛陈六军，以邀其走路。赤眉余众正东向宜阳，忽遇大军，惊震不知所为，乃遣刘恭乞降曰：“盆子将百万众降，陛下何以待之？”帝曰：“待汝以不死耳。”樊崇乃将盆子及丞相徐宣以下三十余人肉袒降，上所得传国玺缓，更始七尺宝剑，及玉壁各一，积兵器盔甲于宜阳城西，堆与熊耳山齐。帝令县厨赐食，众久困餧，十余万人皆得饱饫。明旦，大陈兵马临洛水，令盆子君臣列而观之。谓盆子曰：“自知当死不？”对曰：“罪当应死，犹幸上怜赦之耳。”帝笑曰：“儿大黠，宗室无蚩者。”又谓崇等曰：“得无悔降乎？朕今遣卿归营勒兵，鸣鼓相攻，决其胜负，不欲强相服也。”徐宣等曰：“臣等出长安东都门，君臣计议，归命圣德。百姓可以乐成，难以图始，故不告众耳。今日得降，犹去虎口，归慈母，诚欢诚喜，无所恨也。”帝曰：“卿所谓铁中铮铮，庸中佼佼者也。”又曰：“诸卿大为无道，所过皆夷灭老弱，溺社稷，汙井灶。然犹有三善：攻破城邑，周偏天下，本故妻妇无所改易，是一善也；立君能用宗室，是二善也；余贼立君，迫急皆持具官降，自以为功，诸卿独完全以付朕，是三善也。”乃令各与妻子居洛阳，赐宅人一区，田二顷。其夏，樊崇、逢安谋反，诛死。杨音在长安时，遇赵王有恩，乃赐爵关内侯，与徐宣俱归乡里，卒于家。刘恭为更始报杀谢禄，自系狱，赦不诛。帝怜盆子，赏赐甚厚，以为赵王郎中。此俱是后话。
　　赵王者，光武叔父良也。建武二年四月甲午，封叔父良为广阳王，兄子章为太原王，章弟兴为鲁王，春陵侯嫡子祉为城阳王。良后徙为赵王，故称赵王云。五月，又封歙为泗水王。歙子终与光武少相亲爱。汉兵起，始及唐子，诱杀湖阳尉者，终也，封为淄川王。光武既受传国玺，乃祠高庙，赐天下长子当为父后者，爵人一级。
　　却说延岑既破赤眉兵，势复强盛，乃自称武安王，拜置牧守，欲据关中。时众寇犹多，王歆据下邦，芳丹据新丰，蒋震据霸陵，张邯据长安，公孙守据长陵，杨周据谷口，吕鲔据陈仓，角闳据汧，骆盖延据盩厔，任良据鄠，汝章据槐里，各称将军，拥兵转相攻击。延岑乃引张邯、任良共攻冯异。异击破之，诸附岑者，皆投降归异。岑乃走攻析县，异遣复汉将军邓晔，辅汉将军于匡要击岑，大破之，降其将苏臣等八千余人。岑遂自武关走南阳。时百姓饥饿，人相食，黄金一斤，易豆五升。道路隔断，委输不至，军士悉以果实为粮。帝闻，诏拜南阳赵匡为右扶风，将兵助异，并送缣谷。异兵既得食，乃稍诛击不从令者，褒赏降附有功劳者，悉遣其渠帅诣京师，散其众归本业。威行关中。唯吕鲔、张邯、蒋震降蜀，其余悉平。
　　延岑逃入南阳，复为寇，与秦丰、田戎等连合。先秦丰及更始诸将拥兵据南阳诸城。贾复自请击郾，月余诸县皆平定。光武并遣大司马吴汉击宛，汉领兵往南阳，一路进发，自南阳、宛、涅阳、郦、穰、新野诸城，皆下之，势如破竹。复引兵南进，以击秦丰。
　　却说吴汉起初说彭宠归光武及北发十郡突骑，收斩苗曾，击杀谢躬，数件功劳，最为上所重。又光武北击群贼，汉常将突骑先登陷阵，故光武即位，拜为大司马。后又破檀乡于漳水，复率诸将击邺西贼黎伯卿等及河内修武，悉破诸屯聚。车驾亲幸抚劳。汉功既高，宠荣亦至，其麾下军土未免意气扬扬，汉惟知立功，未尝察觉，故所过多侵暴。沿途百姓正无所控诉，却恼了一位虎将，原来破虏将军邓奉，时正谒归新野，闻知大怒曰：“谁不为官家出力，谁不能战，敢自以为功耶！公然掠吾乡里，吾誓擒此狂夫，为诸君取笑。”于是众中大哗：“愿助将军！”邓奉乃部勒士众，得数千人，下今曰：“汉性勇鸷，尝自为军锋居前。当先袭其辎重，以破其胆。汉虽勇，非吾敌也。”
　　却说汉军正行，忽后队飞报，不知何处人马，突如其来，势不可当。汉大惊，急勒住前部，飞马来敌。邓奉一见，便骂：“无学狂夫，如何纵兵骚扰吾乡。”吴汉正待分说，邓奉一枪，早已飞到．二人接手数十回合，这边辎重已破获去矣。吴汉心慌，大败，落阵而逃，邓奉紧迫不舍。未知吴汉性命如何，看下文分解。
第二十一回　吴仅朱浮激楚蓟
　　且说邓奉乃西华侯邓晨之兄子也，骁勇绝伦。当日回家谒祖，见大司马吴汉军士放纵，掠其乡里，愤怒兴兵，杀得吴汉大败奔走，追赶不及，天色已晚，乃自收兵。因对众曰：“这厮素未败北，为上所重，今经此挫，势必不可两立，奈何？”众曰：“以将军之才，固可自立功业。方今秦、董诸人皆据地拥兵，何不与彼合从自卫。”奉叹曰：“时固未可逆，恩亦不可负。今为此贼，自陷百死莫赎，且据地自守，俟再会战时，手戮此贼，以舒吾恨也。”遂率众屯据淯阳，与诸贼合从。
　　却说光武闻报吴汉激反邓奉，大惊曰：“奉勇而用兵有法，诸将非其敌。须吾自往擒之。”正议亲征，忽南阳王常将妻子诣洛阳，肉袒来归。帝大喜曰：“王廷尉来，吾不忧南方矣。”乃召公卿将军以下大会，具为群臣言：“常以匹夫兴义兵，明于知天命，故更始封为知命侯。与吾相遇兵中，尤相厚善。”于是特加赏赐，拜为左曹，封山桑侯。乃遣朱祐、贾复及建威大将军耿弇，武威将军郭守，越骑将军刘宏，偏将军刘嘉、耿植，迁王常汉中将军，同南击邓奉、董。时岑彭已破杏，降许邯，遂并力先击堵乡，邓奉见汉兵不到淯阳，料是重兵先困董，乃将万余人往救之。奉皆南阳精兵，岑彭等攻之，连月不克。
　　且说盖延先南击敖仓，转攻酸枣、封邱，皆拔之。其夏，遂督马武、刘隆、马成、王霸等南伐刘永。刘永者，梁郡睢阳人，梁孝王八世孙也。传国至父立，为王莽所诛。更始立，永先诣洛阳，绍封为梁王，都睢阳。永见更始政乱，遂据国起兵，以弟防为辅国大将军，防弟少公为御史大夫，遂招集诸郡豪杰，沛人周建等，并署为将帅，攻下济阴、山阳、沛、楚、淮阳、汝南，凡得二十八城。又遣使拜西防贼帅山阳佼彊为横行将军。时东海人董宪起兵据其郡，而张步亦定齐地。永遣使拜宪汉大将军，步辅汉大将军，与其连兵，遂专据东方。及更始败，永自称天子。建武二年夏，帝遣虎牙大将军盖延等伐之。延领兵而南，先攻拔襄邑，复进取麻乡，遂图永于睢阳。数月，拔之，永乃将家属走虞县。虞人反，杀其母及妻子，水与麾下数十人奔谯。盖延进攻，拔薛，斩其鲁郡太守梁邱寿，而彭城、扶阳、抒秋、萧皆降。又破永沛郡太守陈修，斩之。永将苏茂、佼彊、周建等三万余人救永，共攻延，战于沛西，延大破之，水军乱，遁没溺死者大半。永弃城走湖陵，苏茂奔广乐。延遂定沛、楚、临淮，修高祖庙，置啬夫、祝宰、乐人。
　　苏茂为更始讨难将军，与朱鲔等守洛阳。鲔既降汉，茂亦归命。光武因使茂与盖延俱攻刘永，军中不相能，茂遂反，杀淮阳太守，掠得数县，据广乐，臣于永。永以茂为大司马，淮阳王。永破败，茂遂仍还广乐。
　　帝使太中大夫伏隆持节安辑青、徐二州，招降张步。刘永闻隆至，乃遣使立张步为齐王。步贪其爵号遂受之，乃杀伏隆，而理兵于剧，遣将循山东诸郡，拓地渐广。是时帝方北忧渔阳，未暇灭此，故步得专集齐地，据有十二郡焉。
　　却说渔阳彭宠自归光武，围邯郸时，宠转输粮食，前后不绝。及王郎死，光武迫铜马，北至蓟。宠上谒，自负其功，意望甚高，光武接之不能满，以此心怀不平。及立即位，吴汉、王梁，宠之所遣者；并为三公，而宠无所加，愈快快不得志，叹曰：“我功当为王，但尔者，陛下忘我耶？”是时北州破散，而渔阳差完，有旧盐铁官，宠转以贸谷，以此益富强。朱浮与宠不相能，浮数谮构之。浮，沛国萧县人，初从破邯郸，拜为幽州牧，遂讨定北边。建武二年，封舞阳侯，食三县。浮年少有才能，颇欲厉风迹，收士心，辟召州中名宿，涿郡王岑之属，以为从事，及王莽时故吏二千石，皆引置幕府，乃多发诸郡仓谷廪，瞻其妻子。宠以为天下未定，师旅方起，不宜多置官属，以损军实，不从其令。浮性矜急，自是颇不平，因以峻文诋之，密奏宠遣吏迎妻，而不迎其母，又受货贿，多聚兵谷，意计难量。有诏徵宠，宠意浮卖已，上疏愿与浮俱徵。又与吴汉、盖延等书，盛言浮谮枉之状，固求同徵。帝不许、宠益以自疑。而其妻素刚，不堪抑屈，固劝无受召，宠亲信吏皆怀怨于浮，莫有劝行者。遂发兵反，拜署将帅，自将二万余人，攻朱浮于蓟，分兵循广阳、上谷、右北平。朱浮以书责宠曰：
　　盖闻智者顺时而谋，愚者逆理而动，常窃悲京城太叔以不知足而无贤辅，卒自弃于郑也。伯通以名字典郡，有佐命之功，临人亲职，爱惜仓库，而浮秉征伐之任，欲权时救急，二者皆为国耳。即疑浮相谮，何不诣阙自陈，而为族灭之计乎？朝廷之於伯通，恩亦厚矣，委以大郡，任以威武，事有柱石之寄，情同子孙之亲。匹夫媵母，尚能致命一餐，岂有身带三绶，职典大邦，而不顾恩义，生心外畔者乎？伯通与吏人语，何以为颜？行步拜起，何以为容？坐卧念之，何以为心？引镜窥影，何施眉目？举措建功，何以为人？惜乎！弃休令之嘉名，造枭鸱之逆谋，捐传世之庆祚，招破败之重灾，高论尧舜之道，不忍桀纣之性，生为世笑，死为愚鬼，不亦哀乎！伯通与耿侠游俱起佐命，同被国恩。侠游谦让，屡有降挹之言，而伯通自伐，以为功高天下。往时辽东有豕，生子白头，异而献之，行至河东，见群豕皆白，怀惭而还。若以子之功论于朝廷，则为辽东豕也。今乃愚妄，自比六国。六国之时，其势各盛，廓上数千里，胜兵将百万，故能据国相持，多历年世。今天下几里，列郡几城，奈何以区区渔阳，而结怨天子，此犹河滨之人，捧土以塞孟津，多见其不知量也。方今天下适定，海内愿安，士无贤不肖，皆乐立名于世。而伯通独中风狂走，自捐盛时，内听骄妇之失计，外信谗邪之谈言，长为群后恶法，永为功臣鉴戒，岂不误哉！定海内者无私仇，勿以前事自误。愿留意顾老母幼弟，凡举事无为亲厚者所痛，而为见仇者所快。
　　宠得书愈怒，攻浮转急。帝使游击将军邓隆救蓟。隆军潞南，浮军雍奴，遣吏奏状。帝读檄怒，谓使吏曰：“两营相去百里，其势岂可相及？比汝还，北军必败矣。”宠果盛兵临河以拒隆，又别发轻骑三千袭其后，大破隆军。浮远，遂不能救，引而去。
　　明年春，宠遂拔右北平、上谷数县。遣使以美女缯采赂遗匈奴，要结和亲。单于使左南将军七八千骑，往来为游兵以助宠。又南结张步，及富平、获索诸豪杰，皆与交质连衡。涿郡太守张丰亦举兵反。
</div>
    <div class="pagination">
<a href="东西汉演义_page12.html">上一页</a><span>...</span><a href="东西汉演义_page8.html">8</a><a href="东西汉演义_page9.html">9</a><a href="东西汉演义_page10.html">10</a><a href="东西汉演义_page11.html">11</a><a href="东西汉演义_page12.html">12</a><span class="current-page">13</span><a href="东西汉演义_page14.html">14</a><a href="东西汉演义_page15.html">15</a><a href="东西汉演义_page16.html">16</a><a href="东西汉演义_page17.html">17</a><a href="东西汉演义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
