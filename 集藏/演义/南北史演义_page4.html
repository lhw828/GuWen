<!DOCTYPE html>
<html>
<head>
    <meta charset="UTF-8">
    <title>南北史演义 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 4 页/共 22 页</h1>
    <div class="content">　　你道休范为何而反，盖体范素凡讷，少知解，不为诸兄所齿，物情亦不向之，故明帝之末，得免於祸。及苍梧即位，年在幼冲，素族秉政，近习用事。休范自谓尊亲莫二，应入为宰辅。既不如志，怨愤颇甚。其谋主许公舆，令休范折节下士，厚相资给，於是远近赴之，岁收万计。畜养才勇，缮治器械。会夏日阙镇，休范以为必属於己，朝廷又以晋熙王燮为郢州刺史，配以兵力，使镇夏口，休范闻之益怒。密与许公舆谋袭建康。公舆以为兵宜速进，朝廷即闻吾反，商议出兵，不能一时即决，而我兵已捣建康，建康一得，余郡自服。体范从之，乃悉起江州之兵，使大将丁交豪、杜黑骡为前锋，兼程而进。哪知已被道成料着，贼至新林，道成方解衣高卧，以安众心。徐索白虎幡，登西垣，督众拒守。休范有勇将萧惠朗，乘初至之锐，率敢死士数百人，突入东门，杀散守卒，直至射堂。城中皆避其锋，道成亲自上马，率麾下搏战。偏将陈显达，从后击之，惠朗乃退。许公舆又为休范谋曰：「我众敌寡，不必聚攻一处，王今留攻新亭，而遣丁文豪、杜黑骡各领精骑直趣建康，新亭破，则建康愈危，建康破，则新亭不攻自下。」体范从之。正是：兵临濠下威风大，将到城边战伐深。未识建康若何御之，且听下文分解。
第十四卷     辅幼主道成怀逆　殉国难袁粲捐身
　　话说体范自以大众攻新亭，而别遣文豪、黑骡直捣建康。文豪大破台军於皂荚桥，时王道隆将羽林兵在朱雀门内，急召刘勔来助。励至朱雀门南，命撤桁以折南军之势。道隆怒曰：「贼至但当急击，奈何撤桁示弱？」勔亦愤，遂度桁南，亲自搏战。哪知战阵方合，被黑骡一骑冲来，斩於马下。兵士散乱，道隆不能支，亦弃众走，黑骡追杀之。黄门郎王蕴负重伤，踣於御沟之侧，或扶之以免。於是中外大震，白下、石头之众皆溃。张永、沈怀明逃还宫中，争传新亭亦陷。孙千龄开承明门出降，太后执帝手泣曰：「天下败矣。」先是月犯右执法，太白犯上将，或劝刘勔避职。勔曰：「吾执心行己，无愧幽明，若灾眚必至，避岂得免？」又勔晚年，颇慕高尚，立园宅，名为东山，遗落世务，罢遣部曲。道成曾谓之曰：「将军受顾命，辅幼主，当此艰难之日，而深尚从容，废省羽翼，一朝事至，悔可追乎？」勔不从，而果败死。
　　话分两头。道成与休范拒战，自晡达旦，矢石不息。其夜大雨，鼓角不复相闻，将士积日不得寝食，军中马夜惊，城内乱走。道成秉烛危坐，厉声呼叱，如是者数四，乃定。明日复战，外势愈盛，众皆失色。道成曰：「贼虽多而乱，寻当破矣。」其时麾下有勇将两员：一姓黄，名回。一姓张，名敬儿。敬儿南阳人，少便弓马，有胆气，好射猛兽，发无不中，素无赖，家贫，佣於城东吴泰家。泰有爱婢，敬儿与之通，事发，泰欲杀之，逃於空棺中，以盖加上，乃免。后得志，诬泰通袁顗为边，明帝杀泰，籍其家，僮役财货，敬儿皆有之。先所通婢，即以为妾。初敬儿母，卧於田中，梦犬子有角，舐其阴处，遂有孕而生敬儿，故初名狗儿。明帝嫌其名鄙俚，改为敬儿。时从道成守新亭，与黄回共立城上，望见体范白服乘肩舆，以数十人自卫，登城南观战，敬儿谓四曰：「彼可诈而取也。」回曰：「卿可取之，我誓不杀诸王。」敬儿以白道成，道成曰：「卿能办此，当以本州相赏。」敬儿乃与回并出城南放仗走，大呼称降。体范喜，召至舆前。黄回阳緻密意，休范信之，置二人於左右，命进酒。饮至半酣，笑呼道成名曰：「尔腹心已溃，何可乃尔？」回见休范无备，目敬儿，敬儿遂夺体范防身刀，斩休范首，左右皆惊走。敬儿提头谩骂，与回奔归新亭。道成得首，便差队主陈灵宝持送建康。灵宝行至中道，恰逢西兵阻路，弃首於水，挺身到京，唱云已平，而无以为验。众莫之信，体范将士亦不知之，进战愈力。俄而其众知休范已死，稍欲退散，文豪厉声曰：「我独不能定天下乎！」因诈称休范已杀道成据新亭矣，士民惶惑，乘夜诣新亭垒，投刺者以千数，道成皆焚之。登北城谓曰：「刘休范昨已就戮，屍在南冈下，身是萧平南，诸君谛视之。名刺皆已焚，卿等勿怀忧惧也。」众皆愕然而散。道成知台军屡败，急遣陈显达、张敬儿将兵自石头济淮，从承明门入卫宫省，於是台军之气亦振，大破贼众，遂斩丁文豪、杜黑骡於宣阳门，余皆窜走。斯时道成在军，见大势已宁，亦即整旅还都，百姓缘道聚观，皆曰：「全社稷者此公也。」及入朝，拜为中领军、衮州刺史，留卫京师，与袁粲、褚渊、刘秉更日入值，号为四贵，今且按下。
　　却说苍梧王之为太子也，年六岁，始就学，而惰业嬉戏，师不能禁。好缘漆帐竿，去地丈余，久之乃下。年渐长，喜怒益乖，左右有失旨者，辄手加扑打，蓬首跣足，蹲踞於地，以此为常，明帝屡敕陈太妃痛捶之。及即位，内畏太后，外惮诸大臣，犹未敢纵逸。自加元服，变态百出，好出外游行，太妃每乘青犊车，随路检摄，其后渐自放恣，大妃亦不能禁。始出宫，犹整仪卫，俄而弃车骑，率左右数人，或出郊野，或入市尘，或往营署，与嬖人解僧智、张五儿等，恒相驰逐。夜开承明门以出，夕去晨返，晨出暮归，从者并执戈矛，路逢行人男女及犬马牛驴，随手刺死，无一免者。民间优惧，商贩皆息，门户昼闭，行人道绝。至针椎凿锯之徒，不离左右。尝以铁椎椎人阴囊，囊破裂。左右见之，有敛眉闭目者，苍梧大怒，今此人袒胛正立，以矛刺之，洞胛而过。大内耀灵殿，本明帝临政之所，养驴数十头於内。己所乘马，养於御牀侧。又知己非帝子，为李道儿所生，每出入去来，常自号「李将军」。京营有女子，年十五六，性癡憨，驾至不避，从旁嘻笑，苍梧便入其屋，不避左右，与之苟合。女亦全不愧惧，任其所为，遂大悦。自是往来无间，人谓之路嫔嫱妃。又性极好杀，一日不杀人，则惨惨不乐。殿省忧惶，食息不保。阮佃夫惧蹈不测，谋候其驾出游，称太后令，闭城门，执而废之，立安成王准。事觉，收佃夫诛死，寸斩其家属。或有告朝臣杜幼文、沈勃、孙超亦与佃夫同谋，遂帅卫士自掩三家，刳解脔割，婴孩不免。时沈勃后丧在庐，左右未至，帝挥刀独前，勃知不免，手搏其耳，唾骂之曰：「汝罪逾桀纣，屠戮无日，恨吾不获见之。」遂死。会端午，太后赐帝毛扇，怒其不华，令太医煮药，欲鸩太后。左右止之曰：「若行此事，陛下便应作不孝子，岂复得出人狡狯？」帝曰：「汝语大有理。」乃止。凡诸鄙事，过目则能，锻炼金银，裁衣作帽，莫不精绝。未尝吹箎，执管便韵。自造露车一乘，其上施篷，乘以出入，其捷如飞，羽仪追之不及。又各虑祸，不敢追寻，唯整部伍，别在一处瞻望。尝直入领军府，天时盛热，道成解衣袒腹昼卧堂中，见帝至，仓皇起立，帝指曰：「好大腹。」遂命立於室内，画其腹为的，持弓引满射之。道成敛手曰：「老臣无罪。」左右王天恩曰：「领军腹大，是佳射堋。一箭便死，后无复射，不如以骲箭射之。」帝乃更以骲箭射，正中其脐，投弓大笑曰：「此手何如？」又尝自磨刀曰：「明日杀萧道成。」陈太妃骂之曰：「萧道成有功於国，若害之，谁复为汝尽力？」乃止。道成忧惧，密与袁粲、褚渊谋曰：「幼主所为如此，不推吾等不免，社稷亦不可保，不先废之，后悔奚及。」粲曰：「主上幼年，微过易改。伊、霍之事，非季世所行。纵使功成，亦终无全地。」渊默然，功曹纪僧直言於道成曰：「今朝廷猖狂，人不自保，天下之望，不在袁、褚，公岂得坐受夷灭？」道成然之，寄书萧赜，令为之备。
　　却说赜字宣远，道成长子也，方生之夕，母陈氏梦有龙据屋上，故又字龙儿。即齐世祖武皇帝也。初为寻阳郡贑邑令，值晋安王反，赜不从，被执下狱，众皆散。门客桓康骁勇多力，装筐篮为担，一头坐了夫人裴氏，一头坐了两位公子，挑之以逃，匿深山中。继与萧欣祖会集旧伴四十余人，袭破郡城，救之出狱。及郡兵来追，桓康拒后力战，手斩其将，追兵乃退。及晋安既平，朝廷征赜入京，拜为尚书库部郎，至是为晋熙王长史，行郢州事。道成欲使以郢州兵为援，故报之。道成又欲出奔广陵起兵，使人密告冀州刺史刘善明，东海太守垣荣祖。荣祖字华先，少好武，骑射绝伦，尤善弹，尝登西楼，见鸿鹄翔於云中，谓左右曰：「吾当生取之。」弹其两翅，毛尽脱，鹄坠地，养其毛复长，纵之飞去，其妙如此。与刘善明，皆道成腹心也。善明报以书曰：「宋氏将亡，愚智共知，公神武高世，唯当静以待之，因机奋发，功业自定，不可远去根本，自贻后悔。」荣祖亦报曰：「领府去台百步，公走人岂不知，若单骑轻行，广陵人闭门不受，公欲何之？公今动足下牀，恐即有叩台门者，大事去矣。」道成虽得二人言，尚怀犹豫，纪僧真曰：「二人之言是也，主上虽无道，国家累世之基，犹为安固。公百口北渡，必不得俱。纵得广陵城，天子居深宫，施号令，目公为逆，何以避之？此非万全之计也。况今幼主出入无常，每好单行道路，於此立计，易以成功，外州起兵，鲜有克捷。」道成乃止。
　　有王敬则者，临淮人，少贫贱，母为女巫，常谓人云：「敬则生时，胞衣紫色，应得鸣鼓角。」人笑之曰：「汝子得为人吹角可矣。」性倜傥不羁，好刀剑，尝与既阳县吏斗，谓曰：「我若得为既阳令，当鞭汝小吏背。」吏唾其面日：「汝得既阳县，我亦得司徒公矣。」平时善拍张，以勇力补刀戟卫士。前废帝常使敬则跳刀，高出白虎幢五六尺，跳罢，仍抚髀拍张，儇捷异常。后补既阳令，昔日斗吏亡叛，勒令出见，曰：「我得既阳令，汝何时得司徒公耶？」其人叩头谢罪，敬则曰：「尔亦壮士，吾不汝责也。」至是为越骑校尉，见帝无道，欲自结於道成。夜着青衣，扶匐路侧，听察帝之往来。复阴结内廷杨万年、陈奉伯等为内援，专伺得间，即便行事。
　　是时苍梧荒淫益甚，每往来寺院中。城西有青园庵，乃女尼所居，房宇深远，徒众数十。一日，帝突至其处，群尼仓皇跪接，帝视之曰：「是皆秃耳。」见一幼尼尚未剃发，貌颇娟好，问之曰：「尔在此何欲？」对曰：「欲修行耳。」帝笑日：「恐所欲不在是。」便携之入室，裸而淫之。又令左右择尼中年少者遍淫之，问日：「此举何如？」左右曰：「此举是陛下大功德。」遂大笑而散。又有一道人，名昙度，素无赖，与之亲善。一夜，行至领军府前，左右曰：「一府皆眠，帝何不缘墙而入，杀其一家？』」帝曰：「我今夕欲与一处作耍，无暇为此，宜待明夕。」遂去。明日，乘露车与左右向台冈赌跳，仍往青园尼庵留连半日，晚至新安寺偷狗，就昙度道人煮之，坐地而饮，酣醉如泥。左右扶之还宫，寝於仁寿殿内。有杨玉夫者，常得帝意，出入必与偕，至是忽憎之，见辄切齿，骂日：「明日当杀此子，取肝肺，和狗肉食。」是夜为七月七日，临睡吩咐玉夫曰：「汝於庭中伺织女度河，见即报我，不见则杀汝。」玉夫大惧，乃与杨万年、陈奉伯伺帝熟寝，潜取帝防身刀刎之，时年十五。
　　先是帝出入无时，省内诸阁，夜皆不闭，群下畏相逢值，莫敢出走，宿卫并逃避，内外莫相禁摄，故帝虽被弑，无一觉者。乃令陈奉伯袖其首，依常行法，开承明门出，遇王敬则於外朝，遂以首付之，使报道成。敬则驰诣领军府，叩门大呼曰：「大事已定，领军速即入朝。」道成犹虑苍梧诳之，不敢开门，敬则耸身墙上，投其首以示道成。道成洗视之，果帝首，大喜。便戎服乘马而出，偕敬则入宫。至承明门，诈称贺还。敬则恐内人观见，以刀环塞门孔处，呼门甚急。门吏开门迎之，只道帝归，俱伏地震慑，不敢仰视。道成入殿，殿中惊骇，既而闻苍梧已死，咸称万岁。
　　及旦，道成整宿卫出立殿庭槐树下，以太后令召袁粲、褚渊、刘秉入朝会议，三人既至，闻帝已被弑，皆惊愕不敢发言。道成谓秉曰：「此使君家事，何以断之？」秉未答。道成鬚髯尽张，目光如电，秉惧曰：「尚书众事，可以见付。军旅处分，一委领军。」道成又让袁粲，粲亦不敢当。王敬则拔白刃，在殿前跳跃曰：「天下事皆应关萧公，敢有开一言者，血染敬则刃。」手取白纱帽加道成首，令即位，曰：「今日谁敢复动，事须及热。」道成正色呵之曰：「卿都不自解。」粲欲有言，敬则叱之，遂不出口。褚渊曰：「非萧公无以了此。」手取事状授道成。道成曰：「相与不肯，我安得辞。」乃下议立安成王为帝，作太后令曰：
　　昱以家嗣登皇统，庶其体识曰宏，社稷有寄。岂意穷凶极悖，日月滋甚。加以大马是狎，鹰隼是爱，单骑远郊，独宿深野，趋步闤闠，酣歌垆肆，淫人子女，掠人财物，手挥矛铤，躬行刳斮。自昔辛、癸，爰及幽、厉，方於之此，未譬万分。民怨既深，神怒已积，七庙阽危，四海褫气。废昏立明，前代令范，况乃灭义反道，天人所弃者哉！故密令萧领军潜运明略，幽显协规，普天同泰。骠骑大将军安成王准，体自太宗，地隆亲茂，皇历攸归，宜光奉祖宗，临享万国，便依旧典，以时奉行。
　　於是备法驾，诣东府，迎安成王准即皇帝位，时年十一，是为顺帝。降封昱为苍梧王，葬之郊坛西，自是军国大事，皆听道成处分。封杨玉夫等二十五人为侯。
　　先是刘秉初退朝，其从弟刘韫迎而问之曰：「今日之事，当归兄否？」秉曰：「吾等已让领军矣。」韫拊膺歎曰：「兄肉中讵有血耶？今年族矣。」秉默然。然犹谓尚书一官，万机根本，以宗室居之，则天下庶可无变。既而道成当国，佈置心膂，与夺自专。褚渊素相凭附，秉与袁粲，阁手仰成矣。
　　却说袁粲，字景倩，陈郡阳夏人，早丧父，祖母哀其孤幼，名之曰「愍孙」。少好学，有清才，不以权势为重。平素每有朝命，常固辞，逼切不得已，方就职。至是知道成有不臣之志，阴欲图之，诏使出镇石头，即时受命。又荆州刺史沈攸之在明帝时，与道成同直殿省，深相亲善。道成有女，攸之娶为子妇。
　　其在荆．州，有言其反者，道成力保其不反，攸之深以为感。及苍梧遇弑，道成遣其长子元琰，以苍梧刳斮之具示之，攸之知道成将篡位，大怒，谓左右曰：「吾宁王陵死，不为贾充生。」然犹未暇举兵，乃上表称庆。时张敬儿为雍州刺史，素与攸之、司马刘攘兵善，疑攸之有异，密以问攘兵。攘兵无所言，寄敬儿马灯一只以示意，敬儿乃密为之备。攸之有素书十数行，常藏於裲裆角，云是明帝与己约誓，不忍坐视国亡。其妾崔氏谏曰：「官年已老，那不为百口计？」攸之指辆裆角示之。又会集诸将云：「顷太后使至，赐我以烛，剖之得太后手令，云社稷之事，一以委公。吾不可负太后命，抚危定倾，愿与诸君任之。」众皆应命，乃遗道成书曰：
　　少帝昏狂，宜与诸公密谋商议，其白太后，下令废之。奈何交结左右，亲行弑逆？乃至积日不殡，流虫在户，凡在臣下，谁不惋骇。又移易朝旧，佈置亲党，宫阁管钥，悉关家人。吾不知子孟、孔明之遗训固如此乎？足下既有贼宋之心，吾宁敢无包胥之节耶？
　　书去，即建牙勒兵。盖攸之素蓄士马，资用充积，甲士十万，铁骑三千，兵势甚盛。乃遣辅国将军孙同为前锋，余军相继东下。道成闻其兵起，即自入守朝堂，命其子萧嶷代镇东府，萧映出镇京口，内外戒严。以右卫将军黄回为郢州刺史，督军讨之。
　　先是道成以世子赜为晋熙王燮长史，修治器械，以防他变。
　　及征燮为扬州，以赜为右卫将军，与燮俱下，命柳世隆行郢州事。赜将行，谓世隆曰：「攸之一旦为变，焚夏口舟舰，沿流而东，不可制也。若得攸之留攻郢城，君守於内，我攻於外，破之以矣。」世隆领命。及攸之起兵，赜方行至湓口，欲敛兵守之。众将皆劝倍道趋建康，赜曰：「湓口地居中流，密迩畿甸，若留屯湓口，内卫朝廷，外援夏口，保据形胜，控制西南。今日至此，天所使也。」或疑城小难固，赜曰：「苟众心齐一，江山皆城隍也，何患城小？」乃送晋熙王归郑州，而己则留镇湓口，遣使密报道成。道成闻之喜曰：「真吾子也。」乃以赜为西讨都督。
　　话分两头，湘州刺史王蕴，遭母丧罢归，路过巴陵，与攸之深相结，还至京师，乃与袁粲、刘秉、刘韫谋诛道成，而黄回、孙昙权、卜伯兴等皆通谋。当是时，刘韫为领军将军，入直门下省，卜伯兴为直阁，黄回出屯新亭。粲等定计，矫太后令，使韫与伯兴率宿卫兵，攻道成於朝堂。黄回等为外应，刘秉等并赴石头。谋既定，将以合褚渊。众谓渊与道成素善，不可告，粲曰：「渊与彼虽善，岂容大作同异？今若不告，事定便应除之。」乃以谋告渊。渊即告道成。道成闻之，乃使薛渊往石头，阳为助粲，阴实防之。薛渊涕泣拜辞，道成曰：「卿近在石头，日夕去来，何悲之甚？」对曰：「不审公能保袁公共为一家否？今往与之同，则负公，不同则立受祸，何得不悲？」道成曰：「所以遣卿者，正谓能尽临事之宜，使我无西顾忧耳，但当努力，无复多言。」道成既遣薛渊防外，又恐内变难制，乃以王敬则为直阁，与卜伯兴共总禁旅，戒之曰：「有变先杀伯兴、刘韫。」敬则领命而去。
　　是时粲与诸人，本期壬申之夜，内外并发，而刘秉框扰不知所为，才及晡后，即束行装，啜羹泻胸上，手振不自禁。日未暗，载妇女尽室奔石头，部曲数百，赫奕满道。既至见粲。粲惊曰：「何事遽来？今败矣！」秉曰：「得见公，万死无憾。」孙昙权闻之，亦奔石头，乃大露。道成密使人告敬则，时阁门已闭，敬则欲开阁出，卜伯兴严兵为备，敬则乃锯所止屋壁得出，至中书省率禁兵收韫。韫已戒严，列烛自照，见敬则猝至，惊起迎之曰：「兄何夜顾？」敬则呵之曰：「小子哪敢作贼？」韫惶急，走抱敬则。敬则拳殴其颊，仆地，乃杀之。伯兴仓皇出，敬则亦迎而杀之。王蕴闻刘韫死，歎曰：「事不成矣。」狼狈率部曲数百，向石头。薛渊据门射之，蕴谓粲已败，即散走，道成又遣其将戴僧静率数百人向石头，自仓门入，与薛渊并力攻粲。孙昙权御之，殊死战，杀台军百人。僧静乃分兵攻府西门，纵火焚之。粲与秉在城东门，见火起，秉不顾粲，即逾城走。粲亦下城欲还府，谓其子最曰：「本知一木不能止大厦之崩，但以名义至重，不忍负耳。」僧静乘暗独进，来杀袁粲。最在粲后，觉有追逐声，急以身卫父，僧静直前斲之，最仆地。粲谓最曰：「我不失忠臣，汝不失孝子，亦何害？」遂父子俱死，百姓哀之，为之谣曰：「可怜石头城，宁为袁粲死，不作褚渊生。」但未识粲死之后，宋事作何结局，且听下回分解。
第十五卷     沈攸之建义无成　萧纪伯开基代宋
　　话说袁粲死后，党羽瓦解。刘秉走至额担湖，追兵斩之。王蕴、孙昙权皆被获殊死。唯黄回期於诘旦领兵为应，闻事泄，不敢发，道成抚之如旧。
　　粲有门生狄灵庆，平时解衣推食，待之甚厚。及粲死，一门尽诛，遗下一儿，仅数岁，乳母窃之以逃。念无可投者，唯灵庆一家，素受袁氏厚恩，携儿投之，求其庇护。灵庆曰：「吾闻朝廷构袁氏儿，悬千金赏，今来吾家，富贵到矣。」因即抱儿出首，乳母呼曰：「天乎，公昔有恩於汝，故冒死远投，汝奈何欲杀郎君以求重赏？若天地鬼神有知，我见汝灭族不久。」先是儿在时，常骑一大（宁毛）狗好戏，朝夕相随。死后，灵庆常见袁儿跳跃堂上，或怒目视，家中器物常颠倒，本期朝有重赏，哪知道成亦薄其为人，绝不加赏，灵庆已失望。一日，忽见一狗走入其家，遇之於堂，猝起而噬其喉，灵庆仆地，狗至死不放，灵庆遂死。未几，妻与子相继没。此狗即儿所骑大（宁毛）狗也，人以为灵庆之负恩，不若狗之报主云。今且按下不表。
　　再说沈攸之遣其将孙同以三万人为前驱，刘攘兵以二万继后，分兵出夏口，据鲁山。自恃兵强，颇有骄色，以郢城弱小，不劳攻取，遣人告柳世隆曰：「被太后令，当暂还都，卿即相与奉国，想得此意。」世隆不答。其将宗俨之劝攻郢城，臧寅止之曰：「不可，郢城虽小，而地却险，攻守势异，非旬日可援。若不时举，徒然挫锐损威。今顺流长驱，计日可捷。既领根本，则郢城岂能自固？」攸之从其计，留偏师攻郢城，自将大军东下。世隆欲诱之来攻，置阵於西渚挑战，又遣军士於城楼上大声肆骂，且秽辱之，攸之怒，改计攻城。令诸军登岸，烧郭邑，筑长围，昼夜攻战，世隆随直拒应，攸之不能克。
　　是时内难虽平，外患未已，道成昼夜忧惧，问於参军江淹曰：「天下纷纷，君谓何如？」淹曰：「成败在德，不在众寡。公雄武有奇略，一胜也。宽容而仁恕，二胜也。贤能毕力，三胜也。民望所归，四胜也。奉天子以伐叛逆，五胜也。攸之力锐而器小，一败也。有威而无恩，二败也。士卒解体，三败也。撍绅不怀，四败也。悬兵数千里，而无同恶相济，五败也。虽豺狼十万，终为我获。」道成笑曰：「君言过矣。」刘善明亦言於道成曰：「攸之收众聚骑，造舟治械，包藏祸心，於今十年。性既险阻，才非持重，而起逆累旬，返回不进。一则暗於兵机，二则人情离怨，三则有掣肘之患，四则天夺其魄。本虑其剽勇轻速，掩袭未备，决於一战。而留攻郢城，以淹时日，今六师齐奋，诸侯同举，此笼中之鸟耳，不足虑也。窃以黄回素怀异志，假以强兵，恐劳公虑耳。」道成曰：「其罪未彰，吾不忍废，且彼无能为也。」於是道成出屯新亭。
　　却说沈攸之尽锐攻郢城，柳世隆乘间屡破之，萧赜引兵据西塞，为世隆声援。时范云为郢府法曹，以事出城，为攸之军士所获，攸之使送书入城，饷世隆犊一羫，鱼三十尾，皆去其首。城中欲杀之，云曰：「老母弱弟，悬命沈氏，若违其命，祸必及亲。今日就戮，甘心如荠。」乃释之。先是攸之素失人情，但劫以威力，初发江陵，已有逃者。及攻郢城三十余日不拔，逃者稍多。攸之日夕乘马，历营抚慰，而去者不息，於是大怨，召话将吩咐曰：「我被太后令，建义下都，大事若克，诸君定获封侯之赏，白纱帽共着耳。如其不成，朝廷自诛我百口，不关余人事。近来军人叛散，皆卿等不以为意，我亦不能问叛身。自今军中有叛者，军主任其罪。」令一出，众皆疑惧，於是一人叛，遣人追之，亦去不返，莫敢发觉。刘攘兵虽为攸之将，心怀反覆。一日，手下军人，亦有逃去者，惧坐其罪，密以书射入城中请降。世隆约开门以候。是夜攘兵烧营而去，军中见火起，争弃甲走，将帅不能禁。攸之闻之怒，衔须咀之，收攘兵姪刘天赐、女婿张平虏斩之。向旦，率众过江，至鲁山，军遂大散，诸将皆走。臧寅曰：「不听吾言，至有此日，但幸其成，而弃其败，吾不忍为也。」遂投水死。位之犹有数十骑自随，宣令军中曰：「荆州城中大有钱，可共还取，以为资粮。」时郢城尚无追军，而散军亦畏抄杀，更相聚结，可得二万人，随攸之还江陵。哪知张敬儿乘攸之东下，即起雍州之众来袭其城。攸之子元不能抗，遂弃城走，为人所杀，其城已为敬儿所据。攸之士卒闻之，未至江陵百余里皆散，攸之无所归，走至华容界，遂自溢。村民斩其首，送江陵。敬儿擎之以盾，覆以青伞，徇诸市郭。乃送建康，既而悉诛其亲党，收其财物数十万，皆以入私。
　　初，边荣为府彔事所辱，攸之为荣鞭杀彔事，荣感其恩，誓以死报。及敬儿兵来，荣为留府司马，或劝诣敬儿降。荣曰：「受沈公厚恩，共此大事。若一朝缓急，便易本心，吾不能也。」城破，军土执见敬儿，敬儿曰：「边公何不早来？」荣曰：「沈公见留守城，不忍委去。本不祈生，何须见问？」敬儿曰：「死何难得！」命斩之。荣欢笑而去。荣客程邕之见荣将斩，前抱之曰：「与边公同游，不忍见边公死，乞先见杀。」兵人不得行戮，以白敬儿，敬儿曰：「求死甚易，何为不许？」命先杀之，然后及荣。见者莫不垂泣，曰：「奈何一日杀二义士！」
　　却说道成闻捷，还镇东府，下令解严。以柳世隆为尚书右仆射，萧赜为江州刺史，萧嶷为中领军，褚渊为中书监，凡朝廷要职，皆用腹心为之。单有黄回屡怀异志，至京之日，尚拥部曲数千人。道成欲收之，恐致乱，乃托以宴饮，召入东府，伏甲斩之。由是异己悉除，内外咸服，駸駸乎有代宋之势矣。
　　且说南朝最重问望，时长史谢朏负盛名，道成欲引之参赞大业。深夜召之，屏人与语，久之，朏无一言。唯二小儿执烛侍，道成虑朏难之，取烛置几上，遣儿出。挑之使言，朏又无语，乃呼左右，不乐而罢。右长史王俭知其指，他日请间，言於道成曰：「功高不赏，古今非一，以公今日位地，欲终北面得乎？」道成正色裁之，而神采内和。俭因曰：「俭蒙公殊朏，所以吐所难吐，何赐拒之深？宋氏失德，非公岂复宁济，但人情浇溥，不能持久。若小复推迁，则人望去矣。岂惟大业永沦，七尺亦不可保。」道成曰：「卿言不无有理。」俭又曰：「公今名位，尚是经常宰相，直体绝群后，微示变革。俭请衔命，先令褚公知之。」道成曰：「少日我当自往，卿不须去也。」俭乃退。
　　却说俭字仲宝，祖昙首，父僧绰。僧虔、僧达皆其叔也，昙首暇日，尝集子孙於一堂，任共戏嬉，僧达跳下地，作彪子形，僧虔累围棋子十二，既不坠落，亦不复加。僧绰彩蜡珠为凤凰，僧达夺取打坏，亦复不惜，县首歎曰：「僧达俊爽，当不灭人。然亡吾家者，必此子也。僧绰当羽仪王国，福泽之厚，终不如僧虔。」后皆如其言。俭生未期，而僧绰遇害，为僧虔所抚养，性笃学，手不释卷。年数几，便有宰物之志，赋诗曰：「稷契匡虞夏，伊吕翼商周。」宾客咸称美。僧虞曰：「我不患此儿无名，政恐名太盛耳。」一日，袁粲见之，曰：「此宰相种也。栝柏豫章，虽小已有栋樑气矣，终当任人家国事。」僧虔尝有书诫俭曰：「重华无严父，放勋无令子，亦各由己耳。王家门中，优者龙凤，劣犹虎豹，祖宗不能为汝荫，政应自加努力。」俭因此益自励，至是为太尉右长史，知道成将代宋，欲辅成其业，以建不世之勋，故汲汲劝其受禅。
　　越一日，道成自造褚渊，携手入室，款语良久，乃谓曰：「我夜梦得官。」渊曰：「今授始尔，恐一二年间，未容便移，且吉梦未必应在旦夕。」道成还以告俭，俭曰：「褚是未达理耳。且襦虽位望隆重，不过一惜身保妻子之人，非有奇才异节，公有所为，彼必不敢立异，俭能保之。」乃倡议加道成重爵，体绝群臣。以议报渊，渊果无违异。丙午，诏进道成太傅、假黄钺、大都督中外诸军事，兼领扬州牧，剑履上殿，入朝不趋，赞拜不名。又道成心重谢朏，必欲引参佐命，拜为左长史，尝置酒与论魏、晋故事，因曰：「石苞不早劝晋文，死方怮哭，非知机也。」朏曰：「晋文世事魏室，必将终身北面。借使魏依唐、虞故事，亦当三让弥高。」道成不悦，仍以朏为侍中，更以王俭为左长史。
　　三月甲辰，以太傅为相国，总百揆，封十郡，为齐公，加九锡，诏齐国官爵礼仪，并仿天朝。甲寅，齐公受策命，赦其境内，以石头为世子宫，一如东宫之制。褚渊求说於齐，引魏司徒何曾为晋丞相故事，求为齐官。齐公不许，以王俭为齐尚书右仆射，俭时年二十八也。四月壬申，进齐公爵为王。辛卯，宋顺帝下诏，禅位於齐。是时帝当临轩，不肯出，逃后宫佛盖之下。王敬则勒兵殿廷，以板舆入迎，拔刀指太后曰：「帝何在？」太后惧，自率阉人搜得之，帝涕泣不已。敬则启譬令出，引使登车，帝收泪，谓敬则曰：「欲见杀乎？」敬则曰：「无恐，出居别宫耳，官先取司马家亦如此。」帝泣而弹指曰：「愿后世世世勿复生天王家。」宫中皆哭，帝拍敬则手曰：「必无过虑，当饷辅国十万钱。」是日百僚陪位，侍中谢朏在值，当解玺绶，阳为不知，曰：『有何公事？」传诏云：「解玺绶授齐王。」朏曰：「齐自应有侍中。」走至殿侧，引枕卧。传诏惧，使朏称疾，朏曰：「我无疾，何所道？」遂朝服步出东掖门，登车还宅。乃以王俭权为侍中，解玺绶。礼毕，顺市乘划轮车，出东掖门，就东邸。问：「今日何不奏鼓吹？」左右莫有应者，右光禄大夫王琨，在晋世已为郎中，至是攀车后獭尾，恸哭曰：「人以寿为欢，老臣以寿为戚。既不能先驱蝼蚁，乃复频见此事。」呜咽不自胜，百官雨泣。褚渊率群臣奉玺授，诣齐宫劝进。渊从弟炤谓渊子贲曰：「司空今日何在？」贲曰：「奉玺授在齐大司马门。」炤曰：「不知汝家司空，将一家物与一家，亦复何为？」
　　甲午，王即皇帝位於南郊，是为齐高帝。还宫大赦，改元建元。奉宋顺帝为汝阴王，优崇之礼，皆仿宋初。筑宫丹阳，置兵守之。诸王皆降为公，自非宣力齐室，余皆除国。以褚渊为司徒，宾客贺者满座。诸炤歎曰：「彦回少立名行，何意披狂至此？此门户不幸，复有今日之拜。向使彦回作中书郎而死，不尝为一名士耶？名德不昌，乃复有期颐之寿。」渊固辞司徒之命，不拜，奉朝请。一日，渊入朝，以腰扇障目。有刘祥者，好文学，性气刚疏，轻言肆行，不避高下，从车侧过曰：「作如此举止，羞面见人，扇障何益？」渊曰：「寒士不逊！」祥曰：「不能杀袁、刘，安得免寒士？」指车前驴曰：「驴，汝好为之，如汝人才，可作三公。」渊顾仆曰：「速驱之！速驱之！毋听狂言。」时轻薄子，多以名节讥渊，以其眼多白精，谓之白虹贯日，为宋氏亡征也。河东裴顗上奏，数帝过恶，挂冠迳去。帝怒，杀之。太子赜请杀谢朏，帝曰：「杀之适成其名，正应容之度外耳。」久之，因事废於家。沛国刘瓛，为当时儒学冠，帝以为政之道问之，对曰：「政在《孝经》，凡宋氏所以亡，陛下所以得者，皆是也。陛下若戒前车之失，加之以宽厚，虽危可安。若循其覆辙，虽安必危。」帝歎曰：「儒者之言，可宝万世。」帝性节俭，即位后，不御精细之物。后宫器物栏槛，以钢为饰者，皆改为铁。内殿施黄纱帐，宫人着紫皮履，见主衣中有玉介导，命即打碎，曰：「留此政是兴长疾源。」每曰：「使我治天下十年，当使黄金与上同价。」由是奢侈悉汰，风俗一变。夏五月乙未，或走马过汝阴王之门，卫士恐有为乱者奔入杀王，而以疾闻。上不罪而赏之，并杀宋宗室诸王，无少长皆死。丙寅，追尊皇考曰「宣皇帝」，皇妣陈氏曰「宣皇后」，封皇子嶷为豫章王，均为衡阳王，映为临川王，晃为长沙王，晔为武陵王，暠为安成王，锵为鄱阳王，铄为桂阳王，鉴为广陵王，皇孙长懋为南郡王，立太子赜为皇太子。
　　却说太子少历艰难，功名素着，自以年长，与帝共创大业，朝事大小，悉皆专断，多违制度，内外祗畏，莫敢有言者。侍中荀伯玉密启之，帝大怒，不见太子，欲废之而立豫章王嶷。太子闻之，忧惧称疾，月余不出，而帝怒不解。一日，昼卧太阳殿，王敬则直入叩头，启语驾往东宫，以慰太子，帝不语。敬则因大声宣旨往东宫，命装束。又敕大官设馔密遣人报太子候驾，因呼左右索舆。帝了无动意，敬则索衣以披帝身，扶帝上舆，遂幸东宫，召诸王大臣宴饮。太子迎帝，游玄圃。长沙王执华盖，临川执雉尾扇，竟陵王子良持酒枪，南郡王长懋行酒，太子与豫章王捧肴馔。帝大悦，酒半，褚彦回弹琵琶，王僧虔弹琴，沈文季歌《子夜歌》，王敬则脱朝服，去冠挽髻，奋臂拍张，叫动左右。，帝笑曰：「岂有三公如此者？」对曰：「臣由拍张，胡得三公。今日岂可忘拍张？」帝大笑，赐太子以下酒，并大醉尽欢，日暮乃散。是日，非敬则太子几废，以故太子德敬则而怨伯玉。
　　先是伯玉少贫贱，卖卜为业。帝镇淮阴，用为参军，所谋皆合，甚见亲信。尝梦帝乘船在广陵北渚，两腋下有翅不飞，伯玉问：「翅何时飞？」帝曰：「尚待三年。」伯玉於梦中叩首祝之，勿有龙出帝腋下，翅皆飞扬，醒以告帝，帝喜。后二年，帝破桂阳，威名大震，五年而废苍梧，大权在握，谓伯玉曰：「卿梦今日验矣。」至是因启太子之过，帝愈信其无欺，使掌军国密事，势倾朝野。每暂休外，轩盖填门。其母死，朝臣无不往弔。褚玉俭五鼓往，未到伯玉宅二里许，王俊卿士已拥塞盈巷，至下鼓尚未得前，及入门，又倚厅事久之，方得弔。比出，二人饥乏，气息惙然，恨之切齿。明日入宫，言於帝云：「臣等所见二宫及齐阁，以比伯玉宅，政可设雀罗，怪不得外人有言，千敕万令，不如荀公一命。」帝闻而笑之，宠任如故。后太子即位，遂赐死。初伯玉微时，有善相墓者，谓其父曰：「君墓当出暴贵者，但不得久耳。又出失行女子。」伯玉闻之曰：「朝闻道，夕死可矣。」顷之，伯玉姊当出嫁，是夕，随人逃去。而伯玉卒至败亡，此是余话。今且不表。
　　却说帝得天下，年龄已高，自践祚以来，勤劳万几，宵旰不息，精神渐减。四年二月乙未，帝不豫，三月庚甲，疾益甚，乃召司徒褚渊，左仆射王俭，授遗诏辅政。诏曰：
　　吾本布衣素族，念不到此，因借时来，遂隆大业。遘疾弥留，至於大渐。公等事太子如事吾，当令敦穆亲戚，委任贤才，崇尚节俭，宏宣简惠，则天下之理尽矣。死生有命，夫复何言！
　　壬戌，帝崩於临光殿，年五十六。於是群臣奉太子即位，是为武帝。称遗诏，以司徒褚渊彔尚书事，左仆射王俭为尚书令、车骑将军，丧礼悉从俭约，遵遗诏也。庚午，以豫章王嶷为太尉，领扬州牧。
　　武帝诸弟中，豫章最贤，常虑盛满难居，求解扬州，帝不许曰：「毕汝一世，无所多言。」嶷尝过延陵季子庙，观沸井，有牛奔突部伍，左右欲执牛主推问。嶷不许，取绢一疋，横系牛角，放归其家，其为政宽厚类如此。时临川王映，亦号贤王。帝问其居家何事，映曰：「唯使刘献讲《礼》，顾则讲《易》，朱广之讲《庄》《老》，臣与二三诸彦、兄弟友生，时复击赞，以此为乐。」帝大赏之。他日谓嶷曰：「临川为善，遂至於斯。」嶷曰：「此大司马公子之次弟，安得不尔！」帝以玉意指嶷曰：「未若皇帝次弟为善更多也。」相与大笑。时帝友爱甚笃，而太子长懋，素忌诸叔，故请王皆不愿与政。未几豫章卒，年四十九，帝甚哀之。王融为铭云：「半岳摧峰，中河坠月。」帝见而流涕曰：「此正吾所欲言也。」嶷死后，忽见形於沈文季曰：「我患痈与痢，未应便死。皇太子於膏中加药数种，使痈不差，复於汤中加药一种，使痢不断。吾已诉先帝，先帝许还东邸当判此事。向胸前出青纸文书，示文季曰：『与卿相好，为吾呈上。』」言讫不见，文季大惊，秘不敢言。但未识太子有何报应否，且听下回分解。
第十六卷     纵败礼官宫闱淫乱　臣废君宗室摧残
　　话说豫章身故，人皆以得疾而卒，那知太子暗行毒害。一灵不散，忽见形於沈文季，述其致死之由。文季知之，不敢告人。俄闻太子疾，文季谓人曰：「太子殆不起矣。」越数日，太子果卒。帝哀痛殊甚。时竟陵王子良，好文学，有令望，为帝次子，人皆以储位之归，宜在子良。而帝卒以嫡嗣为重，不立太子，而立太孙。
　　却说太孙，名昭业，宇元尚，文惠太子长子也。始高帝为宋相，镇东府，昭业年五岁，在牀前戏，高帝方对镜，令左右拔白发，问之曰：「儿谓我谁耶？」答曰：「太翁。」高帝笑谓左右曰：「岂有为人作曾祖，而拔白发者乎？」即掷镜不拔。及长，美容止，工隶书，武帝特所锺爱，敕皇孙手书，不得妄出以示贵重。性辨慧，进退音吐，皆有仪度，接封宾客，款曲周至。然矫情饰诈，阴怀鄙慝，与左右无赖群小二十许人，共衣食，同卧起。当太子在日，每禁其起居，节其用度。昭业谓其妃何氏曰：「阿婆，佛法言有福生帝王家，今知生帝王家，便是大罪。左右主帅，动见拘执，不如市边屠酤富儿，反得快意。」尝私就富人求钱，无敢不与。别作钥钩，夜开西州后阁，与左右至营署中淫宴。其师史仁祖、侍书胡天翼相谓曰：「皇孙所为若此，若言之二宫，则其事非易。若於营署为异人所殴，岂惟罪止一身，亦当尽室及祸，年各七十，余生宁足吝耶！」数日相继自杀，二宫不知也。
　　所爱左右，皆过加官爵，书於黄纸，许南面之日，依此施行。侍太子疾，衣不解带。及居丧次，号泣不绝声，见者呜咽。才还私室，即欢笑酣饮，常令女巫杨氏祷祀，速求天位。及太子卒，谓由杨氏之力，倍加敬信。武帝往东宫临丧，昭业迎拜号恸，绝而后苏。帝自下舆抱持之，甚嘉其孝。帝以晚年丧子，郁郁不乐，未几有疾。太孙入侍，忧愁惨戚，言发泪下，每语及帝躬病重，辄夜咽不自胜，故帝益爱之。时何妃在西州，一日得太孙手书，别无一语，中央作一大「喜」宇，而作三十六小喜字绕之。妃知大庆在即，亦暗暗欢喜。俄而诏竟陵王子良，甲仗人延昌殿侍医药。由是子良日夜在内，太孙间日参承。
　　却说中书郎王融，字元长，少而神明警慧，其叔王俭谓人曰：「此几年至三十，名位自立。」常侍帝於芒林园禊宴，为《曲水诗序》，人争称之。会魏使宋弁来聘，帝以融有才辨，使兼主客接之。并见其年少，问：「主客年几？」对曰：「五十之年，久逾其半。」并又云：「闻主客有《曲水诗序》甚佳，愿得一观。」融乃示之。弁读竟，歎曰：「昔观相如《封禅》，以知汉武之德。今览王生《诗序》，用见齐主之盛。」融曰：「皇家盛明，岂直比踪汉武？更惭鄙制，无以远匹相如。」时称其善对。独其性躁於名利，自恃人地，三十内可望公辅。尝诣王僧祐，值沈昭略在座，不识融，问主人曰：「是何年少？」融闻而不平，谓曰：「仆出於扶桑，人於暘谷，照耀天下，谁云不知，而劳卿问？」其高自标置如此。及为中书郎，尝抚案歎曰：「为尔寂寂，邓禹笑人。」又尝过朱雀桁街，路人填塞，车不能行，乃捶车歎曰：「车中乃可无六尺，车前岂可乏八驺。」素与竟陵王子良友好，於是乘帝不豫，为之图据大位。戊寅，帝疾亟暂绝，太孙未入，内外惶惧，融固欲矫诏立子良。及太孙来，融戎服绛衫，立於中书省阁口，断东宫仗，不得进。顷之，帝复苏，问：「太孙何在？」因召东宫器甲并入。太孙因见帝痛哭，帝以其必能负荷大业，谓之曰：「五年中一委宰相，汝勿措意。五年外勿复委人，若自作无成，无所多恨。」临终，复执其手曰：「若忆翁，当好作。诏於良善相毗辅，朝事大小，悉与左仆射、西昌侯鸾参怀。」遂殂。
　　却说鸾字景淒，高帝兄，始安王道生之子也。早孤，为高帝所养，恩过诸子。性俭素，车服仪从，同於素土。所居官有严能名，故武帝亦重之。以子良才弱，遗诏委以朝政，鸾闻诏，急驰至云龙门。融以子良兵禁之，不得进，鸾厉声曰：「有敕相召，谁敢拒我？」排之而入。既入，指麾部署，音响如钟，殿中无不从命。遂奉太孙登殿，即帝位。是为郁林王。融知大事不遂，释服还省，歎曰：「竟陵误我。」
　　先是郁林王少，养於子良妃袁氏，慈爱甚着。及王融有谋，并忌子良。时子良居中书省，虑其为变，使虎贲二百人屯太极西阶以防之。既成服，诸王皆出，子良乞停至山陵，不许。收王融於狱，赐死。融临死，歎曰：「我若不为百岁老母计，当吐一言。」盖欲指斥帝在东宫时过恶也，人谓融险躁轻狡，自取其死云。
　　却说郁林自即位后，大殓始毕，悉呼武帝诸伎，奏乐於前。所宠嬖臣綦母珍之、朱隆之、直阁将军曹道刚、周奉叔、宦者徐龙驹等皆用事。珍之所论荐，事无不允，内外要职，皆先论价，旬日之间，家累钜万，擅取官物，不俟诏旨。有司至相语曰：「宁拒至尊敕，不可违舍人命。」徐龙驹为后阁主书，常居含章殿，着黄纶，被貂裘，南面向案，代帝书敕，左右传值，与至尊不异。自山陵之后，帝即与左右微服，游走市里。掷涂赌跳，作诸鄙戏。赏赐嬖宠，动至百数十万，每见钱曰：「我苦思汝一枚不得，今日得用汝未！」武帝聚钱上库五亿万，齐库三亿万，金银财帛，不可胜计。未满一年，所用垂尽。尝入主衣库，今何后及宠姬，以诸宝器相投击，破碎之，用为笑乐。
　　后字婧英，抚军将军何戢俄之女，性亦淫乱。初为太孙妃，太孙狎昵无赖之徒，后择美少者，皆与之私。及为后，淫荡如故。帝既好淫，后善於迎接，能曲畅其情，故帝宠爱特甚，恣其所为。有诗书人马澄，年少貌美，为帝弄童。后悦之，托以有巧思，令出入御内，绝见爱幸。尝着轻丝履，紫绨裘，与后同居处，后出素臂，与之斗腕角力，帝抚掌以为乐。又侍书杨珉，年十五，姣好如美女，而有嫪毐具，为帝所幸，常侍内廷。后尤爱之，私语宫人曰：「与杨郎一度，胜余人十度。」一日，帝往后宫，后正与艰拥抱未起，宫女急报驾至，后这起见帝，冠发散乱，四体倦若无力。帝问：「何事昼寝？」后笑曰：「吾梦中方与陛下取乐，不意陛下适来，使妾余欢未尽。」帝笑曰：「阻卿梦中之兴，还卿实在之乐何如？」遂解衣共寝，恣为淫荡。武帝有宠姬霍氏，年少有殊色，帝欲烝之，在后前极口称其美。后曰：「陛下既爱其美，何不纳之？」帝曰：「惧卿妒耳。」后曰：「陛下所爱，妾亦爱之，奚妒为？，妾为陛下作媒何如？」帝大悦。是夕与帝同辇，往霍姬宫，姬接入，后抚其背曰：「今夜送一新郎在此，卿善伴之。」说罢别去，帝遂就寝霍氏宫，深相宠爱，累日夜不离。那知后亦为着自己，使帝在他处留连，正好与杨珉任意取乐，可以昼夜无间。斯时秽声狼籍，萧鸾深以为耻，尝谓帝曰：「外延之事，臣得效力，宫禁之内，还期陛下肃清，无使取笑天下。」帝深恶之，遂不与相见。一日，谓鄱阳王锵曰：「公以鸾为何如人？」锵素和谨，对曰：「臣鸾於亲戚最长，且受寄先帝，臣等皆年少，朝廷所赖，唯鸾一人，愿陛下无以为虑。」帝默然，私谓徐龙驹曰：「我欲与锵定计取鸾，锵既不同，我亦不能独办矣。」鸾闻之惧，阴欲废帝，唯虑萧湛、萧坦之典宿冲重兵，为帝心腹。
　　因谋之尚书王晏，晏曰：「此二人可以利害动也，请往说之，必得如志。」鸾因使晏密结二人，劝行废立。二人初犹未许。及见帝狂纵日甚，无复悛改，恐祸及己，乃回意附鸾，在内廷阴为鸾写耳目。
　　先是帝居深宫，群臣罕见其面，唯以谌与坦之为祖父旧人，尚加亲信，得出入后宫，凡亵狎宴游，二人在侧不忌。故鸾欲有所陈说，唯遣二人入告，乃得上达。一日，鸾以杨珉淫乱宫掖，尤无忌惮，遣坦之入奏诛珉。何后方对镜理妆，闻之，妆不及毕，急奔帝前，流涕覆面曰：「杨郎好少年，无罪过，何可枉杀？」坦之拊帝耳语曰：「此事别有一意，不可令第二人闻。」帝平日每呼后为阿奴，因呼后曰：「阿奴暂去片时。」后不得已，走出。坦之乃曰：「外间并云珉与后有别情，彰闻遐迩，不令赴台一讯，其事益信。」帝乃敕珉赴台，珉至台，鸾亦不问，即押赴建康市行刑。俄有救原之，而珉已死。鸾又启诛徐龙驹，帝亦不能违，而心忌鸾益甚。
　　直阁将军周奉叔，帝之爪牙臣也。与其父盘龙，皆以勇力闻。先是魏攻淮阳，武帝敕盘龙往救，奉叔单马，牵二百余人陷阵。魏军万余骑，张左右翼围之。一骑还报，奉叔已没。盘龙方食，投着而起，上马奋矟，直奔魏军，自称周公来。魏人素畏盘龙骁勇，闻其名，莫不披靡。时奉叔已大杀魏军，得出在外，盘龙不知，乃东西冲击，杀伤无数。奉叔见其父久不出，复跃马入阵寻之，父子两骑，萦搅数万人中，魏军败走，父子并马而归。由是名播北国。其后奉叔给事东宫，帝尝从其学骑，尤见亲宠，即位后，迁为直阁将军。恃勇挟势，陵轹公卿。常以单刀二十口自随，出入禁闼，门卫不敢叱。每语人云：「周郎刀，不识君。」鸾畏之，使坦之说帝曰：「奉叔才勇，可使出守外藩。」乃以为青州刺史。奉叔就帝求千户侯，帝许之，鸾以为不可，封曲江县男，食三百户。奉叔大怒，於众中攘刀厉色曰：「若不见与，周郎当就刀头办耳。」鸾佯许之，及将之镇，部伍已出，鸾复以帝命召入，杀之省中。启云奉叔慢朝廷，当诛。帝不获已，可其奏。
　　当奉叔未诛时，待读杜文谦，恶鸾专政，谓綦毋珍之曰：「天下事概可知矣，灰尽粉灭，匪朝伊夕，不早为计，祸至何及？」珍之曰：「计将安出？」文谦曰：「先帝旧人，多见摈斥，今召而使之，谁不慷慨从命？昨闻宿卫万灵会，与王范共语，皆攘袂捶牀，心怀不平。君其密报奉叔，使灵会杀萧谌，则宫内之兵，皆我用也。即勒兵入尚书省，斩萧令，两都伯力耳。今举大事亦死，不举事亦死，二死等耳，死社稷可乎？若迟疑不断，异日称敕赐死，父母为殉，在眼中矣。」珍之不能用，及鸾杀奉叔，并收珍之、文谦杀之。
　　何后以杨珉之死，日夜切齿，劝帝杀鸾。时萧谌、萧坦之握兵权，大臣徐孝嗣、王晏、陈显达、王广之、沈文季等，皆一心附鸾。帝左右无可与谋者，唯中书今何胤，后之从叔，近值殿省，欲以诛鸾之事任之，胤谢不能；乃谋出鸾於西州，中敕用事，不复关咨政府，胤亦难之，其事复止。鸾於是逆谋益急，日夕要结诸臣。骠骑彔事乐豫谓徐孝嗣曰：「外传籍籍，似有伊。霍之举，君蒙武帝殊常之恩，荷托付之重，恐不得同人此举。人笑褚公，至今齿冷。」孝嗣心然之，而不能从。帝谓萧坦之曰：「人言镇军与萧谌欲共废我，似非虚传，卿所闻若何？」坦之曰：「天下宁当有此，谁乐无事废天子耶？朝贵不容造此论，当是诸尼姥言耳，岂可信乎？官若除此二人，谁敢自保？」帝信之。然逆谋渐泄，直阁将曹道刚、朱隆之等，深为之防。鸾因谓萧谌曰：「废天子，古来大事，比闻内延已相猜疑，明日若不举事，恐无所及。弟有百岁母，岂能坐听祸败，正应作余计耳。」谌惶遽从之。
　　壬辰，鸾使萧谌先人，遇道刚、隆之於庭，皆杀之。直后徐僧亮见有变，大言於众曰：「吾等荷恩，今日当以死报。」又杀之。鸾引兵入云龙门，戎服加朱衣於上，比入门，三失履。
　　王晏、徐孝嗣、萧坦之等，皆随其后。时帝在寿昌殿，裸身与霍姬相对坐，闻外有变，使闭内殿诸阁，令阉人登与先楼望之。
　　还报云：「见一人戎服，从数百武士，在西钟楼下。」帝大惊曰：「是何人也？」话未绝，谌已引兵入寿昌阁。帝见之，急趋霍姬房，兵士争前执之，以帛缠颈，扶出延德殿。宿卫将士见帝出，皆叩刀欲奋，萧谌谓之曰：「所取自有人，卿等不须动。」宿卫素隶服於谌，皆不敢发。行至西弄，遂弑之，舆屍出殡徐龙驹宅，霍姬及诸嬖幸皆斩之。鸾既杀帝，欲作太后令，晓示百官。徐孝嗣於袖中出而进之，鸾大悦，乃以太后令，废帝为郁林王，葬以王礼。废何后为王妃。迎立新安王昭文，丁酉，即皇帝位，大赦天下，改元延熙，是为海陵王。以鸾为骠骑大将军，彔尚书事，进封宣城公，政事一禀宣城处分。
　　先是郁林王之将废也，鄱阳王锵初不知谋，锵每诣鸾，鸾倒屐迎之，语及家国，言泪俱发，锵以此信之。及鸾势重，中外皆知其蓄不臣之志，宫台之内，皆属意於锵，劝锵入宫，发兵辅政。长史谢粲说锵曰：「王但乘油璧车入宫，出天子坐朝堂，夹辅号令。粲等闭城门上仗，谁敢不同？东城人正共缚送萧令耳。」锵以上台兵力，悉属东府，虑事不捷，意甚犹豫。队主刘巨，武帝旧人，叩头劝锵举事，银命鸾将入，复还内，与母陆太妃别，日暮不成行。典签知其谋，驰告鸾。鸾遣兵二千人围锵第，杀锵，并杀谢粲、刘巨等。
　　江州刺史、晋安子懋，闻鄱阳死，大惧，欲起兵，谓防阁陆超之、董僧惠曰：「事成则宗庙获安，不成犹为义死。」二人曰：「此州虽小，而孝武常用之？若举兵向阙，以请郁林之罪，谁能御之。」时太妃在建康，密遗书迎之。太妃有同母兄於瑶之，知其谋，遽以告鸾。鸾遂遣王元邈引兵讨子懋，又遣裴叔业、於瑶之先袭寻阳。叔业溯流直上，轻兵袭湓城，守将乐贲开门纳之。子懋闻湓城失守，率府州兵力据城自守，部曲多雍州人，皆踊跃愿奋。叔业畏其锐，乃使於瑶之人城说子懋曰：「今还都必无过虑，正当作散官，不失富贵也。」子懋信之，遂不出兵，众情大沮。瑶之弟琳之在城中，说子懋重赂叔业，可以免祸，子懋使琳之往，琳之反说叔业取子懋。於是叔业遣兵四百，随琳之入城，僚佐皆奔散。琳之拔刀入斋，子懋骂曰：「小人何忍行此！」琳之以袖障面，使人杀之。董僧惠被执将杀，谓王元邈回：「晋安举义，仆实豫谋，得为主人死不恨，愿至大殓毕，退就鼎镬。」元邈义之，具以白鸾，得兔死。子懋子昭基，年才九岁，被囚於狱，以方二寸绢为书，遗钱五百，使达僧惠。僧惠视之曰：「郎君书也。」悲痛而卒。或劝陆超之逃亡，超之曰：「人皆有死，此不足惧，吾若逃亡，非唯孤晋安之眷，亦恐田横客笑人。」闭门端坐俟命。超之门生，谓杀超之，当有厚赏，密谋后斩之，头落而身不倒。元送厚加殡殓，门生亦助举棺，棺坠，压其首，折颈而死，人皆快之。
　　时临海王昭秀，为荆州刺史，鸾遣徐元庆至江陵，以便宜从事。长史何昌寓曰：「仆受朝廷重寄，翼辅外藩，殿下未有愆失，君以一介之使来，何容即以相付耶？若朝廷必须殿下，当自启闻，重听后旨。」昭秀由是得还建康，裴叔业自寻阳进向湘州，欲杀湘州刺史、南平王锐。防阁周伯玉大言於众曰：「此非天子意，今斩叔业，举兵匡社稷，谁敢不从！」典签叱左右斩之，遂杀锐。又杀郢州刺史、晋熙王銶，南豫州刺史、宜都王签。当时朝廷之上，以鸾有靖乱功，诏进鸾为太傅，加殊礼，封宣城王。鸾以兄子遥光为南郡太守，不之官。鸾有异志，遥光皆赞成之，凡大诛赏，无不豫谋，任为腹心之佐。
　　先是王牌上有赤志，人以为贵徵，以示晋寿太守王洪范曰：「人言此是日月相，卿幸勿泄。」洪范曰：「王日月在躯，如何可隐，当播告天下。」一日，桂阳王铄至东府，见鸾出，谓人曰：「向彔公见接慇懃，流连不能已，而面有惭色，此必欲杀我。」是夕果遇害。江夏王锋有才行，鸾尝与之言遥光才力可委，锋曰：「遥光之於殿下，犹殿下之於高工，卫宗庙，安社稷，实有攸寄。」鸾失色，及杀诸王，锋又大言其非，鸾收而杀之。又遣人杀建安王子真，子真走匿牀下，兵士手牵出之，叩头乞为奴，不许，杀之。遣茹法亮杀巴陵王子伦。子伦性英果，时为南兰太守，镇瑯琊城，有守兵。法亮恐其不肯就死，以问典签华伯茂，伯茂曰：「公若以兵取之，恐不可即办。若委伯茂，一夫力耳。」乃委之。伯茂手自执鸩，逼子伦饮。伦正衣冠，坐堂上，谓法亮曰：「先朝昔灭刘氏，杀其子孙殆尽，今日之事，理数固然。君自身家旧人，今衔此使，当由事不获已。但此酒非劝酬之爵，只可独饮。」因仰之而死，时年十六。法亮及左右皆流涕。
　　盖齐制诸王出镇，皆置典签，一方之事，悉以委之。时入奏事，刺史美恶，专系其口，故威行州郡，自刺史以下，莫不折节奉之。南海王子罕在瑯玡，欲游东堂，典签姜秀不许，遂止。泣谓母曰：「儿欲移五步不得，与囚何异？」邵陵王子响，尝求熊白，厨人答典签不在，不敢与。及鸾诛诸王，皆令典签杀之，竟无一人能抗拒者。时孔珪闻之流涕曰：「齐之衡阳、江夏最有意，而竟害之，若不立典签，故当不至於此。」其后宣城王亦知典签之弊，不许入都奏事，典签之任始轻。但未识宣城若何篡立，且听下文再剖。
第十七卷     救义阳萧衍建绩　立宝卷六贵争权
　　话说宣城王，志在窃国，惧宗室不服，先加杀害，於是朝纲独揽，群臣争先劝进。冬十月辛亥，乃假皇太后令曰：
　　嗣主冲幼，庶政多昧。且早樱尪疾，弗克负荷。太傅宣城王，胤体先皇，钟慈太祖，宜入承宝命，帝可降封为海陵王。
　　癸亥，鸾即帝位，是为齐明帝，改元建武。以王敬则为大司马，陈显达为太尉，王晏为左仆射，徐孝嗣为中领军，余皆进爵有差。一日，诈称海陵有疾，数遣御医瞻视，因而殒之。先是文惠太子在日，素恶明帝，尝谓竟陵王子良曰：「我意中殊不喜见此人，不解其故，当由其福薄故也。」子良为之解救，及帝得志，太子子孙无遗焉，今且按下不表。
　　且说明帝篡位之时，正当魏孝文迁都洛阳时候。孝文久有南侵之意。一间海陵见废，明帝篡立，谓群臣曰：「今日伐齐不患无矣。」乃命大将薛真度向襄阳，刘昶、王肃向义阳，拓跋衍向钟离，刘藻向南郑，自将大军趣寿阳，起兵四十万，分道并进。沿边州郡，飞报入朝。帝闻魏师起，大惧。乃命左卫将军王广之督司州，右卫将军萧坦之督徐州，右仆射沈文季督豫州，发诸州之兵以拒魏。正月乙亥，魏主济淮，二月至寿阳，虎士成群，铁骑弥野。甲辰，登八公山赋诗，道遇大雨，命去盖，见军士病者，亲抚慰之，率兵直临城下，遣使呼城中人出见。齐丰城公遥昌，使参军崔庆远应之。庆远至军前，问师出何名，魏主曰：「师当有故，卿欲我斥言之乎？欲我含垢依违乎？」庆远曰：「未承来命，无听含垢。」魏主曰：「齐主何故废立？」庆远曰：「废昏立明，古今非一，未审何疑？」魏主曰：「武王子孙，今皆安在？」庆远曰：「七王同恶，已伏管、蔡之诛。其余二十余工，或内列清要，或外典方牧。」魏主曰：「卿主若不忘忠义，何以不立近亲，如周公之辅成王，而自取之乎？」庆远曰：「成王有亚圣之德，胡周公得而辅相之。今近亲皆非成王之比，故不可立。且霍光亦舍武帝近亲而立宣帝，唯其贤也。」魏主曰：「霍光何以不自立？」庆远曰：「非其类也，主上正可比宣帝，安得比霍光？若尔，武王伐纣，不立微子而辅之，亦为苟贪天下乎？」魏主大笑曰：「朕来问罪，如卿所言，便可释然。」庆远曰：「见可而进，知难而退，圣人之师也。」魏主曰：「卿欲和亲，抑不欲乎？」庆远曰：「和亲则两国交欢，生民蒙福，否则两国交恶，生民涂炭，和亲与否，裁自圣衷。」魏主嘉其善对，赐以酒殽衣服而遗之。於是循淮而东。
　　时魏兵号二十万，堑栅三重，并力攻义阳。城中负循而立，势甚危急。齐将王广之引兵救之，去城百余里，畏魏强不敢进。诸将皆有惧意，一将奋袂起曰：「义阳危困，朝不保夕，吾等奉命往救，卷甲疾趋，犹恐不及，闻敌强而不进，义阳若失，何面目以见朝廷？公等不往，吾请独进。」辞气激烈，三军闻之，皆有奋意。
　　你道言者是谁？乃是一代开创之主，姓萧，名衍，字叔达，小字练儿。父名顺之，齐高帝族弟也。少相款狎，尝共登金牛山，见路侧有枯骨纵横，齐高帝谓之曰：「周文王以来几年，当复有掩此枯骨者乎？」言之凛然动色。顺之由此知高帝有大志，尝相随从，高帝每出征讨，顺之尝为军副。方宋顺帝末年，袁粲据石头，黄回与之通谋。顺之闻难作，率家丁据朱雀桥，回遣人舰望，还报曰：「有一人戎服，英威毅然，坐胡牀南向。」回曰：「此必萧顺之也。」遂不敢出。时微顺之，回必作难於内。方武帝在东宫，尝往问讯，及退位，齐武手指顺之，谓豫章王嶷曰：「非此前，吾徒无以至今日。」其见重如此，及即位，深相忌惮，故不居台辅，以参豫佐命，封临湘侯。衍即其仲子也，生於秣陵县同夏里三桥宅，时宋孝武大明八年甲辰岁。母张氏怀孕时，忽见庭前菖蒲花彩异常，以问侍者，侍者皆云不见，张氏曰：「吾闻见菖蒲花者当大贵。」因取吞之，遂生萧衍。状貌奇特，日角龙颜，重岳虎头，顶有白光，身映日无影。两骻骈骨，额上隆起，有交文右手曰「武」。为儿时，能蹈空而行，见者皆知其不凡。及长，博学多文，好筹略，有文武才乾，始为巴陵王法曹参军。王俭一见，深相器异，谓人曰：「萧郎三十内，当作侍中，过此则贵不可言。」时竟陵王子良，开西邸，招文学，衍与沈约、谢朓、王融、萧琛、范云、任昉、陆倕并游焉，号为「八友」。王融尤敬异之，每谓所亲曰：「宰制天下，必在此人。」累迁谘议参军，寻以父难去职。
　　隆昌初，明帝辅政，起为宁朔将军，镇寿春。服阕，除黄门侍郎，入值殿省，预定策勋，封建阳县男，食邑三百户。尝舟行牛渚，遇大风，入泊龙渎。有一老人衣冠甚伟，立於岸侧，谓之曰：「君龙行虎步，相当极贵，天下方乱，安之者其在君乎！宜善自爱。」问其姓氏，忽然不见。衍既屡有祥征，心益自负。
　　寻为司州刺史，在州大着威名，尝有饷以马者，不受，饷者系马於树而去。衍出见马，以笞书缚之马首，令人驱出城外，马自还主。衍舅张宏策，与衍年相若，恒同游处，每入衍室，尝觉有云气绕之，体自肃然，由此特加敬礼。一日，从衍饮酒，半酣，徙席星月之下，语及时事，谓衍曰：「子善天文，近日纬象若何？国家故当无恙否？」衍曰：「其可言乎？」宏策语言其兆，衍曰：「汉北有失地气，浙东有急兵象。今冬之初，北魏兵必动，动则汉北必亡。其后便有乘机而起者，是亦无成，徒为王者驱除难耳。越二年，死人过於乱麻，齐之历数，自兹尽矣。梁、楚、汉间，当有大英雄兴。」宏策曰：「今英雄何在，其在朝庙乎？在草泽乎？」衍笑曰：「汉光武有云：『安知非仆』。」宏策起曰：「今夜之言，是天意也，请定君臣之分。」衍曰：「舅欲效邓禹乎？」相与大笑。
　　至是魏师围义阳，帝命王广之主中军，衍率偏师往救，众莫敢前，衍请先进，广之分麾下精兵配之。衍间道夜发，迳上贤首山，去魏军数里，魏人出不意，未测多少，不敢逼。黎明，大风从西北起，阵云随之，直当魏营。俄而风回云转，还向西北，衍曰：「此所谓归气，魏师遁矣，急击勿失。」遂下令军中曰：「望麾而进，听鼓而动。」於是身先士卒，直奔魏军，扬魔鼓噪，响振山谷。敢死之士，执短兵先登，长戟翼之。魏倾壁来拒，衍亲自博战，无不披靡。城中见援兵至，亦出军攻魏栅，因风纵火，魏军表里受敌，因大溃。王肃、刘昶单骑走，斩获万计，流血盈野，义阳得全。
　　衍有兄懿，为梁州刺史。会魏将拓拔英引兵击汉中，懿出兵拒之，进战不利，樱城自守。魏兵围之数十日，城中粮将竭，众心汹惧。懿封题空仓数十，指示将士曰：「此中粟皆满，足支二年，但努力坚守，何患无食！」士民乃安。会魏主召英还，遣使与懿告别。懿以为诈，英去一日，犹不开门。二日，乃遣将追之，英与士卒下马交战，懿兵不敢逼，尾其后四日四夜，乃返。魏诸将请复攻义阳，魏主曰：「萧衍善用兵，今且勿与争锋，异日吾往擒之。」是役也，齐果失汉北诸郡，诸将概不加赏，独以萧衍有却敌功，除为雍州刺史。今且按下不表。
　　却说永泰元年春正月，帝有疾，以近亲寡弱，忌高、武子孙犹有十王，每朔望入朝，帝还后宫，辄歎息曰：「我及司徒诸子皆不长，高、武子孙日益长大，恐为后累，奈何？」因欲尽除高、武之族，以微言问陈显达，对曰：「此等岂足介意。」以问始安王遥光，遥光谓当以次施行。时遥光有足疾，帝常令乘舆自望贤门入，每与帝屏人久语，语毕，帝索香火，呜咽流涕，明日必有所诛。会帝疾暴甚，绝而复苏，遥光遂行其策，杀河东王铉、临贺王子岳、西阳王子文、永阳王子峻、南康王子琳、衡阳王子珉、湘东王子建、南郡王子夏、桂阳王昭粲、巴陵王昭秀。铉等已死，乃使公卿奏其罪状，请诛，下诏不许，再奏，然后许之。侍读江泌哭子琳，泪尽继之以血，亲视殡葬毕，乃去。
　　那时激恼了旧臣王敬则，以为天下本高武之天下，帝既夺而有之，而又杀害其子孙，於心何忍，以故语及时事，怀怒切齿，屡发不平之语。时敬则为会稽刺史，帝虑其变，乃以张环为平东将军、吴郡太守，添置兵力以防之。敬则闻之，怒曰：「东今有谁，只是欲平我耳。东亦何易可平，吾终不受金甖。」金甖，谓鸩也。於是举兵，以奉南康侯子恪为名，子恪惧祸亡走，未知所在。遥光劝帝尽诛高、武子孙，使后有叛者，无所假名。帝从其策，乃悉召诸王侯入宫，命晋安王宝义、江陵公宝览等，处中书省，高、武子孙处西省，敕左右从者各带二人，过此依军法，孩幼者与乳母俱入。其夜，令太医煮椒二斛，内省办棺木数十具，至三更，当尽杀之。时刻已至，而帝眠未起，中书舍人沈徽孚与内侍单景俊共谋少留其事，以俟帝醒。恰好子恪徒跣自归，扣建阳门求入。门者以闻，景俊急至帝前，奏言子恪已至。帝惊问曰：「未耶！未耶！」景俊曰：「尚未行诛。」帝抚牀曰：「遥光几误人事。」乃赐王侯供馔，明日悉遣还第，以子恪为太子中庶子。
　　却说敬则率兵甲万人过浙江，百姓担篙荷插，随之者十余万人。帝遣大将左兴盛、崔恭祖、刘山阳、胡松等，筑垒於曲河长冈，又诏沈文季为持节都督，屯兵湖头，备京口路。敬则兵至，急攻兴盛、山阳二垒，台军不能敌，屡欲退走，而外围不开，遂各死战。胡松引骑兵突其后，白丁无器仗，皆惊走，敬则军大败。索马再上，不能得，崔恭祖刺之仆地，遂斩之。传首建康，戮及一门。
　　是时帝疾已笃，秋七月己酉，殂於正福殿。遗诏军政事，委陈显达，内外诸事，委徐孝嗣、遥光、坦之、江祀、刘暄参怀。先是萧谌自恃助重，乾豫朝政，一不如志，便恚曰：「见炊饭，推以与人。」帝闻之大怒，召入省中，遣左右莫智明责之曰：「隆昌之际，非卿无有今日。但一门二州，兄弟三封，朝廷相报已极，卿恒怀怨望，乃云：『炊饭已熟，合甑与人耶』！今赐卿死。」谌谓智明曰：「天去人亦复不远，我与至尊杀高、武诸王，是卿传语来去。我今死，还是卿来传语，报应何速！但帝亦岂能久乎？」未数日，帝果崩。
　　群臣奉太子宝卷即位，是为东昏候。东昏恶灵柩在太极殿，欲速葬。徐孝嗣因争，得逾月。帝每当哭，辄云喉痛。大中大夫羊阐入临，头秃无发，号恸俯仰，帻遂脱地。帝辍哭大笑，谓左右曰：「秃鶖啼来乎！」其在东宫，唯嬉戏无度，及即位，不与朝士相接，专亲信宦官，及左右御刀应敕等。是时遥光、孝嗣、江祐、萧坦之、江祀、刘暄事更值内省，分日昼敕。萧衍闻之，谓张宏策曰：「一国三公，国犹不堪，况六贵同朝，势必相图，乱将作矣。避祸图福，无如此州。但诸弟在都，恐罹世患，当更与益州图之耳。」乃密与宏策修武备，招聚骁勇多伐材竹，沉之檀溪，积茅如冈阜。及闻萧懿罢益州还，仍行郢州事，衍使宏策往说之曰：「今六贵比肩，人自昼敕，争权睚眥，理相图灭。主上素无令誉，媟近左右，剽轻忍虐，安肯委政诸公，虚坐主诺？嫌忌已久，必大行诛戮，始安欲窥神器形迹已见，然性猜量狭，徒为祸阶。坦之忌克陵人，孝嗣听人穿鼻，江祐无断，刘喧闇弱，一朝祸发，中外土崩。吾兄弟幸守外藩，宜为身计，及今猜忌未生，当悉召诸弟，恐异时投足无路。郢州控带荆、襄，雍州士马精强，世治则竭诚本朝，世乱则足以匡济，与时进退，此万全之策也。若不早图，后悔无及。」懿不从，宏策又说懿曰：「以卿兄弟英武，天下无敌，据郢、雍二州，为百姓请命，废昏立明，易於反掌。此桓、文之业也，勿为竖子所欺，取笑身后。雍州揣之已熟，愿善图之」懿卒不从。衍乃迎其弟萧伟、萧增至襄阳。
　　初，明帝虽顾命群公，而腹心之寄，则在江祐兄弟，故二江更值殿内，动息关之。帝有所为，孝嗣等尚肯依违，而祐执制坚确，帝深忿之。嬖臣茹法珍、梅虫儿等，亦切齿於祐。徐孝嗣谓祐曰：「主上稍欲行意，讵可尽相禁制。」祐曰：「但以见付，必无所忧。」其后帝失德弥彰，祐与诸臣议欲废之，立江夏王宝元。而刘喧曾为宝元行事，执法过刻，宝元尝恚曰「舅殊无渭阳情。」暄由是深忌宝元，不同祐议。更欲立建安王宝寅，而亦未决。遥光自以年长，意欲为帝，私为祐曰：「兄若立我，当与兄共富贵。」祐欲立之，以问萧坦之。坦之时居母丧，起复为领军将军，谓祐曰：「明帝立已非次，天下至今不服，若复为此，恐四方瓦解，我期不敢言耳。」吏部郎谢朓知其谋，谓刘喧曰：「始安一旦南面，则刘渢、刘晏居卿今地，徒以卿为反覆人耳。」渢与晏，皆遥光腹心臣也。喧亦以遥光着立，已失元舅之尊，因从渢言，力阻祐议。遥光知之大怒，先奏谢朓煽动内外，妄贬乘舆，窃论宫禁，间谤亲贤，诏收廷尉，下狱赐死。
　　却说朓字玄晖，善草隶，长五言诗。沈约常云：「二百年来，无此诗也。」其妻王敬则女，有父风，朓告王敬则反，敬则死，妻常怀刃，欲报父仇。朓每避之，不敢相见。及拜吏部，辞让再三。尚书郎范缜嘲之曰：「卿人才无惭吏部，但恨不可刑於寡妻耳。」朓有愧色，及临诛，歎曰：「天道其不昧乎？我虽不杀王公，王公由我而死，今日之死宜哉！」刘喧既与祐异，祐复再三言之，劝立遥光，喧卒不从。祐怒，谓遥光曰：「我意已决，奈刘喧不可何？」遥光於是深根暄，密遣人刺之。
　　一日，暄过青溪桥，有人持刀而前，若欲行刺，暄喝左右擒之。
　　其人见救护者众，弃刀而逃。众大骇，莫测其所自来。暄以近来江祐与吾不合，故使来刺吾，因谓帝曰：「江祐兄弟，颇有异志，宜远之。」帝本恶祐，一闻暄言，即命收之。时江祀值内殿，疑有异，遣信报祐曰：「刘暄当有异谋，今作何计？」祐曰：「政当静以镇之，谅亦无奈我何也？」俄有诏召祐入见，与祀共停中书省，帝使袁文旷诛之。初，文旷以斩王敬则功，当封侯，祐执不与，乃以刀环筑其心曰：「复能夺我封否？」并杀江祀。刘暄方昼寝，闻二江死，眠中大惊，投出户外，问左右：「收至未？」良久意定，还坐，大悲曰：「非念二江，行自痛也。」盖暄虽恶祐，不意帝遽杀之，恐后日己亦不免，故惶惧若此。帝自是益无忌惮，日夜与近习在宫中鼓吹戏马，常以五更就寝，至晡乃起。群臣节朔朝见，晡后方前，至暗始出，台阁案奏，数十日乃报，或不知所在，宦者裹鱼肉还家，并是五省黄案。一日，走马后国，顾谓左右曰：「江祐常禁我乘马，小子若在，吾岂能得此。」因问祐亲戚有谁，左右曰：「郎中江祥。」遂於马上作敕赐祥死。
　　却说遥光初谋，本约其弟荆州刺史遥欣自江陵引兵东下为外应，而后据东府举兵，以定京邑。刻期将发，而遥欣病卒，二江被诛，於是大惧，阳狂号哭，称疾不复入朝。及遥欣丧还，停东府前渚，荆州众力送者甚盛，其弟豫州刺史遥昌亦率其部曲来送，大有甲兵。遥光谓借此可以成事，乃於八月乙卯，收集二州部曲，屯於府之东门。召刘渢、刘晏，共谋作乱。是夜，破东冶出狱囚，开尚方取甲仗。召骁骑将军垣历生，命之为将。
　　遣人掩取萧坦之於家。坦之露袒逾墙走，欲向台，道逢队主颜端执之，告以遥光反，不信。端自往问得实，乃以马与坦之，相随入台。历生劝遥光乘夜攻台，辇获烧城门，曰：「公但乘舆在后，反掌可克。」遥光狐疑不敢出。天稍晓，遥光戎服出听事，命上仗登城，行赏赐。历生复劝出战，遥光专冀内廷有变，可以不战而屈，不从历生言。
　　却说台中始闻乱，众情惶惑，向晓，徐孝嗣人，人心乃安。
　　左将军沈约闻变，驰入西掖门，或劝戎服。约曰：「台中方扰攘，见我戎服，或者谓同遥光。」乃朱衣而入。下诏徐孝嗣屯卫宫城；萧坦之率台军讨遥光，屯湘宫寺；左兴盛屯东篱门；司马曹虎屯青溪大桥；纵火烧司徒府，并力攻之。遥光遣坦历生、参军萧畅、长史沈昭略从西门出战。畅及昭略一临阵。皆解甲降。众情大沮。历生见事无成，亦弃矟降曹虎，虎斩之。至晚，台军以火箭烧东北角楼，烟燄张天，城内兵大溃。遥光惶急，从跣奔入小斋，令人反拒斋户，皆重关，穿戎服，坐帐中，秉烛自照。闻外兵至，灭烛，扶匐牀下。左右并逾屋出走，台军排阁入，於暗中牵出斩之，十指俱断。刘渢、刘晏，仓惶欲逃，皆为军人所杀，其乱始平。己已，以徐孝嗣为司空，沈文季、萧坦之为左右仆射，刘暄为领军将军，曹虎为散骑常侍赏平乱之功也，徐孝嗣进谏曰：「今者始安之变，幸天夺之魄旋即败亡。不然，置陛下於何地！然皆陛下平日不以治国为事而专事逸乐，以致衅生骨肉，愿陛下戒之慎之，一改从前之失庶反侧不生，天位常固。」但未识东昏听与不听，且俟下文再述。
第十八卷     行乱政外藩屡叛　据雄封众士咸归
　　话说二江既败，始安又诛，左右捉刀应敕之徒，皆恣横用事，时人谓之「刀敕」。以萧坦之刚狠而专，劝帝杀之，帝便领兵围坦之宅，杀之。又谮刘暄有异志，帝曰：「暄是我舅，岂应有此？」法珍曰：「明帝乃武帝同堂，恩遇如此，犹灭武帝之后，舅焉可信耶？」遂召之入省，赐死。曹虎吝而富，有钱五千万，他物称是，帝利其财杀之。三人所除新爵，皆未及拜而死。
　　先是明帝临终，戒帝曰：「作事不可在人后。」故帝数与近习谋诛大臣，皆发於仓猝，决意无疑。由是在位大臣，莫能自保。中郎将许准，孝嗣心腹也，陈说事机，劝行废立。孝嗣谓必无用干戈之理，须俟帝驾出游，闭城弗纳，然后召百僚集议废之，虽有此怀，而终不能决。诸嬖幸亦稍憎之。沈文季自托老疾，不豫朝权，以求免祸，仍为嬖幸所忌。其姪昭略谓文季曰：「叔父行年六十，为员外仆射，欲求自免，岂可得乎？朝野所望，惟叔父与孝嗣两人，不行大事，岂唯身家不保，亦社稷何赖？」文季不应。一日，帝召孝嗣、文季、昭略并入，文季登车顾左右曰：「此行恐不反。」及入，赐晏於华林国，省坐方定，忽见武士数人，登阶而上。茹法珍持药酒前曰：「有诏赐公等死，可饮此。」孝嗣、文季皆失色，昭略怒骂孝嗣曰：「废昏立明，古今令典，宰相无才，致有今日。」以瓯掷其面曰：「使作破面鬼。」三人皆饮药死，孝嗣二子亦坐诛。昭略弟昭光，闻收至，家人劝之逃，昭光不忍舍其母，入执母手悲泣，收者杀之。昭光姪昙亮，逃已得免，闻昭光死，歎曰：「家门屠灭，何以生为！」绝吭而死。
　　先是陈显达自以高、武旧将，当明帝时，已怀危惧，深自贬损。每乘朽敝车马，道从鹵薄，止用羸弱数人。尝侍宴酒酣，启明帝借枕，明帝令与之，显达抚枕曰：「臣年衰老，富贵已足，惟欠枕上一死，特就陛下乞之。」明帝失色曰：「卿醉矣。
　　」及东昏即位，显达弥不乐。在建康，得江州甚喜，常有疾不令治，既而自愈。及帝之屡诛大臣也，暄传当遣兵袭江州，显达闻之歎曰：「死生有命，与其坐而待死，不若举事而死。」乃举兵於寻阳，致明朝贵，数帝过恶。帝闻其反，命胡松率水军据梁山，左兴盛率步骑屯杜姥宅，显达昼夜进兵，败胡松於彩石。至新林，潜领精选夜渡江，直攻台城。诸军闻之，奔还，宫城大骇。台军出拒，显达执马槊，引数百步骑，亲自搏战，手杀数将。台军屡却，俄而塑折，台军继至。显达不能抗，退而走，马蹷坠地，为台军所杀。兵士见主将死，一时尽溃，大难立平。
　　然帝自诛显达后，益事骄恣，渐出游走，又不欲令人见之。
　　每出，先驱斥道路，所过人家，唯置空宅。尉司击鼓蹋围，鼓声所闻，居人便奔走不暇，犯禁者应手格杀。一月几二十余出，出则不言定所，东西南北，无处不驱。常以三四更后，鼓声四出，火光照天，幡戟横路。士民喧走，老小震惊，啼号塞道，处处禁绝，不知所适。四民废业，樵苏路断，甚至吉凶失时，乳妇寄远处生产，或舆病弃屍，不得殡葬。街衢巷陌，悉悬布幔为高障，置仗人防守，谓之「屏除」，亦谓之「长围」。尝至沈公城，有一妇人临产不去，因剖视其腹，以验男女。又尝至定林寺，有沙门老病不能去，藏草间，命左右射之，百箭俱发，矢集其身如蝟而死。又帝有膂力，牵弓至三解五斗，好担白虎幢，幢高七丈五尺，於齿上担之跳跃，虽折齿不倦。待卫满前，逞诸变态，曾无愧色。每乘马，身着软绣袍，头戴金薄帽，手执七宝槊，急装缚裤，凌冒雨雪，不避坑阱。驰骋渴乏辄下马解取腰边蠡器酌水饮之，复上马驰去。又选无赖小儿善走者为逐马，左右五百人，常以自随，环回宛转，周遍城邑。或出郊射雉，置射场二百九十六处，奔走往来，略不休息。一日，行至西州观显达坠马处，忽疑豫州刺史裴叔业有异志，声言必杀之。叔业兄子裴植为直阁，闻之，惧先及祸，潜奔寿阳谓叔业曰：「朝廷将以轻兵来取公矣，宜早为计。」叔业忧之乃遣人至襄阳，问萧衍以自全之策，曰：「天下大势可知，恐无复自存之理。不若回南向北，不失作河南公。」衍乃以书报之曰：
　　承下问，大势诚可虑。但群小而用事，岂能及远？计虑回惑，自无所成。唯应送家还都以安慰之。若意外相逼，当勒马步二万，直出横江，以断其后，则天下之事，一举可定。若欲北向，彼必遣人相代，以河北一州相处，河南公宁可得耶？如此，则南归之望绝美，敢布腹心，公善图之。
　　叔业得书，虽以衍言为是，然惧有兵来，孤城难保，仍致书魏将薛真度，陈归魏之意。真度劝其早降，曰：「若事迫而来，则功微赏薄矣。」於是叔业通款於魏。
　　帝自裴植逃去，益怒叔业，乃命崔慧景将水军讨寿阳。帝设长围於瑯玡城外，亲出送之。戎服坐楼上，召慧景单骑进围无一人随之。慧景惧有变，才数言，即拜辞而退。既得出，甚喜。兵过广陵，忽报叔业已率，朝廷已有别旨。慧景乃召诸将谓曰：「叔业卒，军可不往，吾荷三帝厚思，当顾托之重。幼主昏狂，朝廷坏乱，危而不扶，责在今日。欲与诸君共建大功，以安社稷，何如？」众皆响应。乃以其子崔觉为前锋，还军向广陵，守将崔恭祖开门纳之。帝闻变，假左兴盛节，督军讨之。慧景停广陵二日，即收众济江，遣使京口，密奉宝玄为主。宝玄斩其使以闻，帝遣外监黄林夫助镇京口。及慧景至，宝玄又密与相应，杀黄林夫，开门纳之。遂率其众，随慧景向建康。
　　时台将张佛护引兵据竹里，筑城以拒。王莹引兵据湖头，筑垒将山西岩，实甲数万。宝玄遣使谓佛护曰：「身自还朝，君何意苦相断遏？」佛护曰：「小人荷国重恩，使於此创立小戍，殿下还朝，但自直过，岂敢断遏。」遂与慧景军战，各有斩获。而慧景军众，轻行不爨食，常以数舫载酒肉为军粮。每见台营中爨烟起，辄尽力攻之，台军不得食，以此饥困。崔恭祖进拔其城，杀佛护，又攻王莹垒，不克。或说慧景曰：「今平路皆为台军所断，不可议进，宜从蒋山龙尾上。出其不意，下临城中，则诸军自溃。」慧景从之，乃於半夜帅精兵数千鱼贯上山，自西岩而下。黎明兵临城外，扬旗鼓噪，台军惊恐，即时奔散。慧景遂屯兵乐游园，引众围之。於是东府、石头、白下、新亭诸城皆溃。左兴盛逃匿荻访中，慧景擒而杀之。斯时城中慌乱，单有卫尉萧畅屯南掖门，处分城内，随方应拒，众心稍安。
　　先是竹里之捷，崔觉与恭祖争功，慧景不能决。恭祖怒，又劝慧景以火箭烧北掖楼。觉以大事垂克，后若更造，费用功多，阻其计不行。恭祖益不悦。时萧懿将兵在小岘，帝遣使召之入援。懿方食，闻之投箸而起，率数千人自彩石济江，张旗帜於越城，举火相应。台中人望见，皆鼓手称庆。慧景遣崔觉将精卒数千人渡南岸击懿军，大败而还。适遇一队东宫女伎，为恭祖所掠，觉见而夺之。恭祖积忿恨，遂率众诣台降，军心大乱。就军渡北岸，慧景军皆走，父子俱死。自围城至此，凡十二日而败。恭祖既降，帝亦斩之。
　　且说宝玄初至建康，士民多往投集。慧景败，收得朝野附逆人名，帝命烧之曰：「江夏尚尔，何况余人。」宝玄逃亡，数日乃出。帝召人后堂，以步障裹之，令左右数十人，鸣鼓角，驰绕其外，遣从谓宝玄曰：「汝近围我，亦如此耳。」放出斩之。自此以后，朝政益乱，帝所宠任左右，皆横行无忌。慧景余党，已蒙诏赦，而嬖幸用事，不依诏书，无罪而家富者，皆诬为贼，杀而籍其赀。有直阁徐世标者，素为帝所委任，凡有杀戮，皆在其手，亦嫌帝淫纵太过，密谓其党曰：「何世天子无要人，但侬货主恶耳。」法珍以其言白帝，帝遣禁兵杀之，世标拒战而死。由是法珍、虫儿专用事，口称诏敕，人莫敢违。
　　八月甲辰夜，后宫火，会帝驾未还，内人不得出，外人不敢入，比及门开，死者相枕，烧三千余间。时嬖幸之徒，皆号为「鬼」。内有赵鬼，能读《西京赋》，言於帝曰：「柏梁既灾，建章是营。」帝乃大兴土木。
</div>
    <div class="pagination">
<a href="南北史演义_page3.html">上一页</a><a href="南北史演义.html">1</a><a href="南北史演义_page2.html">2</a><a href="南北史演义_page3.html">3</a><span class="current-page">4</span><a href="南北史演义_page5.html">5</a><a href="南北史演义_page6.html">6</a><a href="南北史演义_page7.html">7</a><a href="南北史演义_page8.html">8</a><a href="南北史演义_page9.html">9</a><span>...</span><a href="南北史演义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
