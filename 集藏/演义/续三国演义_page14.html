<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 14 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 14 页/共 34 页
  </h1>
  <div class="content">
   第五十四回  李雄并川称成国
　　
　　伪益州牧李雄用阎式之计说下罗特，兵不血刃而得成都，雄乃大宴庆贺，命李让将兵取涪城，李堪将兵取雒城，二将领命离成都而去。李让至涪城，任明出兵拒战，被任回射死，州丞叶蓁被李让擒住，遂复涪城。李堪至雒城，罗尚留兵七千在彼就食，闻知流兵犯境，守将颜经开城门出拒，两阵对圆，横刀高叫曰："流贼狂徒，何敢侵吾疆域？好好下马投降，免受诛戮。"李堪曰："寻死狗奴，乞命犹迟，尚乱言也。谁先擒之？"言未毕，銮铃响处，严柽飞马而出，手执燕尾双枪，冲锋而进。颜经逞勇逆战，未及十合，被柽一枪戳死。官兵失势，李堪挥众掠阵，官兵大败，严柽随后逼去，不得入城，往涪关逃去。严柽就抢入城，李堪继至，百姓拜跪乞命，堪乃下令禁止杀掠，雒城遂定。报至成都，李雄大喜，即遣上官晶等旁徇下县未附者。文斌等十日奏绩，雄悦，遂命李国、李云督麹歆、赵肃、赵诚等，引兵三万袭取汉中。新任太守张殷知李雄有兵入寇，乃将精卒万人，立栅于定军山之东，李兵不能进。相守旬馀，李兵因粮道艰阻，晋兵严守，副将等咸劝李云引还。云与李国议之，国曰："军见难进，思欲回成都，理势然也。但张殷必有细作察探动静，吾等一起，彼必以精兵追蹑，掩袭吾也。不如将计就计，因而破之。"遂唤王角、李祺分付曰："你二人素有胆勇，可带精兵八千，偷过小路，出定军山之北，伏于汉中要路，以防张殷逃回，截出杀住，毋使入城。上官晶引兵五千接应二人，李云、赵肃引兵三千，伏于归路之左，上官琦、赵诚引兵三千，伏于归路之右，毛植、襄珍引兵一千，伏于定军山侧，只待张殷拔寨追赶，你却将兵杀出，放火烧寨，以乱其心。"李国分遣以定，自将兵士一万五千，多张旗幡，亲自断后，洋洋然望成都而退。张殷不知有计，见李国兵退，即率兵将拔寨尽起，如风追进。李国伺其将近，故意催兵疾走。张殷以为李兵真走，亦催兵急赶。李国走至伏所，放起号炮，李云、上官琦两路伏兵杀出，李国亲自杀转。张殷见前山隘，回马杀转，只见烟焰冲天，已被毛植、襄珍劫入大寨，放火烧着。张殷叫众将曰："反中贼之诡计矣！可尽力杀出，回守汉中，又作道理。"各皆奋勇夺路而走。刚得脱战，又被毛、襄二将杀转。张殷兵散过半，不敢恋战，望定军山而逃。行不二十里，炮声震响，两枝生力精兵杀出，高叫："张殷匹夫，好好下马投降，免遭杀戮！"张殷等拼命撞阵，被裨将罗羕、张金苟舍死抵住。王角、李祺合至，殷乃夺路而逃。忽然前面撞出一将，手持大刀，跑马直取张殷，曰："认得上官晶将军否？"殷见其威胜别将，遂不敢突阵回还汉中，落荒逃去，出葭萌关望长安而走，李国等遂乘胜攻下汉中。梓潼太守张演来救时，已不及，乃抽兵回。李国知之，使上官晶、罗羕、张金苟追去，张演战败，遂弃梓潼，又为上官晶攻破。李国留上官晶、毛植守汉中，李祺、襄珍守梓潼，收兵回成都。李雄大喜，委命阎式旌赏取汉中、梓潼有功将士，遗忘罗羕、张金苟二裨将，不及赏赉。二人自讼其有功无赏于式，阎式曰："汝二人乃无名下将，素少功绩，今何敢于大臣之前争讼乎？必欲希赏，待下次效力，方得补册颁赏。"叱之使退，二人满面羞惭，深恨阎式。罗羕有妹夫文硕为大将军，是川中降将，亦与阎式不睦。罗、张二人诣文硕共议其事，硕曰："何不杀之？"二人曰："他乃大臣，何能及此？"硕曰："不难，待阎式临军出兵之时，乘便刺之，一力士可制耳，奚难之有？"二人深信其言，领谢而去，不在话下。
　　
　　且说罗尚在夔州就食，闻知流兵复夺涪城，正欲回兵争取，忽报李雄窃据成都，又袭汉中，并梓潼，势甚猖獗，未可即剿也。罗尚乃具本入朝，上其大逆反状。朝中见本，数日议而不决。王戎曰："胡汉扰乱中原，实乃心腹之患，川蜀李雄系偏隅之地，无有他志，不发兵征剿尚无妨碍，但下敕令罗尚权统巴东、夷陵等兵，且紧守涪关，使彼不敢东下侵寇荆、襄，待山西胡汉清宁，那时发兵分道而进，一鼓收之，未为晚也。"齐王冏自知专权不得众意，见成都王、东海、河间等王各皆聚兵，心中疑惧，亦不敢妄动军粮，乃依戎言，下诏至夔州与罗尚，令其便宜行事。尚得诏大恼成病，乃奉书遣张兴往荆州刺史刘弘处求助，复取成都。弘见书，召集僚属商议，曰："今罗益州令人求救于我，我若不去，罗公必败，败则祸必及于荆、襄矣。"众皆曰："若是李雄有志，果必顺流东下，总戎公虑之当也。"弘遂遣大将向奋引兵一万先行，又使张兴运米五万斛，以应军需之用，召入帐中分付曰："拜上汝主，不日吾自亲率大军来助，共剿流贼。"张兴极言罗尚赏罚不明，愿留荆州，倦于入蜀。弘曰："兹而罗使君孤军狼狈，无人戮力，卿乃彼之心膂旧将，时刻不可相离者，卿若留此，则汝主无所倚望矣！岂成始成终之道？卿宜勉从吾言，勿忘贫贱之遇可也。"张兴惭愧无已，即发愤与向奋督兵粮入川应济。尚得荆州刘弘发兵相助，乃商议复取成都。风声报入成都，李雄慌聚众将商议曰："适报罗尚会合荆州之兵，来争成都，已过白帝城矣，须当早为防备。"徐举、范长生曰："荆州兵来已近，亟发精兵先往涪城阻住，莫使临境惊恐百姓。"雄曰："谁可前去阻守？"众将曰："此任至重，非阎司徒亲往，莫能敌也。"李雄然之，即命阎式为军师，以李离为帅，统兵三万，督收汉中一班将佐，前往涪城以迎罗尚。途中，张金苟与罗羕议曰："前取东川，我二人出死力拒阻张殷不转汉中，得成大功，阎式不行升赏，反又叱我。今欲依文硕之言，刺杀此奴，奈有李离在帐，难以下手。"罗羕曰："我和你各带利刀，潜入中军，各刺一人，有何惧哉？"金苟然之。遂乘夜潜入帐中，罗羕刺杀阎式，张金苟刺杀李离，军中并无知觉。二人窃了首级，偷路逃往罗尚处投降而去。后人见阎式智谋忠勇，能助李氏得成成都之业，被部将所刺，不得其死。有诗叹曰：
　　
　　阎式多谋更尽忠，佐成屡屡建奇功。只因一语遭奸刺，智士堪嗟不善终。
　　
　　罗、张二人奔至罗尚军中，献上首级，告以其事。尚大喜，约许克雄之日，以羕为汉中太守，以金苟为梓潼太守。二人喜悦，即为向导，一同向奋兵徇宜阳而进。伏路巡军报至成都，李雄大惊曰："军师出兵涪城，彼又反趋宜阳。亟须发兵阻拒，使人催李离移军夹而攻之，可擒罗尚矣。"正欲选将发兵，忽见严柽行文飞报，言罗羕、张金苟刺杀军师、主帅，投尚为向导，进逼宜阳。李雄看了文书，乃大恸曰："阎公、离弟国之柱石，今遭贼奴所刺，吾何容彼？"即日点兵三万，留杨褒辅李云共守成都，以张宝为先锋，亲向宜阳，以报二人之仇。罗尚见雄自至，欺其失了李离、阎式，又听罗、张报说虚实，即便将战书打入李雄寨中，催令出战。雄接战书，拆开看云：
　　
　　晋平西大元帅成都刺史罗书示六郡流首李雄等知悉：切思汝曹以乡遭荒歉，天谴众恶，致亡外郡，乞食养命，理合悔祸迁善，以禳夙愆。自入川陇，我大朝念率土皆民，以恩抚字惠育，同仁一体。奈何不思尽忠报效，而乃罔心鼠瞰，窃据成都，反乱大国，肆逆强横。今者天兵到此，及早绑缚来见，犹可赦汝之死。设如惧罪，不敢来见，可即烧营散众，遁出关西，亦得魂归乡土。苟或抗违，拿住之日，九族一概诛夷。早宜改正。
　　
　　李雄看毕大怒曰："不擒罗尚，以剖罗、张二逆贼之心，誓不回军。"即时引众出寨，布阵索战。向奋将兵对阵，雄将张宝横刀高叫曰："向奋小卒，速出纳命！"奋未及答，罗羕挺枪抢出，战不五合，被张宝一刀砍中马胯，罗羕随马跌倒，却得向奋挥刀抵住张宝，罗羕得脱。张宝与向奋恶战上三十馀合，不分胜败。张金苟挺枪助战，李阵上严柽接住，战数合，忽然狂风骤起，拔木扬沙，对面不能相见，两家各自收兵。自此连战数阵，互相胜负。李雄使人持书往巴西，命李国起兵出宜阳之后，夹攻向奋。使者于路被张金苟所获，拽出其书，即与羕说知，罗羕曰："李国若来，我等被其所亏矣。今文硕在他军中，可令人密往约通文硕，使其杀了李国，此路兵就来不成也。"二人遂将书见向奋道之，使出金币密往购买文硕，奋喜而从之。罗羕差心腹人去约文硕，硕从之，刺死李国，以巴西降归罗尚。尚大喜，署文硕为巴西太守，就命以兵夹攻李雄，硕乃连夜潜至。雄兵正与向奋合战，被文硕从阵后攻入，大败而走。李雄退三十里下寨，见文硕又反，心中大惧。王怀进言曰："我国所恃者阎司徒耳，今被贼奴所刺，李离、李国二位将军又被所害，兵威顿挫。不若且自退回成都，再作他图之计。"李雄低首不答。忽报杨褒送粮草到，李雄大喜，遣人接入。李雄曰："我今自至，欲报阎公仇。谁知文硕那贼，又害李国而反，被他将兵夹攻，杀败一阵。王怀劝吾且回成都，吾欲从之。杨公高见以为何如？"杨褒曰："主公何前强而后弱之甚也。阎子规虽殁，而部下将士智勇甚多，不减于昔，若以计策逆之，可立破罗尚，何为退兵？"雄曰："计将安出？"褒曰："依我愚见，就此计中用计，传令军士暗暗结束，假作退兵之状，扬言于外，故使罗尚知之，彼必会合向奋追袭我等。我将军马伏于要路，待其来，四面杀出，纵不擒彼，兵马必多伤损，可以挫彼锐气矣。"李雄抚掌大笑曰："吾知司马至，定有灼见。"即召集诸将等慰激申令，以印剑授杨褒调遣。褒乃分令费陀、徐举伏于武都东山之南，杨珪、麹歆伏于武都东山之北，王达、文斌伏于武都西山南侧，王琦、严柽伏于武都西山北侧，任回、赵诚伏于入隘口之处，每路各带弓箭手一千，马军一千，王圣、王怀引兵一千帮助任、赵二将。若见罗兵追进谷口，即令军士叠断四路，炮声一起，便从后面杀进。李涛、李让、张宝三员猛将断后，李雄、杨褒亲自当先，赵肃带步兵三百上武都高山放炮。分拨已讫，各裹糇粮择地埋伏而去。李雄令老弱军挑包荷担，装束先行，自领精兵后发。
　　
　　罗尚见李雄连日不战，心甚疑惑，使细作日夜打探消息。连接报道，李雄于黄昏左侧拔寨，俱往武都山大路去了。罗尚曰："今贼兵数战失利，故此遁去。若容其回，养威蓄锐，难以尽剿，宜趁此势败追而擒之，可复成都矣。"遂遣文硕、罗羕、张金苟、张兴四将，带铁骑一万先发，自与向奋率大兵继进，于武都谷口将次追及。张宝料前兵未能出隘，乃勒兵拒战，罗羕争先抢功，径冲张宝。战不五合，生擒罗羕而去，军皆奔转。张金苟见报，催兵疾进追夺罗羕，至武都东山及之。张宝驻马阻战，将十馀合，宝欺金苟小将，逼近马头思欲活捉，反被金苟一刀砍死，李兵望风走去。李让恐众惊乱，乃亲自断后而退。向奋、罗尚听得已斩张宝，遂放心骤进。至武都西山将近，人马齐住。赵肃在高山上看见，放起炮，李让、李涛杀转，王达、文斌、王琦、严柽四将杀出。箭如雨点，射得官兵无门可躲。弓箭聊住，马军又进，罗尚急叫敌住莫退。后面费陀、徐举、杨珪、麹歆四将又出，射得后军惶惶乱窜。张金苟奋力极战，被弩箭中颈落马，李兵看见赶去，金苟方才起立，即被捉，令人捆去。罗尚大叫曰："已中贼人诡计，可急杀转！"未及回身，文硕倒撞下马，已被王达箭中左目，活擒过马，官兵大败，自相践踏，尸叠成堆，哭声震地。尚曰："事极矣，向将军速即与后军张兴、费深、贺仁向前，杀条血路而走。"常深、许汜共助阻敌，诸将急乃冒刃突逃，出阵未了，任回、赵诚、王圣、王怀四将从谷口杀入，李兴当先冲战，被任回刺死。向奋殿后，李让、李雄率十馀将紧紧跟杀而进。向奎被让一刀砍死，向奋忿怒，欲前报仇，身中二十馀枪，血浸袍铠而死。许汜、常深双双抵敌，又遇文斌、王琦围，许、常悉战死谷中。尚得张兴、费深、贺仁拚死保护得脱，任回、赵诚追至谷口。路上皆是乱木塞住，尚令兵士移平而过，贺仁死死截住追兵，又被任回所斩。罗尚身中三枪十馀箭，其弟罗党伤重，马中箭不能行，乃自刎而死。罗尚得离武都，欲归宜阳，又被雄兵追至，尚复走奔巴东。雄夺宜阳，执太守谯登斩之。又攻巴西，斩权守文顼、文颜，遂移兵欲出巴东。探子报知罗尚。尚听说，大叫一声，昏倒于地。张兴救起，尚叹曰："盖天厌晋自残，不重边防，致流贼得肆猖獗，何能为哉，吾其休矣！"以手捶其胸，呕血斗馀，箭疮又发，遂卧床不起，三日而卒。亲将军张兴，初下荆州即有心归于刘弘，至是乃奉尚丧与费深奔往荆州。刘弘见尚柩至，设祭哭之，以厚禄赡养尚之妻子。川中百姓有不愿附李雄者，皆走赴刘弘，约数万户。众欲遣去，刘弘谓僚属曰："古之良守皆以化盗为循良，非以捕盗为才能也。曩者流民入蜀，罗公抚驭无方，遂致为乱。昔梁惠王以寡人之民不加多为虑。孟子曰：'能行仁政于天下，则四方之民襁负其子而至矣。'今川蜀之民东下，不可驱逐迫使为盗，当给与牛屋农具，不数年皆吾良民也。"命有司在处招而抚之。民皆悦感其德，荆襄无扰。李雄见罗尚死，乃分遣诸将，巡讨各处未下州郡。守将等见朝中弃蜀不救，无人肯效力守地，降者降，遁者遁，两川之间，悉为李雄所并。
　　
　　杨褒、徐举率众文武上书，尊李雄为王，择日筑坛告祭天地，即王位于成都。造宫室，置官第，建国号为大成，称建兴元年。拜范长生为军师左相，总理国事。长生辞曰："臣荷王上顾盼，效孝光访羊裘于大泽，今幸已奏昆阳之捷，除王寻之强。愿赐臣以骸骨归青城，如子陵公之优游于严滩，恩荣莫幸矣。自兹以往，川中有四十馀年不见兵革，臣在此亦徒无补矣。"雄不敢强，赐缎千匹，金千两，食涪城全俸。长生皆辞不受。成王乃以安车，自同众文武亲送出城，至十里住驾而别。乃以李让为太尉总国政，杨褒、李远为左右丞，李博为中尉，上官晶、费陀为左右侍中，徐举为司徒，毛植、襄珍为左右司马，杨珪、王达为御史大夫，文斌、麹歆为辅国将军，严柽、李涛为振武将军，王博、上官琦为振威将军。又封外郡守官大将十人：任道为车骑将军，定西侯，守汉中，督兵一万；任臧为骠骑将军，宁西侯，守梓潼，隶兵五千；任回为骁骑将军，安西侯，守绵竹，隶兵五千；赵肃为武骑将军，平西侯，守涪城，隶兵五千；赵诚为都骑将军，镇西侯，守少城，隶兵五千；王辛为开成将军，靖西侯，守葭萌，隶兵五千；王角为辅成将军，巴西侯，守巴西，隶兵五千；李祺为建成将军，陇西侯，守德阳，隶兵五千；李恭为大司寇，西平公，镇广汉，护卫兵一万；李樊为大司农，西宁公，镇上邽，护兵七千。其馀各州郡阴平、江油、文阶、巴东、阆州、雒城、阳平、宜阳各分官将守治，配兵三千。品秩以定，乃将文硕、罗羕、张金苟沥血奠诸将，李攀、李超、李荡、阎式、李堪、李离、李国、张宝等各皆封赠追谥。大赦境内，立条约，禁侵掠，分遣廉臣监察官吏，问民疾苦，劝课农桑，设立关津，把守险隘。自此人民乐业，中国无如其安矣。
　　
　　刘弘在荆州，闻知李雄称王，恐有妄下荆湘之意，乃上表入朝，请兵征讨，免致天下效尤。本至，朝中纷议不一。孙洵谓齐王曰："李雄流贼妄自称尊，理宜剿戮问罪。但其势机已成，根本已立，据要塞险，恐未易殄。今闻成都大集兵马，欲与大王构隙，何不奏请惠帝，封成都王为征西大元帅，令其与刘弘征取李雄，复其原镇，胜则就使在川，不容归朝，败则成都王折兵，即不敢与我大王争衡矣。"齐王信其言，乃聚诸王与文武官共议其事，与众一同保本。顾荣曰："不可，弃痈疽而治疥癣，岂知命之医乎？前者汉引羌胡大掠平阳、太原，告急文书雪片而上。以赵王幸其乱而遂己之谋，致失讨僇，养成大患。今又占夺常山、钜鹿、兖州、邯郸诸处，瀛州求救不绝。以大王多故，不一发兵，以致皆陷于虏，不日将寇河南。此痈疽大病，馀毒将及心腹，而不先治，且反以疥癣庸心乎？李雄自守之贼，得蜀以为足矣，决无他图。望大王急会大兵，先除胡汉，后剪伪成，方是保国之计也。"齐王曰："然则众文武以为何如？"众皆一齐上言曰："李雄虽窃据汉川，僭号称霸，兵不过数万，将不过数人，是诸将守御之无方，故使偶得徼幸肆志耳！闻知汉兵十分利害，战无不胜，攻无不取。若不大会诸王，早为定夺，则许、洛亦难保矣。"江统、刘殷曰："今天下三尺之童，皆言晋国不幸，骨肉相残，外乱乘发，江山恐不能固，诸王兀自相妒，是不知祸将及身者也。大王莫以臣等为愚戆，汝南、楚、赵可为后车之戒矣。"齐王曰："然则将何以处之？欲发兵平蜀，则胡汉势又昌炽，将近中原。欲先平胡汉，奈彼人强马壮，未易取胜，其实两难。汝等有定见否？"刘殷曰："此事非小，未可定议。大王可奏请发诏，先宣成都王入朝共议其事。不然，则是我等在朝者专主，恐有拂意，或致大事不成也。"齐王依言，即奏请颁诏，差孙洵带书一封，往邺城宣请成都王同议国事。孙洵领诏，径到邺城。成都王接诏读讫，乃问孙洵："朝中有齐王摄政，圣上何事召孤入议？"洵将齐王之书呈上，对曰："齐王爷有书拜上，言胡汉夺占赵燕之地，将侵魏郡，李雄又窃据成都。特此命小臣奉诏书来请大王入朝，同议大事。望乞推念晋国宗社，早建大谋，勿吝移驾。"成都王遣孙洵出宾馆赐宴，召卢志议之。志曰："吾前者劝大王释小怨而行高志者，正谓此后好相会面也。宜急回朝，共议兴兵以扫胡寇，则大王芳名万代，永垂不朽矣。"成都王从之，即与卢志、孙洵、石超、牵秀等趣驾径入洛阳。未知成都入朝共议伐汉之事，两国成败若何？后人有诗叹曰：
　　
　　晋世纷纭迭乱离，烟尘横起繄京畿。成都纵有擎天手，难挽将倾大厦危。
　　
　　
　　
　　第五十五回  汉夺魏郡渡漳河
　　
　　成都王司马颖奉诏入洛，朝见惠帝以毕，即往齐王府中谒见。齐王问曰："今川蜀陷于胡寇，汉虏又大扰燕赵，各郡具奏入朝，言刘聪小贼兵势甚盛，不日将近河南，官将守臣多不能敌。特请王弟来此同议其事。闻弟素有智识，请裁决之。"成都王曰："汉寇僭号已久，雄兵四十馀万，其下皆亡汉遗臣、将家旧种，身经百战，非等闲可敌。必须大兴天下之兵，方可剿征。明日当与亲王八坐以上公卿等廷评可否，取其谋议合众者，采而用之。"齐王依言。次日，二王入朝请旨，宣召满朝大臣，俱至帅府计议剿汉大事。有言宜调取诸侯之兵各镇四下征讨者，有言宜调代辽氐貉诸附属之兵与国家出力者，众议纷纭。江统上言曰："外镇侯各自为心，岂能合一？昔袁绍会合十八路诸侯之兵，不能下一董卓，焉独当大任？附属诸侯皆羌胡异族，心不可测，虞有反刃。依臣愚见，必得众亲王各率兵马倡首，再合诸侯之兵，亦得四五十万，齐心共进，分其次序，使相和睦，共同救援，方保无失。"众论杂沓，累日不决。忽班部中闪出一人，高声道曰："刘渊奋起左国，窃据平阳，破钜鹿，袭常山，侵邯郸，寇瀛州，夺兖汲，犹如席卷，官兵莫能撄其锋，此非大有智谋之士、勇略之将为之附翼，而能成此大事乎？且我国诸守将皆命世英雄，曾无一人能脱其手者。今众人之议，不但徒费且又误国大事。江中郎之谋近之矣，何又不采？"众视之，乃经筵谏议陆机也。成都王见陆机言词僚利，知有定见，即召上问曰："士衡乃江东英俊，必有高见，幸为筹之。倘得剧寇殄灭，当树第一之功。"陆机曰："臣愚固不敢妄参国议，但刘渊犷兵三十馀万，诈称六十万，若只以吾七路诸侯之兵一二十万去敌，莫不寒心。是以少有挫衅，即至落胆，鲜能济事。依江中郎所言，下诏宣召各处亲王为之枢领，各镇诸侯为之辅翼，然后立一盟主，掌都督诸军之印，使各军马皆属其拘管，置一中军元帅，使各兵马皆属调遣，择上将二员为之左右先锋，俱各赐与印剑，有不用命违节制者，即便斩之，方才行军有律，战无不胜矣。于邺台立一帅府，命辽、代、云、燕之兵断其后路，山东、山南之兵截其粮道，将关中、河右、淮南、江扬、荆楚、青并之兵，皆集中军听调。任彼有张良之智、霸王之勇，亦当不得天下之大兵，况此一区之贼乎？"齐、成二王见其所言有理，即议卜一盟主，好使任事。成都王曰："此事非易，必须威德并著、名誉服众者方可。诸镇外姓诸侯，决不敢任此，必是我司马氏为之。且待众亲王皆至再议。且预选一人为元帅，谁可充此？"齐王曰："斯任亦非小可，必得文武全才、谋猷服众、名世称闻者始堪称举。"齐、成二府长史孙洵、卢志一齐上言曰："元帅之任，要熟谙兵机阵法，又要文武足备，智能料敌，谋能虑远，方可驭众。以臣等度之，必陆士衡克当其职。"诸大臣亦曰："陆士衡三世将家，深得伯言传授，正合所荐，除他别无可称者矣。"齐、成二王见陆机为众所服，乃即奏帝，拜陆机为天下总兵征西大元帅，剿汉正军师，加敕一道，赐印、剑、令牌，除亲王以外，不须请旨，先斩后奏。遂降诏四出，催督诸王与众诸侯，限一月俱赴邺台取齐。惟荆州刺史刘弘，照旧镇守襄樊等处，以防李雄乘机东下。河间王亦仍旧镇守关中，以防秦、雍、陇、成、羌侵掠地界。着令亲王一人临军以尽藩职。就命陆机草诏，颁召各处，其略曰：
　　
　　朕以凉德绍基列祖，冀缵前猷。讵遭不幸，祸乱迭兴，皆因逆贼刘渊、刘聪伪称故汉，假号王郎，内怀枭獍之心，乘我多端之衅，辄起豺狼，罔兴兵马，窃据我州郡，残杀我守臣，涂毒群黎，虔刘万姓。有志士臣无不惋心愤臆。今齐王冏、成都王颖于邺台开建帅府，会集八镇亲王、各处诸侯，通计二十八路，共合大兵，同征丑虏。汝等王侯诸臣，悉宜各尽乃职，共兴熊虎之师，殄伐鼠狐之贼。倘能捣巢穴于平阳，擒酋戮党，定树勋于麟阁，列土封侯。诏至之日，速当振旅齐赴帅台纪点军兵，以奖王室，务要各施六出之奇，毋贻大国之耻，限期一月，慎勿羁违。
　　
　　诏下，分遣使臣星夜往各处而去。成都王亦辞帝回镇，修葺帅府，治整教场，以备大兵屯扎，不在话下。
　　
　　且说刘渊在平阳，屡得克城报捷，所向无敌，复降诏敕刘聪乘屡胜之威，径渡黄河，攻取魏邺，好复中原。刘聪得诏，即与张宾计议，点集诸将，连新收降兵共计二十万，择选元熙三年丙寅二月辛卯吉日甲戌，发瀛州望魏郡进兵。魏郡太守耿胜素性怯弱，虽有智识，畏于锋敌。闻知汉将侵境，心中惊惧，计无所出。探得成都王在邺台葺理帅府，会兵伐汉，乘机先起，亲诣邺城见成都，伪言请兵马镇守黄河等处，以防贼兵，免使过河，脱身而去。汉兵至魏郡界上，使人打战书入城。城中无主，众皆惊惶，不能措一语。使者回报其情，张宾大喜曰："兵初过河，魏郡无守，莫非天意欲昌我汉，故有此机会也。"乃命轻兵分四路直至城下。郡丞王衡正欲集众守御，已被王弥攻开北门，衡只得与官属开南门而走。刘聪不血刃得了魏郡，遂进兵过漳河，至铜雀台下寨。闻知晋修邺台，聚兵征汉，刘聪召张宾共议其事，宾曰："且写晓谕四处张挂，招谕百姓，以探晋兵强弱如何。若其即来对敌，则我当上平阳请兵增助，以防其锋锐之势；若其未即来拒，则是兵力不齐，心尚有怯，且又扎住，与战一番，看时势而行。"聪从之，遂写榜文往各处张挂，云：
　　
　　汉大元帅刘晓谕远近人等：今我大汉重兴，开复故业，雄兵六十馀万，战将三百馀员，磨刀则太行山缺，饮水则盟津河干，战则必胜，攻则必取，破常、钜、邯郸势如破竹，取瀛州、汲、兖功犹席卷。凡昔旧民皆当念汉大德，毋得执迷抗拒，自取杀戮。其有臣晋官僚如肯去逆向顺复佐炎刘同立功名者，定然列土封职，并无疑贰。榜行到日，仰众知之。榜至邺地，土人揭取，献入帅府。
　　
　　成都王看之大怒，即聚众将商议曰："叵耐背主贼奴，敢恁无状！不必诸侯俱到，孤当首先擒此猾贼，以正妄言之罪。"正议点兵，行牌报道齐王差董艾带京兵五万送陆元帅来到，成都王乃止。次日，陆机兵到，成都王遣人迎入，礼罢，告以榜文进兵之事。机曰："未可造次，臣闻刘聪部下有王弥、刘灵，皆称万人之敌，关防、张实、关谨、张敬不亚祖父之勇，张宾深明阵法，诸葛能决成败，其他智谋勇略之将甚广。今若不待诸王侯同到，先去出战，恐或不胜，锐气少挫，反致三军胆怯，未为善也。"成都王从之，下令各处，使石超、牵秀等往助守住险隘，以待大兵俱至，方许进战。汉之细作探得消息，报入中军，言晋兵不来拒战，非是畏怯。今以大会天下十八路之兵，拜陆机为元帅，限一月取齐，故此未动。张宾曰："晋兵屡屡被吾所败，故此不甘。成都王建此谋议，意在欲破我等。我等亦须立意，不与往日相似矣。"众将曰："今此之地，前有兵后有河，非可相持构战之所。不若转守魏郡，分兵一半扎营于外，与内相犄，可以敌拒晋兵。"张宾曰："我今到此，不战而退，是惧怕矣，焉望成其大事？但当飞报至平阳，奏知皇上，急发大兵粮草前来接济，一面将兵马分作五处，中间立一大营，两边各立二寨，以防攻击，好相救应。下令各营不可妄动，凡事必须谋议而行，协力守助。待其兵到，与之一战，始知强弱。"张宾调度以讫，连发二道告急文书，星夜往平阳而去。
　　
　　不数日，飞马早到，即将表文进入朝中。文书递至兵曹，汉主渊正与陈长宏、徐普明计议晋朝之事，忽见表至，即时开看。汉主大惊曰："此事将安处之？"徐光曰："欲为不易之事，当立莫大之志，陛下何即以此动心也？"顷而兵马亦至，将催粮文书入奏。汉主问于元达，元达曰："斯亦无妨，臣已久料晋朝承统中原，屡屡被吾窘辱，必定大集士马，与我军有一场大战，前后之所不免者。但此一阵，成败之所关系，取威定霸，平静海宇，皆在这回也。司马诸王之兵，皆不足为意，但有数处可虑者，须请右相修之议一良策，退得其兵，则无忧矣。"渊即使人宣修之上殿，谓之曰："昨日张军师有告急表到，言晋朝合天下镇兵来破我等，丞相高谋，有何退敌之策？"诸葛宣于曰："晋国虽则大会军兵，众心不一，将士纵然用命，无如我之协力。所惧者，辽东慕容廆与平城拓跋猗卢、秦州蒲洪、姚弋仲四路之兵。彼若从晋以兵蹑我之后，则是四面受敌，时事未可知也。若得一舌辨之士，奉币前往四处，以利害说之，止其按兵不动，则晋兵或不能胜我矣。辽西段氏尽忠于晋，与王浚为婚，说亦不从，不须去见。"汉主曰："此行进止关于国势，职任匪轻，必得苏、张、随、陆之口，方能动得诸雄。今我国文武虽多，求其出使四方，不辱君命者，恐难其选也。"陈元达曰："众臣宰之中，英才虽有，奈四处主帅皆是雄杰，必得识见超群、辞华出类者，方可耸其视听。以臣度之，非诸葛公亲行，不能谐此大事。"汉主顾谓宣于曰："陈长宏荐卿，卿勿以为妄。朕亦遍观群臣，须卿亲行，但以国相不在使列，难敢烦卿耳！"宣于曰："臣荷主上荣宠，每思报效，恨无门耳。长宏到平阳之日，臣已许必有从军临阵之说矣。今既有遣，敢辞劳乎？"汉主曰："卿乃大臣，实不可少离庙堂，但事出无已，只得勉卿一行。"宣于曰："臣本不才，既承君命，请即便行。"汉主乃备金珠币帛，车一辆，侍从十人，亲送宣于起身，先往辽东慕容廆处而去。
　　
　　按《晋史》：慕容跋扈者，其先乃有熊氏之后，扈生而甚有智略，事于辽东，为公孙度右部长。因袁绍连结公孙度与冒特为党援，霸据河北以拒曹操等兵，后袁绍战死，绍子势败，欲起二处之兵以复操仇。慕容氏知袁尚兄弟不睦，谅必自起争端致败，乃佯为应命，翘望不进，以缓二袁。惟冒特感绍之恩，尽起倾国人马以战操。操见其兵多势猛，欲还许昌以避其锋，张辽曰："冒将之兵虽众，多而不整，且连日阴雨，弓不堪用，可一战而擒也。"操用辽言，以计诱之，大破冒特。袁绍二子见冒特败死，复自相合，东投公孙度借兵复仇。度召慕容跋扈议之，跋扈曰："冒特自不谅力，以致败亡，今主帅不鉴前车之覆，又欲妄进市祸乎？"度曰："吾父屡德袁氏之恩。今彼远来求援，岂可坐而不救？是有辜于人也。"跋扈又曰："夫事有可行可止，当顺时之势耳。今天方助曹暴袁之时，如兵不胜，复有冒特之事，而欲图存还可得乎？"度曰："然则袁尚兄弟在此苦求，将何言以止之？"跋扈曰："但以计缓延，观察曹公何如而行。彼纵是强宾，亦不能压主，敢有他乎？"度从之。曹操果勒兵欲讨公孙度，度徘徊畏惧。时郭嘉病，遗书与操，顿兵不进。袁尚欲迫度进兵，度惧操，斩二袁降操。度死，子公孙渊立。渊恃兵粮强盛，叛魏侵寇。跋扈谏之不听，魏主丕怒渊不仁，命司马懿讨平之。慕容氏举右部归魏，封率义公，赐邑棘城。跋扈死，子涉归立，涉归生廆。廆字奕落，幼魁梧，丰姿雄伟，有大度。晋安北将军张华雅有知人之鉴，守幽州时，巡按辽蓟。廆以父死谒华上状，华异之，谓廆曰："子他日必为济世之器，诚命世才也。"因以己所佩簪服赐之，相与结纳。华归朝。至元康四年间，廆见气势渐盛，遂有大志。以棘城乃颛顼旧都，必当兴旺，即自置将佐，招纳贤士，教民农桑课读，习衣冠法制，数年之间，同于上国。值中朝多乱，亲王相残，有亲党部落惧罪累及，相率北走。闻廆大度，争慕而归之。廆皆抚纳，举其英俊，随才授任，众至十馀万。晋见其盛，乃封廆为辽东刺史。
　　
　　时辽西段氏世居卢龙，雄强而盛，不礼士夫。辽中有硕士裴嶷清正方重，多才略，其兄裴武为玄菟太守，武子裴开亦是俊才。武卒于任，裴嶷与开护丧归葬，过谒慕容廆。廆甚敬之，厚赠吊仪，留连不忍别。行及辽西，因乱作道路不得通，嶷欲转辽东。开曰："何不近依段氏，而又远徙跋涉？且段氏强而慕容氏弱，叔奚又欲舍强而就其弱哉？"嶷曰："今我之所投，欲托以宁足也，岂得不慎择乎？吾观段氏兄弟，徒恃强猛，并无远略，焉能礼待国士？慕容刺史修仁布德，有安民定伯之志，加以国丰民富，若往从之，上可以立功名，下可以庇宗族，汝不曾察其实也。"于是开从嶷命，复返就廆。廆大悦，以嶷为谋主，开为从事，厚葬裴武。自兹廆部英才济济，有二裴、游畅、游邃、逢羡、封抽、宋该、皇甫岌、皇甫真、封奕、封裕共典机务，辽大治。王浚闻廆部下有游畅乃世之高士，因以手书招之，至于再再。畅不得已，乃白廆而治装，其弟游邃曰："王彭祖必不能容人，且恐其弗能久矣，宜且盘桓以俟之。"畅曰："王公忍而多疑，今彼手书至再，殷勤延迓。我若羁拂不往，祸将累及汝身矣。且乱世之中，宗族亦宜分处，冀免遗种，何为而执乎？"邃从其言。廆以书送畅就浚，后与俱没于石勒。至是慕容廆兵势日盛，及见晋帝诏至，命其起兵共破刘汉，乃聚众计议其事。有言宜弗助晋，存汉以为外惧者，有言宜动兵奉诏以希封赏公侯者，议论纷纷，未能得决。忽报汉主差诸葛宣于来此交聘，慕容廆乃令众谋士迎入。叙礼以讫，廆曰："使相远临敝州，抑将有所利乎？"宣于曰："非但曰利，将有非常之益报君耳！"廆曰："何为其然也？"宣于曰："昨闻司马冏以檄下公，令起兵赴邺，的乎否乎？"廆曰："有之。"宣于曰："今晋国不道，率土皆知，骨肉相残，弑母杀子，鸩后戮弟，忠臣摈斥，酒徒居朝，不问智愚，知其败亡可立而待。故我主因人心而起，思复寸土，以祀先庙。此正英雄崛起之时，而足下反欲助纣为虐而凌同类乎？"廆曰："不然，吾父子事晋，未尝欺我，今奉诏而不往，是背夙德，不信于大国，将为叛臣也。"宣于曰："今中原大乱，英雄角力，惟辽独宁。兵法云：立国为上，保国次之。今足下兵粮为中国之畏，不思远图，乘时立尺寸之业，显祖宗于后世，而欲区区为人鹰犬，窃谓为君所不取也。矧足下必欲远行，仆恐段氏议其后，王浚攻其前，刘琨、拓跋乘势而来，此赵魏协谋智伯之时，甚为足下忧之。兵法云：好勇斗远，明者病之。"慕容廆见宣于之言有理，乃曰："宣于至宾馆宴款。"召众谋士议曰："适间诸葛之言，似乎近理，汝等高见，以为何如？"裴嶷曰："所论甚合时宜，此际正值中原大乱，但当保境安民，养威蓄锐，以图后举，何暇远求徼幸。"游邃曰："兵法有攻有守，务在随事应变。今若为彼出兵，未卜即胜，倘若奸雄窃发，则我反不得安息，祸患起矣。"廆曰："言虽俱是，将何以复晋旨？况我皆是受其封享者。"封抽曰："且虚言回报即日起兵，但只延捱，看紧慢以为去就，自然两无背戾矣。"裴嶷曰："凡事当思万全，可以进则进，可以止则止。若欲姑持两端，是不智也。当从渊请，免致惹祸，焉用疑为？"慕容尚犹豫，皇甫岌曰："裴公之言是已。汉刘渊来求罢兵，盖惧晋势盛耳。我若不允其请，彼必力说段氏以袭我境，是起邻邦兵端矣，岂非遥尽虚忠而近失大义，患害恐未获少息也。"廆遂决意不助晋兵，即请宣于入，谓曰："谨依使相教命，仆不敢动兵以益虐晋矣。"即备土仪报币，差兵送宣于出境。后人有诗赞宣于曰：
　　
　　宣于雄辨莫能俦，不忝祖亮说吴侯。片言数万强兵退，天遣高才辅汉刘。
　　
　　
　　
　　第五十六回  宣于说退四雄兵
　　
　　晋惠帝改元永嘉，初丁卯，齐王司马冏与成都王司马颖见汉刘渊攻掠州郡，势甚猖獗，将近魏地，乃倡谋纠集各征镇二十四路亲王、刺守分道进征，扼归路阻粮道，侵其巢穴，袭其空虚，各皆赴邺台颖处合盟。汉兵惟虑慕容氏、段氏、拓跋氏与氐羌、蒲洪、姚弋仲数处之兵，用陈元达计，遣诸葛宣于亲往交和，说退四处，然后好敌晋师。宣于承旨，先往辽东巨镇慕容氏，慕容廆从之。宣于辞谢而出，转至代郡，去见拓跋猗卢。
　　
　　按《传》：拓跋氏其先出自黄帝。后生昌意，意少子受封于拓跋川，因以为氏。至三国时有拓跋穆，多智略，冒特尊之为右贤王。冒特附袁尚，欲合拓跋共拒曹操，拓跋不从。张辽斩冒特，以其馀众赐穆，令守其地。至是强盛，有功于晋。晋武帝乃授拓跋穆为平城守备。平城，今之大同府。幽州总管王浚见天下将乱，以长女嫁其子猗卢，结以为援，思霸此地。凡浚事征伐，必资穆与段氏为之羽翼。刘琨檄穆定冀州之乱，大捷，琨表穆为平城太守，镇代。穆卒，猗卢袭其职。招纳贤士，任用英材，中国避乱者多归之。猗卢抚驭有方，赋役有节，民物丰阜，有雄兵二十馀万。迨兹晋朝欲破北汉，下诏令其扼汉之后。
　　
　　正欲遣使往辽中，约会共起，忽报汉刘渊遣诸葛宣于来此求见。猗卢延入礼毕，宣于呈上贽物，曰："奉汉主命，聊献菲仪，伏乞俯纳。"猗卢曰："闻公乃汉之相臣，远临敝邑，有何见谕而赐厚惠也？"宣于曰："我主闻晋朝调遣足下人马，欲征敝地，故遣仆叩台拜言。以为晋室不道，骨肉自残，五伦变乱，三纲殄坠，忠良被戮，奸佞秉权。汉之所以起兵者，为众羌胡之居于内地者，非独为己已也。"猗卢曰："何为为众？"宣于曰："王浚、刘琨皆上书晋朝，言夷狄犷猛，性同禽兽，不可使之居于内地。如卢龙、上党、平阳、辽、代、秦、并、定襄、雁门，悉为夷狄之居。一旦乘衅窃发，必为朝廷之祸，宜敕各镇精兵，逐出塞外。如有不从者，剿而灭之。故我主太子刘聪，在洛阳窃知其谋，逃回左国。奋起定襄，屡破晋兵，以王浚未暇加兵于足下，刘琨未暇加兵于慕容也。非为众而何！且王浚每怪刘琨借地与君，思欲复之，未获其便耳。今你出兵，正堕其计。若足下蚤起，而暮即变生矣。"猗卢曰："何得变生？"宣于曰："今晋朝因王浚之谋，故以足下之兵饵汉，待汉与足下相持，彼以精兵径袭平城，足下将何以御！"猗卢曰："留兵为备，有何虑哉？"宣于曰："代公之言误矣！若少出兵，难保不败；多出兵，城空易袭。足下而能两顾战守哉？"拓跋猗卢被诸葛宣于一席话说透心中之事，无言可答，乃问曰："然则将何以处之？若不出兵，又涉逆命；兵若一出，则恐他人袭己。足下何以教我？"宣于曰："此无难也。但只虚言出兵，推以粮草未备，缓而不发，彼能驱之使行乎？若王浚见足下趦趄逗遛，彼必撤兵赴命。王浚一去，代之南北大势皆入足下掌中矣！仆闻王浚恃强暴虐，不久必败。足下但当养兵蓄锐，伺隙而起，收并云燕，此高光之事业也。大丈夫岂可因人小惠，舍身捐本，以成匹夫之名乎！"猗卢见宣于之言句句有理，即踊跃称谢曰："非修之高明，顿开茅塞，吾几陷于坑阱矣。"宣于又曰："不然。足下在此则可役人，去则为人所役，正所谓臣于人与见臣于人，故荣辱利害存焉，惟明者择之。"猗卢曰："谨奉教指。"乃重待宣于，答以盛币遣回。临行，猗卢曰："烦公拜上汉主，慎勿以我兵为意。纵司马亲临，吾必不食信耶！"后人见宣于之才史鉴不载，有诗叹曰：
　　
　　数语吹开塞北兵，汉家从此建功勋。何为史册遗高士，秉笔当年是晋臣。
　　
　　诸葛宣于自退了代北猗卢之兵，离平城转而西行，欲往秦羌，道由山左，遂回平阳，入见汉主，言二处俱各听从，按兵不发之事，将对答言辞从头至尾说了一遍，满朝文武听之，尽皆钦服，称羡曰："诸葛军师一行，可当十万大兵，真我朝之砥柱也。"汉主然之，设宴贺喜。宣于曰："事在紧急，岂容迟缓？尚有秦州、金城为吾肘腋之忧，必得止其不与晋合，方可一意敌晋。非臣再往，无人堪托，亟宜就行。"汉主曰："丞相跋涉劳顿，孤实不安。但念祖父生死骨肉，共成其美，是以不敢托之他人耳。比武侯之鞠躬尽瘁同矣，铭感何如！"宣于曰："君臣同体，理之当然也。"汉主复备金珠币帛，以车马护送宣于望秦州而去，西说蒲洪。
　　
　　按《晋史》：蒲洪者，略阳临渭人也。状貌雄伟，多权识，有智谋。氐羌畏服，附之者如云。部下有雄兵数万，威名日盛。家园池中有蒲长丈五，节如竹形，时人咸以为异。后得谶文云："有符草背，应符为帝。"其孙名蒲坚，生时背上有黑记如上平符字，遂改姓符氏。后其地大雨，弥日不止，童谣歌曰："大雨不止，洪波便起。东会于渊，流盛无比。"洪虽闻知，亦不解其意。及闻朝中颁诏，令其兴兵共剿刘渊，心中暗喜，以为兆应童谣，即欲起兵东向。
　　
　　忽报平阳刘渊差诸葛宣于来见，蒲洪命人延入。礼毕，宣于进送币物，蒲洪拜受，问曰："久闻公乃汉之上臣，今无故轻身光降，必有见诲，乞示其详。"宣于曰："近闻足下欲起兵伐汉，汉主特备菲礼，命仆叩台，告以利害二字，凭君侯择焉。"洪曰："有何利害？"宣于曰："见机为利，轻动为害，今司马氏不道，人神共怒，故足下乘时而起，人悉依附，晋实恨之。因彼家国多难，无力及汝，故权受足下以秦州之任，实非出于本意。且彼诸王骨肉尚然不容，况外人乎！故汉主命仆再三拜上，乞君侯早为自计。"洪曰："吾既委质为臣，不尽职分，是不忠也。闻诏许以起兵，止而不赴，是不信也。不忠不信，何以立于人世哉！"宣于曰："仆闻执小信而忘身者，尾生孝己之流，智士之所不取也。大丈夫当磊磊落落，自立功名，固乃终日营营为人厮役乎！今足下执信，必欲以兵伐汉，胜败尚未可知。若幸而胜，则有以起晋人之忌；不胜必自损兵折将，有以起邻镇之欺。蜀成李氏，每怀侵寇之心；氐羌姚酋，岂无吞图之意。且晋人复地之心，亦将伺弱而起。愚窃惧君之不可以少离此地者也。"蒲洪呻吟半晌而言曰："设然则修之公以何教哉？"宣于曰："此无难，但伪言蜀寇扰害居民甚急，倘若秦州失守，关中亦皆震恐。待退小寇，缓缓而进，可保两全行止矣。若遇月馀，晋兵皆集，自然等不得公之兵而与汉斗。待至秋中，足下故意提兵大进，而吾两家必然罢战矣。汉主岂不深德于君，而愿为之助乎！今西川已为李雄所据，脱使晋兵与构战少疲，足下收揽英雄，驾驭豪杰，乘时而起，上可立国，下可保民，长安以西，挥旌克定，与吾汉成鼎足以拒虐晋，岂非计之善者也！"蒲洪久有此心，听言大悦，乃拱手称谢曰："非高贤指我迷途，几为人错引于蹊径矣！"遂重待宣于，厚答报币，亲送出境，执手谓曰："得蒙教命，愿结盟好，乞君再往金城，以见羌亭长处，彼亦莫起兵，则使晋无独罪之虞；或有加兵，又可说其协助，吾无虑矣。"宣于曰："不必过念，辽、代皆以采仆鄙论，顿兵敛甲，岂能复加兵哉？矧仆亦奉命至彼，谨当领教。"言罢分别。
　　
　　宣于再至金城，去说羌亭长姚弋仲，使其罢兵。按《传》：姚弋仲字次先，西凉羌氐赤亭县人也。生而声雄目莹，少有勇力，曾手拔大树，人皆敬服。后有寇盗窃发，甚扰地境，众不能御。弋仲乃纠集好汉五十馀人，首先冒贼，手杀十馀人，众见胆壮，一齐助之，人皆奔溃，被弋仲擒其魁首，一方宁息。众乃推之为帅长。极善骑射，马上运槊如飞，有万夫莫敌之勇，部下羌众来归者数万。晋人不能平伏，下诏招安，封为羌亭长，使统夷众。当下见朝中诏令起兵讨汉，召集将佐，计议其事。谋士利鹿孤曰："吾等久居边塞，不知内地风景。今当引兵东去，一则观其地理、形胜，二则觇觑大朝虚弱，三者我等职卑名微，倘或少得成功，必获加封官秩，又可以显主帅之英雄，岂不有益于事机乎！"弋仲曰："我居此地，不罹兵祸，尽可养威待时。今应宣召，恐退汉之后，朝中或变侧改调，事涉不美；若还不去，又恐见罪。进退两难，将何以处！"正在踌蹰，忽报有汉使求见，弋仲慌命请入。
　　
　　叙话已毕，宣于送上礼物，姚弋仲曰："某居僻塞，素无功德，焉敢受赐。敢问汉使大人远降，必有事故，请明指教。"宣于曰："我汉主闻足下将欲起兵赴邺，故遣小官至此相告。仆主有言：前在郝元度、马、卢北部之时，与足下皆是一家，所为者国。晋氏命马隆屠羌众四十馀万，辛冉又大戮西乡，意在殄绝氐羌。幸天意尚存，吾主与齐万年攘臂奋起，卷取泾、秦，故足下得免兵革耳。后晋朝以国中多乱，勉强与吾讲和，换以左国城之地。又敕孟观等先灭氐羌，后取左国，以遂灭羌胡。我汉太子刘聪在洛，闻此消息，私奔归域，预起兵先夺定襄，次下太原，复收平阳，遂至欲罢不能。原其所由，盖为郝元度、齐万年、马兰、卢水众羌酋报仇耳。今足下反不念兔死狐悲之类，忘夷羌之恨，而欲起兵以伐同列，何自残之甚耶！以愚鄙意度之，足下还当敛甲自固，另行高志，树芳名于永世可也。"弋仲已深信其言，故反说之曰："业已委质意为臣，起兵只在刻自，安可虚诳朝廷，失其大信而陷于不忠乎？"宣于曰："否也。规小节者不能成荣名，恶小耻者不能立大功。足下以晋朝为可恃，不知晋朝为可畏。必欲持小信而以兵赴命，恐君之如鱼入肆矣。"弋仲曰："何至若此之利害耶？"宣于曰："非吾敢妄言也。君胜汉，则晋嫉之，非改迁，即拘之，必欲不得如此日之自擅矣。如不胜，晋必怒，非加诛则贬，盖以罪不及于亲王，定加于外人故也。脱能旋旆，亦必兵折粮亏，根本削弱；不为蒲洪之资，则为李雄之掳。明公其详思之。"弋仲初心实不欲去，又见宣于之言合理，遂决意不赴。起谢宣于曰："仆闻命矣。当不敢要虚名而耽后悔，自弃根本也。"厚款宣于，重答币礼，盟誓立约，亲送出城，以兵护卫出境而回。宣于得止数处之兵，即连夜兼程赶至平阳，计议对敌之策。将入郡界，细作早已报至城中。汉主闻之，命崔玮、程遐、崔游、游光远等远接入城，自与陈元达候于内郭，同上便殿。礼毕，宣于上蒲、姚二处礼币并回书誓约。汉主看之大喜曰："蒲洪、姚弋仲皆人杰也，非丞相焉能动彼！"宣于乃将二处问难之辞，从头备细说了一遍。元达、徐光曰："修之今日之辞惊四雄，超于昔年卧龙公之舌战群儒，正谓克肖其先者矣。可羡可羡！"汉主渊曰："今次若能再无挫衄，晋兵复退，实丞相再造之功也。"乃命大排筵席庆贺。一面差官趱积粮草，聚集人马，以备接应。又下文书至刘聪大寨，使各将用心。不日兵粮俱到，汉使四出。不知后来晋汉交兵胜负若何，正是有分教：五鹿墟前，白土变为赤土；漳河水内，青波化作红波。后人有诗叹曰：
　　
　　晋国谋兴破汉兵，诸侯蜂拥集韩林。只因又祸军民命，从此漳河浸怨魂。
　　
　　又有诗一首赞诸葛宣于之能云：
　　
　　口若悬河唾若珠，令人鼓掌羡宣于。片言利害弭强敌，胜比雄兵十万馀。
　　
　　
　　

　　第五十七回  成都王大会军兵
　　
　　晋朝成都王主盟伐汉，于邺台整理帅府，将至二十馀日，只见河间王司马颙遵诏守镇，命大将张方为帅，督领郅辅、席薳、刁默、吕朗、林成、马瞻六员副将，将兵八万先到。成都王见报大喜，命开帅府，放炮振威，使人迎张方等入辕门相见。众将参毕，成都王看张方雄威刚猛，状貌狰狞，堂堂可畏，诸副将亦皆英姿豪迈，气宇轩昂，乃私念曰："早知国中有此将帅，何待今日会兵，以致胡寇若此肆志猖獗乎！"遂问张方曰："将军何处人也？"方曰："小将河间人，姓张名方，字子正。颇能武艺。奉主之命，特来大王驾下听令，愿充前部，以剿汉寇。"成都王命军政司登记，给与粮草，扎营安顿。
　　
　　又说荆州刺史刘弘见诏，令其留镇以防蜀寇，弘乃具本入朝，言天下边官皆有邻寇，若俱止不赴，朝廷谁与出力？西蜀之寇，臣自有制伏之术，料不敢东窥。拜表即行，留参军蒯恒，牙将虞谭、仇勃、张兴、费深、刘员，辅助其婿夏陟，管摄州事，自率大将皮初、弓钦、丁乾、蒋超、苗光、赵让、何松、刘盘，领兵五万赴邺。按《晋史》：刘弘字和季，沛国人也。长于文翰，甚有智能，受任荆州。宗岱率襄阳之兵西救罗尚，剧贼张昌作乱，及岱死，贼遂猖獗。新野王引兵征之，反战失利。刘弘知之，与将军皮初、赵让子往救，斩首七十馀级。弘回兵，昌又出搔扰百姓。司马彪差长水校尉张奕征之，奕反战败请降。弘怒，引众计擒张奕斩之，张昌遁匿。李雄据蜀，惟畏刘弘，甚设守御，不敢东寇。至是自上表请命带兵至邺，入参成都王讫，王曰："廷议以为成寇方炽，荆襄当东路之冲，故止卿莫赴，防不测也。今自提兵为国效力，荆襄能保安乎？"弘曰："臣非不遵诏命，擅离信地。但征汉大事，臣若不来，恐无尽忠之人肯用命也。李雄自守之贼，得蜀足矣，素畏于臣，必不东寇。所虑者，郡内张昌馀党，恐扰百姓耳。"成都王曰："只要卿等用力齐心，共破汉寇，则天下无敢为乱矣。"即命军政司给粮，登记第一路诸侯刘弘于册，于正南首侧安营，不数日，众诸侯皆到。
　　
　　第二路诸侯，乃元王之裔、名将之后、西凉刺史张轨带领精兵五万，谋士宋配、阴充，将佐北宫纯、张裴、马鲂、氾瑗、阴澹、杨浚、杨胤、田迥、张阆、郭敷、索辅、孟畅、令狐亚等，来赴诏命。按《晋史》：张轨字士彦，乃安定乌氏县人，汉张耳十七代之孙。初为杨珧司马，值西凉乱作，张华举轨为征西大总戎、凉州刺史以镇之。轨卜得泰之观卦，因自喜曰："此霸者之兆也。"及到任，剿平反乱，人才咸来归附，英雄济济，人物彬彬，乃将兵征讨反叛鲜卑，斩首万馀级，于是名震中州，威加河右。少府挚虞善明天象，谓秘书监缪世徵曰："天下将乱，可避难求安者，惟张西凉耳。士彦德量不恒，其昌霸已。"未几，西夷若罗拔能反，寇陷城邑。轨命北宫纯、宋配等讨之，斩拔能，俘其兵卒万馀，民五万馀，大筑姑藏城以居之。其城乃昔匈奴日逐王所建，南北七里，东西三里，蟠曲如龙之形，命名为卧龙城。汉末有博士敦煌人侯瑾，谓其门人曰："后来城西泉水当竭，竭后有双阙起其上，与东门相望，斯时当有霸者兴焉。"至晋时，官属筑其地建学宫，造文昌、宗经二高阁于泉上，与东门相对，可通观望。学成，适张轨至。郡人以侯瑾之言，与酒泉太守张镇说之。镇心嫉忌，乃与西平督守贾龛谋议，请尚书侍郎曹祛为凉州刺史，以代张轨。又通本州大族土官张越，使说军司杜耽表请越为凉州郡丞。越又重赂张轨别驾麹昆，许以要职，令其上状于南阳王司马模，密言张轨有图霸西凉之心，兼有疾痼。南阳不知是众人之计，即上言于朝，依张镇、贾龛之请，表曹祛领兵赴镇。祛先令河西巨族亲将麹佩来探消息，请交代之事。轨听言不知所出，乃召众计议，欲迎祛交代。其从事王融、参军孟畅谏曰："今晋室多故，人民涂炭，实赖明公抚宁西夏，功莫大矣。张镇等心怀妒忌，阴构此谋，思毙明公。正宜先声其罪，上表于朝，讨而戮之，何可堕其奸谋乎！"有武威太守张琠知其谋，令子张坦赴京辨奏，亲至枹罕留轨。坦至洛上言曰："魏尚安边而获戾，充国尽忠而被谴，皆前史之所载，后人之明鉴也。顺阳易任，为刘陶守阙者十人。今臣琠之州，倚赖张轨若赤子之于慈母，旱苗之于甘雨，何得轻信细人之奸谋，代去张轨之良守。今迩民心嗷嗷，夷下惊动，乞早罢交代，安民为上。"奏拟未下，张镇之甥令狐亚时为西凉从事，亦奔说张镇曰："舅何不审安危之甚也！思举曹祛而代张公，以图徼幸之贵，正犹驱狗逐虎，希获兽耳，吾知其不可也。今张士彦德著河西，兵马如云，若有变反，正犹烈火之焚，欲待江汉之水以救扑之，恐不能及。甥闻众情不服，大兵数万已出近境，舅宜自筹，非寻常敌也。"镇曰："若然，吾将何以自全？"亚曰："急宜输诚归官，全老亲、保门户，方可免祸。"镇曰："此犹未可以幸免者。"乃流涕叹曰："人误我也。"乃捉功曹鲁连，责而杀之，亲合张越，共讨曹祛以谢罪，命令狐亚约张轨起兵相助。晋朝中亦以王弥寇洛阳，中原攘攘，只得准张琠之本，下诏安慰张轨，命诛曹祛以正营谋之罪。轨得诏大悦，命子张实以兵二万，同大将北宫屯、尹员、宋配、张斐以奇兵越石芦树，至长宁出祛兵之后；田迥、王丰、张阆、马鲂等将兵明讨曹祛。遣令狐亚合镇、越二人，先攻麹佩，斩之。曹祛遣将田嚣、麹晁、麹儒，与轨前军田迥等大战，被张实出奇兵攻其左，张镇、张越以兵攻其右，祛兵大败。追至破羌亭，获祛斩之。于是西凉州郡尽皆愿附，以听张轨号令，无敢有异矣。至是，留王融、张慕、张总、窦涛、尹员、阴预、张琠、张镇辅子张实共守西凉，自将大队人马起邺都，共同破汉。
　　
　　第三路诸侯，乃簪缨世胄、平吴上公、幽州总管王浚，带领参军司马枣嵩与游畅、游统、裴宪，大将祁弘、王甲始、王昌、胡矩、孙纬、高柔等，将五万精兵，来讨伪汉。按《晋史》：王浚字彭祖，乃王沉之子、王浑之侄也，以父功拜驸马都尉。常希贾后旨，与宦官孙虑谋为宁朔将军、假节都督幽州诸军事。时值朝中大乱，浚乃不愿归朝，固为自安之计，结好近郊夷狄，为之羽檄。以长女嫁拓跋猗卢，次女嫁鲜卑都督段勿尘，族女嫁狄主苏恕。延赵王伦谋篡，浚集众二十馀万，以书西说刘琨，欲霸北方。琨以大义责之，二人成隙。恐琨合兵攻伐，犹豫不敢。又值成都王怪其与东瀛公欲合兵入朝，事闻于外，竟罢议守职。至是奉诏来会。
　　
　　第四路诸侯，扬州刺史陈敏，临机多变，智勇兼全。部下有大将钱端、白耀、花如、夏文华、夏文盛、钱广，参军何康、钱象等，带兵四万，前赴邺城，以助征汉。按《晋史》：陈敏字令通，庐江人也。少有才干，补户部令史。及赵王篡位，齐、成王等起兵靖难定乱，洛阳仓库空虚，京中饥馑，朝士忧之。陈敏建议曰："南方米谷丰稔，皆积十有馀年，无所支给。何不取以应用，是亦裁多益少，济急之权宜也。"朝廷从之，即以陈敏为广陵度支。敏乃召募精勇，监运入京应济。人感其德，咸投归之，有众数万。荆阳反贼张昌东避刘弘，与贼党石冰将兵北掠寿春，寿春刺守刘准忧惶无计，问于陈敏。敏遗书谓准曰："此等反乱之人，原是逼于征蜀，见向奋被李雄所杀，不愿西去，致激变耳。此皆一时相扇乌合，畏法攒聚，欲罢不能耳，其势易散者。但以榜文张挂各处，言今朝廷已罢征蜀之役，所有因逼为乱者，悉宥罪过，不在谋反例论。贼众苦于征战奔竞久矣，见赦必然志解，可一战而解散矣。"刘准从之，以兵配敏部调遣，敏使夏文盛督运卒五千、准兵一万，大破贼将吴弘于天长，乘胜逐北，十战皆捷，吴弘被斩，馀兵奔其党封云于徐州。文盛复率兵追攻破之，逐至砀山，擒其将张统。文盛释其死，统感德，佯为走脱，入贼垒斩封云，率众五千归降，馀贼遁去。朝廷以敏有功，封广陵相。及刘机与贼构谋，以敏代职为广陵刺史，复并丹阳令王广，有兵十馀万，雄霸江东，后以反诛。
　　
　　第五路诸侯，乃帝王后代、炎汉馀枝、并州刺史刘琨也。部下有大将姬澹、刘希、龚淳、高乔、凌深、牟穆、焦球、王旦、段繁、韩据、范胜，参军司马张儒、卢谌、崔越，带领雁门人马六万来到。按《晋史》：刘琨字越石，中山魏昌人也，乃中山靖王刘胜之后。少有俊才，与范阳祖纳兄弟俱以雄豪著名。年二十六，为隶从事，迁州宰，有善政。嘱天返火，虎北渡河之应。时石崇有金谷园，冠绝时辈，常引致宾客佳士，宴集赋诗。琨与陆机、祖逖、王敦、欧阳建等为之二十四友，并以才华显著。赵王执政之时，聘琨妹为世子司马夸之妻。琨父子兄弟刘舆等并居要职。琨授镇武将军、匈奴中郎将，守并州。盖以刘渊寇平阳，东瀛公司马腾避乱归洛请兵，百姓皆从腾东徙，所存户不满三万。琨知，于路上表，言并地频岁兵凶交迭，境内荒凉，人民流移，十不存二，白骨满道，四面皆寇。臣今戍此，不得不言。矧此地为西北巨郡，勇士、劲弓、良马所产之地，伏乞委输河内之粟五十万斛、绢十万匹、绵十万斤、银十万两，则此郡方可保守，人民可复，否则即成废弃矣。"朝中齐党葛旟等以为琨乃赵王之戚，免其不诛而谪并州，尚如此妄科国赋，以思自强也。众朝臣曰："琨乃为国恤民，故上此议。若不从请，则必陷于胡汉矣。当准其奏。"齐王从之，即加为并州刺史。琨得粮绢，乃募兵千馀人，转战而前。及至晋阳，府寺俱为瓦砾，僵尸满地；所活之人，亦皆饥羸尪惫，无复血色；荆棘成林，豺狼满道。琨以谷帛计户给散穷民，剪除荆棘，收埋枯骨，前葺房屋，建府治，设市定狱。时有邻寇相袭，城门恒为战场，百姓皆负盾以耕，女子则荷戟送饭。琨抚徇劳来，甚得物情。王弥等寇山西，刘渊在离石县，相去晋阳止二百里许。琨惧其侵寇，乃密遣人离间其部曲，杂虏居，附者万许。渊患之，乃筑蒲子县而居。历期年，鸡犬之声复振，人民渐盛。琨父刘藩自洛赴并，人士多随之归琨。而琨善于怀抚，短于控驭，一日之中，归者数百，去者亦相继。有士徐润善音律，琨爱之，署为晋阳令。润本鄙人，得受荣显，遂肆骄横，干预州事，欺凌同列，暴侮下人。参军令狐盛斥之。琨出战回，徐润力谮令狐盛过失，琨乃杀盛。盛子令狐泥伤父枉死，奔投刘渊，约攻晋阳。渊遣呼延攸袭陷之，掳徐润。刘琨闻知，出兵去救。及至县界，探子回报，城已陷，徐润、高乔被掳皆降。琨料一时不能复，乃回兵到郡，时父母已皆被令狐泥所杀，亟令人寻时，泥已逃往平阳去矣。至是琨马强盛，乃留侄刘演、将佐张肇、朱宾等守并州，亲自奉诏赴邺。
　　
　　第六路诸侯，智略兼全、德威并著、广州刺史陶侃也。部下大将朱伺、吴寄、赵诱、童奇、郑攀、张奕、杨举、陶正，参军王贡、皇甫盛，牙将李根、李杨、彭世、张诞、宋复、陈修等，带领人马六万来到。按《晋史》：陶侃字士行，鄱阳人也。父用，为吴之扬武将军。父没，母湛氏抚而养之。鄱阳孝廉范逵过侃家相访，因贫无以为款，其母截发易酒相待，以卧荐饲其马。及去，侃送百馀里而别。逵过庐江，见太守张夔，甚称侃之贤，才德拔萃。夔召为督邮，转为枞阳令，甚有能名。后遇贪鄙从事，到县考校官吏，欲按侃过而索贿，侃命诸吏闭门拒之。俦语谓曰："若鄙县有违法，自当明宪直绳，不宜相迫。若不以礼，吾能拒之。"从事惧退。张夔妻有疾，迎医于数百里外。时值雪甚，众皆怕往，独请行。夔得妻疾愈，荐侃于朝。长沙太守万嗣与语而钦悦，曰："陶君他日当成大器，而获盛名。"命其子结侃为友而去。至洛阳，张华与蒯大奇之，除伏波将军。后孙秀执政，以侃为吴国旧臣支庶，名望不显，召为舍人，欲托大事。时有豫章人郎中令杨晫，为乡评所重，侃诣而共谈时事。晫叹曰："易称贞固足以干事，其陶士行是也。"乃与同车谒中书郎顾荣。荣与语，甚奇之。吏部郎温雅有高谊，心欲鄙侃，谓晫曰："子何与小辈同载！"晫曰："非凡之器也，何为言是！"尚书乐广常会荆扬名士，独尚侃才艺，同武库令黄庆共荐于朝，擢侃为南蛮令史。同刘弘讨张昌，屡破之。诏任刺守广南，乃备仪仗迎母，乡里始称羡之。后丁母忧，有二客来吊丧，不哭而退，侃送之，化为双鹤，冲天而去。服阕，升武昌太守，加龙骧将军。时遇天下饥荒，山夷多断江劫掠。侃令部将苏温、许高等诈作商船以诱之，贼果来劫，被众将生擒数人，拷而诘之，乃西阳王司马羕之左右也。侃即令人逼羕，令出兵捕贼，侃自整阵于钓鱼矶为后援。羕复搜捉得二十馀人，送侃，侃皆斩之，以首号令江洋。自是水陆肃清，流亡归之者接踵，侃竭资赈给之。又立夷人市于郡东，以通贸易，民夷两悦，大获利息。朝廷以周顗为荆州刺史，被贼杜弢所败。朝中命侃与周鲂、赵诱共击之。贼败，退保泠口。侃谓诸将曰："贼必向武昌，吾当还兵御之。但须兼程而去，方可及应，奈舟中无粮，难以敌贼，必三昼夜得到。虑诸君不能忍饥而斗耳。"吴寄曰："虽十日不惧。昼战贼，夜捕鱼而食，足以相济。"侃曰："将军真健将也。"侃乃亟趋武昌，至其界，闻贼果增兵攻城。吴寄、朱伺、李杨、彭世与龚登、李根六将自愤，分三道协力击之，杀贼甚众，得首五百馀级，贼弃辎重而走，所得粮仗无算，降者二千馀人。遣参军王贡报捷与王敦，令剿馀党。敦曰："伯仁入境即为贼败，今得陶君保全荆州，吾今来此监军，当回伏命。此州何人可以镇守？"王贡曰："鄙州方有事难，馀烬未灭，非陶龙骧莫可也。"敦亦然之，即表侃为宁远将军、荆州刺史，兼领江夏、武昌、沔阳诸军事。又讨江夏贼，平之。有贼首王冲称荆州太守，据江陵。王贡矫陶侃命，招贼帅杜曾为前锋大都督，合兵擒斩王冲，悉降其众。曾惧侃收，乃自扎于湘东，不敢就侃。以交广乱，复改侃广州平难，至是来会破汉。
　　
　　第七路诸侯，青州刺史苟晞，胸多智识，勇次阎张。带领大将夏阳、高润、王赞、陈午、刘会、温畿，参军阎亨、明预，带兵五万，来共征汉。按《晋史》：苟晞字道将，河内山阳人也。少为司隶从事。校尉石鉴深器之，以为有将帅材。累迁阳平太守。以平盗功拜尚书右丞，监察诸曹。朝中八座以下之官，皆侧目惮之。时天下乱，所在有盗，朝廷命晞剿之，出咸奏捷，贼畏之如虎，闻风解散，人皆称之为当今韩白。高密王司马泰被贼所困，敕晞救之。贼闻晞至，彻夜遁去，不知所向。其威名如此之盛。今闻诏令破汉，正欲复取兖州，遂留苟晖、王赐、阎弘、傅宣等守青州，自来赴命。
　　
　　第八路诸侯，豫州刺史刘乔，柔能制猛，韬匿多机。部下有大将华文、叶武、柳梁、边镇、苗秀、刘贤，参军吕良、刁鱼、魏正、邢谦等，带领人马三万，来邺聚会。按《晋史》：刘乔字仲彦，南阳人也。其先汉之宗室，世封安众侯，荫袭。至三代祖刘为魏侍中，父刘阜为陈留守。乔少为秘书郎，王戎引为参军，同伐吴有功。复与罗尚济江，大败吴将留宪。又破武不还，授荥阳令，封关中侯。后迁钜鹿太守。以许戌战死于汉，乔走回洛阳，齐王拜为尚书右丞。齐王冏尝敬迎嵇绍，乔曰："张华、裴頠之诛，谁不哀之！绍忍夺裴家车牛及其奴婢，实贪婪人也。且乐彦辅来，殿下未尝下榻以迎，何独加敬于绍乎！"冏然而谢之。后绍问乔曰："大司马近来何故不迎客？"乔曰："似有正人言之。"绍曰："正人为谁？"乔曰："是则不远。"其正直大率如此。董艾势倾朝廷，二旬之中，劾其过失者六本。艾惮之，密赂司隶卫毅劾乔，黜为豫州刺史。兹乃奉诏来赴。
　　
　　第九路诸侯，乐陵刺史邵续，心如金石，力可回天。部下有父子亲兵，兄之侄邵存、邵竺、邵缉，男邵义、邵善，大将董均、李用、滕飞、穆霸，带领三万土人马来赴。按《晋史》：邵续字嗣祖，魏郡安阳人。父邵乘为散骑常侍。续平生素朴有志烈，博览经书，善解天文。擢谏议郎。成都王与长沙王不睦，续上书谏曰："续闻兄弟如手足。今天下大乱，殿下当攘夷安民之秋，而去其一手一足，可乎？"颖不纳，出为乐陵太守。到任，抚绥贫乏，怀集流散，夷夏归之。南和县令赵领以广宗北海千馀家归续。汉主渊索之，续不还。汉使孔苌将兵争取，续以奇兵逆战。苌不能胜，乃引还。晋朝谓续能御剧寇，封祝阿伯，兼管冀州诸军事，置帅府于平原。兹亦承诏助讨伪汉。
  </div>
  <div class="pagination">
   <a href="续三国演义_page13.html">
    上一页
   </a>
   <span>
    ...
   </span>
   <a href="续三国演义_page9.html">
    9
   </a>
   <a href="续三国演义_page10.html">
    10
   </a>
   <a href="续三国演义_page11.html">
    11
   </a>
   <a href="续三国演义_page12.html">
    12
   </a>
   <a href="续三国演义_page13.html">
    13
   </a>
   <span class="current-page">
    14
   </span>
   <a href="续三国演义_page15.html">
    15
   </a>
   <a href="续三国演义_page16.html">
    16
   </a>
   <a href="续三国演义_page17.html">
    17
   </a>
   <a href="续三国演义_page18.html">
    18
   </a>
   <a href="续三国演义_page19.html">
    19
   </a>
   <span>
    ...
   </span>
   <a href="续三国演义_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
