<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 12 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 12 页/共 22 页
  </h1>
  <div class="content">
   时交四鼓，荣命迎帝还营，身率诸将下马步行。帝在河桥，正忧愤无措，忽有人报太原王前来迎。帝心下大惊，未测何意。只见诸将已集帐前，灯火齐明。贺拔岳牵过御骑，请帝上乘。帝问：「我去何为？」岳曰：「帝勿忧，太原王已自悔过矣。」未数步，荣叩首马前，伏地请罪。帝命扶起，共入大营。帝坐，诸将皆下拜。荣亦下拜，自陈过误，愿以死谢。次日，奉驾入京，登太极殿。下诏大赦，改元建义。从太原王将士，普加五级。在京朝臣，文加二级，武加三级。百姓免租役三年。时百官荡尽，存者皆窜匿不出，惟散骑常侍山伟一人拜赦於阙下。洛中士民草草，人怀异虑。或云荣欲纵兵大掠，或云欲迁都晋阳。富者弃宅，贫者襁负，率皆逃窜，十分不存一二。直卫空虚，官守旷废。荣妻北乡公主，南安王元贞女、景穆帝女孙、义阳王元略之姑，谓荣曰：「欲谒南安家庙，见义阳一面。」荣曰：「王已遇害矣。」公主恚曰：「何为杀之？」荣曰：「时势不得不尔，死者岂独义阳一人？今将请於帝，追赠以荣之。」乃上书云：大兵交际，诸王朝贵横死者众，臣今分躯，不足塞咎。乞追赠亡者，微申私责。请追赠无上王为无上皇帝，其子韶袭封彭城王。其余死於河阴者，诸王赠三司，三品赠令仆，五品赠刺史，七品以下赠郡镇。无后者听继，即授封爵。
　　又遣使者循城劳问，诏从之，於是朝臣稍出，人心稍安。
　　先是荣所从胡骑杀朝士既多，不敢入洛城，即欲向北为迁都之计。荣狐疑未决，武卫将军泛礼固谏乃止。后荣复欲北迁，帝不能违。尚书元谌争之，荣怒曰：「何关你事，而固执乃尔？且河阴之役，君应知之。」谌曰：「天下事当与天下论之，奈何以河阴之酷而恐元谌？谌，国之宗室，位居常伯，生既无益，死复何损？正使今日碎首流肠，亦无所惧！」荣大怒，欲抵谌罪，世隆固谏乃止。见者莫不震悚，谌颜色自若。后数日，帝与荣登高，见宫阙壮丽，列树成行，乃歎曰：「臣昨愚暗，有北迁之意。今见皇居之盛，熟思元尚书言，深不可夺也。」由是迁都之议遂罢。未几，荣奏并州刺史元天穆立功边隅，封上党王，入朝辅政。尔朱世隆为侍中尚书，尔朱兆为骠骑将军，汾州刺史天光为肆州刺史，仲远为徐州刺史，使子弟各据一方。其余将士，贺拔弟兄、刘贵、司马子如、窦泰、侯渊、侯景、尉景、段荣、厍狄乾、孙腾、蔡俊等二百余人，或居内职，或授外任，皆有禄位。高欢封同鞮伯。缘山东盗起，命即领兵往讨，欢谢恩而去。
　　是日，诸将到太原王府拜谢，荣设宴款待。又报朝廷旨到，荣迎接开读，乃封其长子菩提为世子，次子义罗为深郡王，三子文殊为平昌郡公，四子文畅为昌乐郡公，荣大喜。送天使去了，重复入席欢饮。忽思四子皆贵，只有长女娟娟，虽曾为肃宗嫔，终身未了。知帝尚无正宫，不若纳之为后以贵之。
　　因谕意诸将，刘贵、司马子如起对曰：「大王若有此意，臣等启奏主上，成此良姻。」荣喜诺。明日，二人启奏帝曰：「陛下坤位尚虚，立后宜急。今有太原王荣长女，才貌兼全，德容素着，可以上配至尊。」帝以肃宗嫔御有碍於理，犹豫不决。黄门侍郎祖莹曰：「昔晋文公在秦，怀赢入侍。事有反经合义者，陛下独何疑焉？」帝遂从之，择日迎立为后。荣心大悦。一日，见帝於明光殿，重谢河桥之事，誓言无复贰心，帝亦为荣誓言无疑。荣喜，因求酒饮，熟醉而寐。帝欲拔剑手刃之，左右苦谏。帝乃止，命将步车载入中常侍省。荣至半夜方醒，知身在禁中，颇怀疑惧，达旦不眠。自此不复禁中宿矣。荣次女琼娟亦有秀色，嫁与陈留王元宽为妃。宽，帝之兄子也。荣久有归志，又闻葛荣横行河北，将归讨之。适天穆已至洛阳，乃加天穆侍中、彔尚书事，兼领军将军。以行台郎中桑乾、朱端为黄门侍郎，兼中书舍人。
　　朝廷要害，悉用其心腹为之，遂整旅而归。将行，帝设宴於邙山之阳，百官皆集。后亦亲自相送，赐金帛甚厚。帝自荣去后，少解忧怀。一日，廷臣奏称：「逆臣徐纥逃奔幽州，遇盗，全家被杀。郑俨逃还乡里，与兄郑仲明同谋起兵，亦被部下所杀，函首以闻。李神轨、袁翻等久已遭诛。」由是灵后之逆党始尽。帝命颁示天下。
　　再说葛荣引兵围邺，众号百万，游兵已过汲郡。帝加尔朱荣上柱国、大将军，命讨之。荣遂召肆州刺史天光留镇晋阳，曰：「我身不得至处，非汝无以称我心。」自率精骑七千，马皆有副，倍道兼行。东出滏口，以侯景为前驱。葛荣为盗日久，兵强且多。尔朱兵不满万，众寡非敌，议者谓无取胜之理。葛荣闻之，喜见於色，令其众曰：「不必与战，诸人但办长绳缚取之耳。」荣乃潜军山谷为奇兵，分督将佐以上三人为三处，各有数百骑，令所在扬尘鼓噪，使贼不测多少。又以人马逼战，刀不如棒，乃令军士各齎短棒一根，置於马侧。至战时，虑废腾逐，不听斩级，以棒棒之而已。分命壮勇所向冲突，号令严明，众力齐奋。身自陷阵，出於贼后，表里合击，贼不能支，立时溃败。遂擒葛荣，余众悉降。荣恐贼徒虽降，一时难御，若即分隶诸将，虑其疑惧，或更结聚，乃下令新降军士各从所乐，亲属相随任所居止。
　　於是群情大喜，数十万众一朝散尽。待出百里之外，乃始分道押领，随便安置。擢其渠帅，量才授任，新附者咸安。时人服其处分机速。以槛车送葛荣赴洛，由是冀定。沧、瀛、殷五州皆平。
　　次日，军士擒获贼将宇文洛生、宇文泰，解至军前。你道宇文弟兄何以在葛荣手下为将？盖自武川杀了卫可孤，其后城破脱逃，父子四人投在北道都督杨津军中为将。鲜於修礼反，其父肱与兄颢战死於唐河，洛生与泰后从葛荣。葛荣败，惧以贼党见诛，故逃而被获。荣皆命斩之。洛生已斩，次及於泰。泰见荣上坐，大呼曰：「大王用人之际，何为斩壮士？吾等从贼，非本志也。大王赦八十万众而不赦吾兄弟二人，刑赦不均。」荣奇其言，命赦之，带归晋阳，留在麾下为将。未几，署为统军。葛荣解之京师，帝亲御阊阖门受俘，斩於东市。封天宝为大丞相、都督河北畿外诸军事，以长乐等七郡为太原王之国，四子进爵为王，今且按下慢表。
　　再说魏有北海王元颢，与帝为从兄弟，避尔朱之暴，逃奔梁邦，梁武封为魏王。后闻长乐即位，尔朱北归，遂启奏梁王，借兵数万，灭尔朱之众，复元魏之旧，世世称臣於梁，为国屏藩。梁武见魏室日乱，本有进取之心，乃许之。遣东宫直阁将军陈庆之领精兵一万，送颢还北。庆之是梁朝第一名将，智力兼全。奉了旨意，点起兵马，遂与元颢拜辞梁主，杀过江来。前面地方即魏銍城县，一鼓下之，权在城中扎住人马，号令四方。边将飞报朝廷，举朝大惊。其时恰值北海县邢杲造反，自称天统汉王，聚兵十万，攻掠州郡。
　　元天穆将自往讨，忽闻元颢入寇，集文武议之。众皆曰：「杲众强盛，宜以为先。」行台尚书薛琡曰：「邢杲兵将虽多，鼠窃狗偷，非有远志。颢，帝室近亲，来称义举，其势难测，宜先拒之。」天穆以诸将多欲击杲，又以颢兵孤弱，不足为虑，欲先定齐地，还师击颢，遂不从薛琡之言，引兵而东。
　　那知：
　　强寇未能倾社稷，孤军反足夺山河。
　　且听下回细说。
第十六卷     魏元颢长驱入洛　尔朱荣救驾还京
　　话说天穆大军既引而东，元颢之兵正好乘虚杀入，自銍城进拔荥阳，直至大梁城下。大梁守将丘大千有众七万，分筑九城相拒。庆之自旦至申，攻拔三垒。大千惧，开门乞降。颢遂入城，与诸将议曰：「吾欲正尊号，然后引兵向阙，庶人心不贰。」诸将皆劝成之，乃登坛燔燎，即帝位於睢阳城南，改元孝基。以陈庆之为卫将军、徐州刺史，引兵而西，进攻荥阳。时守荥阳者，都督杨昱。颢遣人说之使降，昱不从。元天穆闻报大惊，与骠骑将军吐没儿将大军三十万，星夜来救。梁之士卒皆恐。庆之解鞍秣马，谕将士曰：「吾至此以来，屠城略地，实为不少。君等杀人父兄，掠人子女，亦无算矣。天穆之众，皆是仇雠。我辈众才七千，虏众三十余万，今日之事，惟有必死，乃可得生耳。今虏骑众多，不可与之野战。当及其兵未到齐，急取其城而据之。诸君勿怀狐疑，自取屠脍。」乃鼓之使登，将士相率蚁附而上，遂拔荥阳。执杨昱诸将三百余人，伏颢帐前。请曰：「陛下渡江以来，无遗镞之费，昨下荥阳，一朝杀伤五百余人。愿斩杨昱，以快众意。」颢曰：「昱，忠臣也。彼各为其主，奈何杀之？此外唯卿等所取。」於是斩昱将佐三十七人，皆刳其心而食之。俄而，天穆等引兵围城，庆之帅骑三千，背城力战，大破之。天穆、吐没儿皆走。遂乘胜势，进击虎牢，守关将尔朱世隆亦走。颢军据了虎牢关，一路无阻，游兵直指洛阳。时六军皆出，禁旅虚弱，帝大惧欲逃，未知所之。或有劝往长安者，中书高道穆曰：「关中荒残，何可复往？元颢士众不多，乘虚深入，由将帅不得其人，故尔至此。陛下若亲帅宿卫，高募重赏，背城一战，臣等竭其死力，破颢孤军必矣。或恐胜负难期，则车驾不若渡河。征大将军天穆、大丞相荣，各使引兵来会，犄角进讨，旬月之内，必见成功。此万全之策也。」帝从之。夜至河内郡北，命高道穆於灯下作诏书数十纸，佈告远近，於是四方始知帝驾所在。颢知帝已遁去，长驱来前。临淮王彧、安丰王延明率百僚，封府库，备法驾迎颢。颢入洛阳宫，改元建武，大赦。以陈庆之为侍中、车骑大将军，增邑万户。颢将侯暄守睢阳，为后援。行台崔孝芬率兵攻之，城破斩暄。元天穆率众四万，攻拔大梁。又遣费穆将兵二万，攻虎牢。庆之还兵救之，天穆闻其至，惧欲北渡。郎中温子升曰：「主上以虎牢失守，致此狼狈。元颢新入，人情未安，今往击之，无不克者。大王平定京邑，奉迎大驾，此桓、文之举也。舍此北渡，窃为大王惜之。」天穆不能用，引兵渡河。费穆攻虎牢将拔，闻天穆北渡，惧无后继，遂降於庆之。进击大梁，大梁亦下。盖庆之以数千之众，自发銍县至洛阳，凡取三十二城，大小四十七战，所向皆克。魏军闻其兵至，皆亡魂丧胆；小儿闻庆之名，亦惊惧不敢出声。费穆至京，颢引入，责以河阴之事而脔斩之。人情大快。
　　先是敬宗之出也，仓皇北走，惟尔朱后随往，其余侍卫后宫皆安堵如故，颢一旦得之。自河以南，州郡多附，遂自谓天授，遽有骄怠之心。宿昔宾客近习咸见宠待，於扰政事。日夜纵酒，不恤军国。所从南来军士陵暴市里，朝野失望。朝士高子儒自洛阳逃至行在，帝问洛中事，子儒曰：「颢败在旦夕，不足忧也。」尔朱荣闻帝北出，即起兵南来，见帝於长子，劝帝南还，自为前驱。旬日之间，兵众大集，资粮器仗相继而至。聚兵河上，为克复京城之计。庆之闻荣南下，谓颢曰：「今远来至此，未服者尚多，倘知我虚实，连兵四合，何以御之？宜启天子，更请精兵，庶不忧荣兵之至。」那晓得颢既得志，密与临淮、安丰二王共谋叛梁，特以事难未平，须借庆之兵力，故外同内异，言多猜忌。闻庆之言，皆曰：「庆之兵不满万，已自难制，若更增其众，岂肯复为人用？大权一去，动息由人，魏之宗室於斯堕矣。」颢乃不用庆之计。庆之亦觉其异，密为之备。军副马佛念谓庆之曰：「将军威行河、洛，声震中原，功高势重，为魏所疑。一旦变生不测，可无虑乎？不若乘其无备，杀颢据洛，此千载一时也。」庆之曰：「始助之而卒杀之，不义，吾不为也。」
　　庆之与荣相持於河上。三日十三战，杀伤甚众，荣不能渡。有夏州义士为颢守河中渚阴，与荣通，求破桥立效，荣引兵赴之。及桥破，荣接应不及，颢悉杀之，荣大失望。又以颢军缘河固守，北境无船可渡，议欲还北，更图后举。黄门侍郎杨侃曰：「大王发并州之日，已知夏州义士之谋而来乎？抑欲广施经略，匡复帝室而来乎？古之用兵者，疮愈更战。况今未有所损，岂可以一事不谐而大谋顿废。今四方顒顒，视公此举，若未有所成，遽复引归，民情失望，各怀去就，胜负所在，未可知也。不若征发木材，多为桴筏，间以舟楫，缘河布列，数百里中皆为渡势，首尾既远，使颢不知所防。一旦得渡，必立大功。」高道穆亦曰：「今乘舆飘荡，主忧臣辱。大王拥百万之众，辅天子而令诸侯。若分兵造筏，所在散渡，指掌可克。奈何舍之北归，使颢得营聚，徵兵天下？此所谓养虺成蛇，悔无及矣。」荣尚未决，忽军士报称：「有一河边居民杨求见。」荣唤入，问欲何言。曰：「仆家族久居马渚河边，世授伏波将军之职。今闻元颢引梁军入寇，主上北巡，诸城失守。大王起兵匡复，大兵至此，无船可渡，只有造筏以济。仆有小舟数十艘，愿献军前，以为大王前驱。」荣大喜曰：「卿来，天助我也。」即命为向导，遂点贺拔胜、尔朱兆二将，编木为筏，领军一万，从马渚河乘夜暗渡。将士一登彼岸，呼声振地，个个奋勇争先。其时庆之守北中城，颢同安丰王延明、其子元冠受分守南岸。忽有兵至，四面杀入，黑夜中不测敌兵多少，军士先自乱窜。元冠受火急提刀上马，正遇贺拔胜，一枪刺死。尔朱兆杀入中军，欲捉元颢，颢与延明已从帐后逃去。杀到天明，守河兵散亡略尽。庆之在北中城晓得北兵偷渡，颢大败而逃，独力难支，只得收兵南走。荣闻二将告捷，便引大队人马尽渡黄河，分兵追赶。庆之七千兵士死亡过半，可怜一个南朝大将，忙忙如丧家之犬，急急如漏网之鱼。又值嵩高水涨，片甲不存，自料不能走脱，乃削去鬚发，诈为沙门，逃归梁国。梁王念其前功，并不治罪，封为右卫将军、永兴侯。
　　且说颢已逃去，都督杨津入宿殿中，洒扫宫阙，引领禁兵，直至邙山迎驾。荣引众将亦至，面奏战胜之事，请帝归朝。驾入京城，以人多疑惧，大赦安之。封荣为天柱大将军，兆为车骑大将军，其余将士皆论功加赏有差。
　　而颢自轘辕南出，至临颍，从骑分散。临颍军士江丰斩之，封其首以闻。元延明奔梁。临淮王颍复归於帝，帝不问。於是下诏解严。一日，接得边庭文书，报称韩楼余逆侵扰幽、蓟，丑奴称帝，以宝寅为太傅，进攻岐州。荣见帝曰：「臣请归北，以讨余贼。仍留天穆、世隆在京辅政。又铜鞮伯高欢在山东二年，捉伪王七人，又斩邢果於济南，功大宜赏，合加仪同三司之职，授为晋州刺史。」帝皆依奏。次日，荣即起程，帝亲送之郊，文武百官皆集。
　　荣归晋阳，使大都督侯渊讨韩楼於蓟，配卒甚少，骑止七百。或以为言，荣曰：「侯渊临机设变，是其所长。若总大众，未必能用。今以此众击此贼，必能取之。」渊行，广张军声，多设供具，亲帅数百骑深入楼境。去蓟百余里，值贼将陈周领马步万余，渊潜伏以乘其背，大破之，虏其卒五千余人，寻还其马仗，纵令入城。左右皆以为不可，渊曰：「此兵机也，如此乃可克耳。」渊度其已至，遂率骑夜进。昧旦，叩其城门。韩楼果疑降卒为渊内应，遂走。追兵擒之，幽州平。荣以渊为平州刺史。
　　贺拔岳奉命讨丑奴，谓其兄胜曰：「丑奴，勍敌也。今攻之不胜，固有罪，胜之，谗嫉将生。必得尔朱一人为帅而佐之。」胜为之言於荣。荣大悦，以尔朱天光为元帅，以岳与代郡侯莫陈悦为左右大都督副之。天光初行，惟配军士千人，马亦不敷。时赤水蜀贼断路，军至漳关，天光不敢进。岳曰：「蜀贼鼠窃，公何惧焉？若遇大敌，将何以战？」天光曰：「今日之事，一以相委。」岳遂进兵击贼於渭北，身自陷阵，贼众披靡，大破之。获马二千余匹，简其壮健以充军士。天光尚以兵少，淹留未进。荣闻之怒，遣参军刘贵乘驿至军，责天光，杖之一百，以军士二千人助之。丑奴闻官军至，自围岐州，遣大将尉迟菩萨以兵拒於渭北。岳以轻骑数十，自渭南与菩萨隔水而语，称扬国威。菩萨令省事传语。岳怒曰：「吾与菩萨语，尔何人也？」射杀之。明日，复引百余骑隔水与贼语，稍引而东，至水浅可涉之处，岳即驰马东出。贼以为走，乃弃步兵，轻骑渡水追岳。岳先设伏於横冈，贼至伏发，岳还兵击之，贼败走。乃下令：「贼众下马者勿杀。」贼悉投马，俄获三千人马。遂擒菩萨，降步卒万余，并收其辎重。丑奴闻之，北走安定，置栅於平亭。岳乃停军牧马，宣言天时将热，未可行师，俟秋凉再进。获丑奴觇候者，纵遣之。丑奴闻候者言，信以为实，散众耕於细川。使其将侯元进领兵五千，据险立栅，其余千人已下为栅者甚众。岳知其势，密分敕诸军即日俱发，攻元进大栅，拔之。所得俘囚一皆纵遣，诸栅闻之皆降。昼夜迳进，直抵安平城下。丑奴弃城走，岳轻骑追之。及平凉，贼未成列，副将侯莫陈悦单骑冲入贼中，於马上生擒丑奴，因大呼曰：「得丑奴矣！」众皆辟易，无敢当者。后骑益集，遂大破之。官军进逼高平，城中执萧宝寅以降，於是三秦皆复，关中悉平。二逆解至京师，宝寅赐死，斩丑奴於东市。论平贼功，加天光侍中、仪同三司，以贺拔岳为泾州刺史，侯莫陈悦为渭州刺史、步兵校尉。宇文泰从岳入关，以功迁征西将军，行原州事。时关、陇雕弊，宇文泰抚以恩信，民皆感悦，曰：「早遇宇文使君，吾辈岂从乱乎？」此宇文氏得关中之本也。
　　再说高欢平定山东，忽得圣旨，职升仪同，迁为晋州刺史，大喜，忙别了同寅文武，赶回并州。一日，到了晋阳，天色已晚，就往上党坊来。昭君接见，向前称贺道：「前为军将，今作朝臣，妾亦与有荣施。」欢大悦。斯时高澄年八岁，女端娥年十三，幼女亦渐长成。昭君抱出高洋来见，欢笑曰：「吾出门时，汝尚怀於母腹，今亦二岁矣。」设酒共饮，各诉离情。昭君指着高洋道：「此儿甚奇。在腹时，吾一夜坐在黑暗中，忽满房如月之明，巨细皆见。儿女共视，则云白光从我身出。又将产之夕，梦见一龙，头挂天，尾垂地，张牙舞爪，势状惊人。生下来胸旁俱有鳞形，看来必是非常之物。」
　　欢戒勿泄。明日，进见尔朱荣，参拜毕，首贺反正之功，次谢荐己之惠。荣大喜，谓欢曰：「君往晋州，善自为之。国家以晋阳为根本，晋阳以晋州为屏障，治内御外，须小心在意。」欢俯首听命，乃启曰：「六浑蒙大王委托，敢不竭力。然必辅佐有人，斯克不负厥职。请以孙腾为晋州长史，段荣为主簿，尉景、厍狄乾、窦泰为副将，愿大王赐此数人同往。」荣皆许之，欢复拜谢。既退，拜望亲友，皆设宴相留。忙了数日，正要打点起程，忽刘贵奉荣之命来告曰：「大王闻君有女端娥，与世子菩提年貌相当，欲娶为妇，特命下官前来作伐。」欢曰：「王何以知我有女？」贵曰：「王府有一相士张文理，为王所信。前从上党坊过，偶见令爱，相貌非常，额前紫气已现，不出三年定为帝后，故大王闻而求娶。」欢曰：「此乃谎诞之谈，大王何为信之？若说对亲，齐大非偶，何敢承命？况小女貌陋德薄，岂堪上配世子？愿兄好言谢之。」刘贵见他不允，便即别去。欢进与昭君言之，昭君曰：「尔朱作事凶暴，恐难长保富贵，我亦不欲将女归之。」欢曰：「但恐此事刘贵未必能了，我将自往见之。」便即上马往太原府来。但未识此段姻事能回绝尔朱否，且听下回再述。
第十七卷     赵嫔无辜遭大戮　世隆通信泄群谋
　　话说六浑不欲对婚，又恐刘贵不善回复，亲自上马来见天柱。其时刘贵尚未出府，六浑禀见，荣即召入，谓六浑曰：「吾子岂不堪为君婿耶？奈何拒我之命？」六浑曰：「非敢拒也，窃念大王勋名盖世，四海一人。世子将承大业，非帝室名媛、皇家淑女，不足为配。六浑之女出自寒微，何敢攀鳞附凤？」荣闻言大喜道：「卿既不欲，我亦不强。」遂与刘贵赐坐共谈。又谓欢曰：「晋州重地，卿宜速往，亦不必再来见我了。」欢拜谢而出。贵退，语欢道：「非君自来，几触其怒。」
　　次日，同了尉景等五人一齐起行，合府文武俱来饯送。斯时仆从如云，车马拥道。昭君坐在车中，前呼后拥，回忆逃奔并州时，气象大不相同，好不快意。将近晋州，官吏军民皆出郊远接。盖魏时刺史之任最重，兵马钱粮皆属掌管，生杀由己，俨如一路诸侯。六浑到任以后，惠爱子民，抚恤军士，刑政肃清，晋州百姓人人感悦。一日，昭君语欢曰：「吾在此安乐，未识父母在家安否？欲到平城探望一次。」欢道：「不必，吾遣子茂去迎接一家到此便了。」遂令子茂前去，未及一月，娄家夫妇俱已接到。父女相见，俱各大喜。内乾曰：「高郎有志竟成，果不负吾女。」欢曰：「男儿不能建非常之业，尚居人下，何足挂齿。」说罢大笑。於是署娄昭为都督，以爱君嫁窦泰为妻，内乾夫妇大悦。
　　话说晋州有一居民，姓穆，名思美。生一女名金娥，年十七，容色美丽。
　　有邻人子李文兴欲娶之，思美不从，文兴画成此女形象，献於汾州刺史尔朱兆。兆悦其色，文兴为硬媒，遣人抢女而去。思美惶急，来到刺史辕门喊救。
　　六浑唤进，问其备细，即命段荣领轻骑二十追往，拿住文兴，夺女以归，竟将文兴问罪，断女还家。思美虽已伸冤，犹惧尔朱兆不肯干休，再来劫夺，便央孙腾转达，情愿献於六浑为妾。六浑以问昭君，昭君曰：「此女君已断还，而复自娶，恐招物议，并非妾有妒心也。」六浑道：「自他心愿，娶之何害？况前见此女实有倾城之色，吾不忍拒之。」遂乃择日纳之后房。尔朱兆闻之大怒。一日，来到晋阳，荣正在赐宴。兆亦共饮，言於荣曰：「高晋州夺取部民之女为妾，恐干政体。」荣曰：「此细事，不足为六浑累也。」
　　酒半酣，从容问诸将曰：「一日无我，谁可主军？」众皆称兆。荣曰：「兆虽勇於战斗，所将不过三千骑，多则乱矣。堪代我者，惟贺六浑耳。」因戒兆曰：「尔非其匹，日后终当为伊穿鼻。」兆愈不悦。
　　荣性好猎，不问寒暑，列围而进，士卒必步伐齐壹，虽遇险阻，不得违避，一鹿逸出，必数人坐死。有一卒见虎而走，荣怒曰：「汝畏死耶！」即斩之。自是每猎，士卒如登战场。尝见虎在空谷中，令十余人空手搏之，毋得损坏皮毛，死者数人，卒擒得之，以此为乐。尝召天穆於朝，问以朝中动静。留数日，共猎於南山。天穆谏曰：「大王勋业已盛，四方无事，惟宜修政养民，顺时搜狩，何必盛夏驰逐，感伤和气。」荣攘袂大言曰：「灵后不纲，扫除其乱，推奉天子，乃人臣常节。葛荣之徒，本皆奴才，乘时作乱，譬如奴走，擒获即已。顷来受国大恩，未能混一海内，何得遽言勋业？如闻朝士犹多宽纵，今秋欲与兄戒勒士马，交猎嵩高，令贪污朝贵入围搏虎，不从命者斩之。乃出鲁阳，历三荆，悉拥生蛮北填六镇。回军之际，扫平汾胡。更练精兵，分出江、淮，萧衍若降，赐以万户侯；如其不降，以数千轻骑，渡江缚取以来。然后与兄奉天子巡四方，乃可称勋耳。今不频猎，兵士懈怠，安可复用哉？」天穆再拜曰：「非鄙怀所及。」
　　荣欲密树党援，易河南州牧、郡守，悉用北人为之。天穆归，附奏以闻。
　　帝览奏，疑之，谓天穆曰：「河南牧守皆克称职，况北人不暗南事，恐未可易。」天穆不悦曰：「天柱有大功於陛下，为国宰相，即请遍代天下之官，恐陛下亦不得违。如何启用数人，遂不许也？」帝正色而言曰：「天柱若不为人臣，虽朕亦可代。如其犹存臣节，无代天下百官之理。」天穆语塞而退。
　　荣见奏不允，大怒曰：「天子由谁得立，今乃不用我言耶？」先是散骑常侍高乾邕好任侠，其弟三人：次仲密，次敖曹，次季武，皆才勇。而敖曹尤武艺绝伦，人称之为楚霸王，皆与帝有旧。河阴之乱，乾乃聚兵於河、济之间，频破尔朱军。帝使人招之，遂同入朝。帝封乾邕为黄门侍郎，敖曹为散骑常侍。荣知之，奏帝曰：「此等皆曾叛乱，不宜立於朝廷。」帝不得已，并解其职，放还乡里，由是帝怀不平。
　　尔朱后容颜绝代，初入宫，与帝甚相欢悦，而性烈如火，又极嫉妒，六宫嫔御皆阻绝临幸，虽王府旧人，亦不得见帝一面。时三月中旬，帝见春色甚好，带了内侍数人，步入御园游玩，在千秋亭上凴栏观鱼。有宫人进前曰：「紫华宫赵贵人见驾。」帝令入，妃再拜。帝问曰：「卿何知朕在此而来？」
　　妃曰：「妾不知陛下在此，偶尔至园，闻帝在亭，特来朝见。」帝赐坐，与言昔日事，命宫人置酒共酌。盖妃本旧侍，帝素宠爱，以后故，阻绝旧情，故见面依依不舍。又谓妃曰：「朕不到卿宫几年矣？」对曰：「二年。」帝曰：「朕虽至尊，动息不能自主，致令抛弃卿家。」说罢愀然。少间，赵妃拜退，帝亦回宫。那知后已密知此事，设宴对饮，见帝默默不乐，后曰：「今日谁恼圣怀，对酒不饮？」帝曰：「懒於饮耳，无所恼也。」后曰：「陛下休瞒，千秋亭上赵妃以言语触犯，故帝不乐。明日妾为帝治之。」帝惊曰：「赵妃系朕旧人，与之略谈数语，有何触犯，劳卿责治？」后道：「擅出宫门，一罪也。私来见驾，二罪也。妾主中宫自有法度，陛下何得以私爱而庇有罪之人？」帝见其言词不顺，拂衣而起，后安坐不动。帝心愈恚，遂不顾而去。次日，后御九华殿会集诸妃、贵人，下令曰：「紫华宫赵贵人自恃旧宠，骄纵不法，擅入御园，私预帝宴，大乾宫禁。」遂执赵妃於阶下，命即勒死，埋屍苑内。诸妃见了，大惊失色，暗暗垂泪回宫。帝闻妃死，不胜伤感，然畏尔朱权势，只得容忍。因念世隆是他叔父，或可劝谕，乃使入告於后。世隆拜见，赐坐殿上。后问：「何事至内？」世隆曰：「臣有一言上达。娘娘主持内政，执法过严，帝心不安，故命臣进见，愿宏宽仁之度，毋拂圣怀。」后大怒道：「天子由我家得立，乃心爱他人而反致怨於我，何忘恩若此？但恨我父当日何薄天子不为而偏立之？」世隆曰：「天柱若自为帝，臣亦得封王矣。」世隆遂出，复命於帝曰：「臣奉陛下之旨劝谕一番，后自此改矣。」那晓尔朱后因帝不悦，凶悍愈甚，全无天子目中。
　　帝是时外制於荣，内迫於后，日夜怏怏，不以万乘为乐。唯幸寇盗未息，欲使与荣相持。及关、陇既定，告捷之日乃不甚喜，谓临淮王彧曰：「即今天下，便是无贼。」彧见帝色不悦，曰：「臣恐贼平之后，正劳圣虑。」帝恐余人觉之，因言曰：「抚宁荒乱，真是不易。」时城阳王徽、侍中李彧在旁，皆觉帝意，因日毁荣於帝，劝帝除之。帝亦惩河阴之难，恐终难保，由是密有图荣之意。荣又奏称：「参军许周劝臣取九锡，臣恶其言，已斥遣罢退。」盖荣望得殊礼，故言之以讽朝廷。帝称歎其忠心，益恶之。乃召心腹
　　旧臣侍中杨侃、李彧、右仆射元罗、城阳王徽、胶东侯李侃晞、济阴王晖业、尚书高道穆等入宫，密议其事。杨侃曰：「臣有三策，乞陛下自裁。」帝问：「何策？」侃曰：「密勒人马，将在京逆党尽行诛绝。发兵拒守太行山，绝其进犯之路，如有兵来，与之死战。诏发四方之兵，勤王救驾，或可扫除凶逆，侥倖成功。此上策也。」帝曰：「敌之非易。中策若何？」侃曰：「前日荣请入朝，视皇后 娐。密伏壮士宫中，赚之入内，刺杀之。即大赦，以安其党，其间或可获全。此中策也。」帝问：「下策若何？」侃曰：「任其所为，且图目下之安。此下策也。」帝曰：「卿之中策乃朕上策，众卿以为然否？」济阴王晖业曰：「荣若来，必有严备，恐不可图。」议至日晚，茫无定见。帝命且退。众官出，至太极殿北，忽见红灯拥道，人从纷纷，遣人探视，乃尔朱世隆坐在殿西廊下。众皆大惊，欲避不得。世隆已遣人来请相见，众臣不敢退阻，遂来西廊向世隆施礼。世隆问曰：「殿下众官在宫议何朝政，至此方出？」城阳王曰：「天子闲暇无事，召我等闲谈消遣。又因天柱不受九锡，欲赐以殊礼。言论良久，不觉至晚。」世隆冷笑曰：「帝欲赐天柱九锡，自应先与我语。诸公与帝商议一日，此中自有别情。但祸福自召，莫谓天柱之刀不利也。」说罢，起身便行。众官闻之，皆失色而散。
　　你道世隆为何等候在此？盖早上探得诸臣入内与帝私议，必有图害之意，故等待出来先行喝破，以挫诸臣之气。当夜归府，便即写书到晋阳，备说城阳、杨侃等数人终日在宫，密谋图害我家，大王若入朝必须预为之备。
　　荣得书大笑道：「世隆胆怯，彼何人斯，而敢图我耶？」其时天穆回并州，荣以书示之。天穆曰：「长乐为帝以来勤於为政，万几皆自主张，欲使大权复归帝室。城阳王等结党树援，为帝腹心，欲不利於大王，不可不信。」荣曰：「城阳王等皆庸奴，何敢作难？倘帝心有变，目今皇后怀孕，若生太子，我至京废黜天子，立外甥为君。若非太子，陈留王亦我女婿也，便扶他为帝。兄意以为何如？」天穆曰：「以大王之雄武，何事不可成功？且俟入朝，相机而动。仆虽不敏，愿效一臂之力。」荣大喜。次日，复以书示北乡公主。
　　北乡大惊曰：「王不可不虑。昔日河阴之役，京中百官皆不自保，怀恨实深，安得不生暗算？皇后深居宫中，外事不知。世隆探听得实，故来告也。妾为王计，不若且居晋阳，徐看朝廷动静。外有万仁、仲远、天光雄兵廿万，各据一方，内有世隆、司马子如、朱元龙秉理朝政，为王腹心之佐。王虽居外，遥执朝权，可以高枕无忧，何用入朝，致防不测？」荣曰：「天下事非尔妇人所知，我岂郁郁久居此者？」於是不听北乡之言，召集诸将，安排人马，带了妃眷、世子、王府寮属，亲拥铁骑五千，起身到京。正是先声所至，人鬼皆惊。那知大恶既盈，显报将至。管教：掀天事业俄成梦，盖世威权化作灰。
　　且待下回分剖。
第十八卷     明光殿强臣殒命　北中城逆党屯兵
　　话说尔朱荣离了晋阳，一路暗想：「朝中文武虽皆畏服，未识其心真假。」
　　因遍写书信投递百官：「同我者留，异我者去，莫待大军到京之后致有同异。」
　　众官得书，知他入朝必有大变，尽怀疑惧，胆怯者辞官先去。中书舍人温子升献书於帝，帝初冀其不来，及见书知其必至，忧形於色。武卫将军奚毅为人刚直，当建义之初，往来通命，帝待之甚厚，犹以荣所亲信，未敢与之言情。毅一日见帝独坐，奏曰：「臣闻尔朱荣入朝将有变易，陛下知之乎？」
　　帝佯曰：「不知。」毅曰：「荣有无君之心，臣虽隶其麾下，不肯助之为逆。若或有变，臣宁为陛下而死，不能事之也。」帝曰：「朕保天柱必无异心，亦不忘卿忠款。」毅退，召城阳诸臣，谓之曰：「天柱将至，何以待之？」
　　众臣皆劝因其入而杀之。帝问汉末杀董卓事，温子升具陈本末。帝曰：「王允若即赦凉州人，必不至决裂如此。」沉思良久，谓子升曰：「此事死犹须为，况未必死。吾宁为高贵公而死，不愿为常道公而生。」诸臣见帝意已决，皆言杀荣与天穆，苟赦其党，亦不至乱。
　　是时，京师人心惶惧，喧言荣入朝必有篡弑之事，又言帝必杀荣，道路籍籍，荣在途不知也。九月朔，荣至洛阳，停军城外，帝遣众官出迎。次日入朝，见帝於太极殿，赐宴内廷，世子菩提亦入见帝，宴罢出宫，还归相府。
　　众官皆来参谒。世隆、司马子如辈进内拜见北乡公主。明日，荣复入朝，帝又赐宴，欲即杀之，以天穆尚未召到，故迟而不发。荣举止轻脱，每入朝见，别无所为，唯戏上下於马。於西林园宴射，常请皇后出观，并召王公妃主共在一堂。每见天子射中，辄自起舞，将相卿士悉皆盘旋，乃至妃主亦不免随之举袂。及酒酣耳热，匡坐唱歌。日暮罢归，与左右连手蹋地，唱回波乐而出。刀槊弓矢不离於手，每有嗔嫌即行击射，左右恒有死忧。路见沙弥重骑一马，荣令以头相触，力穷不能复动，使人执其头以相撞，死而后已。狂暴之性比前更甚。常语帝曰：「人言陛下欲图我。」帝曰：「外人亦言王欲害我，岂可信之？」於是荣不自疑，每入，从者不过数十人，又皆不持兵杖。
　　先是长星出中台，扫大角。荣问之，太史令对曰：「除旧布新之象。」荣以为己瑞，大悦。其麾下将士皆陵侮朝臣，李显和曰：「天柱至，那无九锡，安须王自索也。亦是天子不见机！」郭罗察曰：「今年真可作禅文，何但九锡！」褚光曰：「人言并州城上有紫气，何虑天柱不应之。」世隆自为匿名书，榜於门云：「天子与城阳王等定计，欲害天柱。」取以呈荣，劝其速发。
　　荣曰：「何匆匆，帝无能为也。俟天穆至，邀帝出猎嵩山，挟之北迁，大事定矣。」使侍郎朱瑞密从中书省，索求太和年间迁都故事。奚毅知之，密启於帝。
　　九月戊子，天穆至洛阳。帝出迎之，荣与天穆从入大内，至西林园赴宴。
　　酒至半酣，荣奏曰：「近来朝臣皆不习武，今天下未宁，武备尤重。陛下宜引五百骑，出猎嵩山，简练将士。」帝闻其言不觉失惊，乃曰：「近日精神未健，且缓数日行之。」宴毕，二人辞出。帝谓同谋诸臣曰：「事急矣，迟则恐无及也。」乃谋伏李侃晞等及壮士十余人於明光殿东廊，俟其入杀之。
　　王道习曰：「尔朱世隆、司马子如、朱元龙此三人者，皆荣所委任，具知天下虚实，亦不可留。」杨侃曰：「若世隆不存，仲远、天光岂有来理？宜赦之。」徽曰：「荣腰间尝有刀，或能狼戾伤人，临事愿陛下起避之。」安排已定，专候荣入。次日，荣与天穆并入，坐食未讫，即起而去。侃等从东阶上殿，见二人已至中庭，遂不敢发。明日壬辰，帝忌日；癸巳，荣忌日，皆不朝。甲午，荣暂入，即诣陈留王家，饮酒大醉，遂言病发，连日不入。帝谋颇泄，预谋者皆惧。城阳王言於帝曰：「以生太子为辞，彼必入贺，因此毙之。」帝曰：「后孕九月，可言生儿乎？」徽曰：「妇人不及期而产者甚多，彼必不疑。」帝从之，宣言皇子生。诸人先於殿东埋伏，遣徽驰骑至荣第告之。荣方与天穆博，徽进曰：「皇太子生，帝令吾来报知。」荣犹不起。
　　徽以手脱荣之帽，盘旋欢舞，兼殿内文武传声趣之，荣遂止博，与天穆并马入朝。帝闻荣到，面色顿异，左右曰：「陛下色变。」帝连索酒饮之。子升在殿作赦文已成，执以出行，至朝门，正遇荣自外至。问：「是何文书？」
　　子升颜不改色，曰：「赦。」荣不取视，遂入见帝。帝在东廊下西向坐，荣与天穆在御榻西北南向坐。城阳王入，始一拜，荣忽举首见光禄少卿鲁安、典御李侃晞等抽刀从东户入，觉有异，即起趋御坐。帝先横刀膝下，遂迎而手刃之，荣仆地。天穆欲走，安等持刀乱斲，同时皆死。世子菩提、骑将尔朱阳观及从者三十余人尽斩之。帝视荣手板上有数牒启，皆左右去留人名，非其腹心皆在去数，因曰：「竖子若过今日，不可複制。」於是内外喜噪，百官入贺。帝登阊阖门，下诏大赦，欢庆之声遍於洛阳。遣武卫将军奚毅、前幽州刺史崔渊将兵镇守北中城。是夜，尔朱世隆奉北乡公主，帅荣部曲，焚西阳门出，屯兵河阴。
　　先是卫将军贺拔胜与荣党田怡等闻变，奔赴荣第。时宫门未加严备，怡等议即杀入大内，为天柱报仇。胜止之曰：「天子既行大事，必当有备。吾等众少，何可轻动？但得出城，更为他计。」怡乃止。及世隆走，胜遂不从。
　　朱瑞虽为荣所委任，而善处朝廷之间，帝亦善遇之，故中路逃还。荣素厚司马子如，荣死，自宫突出至荣第，弃家不顾，随荣妻子出城。世隆即欲北还，子如曰：「兵不厌诈，今天下汹汹，惟强是视。当此之际，不可以弱示人。
　　若亟北走，恐将士离心，变生肘腋。不若分兵守河桥，回军向京，出其不意，或可成功。假使不得所欲，走亦未迟，亦足示有余力。使天下畏吾之强，不敢畔散。」世隆从之，收合余众来攻北中城。奚毅知有兵到，忙领人马出城迎敌。那知京兵脆弱，怎敌世隆之兵，兵刃方接，三军败走。毅亲身搏战，见兵众散乱，心已慌怯，被田怡一刀斩於马下。崔渊拍马欲逃，亦被乱军杀死。世隆乘胜遂据北中城，令将军田怡护从府眷，屯兵城内；身率诸将屯兵城外，遥对洛阳，为进击之势。朝廷大惧。前华阳太守段育与世隆有旧，遣慰谕之。世隆怒其言直，斩首以狥。十月癸巳朔，尔朱度律将骑一千，皆衣白衣，旗号如雪，来至郭下索太原王屍。帝升大夏门以望之。外兵遥望城上围绕龙凤旗旌，知是驾至，乃齐呼：「万岁枉杀功臣！」帝遣主书牛法尚谓之曰：「非朕忘恩负义，实为社稷大计。太原王立功不终，阴图篡逆，王法无亲，已正刑书。罪止荣身，余皆不问。卿等若降，官爵如故。」度律对曰：「臣等从太原王入朝，忽致冤酷，今不忍空归，愿得太原王屍，生死无恨。」
　　因涕泣，哀不自胜。群皆恸哭，声振城邑。帝亦为之怆然，又遣侍中朱瑞齎铁券赐世隆。世隆曰：「太原王功格天地，赤心为国，东平葛荣，南退梁军，西灭丑奴，北剪韩楼，功不在韩、彭之下。长乐不顾信誓，枉加屠害。今日两行铁字，何可深信？我不杀汝，归语长乐，吾为太原王报仇，终无降理。」
　　瑞不敢再言，归白於帝。帝乃出库中金帛，悬赏於城西门外，广募敢死之士，以讨世隆，一日得万人。以车骑将军李叔仁为大都督帅之，与度律战於郊外。
　　无如兵未素练，日有杀伤，不能取胜。而度律亦以所将兵少，敛兵暂退。
　　且说尔朱后连日不见帝驾入宫，夜来又梦见太原王浴血而立，心恶其不祥，因问宫使曰：「天子近来议事在那一殿？」答曰：「在明光殿。」后曰：「为我去请驾来。」宫使领命而去，还报曰：「帝不在宫，与众官上城去看河桥军马了。」后大惊疑，暗忖道：「莫非吾父生逆，致有军马临城？」遂召司殿内臣问之，内臣不敢隐瞒，将太原王被害、世隆兵屯河桥报仇情事，一一奏知。后闻之神魂飞散，放声大哭。宫女扶睡龙牀，饮食不进者三日。
　　内侍奏知，帝入宫揭帐，坐於后侧，谓之曰：「尔父将行弑逆，朕迫於救死，不得不尔。卿念父女之情，亦当重夫妇之义。」劝谕再三，后涕泣不语。帝嘱宫人小心奉侍，遂起身出宫。是夜，皇子生，下诏大赦。帝复入宫看视，后已起坐，因问：「河桥军马曾退否？」帝曰：「未退。」后曰：「妾欲致书於母，劝其退军。」帝曰：「卿若劝得兵退，足见卿忠心为我。」后即写书，曲致申好之意。帝大喜，便遣后亲近内侍将书送去。先到世隆军前，世隆拆书一看，大怒道：「此非后笔，乃诈为之耳。」将来人逐出营门，内侍抱头鼠窜而归。帝知世隆不肯罢兵，会集群臣共议却敌之策。众皆惶惧，不知所出。通直散骑常侍李苗奋衣起曰：「今小贼唐突如此，朝廷有不测之危，正是忠臣义士效节之日。臣虽不武，请以一旅之师为陛下迳断河桥。」城阳王高道穆皆以为善。苗乃募敢死之士五百人，安排火船在前，战船在后。一更时分，从马渚上流乘船夜下，约远河桥数里，将火船一齐点着，风吹火燄，烟透九霄，河流迅急，倏忽而至，河桥两旁皆已烧着。尔朱氏兵在南岸者望见火光烛天，河桥被烧，争桥北渡。俄而桥绝，溺死者甚众。苗将三百余人泊於小渚，以待南军接应。久之，全不见有援军到来。世隆兵至，见官军孤弱无援，尽力击之，杀伤殆尽。李苗亦身被数创，仰天大呼，赴水而死。世隆见河桥已断，亦不敢久留，连夜收兵北遁。次日，帝闻苗死，甚加伤惋，赠封河阳侯，諡曰忠烈。犹幸世隆兵退，心下稍安，乃诏源子恭将兵一万，出西道镇太行丹谷，筑垒以防之。司空杨津奏曰：「今天宝已死，世隆虽退，然其党尚多，万仁据有汾、并，仲远雄镇徐州，皆兵强将勇。天光独佔关西五路，侯莫陈悦、贺拔岳之徒辅之。一朝有变，入犯最近，尤可寒心，宜各加官爵以慰之。」朱元龙进曰：「关西一路，臣愿齎敕前往，慰谕天光，就招泾、渭二州刺史使之归顺，管教陛下无忧。」帝大喜，就命元龙齎了敕书，即日登途而去。未识天光肯受命否，且听下回细说。
第十九卷     战丹谷阵亡伯凤　缩黄河天破洛阳
　　话说孝庄帝惧尔朱余党反乱，赦罪加爵，先遣朱元龙安抚关西。又闻世隆至建州，刺史陆希质闭城拒守。世隆攻拔之，屠杀城中人民无遗，惟希质走免。乃召杨昱将募士八千，出东道讨之。先是高敖曹放归田里，复行抄掠，荣诱而执之，拘於晋阳。及入朝，带之来京，禁於驼牛署。荣死，帝引见，劳勉之。高乾闻帝诛荣，亦自东冀州驰赴洛阳。帝以乾为河北大使，敖曹为直阁将军，使归招集乡曲，纠合义勇，为表里形援。帝亲送之河桥，举酒指水曰：「卿兄弟冀部豪傑，能令士卒致死。日后京城有变，可为朕河上一扬尘也。」乾垂泪受诏，敖曹拔剑起舞，激昂慷慨，誓以死报。帝壮之，二臣辞去。
　　帝还朝，入见后，时太子生十八日。后体已健，与帝并坐於御榻之上。
　　帝问曰：「尔家叔姪弟兄谁强谁弱？」后曰：「世隆、天光辈皆庸才，惟万仁雄武难制，又刚暴好杀，若有变动，东师诸将皆非其敌。不惟陛下不免，恐妾亦难保，窃为陛下忧之。」帝歎曰：「人事如此，未识天意若何？朕闻卿素晓天象，今夜同往一观可乎？」后应曰：「可。」宫中自有高台一座，以备观星望气之用。於是夜宴过后，待至三更时分，帝与后同登台上。万里无云，星月皎洁。后指谓帝曰：「此文昌星也，色甚暗，主大臣有灾。此中台星也，其光乱，主朝纲不静。紫微星，帝座也，光尚明而位已失，奈何？」
　　帝少时亦曾习学天文，略识星象，细视之，果然。又见东方一星，豪光烁烁，紫气腾腾，其上有云成龙虎状。后大惊曰：「此天子气也！不知谁应之。」
　　看罢，长歎一声。帝亦知之，曰：「我不久矣！」相与欷歔泣下。明日，帝召司天太史问之，言与后合，心益不乐。今且按下不表。
　　且说朱元龙过了潼关，行至泾州，其时天光、侯莫陈悦皆在泾州与贺拔岳商议进退。闻元龙至，邀接入城相见。天光谓之曰：「汝事天柱不终，改事帝室，来此何干？」元龙因述朝廷赦宥之恩、招徕之意，「欲其免生疑惧，臣附王家」。天光闻之，大怒曰：「汝忘天柱大德，乃以利口诱我耶？」欲拔剑斩之。贺拔岳急起，止之曰：「将军勿性急，元龙乃君家故人，有话细商。」天光会意，遂复坐下。岳曰：「天子既加恩我等，自当拱手归顺。今夜就修文表，烦兄转达便了。」因留元龙私署住下。天光退而问计，岳曰：「吾闻汾州万仁已据晋阳，必引兵问阙。俟朝廷北御万仁，吾等暗袭京师，便可得志。若杀元龙，彼必严备西路，未可长驱入洛也。吾阳为臣服，按兵不动，以弛朝廷之备。」天光、陈悦皆称善，於是厚待元龙。其实岳之意，不欲天光起兵，假言止之也。
　　再说尔朱兆闻荣死，自汾州率轻骑三千，进据晋阳，以为根本。闻北乡公主及世隆军至长子城，飞骑来见，询问天柱被害之由，切齿怒曰：「彼既酷害天柱，宁得复为之臣？不如另立新君以令天下，然后举兵复仇。但元氏子孙不知何人可立？」世隆曰：「并州行事、太原太守长广王晖，可奉以为帝。」乃回并州，共推晖即皇帝位。改元建明，立尔朱氏为后，即兆长女也。
　　大赦。兆与世隆俱进爵为王。於是建立义旗，传檄属郡，整率六师，为直取洛阳之计。又欲征发晋州人马，虑欢不从，乃以新主命，封欢为平阳郡公，赐帛千段，召其同来举兵。欢不欲往，遣长史孙腾诣晋阳，致书於兆曰：
　　欢承太原王厚恩，待我以国士，与我以富贵，虽粉身碎骨，不足以报。辄闻大变，痛心疾首，欲兴师问罪，自惭力弱。足下风驰电掣，举兵犯难，雪不共之仇，伸家门之怨，欲以欢为前驱，肝脑涂地亦何敢辞？特山寇未平，今方攻讨，不可委去，致有后忧。寇平之后，定当亲率三军，隔河为犄角之势。
　　万仁见书不悦，谓孙腾曰：「远语高晋州，吾得吉梦。梦与吾先人登高丘，丘旁之地耕之已熟，独余马兰草。先人命吾拔之，随手而尽。以此观之，往无不克。今晋州不能自来，当遣一将来助，庶见同盟之义。」腾还报。欢曰：「兆狂愚如是，敢为悖逆，吾势不得久事尔朱矣。如不遣将相从，彼必觉吾有异。」谓尉士真曰：「必得君去，方免兆疑。」士真领命，即日起行，来到晋阳，见兆曰：「晋州不暇随征，特命仆居麾下，稍效奔走。」兆大悦曰：「士真来，吾无忧矣。」
　　於是万仁自领精骑五千为先锋，北乡公主同了世隆权主中军，度律彦伯为后队，催起人马，即日进发。行至丹谷，有都督崔伯凤领兵守把，兆攻之，关上矢石交下，不能前进。兆令军士辱骂以激之，伯凤怒，亲自出战。方排开阵势，兆大喊一声，单骑冲入，将伯凤一枪刺死，兵众乱窜。遂乘势杀进谷口，守兵尽逃。源子恭闻谷口已失，亦率众退走。兆於是倍道兼行，一日夜行七百里，直至黄河渡口。先是半月前，渡口有一居民梦人谓之曰：「尔朱兵马将到，命汝为灅波津令，缩黄河之水，以利其济。」梦觉，逢人言之，人皆以为妄。不三日，其人遂死。兆至河口，正因洪流阻住，无计可施。忽有一白衣人来至军前，高叫道：「大兵欲渡，须随我去。」兆召而问之，其人曰：「灅波津河流极浅，徒步可涉。我为引路，以济大军。」兆奇其言，便引众随至津边。其人一跃入水，俄而云雾四塞，狂风大起，良久风息，水势大退。令人试之，水不及马腹。兆大喜曰：「此天助我也。」策马竟渡，大众尽济。忽焉狂风又起，黄沙蔽地，大雾遮天，日黑如夜。兵至洛阳，城中全不及觉，遂入城，兵围大内，擂鼓呐喊。天忽开朗，宿卫人始知敌至，仓猝之际，枪不及持，箭不得发。见杀伤数人，遂皆散走。
　　时帝在宣政殿，正忧丹谷失守，与群臣商议拒敌之策，欲自帅军讨之。
　　华阳王鸷曰：「黄河阻隔，兆安得渡？帝不必轻出。」忽闻外面喊声如沸，遣侍者出视，无一回报。帝知有变，自带内侍数人，步出云龙门观望，见城阳策马从御街过，连呼数声不应，回头一看而去。急欲退步，贼骑已至，执帝送至永宁寺，锁於楼上。帝失头巾寒甚，就人求之，人莫之与。兆入宫纵兵大掠，搜获临淮王彧、范阳王诲、青州刺史李延宾等数人，皆斩之。进至后宫，后闭门拒之。兆出坐殿上，用天子金鼓，设刻漏於庭。命尔朱智虎入见皇后，假言欲立太子为帝。智虎进内，扣宫求见，述兆之言。后信之，命乳保抱出太子，至显阳殿见兆。时太子生二月矣。兆怒目视之，即将太子扑杀阶下，并乳保杀之。是夜宿於宫中，污辱嫔御、妃主。
　　次日，下令百官不许一名不到，如违立斩。於是文武皆集，俯首惟命。
　　兆素恶城阳王，知已逃去，着各处严捉。城阳走至南山，茫无所投，想起洛阳令寇祖仁，一门三刺史皆己所引拔，定念旧恩，必能庇我於难。遂往投之。
　　尚有黄金百斤、马五十匹，祖仁利其财，外虽容纳，私谓子弟曰：「闻尔朱兆购募城阳王，得之者封千户侯，今日富贵至矣。」乃假言怖之云：「风声已露，官捕将至，王不如逃於他所，以待事平。」城阳惧，单骑而走。祖仁使人邀於路杀之，送首於兆。兆亦不加功赏。一夜梦徽谓己曰：「我有黄金二百斤、马百匹在祖仁家，卿可取之。」兆既觉，以所梦为实，即掩捕祖仁，征其金、马。祖仁只道被人首告，望风款服，实供得金百斤、马五十匹。兆疑其故意匿半，依梦征之，严刑拷问。祖仁惧死，将家中旧有金三十斤，尽以输兆。兆犹不信，发怒，执祖仁悬首高树，以大石坠足，捶之至死。又抄掠其家资，并其子弟杀之，方罢。
　　未几，世隆及北乡公主至，意兆必远接，而兆自恃功高，竟不出迎。世隆不悦，入城安营於教场地面，乃与度律彦伯、司马子如、刘贵等一齐入朝。
　　兆见世隆，全不加礼，责之曰：「叔父在朝耳目应广，如何今天柱受祸？」
　　按剑瞋目，声色俱厉。世隆逊辞拜谢，然后得已，由是深恨之。尔朱后亦怨万仁行凶，闻其母已到京中，乘辇出宫私自来见，对了北乡大哭，诉兆无礼扑杀皇子，乞恩於母，欲保全帝命。北乡曰：「今日万仁必来见我，看他言意若何。」俄而兆至。北乡先称其功克光前人之业，兆大悦，知后在此，请见。后出，兆再拜。见后忧愁满面，因曰：「后何戚戚？帝杀天柱，我本欲杀帝，特看后面，只杀其子，幽之永宁寺中。」北乡曰：「太子已死，不必言矣。但汝妹年少，况你叔父所锺爱者。今天子生死权在姪儿，切莫加害，使完夫妇之好。」兆曰：「彼既负恩於前，我岂可留祸於后？后方年少，及时另招佳婿，不失终身富贵，於帝复何恋焉？」后变色曰：「忝为帝后而再图他适，此玷辱家门之事，宁死不为！」后又请於兆，欲见帝一面。兆命副将二人同随行。宫女送后入永宁寺中，帝见后，失惊曰：「此何时而卿来见我耶？」泪随言下。后抱帝大哭，曰：「妾今日忍死以待陛下耳。」帝曰：「我不得生矣。卿才勇过人，非寻常之女，异日或能一洗吾冤耳。」后且拜且泣曰：「妾终不负陛下。」言未久，兆已使人催迫。后不得已，辞帝下楼，泣下沾襟，左右无不洒泪。
　　北乡公主知后已回宫，欲要进宫看望，又恐万仁夺去军马，更何倚赖，只得住守营中。忽报仲远、天光来见，忙即请入。你道二人何以至京？盖前此天柱死，仲远反於徐州。敬宗命郑先护为主将，贺拔胜为副将以讨之。先护疑胜党与尔朱，屏之营外，故屡战不利。及洛阳已失，先护奔梁，胜遂降於仲远，於是仲远入洛。天光从岳之计，按兵不出。后闻兆已入京，故轻骑来见，同到营中参谒北乡。北乡见后，亦令劝兆勿杀天子。二人曰：「事势如此，恐言之无益。」二人辞退。未几，各还旧任。兆屡欲杀帝。一日，得高欢书，为陈祸福，不宜害天子受恶名。兆不悦，谓司马子如曰：「贺六浑何反作此言语？」子如曰：「六浑征天柱之难，欲大王行宽仁以结人心耳。」
　　因亦劝兆宜从六浑之言。兆曰：「汝勿言，吾思之。」但未识兆果不害帝否，且听下回分解。
第二十卷     救帝驾逢妖被阻　战恒山释怨成亲
　　话说司马子如前本党於尔朱，弃家从行。及回洛，见妻子无恙，深感朝廷宽宥之恩，顿改初志，欲救天子於难，故与兆言如此。一日，尉景来，置宴后堂，密与商之。景曰：「我来时，曾受六浑嘱咐，教我随机应变，有事来报。今君有救帝之心，不如密报晋州，令以兵来，我与尔为内应，以救圣驾。」子如曰：「吾观万仁不久将还并州，俟其去，然后可图。世隆辈无能为也。」景然之。
　　且说河西有一贼帅，名纥豆陵步蕃，手下精兵廿万，战将千员，其妻洞真夫人又有妖术，甚是利害。前敬宗在位，曾下诏征之，使袭秀容。及兆入洛，步蕃南下，兵势甚盛。故兆不暇久留，欲还晋阳御之，将朝中事托付子如。副将张明义与子如不睦，谗於兆曰：「子如之心不可测也。前者尉景在子如家中谈论大王过恶，至夜方散，不知谋议何事。」兆闻大怒，即召尉景问之。景性刚直，出语不逊。兆怒，仗剑下阶，欲斩之，景亦拔剑相迎。慕容绍宗急起止之，曰：「大王勿怒。」喝退士真。士真出，飞马而去。绍宗私语兆曰：「尉景，六浑至亲。今大王方仗六浑为助，奈何斩其亲将？若杀之，是离六浑之心，而生一敌也。」兆悟，乃召子如问之。子如曰：「士真背后并无伤犯大王一语。」兆曰：「此将军张明义言之，几误吾事。」因亦不追尉景，景奔归晋州。兆欲行，以世隆镇守洛阳，而先迁帝驾归北。时永安三年十二月十三日也。帝与侍卫等五百余人，铁骑三千，半夜起发。号令严密，人无知者。次日，朝臣方知帝去，有泣下者。欢在晋州，门吏忽报尉景至，急起接见，问：「何以仓猝归来？」景备述「兆欲害帝，与之争论，将加刃於我，故单骑奔归」。欢曰：「兆已起疑，必先迁驾，然后起行。」
　　因吩咐段韶、娄昭二将曰：「此地有恒山，地险而僻。帝驾北行，必从此过。汝二人点三千人马，伏於山下。驾至，要而截之，奉帝以归。」二将领命而去。那知此去，不惟救驾不成，反生出一件奇奇怪怪的事来。也是魏运将终，天使六浑又得一闺中良将。
　　再说娄昭、段韶领了三千军士，行至恒山脚下，紮着营盘。娄昭道：「此处山路崎岖，人烟绝少，恐有寇盗出没，须要小心防备。」段韶曰：「天寒地冻，兵士行路辛苦，尤不可贪睡失事。」於是坐在帐中设酒对酌，旁侍亲卒数人。一更以后，忽闻外面狂风大起，吹倒寨门，帐中灯烛尽灭，黑气罩地，咫尺莫辨。风定之后，灯烛渐明，帐中诸色俱在，单单不见了段、娄二人。副将、头目俱声诧异，点起火把，远近追寻，杳然不见。闹到天明，只得遣人飞报晋州。
　　欢闻之大骇，忙点轻骑三百，带了数将，亲自前来，到得大寨，天色已晚。随命诸将各守营内，独领三百军兵，进至恒山谷口安营。当夜独坐帐中，三百军人皆执刀侍立帐外。起更以后，果然狂风又作，黑雾迷天，左右灯火皆暗，独高公桌上火燄不灭。欢凝神静坐，只见一獠牙青面之怪在帐口欲进不进，拽满弓弦，一箭射去，大喝道：「着！」那怪中箭而逃，欢即追出。
　　俄而，灯火齐明，众皆无恙。欢乃知段、娄当夜果为妖精摄去，谓众曰：「鬼怪属阴，故夜间敢於横行。且俟明日进兵搜灭，以救二将。」於是坐守至晓，随即起兵前往。约走数里，全不见人。忽飞沙卷地而起，众皆迷目。又乱石如雨点打下，不能前进。独六浑马上沙石不能近身，只得弃了众军，一骑向前。又行数里，天气开朗，见一座庙宇建在山冈之上，规模壮丽，甚是显赫。
　　行至庙前，门上悬一大额，额书：「恒山大王之庙。」下马走入殿内，坐着一尊神道，仪从整肃，炉中香烟袅袅。回头一看，娄昭、段韶俨立在旁，容貌服饰不异生平，四体皆化为石，大骇道：「是何妖邪弄人若此？但如何解救？」庙中又寂无人影，即欲一问，亦不可得。一时大怒，遂拾取黄泥一块，在粉墙上大书：
　　魏晋州刺史高，谕恒山王知悉：有部将二员，被汝摄来，变为石人。三日之内，将二人送还，万事全休。如若不从，定当拆汝庙，毁汝像，决不轻恕！勿贻后悔。
　　写罢，出庙上马。听见隔林有伐木之声，寻声而至，见一樵夫，呼而问之曰：「庙中是何神道？谁人供奉在此？」樵夫曰：「是山主之庙。此山有百里广大，居民无数，皆伏大王管辖。大王在日，法术高强，能呼风唤雨，走石飞沙，人在百里之外，能凭空摄来，故人人畏服。去年亡过，遗下一女，号桐花公主，掌管山中事业，为此建庙在此。凡有过客，须入庙焚香祭献，方得安静过去。如有触犯，被大王摄至庙中，变为石人，永世不得超生。」高公道：「我正为此问你。我有部将二人被他摄来，化为石人，未知如何可以解救？」樵夫曰：「若要解救，须求女王。女王法术与大王一般。」高公曰：「女王何在？你去对他说，我是晋州刺史，叫他速来见我。」樵夫大笑道：「女王一山之尊，就是皇帝也召他不动，何况一个刺史。」说罢，奔入林中去了。
　　六浑又气又恼，欲去求他，心上不甘；欲竟出去，此事作何处置？又乘风沙进来，走过几个冈岭，认不出旧路。看看日色将午，腹中又饥，只得觅路下山。才转一湾，忽金鼓震地，山凹内拥出一队人马。枪刀密布，剑戟如麻，引出红旗一面，大书「桐花女帅」。青鬃马上坐着一位女子，锦袍绣甲，手执双刀，生得轻盈体态，容貌如花，高叫道：「甚么晋州刺史，敢来这里送死！」高公道：「只我便是。」女王道：「你莫非朔州贺六浑么？」高公道：「既知我名，何不下马投拜？」女王笑道：「我便肯了，只怕手中两把刀不肯。」高公便喝道：「胡说！」女王也不回言，舞刀直前，高公挺枪而迎。众将皆来助战，女王喝退，与欢战了数合，回马便走。高公追去，只见女王身边取出红绳三尺，望空一抛，顿时黄云陡起，云中一条火龙张牙舞爪，飞下拿人。六浑见了惊得神魂失据，口中大喊一声，似有一道豪光迸起，火龙落地，云影全无。女王见火龙拿他不住，便道：「将军果是英雄。但有一言，天色已晚，将军人马俱困，欲屈到小寨权住一宵，明日送还二将，将军能无惧否？」六浑暗想：「欲与力敌，孤掌难鸣，不如到他寨中以好言谕之。」便应道：「我何惧哉！」
　　女王收转兵马，六浑挺身随行。又行数里，望见寨门，气象甚是严整。
  </div>
  <div class="pagination">
   <a href="南北史演义_page11.html">
    上一页
   </a>
   <span>
    ...
   </span>
   <a href="南北史演义_page7.html">
    7
   </a>
   <a href="南北史演义_page8.html">
    8
   </a>
   <a href="南北史演义_page9.html">
    9
   </a>
   <a href="南北史演义_page10.html">
    10
   </a>
   <a href="南北史演义_page11.html">
    11
   </a>
   <span class="current-page">
    12
   </span>
   <a href="南北史演义_page13.html">
    13
   </a>
   <a href="南北史演义_page14.html">
    14
   </a>
   <a href="南北史演义_page15.html">
    15
   </a>
   <a href="南北史演义_page16.html">
    16
   </a>
   <a href="南北史演义_page17.html">
    17
   </a>
   <span>
    ...
   </span>
   <a href="南北史演义_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
