<!DOCTYPE html>
<html>
 <head>
  <meta charset="utf-8"/>
  <title>
   两晋秘史 - 第 12 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   两晋秘史 - 第 12 页/共 18 页
  </h1>
  <div class="content">
   第一九零回  赵人入寇陷沔邾

　　九月，赵王虎将军夔安率兵七万来攻沔南及邾城。　　初，陶侃在武昌，议者以江北有邾城，宜分戍之。侃每不答，而言者不已。侃乃度木桥，引将佐语之曰：“我所以当寇者长江耳。邾城隔在江北，内无所倚，外接群夷。夷中利深，晋人贪利，夷不堪命，必引虏入寇，此乃致祸之由也。若羯虏有可乘之会，又不资于此矣。”众服其言。　　至是，庾亮欲伐赵，使毛宝、樊峻戍之。虎果然使夔安等将兵来攻，毛宝使将陈忠五人率兵五千出拒。兵至江北岸畔，忽见尘头起处，一军阻住，为头首将夔安，挺枪拍马而出，与陈忠并不打话，互相交战三十余合，不分胜败。忽闻东南角上，喊声大振，桃豹引兵冲突而来。忠急分兵，不及，又与雄一军冲横而来，忠与四人共五将，竭力死战，不能抵挡，大败而逃。　　忠同五将被二路军马包围而来，皆被杀死。余兵无主，俱皆逃走。　　二人得胜，将二万轻骑来攻邾城。毛宝闻前军已陷，不敢出战，急遣人求救于庾亮。亮不即时遣兵去救，因此被安等攻陷邾城。毛宝、樊峻二人突围出城，赵兵后追，前无船渡，皆赴江而死。夔安既陷邾城，率众进寇江夏、义阳，二城皆降。　　安等又进围石城，竟陵太守李阳以兵七千人拒敌，大败而退。　　时庾亮犹欲迁镇，闻邾城陷乃止。　　却说赵王室贵戚豪恣，石虎患之。知李矩忠直，不惧豪恶，虎擢矩为御史中丞，由是内外肃然。虎口：“朕闻良臣如猛虎，高步旷野，而豺豹避路，今得中丞信然！”　　十月，却说燕王皝自以称王，未受晋命，遂使长史刘翔来建康，献捷论功。且言权假王位之意，更请刻期大举，共平中原。晋帝从之。时慕容皝又遣慕容恽慕容霸击宇文部，霸年十三，勇冠三军，所向无敌。　　丁亥六年正月，司空庾亮疾笃，召弟庚翼至卧所，嘱之曰：“吾历官至司空，人臣之位极矣。汝于吾死之后，善事主上，勿生异心，负吾清名也。此权今交付于汝，其柄不可移于他人，自取祸也。”言讫而卒。史说庾翼，字稚恭，乃庾亮弟也。丰仪秀逸，少有经纶大略。　　因是，庾亮临死，以权付彼。翼既代亮率领其众，举哀收殓，殡葬于武昌定金山。此时友人何充，闻知亮死已葬，欷歔叹曰：“埋玉树于地中，使人情何能已？”　　庾亮既死，成帝即以何充为中书令，庾翼都督江、荆等州事。时人疑翼年老，不能继其兄。翼乃悉心为治，戍政严明，数年之间，公私充实，皆称其才。　　却说慕容翰自密云山外，人宇文部降于逸豆归，豆归忌翰才名，欲害之。翰佯狂乞食，举国贱之，不复省录，以故得往来自由，山川形便，皆默记之。时燕王朝以翰因猜嫌出奔，虽在他国，常潜为燕计，乃使商人王车通市于宇文部，因而得入宇文部，见翰称说燕王使车迎殿下归国。翰与王车遂窃逸豆归名马，携其二子逃归。皝大喜，厚遇之，翰亦无二志矣。　　三月，却说赵王虎遣使遗汉王寿书，欲连兵入寇于晋，共分江南。寿大喜，即回书赏使，约定大举，使使去了。寿集舟师大阅于成都，龚壮谏曰：“陛下与胡通，孰若与晋通？胡豹狼也，既灭晋，不得不北面事之；若与争天下，则强弱不敌，危亡之势也！”群臣亦皆叩头泣谏，寿乃止。　　壮以为人之行，莫大于忠孝，既报叔父之仇，又欲使寿仕晋。寿不从，乃诈称病，龚壮遂辞归，以文籍自娱，终身不复到成都矣。　　

第一九一回  赵王发兵伐燕国

　　却说赵王虎恨燕与段辽在密云山击败其将麻秋，乃合兵五十万，巨船一万艘，自河通海，运粮一千一百万斛于乐安，徙辽西、北平、渔阳万余户于兖、豫、雍、洛城。自幽州以东至西狼山，大兴屯田，括取民马，如敢匿者腰斩，凡得四万匹。　　率众大阅于宛阳，欲击燕。　　燕王皝闻知大惊，集僚佐商议拒虎之计，而谓其子慕容恪曰：“石虎自以乐安城防守重护，蓟城南北，必不设备。汝宜率众由诡道，出其不意，去烧其积聚，屠其城池，可尽破也，‘不然兵至。”恪然之，即密统兵一万人，自騃騃寨直抵蓟城，遂破武津，人高阳，所至皆焚烧积聚，掠三万余家而去。　　石虎闻知大惊，恐失巢穴，果勒兵退还，伐燕之谋始停。　　虎既回国，命其次子石韬为太尉，与太子石宣迭日省可尚书奏事，不复启旨。司徒申钟谏曰：“庆赏刑威，后皇攸执，名器实重，不可以与人，庶可以防奸杜渐，以示轨仪。太子职在视膳，不当预政，庶人邃，覆车未远也。且二政分权，鲜不阶祸；爱之不以道，适所以害之也！”虎不听。中谒者令申扁有宠于虎，宣亦昵之，使与机密。虎既不省事，不复启旨，而宣、韬皆好酣饮畋猎，由是除拜生杀之权，皆决于扁，自九卿以下，望尘而拜。　　却说汉王寿致书于后赵王虎，署曰：“赵王石君”，虎不悦，中书监王波曰：“寿既僭大号，今以制诏与之，彼必酬返，不若便为书与之。今挹娄国献楉矢石砮于陛下，可不以之遗汉？使其知我能服远方也！”虎然之，遣汉亡将李闳以书物持归报。阂至成都，寿下诏曰：“羯使使廷，贡其砮矢，赏其来使。”使人归告石虎，虎闻之大怒，黜波以白衣领职。　　

第一九二回  刘翔代求封燕王

　　却说燕使刘翔至建康，晋帝命黄门引见，问慕容镇军平安。　　刘翔对曰：“臣受遣之日，朝服拜章，未闻其苦。”翔因就启为玺求大将军、燕王章玺之事。帝命群臣参博，群臣朝议曰：“先王故事，大将军不处边，异姓不封王，其实不可。”翔对曰：“自刘、石构乱，长江以北，翦为戎薮，未闻中华公卿之胄，有能摧破凶逆者也！独慕容镇军，心存本朝，屡殄强敌，使石虎畏惧，蹙国千里，功烈如此，而惜海北之地不以为封邑，何也？吾非苟欲尊其所事，窃惜圣朝疏忠义之国，使四海无所劝慕耳！”　　尚书诸葛恢，乃翔之姊夫也，独主异议，以为夷狄相攻，中国之利，惟名与器，不可轻许。乃谓翔曰：“假使慕容镇军能除石虎，而复得一石虎也，朝廷何赖焉？”翔曰：“婆妇犹知恤宗周之陨，今晋室危险，君位侔元、恺，曾无忧国之心？　　慕容镇军枕戈待旦，心恒念之。而君更倡邪惑之言，四海所以不一，良由君辈耳！“因此朝命未下，翔留岁余，朝议终不决。　　会燕王复遣人上表，罪庾氏兄弟，又与冰书，责其当国不能雪耻。冰惧，乃与何充奏从其请，以皝为大将军、幽州牧、大单于、燕王，备物典策，皆从殊礼。以翔为燕郡太守，翔固辞不受。翔疾江南土大夫以骄奢酣纵相尚，尝因宴集，谓充等曰：“四海板荡，奄逾三世，宗社为墟，生民涂炭，斯乃庙堂焦虑之时，忠臣毕命之秋也！而诸君晏安江沱，奢靡傲诞，謇谔之言不闻，攻伐之功不立，将何以尊主济民乎？”充等甚惭，乃遣使持节册命，与翔偕北。公卿饯之，翔曰：“昔少康资一旅以灭有穷，勾践凭会稽以报强吴，蔓草犹宜早除，况寇仇乎？今石虎、李寿志相吞噬，王师纵未能澄清北方，且当从事巴、蜀；一旦石虎并寿而有之，据形便之地，以临东南，虽有智者，不能善其后矣！”众公卿皆无以答，惟中护军谢广曰：“是吾心也！”是日席散，各各还第。次早翔趣装，同使望本国而行。　　

第一九三回  汉修宫廷杀仆射

　　翔归燕，呈上玺绶，百官朝贺，皝大悦。　　燕王皝既受封为王，乃以子恪为度辽将军，率一万五千人去镇平郭。恪既受命，至镇抚旧怀新，屡破高丽之兵。高丽畏之，不敢入境，自此边地安然，民皆乐业。　　却说成王寿，初以俭约宽惠，得蜀人心服。李阂还，盛称说邺中繁庶，宫殿装饰；又言赵王虎以刑杀御下，故能控制境内。寿慕之，亦大修宫室。人有小过，辄杀以立威。当仆射蔡兴、李录谏之，皆坐直谏而死。因是民疲于赋役，思乱者众矣。　　

第一九四回  成帝崩立琅玡王

　　成帝壬寅八年正月朔，日食。豫州刺史庾怿与江州刺史王充之有隙，会充之回朝，因过豫州，怿以毒酒送王充之。充之觉其毒，以其酒与犬饮即毙，充之即归朝，密奏其过恶。成帝怒曰：“大舅已乱天下，小舅复欲尔耶？”怿使人窃听之，恐帝加罪，乃自鸩饮而死。　　六月，成帝不豫。时帝有二子丕、弈，皆在襁褓。帝自幼冲嗣位，既长颇有勤俭之意，至是疾笃，或诈为尚书符，敕宫门无得内入。宰相庾冰、何充等入内视疾，入宫见此符敕，皆不敢入。庾冰曰：“此必诈矣！”即遣人先入，推问果然，众始能入卧前。庾冰问曰：“陛下龙体若何？”帝曰：“朕恐旦夕必归阴，欲召卿托以后事。朕今崩后，丕、奕幼冲，难以临朝，欲遗调诏太后垂帘，卿宜尽心辅政，休负朕言。”冰半晌不答，自思帝二子皆在襁褓，恐上易世之后，亲属愈疏，为人所间。乃对曰：“目今石氏在赵，甚是猖狂；李寿居蜀，屡怀不仁；天下未安，四海纷纭，若立幼冲，恐非社稷之计，先圣有云：”国有强敌，宜立长君。‘今陛下之弟琅玡王岳，有仁德之风，不若立其为嗣，天下万幸也。“帝曰：”卿言至当！“　　何充曰：“父子相传，先王旧典，且今将如孺子何？”于是帝诏冰、充等及武陵王晞、会稽王昱、尚书令诸葛恢，并受顾命而崩。冰代为举哀发丧，立帝同母弟琅玡王岳为康帝，改号“建元”。孝康皇帝名岳，字世同，乃成帝同母弟也。初封琅玡王，在位二年，按谥法“温柔好乐”曰“康”。　　岳既即皇帝大位，谅阴不言，委政于冰、充二人而谓曰：“朕嗣洪业，乃卿二人之举也。”充曰：“陛下龙飞，臣冰之力也；若如臣议，不睹升平之世。”帝有惭色。时帝年二十一，颇留心万机，务在简约。雄武之度，虽有愧于前王；勤俭之德，足追踵于往烈矣。何充出朝，谓庾冰曰：“公劝先帝嗣今上，果应郭璞之谶云。”冰曰：“郭璞云何？”充曰：“郭璞有言曰：”立始之际，丘山倾。‘立者建也，始者元也，丘山主上讳也。然倾者恐不吉？“冰乃翟然叹曰：”如有吉凶，岂改易所能救乎？君可勿露。“二人言罢而散。　　七月，康帝封成帝子丕为琅玡王，弈为东海王，就葬成帝于兴平陵。康帝自徒行送丧，至阊阖门始坐辇舆。既葬毕，乃自回宫。　　十月，燕王皝乃率百官领家属迁于龙城。时有白龙黑龙各一，见于龙山，近侍奏知燕王皝，皝亲率群臣观之。备仪太牢，祀之于山上。须臾，二龙交合嬉翔，解角而去。皝大悦归宫，新宫曰“和龙宫”，又命建造佛寺于山上，名曰“龙翔寺”，赐大臣子弟为官。又立东庠于旧宫，以行乡射之礼。帝常亲临东庠，考试学生，其有经通秀异者，擢充近侍。是岁，始不用晋年号，自称十二年。　　

第一九五回  慕容皝击高句丽

　　时高句丽犯境，慕容翰言于燕王皝曰：“宇文屡为国患，今逸豆归篡窃得国，群情不附；加之庸暗，将用非才，国无防卫，军无部伍，臣久在其国，悉其地形；今若击之，百举百克。　　然高句丽去国密迩，必乘虚掩吾不备，此心腹之大患也。宜先平之，还取宇文如反手耳！二国既平，利尽东海，国富兵强，无内顾之忧，然后中原可图也。“皝大喜曰：”卿谋至善。然高句丽有二道，北道平阔，南道险狭，从何可往？“众将曰：”宜从北道。“翰曰：”不可。虏皆重北而轻南，宜率锐兵从南道击之，出其不意，丸都不足定也。别遣偏将出北道，纵有蹉跌，其腹心者已溃，四肢无能为也。“皝从之，自将精兵四万出南道，以翰及慕容霸为前锋，别遣长史王寓等将兵一万五千出北道，以伐高句丽。　　其主王钊闻知燕兵犯境，果遣弟武率精兵五万以拒北道，自引羸兵五万而备南道。时慕容翰已先至，与钊合战，不分胜负。燕王皝大兵继至，高句丽兵不敢交锋，望风而溃，因此大败。翰、霸诸将乘胜，兵不血刃直入丸都。高句丽王钊单骑走遁山谷。燕王皝入丸都城，获其主王钊母妻，使人去探北道之兵，回报王万与王武战于北道，都皆败没。武令勒兵还救丸都，皝大惊，命诸将休追王钊，使人去招其降，钊不从。皝欲穷追获钊，韩寿曰：“高句丽之地，不可戍守，今其主亡民散，潜伏于山谷，大军既去，必复鸠集，收其余烬，必复为患。不若发其父墓，取其尸及生母妻子而归。俟其束手来降，然后返之，抚以恩信，策之上也。”皝遂从之，使人发钊父墓，而取其尸，及母妻子载归。又掳男女五万余口，毁丸都城，振旅而还国矣。　　十二月，晋康帝立皇后褚氏，就遣使征后父豫章太守褚褒为侍中，褒以后父不愿居任事，康帝除江州刺史，命镇半州，褒始就镇。　　却说赵王虎无道，苦虐晋民，作台观四十余所于邺；又营长安、洛阳二宫，工作者四十万余人；又救境内治南伐西讨东征之计，皆三五发卒，造舟用五十万余人，船夫十七万人。公侯、牧宰，竟营私利，因是百姓失业。贝丘人李弘，集众怨，欲谋作乱，事发，被虎诛之，连坐者数十家矣。时近侍奏，济南平陵城北石虎，忽一夕移于城东南，有狼狐千余迹随之，迹皆成蹊。赵王虎喜曰：“石虎者朕也，从西北而徙东南，天意欲使朕平江南也！其敕诸州兵明年悉集，朕当亲统六师，以奉天命。”群臣皆贺，上《皇德颂》者，一百数十人。因制：“征士五人出车一乘，牛二头，米十五斛，绢十匹，不办者斩。”　　民皆鬻子以供，犹不能给，自经于道树，死者相望。　　

第一九六回  时拟深源如管葛

　　癸卯二月，高句丽王钊见燕军退，复还丸都，备礼朝贡于燕，燕王皝大悦，抚以善言，还其父尸，留其母为质。命其归丸都，永为高句丽王，钊拜谢而去，其母后数年亦还之。　　七月，晋康帝设朝，诏群臣议经略中原，会庾翼诏入上表，命梁州刺史桓宣伐赵，帝许之。　　却说翼在武昌，数有妖怪，欲移镇乐乡。王述闻知，使人与冰笺，笺曰：乐乡去武昌千有余里，数万之众，一旦移徙，与立门壁，公私劳扰；又江州当溯流供给，力役增倍；且武昌实江东镇戍之中，非但捍御上流而已。缓急赴告，骏奔不难。若移镇乐乡，远徙西陲，一朝江州有虞，不相救接。岳方重将，固当居要害之地，为内外形势，使窥窬之心，不知所向。昔秦忌‘亡胡’之谶，卒为刘、项之资；周恶檿弧之谣，而成褒姒之乱。是以达人君子，直道而行；禳避之道，皆所不龋正当择人事之胜理，思社稷之长耳！　　冰得述笺，转付庾翼，移镇之事乃止。庾翼为人沉毅，喜功名，不尚浮华。　　琅玡内史桓温，字元之，彝之子也。尚南康公主，有豪爽之风概。初生未期岁，太原温峤见之曰：“此儿有奇骨，可使其啼！”及闻其音而贺彝曰：“真英物也！此郎必大贵，吾等不及也！”彝因峤赏叹，名之曰温。温峤曰：“果尔，后将易吾姓也！”后温长成豪爽，姿貌奇伟，面有七星。少与沛国刘恢善，恢尝称之曰：“温眼如紫石棱，须作猬毛磔，孙仲谋、晋宣王之流亚也！”自此知名，袭父爵为琅玡内史。与庾翼甚善，上疏荐温于康帝曰：温有英雄之才，愿陛下勿以常吏遇之。宜寄以方藩之任，必有弘济艰难之勋也。　　帝纳之，以温为荆州刺史。　　时杜帢、殷浩，并名皆冠世，翼独弗之重也。左右或问之，翼曰：“此辈宜束之高阁，俟天下太平，然后徐议其任耳！”　　朝廷知浩，屡下征书，浩固辞不就，屏居十年，时人拟之管、葛。谢尚、王述，常伺其出处，以卜江左兴亡，相与省之，知浩有确然之志。既退，相谓曰：“深源不起，当如苍生何？”　　当翼请浩为司马，朝廷诏除为侍中、安西军司马，浩不应。翼使人遗浩书曰：王夷甫立名非真，虽云谈道，实长华兢。明德君子，遇会处际，宁可然乎！　　浩犹不起。浩父羡为长沙相，在郡贪残，庚冰与翼书之，翼报书曰：殷君骄豪，亦似由有佳儿、弟，故不令物情难之。大较江东之政，向煦豪强，时有行法，辄施之寒劣。如往年偷石头仓米数百万斛，皆是豪将军辈，而杀仓督监以塞责。山遐为余姚，以为官出豪强所藏二千户，而众共驱之，令不得安席。虽前宰皆误谬，江东事去，实此之由。兄弟不幸，横陷此内，不能拔足于风尘之外，当共明目而治之。荆州所统二十余郡，惟长沙最恶，恶而不黜，与杀监督者，又何异哉？　　时翼以灭胡取蜀为己任，亦遣使约燕、凉，刻期大举。康帝集群臣商榷，朝议多以为难，惟冰意与之同，而桓温、谯王无忌二人赞成之。至是，帝诏翼经略中原。冀欲率众北伐，表桓宣督诸军于丹水，桓温为前锋都督，率众入临淮，并发所统六州奴及车骡驴马，因此百姓嗟怨。　　八月，却说庾翼欲移镇襄阳，恐朝廷不许，又遣使奏移镇安陆，帝使人诏止之。翼勿听，违诏北行。至夏口，复表求镇襄阳。时翼有众四万，帝以庾翼都督证讨诸军事，遣兵出镇武昌，以为继援。征何充辅政，又征褚裒为卫将军，领中书令。　　惟充应命，褚裒以近戚畏嫌，彝复督充镇金城。　　甲辰二年正月，赵王虎宴群臣于太武殿，忽有白雁数百只，集马道之南。时诸州兵集者百余万，欲南侵。太史令赵览奏曰：“白雁集廷，宫室将空之像，不宜南行。”虎乃临宣武观，大阅而罢之。　　

第一九七回  燕王皝灭宇文部

　　却说燕王皝与左司马高诩，谋伐宇文逸豆归，诩曰：“伐之必克，然不利于将。”皝即集诸将，率兵起行。诩告人曰：“吾此往必不能返，然忠臣不避也。”于是率兵以慕容翰为前锋，长驱而进。　　宇文逸豆归闻知燕王率众犯境，即遣南罗大涉夜干将兵一万迎战。皝素闻涉夜干之勇名，由是失色。谓兄翰曰：“涉夜干勇冠三军，不可轻敌，宜少避之。”翰曰：“涉夜干素有勇名，一国所赖；今吾克之，其国不攻自溃矣！然吾熟知其人，虽有虚名，实易敌耳！不宜避之，以挫吾兵锐气！”皝曰：“既如此，兄可与战。”　　于是翰与高诩等驱兵出战，涉夜干亦挥军出阵，两下交战。　　涉夜干持枪拍马，出阵搦战，慕容翰与高诩各舞刀迎战，未十合，涉夜干佯输而走，高诩拍马追赶，不至三十步，被涉夜干伏流弩于阵内，一时俱发，诩中流矢而退，翰亦中其流矢而退，还阵。涉夜干追杀入燕阵，被翰闪过一旁，涉夜干马急抢先至中，被翰提刀以斩之，而尸横落马。宇文士卒见涉夜干已死，不战而溃。燕兵大胜逐之，逐克其都城；逸豆归走死漠北，宇文氏由此散亡。皝徙其众于昌黎，得地千余里。　　高诩因中流矢，至是而卒，燕王皝不胜伤悼，命厚葬之。　　诩善天文，皝尝谓曰：“卿有佳书而不见与，何以为忠？”诩曰：“臣闻人君执要，人臣执职；执要者逸，执职者劳，故后稷播谷，尧不与焉。占候、天文，晨夜辛苦，非至尊之所宜亲，陛下将安用之？”皝默然。皝灭宇文部，振旅还都。　　时“荧惑”守“房心”。赵太子宣怒领军王朗，会“荧惑”守“房心”，使太史令赵览诉于赵王虎曰：“今‘荧惑’为怪，宜以贵臣王姓者当之，可禳国家之患。”虎曰：“谁可当？”　　览曰：“无有贵如王领军者！”虎曰：“次更谁可？”览无以对。虎因曰：“惟王波耳！”即下诏，追波前议楉矢事，腰斩之。群臣奏其无罪，后乃追赠司空。　　

第一九八回  孝宗穆帝即龙位

　　却说桓宣率军五万伐赵，军至丹水，赵王虎使将李罴以军三万拒之。次日交战，桓宣为罴所败，愧愤而卒。庾翼闻宜败而惭死，恐诸军亡散，急遣其子庾方之去代领宣军而屯之，因此两下相持，坚壁不战。　　九月，康帝疾笃，急召集诸大臣入宫，议立后嗣。庾冰、庾翼欲立会稽王昱为嗣，何充建议立皇子聃为嗣，帝从之，乃立皇子聃为皇太子。立讫，康帝崩，年二十三岁。何充等代为丧事毕，奉太子聃即大位。聃年方三岁，尊皇后褚氏为皇太后，请皇太后临朝称制，加何充为侍中、录尚书事，总摄朝政。由是庾冰、庾翼深恨于充。　　却说充荐后父褚裒总朝政，裒固辞，请居藩镇，于是改调裒都督徐、兖，使镇京口。尚书奏：“裒见太后，在宫廷则如臣礼，在私室则严父。”后从之。时皇太后设白纱帐于太极殿，抱穆帝垂帘。　　十月，荆江都督冰卒，庾翼闻兄冰已死，乃留子方之戍襄阳，自还镇夏口，朝廷诏还复督江州。翼既督江州，缮修军器，大佃积谷，以图后举伐赵。　　乙巳，孝宗穆皇帝永和元年正月，赵王虎发诸州四十万余人，治未央、洛阳宫，造猎车十乘，克期校猎，自灵昌津南至荥阳，数千里为猎场，若人犯其禽兽者，罪至死。虎又增置女官二十四等，大发民女三万余人以配之。由是郡县媚其旨，务择美淑之女，因此夺人妇者九千余人；百姓妻有美色，豪势遂胁之，率多自杀。十州军民，皆有怨声。石宣及诸公又私令采发之美女，亦有一万余人，总会邺宫。虎与百官，一同简阅诸女。虎大悦之，封使者十二人，皆为列候。光禄大夫逯明切谏曰：“内作色荒，外作禽荒，甘酒嗜音，峻宇雕墙，有一于此，未或不亡。今天下未定，而大王淫乐如此，犯先圣之模范，恐非国家之久计也！”季龙大怒，乃遣龙腾侯招执明杀之。自是朝臣杜口为禄仕而已。虎贪而无礼，有十州之地，金帛珠玉及外国奇珍异宝，不可胜计，而犹以为不足，又使军人发掘历代帝王及先贤陵寝，取其宝物入内，由是大失民望。　　

第一九九回  燕罢苑囿给新民

　　却说燕王皝以牛假贫民，使佃苑中，税其十之八，自有牛者税其七。记室参军封裕谏曰：“古者什一而税，天下之中正也。降及魏晋，仁政衰薄，犹不过取其七八也。今殿下拓地二千里，增民十万户，其无田者十有三四，是宜悉罢园囿，以赋新民，无牛者，官给其牛，不当更改重税也。今官司猥多，皆宜澄汰；工商末利，宜立常员；学生三年无成，当令为农；参军王宪、大夫刘明，近以言忤旨，免官禁锢；长史宋该阿媚苟容，轻诉良士，不忠之甚也！此数事皆关国家之利害，若明正法律，管取身安，国家可保也。”皝默然，乃即下令，悉从其言。仍赐裕钱五万，宣示忠良，欲陈过失者，勿有所讳。　　却说皇太后褚氏称制，以会稽王司马昱为抚军大将军、录尚书六条事，又诏征后父褚裒辅政。裒欲卸政归镇，眼前无可托者，当尚书刘遐说之曰：“会稽王昱，令德雅望，足下宜以大政授之。”裒固辞之，与司马昱而自归藩。昱乃清虚寡欲，尤善玄言，与刘惔、王溕、韩伯为谈客，郗超、谢万为掾属。　　郗超，乃郗鉴之孙也，少时卓荦不羁，随父默简冲退而啬于财，积钱至数千万，尝开库任超所取，超施散亲戚，一旦都荆谢万，乃安之弟也，清旷秀迈，亦有时名。　　十月，江州都督庾翼病笃，遣人上表，以桓温为荆州刺史，委之以重任。及是翼卒，朝廷已知，时朝议以诸庾世在西藩，人情所安，欲从其请，以温代之。何充出曰：“荆楚，国之西门，户口百万；北带强胡，西邻劲蜀。得人则中原可定，失人则社稷可忧。陆抗所谓：”存则吴存，亡则吴亡‘者也。岂可以白面少年当之哉？“会稽王昱曰：”桓温英略过人，有文武器干，西夏之任，无出其右者！“当丹阳尹刘恢亦奇温才，然知其有不臣之心，谓会稽王昱曰：”温不可使居形胜之地，其位号常宜抑之，明公宜自居上流，以惔为军司，可保社稷无后日之忧。“昱弗听，使人以温代翼，又以惔监督中军，以代庾方之。　　

第二百回  汉王杀其弟李广

　　汉自李寿于癸卯年卒，群臣立其太子李势为汉王。其时，势弟李广，以势无子，求为太弟，势不许，当有解思明谏曰：“陛下兄弟不多，若复有所废，将亦孤危。”固请许之，势疑其与广有谋，收斩之。袭广于涪城，广遂自杀。思明被收，叹曰：“国之不亡，以我数人在也，今其殆矣！”思明有智谋，敢谏诤，素得民心，及其死，士民无不哀之。　　却说姚弋仲清俭正直，不治威仪，言无畏避，赵王石虎甚重之，以为冠军大将军。　　丙午二年正月，扬州刺史、都乡侯何充卒。充有器局，临朝正色，能以社稷为己任，所选用皆以功效，不思亲旧。及卒，朝廷惜之，谥曰“文穆”。　　却说燕王皝率众二万袭扶余，扶余国王玄以兵扼之，被皝用伏军计邀战，掳其王玄以归，灭其国为郡。　　三月，后父褚裒表荐顾和、殷浩于朝廷，朝廷诏以和为尚书令，以浩为扬州刺史。和有母丧，固辞不起，亲属劝之起，和谓所亲曰：“古人有释縗绖从王事，以其才足翰时故也。如和者，正足以亏孝道，伤风俗耳。”浩亦固辞，会稽王昱遣人以书与浩曰：昱当厄运，危弊理尽；足下沉识淹长，足以经济。若复深存挹退，苟遂本怀，恐天下之事，于此去矣。足下去就；则时之兴废也，家国不异，宜深思之！　　浩得是书，乃就职，领扬州刺史。　　史说前凉张轨，安定乌氏人也，汉赵王张耳十七世孙，晋惠帝永宁元年为凉州刺史，因据之；安帝拜为凉州牧、西平公。　　后轨生实，实生茂，茂生骏。骏是年四月卒，僚佐立其子重华为凉州牧、西平公，复自称凉王。　　

第二百零一回  凉州谢艾破赵兵

　　却说赵黄门严生恶朱轨，会久雨，因见赵王，谮轨不修道路，谤讪朝政。赵王虎囚之。苻洪谏曰：“陛下德政不修，天降大雨，七旬乃霁，霁方二日，虽有鬼兵百万，未能去道路之涂潦，而况于人乎？愿止作役，罢苑囿，出宫女，赦朱轨，以副民望。”　　虎虽不悦，亦不之罪。为之罢长安、洛阳作役，而竟诛轨。　　又立私议朝政之法，听吏告其君，奴告其主。公卿以下，朝觐以目，不敢相过谈话。　　是时虎欺凉州牧张骏卒，重华新立，乃遣将军王擢、麻秋领兵三万，出击凉州。　　大兵起行至界，张重华已知，悉发境内兵，使裴恒为将御之，久而不战。当司马张耽上言曰：“国之存亡在兵，兵之胜败在将，今议举将多推宿旧，夫韩信之举，非旧德也！盖才之所堪，即任之以事；主簿谢艾，兼资文武，可用也。殿下若用，必克赵也。”　　于是重华召艾，问以方略，艾曰：“愿请兵七千人，必破赵而后言。”重华拜艾为监军将军，给步骑五千与行。艾遂引兵出城。夜有二枭鸣于衙中，诸军皆以为凶。艾曰：“六博得枭者胜，今有泉枭衙中，克敌之兆也。汝等何疑？”次日率众，身先出与赵战，未及十余合，大破之。王擢退兵二百里。　　却说麻秋以一军攻陷金城，获其县令车济，秋招其降，济不从，伏剑而死。又遣人以书致宛城都尉守来降，李矩曰：“为人臣，功既不就，惟有死节耳！”先杀妻子而后自刎。麻秋叹曰：“义士也！”命人收而葬之。　　

第二百零二回  李奕举兵攻成都

　　却说汉王李势，骄奢淫侈，不恤政事，罕接公卿，信任左右，谗说并进，刑罚苛滥，于是中外分心。太保李弈自从晋寿举兵反，众至十万，围绕成都。汉王势自率禁兵登城助战。李奕见势自登城上，亲自披挂至城下，数势之罪，被势执弓射之，中弈项而死。汉兵见弈被射死了，乃开城门出击，大败奕众，还。自是西至犍为、梓潼，布满山谷十余万落，掳掠四野，不可禁制，大为民患。加以饥馑，四境萧条。

第二百零三回  桓温率师入伐蜀

　　十一月，桓温召诸将，商议伐汉，诸将佐皆以为不可。惟江夏相袁乔曰：“夫经略大事，固非常情所及耳；智者了于胸中，不必待众言皆合也。今为天下患，胡蜀二寇而已。蜀虽坚固，比胡为弱，将欲除之，宜先其易者。李势无道，人民不附，且恃险远，不修武备，宜以精兵万人，轻骑疾趋，比其觉之，我已出其险要，可一战而擒也。蜀地富饶，户口蕃庶，诸葛武侯用之抗衡中原，若得而有之，国之大利也。”　　温曰：“论者以大军既西，胡必觊觎？”乔曰：“此似是而非。胡闻我万里远征，必以为内有重兵，决不敢动；纵有侵犯，沿江诸军，足以拒守，必无忧也。”温大悦曰：“君谋乃吾志也！”戒严旦日，不待诏命，拜表即行，委长史范汪以留事。　　朝廷得表，闻温伐汉，皆以蜀道险远，众少而深入，多以为忧。惟刘惔以为必克，众问其故，惔曰：“以博知之，温善博者也，不必得则不为，但恐得蜀之后，专制朝廷耳！”众服其论。　　

第二百零四回  汉王面缚舆榇降

　　丁未三年三月，晋兵前望夔关不远，桓温在马上观看，但见前面沿江旁山，一阵杀气腾起。温勒马不进，言曰：“三军不得前进，前面必有埋伏。”随令三军，倒退十里之外地势空阔之处排开，以备交战。使战马万余骑，前去细探，回报：“无军。”桓温不信，下马登高望之，杀气从地而起。温又使人仔细探着，回报：“江边止有乱石七八十块堆着，并无军马。”　　桓温深疑，寻土人问之。须臾寻到数人，温问乱石作堆何故？　　土人告曰：“吾闻老者云：乱石乃诸葛丞相入蜀之时，特来此处运石，垒成阵势于沙滩之上，常有气从内起，此处地名鱼腹浦也。”桓温听罢，上马引数十骑，来看乱石，乃立在山坡上，向下观看，四面八方，皆有门户。其石皆八行，行相去二丈。　　时诸将皆不识也，不识者乃笑曰：“此惑人之术耳！有何异哉？”惟桓温曰：“此乃‘八阵图’也，内按常山蛇势，谁谓陆逊不困此也？”遂引从骑下山坡，直入石阵中观看。看时，日且将坠，但见怪石嵯峨似剑，重叠如山，江涛汹涌，却似战鼓之声。桓温观罢，赞叹不已，引兵直过。史官有诗赞八阵图曰：孔明施妙用，布阵向沙堤；已许桓温识，先教陆逊迷。　　江声喧鼓角，山景吐云霓；庙貌今犹在，应须不用疑。　　却说桓温军至袁衣县，李势闻知大惊，遣将军咎坚率大兵，趋合水以拒之。诸将进计曰：“今晋兵大至，地理必疏，宜设伏兵于江南，待其过半击之，则温可擒矣。”咎坚曰：“桓温能博，彼必料伏，安能破之？不如先引兵向犍为处以抗之，可保万全。”乃引众向犍为。　　温兵先至彭模，桓温闻汉以坚为将向犍为，集诸将商议。　　时诸将议欲分两道两军并进，以分汉兵之势。袁乔曰：“不可！今悬军深入，当合势齐力，以取一战之捷。万一偏败，大事去矣！不如全军而进，弃此釜甑，持三日粮，以示士卒无还之心，胜可必矣。”　　温从之，依计而行。留后军孙盛将羸兵二千守辎重，自率步卒二万，直指成都。温进，遇汉将李权，温大骂：“无端匹夫，今领大兵百万，猛将千员，已入巢穴，为何不降？犹敢抗拒！”权与温将袁乔战，乔佯败而走。权追五里，炮声起，伏兵齐出，权兵大败，望山而走。桓温催军追杀，三战三捷，汉兵走散。咎坚兵至犍为，方知为温军从异道至成都之十里陌者矣。咎坚急领军还，坚众自溃，不敢交锋。汉王势见温军至近，乃悉集众将出战，两下皆至笮桥。二军会战，温前锋不利，矢石及至温马首，众惧欲退，而鼓吏惊慌，误鸣进鼓。袁乔拔剑亲督率士卒力战，十余合，大破之。汉兵溃走，李势勒马走回城。桓温乘胜驱兵至成都，纵火烧其城门。汉人惶惧，无复斗志。李势知不能拒，集文武舆榇面缚诣温军门投降。温遂引人入城，差人送汉王势于建康面君，朝廷诏封李势为归义侯。　　温既克蜀，急引汉司空谯献之等以为参佐，举贤旌善，蜀人悦之。温留成都三十余日，始振旅还江陵。蜀自李特至势，凡四十六年，至是灭之。　　却说晋后垂帘，论平蜀之功，欲以豫章郡封桓温，左丞陶蕤言：“温若复平河洛，将何以赏之？”于是乃加温为征西大将军、开府仪同三司，封临贺郡公。　　温既灭蜀，朝廷惮之。而温自平蜀之后，雄姿丰气，自谓其是宣帝、刘琨之俦，诸将将为王敦之比。温心甚不平，而恨诸将。诸将设一计，使一老妇，伪作刘琨之妓女，入访桓温，一见温潸然而泣。温问：“汝乃何处妇人，敢来此处发悲？”　　老妇答曰：“妾乃刘司空琨之妾，昨见郡公游街，甚似刘司空，因来访见，果似无他。令人见鞍思马，睹物伤情而致悲耳！”　　温闻老妇说其貌似刘琨，心中大悦，即入内再整衣冠，又呼老妇问曰：“吾与刘司空何如？”老妇曰：“面甚似，恨薄；眼甚似，恨小：肉甚似，恨赤；形甚似，恨短；声甚似，恨雌。”　　温假闷，喝退老妇，于是内不解带昏然而睡，不怡有数日。　　温既灭势，朝廷惮之，晋后亦惮其威，遂问群臣曰：“睹桓温掌握兵权，恐有异志，何以制之？”当会稽王司马昱曰：“今有扬州刺史殷浩，天姿英杰，智识高明，时人号为管、葛，天下闻名，朝野推服。陛下降诏，宣其入朝，使其都督内外诸军，参综朝权，足以抗温。”后然之，于是使人拟诏，诏扬州刺史殷浩入朝，以浩为中军将军、假节钺、都督中外诸军事，总理六军。昱引为心膂，参综朝权，欲以抗温。由是与桓常相疑贰，浩以王羲之为护军将军。羲之以为内外和协，然后国家可安，劝浩不宜与温构隙，浩不从。　　却说赵将麻秋既克金城，率众来攻袍罕，晋阳太守郎坦欲弃外城。武城太守张俊曰：“弃外城则动众心，大事去矣！宜固守之。”于是旦夕守御。秋率众八万，围堑数重，云梯地突，百道皆进，城中以死御之。秋众死伤数万，料不能克，退保大夏。　　郎坦使人求救于凉王张重华，重华使谢艾率步骑三千进临河。艾自乘轺车，戴白乂，鸣鼓而行。秋望见怒曰：“艾年少书生，冠服如此，是轻我也！”即命黑矟龙骧三千人驰击之。　　艾左右惊慌大扰。艾踞胡床，指挥处分，使张瑁三千人皆从间道，截赵军之后。赵人见艾端坐不动，以为有伏兵，惧不敢进。　　相持半日，张瑁兵出赵兵之后，赵军忙退，艾乘胜进击，大破之。　　麻秋坚守大夏，不敢轻出，即使人报知赵王虎。虎大怒，即遣将军孙伏都率步骑三万，会秋军马，长驱济河。谢艾埋伏弓弩手二千于山谷左右，自将交战诈败，伏都与秋追至谷口，弩矢如雨，赵兵少退。艾身先率精骑杀出，乘退一击，杀得赵兵十去其七，伏都引残兵悉退本境去了。艾亦屯住别险以拒之。　　赵王虎闻知伏都兵败，叹曰：“吾以偏师定九州，今以九州之力困敝之，建城有人焉，未可图也。”有沙门吴进言于虎曰：“胡运当衰，晋当复兴，大王宜益营建工役，劳苦晋人，以压此气，方保国昌。”虎从之，下诏使尚书张群发近郡男女九十六万，车十万，来运土筑华林园及筑长城于邺北，广长数十里，燃烛而作，暴风大作，死者数万人。当御史赵揽切谏日：“今王初迁都于邺，不施仁惠于百姓，而行暴虐于万民，营建无益之园墙，大劳有限之民力，诚恐祸起萧墙之内，徒作万里之城。”虎大怒曰：“墙朝成夕没，吾无恨矣！汝何多言？”　　于是不听。　　时扬州太守进黄鹄雏五只，颈长一丈，其鸣声十里外闻之。　　虎命泛之于玄武池，以为祥物。又命石宣祈谢于山川，因使其游猎。乘大辂，羽葆华盖，建天子旌旗，十有六军，戎卒十八万，自金明门出。虎自登云霄楼观望，笑曰：“季龙父子如是，若非天崩地陷，世人安能害我？从今高枕而卧，当复何愁？但抱子弄孙，自为乐耳！”　　石宣引戎卒十八万，游过三州十五郡之地，供给以后资储，无有孑遗。宣游过复还朝，虎又命秦公石韬亦如之，乘次辂，羽葆华盖，建天子旌旗，领六军，戎卒十八万出游。韬辞虎出，引众游于秦、雍，宣怒其与己均敌，宦官赵生曰：“殿下要嗣大位，宜早除韬，不然，后患则继至矣。”宣深然之。　　十一月，朝廷闻张重华屡破赵兵，遣侍御史俞归去凉，封重华为西平公。归领旨去凉，封公。重华欲称凉王，未肯受诏。　　使所亲私谓归曰：“主公奕世为晋忠臣，今曾不如鲜卑，何也？”归曰：“吾子失言，昔三代之王也，爵之贵者，莫如上公；及周之衰，吴、楚皆僭号为王，而诸侯不之非，皆以銮夷畜之也。假使齐鲁称王，岂不四面攻之乎？汉高祖诛灭彭、韩等，皆权宜之计，非厚之也。主公以贵公忠贤，故爵之以上公，任之以方镇，宠荣极矣！岂鲜卑夷狄所可比哉？且吾闻之，功有大小，赏有轻重；今贵公始继世而为王，若率河右之众东平胡羯，修护陵庙，迎天子返洛阳，将何以加之乎？”所亲以归言告重华，重华始受公封。　　是时，雍州杨初闻晋封凉西平公，亦遣使人人建康称藩。　　朝中群臣，皆议以诏封初为雍州刺史、仇池公，杨初自此归晋矣。　　

第二百零五回  石宣谋父不遂诛

　　戊申四年八月，赵王虎次子石韬有宠于虎，虎常欲立之，以太子宣居长，犹豫未决。宣知虎意欲立弟韬，乃谓左右贾柸、赵生曰：“今上欲立韬，汝能为我杀韬，吾当以韬国邑分封汝等。韬死，主上必临丧，吾因行大事，蔑不济矣。”　　柸、生诺出，各藏利刃，闻韬出游龙华寺佛舍中，赵生随入，将韬杀之而逃。亲随人各无寸兵，不敢追捕，即收殓其尸回朝。奏知赵王虎，虎大哭，哀痛气绝，久之方苏，欲自临观其丧。司空李农谏曰：“害秦公者，未知何人？”蛮舆未敢轻出，既而乃止。使人出访其事，方知是太子石宣谋杀之，虎即出殿集文武，囚宣杀之，邺北家属，纵火焚讫。虎登中台观之，取灰分置诸门交道中，杀其妻子九人。宣幼子方数岁，虎亦爱之，抱之而泣，意欲赦之。大臣李农等言不肯，取杀之，儿挽虎衣大叫，至于绝带，虎因此得玻东宫卫土高力以万余人，走戍凉州。　　却说燕王慕容皝庶兄慕容翰，性豪雄，多权略，猿臂工射，膂力过人，皝深忌之。先因廆崩世，皝嗣位，翰乃奔投段氏，后又奔宇文部。为思家乡，与商人王车而逃。宇文归闻知，使劲骑百余，去追捉慕容翰。翰知后有追兵，即立而待，遥谓追者曰：“吾之弓矢，汝曹足知，莫来相逼，自取死也！若不信，汝可立于百步之外竖刀，看吾射中刀环者，汝便宜返；如不中，可前来电。”追兵乃立于百步之外，以刀竖起，翰便以左手挽弓，右手搭箭，连发三箭，皆中刀环。追兵惊异，皆散走回去。　　因是翰得逃命归国，来见燕王皝。皝大喜，以为右卫将军。因伐宇文部，为流矢所中，卧病数月后便瘥。因在家试骋马演刀，被人密告燕王皝，称翰在家演武，将欲为乱。皝虽藉翰勇略，然心终忌之，因是诬其谋逆，遂使人以鸩酒赐死。翰曰：“吾负罪出奔，既而复还，死已晚矣。然羯贼跨据中原，吾不自量，欲为国家荡一区夏，此志不遂，抱此遗恨！”言讫，饮药而卒。　　可怜志士遭害，抱恨而亡。是时国人见翰饮鸩而死，无不冤之。　　时燕王皝引兵出畋于西鄙山，至济河，忽见二父老，身着朱衣，乘坐白马，立于其前，举手挥皝曰：“此非猎所，王宜还也！”言讫，奄忽不见。皝秘之在心，不与众言，遂过济河，连日大获走兽。又见一白兔驰过，皝驰射之，忽然失脚翻身，跌落崖下。众官救起，身带重伤，方对文武诉说前见父老指挥之事。文武曰：“既如此，火速回朝。”言讫，即时换马回宫，因此得病，十分沉重。唤太子入内嘱之曰：“我闻人之将死，其言也善；鸟之将死，其鸣也哀。故以语汝：今中原未平，方资英杰以经世务。恪智勇兼济，才堪重任，汝其委之。阳士秋志高行洁，忠于贞固，可托大事也。尚其切记我言！不可忽忘。　　汝善待之。“嘱讫，徐徐气绝而薨。百官举哀发丧，立太子慕容隽为燕王。　　慕容隽，字宣英，皝之第二子。初，廆尝言：“我积德累仁，子孙当有中原。”既而，皝生慕容隽，廆曰：“此儿骨相不凡，我家得之，必有兴王者矣。”隽姿貌魁伟，博览图书，有文武干略。及皝身死，众臣立之，僭即燕王之位，谥父皝曰“文明”。　　

第二百零六回  赵立世子为太子

　　却说赵王虎大集群臣于中殿，议立太子，太尉张举曰：“燕公斌有武略，彭城公遵有文德，惟陛下所择者也。”初，虎之拔上邽也，将军张豺获前赵王刘曜之女，有殊色，纳于虎，虎娶之，生齐公世。桃豹乃说虎曰：“陛下再立太子，其母甚贱，故祸乱相寻。今宜择其母贵子孝者而立之。”虎纳其言，令公卿上疏请之。大司农曾真不肯署名，虎问其故，真顿首曰：“天下重器，不宜立少，故不署。”虎称其忠，而不能用，遂立世为太子，以刘昭仪为皇后。　　十二月，晋后以蔡谟为司徒，谟上疏固辞，谓所亲曰：“我若为司徒，将为后世所晒，义不敢拜也！”　　

第二百零七回  弋仲司兵讨梁犊
己酉五年，赵王虎自称皇帝。虎既即大位，遂大赦境内，故东宫高力等万余人谪戍梁州，行达雍城，不在赦例。高力督梁犊率众作乱，攻打下辩城，掠民财。梁犊出战，执斧，施一丈柯，攻战若神，所向崩溃，无人敢拒。因长驱而东，北至长安，众已十万。乐平张苞领众五万拒之，一战而败，犊遂引众杀入洛阳。赵王虎即遣李农率步骑十万来讨之，与犊交战，未及数合，犊持长斧横扫中阵，杀人如同摧枯拉朽，斩将似若切葱，人迎人死，马迎马亡，杀得农兵十伤其七，大败而逃。李农既败逃回，虎惊大惧，即以其子燕王斌为大都督，统姚弋仲、苻洪、石闵等，率大兵二十万去讨之。　　时姚弋仲闻虎有命讨犊，率本镇兵八千余人来至邺，求见赵王虎，虎未出见，使宦官引内赐食。弋仲怒曰：“主上召我击贼，当面授方略，我岂为食来耶？且主上不见我，我何以知其存亡？”虎忙力疾见之。弋仲问虎曰：“儿死愁耶，何为而病？儿幼时不择善人教之，使至于为逆，既诛之，又何愁焉？　　且汝久病，而立幼儿，汝若不愈，天下大乱！当先忧此，勿忧贼也！彼等穷困思归，相聚为盗，何能所制！老羌为汝一举了之。“弋仲性鲠直，人无贵贱皆敬之。虎虽被其面抑，亦不之罪，反赐铠、马与之。弋仲曰：”汝看老羌，堪破贼否？“言讫，乃披铠跨马于殿中，因策马南驰，不辞径去。遂与斌、洪、闵等，领众至荥阳。　　次日，弋仲手持铁鞭，亲出前锋，与梁犊交战，不二合，斩犊于马下。杀入犊阵，斩以万计，贼众大溃，被苻洪大驱众军一掩，众贼各亡散讫。于是梁州安宁，虎闻之，遣使命弋仲履剑上殿，入朝不趋，封平西郡公。以荷洪为雍州刺史，封略阳郡公。　　

第二百零八回  图澄葬石归天竺

　　却说赵王虎倾心事佛及重佛图澄，百姓因困，故多奉佛，相竞出家，真伪混淆，多生过愆。时著作郎王度奏曰：“佛乃是外国之神，非中华所应奉祀，请除革禁。”季龙弗听。当佛图澄知石氏将灭，乃自启茔墓于邺西紫陌，因焚香静坐，唤弟子法祚至而谓曰：“石氏当灭，吾及其未乱，先从化矣。吾死之后，可将我棺葬于我所建墓所。”言讫而卒。法祚举哀吊孝，收澄入棺，殡葬于邺西紫陌茔墓。于六十日满变服，奏赵王季龙，季龙心甚烦恼。忽有沙门从雍州入，闻赵王奉佛好施，因而求见赵王石虎。石虎不悦，而谓曰：“朕自图澄升天之后，不胜悲怆，欲求再会，不得一见，正此思忆，你可暂退，改日设素请你。”沙门曰：“我从雍州来，见佛图澄西入关去，何故言死？”赵王石虎大惊，即令僧人且退，使人去邺西紫陌，掘开茔墓视之，惟有一石而无棺尸。使人以其事回奏赵王石虎，虎心甚恶之。虎曰：“石者，朕也，借石喻我，我将死矣！”　　果然疾重。　　四月，虎疾甚，以子彭城王石遵镇关右，以燕王石斌为丞相，张豺为镇卫大将军，并受遗诏辅政。刘太后恐斌为相，不利于太子，矫诏免斌归第。石遵在幽州闻诏命镇关右，即归邺，欲入宫省疾。刘后诈敕命朝堂受拜遗诏遣之，遵涕泣而去。虎扶病出西关，龙腾中郎三百余人，列拜于前曰：“圣体不安，宜令燕王入宿卫，典兵马。”虎曰：“燕王不在内耶，可召来！”然虎不知刘后已废丞相斌了，故命人去召，而左右皆刘后之用人，当左右对曰：“燕王病酒，不能入。”虎曰：“汝等速驰辇迎之，当付玺绶。”亦竟无行者。虎再四命人去召斌，左右只得行，先报于刘后。刘后命张豺矫虎诏，在内待斌入杀之。于是张豺从刘后之计，入内至昏，使左右人召斌来，豺矫称虎诏，诬斌之罪，执而杀之。斌遇害，虎亦卒。张豺急扶太子石世即位，刘后临朝称制。　　时石遵已到河内，闻父石虎已丧，石世即位，及杀石斌之事，朝夕痛泣。会姚弋仲、蒲洪及征虏将军石闵等讨灭梁犊，还遇石遵于李城，因相见共说其事，石闵等曰：“殿下长而且贤，先帝亦有意以为嗣，末年惛惑，为豺所误。今若明豺之罪，鼓行而讨之，其谁不开门倒戈，以迎殿下者？”遵从之，曰：“汝能努力，事成以汝为太子，以承大统。”闵诺，遂与姚弋仲率众还邺，称暴张豺之罪，率众将欲攻城，城中之耆旧、将士，皆开门出而迎之。豺亦惶怖出迎，遵命执之，擐甲耀兵，入升前殿，躄踊尽哀，斩豺于市，夷其三族。计假刘后令，以遵嗣位，封世为谯王，以刘后为太妃，寻皆杀之。　　遵既即大位，以石闵为都督中外诸军事。于是邺中暴风拔树，震雷雹雨，大如盂升，太武、晖华等殿皆为雹打折破而毁，灾及诸门，观阁荡然无余，金石皆荆时沛王石冲镇蓟州，闻石遵杀刘后、太子而自立，乃起兵讨遵。遵即使石闵等讨之。于是闵等率兵十万，去讨石冲。两军会战于蓟县之西五十里，及交锋，冲之士卒，皆不敢前进。　　被闵追入阵，获冲杀之，又得士卒三万余人，领众回都。次日，入见遵曰：“冲反吾，已获而杀之。而蒲洪，人杰也，今镇关中，恐秦、雍之地，非复国家所有，宜改图之！”遵从之，罢洪都督。洪大怒，悉领家眷私归枋头，遣人入建康降晋，朝议许之。　　

第二百零九回  晋燕率师伐赵国

　　却说慕容霸上书于燕王隽曰：“石虎穷凶极暴，天之所弃，余烬仅存，自相鱼肉。今中国倒悬，企望仁恤，若大军一振，势必投戈弃甲而走。”隽曰：“卿言至当。吾国不幸，今遭大丧，恐于军不利，莫若渐待来春，会晋大举。”霸曰：“难得而易失者，年也。万一石氏复兴，或有英豪据其成资，岂惟失此大利，亦恐更为后患矣！”隽犹豫未决，将军封弈、慕容恪曰：“用兵之道，敌强用智，敌弱则用势。今中国之民，困于石氏之乱，人咸思易主，以救汤火之灾，此千载一时，不可失也！自武宣王以来，而招贤养民，务农训兵，正俟今日。若复顾虑，岂天意未欲使海内平定耶，将大王不欲取天下耶？”隽从之，遂以慕容恽慕容评、阳骛为三辅将军，慕容霸为前军都督，选精兵二十五万讲武戒严，为进取之计。　　七月，桓温亦闻赵乱，率众十万出屯安陆，遣诸将经营北方。赵将扬州刺史王浃，举寿春来降，朝廷纳之，使西军中郎将陈逵进据寿春。征北大将军褚裒上表请伐赵，朝廷许之。裒即日戒严，率军直至泗口。时朝议以裒事任责重，不宜深入，宜先遣偏师前进。裒又奏言：“前已遣先锋王颐之等引兵径造彭城，后又遣督护麇嶷进据下邳，今宜速发，以成声势。”　　于是朝廷加裒为征讨大都督。裒率众五万，径赴彭城。北方士民降附者，日以千计。朝野皆以中原指期可复。惟蔡谟谓所亲曰：“胡灭诚为大庆，然恐复贻朝廷之忧！”其人曰：“何谓也？”谟曰：“夫能顺天乘时，济群生于艰难者，上圣与英雄，乃能为也，其余则莫若度德量力。观今日之事，殆非时贤所能及！必将经营分表，疲民以逞，既而才略识疏，不能副心，财殚力竭，智勇俱困，安得不忧及朝廷乎？”　　却说鲁郡五百余家起兵附晋，遣人求救于裒，裒使部将王龛将锐卒五千人迎之。　　时赵王遵闻晋兵侵境，使李农引兵五万来拒。兵至代陂，遇王龛兵至，两下交战，晋兵大败。王龛被害，余兵尽殁无还。　　裒闻王龛败殁，以众退屯广陵，栋达知裒已退，恐独力难拒，亦焚寿春积聚，弃城遁还。因此裒领诸将还镇京口，解征讨都督。　　时河北大乱，赵民二十余万口渡河欲来归附，会裒已还，威势不振，皆不能自救，死亡略荆九月，张重华自称为凉王，而重华屡以钱帛赐左右，又喜博弈，颇废政事。索振谏曰：“先王劝俭，以实府库，正以仇耻未雪，志平海内故也。今旧积已虚，外难方兴，军旅之符，屡年不息，恐国家不给，支用未敷；况今急而寇仇尚在，岂可轻有耗散，以与无功之人乎？汉光武躬亲万机，章奏诣阙，报不终日，故能隆中兴之业。今章奏停滞，下情不得上达，沉冤困囹圄，殆非明主之事也！”重华谢之，始俭，赐揽政改德。　　却说赵乐平王石苞，谋率关右之众攻邺，而苞贪而无谋，雍州豪杰知其无成，并遣使告请晋梁州刺史司马勋，率众赴之。　　勋遂从其请，率兵至洛口，壁于悬钩，隔长安二百里。三辅豪杰，多杀守令以应之。赵王遵闻知，与文武议，遣王朗率精兵二万，以拒勋为名，而实讨苞。苞不备，王朗因过其地，驰入获苞，送邺而赦之。司马勋兵少，不敢援，因攻拔宛城，杀赵南阳太守而还。　　

第二百一十回  石鉴杀遵而自立

　　昔赵王遵之发李城也，谓石闵曰：“汝努力，事成获大位，以汝为太子。”既定，而立衍为太子，闵犹未免为恨。而闵素骁勇，屡立战功，既总内外兵权，乃抚循殿中将士。中书令孟准劝遵诛之，先除后患。遵见闵权重，眼前无与计者，密召义阳王石鉴等入宫，与郑太后前同商议诛闵。太后曰：“不可！　　石闵屡有大功，国之所赖；更兼未有过恶，若诛之，晋、燕必来干境。“遵犹豫，令鉴且退，容再计议。　　石闵闻遵召鉴入宫，乃自诣宫外等候。鉴果出，闵问：“主上与君议何事？”鉴不敢瞒，以实告闵。闵大怒曰：“吾以德立汝，汝以怨报我！”即归第，使人召李农至，谓曰：“今主上无道，欲杀我与卿，吾欲废立，请卿议之！”农曰：“明公何得其语耶？”闵曰：“今日主上召义阳王入宫，议欲诛我及卿，义阳王告我。”农曰：“经目之事，犹恐末真；背后之言，岂足深信？明公息怒，容某试问之。”闵曰：“其事是实，不必去问。”农欲出，闵劫之，不与出第。于是李农只得与闵同谋，使将军苏彦、周成率甲士五千人，先入宫执赵王石遵及太子衍弑之。后李农与石闵率百官入殿，推义阳王石鉴即位。　　鉴既登大位，以石闵为大将军，李农为大司马，并录尚书事。　　时遵在位一百八十日，俄而被害。　　却说流民相率西归，路由枋头经过，闻蒲洪为赵王所废，其流民入，推蒲洪为王。洪纳之，于是洪威名大振，众至十数万。赵王鉴闻知，惧其逼邺，与百官朝议以计之。于是，乃遣使以洪为雍州牧，令其往镇。洪得鉴命，会官属议，当主簿程朴谓曰：“使君权且与赵连和，分境而治，然后图之。”洪怒曰：“吾不堪为天子耶？”引朴斩之，不受赵命。　　十二月，却说褚裒伐赵不克，还至京口，每闻哭声甚多，以问左右，左右对曰：“皆代陂死者之家也。”裒惭愤发疾而卒。僚佐奏闻朝廷，褚后哀哭。尔后朝廷以苟羡代监徐、兖军事。羡时年二十八岁，中兴方伯，未有如羡之年少者也。　　

第二一一回  冉闵监主杀胡羯

　　却说赵王石鉴既即大位，其兵权尽属石闵、李农二人，而鉴坐立不安，乃密谓乐平王石苞曰：“闵、农二人，欺朕太甚，庆赏刑律，皆非朕意。卿若能率部下讨之，必以其位封汝。”　　苞诺而出，即点部下五百人，各持兵器，于夜攻闵府。石闵已知，使府内卫兵，坚闭不出。苞欲放火焚烧，恐延及宫殿，攻不克而还。赵王鉴惧，伪若不知者。夜欲杀闵，召将军孙伏都、刘铢等入曰：“闵、农二人，甚实猖狂，朕欲讨之。故使乐平王苞去攻，卿等若怀忠义，亦宜戮力讨之。”伏都、刘铢等曰：“臣等亦结有羯士三千，欲诛闵、农久矣，未得尊旨，莫敢自行。既陛下欲诛此跋扈，吾即讨之！”鉴曰：“卿好自为之，勿虑无报也！”于是伏都等出宫，率二千人攻闵、农。　　其时，石闵被石苞所攻不克而去，已知石鉴之谋，见又遣孙伏都、刘铢来攻，乃急漏夜召集诸将士卒，各披挂，俟遣用，而谓李农曰：“今石鉴遣孙伏都、石苞等攻我，只有先下手为强。奈六军大半羌胡、羯人，怎肯从吾？君有何谋，可急施之！”农曰：“大权在明公掌握，孰敢不从？可遣偏将军王简领甲士五千，先入宫守住石鉴，不与其出入，亦不许百官入朝，下令于城中曰：”孙、刘构逆，反党伏诛，良善一无预也。今日以后，与公同心者留，不同心者任所之‘，门不禁，去者任其所之，顾者别同讨灭石氏。然后尽诛羯氏，明公自取大业，有何不可？“闵曰：”将军良策，符合我心。“于是二人计议已定。吩咐王简诸将，各领计而行。计排已定，孙伏都、刘铢率羯士三千人来攻，石闵大开府门，驱甲士一击，杀死羯士三千，不留一人。伏都、刘铢，亦被闵斩之。　　孙、刘既死，王简领兵入宫，围住赵王石鉴，鉴私逃入御龙观，王简亦率众守鉴于御龙观。石闵悬食给之，乃下令于城中曰：“羯贼纵暴，戕刈百姓，今将灭之，愿同心者留，不愿者任从其行。”于是赵人百里内悉入城，胡羯去者，填门竞出。　　闵、农知胡之不为己用，遂率赵人诛胡、羯，无贵贱、男女、少长，皆斩之，死者二十余万。其有屯戍四方者，闵皆命赵人为将帅诛之。其有高鼻多须至有滥死者，又何止十余万人。　　却说燕王隽闻石氏内乱，乃遣人来见凉王张重华，约会击赵，重华许之。　　

第二一二回  冉闵弑鉴改号魏

　　庚戍建元六年闰正月，冉闵欲灭去石氏之迹，托以谶文有“继赵李”，更国号曰魏，易姓李氏。时新兴王石祗镇襄国，赵之公侯将校皆出奔从祗，祗咸抚纳，约一万余人。祗始知冉闵之谋，方招集胡羯将欲讨之，恐寡不敌未能速进。赵之诸将张沈、张贺度等，拥众各数万，亦皆别屯，不附于闵。　　汝阴王石琨闻闵幽其主鉴，率兵二万前来伐邺，闵即率二军出城北拒迎。两军相遇，交锋大战，不数合，琨兵大败，闵离城五十里下营。　　时鉴被王简监在御龙观，闻汝阴王石琨兵至，密召张沈入观，私谓曰：“卿乃社稷之臣，先君亦曾德汝，今冉闵囚朕，必有害我之意，愁坐卿等，故未敢行。今闻汝阴王率众来讨，闵出外迎，卿若能灭邪返正，乘虚袭邺，救朕脱斯罗网，誓与卿等子孙同荣！”张沈曰：“屡有不平之鸣，欲诛此贼，恨未有便。今出城拒战未回，臣即点军，明日闭门，先剿绝其反党，后获石闵，以报陛下知遇之恩。”言讫即出，与张贺度等商议。　　早有随鉴宦者私告闵，石闵大惊，忙人城内与李农定计。次早，即入御龙观，将赵王石鉴杀之，又杀赵王石虎三十八孙，尽灭石氏之族。　　时百官皆惊，士民骇异。当司徒申钟上尊号于闵，闵以让李农，农固辞不受。闵谓农等曰：“君既不受，吾等故晋人也，请与君分割州郡，名称牧守，共迎天子还都洛阳如何？”尚书胡睦曰：“陛下盛德应天，宜登大位。晋室衰微，远窜江表，岂能总驭英雄，混一四海乎？”闵大悦曰：“尚书可谓识机知命矣。”于是即皇帝大位，国号大魏，改元永兴元年，以李农为大将军、都督诸军事。　　史说冉闵，字永曾，小字棘叔，乃石虎之养子也。父冉瞻，字弘武，魏郡内黄人。闵幼而果锐，虎抚之为子。至是杀鉴而立为魏。　　却说朝廷闻中原大乱，褚后命群臣复谋进取，朝议以浩为中军将军、都督扬、豫、徐、兖、青州诸军事，遣使以蒲洪为征北大将军、都督河北诸军事，诏各道进兵。　　时姚弋仲、蒲洪各有据关右之志，弋仲遣其子姚襄率众三万来攻蒲洪。洪已知其来，亦领军二万出迎，两下交兵合战，襄失地利大败，死者过半而还。洪击破姚襄，威名大振，乃自称为大都督、大将军、大单于、三秦王，始改姓苻氏，以雷弱儿、梁穆、鱼遵、段陵为将相，各执兵分讨不降。　　

第二一三回  燕王击赵拔蓟城

　　却说燕王慕容隽与慕容霸、慕容舆将兵二十万，分三道出塞以伐赵。赵守将皆走，隽遂拔蓟城。集诸将欲悉坑其士卒，慕容霸谏曰：“坑之不可。赵为暴虐，王兴师伐之，将以拯民于涂炭而抚有中州也。今方始得蓟而坑其士卒，恐不可以为王师之先声，而求大功之首务。”隽乃释之，迁徙其都于蓟城。　　时中州士女相继而至，隽抚纳之。次日，又催军至范阳，太守李产欲引兵为石氏拒燕，而众兵莫为其用，燕率兵入城，令长出降。隽纳之，悉置幽州郡县守宰，乃引兵还蓟。　　却说魏王冉闵先以谶文改姓李氏，至是复自姓为冉氏。因以李农为太宰、录尚书事，遣使持节赦诸军，欲以为己用，诸军皆不从。　　初，赵故将麻秋为苻洪所获，以为军师将军。秋说洪曰：“冉闵、石祗方相持，中原未可平也。不如先收关中，基业已固，然后东征天下。”洪然之。麻秋身虽归洪而心欲自立，乃思谋以鸩匿于酒馔中，请洪赴宴饮食之，待洪死以并其众。谋排已定，令人请苻洪，洪果至，因饮酒中毒而归，将死，急呼其子苻健入卧榻前，嘱之曰：“吾今日因麻秋所请赴宴，饮酒中毒，恐必难起，吾所以未入关者，以为中州可定，今不幸为竖子所害；中州非汝兄弟所能办，我死，汝即率众入关。”言终而卒。健大哭，收葬其父，使人收麻秋斩之，以祭父魂。健代统其众，乃去王号，称晋征北大将军官爵，遣使入建康告丧请命。却说新兴王石抵镇襄国，赵之旧臣、公侯伯尉，因石闵灭胡羯，皆逃奔襄国劝石祗即位。于是祗即皇帝大位，改元永宁，以姚弋仲为右丞相，待以殊礼。弋仲子襄，雄略多才，只以为骠骑大将军。又遣使以苻健为镇南大将军。祗既称帝，诸夷据州郡拥兵者皆应之。　　却说魏王冉闵既登大位，士民未附，乃谋将李农杀之，遣使持首临江告晋曰：“逆胡乱中原，今已诛之。能共讨者，可遣军来也！”朝廷莫辨真伪，不应。　　五月，却说王朗闻赵乱，乃自卒众，离长安，以赴洛阳。　　其司马杜洪反，即自称晋征北将军，以据长安，时西夷夏众皆应之。当苻健欲取之，未暇，乃先治宫室于枋头，课民种麦，示无西意。既而自称征西大将军、都督关中、雍州刺史。与诸将议谋，悉众而西，以鱼遵为前锋，引兵五千为浮梁以济孟津；又遣弟辅国将军苻雄率众五千，自潼关入；遣兄子苻菁领众七千，自轵关入。临别健谓菁曰：“若汝不捷，汝死河北，我死河南，不复相见。既济，汝可焚桥，吾自率大众，随苻雄而进。”言讫，菁引众相辞而去，健亦起兵而行。　　却说鱼遵既为前锋，率众伐木，起造各处浮桥。苻雄以五千众打破潼关。时杜洪闻苻健率兵自潼关来，急遣张先领五千军来潼关迎战。两军会战于潼关之北，张先失地利，大败，走还长安。杜洪大惧，分兵固守长安，不敢复出。　　

第二一四回  常诗辛谧不食卒

　　却说赵故将张贺度等闻冉闵杀太宰李农，乃会兵于昌城，将攻邺。魏王闵已知，乃自将兵三十万出击之。二军相遇，战于苍亭。度兵稀少，未及三合，大败而去。闵尽俘其众而归。　　有戍卒三十余万，旌旗征鼓，蔽鸣百余里，虽石氏之盛，无以过也。闵既归国，闻陇西晋故散骑常侍辛谧有高名，遣使备礼征谧为太常侍，使人诣谧，固辞弗去。因回书于使人遗之云：夫物极则反，致治则危，君王功已成矣。宜因兹大捷，归身晋朝，必有由、夷之廉，以享乔、松之寿。　　使人以其书与闵，闵观之，竟不从其议而寝之。谧闻闵不从其请，恐其再逼，因不食而卒。　　九月初，渤海人贾坚，少尚气节，仕赵为殿中督；及赵亡，坚还乡里，拥部曲数千家，以保据乡邦。时燕慕容评由冀州至渤海，使人招坚降，坚不从，率兵抵抗。评大怒，亦引军与战，两下交战，不十合，坚大败，被评获之。贾坚被擒，只得投降。　　评大喜，以坚为乐平太守。　　十一月，苻健见杜洪不出，乃驱率军马，杀入长安。杜洪自知不能敌，乃率众夜开城门，引家属走出，而苻健遂得长安居之。健以民心思晋，乃遣参军杜由伯，奉表入建康，朝帝献捷。又遣使奉书修好于桓温，于是秦、雍夷夏皆附之。　　十二月，晋穆帝临轩，遣侍中黄门复征蔡谟为司徒，谟陈疾笃不至，辞愈切。三年不就职，诏书屡下其第，终不受。至是，帝方八岁，自旦至申，待之甚倦。问左右曰：“所召人，何至今不至临轩？何时当来？”太后见其固辞不受，乃诏罢朝。　　会稽王昱令曹曰：“蔡公违圣上命，无人臣之礼，若人主卑屈于上，大义不行于下，不知所以为政矣！”于是公卿乃奏穆帝，请将谟送廷尉。帝未下诏，谟已知，乃率子弟素服诣阙稽颡，自到廷尉待罪。殷浩与众朝臣议，欲加谟大辟，会荀羡入朝，闻其议，即诏浩曰：“蔡公今日事危，明日必有桓、文之举矣！”浩乃止，诏请免谟为庶人。　　丁亥七年正月，鲜卑段龛以青州来降晋。帝与群臣议，以龛为镇北将军，又加封齐公。初，段兰死于令支山，龛领其众，因石氏之乱，乃率众南徙广固，至是来降。　　却说苻健集诸将佐议以征进之策。左长史贾玄硕等谓健曰：“天下倒悬，豪杰各有霸王之志，今将军功盖四海，地有三秦，宜依刘备称汉中王故事，遣人入建康上表，表将军为都督关中诸军、为大单于、秦王如何？”健笑曰：“吾岂堪为秦王者？且晋使未返，我之官爵，非汝曹所知也！”于是诸将佐各散。健心悔，密使梁安讽玄硕等上尊号，玄硕不知其意，乃从之。次日，引将佐上尊号为秦天王、大单于，健遂即王位，心中不悦，宴会，群臣上贺，国号大秦。
  </div>
  <div class="pagination">
   <a href="两晋秘史_page11.html">
    上一页
   </a>
   <span>
    ...
   </span>
   <a href="两晋秘史_page7.html">
    7
   </a>
   <a href="两晋秘史_page8.html">
    8
   </a>
   <a href="两晋秘史_page9.html">
    9
   </a>
   <a href="两晋秘史_page10.html">
    10
   </a>
   <a href="两晋秘史_page11.html">
    11
   </a>
   <span class="current-page">
    12
   </span>
   <a href="两晋秘史_page13.html">
    13
   </a>
   <a href="两晋秘史_page14.html">
    14
   </a>
   <a href="两晋秘史_page15.html">
    15
   </a>
   <a href="两晋秘史_page16.html">
    16
   </a>
   <a href="两晋秘史_page17.html">
    17
   </a>
   <span>
    ...
   </span>
   <a href="两晋秘史_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
