<!DOCTYPE html>
<html>
<head>
    <meta charset="UTF-8">
    <title>东西汉演义 - 第 7 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西汉演义 - 第 7 页/共 17 页</h1>
    <div class="content">　　张良归驿舍，分付左右，置酒邀请诸将赴席。诸将闻良请，俱到驿舍。良出迎，礼毕，各分宾主坐定，良于中堂悬画一轴，上画着前面车内坐一人，后有甲兵数十骑迫赶甚急，树林边藏一人。众将见了，不解其意，便问良曰：“先生悬此图何意？”良曰：“昔齐景公与晋战时，景公大败，众军尽皆遁走，止景公坐于车中，有田父御车，后追兵甚急，景公无可奈何。田父曰：‘事急矣！大王当藏于林中，将王衣服与臣更换，臣坐王车，王可脱难。’王曰：‘吾虽逃难，汝必遭擒，吾不忍也！’田父曰，‘食人之禄，当死人之事。留臣一人，不过大林增一叶耳；若存大王，实存百姓之主，使天下受福，岂小补哉！’景公依田父之言，遂将衣服更换，逃难而去。独田父坐于景公车中，二百兵追至，见车中田父，以为景公，遂擒获见晋献子。晋献子知非景公，欲杀之，田父曰：‘臣代景公而被杀，诚不足惜，但恐杀臣一人，而后来臣之代君者，惧其见杀而不肯效力也。’献子深义田父之言，乃叹曰：‘臣不避难而君得免死，臣之忠也！若杀之不祥，宜赦其罪，以成其节。’田父遂得免而还。此图乃田父代景公免难，而景公卒成霸业，青史留名，至今不朽。今汉王被困，无人效田父之所为，良因悬此画，为诸君一见也。”诸将闻张良之言，皆奋然起身曰：“父有难，子当代之；君有难，臣当代之。我等愿代王死，而出荥阳之难。”良曰：“诸君虽各有忠心，皆不似主上仪容，惟纪将军与主上相似，可以诳楚。”纪信曰：“此某之至愿也，虽冒汤赴火，亦不敢避。”张良、陈平大喜。
　　次日，张良引纪信见汉王，密奏纪信欲代大王诈降，汉王曰：“不可！刘邦大业未定，臣下未沾勺水之恩，今着纪将军代我赴难，我却乘便而逃，损人利己，仁者不为，吾不忍也！”信曰：“事已急矣！臣若退避，或城破之日，玉石俱焚，臣那时虽死，亦无益于王矣。今若代王之难，王得出此重围，臣留美名如泰山，今日轻性命如鸿毛耳，王不可以臣为念也。”汉王尚犹豫不决，纪信遂拔剑而言曰：“王若不依臣言，臣即自刎而死，以示无留难也。”王即下阶，抱纪信而哭曰：“将军之心，可谓忠诚贯日，千载不朽也。”因问曰：“将军有父母乎？”信曰：“有母。”王曰：“即邦之母也，吾事之。”又问曰：“将军有妻乎？”信曰：“有妻。”王曰：“即邦之妹也，吾养之。”又问曰：“将军有子女乎？”信曰：“止有一子，尚幼。”王曰：“即邦之子也，吾抚育之。三者皆邦所以为将军终身成全之也，将军无忧焉！”纪信叩头曰：“臣死得其所矣。”
　　张良、陈平等即写降书，差人出城报项王曰：“汉被围急矣，亦不敢割地以分关中，愿出降与霸王相见，惟望不即加诛为幸也。”左右闻差人之言，即报霸王曰：“汉王差使下降书。”项王拆书观看，书曰：
　　汉王刘邦顿首上书霸王皇帝陛下：臣邦蒙封守褒中，到被水土不服，思欲东归，以栖故址。不意人心苟从，志向狂荡，遂得关中之地。后值睢水之败，已丧胆矣，望望无归，依身荥阳，苟全性命，非有他图。韩信东征，皆彼自为，招之不来，麾之不去，非邦之罪也。陛下今乃大兵临城，指日可破，威武之下，斧钱难免。从文武群臣之议，情愿面缚出降，惟免一死。王若念怀王之约，昔日之情，悉赦往愆，恩沾再造。惟陛下其怜之！不宣。
　　霸王看罢书，召汉使曰：“刘邦几时出城投降？”使曰：“今夜即出降。”霸王密传旨曰：“若刘邦出降，比面见之时，即伏刀斧手，将邦碎尸万段，以雪吾恨！”季布、钟离昧领兵伺候。
　　却说陈平、张良奏汉王曰：“王当服便服，乘快马。”文武将士，各装束停当，命枞公、周苛，领在城人马把守荥阳，命纪信即将汉王华衣更换，坐玉龙车。将近黄昏，先出女子二千人，自东门陆续出城。左右报霸王曰：“汉王出女子数千，行未尽也。”霸王笑曰：“刘邦酒色之徒，贪恋妇女如此之多，何足以成大事？范增虑之过也！”
　　楚军士见汉出放女子，各门皆来东门争看，夜晚之时，挨肩擦背，遂忘其军伍行阵，诸将亦各争看，不相提防也。汉王同文武将士领轻骑衔枚出西门，望成皋而去。东门女子步行又慢，及尽，将二鼓矣。只见赤帜排队而出，纪信端坐车中，黄钺左纛，前遮后拥，蜂拥而出，公然不行君臣之礼，亦不见有归降之意。项王怒口：“刘邦定醉死车中矣！见朕不下车投见，尚端坐如木偶耶？”左右执火把望车中照看，见纪信端坐不言，左右曰：“汉王如何不言？”纪信曰：“某非汉王，乃汉臣纪信也。我汉王困久，今已出荥阳，会韩元帅、英布、彭越众诸侯，径趋彭城，拘项王家小，会兵广武，与楚愿决一战，以定胜负。早间下降书乃诈降也。今汉王已出二百里外矣！”左右急报楚王曰：“车中非汉王，乃汉臣纪信也。”备将纪信之言，奏知楚王。楚王大怒，既而复叹曰：“刘邦逃之甚易，纪信代之实难，此真忠臣也哉！朕虽文武将士，收录何止数百人，未有如纪信之忠者。”急唤季布曰：“尔可说纪信降朕，朕实爱其忠也。”季布向前大呼曰：“纪信代刘邦出围，可谓忠臣，霸王怜爱，不忍诛戮，尔当感王大恩，下车投降，仍封以重爵，尔不可负王命也。”纪信大骂曰：“沐猴无知，徒尔妄想！丈夫事主，忠心不二，此头虽断，而浩气冲天，金石不磨也！生为汉臣，死为汉鬼，烈烈之志，岂汝言可感耶？”楚王闻信言，知其不可易也，遂命执火把者，各举火焚车，但见烈焰之中，众军士闻纪信骂不绝口，须臾焰既灭，车与人俱成灰烬矣！却说霸王焚了纪信，杀败汉兵，急差季布、龙且领精兵一万，追赶汉王。不知如何对敌？且看下回分解。
第六十五回　汉周苛枞公死节
　　却说季布、龙且领人马追赶汉王，连赶三日，追赶不上，军士疲乏，暂屯兵于郑村。有前哨人来报：“汉王人成皋，有英布、彭越两路救兵将到，楚兵不敢前进。”季布曰：“汉王既有救兵，不可追赶，不若回荥阳，与霸王会兵，或保彭城，或攻成皋，随霸王定夺。”龙且曰：“将军所见，正合吾意。”即拨转人马回荥阳，来见霸王。具说汉王入成皋，有英布、彭越二处人马救应，因此不敢追赶。霸王曰：“彭城空虚，无人看守，如攻成皋，一时便难取胜，不若且取了荥阳回彭城，再整精兵破成皋，擒刘邦不迟。”遂分付三军，加力攻打荥阳四门，限五日内要攻破。项王催打东门，季布催打南门，龙且催打西门，钟离昧攻打北门，四门金鼓振大，火炮火箭云梯各项，一齐攻打。城内有周苛、枞公昼夜巡视，严督军士防守，灰瓶石子蛮牌周围遮架，攻打五日亦不能下。
　　却说魏豹因汉王饶死，罢闲在荥阳住居。见霸王攻打城不下，遂乘马带领从人，到城上与周苛、枞公曰：“汉王弃城而走，以荥阳为废地矣！二公坚守而不降，徒自受苦，似无益于国家。倘城一破，二公能与项王为敌乎？”枞公、周苛大怒曰“汝乃反覆小人，狗彘不如，乃敢妄为议论，以惑军心！且汉王临行，以荥阳付吾二人，我二人足能坚守。今未经数日，即开门投降，苟图富贵，不恤大义，上负君恩，下负民望，有忠心以报国顾如是乎？我颈可断，此志不可移也！留汝终为后患。”即揪住豹发，一刀斩于城上，枭首以示三军曰：“魏豹欲内应，因而斩之。汝等当用心守城，勿怀二心！”众军士曰：“愿同二位将军死力守拒，决不敢退避。”项王闻知，愈加忿怒，命诸将殿督攻打。只见城内，筑起土城来，以示重垒严固，楚军见之，各有退志。
　　又过十日，城益不能下。霸王召项伯、钟离昧等计议曰：“荥阳久不能下，尔等有何法？”项伯曰：“攻城之法，惟患军士不肯用力耳。若一人舍死，举火烧毁城楼，众军士一拥而上，城必破矣！若迁延日久，汉王会请侯而来，荥阳终非楚有也。”霸王曰：“今日务要攻破！”遂督率诸将，急催三军上云梯攻城，城上石子灰瓶打下来。众楚军方欲退后，霸王大怒，命诸将各持枪亦攀跻而上，初被打伤数十人，随后楚军一拥齐上城来，这些汉兵拦阻不住，周苛、枞公欲急刀举往下齐砍，早被龙且左执蛮牌，右手举枪，架住宝刀，一跃而前。众军士陆续随后，尽数上城，将枞公捉住。周苛下城，整点人马，与楚交战。季布、钟离昧将东门角楼放火起来，早塌下一角，城即时破矣。楚兵趁势一齐杀进城来，周苛如何抵当得住？奔西门而走，龙且一马随后追赶不题。
　　且说枞公被众军士捉住，来见霸王，霸王曰：“量汝一匹夫，有何武勇，力敢抗拒天兵？今被擒来，若肯委心归降，即封汝为荥阳太守，仍令管领荥阳郡事。汝心下如伺？”枞公曰：“城破被擒，势穷力竭，有死而已，岂有归顺之理？请王早赐诛戮，以全臣节！”霸王见枞公忠义慷慨，甚怜之。又令季布从容说曰：“大丈夫建功立业，以成美名，乃为豪杰。岂可甘受其死，而寂寂无闻于世，宁不甚可惜耶？”枞公曰：“生顺死安，惟求此心无愧耳！吾今竭力守城，已尽此心。楚兵势盛，蹴尔城破，非我志衰气馁，乃力不能支也。汝今委曲下说辞，欲我归降，今日虽降，明日又叛矣！惟知有汉，不知有楚，忠心不二，万金不易也。”季布见说枞公不动，回见霸王曰：“枞公心如铁石，延颈不避其死，且云今日虽降，明日又叛，观此言则不欲归降可知矣，陛下何必重留意耶？”霸王曰：“彼既不降，命左右牵出斩之。”枞公临死之时，神色不变，众军士莫不叹惜。
　　龙且追赶周苛前到大林，只见周苛勒马横刀，单等楚兵到来。龙且迫至，大呼曰：“周苛！尔汉王已逃难不知所往，孤城已破，妻子被擒，尔何抗拒天兵，不早归降，何痴愚之甚耶？”苛曰：“为臣死忠，为子死孝，城破失守，此心已负愧多矣，若复俯首归降，何面目立身大地间哉？”挥刀直取龙且，龙且大怒，举枪拍马交还，战在一处。约斗二十回合，周苛拨马望大林中逃走，不防树枝钩住战袍，急难脱身，龙且马已近前，举枪高叫曰“汝若归降，免汝一死！”周苛犹将手中刀，欲断树枝，急要奔走。楚兵大队人马俱到，围住大林，将周苛捉住。龙且带领回楚营见霸王，王曰：“枞公已降楚矣，汝若归降，仍封汝为万户侯。”苛曰：“枞公、纪信与臣，皆汉廷人物，岂肯依从暴楚而苟延性命耶？”霸王大怒，令左右急设油镬，将周苛烹之。
　　霸王大怒进城，欲尽将荥阳百姓屠之，项伯止之曰：“不可！陛下所与争锋者，汉也；百姓皆陛下赤子，初无罪焉，若尽屠之，不亦伤天下之心乎？陛下可抚恤以安其心。暂住数日，仍取成皋，以绝刘邦归路，使无所往，邦必降矣。刘邦降，再遣兵救齐，使为羽翼，则楚不孤立而大事定矣。”霸王从其言，暂屯兵于荥阳，整点人马后取成皋不题。
　　却说汉王屯兵于成皋，召张良、陈平计议曰：“韩信、张耳久住赵地，闻吾前日在荥阳受围，亦不来救应，见今差人取英布、彭越二处人马，又不日到来。昨闻荥阳已被楚兵打破，枞公、周苛死节，早晚霸王决来攻取成皋，如之奈何？”良曰：“取英布、彭越已一月矣，日下将到。大王可差人往彭城，遥为之势。项王闻攻取彭城，在此决不敢久住，此谓击彭城所以解成皋也。”王即日差王陵往沛县葬母，以慰久怀，就与精兵五千攻彭城，从僻路星夜进发。
　　且说霸王传旨，大兵自荥阳起行，前来成皋，离城二十里安营。次日，霸王亲来城下，调度人马攻城。汉王因见楚兵在荥阳，离此不远，知楚王定来攻取成皋，预先准备韩信所置战车，周围排设严密，专等楚兵到来，霸王到城下，调遣人马，只见成皋西门密排战车，严整队伍，知汉兵有准备，不敢径来攻打，离城十里远，金鼓大作，摇旗呐喊，若有攻击之势，而不敢近城。汉兵亦扎住不动，两边相拒数日，俱未交战。
　　忽彭城有人来报：“王陵领兵攻打彭城甚急。”又有人报：“彭越断截楚粮道，见今取外黄十七县。”又有探马来报：“英布大兵已过南溪口，离成皋不远。”一时三处报来。霸王召项伯、钟离昧议曰：“成皋既不可遽下，彭城又恐有失，英布救兵又到，楚兵首尾不能相应，诸将有何良策？”项伯等曰：“不若今晚徐徐退去，诛彭越于外黄，抵英布于南溪，拒王陵以守彭城，此救急一时之计也。惟陛下熟思之！”霸王从其言，即分付：“今晚三军渐次退回，朕亲自断后。”不知楚兵如何退去？且待下回分解。
第六十六回　汉王驰赵壁夺印
　　却说霸王分付三军：“今夜徐徐退回，朕自断后。”又分付大将曹咎曰：“我兵一退去，汉王恐我复来，决走成皋。尔可领兵一万乘虚即入成皋驻扎。倘汉王复来夺成皋，尔但坚守勿与战，待我大兵到来，尔那时却出接应，必获全胜矣。”曹咎依命，领兵潜在成皋之西。楚兵一夜退尽。
　　早有人报汉王曰：“楚兵一夜退尽矣。”汉王召张良、陈平计议曰：“楚兵忽然一夜退去者，何也？”良曰：“此必因王陵在彭城，英布出南溪口，彭越取外黄，数处紧急，楚兵因退去。大王即今当走成皋，会合韩信，仍来荥阳操练人马，整率伺候伐楚。”汉王曰：“先生之言，正合吾意。”良曰：“汉兵如出成皋，不可径行，恐楚兵有埋伏或在临近，倘汉兵正行而或半击之，我兵决败，此亦不可不防也。”汉王乃遣周勃、柴武领兵五千，先阻成皋西路，然后大兵陆续进发。
　　曹咎闻汉兵行动正欲调兵追赶，有人来报周勃、柴武领兵阻西路，以此人马不敢调动。一昼夜汉兵已走尽。周勃、柴武见楚兵不出，续后又催动三军随行。曹咎打听得汉兵已远去，遂进成皋，安抚百姓，坚守四门不题。
　　却说汉王统领大兵，星夜前往赵城，离城五十里，先安定营寨毕，遂同十数个轻骑，驰入韩信营。此时方黎明，韩信、张耳因饮夜酒睡熟未起，汉王绕中军驰走一周，回入帐中，床头边见设一小红桌，桌上锦袱盖着元帅印，汉王令人揭起锦袱，将印取过。韩信方起身，忽见是汉王，不胜惊惶，下地俯伏曰：“臣该万死，不知大王入营，有失远迎！”王叹曰：“轻骑数人绕营，驰骤直入中军，将军尚睡未起，印已取过，左右亦无人报知。倘刺客诈称汉使因而入营，取将军之首，如探囊取物耳！将军坐镇一国，敌人新降，疏漏如此，岂足以争衡天下乎？”说得韩信羞愧满面，站立不往。须臾张耳方到，叩头伏罪。汉王亦责之曰：“汝为副将，正当参赞军务，严加谨慎，昼夜关防，勿使敌人窥探虚实，方为节制之兵。若汝营阵欠严，关防不密，纵人驰骤往来，真同儿戏，汝亦不能无罪。若以军法论之，韩信即当废斥，汝当斩首，庶可警众。但念汝等累有勤劳，又兼天下正多事，适在用人之际，姑尔饶恕。若复疏虞，决正军法！”韩信、张耳再三叩头谢罪。汉王遂持印归大营，韩信、张耳随于马后步行，赴营谢罪。
　　汉王入营召诸将曰：“韩信、张耳兵无节制，我一时驰入夺印，尚尔不知。倘敌人乘间而入，何以御之？似不可复用为将，吾欲易置之而另立他人，诸君以为何如？”张良、陈平密告曰：“不可！汉营诸将，无如信之能者，今日特一事之失耳，岂可因小而弃大哉？昔卫侯有将苟燮，曾赋于民，而食人二鸡子，卫侯遂弃不用。子思曰：‘夫圣人官人犹用木，取其所长，弃其所短，故杞梓连抱，而有数尺之朽，良工不弃也。今君处战国之世，选爪牙之将，而以二卵弃千城之将，使不可闻于邻国也。’卫侯从子思之言，遂用苟燮。今韩信虽有此失，而岂可没其平日之善哉？”上遂召韩信、张耳进见，王曰：“我荥阳、成皋二处受困，尔不遣兵救援者，何也？”信曰：“燕齐之地，变诈不常，兵一转动，恐复作乱。近闻荥阳被围，未见真实，由此不敢起兵。”王曰：“赵既破矣，而齐久不下者何也？”信曰：“兵久用则疲，将久守则懈，国久围则敝，敌久拒则困。臣以数万之众，累战取胜，往来齐魏之间，行数千里，若不休息士马，遽尔驰骋行阵，倘敌人以逸待劳，我兵决败。臣一向暂屯兵于此，少假宽贷，所以三军怠缓。臣近日正议伐齐，不意大王车驾幸临。臣数日后即伐齐，以定六国，大王可屯兵于修武，复取成皋，臣伐齐后即与大王会兵伐楚，以定天下也。”汉王大喜，是日封韩信为大相国，仍掌元帅印。张耳为赵王，备守赵地。汉王从韩信之言，遂屯兵于修武。
　　一日，郦生从容为王言曰：“昔汤放桀，武王伐纣，皆封其后；秦伐诸侯，遂灭其社稷。今诚能立六国之后，而君臣百姓，必皆戴德慕义，愿为臣妾，大王南面称霸，楚必敛衽而朝矣。”王曰：“甚善。”即令工匠刻六国印，就令郦生行佩以封六国。议定尚未行，张良自外来谒王，王方食，即以郦生所议具告张良，良大惊曰：“谁为大王设此谋也？请借前箸为大王筹之！昔汤武封桀纣后者，必度能制其死生之命也，今大王能制项王之死命乎？武入王殷，发粟散钱，偃革为器，休马放牛，示不复用，今王能效之乎？且天下游士，离亲戚，弃坟墓，从大王游者，以为能成功名也；今复立六国之后，游士各归事其主，大王谁与取天下乎？且六国无强于楚，若立其后，仍复屈挠而从楚也，大王焉得而臣之？诚用此谋，大事去矣！”汉王啜食吐哺，大骂曰：“竖儒妄为筹策，几乎败我之事！”即令工匠销熔其印。郦生被王叱辱，负愧数日。
　　张良知其为郦生之谋，因以言抚之曰：“良实为国不避私隙，不意乃郦生之谋。今始知之，良心甚是不安。但论事当观时势之强弱，今汉虽得楚之半，而项王尚在强胜之时，岂可封六国以自立？此先生惟见汉与汤武同，而未见汉之所以异也。”郦食其曰：“谨受公之教矣，岂敢有隙耶？”生一日又与良复议：“楚得荥阳而弃敖仓不守，欲汉复取荥阳，此议如何？”良曰：“此议甚善，先生当急与汉王言之。”郦食其因与张良复又言于汉王曰：“王者以民为天，而民以食为天。夫敖仓天下转输久矣，闻其所藏军需甚多，楚拔荥阳，而不坚守敖仓，乃引兵而东，此天所以资汉也，愿急进兵复取荥阳，据敖仓之粟，塞成皋之险，杜太行之道，距飞狐之口，守白马之津，以制诸侯形胜之势，则天下知所归矣。”王因顾张良而问曰：“此议如何？”良曰：“此议乃确论也。”汉王遂起兵复取荥阳。不知如何？且待下回分解。
第六十七回　楚霸王复取外黄
　　不说汉王复取荥阳，韩信屯兵赵地。且说霸王离成皋，一日到彭城，不意王陵围彭城十余日，密差人探听前路消息，闻霸王已离成皋，王陵乘机即退兵，从北路投荥阳僻路而回，霸王乃安抚宫眷，筵宴群臣。忽人报彭越下梁十七城，屯兵外黄，抢掳居民，郡县望风归降，大梁地方，因而作乱。霸王曰：“朕前日屯兵荥阳，被彭越绝楚粮道，至今痛恨于心。今又侵扰梁地，堪恨外黄守令，不能据守城池，遂尔降越。前荥阳纪信、周苛、枞公抗义守城，宁死不屈，何朕躬所养诸吏，无一人为朕守节者？朕若复取外黄，决尽将一城之人屠之，以雪此恨！”项伯、钟离昧谏曰：“陛下久征在外，有劳圣体，不若且遣龙将军统兵代陛下东行，陛下暂屯兵休息，料彭越一勇之夫，亦不足以成大事。”霸王曰：“不然！英布助汉作乱，韩信下齐甚急，彭越大扰梁地，尤为切近。见今田广屡次求救，朕欲差龙且救齐，以安唇齿。彭越作乱，非朕不足以剿灭此贼。”遂整点三军，次日起行。
　　却说彭越差人探听霸王人马从那路来，以何人为前驱，务要哨探停当回报。去人数日回说道：“霸王径趋东路而来，临近郡县，已开城复降，止有外黄六郡县，尚闭城相拒。将军急遣兵迎敌，前驱并无先锋，止是霸王亲统大兵杀将来，人马浩大，势不可敌。”彭越闻说，急召栾布等众人相议曰：“项王亲来，其锋不可当，不若北走谷城，复取昌邑，待楚兵去，而复夺梁地，此为上策。如力孤恐不能胜，专属意于汉，合兵拒楚，此为中策。若恃武勇，与楚交战而决雌雄，倘一破而入，孤城恐不能固守，为楚所破，此为下策。”彭越曰：“据汝等所议，不若北走谷城为上策。仍令副将周菹，外黄令仇明守城，虚立旗帜，四门紧闭，使项王不知吾远遁，我得以尽力取昌邑以为根本。不然，则楚兵挠其后，不惟昌邑不可得，而我兵亦恐罢之不足用也。”栾布曰：“将军所见甚高！尤当乘楚兵未至，今夜轻骑就好出城，勿令临近郡县知之，庶为严密。”仇明曰：“将军远去，得以自便。倘孤城失守，外黄之民，决遭屠戮。”侧边立一小童，挺身而出曰：“此事无忧！倘城破之时，吾往说之，管教项王倒戈而息争，全城而免害也。”彭赵大惊曰：“此子乃何人也？”仇明曰：“此某长子仇叔也，今年一十三岁。母生时，梦太庚入胎，年五岁能侍，七岁读书，过目成诵，人呼为奇童。某每有宾客满坐，遍能酬答，或诗或文，随口成章，不差一字。平日极有胆气，观今日要见霸王，足知其莽壮矣。”彭越谓童子曰：“汝见霸王有何说？”童子附耳曰：“如此如此。”越大喜曰：“尔虽年小，足能救一城百姓，将来福德不可限量矣！”越至晚整点三军齐备，各衔枚出北门，径趋谷城，随到开城投降，复取昌邑旁郡二十余城。共得粟二十余万斛，陆续差人押解荥阳、成皋，接济汉食，汉王得以从容聚兵，军需不至缺乏。
　　彭越离外黄十余日，项王方到，见城上旗帜严整，四门紧闭，并无一人答话。霸王曰：“且着三军安营，看城内有甚消息？”一连三日，不见动静。项伯曰：“此必彭越不在城内，虚设旗帜，阳为声势。可催三军攻打，看他如何？”霸王曰：“然！”遂下令，着三军加力攻打。金鼓大作，火炮震天。城内百姓目见，一齐哀哭来见令尹仇明曰：“霸王大怒，千里火飞，眼见此城，目下打开，我等百姓，皆是死数。望众大人可怜百姓无辜，遭此锋镝之苦，早早开城归降。若得霸王回心，一城生灵，又得再造也。”周菹、仇明众人计议，四门各插降旗，两边俱设香案，遂开了城，令百姓大呼曰：“我外黄原是楚地，岂敢抗拒天兵？情愿请车驾进城。”霸王闻言，即挥动三军进城，与项伯等计议曰：“外黄围困数日，方始投降，朕将男子年十五以上成壮丁者，逐于城东，尽坑之，以雪此恨。”百姓闻之，均放声嚎哭。有舍人仇叔急止之曰：“尔百姓不必号哭，恐惊动项王，反致其怒，待我亲往说之。”
　　仇叔至楚营请见霸王，巡哨卒报入中军，霸王曰：“着来相见！”只见一幼童，生得眉清目秀，自外从容而来，霸王曰：“汝小儿年未十二三，乃敢不惧军威，而遽来见乎？”童子曰：“臣为陛下之赤子，陛下乃臣之父母，以赤子而见父母，恋恋之怀，犹恐不及；何军威之足畏乎？”霸王大喜曰：“汝小儿不畏军威而来见，欲下说词乎？”童子曰：“臣欲陛下德比成汤，功同舜尧，体天地之心，垂好生之德，四海一家，万邦称庆，岂敢于陛下前摇唇鼓舌为说客耶？”霸王曰：“既汝不下说词，即令大兵扎营，欲将壮丁坑杀于城东，汝来有何话说？”童子曰：“臣闻爱天下者，天下人爱之；恶天下者，天下人恶之；利天下者，天下人利之；害天下者，天下人害之。爱、恶、利、害，皆起于上之人，而下固随之也。昔彭越甲兵一至，强劫百姓，百姓惧其诛戮，不得已而归降，终日翘首仰目，专望大王天兵到来，以解倒悬，如赤子望父母也。今闻陛下欲尽将一城壮丁坑之，前日百姓畏彭越而归降，今日百姓望陛下而解救，陛下又复欲坑之，则百姓将何所归乎？是陛下不爱此百姓矣！不独外黄百姓不蒙陛下之爱，从此大梁以东，尚有许多郡邑，闻陛下坑外黄，则皆闭城坚守，或尽数逃走，天下从此不爱。百姓尽行坑之，谁与陛下守天下乎？”霸王闻童子之言，甚是喜悦，即传旨人马不许毫厘侵扰百姓，尽赦其罪。须臾，周菹、仇明等伏罪朝见，霸王尽赦之。只见一城百姓，欢声满道，深感舍人之德。
　　霸王在外黄屯人马五日，即起身。彭越所下十七城，复归于楚。霸王悉定梁地，与群臣商议要追赶彭越，钟离昧、季布曰：“彭越乃疮疥之疾，不足为患。见今刘邦复取荥阳，争夺成皋，大司马曹咎恐难固守。陛下当乘势即解成皋之危，克复关东，阻汉兵不得长驱，使韩信遽难救应，陛下可获全胜。若少迟缓，汉王安定根本，恐难图也。”霸王曰：“成皋有曹咎坚守，已分付不可出战，待朕亲往却开城出迎，内外夹攻，汉必走矣。”钟离昧曰：“臣先领一枝人马攻荥阳，陛下亲统大兵救成皋，复取此二处，却远定关东而归彭城，则大事定矣。”霸王曰：“善！”于是差钟离昧领兵一万复取荥阳，自统大兵救成皋不题。
　　却说汉王军临成皋，先令王陵攻城，曹咎坚守不出。一连三日，并无动静。汉王曰：“此必项王曾分付曹咎坚守成皋，侍他定了梁地却来解围，就与我兵交战。吾闻曹咎乃楚大司马，为人性刚，最不耐事。”急令三军城下百般辱骂，或坐于地下，或赤身而立，又举白纸幡上书曹咎之名，一连毁骂五六日。曹咎闻之，忍耐不住，遂领一万兵开了城门，放下吊桥，冲杀出来。汉军尽弃衣甲，或弃旗鼓，向汜水渡河而走。曹咎忿怒，催动人马，亦渡汜水，方渡一半，只见两岸无数汉兵摇旗呐喊，分头而来，为首四员战将，周勃、周昌、吕马通、灌婴，将楚兵四面围住，杀死一半，截在汜水一半。曹咎左冲右突，不能得出。四将各举兵器来战曹咎，曹咎战未数合，抵当不住，勒马要走，四将围住，如何得脱？到此楚兵已破，前有汉将截住去路，后有汜水，又不能渡，进退两难之地，遂自刎于汜水之上。汉王急鸣金收兵，催人马进城。成皋百姓，见汉王进城，尽皆欢悦。汉王复得成皋，又得楚宝货，遂宴请大小将官。
　　忽有人报：“英布自陈留会合太守陈同，共领兵三万，与汉取成皋。”汉王大喜曰：“吾欲复取荥阳，正无人守成皋，今得英布来，正合吾意。”随召英布等入见。英布领陈同入见王，行礼毕，王抚谕曰：“前过陈留，得太守取粮，今又同英布而合兵趋成皋，二君之功，他日当比太常矣！吾复取成皋，正无大将把守，二君此来，适合吾意。”王遂命英布、陈同守成皋，领大兵复取荥阳。未知如何？且看下回分解。
第六十八回　郦食其说齐降汉
　　汉王大兵至荥阳，先差王陵探听城内消息，城中虽有官吏守城，而无兵马。闻汉兵临城，守令吴丹召父老曰：“汉王长者，不可失也，吾等当开门投降，不可使动干戈，徒遭锋镝。”众父老曰：“惟命是从。”于是守令吴丹即率诸父老出城迎接汉兵，汉王统大兵进城，安抚百姓毕，钟离昧兵方到。探听人报汉王曰：“钟离昧领兵一万，离荥阳三十里下寨。”王曰：“钟离昧远来，人马疲乏，正好统兵截杀，不可待彼安定营寨，恐一时难以攻击。”乃差王陵、周勃、灌婴、周昌四将各领三千人马，分头杀出，围住钟离昧。钟离昧扎营未定，见四面汉兵冲杀而来，急出迎敌，左有王陵，右有周勃，前有灌婴，后有周昌，四面夹攻，钟离昧如何抵当得住？弃营逃走，四将领人马追赶。楚兵见无主将，先自乱动，四溃奔走，汉兵尽力追杀，生擒活捉，不计其数，马匹器械，尽皆得之，诸将各相争取，以此钟离昧领败残人马得投大路而去。诸将乃回见汉王，王大喜，重赏四将讫。
　　霸王亲统大兵趋成皋，闻曹咎自杀，汉已得成皋，命英布、陈同把守。钟离昧攻荥阳，被汉杀败，两处俱失利。霸王遂屯兵广武，以此两家相拒，各未交敌。
　　韩信屯兵赵地，因见霸王一齐起兵救成皋、荥阳，尚未攻齐。齐王田广闻韩信大兵欲攻杀，甚患之，百姓一日常有十数惊。后传至荥阳，有郦生知此消息，暗思齐王如此惊惶，若往陈利害，彼定然归降，不动声色，而卒能下齐七十余城，吾之功不小也。”遂来见汉王密言曰：“今燕赵已定，惟齐未下，诸田未族最强大，近楚多诈，虽遣数万之师，未可以岁月破也。臣仰仗大王明诏，凭三寸之舌，陈其利害，说齐降汉，使为东藩，不劳张弓矢而能屈人之兵，所谓谋之上者也。”王曰：“先生果能说齐归汉，使此免动干戈，一国苍生之福，百世无穷之利也。乘韩信人马未动，先生正好急趋齐说之。”
　　于是郦生带领从人辞王赶齐国来。一日到齐，不入馆舍，径投府来，令人传说，有汉使郦食其特见齐王，陈说利害，救一国生灵。门吏奏知齐王，齐王请郦生入内，郦生由中门而行，徐徐进内，旁若无人。齐王怒曰：“汝来吾国，欲下说词，乃敢抗礼入见，欺吾国无尺寸之兵乎！”郦生曰：“汉王带甲百万，威震中外，韩信屯兵赵地，即欲席卷而来。齐民如鱼游釜中，危在旦夕，大王是位亦难保矣！吾之此来，一则救万民之命，一则保大王无虞，实齐国之盟主，上邦之使命，非有求于大王，何屈礼以见之耶？大王如不欲保齐国，即杀吾以正臣礼，如欲为百姓计，安得不从吾所好乎？”齐王曰：“吾齐国地方数千里，国富兵强，南阻楚淮之势，北镇燕境之雄，西有魏赵，东接海隅，内有文臣致治，外有武将安边，按甲屯兵，坐观胜负，如何危在旦夕？”郦生叹曰：“大王何欺人之甚耶？大王自度与项王勇武何如？项王得关中而不能守，走彭城而不能敌，五国皆叛，关中尽失。今齐以千里之区而欲抗全胜之汉，不亦误乎？”齐王沉吟不语。郦生又曰：“大王不必沉吟，先须观天下之所归，而后知兴亡所决。某不知大王果能识天下之所归乎？”王曰：“不知也。”生曰：“大王若不知天下之所归，宜乎以我为抗礼也，方今事势，楚若强而实弱，汉似弱而实强。以天下封疆汉得七八矣，楚仅二三分耳，不知修德，尚尔纵横妄为，不自退省。今汉王以缟素为资，为义帝发丧，布恩威于天下，而天下莫不信从，明并日月，德同尧舜，见今据敖仓之粟，塞成皋之险，拒飞狐之口，杜太行之道，守白马之津，抚安百姓，虎视天下，吾知天下之所归者，诚在汉不在楚也。大王急早归附，倒戈卸甲，开城纳款，全一城之生灵，为万世之长策。臣之此来，实为齐，非为汉也。大王宜熟思之！”齐王闻生语，起身谢曰：“先生此来，实为寡人，适语言冒渎，幸望恕罪。请问如何归降？”郦生曰：“大王先差人赍降表，臣在此候汉王到来，与大王一同请见。”有田横在侧便道：“韩信见屯兵于赵城，恐一时前来，大王不曾准备，何以御之？”郦生曰：“某此来非私行，乃奉汉王明诏而来，韩信岂敢抗违？”齐王曰：“先生可写书与韩信，约会退兵，庶可准信。”生曰：“臣就写书达知韩信。”郦生即修书一封，差从人同齐使赴赵，止韩信进兵。
　　却说韩信在赵屯兵日久，正欲计议伐齐，忽有人来报：“郦大夫差人来下书。”韩信令至帐下，其人曰：“郦大夫奉汉王诏，与齐陈说利害，齐王愿罢兵请降，今已具表赴成皋，齐七十余城尽归汉矣。有书在此，上见元帅。”韩信接书拆封，书曰：
　　汉大夫郦食其顿首，书奉韩元帅麾下：生奉王旨出使于齐，罢兵息争，委心帖附，顺天休命，悉归王化，皆仰仗汉王之圣明，实赖元帅之威德，不动声色，下齐七十余城，免三军汗马之劳，救一国生灵之命。兹遣小启上达，乞罢干戈，旋师成皋，休军养威，举众伐楚，六国景从，恢弘大业。元帅之功，铭之鼎彝，某不敢贪大功为己有也。食其再拜。
　　韩信看罢书，大喜，对来使曰：“既大夫已下齐矣，我即旋师归成皋，与汉王会兵伐楚。齐王打听汉兵到徐州，随遣兵来协助，共力破楚。”韩写了回书，打发来使回齐国报知郦生。郦生得书，来见齐王，齐王甚喜，乃与郦生终日高歌饮酒，遂不理国事。
　　韩信自得郦生书，与张耳计议赵兵自成皋会汉王，合兵一处以伐楚。方欲发落三军，只见阶下一人，高叫：“不可！不可！若听郦生之言，误了元帅大事。我有一计，使齐七十城，唾手可得，其功尽归元帅矣。”其人为谁？乃燕士蒯彻，字文通。信曰：“尔何所见而不可旋师？”彻曰：“公带甲数万，将一岁余矣，止下赵五十余城。今郦生乃一儒士耳，掉三寸之舌，凭一篇之言，下齐七十余城，以将军之威德，反一竖儒之不若，旋师何面目以见汉王耶？不若依臣之愚见，乘齐不作准备，整点三军，直抵齐境，干戈一指，齐必瓦解。”信曰：“郦生此来，非是私行，乃奉王命而行，我若复又举兵而东，恐拂王命，且又不利于郦生也。”彻曰：“汉王初命将军取齐，其意已定，今又遣哪生说齐，此必哪生夺将军之功，而以言语鼓动汉王，初非王之本意也，将军若旋师而回，诸将亦叹将军为无能，此后汉王轻将军而重儒士也。纵使破楚，亦无光矣！将军熟思之！“张耳曰：“文通之言，深为有理。将军专阃外之权，何王命之足拘乎？”信听蒯彻之言，即时整点人马，同张耳等不来成皋，迳向东齐而来，不知郦生性命如何？且看下回分解。
第六十九回　烹郦生韩信背约
　　却说韩信人马离赵，北行过黄河，由大路进发，所过郡县，望风逃避，将近齐境，早有人报入临淄。齐王此日正与郦生饮酒高会，见人来报，大惊，急忙召田横等商议，横曰：“韩信大兵三十万，长驱而来，其势甚盛。若出战，必力彼所破，不若深沟高垒，相拒勿战，急差人求救于楚，待楚兵到，却出齐兵夹攻，信可破也。”齐王曰：“郦生何以处之？”田横曰：“且未可伤郦生，待汉兵到城下，着郦生再与韩信讲解，倘可回兵，亦不失初意；若信不退，那时斩郦生不迟。”齐王曰：“我思郦生既说我降汉，韩信今又起兵前来，显是使我不作预备，却令韩信乘无备而来，甚为可恶。”横曰：“韩信虽来，未见虚实，待到城下，看哪生有何话说。”
　　齐君臣正议事间，左右来报韩信大兵已到，离城三十里下寨，旗帜严整，金鼓大作，其锋不可当。齐王急召郦生曰：“先生前日有书说韩信回成皋，今如何又来取齐？反覆不定，显是通同相谋，智赚寡人，使我无备而取之耶？”郦生曰：“臣来非私行，乃奉汉王明诏而来。今韩信背约，复起攻齐，非惟卖臣，实欺汉也。”齐王曰：“先生既着我降汉，今韩信大兵又临城下，先生虽非欺诈，其迹可疑。烦先生即写书与韩信，如果退兵，先生实力不欺；如兵不迟，即是合同欺我，似难容情。”郦生曰：“写书恐或不的，待臣同齐使往说之，料韩信必还矣。”齐王笑曰：“先生此去，若信依其言，尚可望其复来，若信不依，是纵虎入山矣！岂有复来之理耶？正欲留先生为质耳！”郦生曰：“既王疑臣，即修书往达之，死生存亡之几，实决于此。”于是郦生修书，差从人叮咛分付，再三拜复元帅，虽不以我为重，而王命差我说齐，岂不足为重耶？”
　　差人出城，径投汉营来。巡哨小校传报入中军，韩信正升帐，差人呈上书，信拆书观看，书曰：
　　郦食其顿首再拜韩元帅麾下：前蒙手书即旋师成皋，齐王得书甚喜，随写书差人申报汉王。今将军复统兵取齐，似与前书不合，致使齐国君臣以我为欺诈，将欲斩首以雪其恨。某死不足惜，而王命差遣，齐表已行，今又反覆变更，使汉使遭诛，而王命不能取信于天下，将军独能安于心乎？某命悬于旦夕，惟将军其垂救焉！食其顿首位血拜。
　　韩信看罢书，沉吟不语。蒯彻曰：“将军犹豫不决者，将欲从郦生之言乎？”信曰：“郦生奉王命而说齐，我今破齐，齐必杀郦生矣，恐于王命有碍。”彻曰：“王命先遣将军伐齐，而无止将军之诏，将军伐齐，奉王初命也。若既遣将军，而又复差郦生，其失在汉王，不在将军也，将军何惑焉？”信曰：“若齐杀郦生，是吾杀之也，吾心实不忍焉！”彻曰：“一人之命可舍，平定一国之功，难再遇也！轻重大小之分，昭然可见，又何区区为儿女子之态乎？”信曰：“如之子言，郦生之请，不可听也。”遂发回书与来人，而语之曰：“郦大夫前日下齐之时，须先讨汉王手诏，命我暂屯兵赵境，然后由赵适齐，待齐王已降汉，仍过赵，令我之师回成皋，方为从长之议。尔大夫不使我知，私窃说齐，贪为己功。齐实惧我大兵在赵，不得已而归降，非其本心，今日虽降，不久决然复叛，那时又劳人马远征，往返之费，甚是不便。不若今日一鼓而灭齐，以除后患，虽伤大夫一人之命，而成我平定一国之功，他日论功行赏之日，大夫子孙亦得埒土而封，勿以今日数数怨我也。”差人进城，将韩信之言，细说一遍。郦生大骂曰：“我被胯夫卖了也！”齐王闻知，怒曰：“竖儒既不能取信于人，乃敢私窃过齐，欺侮寡人！”急唤左右设油镬，拿住郦生，以囊裹其首，撞入油镬烹之。
　　齐王烹了郦生，传入汉营，韩信大怒，亲催三军攻打齐城，十分紧急。齐王惊惶，召田横计议：“即今彭城救兵一时难到，齐指日可破，为之奈何？”田横曰：“与其坐而待虏，孰若今夜开城，决一死战，胜负未可知也。”齐王从其言，随即点就人马。近晚先差数小校到城上，探看汉营灯火，照同白日，刁斗不乱，队伍整齐。小校下城回报，田横曰：“若复畏惧，何以破敌？”即率大兵开了东门，杀出城来。此处正是曹参巡哨，一边飞报入中军，一边整点本部人马，与田横对敌。田横手捻长枪，一马当先，大骂曰：“胯夫偶尔得志，便敢欺人，快出与吾决一死战！”曹参大怒，举刀直取田横，田横举枪交还，两人战在一处，战到二十回合，未分胜败。韩信挥动大队人马冲杀来，田横抵当不住，保护着齐王杀开条路，一拥而出。夜黑之际，韩信分付不必尽力追赶，恐防伏兵，且又旗鼓难辨，以此田横保齐王同大小三军径投高密县来。
　　却说韩信次日杀入城来，安抚百姓，休养士卒，再商议要追赶齐兵。那齐王到高密，接连马上差三起人，不分昼夜，急往彭城催讨救兵。一日差人到彭城见霸王，备道齐王被韩信围困，十分危急，呈上表文曰：
　　齐王田广稽首上言：国不可以独治，势不可以孤立；独治则不足以宏化，孤立则不足以御侮。仰惟陛下威德所加，海内顺附，一统之基，可立而侍。岂意刘邦作孽，疆宇振动，韩信弄兵，封埴侵扰，三秦既失，二魏败亡，燕赵新破，五侯瓦解。惟齐乃陛下之孤注，楚国之噤喉，苟复为汉所得，贝陛下孤立而独治，欲图大统宏济，恢复皇猷，非岁月可计也。伏乞早遣大将，统率精兵，拯溺救焚，以解倒悬。若齐封一破，沿路郡县，迎刃而下，彭城亦恐摇动也。万惟陛下速赐乾刚，急为明断，齐国幸甚！百姓幸甚！
　　项王览表毕，急召龙且、周兰曰：“尔可领精兵三万，前到临淄、高密等处，破汉救齐，星夜兼行，早奏凯歌，勿得迟延！倘有缓急，早差人前来奏知，朕亲领大兵救援。”龙且曰：“陛下放心，臣此去决斩韩信首级，献于御帐下。”霸王大喜，即将所有狐裘赐与龙且，又斟御酒，人各三杯。龙且、周兰谢恩，辞霸王离彭城，前来临淄救齐。毕竟龙且如何与韩信对敌？且看下回分解。
第七十回　韩信囊沙斩龙且
　　一日，龙且大兵到高密，离城三十里扎营。齐兵正与汉兵相拒，高密城将已攻破，正在危急之时。韩信闻龙且兵到，暂勒兵退五里，召诸将曰：“龙且乃楚之名将。仗武勇而来，可以智取，不可以力敌也。尔诸君当如此如此，则龙且可破也。”众将各听令依次而行。
　　却说龙且升帐，与周兰计议曰：“吾平生知韩信易与耳，寄食于漂母，无资身之策，受辱于胯下，无兼人之勇，其人不足畏也。”周兰曰：“不然！韩信自下三秦而来，所到之处，无不风靡，虽霸王亦曾被车战败走彭城，其人足智多谋，变诈莫测。将军当仔细防备，不可轻敌。虽乞食受辱，乃信自知有今日，不欲与群小相较，未可以为无能也。”龙且曰：“韩信虽所向得胜，但未遇劲敌耳，若遇智勇兼全之士，信岂能用其谋哉？”即差人下战书。差人到汉营见信，呈上书，曰：
　　楚大将军龙且书付汉诸将知会：韩信用兵，未逼劲敌，如魏豹不听周叔之谏，以致丧师；陈馀不用左车之谋，而斩■水；燕王畏声势而暂降，非心之服；三秦失地利而偶败，非战之罪。吾今受命救齐，与信决战，则非诸国可比。尔等速延颈以待，勿自退悔！
　　韩信看罢书大怒，要斩来使，诸将劝免，乃痛责三十杖，遂于面上以朱书“来日决战”四字，放回差人。差人到楚营，哭告龙且，说韩信百般辱骂，将某要斩，诸将劝免，痛打三十，面上书四字放回。龙且大怒，就要出战，周兰再三劝住。
　　过了一宿，次日早起，三军造饭毕，龙且结束威严，耀武扬兵，来到阵前，单搦韩信出马，韩信一马当先，与龙且答话。龙且曰：“汝原是楚臣，背楚降汉，擅作威福，已侵扰关中数大郡矣。尚自不知止，乃敢抗拒天兵，快早下马投降，免汝一死！”信大笑曰：“汝来送死，尚尔不知，乃敢摇唇鼓舌耶？”龙且大怒，举刀直取韩信，信挺枪交还，二马一来一往，兵刀并举，战到二十回合，龙且精神倍加，韩信却诈败，向东南奔走，龙且笑曰：“吾固知信怯也！”遂尽力追袭。周兰拍马随龙且之后，望潍水而来，到河边见潍水尽掣去，信卒过河，周兰大疑之，急向龙且马前阻之曰：”潍水乃长流大河，今却无水，此必阻上流而不行，使我兵过河，放水而下，将军何以御之？”龙且曰：“韩信已大败，逃命不暇，岂有深谋？况河水随旱涝而为多寡，当此十二月隆冬之时，正水涸之际，河内以此无水，何足为异？”又见汉兵前驱大进，忽有人来报韩信只在前面不远，龙且闻说韩信相近，挥动人马，过河尽力追赶。到中流远望见高悬一灯球如斗大，龙且急到灯球边，见立一木牌，上书六大字云：“吊灯球斩龙且。”周兰等众军士俱来周围看牌，龙且曰：“此必韩信因我大兵追赶甚急，欲阻我兵退，故此设牌以惑军心耳。”周兰曰：“夜深之际，岂能一时便有此牌？此必韩信诱引我兵追至此处，想有埋伏，故设此灯球为记，使汉兵望灯球而来。不若将灯球砍倒，汉兵自乱矣。”龙且举刀即将灯球砍倒，只见西边无数汉兵呐一声喊，潍水上流水，滔滔汹涌而来，波翻洪浪，疾如箭发，霎时就到。楚兵正在潍河中流，大水一至，如何阻当？尽将楚兵淹没。龙且闻水声将近，急策马前奔，龙且马乃千里驹，一跃已到北岸。才然得去，当头一声炮响，闪出曹参、夏侯婴，众将围绕上来，龙且围在中间，不能得出。夜晚之时，难辨彼此，虽举兵冲杀，怎当得汉将举刀枪一拥齐上？龙且措手不及，被曹参一刀，斩于潍水北岸，此是韩信因龙且骁勇，又性烈如火，先令柴武为万余囊，满盛黄沙壅住上流潍水，中间悬挂灯球为记，写明六字，使龙且看见，定然发怒，砍倒灯球，灯球一落地，即去沙囊，则大水自上流而下，疾如飞箭，遂将楚兵淹死。岸上埋伏众将围住，龙且不能得脱，以此斩龙且于此处。周兰乘夜黑乱军中逃走，不知去向。
　　韩信斩了龙且，走了周兰，军声大振。齐王在高密，如坐针毡，急召侄田光并田横来商议曰：“龙且如此骁将，尚被韩信杀了，我兵势孤，岂能保守？不若乘汉兵未曾围城，统率人马入海岛避难，待承平之时，看楚汉两家已决成败，那时再作区处。目令虽欲投降，汉王亦不准信。”君臣一夜商议停当，次早领率人马，开了东门一拥而出。早有人报入中军，韩信急点大兵追赶。行二十里，却有夏侯婴因追周兰不上，人马正回，却撞遇齐兵，拦住去路，就把齐王田广捉住。缚绑了田广，田横不敢恋战，杀开条路，径往海岛避难。夏侯婴将田广解回，正遇韩信大兵，备说捉了田广，走了田横。信曰：“可惜田横走了！”大兵队回高密，安抚百姓毕，行文各郡县，望风归降，齐地悉定。
　　韩信仍将大兵移于临淄驻扎。韩信见齐王宫殿华丽，心下甚喜。蒯彻在侧已解韩信之意，即近前言曰：“齐地当五岭之东，凭负山海，东有琅琊，西有浊河，海岱之间，为都会之地，四塞之固，东道之雄也。将军今悉平定，军威大振，郡县畏服，可差人上表，请假齐王印以镇，为将军根本之地。机会适逢其时，不可失也！”
　　正相议间，忽人报汉王差使命至，韩信急迎使命入内，行礼毕，使命曰：“有王手诏在此。”韩信急捧诏开读。不知诏内有何话说，且看下回分解。
第七十一回　蒯彻说韩信背汉
　　却说韩信正与蒯彻计议，欲讨齐王印为假王以镇之，其心欲占齐地以为根本。忽有人报汉遣使命赍诏至，韩信率领大小诸将佐，远迎诏入城，行礼毕，左右开读诏曰：
　　寡人用将军计，得楚十数大郡，势亦少振。而霸王久稽太公，志尚不悛，使我父子离间，方寸日乱。近又欲会兵成皋，与我鏖战，以决雌雄。但相拒日久，士马益困，遽与争衡，恐难取胜，非假两势之威，何以成万全之策，故差使星驰召将军急来相议，协力破楚，料将军以胜齐之师，而克久困之楚，兼以奇谋妙算，其奏绩可立而待矣。将军宜速来，以慰惓惓。
　　韩信读罢诏书，款待使命，急欲整齐三军启行。蒯彻曰：“将军正好乘此机会，差人同使命讨齐王印，急立为王，然后兴兵同力伐楚，此正有所挟而取之也。倘过此时，恐难正得。”韩信曰：“正合吾意。”次日，信请使命至中军，备道：“齐民多诈，反复不常，须假齐王印先在此镇抚定，然后兴师伐楚不迟。吾欲使命同我差人往荥阳一行，未审使命之意如何？”使命曰：“就与差人同往。”信大喜，即出金帛厚赠来使，就写表差周叔与使命同行。不一日，来到荥阳，使命同周叔入见汉王，呈上韩信表文。汉王拆表观看曰：
　　汉大相国臣韩信稽首顿首上言：国无其主，难以化理；民非权合，何以制伏？臣仰仗天威，随到奏捷，斩龙且于潍水，擒田广于成阳，军威虽镇，而人心未定。古尝称齐地多变诈之国，反复不常，恐或为乱；臣愿请齐王印，暂为假王以镇之。待民心宁辑，即统兵随车驾伐楚，则疆宇奠安，海隅宾服，世为汉土，于变时雍矣。臣未敢擅便，赍表上请定夺。不宣。
　　汉王看罢信表，怒骂曰：“孺子乃敢欺朕如此！吾困于此日久，旦暮望其来助我，反欲自立为王耶？”张良、陈平急近前蹑王足，附耳语之曰：“大王虽得楚数十大郡，见今楚兵屯于广武，目下攻汉，汉方不利，宁能禁之自王乎？不若因而立之，使信自相保爱，卒为大王用也。不然，使信或自变，则复生一大患矣。”汉王亦悟，因复骂曰：“大丈夫定天下，制服诸侯，即为真王，何以假为？”遂召周叔近前，问韩信如何取齐，郦生如何被烹？周叔备将韩信、郦生往来二次书札，并吊灯球斩龙且，擒田广，一一从头说了一遍。汉王跌足长叹曰：“郦生自高阳相见，一向与寡人相处，凡事多赖匡辅，未得补报。一旦被田广烹之，甚可怜惜。”即召纪录官，从公备录郦生功绩，他日论功封赏之时，看郦生有几子，照功封爵。随写手敕，封韩信为东齐王，因遣张良佩齐王印赴临淄来。
　　一日到齐，与信相见叙礼毕，良曰：“将军欲讨齐王印为假王，王以将军破赵下齐，其功不小，当即为真王，何以假为？因差小子赍申符封将军为齐王，镇抚三齐，制服诸侯。就召将军整饬兵马，急解成皋之困，还兵伐楚，早定天下，将军亦得坐享太平也。”韩信遂接印符，捧读手敕，敕曰：
　　建国亲候，所以连属天下而成其治，三代之制也。相国韩信，屡建奇功，克定疆宇，不世之勋，当铭钟鼎。新破齐地，甚难制服，不有隆爵重权，何以号令群下？即封信为齐王，俾治齐地，以安东土。仍调本部人马，克日期会，戮力伐楚，尔其钦哉！故谕。
　　韩信读罢手敕，向南谢恩毕，连日设筵款待张良，其余诸将佐，俱行拜贺礼。张良因辞信曰：“汉王屯兵荥阳，日夜思念太公，不得还国，又闻项王要攻打成皋，见今王欲起兵，与楚会战，救取太公，足下可急早起身，不可缓也。”信曰：“待转行各郡县知会，旬日内即启行矣。先生径于王前，善为我辞焉。”就复遣周叔预先谢恩，随后人马陆续进发。韩信便择日升齐王殿，具冕旒，受所属大小百官朝贺。
　　却说龙且败残军士，有逃回彭城的，急报与霸王，备说韩信斩龙且，追周兰，大破楚兵，虏齐王田广，逼田横不知所往，下齐七十余城，见今屯兵临淄，指日与汉王会兵，要来与楚决战。霸王闻说斩了龙且，大惊，急召钟离昧、项伯曰：“不意韩信果能用兵如此！即今汉王屯大兵于荥阳、成皋之间，两处遽难以为敌。朕欲差一能言之士，说信复归于楚，但无此能言之士，为朕使命耳。”钟离昧、项伯曰：“若陛下此举，乃社稷洪福也。臣一向有此意，不敢进言。况韩信原是楚臣，使复归于楚，极力顺理。今有大夫武涉，智过苏秦，辩如子贡，陛下可差此人，往说韩信，当教信俯首纳降，与陛下解忧也。”霸王急召武涉，备金帛之物，令往临淄说韩信。
　　武涉当领从人道临淄，令左右报知韩信。信曰：“此人素能唇舌，想此来必下说词。”召进相见。武涉见信行礼毕，将项王所与金帛之礼呈上称贺。信曰：“昔与大夫同力事楚，为一国之臣，今日各事其主，相与敌国，具此礼欲何为哉？”武涉曰：“大王统百万之师，为一国之王，威德所及，远近畏服，非敢言昔日在楚为臣也。今具此礼，乃项王仰大王之名，赎昔日之罪，欲与大王共享无穷之富贵，先具此礼，以通二国之好。”信曰：“极贵莫如为王，吾今既为齐王，人臣之位极矣，又何他求哉？”涉笑曰：“大王若依臣言，齐王之位可保；不然，则今日灭楚，明日则不能保此位矣！”信曰：“汝欲何说？”武涉曰：“霸王差臣来说大王者，欲与大王连和，三分天下，鼎足而立，各守封疆。大王奇谋妙算，尤出二王之右，大王若从某说，富贵可常保矣。未审高见以为何如？”信曰：“大夫之言，虽若有理，以我中心度之，昔在楚事项王，官不过郎中，位不过执戟，言不听，计不从，故背楚而归汉。汉王授我上将军印，予我数万众，解衣衣我，推食食我，言听计用，故吾得至此而为齐王。汉王其亲信于我如此，我苟背而复归于楚，不祥也。虽至死而此心不易！幸烦大夫为我深谢项王。”仍将金帛付武涉，涉见韩信不可以言动也，遂辞信回楚去。
　　蒯彻知天下大权已归于信，因来说信曰：“臣昔日曾遇一异人，授以相法，请为足下相之。连日相君之面，不过封侯，相君之背，贵不可言。”信曰：“先生何为发此言耶？”彻曰：“昔天下初起之时，最难为力，忧在亡秦而已。今楚汉分争，使天下之人，赤胆涂地，暴骸中野，不可胜数。楚人乘力席卷五国，遂威振天下，然迫于西山，而不得进者三年矣。汉王距巩洛，阻山河，一日数战，无尺寸之功，此二王智勇俱困之时也，其命皆悬于足下。莫若两利而俱存之，三分天下，鼎足而立，其势莫敢先动。足下据强齐，从燕赵，困民之欲，西向为百姓请命，则天下风从而响应矣。盖闻天与不取，反受其咎，时至不行，反受其殃。足下熟思之！”信曰：“汉王待我甚厚，吾岂可以向利而背义乎？”彻曰：“始张耳、陈馀相与为刎颈之交，及争张黡、陈泽之事，张耳遂杀陈馀于■水之南，头足异处。今足下文于汉王，必不能固于二君之相与也，而事多大于张黡、陈泽者，故臣窃以为足下必汉王之不危已，亦误矣。野兽已尽，而猎狗烹，愿足下深虑之！且勇略震主者，身危；功盖天下者，不赏。今足下戴震主之威，挟不赏之功，欲舍是安归乎？”信曰；“先生休矣！吾方念之！”
　　数日，蒯彻复来说信曰：“夫听者，事之候也，计者，事之机也，苟听过计失而能久安者，鲜矣。故智者决之断也，疑者事之害也。审毫厘之小计，遗天下之大数，智减知之，决弗敢行者，百事之也祸。夫功者，难成易败，时者，难得而易失。时乎时乎不再来！”信犹豫不忍背汉，又自以为屡建大功，汉王终不负我，料齐地可保也。蒯彻方说罢，只见麾下一人，高声大叫：“大王莫听蒯彻之言，有失人臣之节。我与蒯彻见汉王去，要见个明白！”吓得蒯彻魂魄不知有无。其人未知是谁？且看下回分解。
第七十二回　霸王伏弩射汉王
　　其说其人为谁？乃太中大夫陆贾也。陆贾曰：“盖言事者，先观其势，次观其形，苟势强而形弱，非弱也；形胜而势衰，实衰也。以方今言之，楚若胜矣，形之胜也；汉似弱矣，形之弱也。元帅当强弱胜衰之间而未定也。以今汉王虽暂时不利，而天下之势，已得八九，人心归附，天命默佑。萧何有宰相之才，而忠贞不二；良平有孙吴之智，而机变莫测，兼之以英、彭、樊哙之勇，周勃、王陵、绛、灌诸将之强，福德绵绵，万世不拔之基已定矣。汝乃不观形势，凭一时口舌之巧，必欲元帅背汉，倘元帅一时听从，是画虎下成，反类犬者也，不亦误乎？”蒯彻被陆贾一篇言语，说得如痴似醉，半晌无言可答，因寻思：“我若随韩信一同伐楚，纵有功劳，倘有人将我劝韩信背汉之言，传到汉王耳边，郦生之烹，指日可见矣！”自此遂佯狂于市，自歌自笑，非复昔日之蒯彻。韩信亦知彼微意，遂不计较。即传令大小将佐，择日统大兵赴荥阳，会诸侯伐楚不题。
　　却说汉王终日思念太公，无计可施，因语良、平曰：“太公家眷久拘彭城，不得还国，此心郁郁不舒，纵有天下，不可一朝居也！二卿有何策，使太公得归，此不世之功也！”良曰：“霸王以太公为质，岂肯放归；必是大鏖战一场，然后心服，那时却使人讲和，庶有还国之日。”正议间，忽有人来报萧何领一枝北番人马，同一番将进关中来助汉伐楚，王曰：“番兵远来，破楚必矣。”急召入内相见。萧何领番将入内，行礼毕，王问曰：“番将从何而来？”何曰：“番将姓娄名烦，北貉燕人也，慕大王之德，由沿边投咸阳而来，情愿同力破楚。臣审究的实，因催督粮储，就领来人见大王。此人善骑射，有万夫不当之勇。”汉王看娄烦身高一丈，面目狰狞，王甚喜，就赐衣一袭，金百两，着令帐下听用。
　　且说霸王因龙且被韩信杀了，十分忿恨，急点人马径赴荥阳来。早有人报知汉王，备说项王因韩信斩了龙且，急起十万大兵前来，与汉要决胜负。汉王大惊，召群臣计议。萧何曰：“新来番将娄烦，正好与楚对敌，王陵等诸将协力帮助出战。韩信即日将到，两下夹攻，料此阵管教破楚矣。”汉王遂拨王陵等四将帮娄烦出战。
　　却说霸王人马到荥阳，离城三十里安营，先使人谓汉王曰：“天下匈匈，徒以吾两人相距不宁也。愿与王决雌雄，毋徒疲天下赤子为也！”汉王笑谢来使曰：“吾宁斗智，不能斗力。”霸王闻知大怒，即令丁公、雍齿、恒楚、虞子期诸将，出马与汉挑战，汉遣娄烦出战，众将鼓噪大进，并不答话，各举兵器齐攻娄烦。娄烦举大刀相还，左拨右逼，前拦后冲，战五六十合，娄烦刀法愈紧，气力倍加，众将抵当不住，早退下阵来。楚营中有护驾四将，季布、李蕃、张月、项昂，各挺兵器与娄烦截杀，娄烦并无毫厘惧怯，就举刀与四将对敌。汉营中王陵、周勃等，见娄烦交战许久，恐一时有失，急出马冲杀过来。楚将被众将冲杀，拨回马便走。娄烦按下刀，壶中取箭，连发四矢，李蕾、张月早中箭落马，季布见二将中箭，伏鞍走回本营，项昂见二将落马，欲回马救援，不防面上早中一箭，急用手拔时，却被王陵近前一刀，斩项昂于马下。大杀楚兵四散逃走。
　　霸王闻之大怒，自披甲持戟来战娄烦，娄烦方欲披开弓放箭，霸王龁目大叱一声，举戟便刺，吓得娄烦马倒走十数步，目不能视，箭不能发矢，遂逃入汉营。霸王急追赶，只见汉兵风靡而走。汉王问左右：“追烦者为谁？”左右曰：“项王也！将入汉营矣！”王大惊，急退入后寨，汉诸将死命抵住。项王勒马大叫：“汉王出马与吾答话！”于是汉王亦披甲出马，来到阵前，左右前后众多汉将防护。项王曰：“自与汝争锋数年之久，未尝自相交战，要决胜负。吾今与汝且敌，以定雌雄，勿得终日相距，以苦三军也。”汉王曰：“吾非好与汝相距也。汝罪恶贯盈，神人共怒，因此同天下诸侯，共伐无道，为民除害也。今略节数汝之罪，使三军静听：汝背怀王之约，左迁我于汉中，罪之一也；汝矫杀卿子冠军，罪之二也；救赵不报而擅劫诸侯入关，罪之三也；烧秦宫室，掘始皇墓，私其财物，罪之四也；杀秦降王子婴，罪之五也；诈坑秦子弟二十万于新安，罪之六也；王诸将善地而徒逐其故主，罪之七也；放逐义帝，自都彭城，夺韩梁地以自王，罪之八也；使人阴弑义帝于江南，罪之九也；为政不平，主约不信，天下所不容，大逆无道，罪之十也。吾以义兵，从诸侯，诛残贼，使刑余罪人，以击匹夫，吾将乃与尔挑战耶？”霸王怒甚，举戟便刺，汉王脱身便走，众将各举兵器遮护。有钟离昧伏弩二千矢，一声号炮，众弩齐发，一矢正中汉王前心，幸赖有软甲遮护，止伤胸肤，正觉疼痛不能忍，恐惊疑人心，遂以手指足曰：“偶被楚贼中吾足指，幸无伤也。”诸将见汉王被伤，无心应战，各退下阵来。霸王挥动三军，乱杀汉兵，急欲攻入汉营，正在危急之际，只见东南一骑马飞报，说韩信人马已到成皋，彭越又阻楚粮道。诸将闻知，不战自乱，汉王遂传令且着各自收兵回营。张良、陈平诸将入帐看视，汉王虽未内伤，而胸肤已破，遂卧病不起。良曰：“楚势已弱，韩信大兵到成皋，大王当强起以安士卒，就入成皋。与信会约，汉楚之大事，决于此矣！”汉王从其言，急起以劳三军。张良分付诸将：“楚兵被彭越阻绝粮道，三军无粮，决难存住，只一二日便走，汝等随后徐徐进发，赴成皋与韩信会兵破楚。”诸将各得令，准备行装启行。
　　却说霸王与诸将商议曰：“见今楚军缺粮，韩信人马又到成皋，荥阳一时难破，不若屯兵广武，差人催攒粮运，庶不脱节。”钟离昧曰：“陛下圣见极当，今晚就好起身。陛下须亲统一支人马断后，以防追赶。先差诸将率领大兵前驱，当从山南僻路进发，以防韩信奸计，恐前路有阻，则首尾不相接应。”各分付停当。到晚众将领大兵先行，霸王断后，一夜人马退尽。巡哨小校报入汉营曰：“楚兵一夜退尽矣。”良曰：“不出吾所料也。”遂传令着诸将先启行，汉王卧于军中，徐徐进发。行未一二日，韩信差夏侯婴、周叔，领一万人马来荥阳，请汉王入成皋会兵伐楚，正遇汉王，夏侯婴、周叔急下马到车驾前启奏：“韩信命臣两人请大王车驾幸成皋，会兵伐楚。”汉王甚喜，就令夏侯婴等合兵一处。
　　不日到成皋，韩信率领大小将佐，出郭远接汉王入城。王升殿受韩信等百官朝拜毕，汉王曰：“元帅远征在外，屡建奇功，多有勤苦。今被项王累次侵扰，已经七十余战，百姓不得安生，将士不得宁辑，今得元帅大兵远来协助，料此会胜楚必矣。但太公不得还国，终日食不下咽，元帅若救太公还国，父子完聚，万世之功也。”信曰：“项王若不大战一场，心终不服，岂肯放太公还国？臣今与大王会兵务与项王决个雌雄，目下管教太公还国，大王放心！”王曰：“寡人专望元帅早奏凯歌，以慰悬悬。”韩信辞王，率领大兵出城外平川旷野之处扎营，操演人马，择日赴广武与楚会战。未知楚汉胜负如何？且看下回分解。
第七十三回　广武山楚汉会兵
　　不说韩信操演人马择日破楚。却说霸王屯兵广武，与项伯、钟离昧等诸将计议曰：“见今汉兵会各处诸侯，总集人马，要与朕决战，但楚军缺食，难以持久，尔等有何良策？”项伯曰：“太公拘禁于此，未曾还国，何不取来，令太公修书一封，下与汉王，令彼退兵，然后放太公回成皋；若仍前与楚相距，定将太公诛戮，使刘邦为万世之罪人也。陛下若依此计，可抵百万雄兵也。”项羽依项伯之言，差人往彭城取太公。不一日，取太公到广武，来见霸王。霸王召太公入帐下，以言抚之曰：“汝子刘邦，终日与我相距，略不以汝为念。吾今取来，命汝修书一封，着汝子罢兵息争，我就放汝同吕氏回成皋，使汝父子夫妻相聚，汝以为如何？”太公曰：“刘邦自幼贪财好色，不顾父母，今乃以富贵为重，遂弃我如陌路人一般，恐书去亦不济事，为之奈何？”霸王曰：“汝且修一封书寄去，看他如何，再作区处。”太公于是修书一封，呈上霸王，霸王看罢书曰：“刘邦见此书，若不退兵，真所谓禽兽衣冠者也！”即差中大夫宋子连赍书赴成皋。
　　一日到成皋，有人报汉王曰：“楚遣大夫赍太公家书在外。”汉王闻说太公有书到，即召张良、陈平曰：“楚遣中大夫宋子连赍太公家书到来，此是何意？”良曰：“此是霸王欲为退兵之计，故使太公付家书，欲大王退兵。大王见书切不可哀泣，只依如此如此回答，管教旬日内，太公还国，虽在楚亦不至害伤。”汉王依张良之言，遂召宋子连入见。呈上太公家书，汉王拆书捧读，书曰：
　　太公付书汉王刘邦：尝谓虞舜大孝，弃天下如敝履；汝以富责为重，视我如路人，自睢水遭虏，今经三年，幸蒙楚王秉好生之德，不即诛戮，拘处公所，日给饮食，得延性命。王后吕氏，思想太子，泪不能干。汝任意纵横天下，略不以为念，真铁石心肠，土木形骸也！即今霸王取我至广武，累次要诛，欲悬头成皋，以彰汝不幸之罪，我再三哀告，特修以家书付汝，汝可思此身从何而来？世间万物以何为重？若解此理，便如大舜视天下如敝履耳，作速罢兵，取我还国，使父子夫妇完聚，岂不美乎？若仍屯兵相距，我之命决难保，汝纵有天下，是舍父命而图富贵，万世唾骂，汝心岂能自安耶？临楮泣书，汝当自省！
　　汉王宿酒未醒，看罢家书，醉眼朦胧，若不经意，便说：“我与项王同事怀王，结拜为兄弟，我之父即汝之父，我父在楚，就如在我汉营一般，何必较论彼此？若是霸王杀了我父，岂不独天下人骂我，亦骂汝霸王也！前日霸王阴使季布弑了义帝，尚惹天下诸侯至今切齿，今若杀了我父，不惹天下唾骂？昔孟子尝说杀人之父，人亦杀其父，所差一间耳。汝回去上覆我太公，且宽心在楚营住些时，就如在我汉营一般。”更不说罢兵息争，只混说了一篇，就着两女子扶入帐后歇息。大夫宋子连欲去，未得讨个回信，欲下去，汉王已入内不出。张良、陈平众人设酒款待宋子连，以言催促回广武去讫。
　　却说霸王专候宋子连回话，忽左右来报，宋子连回营，霸王宣入，宋子连将汉王所言，从头备说一遍。项伯在侧曰：“观汉王所为，终不足以成大事，大王只准备与他交战，料汉亦不能取胜也。”霸王曰：“刘邦乃酒色之徒，视父母妻子如草莽，岂与彼较是非哉？”宋子连曰；“臣入见汉王时，尚宿酒未醒，看了书通不以太公为念。”霸王曰：“太公且着在楚营伺候，缓急尚有用处。”随召诸将选精兵二十万，各安营寨，预备汉兵到来。
　　且说韩信操练人马已毕，汉王病伤已平复，召信计议伐楚，信曰：“霸王屯兵广武，持久方懈，正好作速攻击，臣人马操练已精，请大王进发。”王曰：“此行全仗元帅调遣。”于是韩信统领大兵先行，汉王人马陆续前进。一日到广武，离楚营三十里下寨，信吩咐诸将，用心防守合营，远来恐有攻劫。随后汉王亦到，与韩信对面安营。至晚，汉王与张良、萧何、陈平等商议攻守之策，因差人召韩信一同筹画。差人回说韩元帅不在营寨，闻左右传说，今晚领数十轻骑，投东南而去，不知所往。王大惊曰：“楚汉相距，数十万甲兵屯住于此，主将夜晚逃遁，不知所往，莫非惧楚兵之强而远遁乎？或是赚我于此，而欲与霸王连和乎？”王甚疑虑不决。张良等亦相议，不知何谓。王复使小校打听信营动静，小校回报营中更鼓甚明，防备甚严，但不知元帅往何处去。王曰：“汝可近营探看，得消息回报。”王掌灯坐守。将过五鼓，月已沉西，小校急走回报：“元帅回营矣！”王犹豫半晌，差萧何往问之。何带领数从人，徐步前往，只见灌婴巡哨，问：“丞相何往？”何曰：“欲见元帅。”婴曰：“元帅尚秉烛未寝。”即同何到中军，与信相见。信曰：“丞相深夜相访，其必有疑于心乎？”何曰：“元帅今晚远出，至夜深而归，不知何所往也？”信曰：“平川对敌，徒恣野战，项王武勇，恐难取胜，因亲往寻一诛项王之处，明日好分遣诸将，各认方向，临期随机应变，自有妙策。虽君臣父子之间，亦不可先传也。主上同丞相诸公，看信明日破楚，擒项王，便知方略。”萧何听说甚喜。回见汉王，备说前情，汉王大喜。
　　却说次日韩信召诸将听候军令，樊噌、灌婴作第一起，周勃、周昌作第二起，靳歙、卢绾作第三起，吕马通、杨喜作第四起，张耳、张苍作第五起，娄烦作第六起，夏侯婴、王陵作第七起，曹参、柴武作第八起，英布作第九起，汉王同诸将第十起。各近前密切相议停当，各领精兵五千，照定地方驻札，炮响为号，急出攻战，待项王引入广武，已无出路，这十起人马总会一处，圆山围绕，可擒项王矣。韩信人马调拨已定。
　　却说霸王带领诸将，蜂拥而来，差季布索汉王答话。汉营中韩信出马，请霸王相见。霸王一马突出于军前，大呼曰：“韩信尔原是楚臣，前日使武涉召尔复归楚，尔何执昧不从？今日尔勿得再施奸诈，与尔对敌，决个胜负！”信曰：“陛下当代帝王，正宜高拱清穆，遣将调兵御外侮可也，岂可亲操戈矛，与臣下较论胜负，自取屈辱耶？”霸王曰：“汝能说，敢与我战十合，便倒戈息争，将天下让与汉王？”信曰：“勇不可自恃，强不可持久。倘陛下而有一挫败于臣手，枉坏一世英雄之名，悔无及矣！愿请良将，与臣决战，陛下且回御营，不失威仪也。”霸王听信言大怒，挺枪直取韩信，韩信虚掩一枪，向东南而走。霸王催动三军大叫：“今日定捉此胯夫，以雪我无穷之恨！”钟离昧、项伯、项庄、周兰、虞子期、桓楚、丁公、雍齿、周殷等，分头随霸王追赶韩信。信引霸王渐渐入广武山，钟离昧急向前曰：“广武山只有此出路，倘紧关之处，用兵阻塞山口，我兵决受困矣！陛下且未可尽力追赶，略少待后军到来，暂且扎营于此，以观事机何如？”言未罢，前军忽报：“韩信不知所往，前面俱是土山，再无别路。”霸王曰：“既前无出路，且暂屯兵于此，待后军扎定阵脚，徐徐退后。”忽见后军来报：“后军人马被汉将樊哙、灌婴截了一半，不得进发。”只听四面八方，金鼓震天，尽是汉兵围合，把住山口。钟离昧曰：“前有大山之阻，后有汉兵围绕，陛下不可在此屯兵，当就此时杀出重围，以救后兵，否则首尾不能相应，楚兵一散，陛下遽难收拾矣！”霸王曰：“山口把住，决有重兵围绕，一时冲杀不出，反被围住，我兵受害矣。不若仍照追赶韩信旧路，杀过山去，必有走路，汝等陆续催趱前来，庶脱此重围也。”项伯曰：“恐山路畸岖，大兵不能前进，又将奈何？”
　　正相议未定，四面火炮齐举，不知多少汉兵卷地面来。正北上，樊哙、灌婴、周勃、周昌；正西上，靳歙、卢绾、吕马通、杨喜；左哨张耳、张苍；右哨夏侯婴、王陵；中军汉王同诸将一拥凑来，楚兵不战自乱，诸将按捺不住，霸王大怒曰：“吾破秦兵之时，破釜沉舟，未尝败北；今遇汉兵何乃自怯如此？”挥动人马，冲杀出来，正遇九江王英布，拦住去路，霸王大骂：“叛国之贼，有何面目相见！”布曰：“放弑义帝，乃汝所为，致使天下诸侯骂我，我今正诛此悖逆，以明心事！”举斧直取霸王，霸王举枪交还。霸王与英布战五十回合之上，娄烦人马一面冲来，楚军遂乱。季布、恒楚急举兵器出马，高叫：“陛下且少歇，臣杀此贼！”霸王暂收住枪，拨转马回到山阜，看二将出马，英布、娄烦就势与二将对敌。
　　正斗间，曹参、柴武人马又到，四面汉兵又围绕上来，钟离昧近前请霸王向前杀过山去，虽路径狭窄，却人马觉少些，似无预备。霸王急兜转马，仍照旧路趋广武山。天渐昏黑，近山见韩信在山顶上，扎营高坐，两边笙歌齐奏，作欢饮酒。霸王见之，大怒曰：“胯夫乃敢欺我如此！”急令左右诸将催动人马，分头上山，务捉拿韩信。诸将得令，正欲鼓噪上山，忽见山上擂木炮石，打将下来，军士俱不能上。霸王切齿嗔目，便欲亲自上山，季布谏曰：“不可！此正韩信设此奸计，欲陛下动怒，亲自上山，恐夜黑之际，须防炮石流矢。不若且暂过一宿，侯明日天晓，看那路兵少，撞杀出去。”
　　霸王勒回马，方待少歇，只见汉兵翻江搅海而来，山边高阜处树木皆被火炮烧着，黑晚火起，照如白日。楚兵大乱，呐一声喊，都走了，被汉兵杀的杀了，擒的擒了，止剩霸王并诸将有百十余骑，围在中间。霸王见汉兵势重，奋勇杀透重围，正遇娄烦，娄烦举枪拦住霸王，霸王举枪交还，战未十合，被霸王一枪刺娄烦死于马下，合拢众将，冲杀出阵。方欲行，又遇柴武、王陵各举兵器，拦住去路。霸王力战二将，杀到山脚下，天色甚黑，闻涧水潺潺，马不能进，忽汉兵复又围绕上来。霸王自思曰：“前有川水之阻，后有汉兵围绕，又是月黑之时，不辨东西，吾必危矣！”
　　正在急中，只闻后军乱窜，纷纷退避，有二将杀入阵来，火把之下，认是楚将周殷、桓楚，原领五千人马，不曾失散，闻楚王在山南受困，因此领本部人马策应，果见霸王在此被围。霸王乘周桓二将人马，复又冲杀出来。天渐发亮，举头四望，皆是汉兵，杀得楚兵尸横遍野，血流成渠，犹闻金鼓震天，旗帜沿山，一带连络不绝。霸王与周殷相议曰：“朕自会稽以来，与诸侯交兵，何止三百余阵？未见如韩信用兵利害如此！”周殷曰：“陛下先声已久，韩信因此预备这件阵势，诱楚兵进山，四面围绕，遂中此奸计，陛下与臣等须冒险冲杀出去，庶脱此难。若再俄延一时，恐汉兵复又攻击入来，以逸待劳，我兵疲乏，何以抵当？”霸王曰：“吾冲其前阵，汝收后脚。”
　　霸王遂奋然突出，汉兵见者，莫不四下逃避，周殷、桓楚随后拼杀。约行五里，只见山凹下，鼓角齐鸣，喊声大震，一彪军出，为首两员大将，乃周勃、周昌也，骤马拦住，大声叫曰：“大王趁此下马投降，免致取辱！”霸王大怒，拍马举枪来迎二将，战不数合，二将败走，不敢追袭，望山北大路冲来。一声鼓响，四下伏兵又起，楚兵渐次又伤大半。走不到五七里，前面战声又起，为首两员大将，靳歙、卢绾，阻住楚兵。霸王复战二将，按下枪，举鞭打二将，二将遮架不迭，卢绾左臂上着一鞭，打落下马，众军士救回，靳歙望阵后逃走。霸王又行五七里，忽见伏弩齐发，楚军五千人俱被伏弩，十损七八。周殷、桓楚舍死随霸王策马急急杀出，霸王鞭法神出鬼没，因此伏弩不得近身，遂出重围。周殷、桓楚身被伤数处，一路接连收拾败残军马并楚将季布、钟离昧等，陆续从大路寻觅而来，正遇霸王，合兵一处，径回楚营。汉兵追袭二十里，韩信大获全胜。
　　汉王回营，请韩元帅会议。韩信整衣急来见汉王，王起身称射曰：“寡人赖元帅行师，大破楚兵，几获项王，使彼他日闻吾兵至，不战而胆落矣！”信曰：“仰仗天威，大克全胜，但项王未就擒获，须急击勿失，使无复再回彭城可也。”王曰：“元帅当留意，作急攻取，寡人拱听凯还，使三军早得消息，彼此亦自安也。”于是韩信复整三军，来攻楚营。未知如何？且看下回分解。
第七十四回　置太公挟汉退兵
　　却说霸王同诸将回到楚营中军坐定，查计损折人马三万有零，周殷、桓楚、季布、虞子期俱中伤，帐后调理，诸将暂休息数日出敌。传令毕，不觉过了二日，有细作小校打探汉营消息，回报曰：“韩信整点人马，一二日又来与楚交兵，各处诸侯军马陆续而来，现汉兵共有五十余万，萧何转运粮储，积聚荥阳，自成皋相连五百里，俱是汉兵。”霸王闻说，召钟离昧、项伯等商议曰：“汉兵势重，又兼韩信善能用兵，我兵在此，不可久待，况又绝粮，似难与争锋，尔等有何长策？”钟离昧曰：“太公见在楚营，明日陛下出师，置太公于俎上，使汉王见父子之情，自然伤感，着他退兵，免太公一死；如不退兵，决将太公入烹，汉王见时，必然哀求请免，或有别议，此为长策。若恃勇与战，恐复蹈广武之困。愿陛下裁之！”霸王曰：“烹太公亦不难，但恐人耻笑，”昧曰：“欲为退兵之谋，何惜人耻笑？”相与议定。
　　次日霸王整率人马，将太公绑缚在马上，杀奔汉营来。早有人来报：“霸王将太公绑缚在马上，不知何谓。”汉王闻之，放声大哭曰：“我生不能以奉养父母，因为争天下，反致我父如此受苦，不若急早降楚，以救我太公还国。”张良、陈平急止之曰：”大天何执一如此耶？此是霸王因见汉兵围困甚急，故将太公来，欲陛下退兵。况今大事已定，岂可遽然归降乎？大王不可心急，须以智胜之。”汉王曰：“闻太公捆缚在马上，不觉此心十分哀痛，纵天下得与不得，亦何要紧？救我太公，实第一件大事！”良、平曰：”霸王到阵前，定将太公置于油镬之上，要逼大王退兵，大王如此如此，管教项王不敢烹太公也。”言未罢，人报项王到阵前，要请大王答话。
</div>
    <div class="pagination">
<a href="东西汉演义_page6.html">上一页</a><span>...</span><a href="东西汉演义_page2.html">2</a><a href="东西汉演义_page3.html">3</a><a href="东西汉演义_page4.html">4</a><a href="东西汉演义_page5.html">5</a><a href="东西汉演义_page6.html">6</a><span class="current-page">7</span><a href="东西汉演义_page8.html">8</a><a href="东西汉演义_page9.html">9</a><a href="东西汉演义_page10.html">10</a><a href="东西汉演义_page11.html">11</a><a href="东西汉演义_page12.html">12</a><span>...</span><a href="东西汉演义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
