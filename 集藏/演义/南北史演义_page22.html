<!DOCTYPE html>
<html>
<head>
    <meta charset="UTF-8">
    <title>南北史演义 - 第 22 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 22 页/共 22 页</h1>
    <div class="content">　　辛巳，帝以位为天子，犹非极贵，遂传位於太子阐，是为静帝。大赦，改元大象。自称天元皇帝，欲贵同於天也。杨后称天元皇后，妃朱氏为天皇后，元氏为天右皇后，陈氏为天左皇后。杨名丽华，朱名满月，元名乐尚，陈名月仪。至是并称皇太后。所居称天台，制曰天制，敕曰天敕，冕二十四旒，车服旗鼓，皆倍前王之数。置纳言、御正等官，皆列天台。国之仪典，率情改更。务自尊大，无所顾忌。每对臣下，自称为天。用樽彝圭瓒以饮食，令群臣朝天台者，致斋三日，清身一日，然后进见。既自比於上帝，不欲臣下同己。常自带绶，冠通天冠，加金附蝉，顾见侍臣冠上有金蝉及王公有绶者，并令去之。不许人有天高上大之称。禁天下妇人不得施粉黛，自非宫人，皆黄眉墨妆。每召群臣论议，唯欲兴造变革，未尝言及政事。游戏无常，出入不节，羽仪仗卫，晨出夜还，陪侍之官，皆不堪命。自公卿以下，常被楚挞。每捶人，皆以百二十为度，谓之「天杖」。其后又加至二百四十，宫人内职亦如之。后妃嫔御虽被宠幸，亦多杖背。以故内外恐怖，人不自安，皆求苟免，莫有固志。又忌诸弟，乃以襄郡为赵国，济南郡为陈国，武当、安富二郡为越国，上党郡为代国，新野郡为滕国，邑各万户。令赵王招、陈王纯、越王盛、代王达、滕王逌并之国。汝南公庆私谓杨坚曰：「天元实无积德，视其相貌，寿亦不长。又诸藩微弱，各令就国，曾无深根固本之谋。羽翮既翦，何能及远哉？」坚深然之。
　　有杞公宇文亮，於天元为从祖兄，其子西杨公温，妻尉迟氏，天元之姪妇也，有美色。一日，以宗妇入朝，天元悦其美，欲私幸之，谓其妃司马氏曰：「朕爱尉迟夫人娇好，欲使从我。卿盍为我言之。」司马妃曰：「尉迟夫人面重，直言之，恐其羞怯，不能如陛下意。不如醉以酒而就之，一任帝所欲为矣。」天元称善，乃赐宴宫中，命司马妃陪饮。尉迟氏不敢辞，只得坐而饮。司马妃命宫女轮流劝盏，又请以大觥敬之。尉迟氏酒量本浅，又连饮数杯，不觉沉醉，坐不能起，倚桌而卧。司马妃命宫女卸其妆束，扶上御榻安寝，报帝曰：「事谐矣。」天元大喜，搴帏视之，益觉可爱，遂裸而淫之。及尉迟氏醒，身已被污，只索无奈，跪而乞归。天元曰：「尔不忘家耶？我将杀尔一家，纳尔为妃。」尉迟氏惧且泣曰：「妾体鄙陋，本不足以辱至尊。若以妾故，而戮及一门，妾亦不能独生矣。乞至尊哀之。」天元见其有怖色，慰之曰：「汝勿惧，吾言戏耳。今后召汝，慎毋违也。」尉迟氏再拜而出，归语其夫。夫大惊，密以其事报於父。时值淮南用兵，亮为行军总管，韦孝宽为行军元帅。两军前后行，相违数里。亮闻报大惧，曰：「天元无道若此，不唯辱我家风，且将灭我门户，我岂可坐而待死！」乃与左右心腹谋之。或曰：「朝廷暴政横行，臣民解体，危亡可待。不如暂投江南，以观其变。」亮曰：「我家在长安，弃之不忍。且一出此境，安能复返？」或曰：「乘其无备，杀入长安，废此无道，另立有德，此不世之功也。」亮曰：「此固吾志，但吾与孝宽并行，势若连鸡。必与之俱西，方可成事。而彼方得君，安肯与我同反？吾朝叛，彼夕讨矣。为今之计，必先袭而执之，并其众，然后可以鼓行而西。」左右皆称善。乃定计於是夜之半，先袭破孝宽营。有偏将茹宽素与孝宽善，知其谋，遣人密报孝宽。孝宽知之，设伏以待。亮至半夜，率精骑二千，衔枚疾走，直奔孝宽营。遥听营内更鼓无声，巡锣不作，以为军皆睡熟，正好乘其不备。而才至寨口，忽闻寨中震炮一声，营门大开，火把齐明，照耀如同白日。孝宽全身披挂，挺枪出马，左右排列将士，皆雄纠纠横刀待战。孝宽马上高声曰：「杞公，汝来偷营耶？我待汝久矣。」亮大惊，手下将士不战自退。孝宽把枪一指，将士皆奋勇而进。亮拍马急走，及回至大营，已被孝宽潜从侧路遣兵袭破，据守寨门。亮此时进退无路，因遂拔刀自刎。孝宽枭其首，号令三军，众皆慑服。遂飞章告变，天元大喜，杀亮一门，孩稚无遗。单留尉迟氏，纳之宫中，拜为长贵妃，宠幸无比。
　　越一日，天元将如同州，增侯正、前驱、戒道等官，为三百六十重。自应门至於赤岸泽，数十里旙旗相蔽，音乐俱作。又令虎贲持鈒马上，称警跸。
　　仪卫之盛，从古未有。及还长安，诏天台侍卫之臣，皆着五色及红紫绿衣，名曰「品色服」。有大事，与公服相间服之。又诏内外命妇皆执笏，其拜宗庙及天台，皆俯伏如男子。后宫增置位号，不可胜彔。复欲立尉迟氏为后，共成五后。以问小宗伯辛彦之曰：「古有之乎？」对曰：「皇后与天子敌体，不宜有五。」又问太学博士何妥，对曰：「昔帝喾四妃，虞舜二妃，先代之数，何常之有？」天元大悦。免彦之官，下诏曰：「坤仪比德，土数唯五，四太皇后外，可增置天中太皇后一人，以长贵妃尉迟氏为之。」造锦帐五，使五后各居其一。实宗庙祭器於前，自读祝版而祭之。又以五辂载妇人，自帅左右步从。又好倒悬鸡鸭，及碎瓦於车上，观其号呼以为乐。性之所好，往往有不可解者。
　　杨后性柔婉，不妒忌。虽事暴主，人有犯，曲为劝解。以故四后及嫔御等，皆爱而仰之。天元昏虐滋甚，尝无故怒后，欲加之罪。后进止安闲，辞色不挠。天元见无惧容，大怒，遂赐后死，逼令引决。嫔御皆为之叩头求免。
　　后母独孤氏闻之，诣阁陈谢，叩首阁外，流血满面，然后得免。后父坚位望隆重，天元忌之，尝忿谓后曰：「必族灭尔家。」后长跪求饶，候其怒解乃起。一日，召坚入宫，戒左右曰：「尔等视坚色动即杀之。」坚至，留与久语。坚应对无失，神色不动，乃免之。内史郑译与坚少同学，奇坚相表，以其后必有非常之福，倾心相结。坚亦知其为帝所宠，每与友善。及闻帝深忌，屡欲杀害，情不自安，因私谓译曰：「吾与子相善，一国莫不知。子於帝前，岂不能庇我以生？但帝意难测，倘遇卒然之诛，子欲救无及。不如出外图全。又恐面陈取祸，愿子少留意焉。」译曰：「以公德望，天下归心。欲求多福，岂敢忘也。有便当即言之，保无害耳。」会天元欲伐江南，使译引兵前往。
　　译自言无将才，请得一人为元帅。天元曰：「卿意谁可者？」对曰：「陛下欲定江东，自非懿戚重臣，无以镇抚。臣意大臣中唯普六茹坚，以椒房之戚，具将帅之才，为国尽忠，事君不贰。若命为将，必能平定江南，混一四海。且寿阳地控邻邦，使坚为总管，以督军事，徐图进取，则陈氏之土地可坐而有也。」天元从之，以坚为扬州总管，使译发兵会寿阳。命下，坚大喜，谓其夫人独孤氏曰：「吾今庶可免矣。」遂诣阙辞帝，帝命速发。将行，忽起足疾，不能举步，欲停留数日，惧帝见责。正怀疑虑，忽报郑译来谒，忙即留进密室，诉以足疾之故。译曰：「公疾即愈，且缓南行。有一大事报公，焉知非公福耶？」坚问何事，译屏退左右，抚耳语曰：「昨夜帝备法驾，将幸天兴宫，去未逾时，不豫而还。今者进内请安，病势沉重，殆将不起。帝若晏驾，主少国疑，秉衡之任，非公谁能当之？我故先以语公。倘有片纸来召，公即速来，慎勿徘徊，坐失机会。」言讫辄去。坚自是足疾若失。又御正刘昉素以狡谄得倖於天元，而心亦向坚。以坚负重望，又皇后父，欲引之当国，遂与译同心戴之。
　　却说天元身抱重疾，自知不起，召郑译、刘昉入侍，又召御正大夫颜之仪并入卧内，欲嘱以后事。而口已瘖，不复能语。译遂令昉召坚。昉至坚第，语以故。坚尚犹豫，辞不敢当。昉曰：「公若为，速为之；不为，昉自为也。」
　　坚曰：「公等有意，坚敢不从！」乃入宫。帝已不省人事。自称受诏，居中侍疾。是日，帝殂於天台。秘不发丧，矫诏以坚总知中外兵马事。颜之仪知非帝旨，拒而不从。昉等草诏署讫，逼之仪连署。之仪厉声曰：「主上升遐，嗣子冲幼，阿衡之任，宜在宗英。方今赵王最长，以亲以德，合膺重寄。公等备受国恩，当思尽忠报国，奈何一旦欲以神器假人？之仪有死而已！」昉等知不可屈，乃代之仪署而行之。於是诸卫受敕，并受坚节度。坚虽得政，犹以外戚专权，须防宗室之变，乃谓译等曰：「今者诸王在外，各有土地兵力，吾以异姓当国，彼必不服，定生他变。不若征之来京，尊其爵位，使无兵权。苟不顺命，执之一夫力耳。」译等皆以为然。乃以千金公主将适突厥为辞，矫帝诏，悉征赵、越、陈、代、滕五王入朝。草诏讫，将用玉玺。玺在之仪处，坚向之仪索之。之仪正色曰：「此天子之物，宰相何故索之？」
　　坚大怒，命引出，将杀之，以其民望，出为边郡太守。丁末，发宣帝丧，迎静帝入居天台，受群臣朝贺。尊杨后为皇太后，朱后为帝太后，其陈后、元后、尉迟后，诏并为尼。诏敕皆坚为之。正是：三世经营方建国，一朝事业属他人。
　　未识坚得政之后，若何措理庶务，且俟下文再述。
第六十三卷     隋公坚揽权窃国　尉迟迥建义起兵
　　话说天元晏驾，杨坚当国，以汉王赞为上柱国、右大丞相，尊以虚名，实无所综理。坚自假黄钺，为左大丞相。百官总己以听，大小政事，皆禀坚而行，无得专决。先是坚以李德林负天下重望，欲引为同心，乃使邗国公杨惠谓之曰：「朝廷赐令总文武事，经国重任，自惭德薄，不能独理。今欲与公共事，以安邦国，公其无辞。」德林曰：「公如不弃，誓愿以死奉公。」
　　坚大喜。初，刘昉、郑译议以坚为大塚宰，译摄大司马，昉为小塚宰。坚私问德林曰：「何以见处，群工始服？」德林曰：「宜作大丞相，假黄钺，都督中外诸军事。不尔，无以压众心。」及发丧，即以此行之。以正阳宫为丞相府。时众情未一，往往相聚偶语，欲有去就。坚乃引司马上士卢贲置左右，潜令部伍仗卫，以兵威慑之。贲骁勇，号万人敌，众皆畏之。因谓公卿曰：「欲富贵者，宜相随。」公卿皆唯唯。有徘徊观望者，贲严兵而至，皆悚息听命，莫敢有异。坚尝至东宫，门者拒不纳。贲谕之不从，瞋目叱之，门者遂却，坚始得入。贲遂典丞相府宿卫，以郑译为丞相府内史，刘熲为司马，李德林为府属内史。
　　再说下大夫高熲，渤海人。少明敏，有器局。略涉书史，工於词令。孩稚时，家有柳树，高百尺，亭亭如盖。里中父老曰：「此家当出贵人。」年十七、齐王宪引为记室，益习兵事。多计略，坚素重之。及得政，欲引入府为腹心之佐，乃遣人谕意。熲承旨欣然曰：「愿效驰驱，纵令公事不成，熲亦不辞族灭。」遂谒坚。坚闻其来大喜，下阶迎之，握手相慰曰：「愿与子同立功名，富贵共之。」乃以为相府司彔。时汉王赞居禁中，每与静帝同帐而坐。刘昉饰美妓进之，以供娱乐，赞大悦，因说赞曰：「大王先帝之弟，时望所归。孺子幼冲，岂堪大事。今先帝初崩，群情尚扰，王且归第，待事宁后，入为天子。此万全计也。」赞年少，性识庸下，以昉言为信，遂归旧邸，朝政不复预闻。
　　初，宣帝时，刑政繁虐，冤死者众，人情恐惧。又工作不休，役民无度，畿内骚然。坚为政，停洛阳工作，以舒民力。尽革酷虐之政，更为宽大，删略旧律，作《刑书要制》，奏而行之。躬履节俭，以率百官。由是公私不扰，中外大悦。郎中庾季才通《易》数，好占玄象；决人成败不爽。坚尝夜召，问之曰：「吾以庸虚，受兹顾命，天时人事，卿以为何如？」季才曰：「天道精微，难可意察，窃以人事卜之，符兆已定。季才纵言不可，公岂得为箕、颍之事乎？」坚默然久之，曰：「如公言，吾今日地位，譬升百尺楼上，诚不得下矣。」因赐以綵帛，曰：「愧公此意。」独孤夫人亦谓坚曰：「大事已然。骑虎之势，必不得下，公宜勉之。」坚以相州总管尉迟迥位望隆重，恐有异图。其子尉迟惇为朝官，乃使奉诏召迥入京会葬，而以韦孝宽为相州总管代之。又使叱列长义为相州刺史，先命赴邺，孝宽续进。时陈王纯镇齐州，闻召不赴。坚复使上士崔彭征之。彭以两骑往，止传舍，召纯接旨。纯亦轻骑来，彭请屏左右，密有所道，遂执而锁之，因大言曰：「陈王有罪，诏征入朝，左右不得辄动。」其从者皆愕然而散。因挟之入京。六月，五王皆至长安。迥闻之，大怒曰：「坚将不利於帝室，故欲削弱诸王，先使不得有其国也。宗社将倾，吾奚忍不救！」乃谋举兵讨之。孝宽至朝歌，迥遣大将贺兰贵贲书候孝宽。孝宽留贵与语以审之，觉其有变，乃称疾徐行，且使人求医药於相州，密以伺之。孝宽有兄子艺为魏郡守，在迥属下。迥使之迎孝宽，且问疾。孝宽询迥所为，艺党於迥，不以告。孝宽怒，将斩之。艺惧，遂泄迥谋。於是孝宽携艺西走，每至驿旅，尽驱传马而去，戒驿吏曰：「蜀公将至，宜速具酒食。」迥寻遣大将奚子康将数百骑追之。每至驿亭，辄逢盛馔，从者皆醉饱，又无马，遂迟留不进。孝宽由是得脱。坚又使韩裒诣迥谕旨，劝其入朝。密与其长史晋昶等书，令为之备。迥探得坚有私书与昶，召昶问之。昶讳言未有，乃搜其私室，得坚书，遂杀昶及裒。於是会集文武士民，择日起师，登城北楼，谕於众曰：杨坚借后父之势，挟幼主以作威福。阳托阿衡，阴图篡逆。变更遗诏，削弱诸藩。上负宗庙之灵，下违臣民之望。窃国之心，暴於行路；废君之祸，即在目前。帅府与国家亲属舅甥，任兼将相。先帝处吾於此，本欲寄以安危。当此国祚将倾，奚忍坐视不救？帅府纠合义勇，大张挞伐。凡吾将士，共伸报国之怀，誓灭强臣，各效捐躯之志。俾大权一归帝室，宗庙赖以永存。庶几名着旂常，功在社稷。倘有心怀疑贰，及畏懦不前者，军有常刑，毋贻后悔。
　　令出，众咸从命。迥乃自称大总管，承制署置官司。时赵王招入朝，留少子守国。迥乃奉以号令。坚闻变大惧，高熲曰：「迥，前朝宿将，麾下多精锐，鼓行而西，兵势浩大，非小寇可比。若酿成之，必为宗庙忧。须乘其初叛，众心未一之时，急发关中兵击之耳。」坚从之，乃以韦孝宽为行军元帅，梁士彦、元谐、宇文忻、宇文述、崔宏度、杨素等，皆为行军总管以讨迥。
　　初，天元使计部中大夫杨尚希抚慰山东，至相州，闻天元殂，与慰迟迥同发丧。既罢，尚希出谓左右曰：「蜀公哭不哀而视不安，将有叛志。吾不去，惧及於难。」遂夜从径路而遁。迟明，迥始觉，追之不及，尚希遂归长安。坚使将宗兵三千人镇潼关。青州总管尉迟勤，迥之犹子也。初得迥书，表送於朝，明无叛意。坚大奖赏。后迥使人说之，晓以大义，毋为贼用，勤复从迥。当是时，迥统相、卫、黎、洛、贝、赵、冀、瀛、沧九郡，勤统青、齐、胶、光、莒五州，皆从之。胜兵数十万，并号义旅，天下响应。於是荥州刺史邵公宇文冑、申州刺史李惠、东楚州刺史费也利进、潼州刺史曹孝远，各据本州应迥。前徐州总管席毗罗据兖州起兵，前东平郡守毕义绪据兰陵起兵，皆从迥命。永桥镇将讫豆惠陵、建州刺史宇文弁亦各以城降。俄而，其将韩长业拔潞州，执刺史赵威；讫豆惠陵袭陷巨鹿，进围恒州；宇文威攻汴州；乌丸尼率青、齐之众，围沂州；檀让攻拔曹、亳二州，屯兵梁郡；席毗罗众号八万，军於蕃城，攻陷昌虑、下邑；李惠自申州攻拔永州。各路攻城掠地，无不得利，先后告捷。迥大喜，以为天下指日可定，遣使齎书招并州刺史李穆。穆锁其使，封书上之。穆子士荣以穆所居天下精兵处，阴劝穆从迥。穆深拒之。时穆次子浑仕於朝，坚使诣穆，深布腹心。穆使浑还朝，奉熨斗於坚曰：「愿公执威柄以安天下。」又以十三鐶金带遗坚。十三鐶金带者，天子之服也。坚大悦，遣李浑诣孝宽营，述其父意。穆有兄子崇为怀州刺史，初欲起兵应迥，后知穆已附坚，慨然太息，曰：「阖家富贵者数十人，值国有难，竟不能扶倾继绝，复何面目处天地间乎！」不得已，亦附於坚。
　　迥又招东郡守於仲文，欲使附己，仲文不从，乃遣大将宇文冑自石济、宇文威自白马济河，分二道以攻仲文。仲文不能拒，弃郡走还长安。迥杀其妻、子，又使檀让徇地河南。坚乃以仲文为河南总管，诣洛阳，发兵拒之。司马消难，子如子也，齐亡，降於周，为郧州总管，闻迥举事，亦起兵应之。举朝震骇。坚命王谊为行军元帅，以讨消难。
　　再说诸王中唯赵王招见坚当国，深怀忧惧，虽欲有为，苦於孤掌难鸣。
　　因阳与之匿，邀坚过其第饮酒，欲乘间杀之。或劝坚勿往，言赵王必无好意。
　　坚曰：「彼不过於酒中置毒耳，我防之可也。」乃自齎酒肴就之。招迎坚，引入寝室，促坐与语。其子员、贯及妃弟鲁封侍左右，佩刀而立。又藏刃於帷席之间，伏壮士於室后。坚左右皆不得从，惟仪同杨弘、大将军元冑坐於户侧。二人皆有勇力，为坚爪牙。酒酣，招以佩刀刺瓜，连啖坚，欲因而刺之。元冑从户外遥望，觉招意不善，进谓坚曰：「相府有事，不可久留。」
　　招叱之曰：「我与丞相言，汝何为者？」冑瞋目愤气，扣刀入卫。招赐之酒曰：「我岂有不善之意耶，卿何猜警如是？」俄而，招伪吐，将入内阁。冑恐其为变，扶之上坐，如此再三。招又称喉乾，命冑就厨取饮，冑不动。会滕王逌至，坚降阶迎之。冑耳语曰：「事势大异，可速去。」坚曰：「彼无兵马，何能为恶？」冑曰：「兵马皆彼家物，彼若先发，大事去矣。冑不辞死，恐死无益。」坚复入坐。冑闻室后有被用声，遽请曰：「相府事殷，公何得如此。」因扶坚下牀趋走，招将追之，冑以身蔽户，招不得出。盖招以趋入为号，得一脱身，伏兵便起，而为冑所制，伏不敢发。坚出，环卫已众，冑亦趋出。坚遂登车而去。招恨失坚，弹指出血，曰：「天也，周氏其灭矣！」
　　坚归，即诬招与越王盛谋反，以兵围二王第，皆杀之，及其诸子。赏赐元冑不可胜纪。由是宗室诸王皆束手矣。
　　当是时，孝宽军至永桥，有兵守城，不得入。诸将请攻之，孝宽曰：「城小而固，攻之旦夕不能下。倘顿兵坚城之下，攻而不拔，徒损兵威。吾疾趋而进，破其大军，此何能为？」於是引兵趋武涉。迥闻兵来，遣其子惇帅众十万入武德，军於沁东。会沁水暴涨，军不得进。孝宽与迥隔水相持。长史李询与诸将不睦，密启坚云：「梁士彦、宇文忻、崔弘度并受尉迟迥金，军中慅慅人情大异。」坚深以为忧，欲召三人归，使他将代之，求其人不得。
　　李德林曰：「公与诸将，皆国家重臣，未相服从。今正以挟令之威，控御之耳。前所遣者，疑其乖异；后所遣者，安知其克用命耶？又取金之事，虚实难明，一旦代之，或惧罪逃逸。若加縻絷，则自郧公以下，莫不惊疑。且临敌易将，此燕、赵之所以败也。如愚所见，但遣公一心腹之将，明於智勇，素为诸将所信服者，速至军所，观其情伪。纵有异意，必不敢动，动亦能制之矣。」坚大悟，曰：「微公言，几败乃事。」乃命内史崔仲方往监诸军，为之节度。仲方以父在山东，惧为迥害，辞不敢往。又命刘昉、郑译，昉辞以未尝为将，译辞以母老。坚不悦。高熲进而请曰：「军事纷纭，人心危惧，不敢东行。熲虽不武，愿效驰驱。」坚大喜曰：「得公去，吾无忧矣。」乃加以监军之号遣之。熲受命即发，遣人辞母而已。自是措置军事，皆与德林谋之。时羽书叠至，烽檄交驰，德林口授数人，文不加点，无不曲当。司马消难之反也，虑势孤少援，以所统九州八镇南降於陈，遣子为质以求助。陈以消难为司空，都督九州八镇诸军事，赐爵隋国公，许出兵相援。又益州总管王谦亦不附坚，起巴、蜀之兵以应迥。坚谓德林曰：「山东未平，蜀乱又起，将若之何？」德林曰：「无害。外难虽作，人心不摇。一处得胜，余皆瓦解，指日可定也。」乃命梁睿为行军元帅以讨谦。今且按下慢表。
　　再说周朝有一附庸之国，在江陵地方，乃前梁昭明太子的后裔，号为后梁，称藩於周。你道梁室既亡，何以尚延此一线？说也话长。先是梁武帝纳侯景之叛，封他为河南王。后因贞阳侯渊明被东魏掳去，又欲与魏通好，致书高澄，许以贞阳旦至，侯景夕返。景闻之惧，遂反於寿阳。探得临贺王正德与朝廷不睦，阴蓄异志，遣使约与同反，事成扶他为天子。正德大喜，许为内应。景兵临江，无船可济，正德阴具大船，诈称载荻，密以济之。景众既渡，长驱直前。是时江东承平日久，人不习战，一见景军皆着铁面，守兵望风奔溃。景於是直掩建康，正德帅众迎景於张侯桥，马上交揖，遂与景合。
　　进围台城，百道并攻。赖有尚书羊侃率众守城，随机拒之，连挫贼锋，危城得以不破。景见屡攻不克，乃决玄武湖水以灌之。阙前皆为洪流，城中益危，援兵不至，城破。景遂入朝，幽帝於净居殿，自为大丞相。纵兵掠取服御、宫人皆尽。溧阳公主年十四，有美色，景纳而嬖之。未几，梁武饮膳皆缺，忧愤成疾，口苦求蜜不得，再呼「荷荷」而殂。景复立太子为帝，后又弑之，立豫章王栋。未一月，遂禅位於景。景登太极殿，即帝位。其党数万，皆吹唇鼓噪而上。改国号曰「汉」，杀梁子孙。正德本欲图位，为景内应。景亦薄其为人，台城破，遂夺其军。至是并数其叛父之罪而寸斩之。是时湘东王绎在江州，士马强盛，全无入援意。及景弑帝自立，乃命大将王僧辩、陈霸先东击侯景。亏得二将智勇兼备，连败贼将，进攻石头。景亲自迎战，又大败之。景惧，回至阙下，不敢入台，责其党王伟曰：「尔令我为帝，今日误我。」伟不能对。景欲走，伟执鞚谏曰：「自古岂有叛走天子耶？宫中卫士犹足一战，弃此将欲安之？」景曰：「我昔破葛荣，败贺拔胜，败宇文黑獭，扬名河朔。渡江平台城，降柳仲礼如反掌。今日天亡我也。」因仰观石阙，歎息久之。以皮囊盛其江东所生二子，挂之鞍后，帅骑东走。僧辩入台诚，令侯瑱帅五千精骑追景。景众叛降相继，遂大溃。景与腹心数十人单舸走，推坠二子於水，下海欲向蒙山。有羊侃之子羊鵾，景纳其妹为小妻。以鵾为库直都督。鵾随景东走，约其党图之。值景醉寝，鵾语舟师曰：「海中何处有蒙山？汝为我移船向京口。」舟师从之。至湖豆洲，景觉，大惊，鵾拔刀向景曰：「吾等为王效力多矣，今终无成。欲乞王头，以取富贵。」景未及答，白刃交下。景欲投水不及，走入舱中，以佩刀抉船底求出。鵾以矟刺杀之，遂以盐纳景腹中，送其屍於建康。僧辩传首江陵，暴其屍於市。士民争取食之，并骨皆尽。溧阳公主亦预食焉。侯景既灭，王僧辩等上表湘东劝进。
　　湘东即位於江陵，是为元帝。群臣皆劝还建康，帝以建康彫残，江东全盛，遂不许。诏王僧辩镇建康，陈霸先镇京口。那知外患虽平，家祸未息。先是元帝性残刻，与河东王誉、岳阳王詧交怨搆兵。誉既为所杀，詧恐不能自存，遣其妃王氏及世子嶚为质於魏，乞兵以伐湘东。时西魏本有图取江陵之志，遂遣常山公於谨、大将军杨忠将兵五万，助詧伐绎。杨忠帅精骑五千先据江津，断其东路。谨率大兵扬帆济江，梁君臣望之失色。时强兵猛将皆东出，城中留兵单弱，西魏乘间攻之，城遂破。执元帝付詧，囚於乌幔之下，以土囊陨之。魏遂立詧为梁主，资以荆州之地，使之自帝一方，为魏藩臣。是为梁宣帝。其后周继魏禅，复称藩於周，宣帝卒，子岿立，是为梁明帝。明帝时，周朝杨坚当国。尉迟迥以讨坚为名，起兵邺城，山东之众相率降附。郧州司马消难、益州王谦皆同心举义。迥喜天下响应，因念「江陵梁氏亦我朝外臣，得他起兵助我，取坚益易」，乃遣使江陵，劝其以兵相应。但未识梁主从与不从，且听下文分解。
第六十四卷     代周家抚临华夏　平陈国统一山河
　　话说尉迟迥欲求多助，遣使致书梁主，约其起兵。具言：杨坚当国，周室将倾。梁主世受周恩，当同心举义，以诛贼臣。梁主得书，语左右曰：「昔我朝倾覆，寡人得延兹宗社者，实藉周家之力。今迥建义匡扶，理合助之。
　　但坚居中制外，势大难摇，图之不成，反受其害，奈何？」诸将竞劝梁主与迥连谋，谓进可以尽节周氏，退可以席卷山南。梁主狐疑未决，使中书舍人柳庄，奉书入周觇之。庄至周，坚极意抚纳，执庄手曰：「孤昔以开府从役江陵，深蒙梁主殊眷。今主幼时艰，猥蒙顾托。梁主奕奕委诚，朝廷倚为屏藩。当相与共保罗寒，幸勿惑於异说，致违素志也。」庄归复命，具道坚语，且曰：「昔袁绍、刘表、王陵、诸葛诞等，皆一时雄杰，据要地，拥强兵，然功业莫就，祸不旋踵者，良由魏、晋挟天子，保京都，仗大顺以为名故也。今尉迟迥虽曰旧将，昏盲已甚。司马消难、王谦等，皆常人之下者，非有匡合之才。周朝诸将多为身计，竞效节於杨氏。以臣料之，迥等终当覆灭，隋公必移周祚。未若保境息民，以观其变。」梁主深然之，遂绝尉迟迥，一心附坚。
　　且说高熲至军，勉励将士，众心益奋。因为桥於沁水，尉迟惇於上流纵火栰焚之。熲於军中豫作土狗以御之，火不得施。惇佈阵二十余里，麾兵小却，欲待孝宽军半渡而击之。孝宽因其却，鸣鼓齐进。军既渡，熲命焚桥，以绝士卒反顾之心。於是西兵死战，无不一以当百。惇兵不能支，遂大败。
　　惇单骑走，孝宽乘胜进追，直抵邺下。迥闻兵败，大怒曰：「孺子败吾事。」
　　乃命其二子惇与祐，悉将步骑十三万陈於城南；亲统万骑别为一阵，皆绿巾锦袄，号曰「黄龙兵」。战急时，用以摧坚陷锐，当之者无不披靡。又尉迟勤闻敌军至邺，亦帅众五万，自青州来会，以三千骑先至。迥素习军旅，老犹披甲临阵，亲自搏战，匹马所向，万人辟易。麾下军士皆百战之余，无不骁勇。交战良久，孝宽军不利而却。邺中士民乘高观战者数万人。宇文忻曰：「事急矣，吾当以诡道破之。」乃先射观者，观者皆走，转相腾籍，声若雷霆。忻乃传呼曰：「贼败矣！」众复振，敌军闻之，遂相扰乱。孝宽因其扰而乘之，迥军大败，走保邺城。孝宽纵兵围之，下令曰：「先登者有重赏。」
　　骁将李询、恩安伯贺娄子乾率行登城，城遂破。迥窘迫，升楼自守。先是崔弘度有妹，适迥子为妻。迥升楼时，弘度直上迫之。迥弯弓将射，弘度脱兜鍪谓迥曰：「颇相识否？今日各图国事，不得顾私。以亲戚之情，禁约乱兵，不至侵辱家室，所以报公也。事势如此，公复何待？」迥因掷弓於地，极口骂坚，而自杀。弘度顾其弟弘升曰：「汝可取迥头。」弘升斩之。军士在小城中者，孝宽尽坑之。勤及惇、祐东走青州，未至，大将郭衍擒之以献。坚以勤初有诚款，特不之罪，独杀惇与祐.李惠自缚归罪，坚复其官爵。盖迥末年衰老，及兵起，以崔达拏为长史，文士无筹略，举措失宜，凡六十八日而败。
　　於仲文进讨檀让军，至蓼堤，去梁郡七里。檀让拥众数万，仲文以弱卒挑战而伪北。让不设备，仲文还击大破之，生获五千余人，斩首七百级。进攻梁郡，守将刘子宽弃城走，檀让以余众屯城武，仲文袭破之，遂拔城武。
　　席毗罗拥众十万，屯沛县，将攻徐州。其妻、子在金乡。仲文诈为毗罗使者，谓金乡城主徐善净曰：「檀将军明日午时至金乡，奉蜀公令赏赐将士，速备供具。」金乡人皆喜。仲文简精兵，伪建迥旗帜，倍道而进。善净望见，以为檀让，出迎谒。仲文执之，遂取金乡。诸将欲屠其城，仲文曰：「此城乃毗罗起兵之所，当全其家室，其众自归。如即屠之，彼望绝矣。」众皆称善。
　　於是进击毗罗，其军大溃，争投洙水，积屍蔽江，江水为之不流。获檀让槛送京师，斩毗罗於阵。山东悉平。梁主闻迥败，谓柳庄曰：「若从众人之言，社稷已不守矣。」先是坚封刘昉为黄公，郑译为沛公，委以心膂，言无不从。
　　朝野侧目，称为「黄沛」。二人恃功骄恣，溺於财利，不亲职务。及辞监军，坚始疏之，恩礼渐薄。高熲自军所还，宠遇日隆。时山东虽服，而王谦未平，司马消难外叛，坚忧之，忘寝与食。而昉逸游纵酒，相府事多遗落。坚解其职，乃以高熲为司马。不忍废译，阴敕官属，不得白事於译。译坐厅，事无所关预，惶惧，顿首求免。坚念旧情，犹以恩礼慰勉之。王谊兵至郧州，司马消难奔陈，遂复郧州。梁睿将步骑二十万讨王谦，谦分兵据险拒守，睿奋击破之，蜀人大震。谦遣其将达奚惎、高阿那肱、乙弗虔帅众十万攻利州，堰江水以灌之。城中战士不过二千，刺史豆卢绩昼夜拒守，势甚危急。会睿兵至，惎等遁去。睿乃自剑阁入，进逼成都。谦令达奚惎城守，亲率精兵五万，背城结陈以战。睿佯败而退。谦追之，遇伏，遂大败。及至城，城上已遍插敌军旗帜。谦众见之，皆溃。盖万战时，达奚惎潜以城降，而睿军已入据之也。谦惶急，单骑走新都。新都令王宝执之，斩其首以献睿。复彔其余党，剑南亦平。於是群臣论功，以大丞相坚为相国，总百揆。去都督、大塚宰之号，进爵为王，以安陆等二十郡为隋国，赞拜不名，备九锡之礼。建台置官，进妃独孤氏为王后，世子勇为太子。静帝二年二月，庚季才上言：「今月戊戌平旦，青气如楼阙，见於国城之上，俄而变紫，逆风西行。《气经》云：「天不能无云而雨，皇上不能无气而立。』今王气已见，须即应之。又周武以二月甲子定天下，享年八百；汉高以二月甲午即帝位，享年四百。今二月甲子，宜应天受命。」群臣亦争劝进。於是假周王诏，逊居别宫。甲子，命太傅杞公椿奉册，大宗伯赵煚奉皇帝玺绂，禅位於隋。隋王冠远游冠，受册玺，改服纱帽黄袍，入御临光殿。服衮冕如元会之仪。大赦，改元开皇。
　　命有司奉册祀於南郊。以相国司马高熲为尚书左仆射兼纳言，相国司彔虞庆则为内史监兼吏部尚书，相国内郎李德林为内史令。其余内外功臣，皆进爵有差。追尊皇考忠为武元皇帝，庙号太祖；皇妣吕氏为元明皇后。立独孤氏为后，世子勇为太子。
　　初、刘、郑矫诏以隋主辅政，杨后虽不预谋，然以嗣子幼冲，恐权在他族，闻之甚喜。后知其父有异图，意颇不平，形於言色。及禅位，愤惋逾甚。
　　隋主内甚愧之，改封为乐平公主，欲夺其志。后以死誓，乃止。又息州刺史荣建绪与隋主有旧，将之官，隋主谓曰：「且踌躇，当共取富贵。」建绪正色曰：「明公此旨，非仆所闻。」及即位来朝，帝谓之曰：「卿亦悔否？」
　　建绪稽首曰：「臣位非徐广，情类杨彪。」帝笑曰：「朕虽不晓书语，亦知卿此言不逊。」虞庆则劝帝尽灭宇文氏，高熲、杨惠依违从之。李德林固争，以为不可。隋主作色曰：「君书生，不足与议此。」於是周太祖以下子孙无遗。德林品位不进。旋弑静帝，葬於恭陵。以其族人洛为嗣。
　　且说隋主既受周禅，而江南尚属陈氏，时怀并吞之志，因问将帅於高熲，熲荐贺若弼、韩擒虎可任。遂以弼镇广陵，擒虎镇庐江，使处分南边，潜为经略。唯是时，难初平，民力未复，故与陈氏犹敦邻好之谊。及后主荒淫日甚，内宠张、孔二妃，外昵嬖臣狎客，酣歌达旦，百务皆废，民不聊生，阖境嗟怨。隋主闻之，谓高熲曰：「东南之民，困於乱政久矣。我为民父母，岂可限一衣带水而不拯之乎！卿有何策足以平之？」熲乃进策曰：「江北地寒，田收差晚；江南土热，水田早熟。量彼收穫之际，微徵士马，声言掩袭。彼必屯兵守禦，废其农时。彼既聚兵，我便解甲。再三如此，彼以为常。后更集兵，彼必不信。犹豫之顷，我乃济师，登陆而战，兵气益倍。又江南土薄，舍多茅竹，所有储积，皆非地窖。密遣行人，因风纵火，待彼修立，复更烧之。不出数年，自然才力俱尽。」隋主用其策，陈人始困。开皇八年三月戊寅，帝数陈主二十罪，散写诏书二十万纸，遍谕江外。其略云：陈叔宝据手掌之地，恣谿壑之险，劫夺闾阎，资产俱竭，驱逼内外，劳役弗休。穷奢极侈，俾昼作夜。斩直言之客，灭无罪之家。欺天造恶，祭鬼求恩。盛粉黛而执干戈，曳罗绮而呼警跸。自古昏乱，罕或能比。君子潜逃，小人得志。天灾地孽，物怪人妖。衣冠钳口，道路以目。
　　重以违言背德，摇荡疆场，昼伏夜游，鼠窃狗盗。天之所覆，无非朕臣，每关听览，有怀伤恻。可出师授律，应机诛殄，一朝荡平，永清吴越。
　　於是置淮南行台於寿春，命晋王广、秦王俊、清河公杨素皆为行军元帅。
　　广出六合，俊出襄阳，素出永安，韩擒虎出庐州，贺若弼出广陵，几总管九，士兵五十一万八千，皆受晋王节度。东接沧海，西距巴、蜀，旌旗舟楫，横亘数千里。又命高熲为晋王元帅长史，一应军事，皆取决焉。十二月，隋军临江。熲问薛道衡曰：「今兹大举，江东必可克乎？」道衡曰：「必克。郭璞有言：「江东分王，三百年后与中国合。』今此数将周，一也。主上恭俭勤劳，叔宝荒淫骄侈，二也。国之安危，在所寄任。彼以江总为相，唯事诗酒，拔小人施文庆委以政事，任萧摩诃、任蛮奴为大将，皆一夫之勇耳，三也。我有道而大，彼无道而小。量其甲士，不过十万。西自巫峡，东至沧海，分之则势悬而力弱，聚之则守此而失彼，四也。席卷之势，事在不疑。」熲忻然曰：「得君一言，成败之理，令人豁然。」
　　九年正月朔，陈主朝会群臣。大雾四塞，入人鼻皆辛酸。陈主昏睡，至晡时乃起。是日，贺若弼自广陵引兵济江，韩擒虎自横江宵济，彩石守者皆醉，遂克之。晋王广率大军屯於六合镇姚叶山。杨素帅水军东下，舟舻被江，旌甲耀日。素坐平乘大船，容貌雄伟，陈人望之，皆惧曰：「清河公即江神也。」於是贺若弼自北道，韩擒虎自南道，二路并进。缘江诸戍，望风尽走。
　　弼进据锺山，顿兵白土冈之东。总管杜彦率步骑二万，与擒虎合军，屯於新林。时建康甲士，尚有十万。后主素懦怯，不达军事，台内处分，一任施文庆。文庆惧贻帝忧，凡外有启请，率皆不行。於是诸将解体，出降者相继。
　　擒虎自新林进兵，陈将任忠迎降於石子冈，导擒虎入朱雀门。城中文武皆逃，无一拒者。后主闻城破，与张、孔二妃避匿於井。军士搜得之，遂与二妃同被执。陈遂亡。三月己巳，大军班师，发陈君臣及后宫嫔御皆诣长安。辛亥，帝幸骊山，亲劳旋师。奏凯歌入都，献俘於太庙。帝坐大殿，引叔宝於前，及太子诸王二十余人，司空消难以下，至尚书郎二百余员，责以君臣不能相辅，乃至灭亡。叔宝及其群臣并愧惧伏地，屏息不敢对。既而宥之。先是消难降周，与帝有旧，情好甚笃。天元时，帝引而用之，得为陨州总管。及平陈，消难被执，特敕其死，斥为乐户，二旬而免。犹以旧恩引见，寻卒於家。
　　庚戌，大封功臣。御广阳门赐宴，自门外夹道，布帛之积，达於南郭。颁赐各有差，凡用三百余万段。给复江南十年，蠲免馀州一年租赋。又诏宇文洛已承周后，而齐、梁、陈宗祀废绝，命高仁英、萧琮、陈叔宝以时修祭。所须器物，有司给之。盖自晋代以来，南北分裂，东西割据，垂三百余年。至隋氏聿兴兴，而禅周灭陈，天下遂成一统云。歌曰：晋武龙兴并吴蜀，上规秦汉统五服。武号森列兵未戢，南风烈烈翻地轴。为谁驱除膺大命，诸王先自残骨肉。渊曜猖狂勒虎继，凉秦燕夏争逐鹿。杀气飞扬天地昏，青衣执盖愍怀辱。一马渡江守半壁，君臣无志中原复。天开元魏平诸戎，佛狸威震江之东。献文孝文皆英主，精勤庶务劳宸衷。平城奋志莅中土，衣冠礼乐何雍容。天未厌乱女祸起，春宫秽乱招狼烽。秀容酋长清君侧，百万大兵手自勒。黄河万里阵云高，满朝文武皆失色。可怜玉石焚仑冈，河阴荒草埋骨殖。天祸人乱於斯极，未卜江山属谁得。草泽英雄大有人，六浑才略超等伦。少年落拓困怀朔，蛟龙失水旁人轻。闺中巨眼有娄氏，邂逅一见心相倾。吁嗟六镇总群盗，尔朱势败功难成。高王得志罗英俊，朝权遥执朝臣惊。荧惑摇摇入南斗，君臣疑忌生谗口。晋阳兵至百官逃，天子下堂向西走。关中黑獭人中杰，轻骑迎銮气飘撇。势均力敌各争雄，分据东西魏土裂。欢终洋及魏鼎移，秦亡觉立国亦窃。无愁天子乐未央，天池猎罢平阳失。周师长驱入邺都，百年强敌一朝灭。老公虽好后嗣弱，乱政纷纷心太劣。齐人已灭躬蹈之，前后荒淫同一辙。大权旁落归椒房，赵王弹指空流血。天心已改可奈何，钟陵王气亦销磨。东西南北大一统，隋文功业何巍峨。呜呼！君不见三代之君以德昌，卜年卜世时久长。
</div>
    <div class="pagination">
<a href="南北史演义_page21.html">上一页</a><span>...</span><a href="南北史演义_page17.html">17</a><a href="南北史演义_page18.html">18</a><a href="南北史演义_page19.html">19</a><a href="南北史演义_page20.html">20</a><a href="南北史演义_page21.html">21</a><span class="current-page">22</span>
    </div>
    <div class="pagination"><a href="index.html">返回目录</a></div>
</body>
</html>
