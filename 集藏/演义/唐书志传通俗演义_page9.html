<!DOCTYPE html>
<html>
<head>
    <meta charset="UTF-8">
    <title>唐书志传通俗演义 - 第 9 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐书志传通俗演义 - 第 9 页/共 24 页</h1>
    <div class="content">　　维有隋义宁二年五月乙已朔二十日甲子，皇帝臣某，敢昭告于昊天上帝：伏以生人以来，树之司牧，眷命所瞩，谓之大宝。历数弗在，罔或偷安。故舜、禹至公揖让，而兴虞、夏；汤、武兼济干戈，以定殷、周。事乃殊途，功成一致。后人创业，咸取则焉。臣恭承家庆，世禄降及，曰祖曰考，累功累德，赐履参墟，建候唐社，地居戚里，门号公宫，丕绪隆基，足为荣矣。但有隋爽德，属餍大业，饥馑、师旅，民怨咨咨，谪见咎徵，昭于玄鉴，备闻卑听所不忍言。臣恭守晋阳，驰心魏阙，被首濡足，拯溺救焚，大举义兵，式宁区宇，徵要荒之辫发，辑兆庶之离心，誓以捐躯，救兹人命。指陈丧乱，期之久安，有功继世，无希九五。惟身与子竭诚尽力，率先锋镝，誓以无贰；载蒙弘诱，克济艰难，电扫风驱，廓清天邑。传檄而定岷、峨，拱手而平关、陇，西戎即叙，东夷底定。非启非替，孰能兹速？尊位世嫡，翊奉宗隋，戮力辅政，无亏臣节。值鼎祚云革，天禄告移，讴歌狱讼，聿来唐邸，人符神瑞，辐凑微躬，远近宅心华夷请命，少帝知期运已去，大命有适，逊位而禅若隋之初，让德不嗣群臣逼请。今六宗乏祀，七政未齐，罪有所归，恐当天谴，请因吉日，设坛告类，祗畏上帝，惠兹下民，翼子谋孙，罔敢愆德，则小则大，无惑无违。对越鸿休，伏深惭惧。谨遣太尉某，用荐告之礼。瑞册苍璧，香萁明来，嘉疏禋祀于皇皇后帝，明灵降享。

　　温大雅读诏已毕，受八般大礼。刘文静率公卿行大礼罢，仍改义宁为武德元年，大赦天下，国号大唐，推五运为士德，色尚黄。程理曰：“天无二日，民无二王。陛下可封隋帝为公，以示厚德。”唐王遽不忍，群臣皆以为宜。唐主始从之，废隋帝侑为酅国公，而选用其宗室。诏曰：

　　近世以来，时运迁革，前代亲族，莫不诛夷。兴亡之效，岂伊人力！其隋蔡王智积等，子孙并付所司，量才选用。

　　范氏曰：商之孙子侯服于周，诛其罪人之身，而立其子，天下公义也。况宗族乎？高祖始即位而录隋子孙。由汉以来，最为忠厚。其享国长世，宜哉。

　　是年五月，隋赵王侗闻炀帝凶问，即称皇帝于东都，号元曰皇泰元年。六月，高祖追尊皇高祖熙曰宣简公；皇曾祖天赐曰懿王；皇祖虔曰景皇帝，庙号太祖；皇考昺曰元皇帝，庙号世祖，妣皆为后；谥妃窦氏曰穆皇后。每岁祀昊天上帝、皇地祗、神州地祗。以景帝配祀上帝，明堂以元帝配。立世子建成为皇太子；世民为秦王，仍兼尚书令；元吉为齐王；裴寂为右仆射、知政事；刘文静为纳言；窦威、萧瑀为内史令。其余不能尽示。

　　纲目断云：观高祖之得天下，大抵出于秦王也。使无秦王，高祖且不得安其禄位，保其身家，况有天下之大哉？高祖有言：“今日破家灭躯亦由汝，化家为国亦由汝。”是则唐三百年之基业，肇于秦王。其当有天下，无疑也。高祖于是时，盍召建成，明谕以其基业所由兴之敌，非世民无以有今日，俾其明白推让，则建成有让国之美，世民无推刃之惭。万一建成不从，则断以大义，封之遐阻之地，世民苦逊，则质以至诚，察其内衷之言，至再至三，表里面背，始终无间，然后定储贰之位，必至于两全而后已，则父子之道得，兄弟之好终，君臣之分定，而国家安于磐石矣。惜乎计不出此，厥后骨肉相残，为古今之大恶，悲夫！

　　唐主待裴寂特厚，群臣莫及，日赐御膳，所言无不从，称为“裴监”而不名，因命与刘文静等修律令行之。置国子太学四所，门生三百余员；郡县学亦置生员。委萧瑀以庶政，事无大小，莫不关掌。瑀亦孜孜尽力，绳违举过。人皆惮而毁之。瑀终不自安。唐主知之，用手诏曰：“得公言，社稷所赖。朕既宝之，故赐黄金一函，公其勿辞。”会秦王为雍州牧，唐主以瑀为都督。诏尝下中书省，瑀未即行，唐主责其稽缓。瑀对曰：“大业之世，内史宣敕或前后相违，有司不知所从。今王业经始，事系安危，故臣每受一敕，必勘审使与前敕不违，始敢宣行。稽缓之愆，实由于此。”唐主曰：“卿用心如此，吾复何忧！”唐主每视事，自称名引贵臣同榻而坐，刘文静谏曰：“贵贱失位，非常久之道。”唐主曰：“诸公皆名德旧齿，平生亲友。宿昔之欢，何可忘也？”自是，唐主略近狎慢，召百戏，散乐萃于宫中。每诏拟五月五日于玄武门游戏。万年县法曹孙伏伽上表曰：

　　隋以恶闻其过亡天下，故陛下得之。然陛下徒知得之之易，而未知隋失之之不难也。谓宜易其覆辙，务尽下情。凡人君言动不可不慎。陛下今日即位，而明日有献鹞雏者，此乃少年之事，岂圣主所须哉！又百戏、散乐，亡国淫声，近太常于民间借妇女裙襦，以充妓衣，拟五月五日玄武门游戏。此亦非所以为子孙法也。夫善恶之习，渐染易移。太子诸王，参僚左右，宜谨择其人。有门风不睦，素无行义，专好奢靡，以声色游猎为事者，皆不可近。自古骨肉乖离，以至败亡，未有不因左右离间而然也。

　　唐主览表大悦，下诏褒称，擢为治书侍御史，赐帛三百匹，仍颁示远近。遣使体探宇文化及消息，且听下节分解。

　　范氏曰：天下之势，如人一身，必气血周流无壅，而后能存。谏者使下情上通，上意下达，如血气之周流于一身也。故言路开则治，言路塞则乱。高祖鉴隋之所以亡，首辟言路，可谓知先务矣。是以民知上之忧，已而疾痛将有所赴诉也。唐室之兴，不亦宜乎！

第十五节 徐世勣黎阳战败 王世充东都秉权

 　　却说近属诸侯驰奏：“宇文化及残虐百姓，大兵将近长安。”唐主早朝，使臣具表奏上。唐主因与群臣议曰：“逆贼宇文化及，先弑其君于江都，又毒死少帝于魏县，称孤改号，淫乱后宫，却又领兵西入关中，侵朕境界。若不问罪致讨，后世难为臣子之戒。”特命秦王李世民帅精兵十万往征之，令弟淮安王李神通副之。秦王领了上命，出于教场，选点人马，关给器具，号令三军：“如临战退缩及闻鼓不进、闻金不止者，俱斩。”秦王号令已毕，李靖进策曰：“逆臣宇文化及，领着炀帝部下一十万精兵未可轻迎。莫若遣人传檄诸郡，令魏公李密攻其右，夏主建德袭其左，郑主世充蹑其后，我之大兵拒其前。贼人势逼，不战而疲矣。”秦王大喜，即遣使者赍书，前往诸郡，会知众诸侯，共诛逆贼。使者领命去讫。秦王下令将佐，拔寨离了长安，前抵关中，与众诸侯相会。有诗为证：

　　千里霜威金钺重，三秋风色马蹄轻。谁人共挽天河水，一洗中原战血腥！

　　却说东都闻宇文化及大兵西来，上下震惧。及会秦王世民檄书，集众诸侯于关中，共讨化及，越王侗与众计议。有盖琮者上疏，请说李密，与之合势以拒化及。恭帝问其群下可否？元文都、卢楚以为此策极善，越王即使琮赍敕书赐密，赦其前罪。琮领命，辞越王，迳往巩洛来见李密。李密正会众将，程咬金、裴弘基、罗士信、孟让、贾闰甫等，缮甲兵、修军器，以备宇文化及之兵。忽报：“东都越王遣使命来。”密召入，盖琮赍上诏书，赦除密罪，复加封密为太尉、尚书令、东南道行台大元帅，率军前讨宇文化及。密接诏大喜，重待盖琮，即上表乞降，请灭化及，以赎罪谢过。乃领大兵，出拒西路，以遏化及。

　　哨骑报入魏国，宇文化及众党闻知，皆惧李密兵锐，不敢西向，劝化及北趋黎阳。化及从之，引大小三军，离却魏地，前抵黎阳界。守镇黎阳县者，乃密将徐世勣，听得化及兵近，引众迎敌。化及大军于平川摆开阵势，亲自出马，身穿衮龙袍、黄金铠甲，两边打起龙凤日月旗，一班将佐齐齐布列左右。对阵中徐世勣一骑当先，大骂曰：“弑君逆贼！盗窃名器，罪弗容诛！今日不受快刀，尚自敢耀武扬威。一朝事败，加之极刑，亦难平其恨也！”化及大怒，顾谓诸将曰：“谁敢出马先擒此辈？”言未毕，一骑飞出，众视之，乃化及爱将王铁佛，骤马捻枪，直取世勣。世勣绰枪来迎。两下金鼓齐鸣，二人鏖战十余合，化及阵中刘汝和出，助战夹功世勣。世勣军士单少，化及人马众盛，世勣抵敌不住，拨回马望本阵而走。王铁佛、张汝和二支兵掩杀过来，世勣大败，不敢复回黎阳，引残兵望西走保仓城。化及大军渡河袭了黎阳，纵兵围仓城水泄不通。世勣率众军悉力拒守，差人取救于李密。

　　李密听得黎阳受围，自部兵救之。密军壁于清淇，差人入仓城知会世勣，以烽火相应。密与众议曰：“此贼不必与战。即目东有江都之兵蹑其后，西有唐主之众控其前，北有窦建德邀其中，旁有我挫其锋。如今之计，莫若深沟高垒，坚壁不出。牵之数月，彼野无所掠，退无积聚，其众自疲。然后乘虚击之，化及首级可致麾下矣。”众然其计，遂按兵不出。化及督军攻打，会李密巡营至河，与化及隔水而语，数之曰：“你本匈奴皂隶，世承受隋恩，炀帝弑父弑兄，实尔父宇文述画策为之。尔父子受帝厚惠，恩无以加。今炀帝失德于天下，君之昆仲，帏幄宠臣，不能舍死而谏，反起弑逆之谋，祸延其子，淫乱宫闱，暴虐下民。此天地人神共怒，无所不容，将欲何往！”化及默然良久，瞋目大言曰：“今日与尔论相杀事，何须作书语耶？”密顾左右曰：“此庸夫图为帝，吾当折’驱之！”乃以轻骑五百，焚其攻具，火终夜不灭。令人探化及粮尽，仍遣人伪与化及连和，许赠粮。化及大喜曰：“李密见约，吾无患矣。”既而密馈不至，化及将黄安曰：“密为人奸诈百出，不可凭信而饵其计。可出兵示战。”化及然之，遂盛修攻具，进逼仓城。秋七月，密见化及军连围城数月不退，令人举烽火，自率众驰入化及中军。化及两壁箭如雨至，密左股中流矢，逃回。

　　黄昏时，徐世勣于仓城见烽火起，率健骑五千，从化及营背杀来。裴行俨引骁果数千，渡河攻其前。两下俱出，与化及军大战童山下。化及前后受敌，将士死者大半，走保汲县。密复纵兵追之，化及势穷，粮食殆尽，差人入汲都求军粮，又遣使拷掠东都吏民，以责米粟。其通守王轨等被之逼迫，不堪其弊，乃同官吏将东郡诣密请降。化及闻知大惊，部下军士离心，只得引余众复北趋魏县。人报李密，密曰：“化及无能为也。”其将陈智略、张章仁等，率所部归密，前后折踵。密亦还兵巩洛，留世勣以备化及。具表遣使往东都奏知，并将执得化及逆党于弘达以献。恭帝大悦，引见其使，册拜密太尉、尚书令，实封魏公，俟平化及，入朝辅政。表徐世勣为右武侯、大将军。使者赍诏回见李密。李密与众接了诏书，受封已毕，遣人招抚东都。化及余党苏威闻此消息，即领其众来降李密。密素识其人，虚心礼之。威初不言帝室艰难，惟再三蹈舞，称：“不图今日复睹圣明。”时人鄙之。密会集诸将佐，欲候入东都朝见隋主。

　　且说东都元文都奏隋主，欲遣使迎密。隋人皆喜，世充独曰：“文都辈刀笔吏耳。吾观其势，久必为李密所擒。且吾军士屡与密战，杀其父兄、子弟前后已多，若入朝见隋主，必授之以大任。一旦为之下，吾属无类矣！”世充此言欲以激怒其众，使之不从文都议。文都知之忧惧，与心腹人卢楚商议。卢楚曰：“众人之中，惟世充勇敢，来日入朝，可伏甲士于午门诛之。其下不足虑矣。”文都喜，从其谋。准备甲士数百，俟谋世充。段达知其事，以告世充。世充怒曰：“逆党反欲害我耶？”即率精壮一千人，夜袭含嘉门。文都入奉隋主，御殿听的外面喊声不绝，人报：“世充勒兵杀进来。”文都大惊，闭门拒守。世充引兵攻破太阳门，得入，杀侍官卢楚。隋主使人问世充：“称兵攻劫，欲何为？”世充下马谢曰：“元文都与卢楚横见规图，欲谋陷害。请诛文都，臣甘从刑典。”帝默然。段达在旁，不由上意，即令人执文都。文都见帝哭曰：“臣本无大罪，世充何得妄杀人？”帝曰：“卿如不往自理，寡人亦难保矣。”段达曰：“汝起谋欲害世充，何谓无罪！”叱左右送世充。隋主恸哭遣之。世充骂曰：“逆贼亦来见我！”自下手杀之，及其诸子。段达开门纳世充。世充恐其有谋，悉遣人更代宿卫者，然后入见帝，谢曰：“文都等欲召李密，以危社稷。疾臣与他志不合，深积猜嫌。迫于救死，不暇闻奏。臣不得已为之，有惊陛下，罪该万死！”时世充被发为誓，词泪俱发，隋主以为诚，亦用温言慰之，以世充为左仆射，总督内外诸军事。世充权倾朝廷，移居尚书省，使兄世挥入居禁中，子弟咸典兵马，隋主拱手而已。

第十六节 王伯当劝谕魏公 唐高祖使迎李密

 　　却说李密将入朝，大兵至温闻变，复还巩洛。密因失望，怒拘隋使不遣。复与众议兴举之计。东都国子祭酒徐文远曰：“将军之志，欲为伊、霍，以继绝扶倾，则老夫虽迟暮，犹愿尽力；若为莽、卓，乘危邀利，则无所用老夫矣。”密顿首曰：“愿竭庸虚，康济国难，此密之本心也。”文远曰：“将军名臣之子，失涂至此，若不远而复，犹不失为忠义之臣。”密顿首受教。至是，密复问入朝之计，文远曰：“世充亦门人也。其人残忍，必有异图。将军前计为不谐矣，非破世充不可入朝也。”密大悦，即下令，以大小三军合二十万，分作四队启行。遣人往黎阳会徐世勣。世勣以化及在后，不报。先是，李密骄矜不恤士众，世勣尝讥其短，密不悦，使出镇黎阳，以疏之，因致洛口仓无人防守，凭文券取米者，随意委弃，衢路米厚数寸。群盗来就食者近百万口。

　　东都听的密大军将至，城中军民又闻密粮食充足，降者日以百数，淘米于洛水，两岸十里粲如白沙。密喜谓贾闰甫曰：“此可谓足食矣。”闰甫曰：“国以民为本，民以食为天。今民强负而至者，以所天在此故也。而有司不吝，屑越如此，一旦米尽民散，孰与成大业哉！”王世充已知密举兵来，时城中乏食，令人打探密军中所阙何物。探人回报，言：“密军少衣帛。”王世充与下计议，将库中积久布帛，遣人送与密，交易粮食。密以为应军之乏，许。然因是东都降者遂少。段达曰：“兵有先声而后动者，今密军远疲，正宜可攻。当此不击，后已难图。”世充然之，即简精兵二万击密。候骑报知，密留王伯当守金墉，邴元真守洛口，自引精兵出偃师，北阻邙山，以待之。召诸将会议，裴仁基曰：“世充悉众而至。洛下必虚，可选壮骑三万，傍河西以逼东都。出其不意，至必惊扰。世充若还，我且按甲顿兵坚城。如此则我有余力，彼劳奔命，破之必矣。”密曰：“公言甚善。”程咬金曰：“世充所统，马不满三千，步不满三万。今若夹山而阵，连牛驴以塞归路，彼众皆为必死，何用多计较也？”密又惑而从之。仁基苦争不得，击地叹曰：“公后必悔。”魏征亦言于长史郑颋曰：“公虽骤胜，而骁将锐卒多死，战士心怠，难以应敌。且世充乏食，志在死战。未若深沟高垒，以拒之。不过旬月，世充必退。追而击之，无不胜矣。”颋曰：“此老生之常谈耳。”密欺世充众寡，不设壁垒。世充知之，阴索貌类李密者，使缚之。夜遣骑潜入北山，伏溪谷中。命军士皆秣马蓐食。

　　迟明天，待欲雨，埃雾嚣塞，对阵皆不相见，世充兵薄密营。密兵未及成列，世充纵兵击之。世充士卒皆江淮剽勇，出入如飞，只五千人马，杀入密阵，如十万甲兵。世充左冲右突，如入无人之境。迎头正遇密将雷腾，交马只一合，被世充一枪刺于马下。二处鏖战方酣，世充放起信炮，伏兵乘高驰入，密众崩溃，死者无数。程咬金、裴行俨等尽力抵敌，保密走回洛。世充令牵过类密者，众军大噪曰：“已获密矣！”军士皆呼：“万岁。”密众不知虚实，皆惊窜。程咬金、裴行俨等死战得脱，与密望偃师奔走。世充大败密兵，擒其将裴仁基、祖君彦等，得军饷四十车，盔甲、器具积如丘壑。复引兵追李密。既而偃师吏民劫郑颋，叛归世充。密不敢向偃师，提众万余，驰洛口，会集众将筹议。见失了裴仁基、祖君彦，恸哭不已，谓其下曰：“仁基智识弘远，孤不能用其计，以致是。吾之过也。祖君彦文才健捷，我得其指引多矣。今俱被囚俘，使吾情伤于衷，不由不悲！”众将闻之，亦皆泪下。时守洛口邴元真已纳款世充，遣人潜引世充：“我当内应。”密知，秘而不发，欲俟世充渡兵半洛水，掩击之。候骑不时觉察，密兵比出，世充绝河矣。

　　密自度不能支，即引骑遁武牢，将趋黎阳。其下或曰：“昔主公杀翟让时，世勣致伤几死，疮犹未平。如投之，可必保乎？王伯当为人义重，向弃金墉屯河阳，宜归之。”李密即率轻骑就之。伯当迎李密入河阳，各有惨容，密曰：“势已败矣。久苦诸君，我今自刎以谢众。”伯当抱密恸绝，众皆泣，莫能仰视。密复曰：“幸不相弃，当共归关中。密虽无功，诸君必富贵。”属掾柳燮曰：“昔盆子归汉，尚食均输。公与唐同族，虽不共起，然遏隋归路，使无西，故唐不战而据京师，亦公功也。”密又谓伯当曰：“将军族重，岂复与孤俱行哉！”伯当曰：“昔萧何举宗从汉。今不昆季尽行以为魏，岂公一失利，轻去就哉！虽陨首冗胸，所甘已。”左右感动，遂来归。时从密入关者：王伯当、程咬金、房彦藻、罗士信、赵仁基、柴孝和、贾闰甫，共二万人。邴元真、单雄信等率众归王世充，其余将佐多降于隋。元真本县吏，坐赃亡命从翟让。让以为书记。及密开幕府，荐以为长史。密不得已用之。未尝使预谋画。元真为人贪鄙，宇文温劝密杀之。密未得机会，不发。元真知之，故叛降世充。世充以为行台仆射，镇领滑州。密旧将杜才干恨其背密，诈以兵归元真，后斩取其首，祭密冢而去。雄信骁捷善马槊，军中号为“飞将”，与徐世勣深相结契。房彦藻以雄信轻于去就，尝劝密除之。世勣力为之保，密又爱其材，竟不忍。至是果叛。

　　话分两头。却说唐主在长安，听得边廷奏说：“李密战败于王世充。势穷力竭，率众归关中。”唐主问于群臣曰：“李密来归，当何待之？”尚书右仆射裴寂曰：“魏公实陛下旧所知，今若归纳，当先示之以优礼。待进京师，察其志向，然后加封。”高祖然之，即遣亲臣二十人，壮军二万，安车盛服，俱选奇骏华丽者，出关四十里迎候李密。使命与众臣离长安，迳出关中。

　　且说李密众将迤逦望关中进发，正行间，忽前面鼓乐喧天，红旗闪映，不知何处军马。密令打探，回报言：“唐主大军迳出关外来。”不移时，唐军有人先到，禀覆：“唐主听的将军率众入关，特遣亲臣二十人，备安车骏骑，敬来迎候。”李密众停住兵马，遥见冠盖相望，甲士雄壮，尽是金盔锦袍，摆列两边。密见之大喜，谓其徒曰：“吾所举虽不就，而恩结百姓。山东连城数百，以吾故尽归国。比于窦融，功亦不细。岂不以台、司见处乎？”众以为然。唐主使臣众官甲士，各拜迎，请密登车，换服进京师朝会。密从其请，即登车易服，与众将佐俱赴京师。使臣报入长安，高祖听的，即下敕宣诏李密进长安，舍长乐宫前殿。

　　次日朝见，密以众屯扎长安城西，自与亲随臣数人入止长乐宫。次日，高祖以黄麻诏遣使召密。密即盛具冠服，随使入朝。怎见得：

　　香风霭霭，响韵锵锵，左列着峨冠博带，各秉忠正之贤臣；右列着红英铠甲，咸怀匡国之武将。政令严齐，传宣整肃，前后不越乎位，上下皆有定止。

　　李密看见，心中凛然，不敢以目正视。随使进丹墀下，行君臣礼。高祖命上殿赐坐，与密论及往事，因谓之曰：“昔会足下，以族连宗。因欲共筹大计，奠安隋室。不意于关中违颜，一向西入长安，未卜会期。虽翰简往来烦数，亦难悉情。大丈夫创业垂统，庶理万邦，本自天命，出于机偶，诚难以妄意图也。大弟久寓边廷，亲冒矢石，英雄冠乎天下，谁不畏威。然而深机莫测，所虑未周而挫小敌，功弃业亡，霜鬓苍浪，老景至矣。寡人欲推富贵，坐受荣享，以示朝廷崇恩报爵之典，大弟其毋辞焉。”密曰：“自违圣颜，已逼三霜。陛下驱驰甲士，西诣长安，群雄拱手，威行诸候，遂登大宝。臣不知天命，妄意图霸，上负天子，下疲诸将。今失利无奔，故众情咸欲寄命于陛下，使臣得存微喘，以终余年。是陛下恩之极矣。至于富贵荣禄，不敢望也。”言罢泣下沾衿。高祖复慰劳之，即拜密为光禄卿，封刑国公，将表妹独孤氏妻之。朝见高祖，高祖不表其名，以弟呼之。且看后来何如。

第十七节 窦建德乐城建号 薛仁杲泾州交兵

 　　皇泰元年八月，唐主以密新降，复遣使招抚李轨，与欲共图秦、陇，谓之从弟。轨得唐主命大喜，遣弟入贡，唐遂册拜轨为凉王。密知之，心甚不快，自谓：“吾之功勋不减于李轨，何独以公位处我，而封王他人？”因大失望，遂有叛唐意矣。次日唐主升殿，大小官僚朝罢，裴寂出班奏曰：“炀帝失德，已今弑戮。陛下初登大位，四方所系。隋祚未灭者郡属皆然，正可再遣使迎问炀帝之柩，敕在近之臣，以礼葬之，则诸侯怀义者，知隋运息，引领慕望陛下仁厚泽渥，而皆愿为王之臣矣。欲治天下何难之有？”唐主依其奏，遂遣使诣江都近属，命卜葬炀帝丧柩，更会知各处诸侯。使者赍命出了长安，迳往江都路来传宣唐主敕命，通知天下。不半月间，隋江都太守陈棱求得炀帝之柩，率郡属官员，略备仪卫，葬于江都之雷塘，具表遣使入长安，奏知唐主。唐主大喜，重封陈棱。于是四海豪杰、州郡守臣争遣使者请降。

　　却说隋河间府郡丞王琮守都城，拒窦建德。建德攻之岁余不下。因是道路阻绝，一时未知炀帝凶问。及得唐主遣使通会各处，命葬帝柩，方始知觉二帝被宇文化及所弑，帅郡中吏民与二帝发哀，长幼咸穿素服，放声大哭，如丧考妣，悲痛之声闻于城外。窦建德军中听的，众人亦为之感动。建德乃遣祭酒凌敬入城吊问，因谓之曰：“君上夷灭，迹息泽亡。君任臣职已尽矣。更犹拒孤城，欲为谁守？且建德礼贤爱士。足下如肯归降，以事隋之忠事之，则富贵遗于子孙，岂不胜于死乎？”琮曰：“拜上将军：我当救一郡生灵，来日诣军中纳降。”凌敬辞琮，出城回至营中，备陈王琮归降之事。建德大喜，即传令大兵退去三十余里屯扎，预备甚（盛）礼以候王琮。建德恐麾下有伤王琮，使监军宋正本领五百壮骑往迎之。

　　琮次日开了城门，率吏民众军迳至建德营中，拜于帐下。建德出帐扶起王琮，令左右持过绣褥花茵赐琮坐。琮曰：“遐僻孤臣，不能尽忠。所事君上被弑，又未能为之报仇，冒罪深重，敢劳将军礼敬！”建德曰：“足下尽尽臣节，远近悉闻。今慨生灵而降，此仁人君子之事。宇文化及有失民心，左右抱怨，遽称尊号，必不能有成矣。竟与足下共仗大义，明正其罪，发兵讨之，与炀帝雪冤于地下，代府丞显忠于当时，岂不美哉！”琮下席拜曰：“果如将军所言，琮肝脑涂地亦无惜也！”言罢，捶胸跌足，俯伏流涕，誓以雪仇为念。建德亦为之动容。边将刘黑闼等谓建德曰：“王琮久困我军，将有一年，伤损士卒不计其数，因粮竭力尽才来投降。请烹之以快众愤。”建德曰：“琮忠臣也。吾当旌赏，以劝为人臣事君之道。奈何杀之？吾往日在高鸡泊为盗，则可胡乱杀人；今欲安定天下，岂得害忠良乎？”乃即下令军中：“如有与王琮怀宿怨而妄伤之者，夷三族。”自此，再不敢有言者。建德以琮为瀛州刺史。于是，河北郡县闻之，争附于建德。建德以张玄素为黄门侍郎。先是玄素为隋景城户曹，节俭爱民，深得士心。窦建德攻陷景城，执玄素，将杀之。县民千余，号泣请代其死，曰：“户曹清慎无比，杀之何以劝善？”建德释之，以为治书御史，固辞不受。及闻江都败，至是乃起就职。建德欲定兴复计，与众将商议。

　　饶阳令宋正本，其人资质清美，博学有才气，进策曰：“自古帝主得天下而守之者，必有继天立极之君，以开其统于上。故汤之于桀，所以缵禹之旧服也。虽南巢肇迹，而天下不以为悖；武之伐纣，所以反商之旧政也，虽牧野造改，而天下不以为非。今隋运已去，兆民无籍，迎候义王者如天旱之望云霓也。将军驱驾北收燕、赵，西定河北，然后徇抚而东，民归士慕，帝业反掌而成也。”建德深然其计，引为谋士。

　　评曰：宋正本之策，出于大义，使建德依其所行，五帝之业，非伯而已哉。惜乎建德盗黥之徒，不足以语此。皇泰元年冬十月，有大鸟五集于乐寿，后有群鸟数万从之。

　　按《唐书》小说，其大鸟身高八九尺，前节似鸿，后节似(，其头如蛇，其尾如鱼，其颡似鹤，其腮似鸳，其文似龙，其背似龟，其额似燕，其啄似鸡，其翼犹如干盾，其声犹如萧鸣。五色俱备，不啄生虫，不折生草，不与群鸟同栖，不遭罗网之罹，不是梧桐不宿，不是竹实不食，不是醴泉不饮。此禽乃凤鸟也，一名神鸟，一名鸟王，为羽虫三百六十之长，飞则乘风。生东方君子之国，翱翔四海之外。飞过昆仑之山，饮水于月桂之下，洗羽于溺水之洋。非太平，则此禽不至。建德见之，以为己之祥瑞。又崇城民掘得玄玉圭以献，会稽孔德绍等皆进贺曰：“此玄圭者，原上天赐之夏禹。今我主又得之。此亦上天赐命也。今隋主被弑，天下倥偬。我主当顺天应人，用正大位。”建德曰：“群雄拥众，侵乱隋室，四海未得安宁。岂可即称号以自贻祸？”德绍曰：“天运无常，民怀有德。主公如以德安天下，何祸之有？”宋正本亦曰：“主公祥瑞已兆，承天之命，以安隋民，正宜削平四方之僭乱，图成一时之创业矣。更何疑焉？”于是建德始从众议，建天子旌旗，起造宫殿，设置官僚，出警入跸。因天赐夏禹玄圭之应，国号大夏；因凤鸟之瑞，改元为五凤元年。立妻曹氏为后，封隋齐王日东遗腹子杨政道为勋国公，齐善行为仆射，裴矩、宋正本为纳言，孔德绍为内史侍郎，凌敬为祭酒，刘黑闼、高雅贤及妻弟曹旦为将军。设宴礼待众臣，移檄诸郡，欲为炀帝诛讨宇文化及，令有司募军聚饷，备具器械，以候出征。

　　话分两头。却说秦王薛举卒，其子仁杲立，居折土庶城，拥精兵二十万，欲进与唐主争天下，谋于郝瑗曰：“吾今欲乘养锐之众，西向关中，图取京师。其计何出？”瑗曰：“唐主新立，藩外之臣悉皆顺命，文武协力，共承底绩。此仁深泽至而能致是。今主公欲兢一时之武功，驱兵西向，欲争天下，诚非一日可动摇其不拔之基乎。古人用兵，不攻其腹心，先离其手足。此知势渐至于危矣。主公如果有是举，亦宜先取泾州。泾州一下，乘席卷之势，袭逼关中，京师震骇，外援阻绝，庶几进有所据，退有所止，天下或可图也。”仁杲深然之。即统领大军一十五万，出离折土庶，直趋泾州。守镇泾州者，乃唐将军刘感，听的哨军报：“薛仁杲引十五万精兵，来取泾州。”刘感坚闭城门，悉力拒守。仁杲兵至围之，督令众军攻击。刘感于城上擂下木石、火箭、火炮之类，仁杲军伤损颇甚，不敢近前，只在壕外困守。刘感城中紧急，差机密军人偷出城，往长平取救。军人带了取救文书，夜静密密缒城而下，偷出军营，未敢停留，直抵长平，来见王叔良。呈上取救文书，言：“薛仁杲围困城池，水泄不通。作急持兵救应。”叔良知的，次日点起人马，亲自来救泾州之围。

　　不说王叔良部兵来救泾州。仁杲打探军报知，具言：“刘感取得长平救兵来到，王叔良大兵只曾三十里远。”仁杲谋于众将曰：“何以退王叔良兵？”郝瑗曰：“乘此机会，可以擒刘感矣。”仁杲曰：“有甚良策？”瑗附口于仁杲耳边云：“如此如此。”仁杲大悦，即密令众军依计而行。时王叔良兵屯扎虎丘，令人将文书入泾州城中知会。忽报：“外有数军走得慌慌忙忙，直奔辕门，言有机密事告将军。”叔良召入，问军卒何来。军人拜哭于帐下曰：“吾等高墌人氏，本为唐民，被薛仁杲威力所逼，不得已而降之。今大兵尽出，泾州城中空虚无主。我等正欲投往关中，不想在此遇见将军，情愿将城献降，然后将军大兵袭其后，仁杲可擒矣。”军人言毕，若有不胜情之状。叔良曰：“此事果实否？”军人曰：“我辈倾心投降，安得不实？将军可速行之。若使知觉，我众人无余类矣。”叔良信之，即令人以密书通知刘感，令帅众赴应。自引本部军直趋折土庶城。刘感城中得知叔良密书，令出兵合攻仁杲。刘感疑狐未决。忽军人来报：“仁杲兵各慌乱撤围而去，不知何缘故。”刘感知此事是实，必有人袭破折土庶，故仁杲连夜退归。令刺史李邦仁守城，自引精骑，开了城门，从后赶去。将近四十余里，令人体探虚实，并无动静。

　　刘感恐中其计，引兵复还。忽山坡后金鼓齐鸣，伏兵尽起，将刘感围在垓心。刘感大惊，刺斜尽力杀出，望长平而走。四下喊声大作，刘感杀出重围，正遇王叔良败兵。刘感慌问：“主将何在？”败兵言：“主将被降军所惑，引兵近至折墌城，壕边埋伏有军马。主将正欲杀进，被城上乱箭射下，中矢而死。我等杀败，逃走至此。”刘感听说，不敢往长平，复与众军杀奔泾州来。迎头一将身着绛袍，襟连铠甲，坐跨紫骝高骏马，手持芒射利锋枪，面方口阔，碧眼紫须，勇健绝人，乃薛仁杲也，一匹马拦住，大叫曰：“刘感至此还不纳降，更欲何之？”刘感大怒，挺枪跃马，直取仁杲。仁杲略示轻敌，二人战未数合，仁杲放落锋枪，拨于马下。众军一齐抢上，捉了刘感，降其军无数。仁杲将刘感绑缚于军中，谓之曰：“将军若降，免你一死。”感曰：“我纵归降，城中粮食充足，吏民为我固守。不日唐主兵至，尔军焉能免乎？”仁杲曰：“我军粮食未充，将军如肯临城下语城中，云援兵已败，不如早降，使我得就其食。复尔原职。”感闻仁杲军乏食，暗喜曰：“此贼好无机关。”即伪许之。仁杲将刘感推至城下，令人报入城中来。李邦仁在敌楼上，看见刘感被执，众军面面相觑。刘感大呼曰：“逆贼饥馁，亡在朝夕。秦王帅数十万众，四面俱集。城中勉之！”仁杲大怒曰：“杀不尽狂徒！何敢如此！”令军士于场中开一土窟，将刘感埋至膝。缘仁杲好骑射，自驰骑射之。刘感被镞所伤，体无完肤，至死声色逾厉。

　　纲目断云：隋氏负不义之名，故虽有致命效死之臣，皆不得书。今唐德方新，是以刘感首以死节，特书于册。纲目之去取如此，一以孤逆贼之党，一以褒忠义之士，皆所以垂世劝戒也。

第十八节 李世民战败高墌 殷开山奋请从戎

 　　却说仁杲既已射死刘感，纵兵围攻泾州，日夜不息。城中失计。邦仁曰：“邓州刺史吕子臧、抚慰使马元规密迩郡邻，可差人往求。此一路救兵至，可退仁杲。”众从其言，即遣人往邓州来会。朱粲自称楚帝，进攻邓州。刺史吕子臧与马元规拒守。元规屡出兵破之。朱粲众疲，子臧曰：“粲军屡败危惧，如并力击之，一举可灭。若复迁延，使其徒稍集，则为患深矣。”元规不从。而粲果收集余众，兵复大振，困打邓州愈急。子臧料不能免，抚膺谓元规曰：“老夫今日坐公死矣。”遇霖雨浃旬，城壕崩坏，所亲劝子臧降。子臧曰：“安有天子方伯降贼者乎？”帅麾下赴敌。朱粲坚阵待之。子臧力不能支而死。俄而城陷，元规亦死。因是取救军人见邓州被朱粲攻取了，不敢入城，连夜迳投长安来，奏知唐主。使臣具上表文，唐主闻知仁杲围困泾州，守将刘感死之，朱粲袭破邓州，刺史吕子臧遇害，即遣秦王世民出兵救之。诏令已下，秦王部领十万大兵离长安，与殷开山、刘文静、刘弘基、李安远一班战将，望泾州进发。秦王曰：“贼围泾州，日久不下，足知其无能为也。我军且莫趋泾州，可直捣高墌。乘其虚而袭之。仁杲知我军到，必退围而保高墌。从旁击之，无不克矣。”众然之，即引兵进高墌。

　　却说仁杲知城中差人往京师求救，连路令哨马听候消息。候骑报知仁杲：“秦王大兵十余万，捣袭高墌，将近地界矣。”仁杲大惊曰：“高墌有失，吾何依焉？”即率大小三军拔寨，连夜退保高墌。二日，秦王军进次高墌地界，离城三十里。仁杲整饰军器，秣马蓐食，出兵与秦王请战。秦王下令军中曰：“贼内实空虚，意在速战。我当固营待此，以老其兵。若彼退走，密遣奇兵邀其归路，破之必矣。”于是军中得令，坚壁不出。而仁杲数引兵挑战，会秦王疾卧中军，不出视事。众军又不敢进说。

　　次日，刘文静入看秦王疾曰：“大王贵体未痊，仁杲屡日欲请交兵。众将未得令，不敢出。乞下令示兵，勿长敌人之志。”秦王曰：“贼方炽，邀速战，彼得其利。公等毋与争。伺粮尽众枵，乃可图。”文静出。殷开山锐立争说文静曰：“王属疾，忧公弗能济，故不欲战。令宜逗机制敌，无专以贼遗王也。请动兵以怖之！”文静然之，即与殷开山等观兵于高墌，恃众不设备，军伍错乱。秦王知之，众兵已离营矣。仁杲与宗罗睺、岑诰、刘怀仁、牟君才、翟长懋等，分左右翼而出。诸将奋力向前。殷开山见仁杲将四围来攻，跃马挥斧，抢出阵前。宗罗睺一骑迎住交锋。两下战不三合，薛仁杲一军从右翼来攻。殷开山立脚不住，望后而退。刘怀仁引健卒驰入，唐兵大败。仁杲一骑突入秦王坚壁，勇不可当。唐兵皆弃壁逃走。刘文静、庞玉、梁实等，恐有失秦王，力战保定，退走土庶野。仁杲引兵掩杀，斗喊不绝，金鼓之声，喧动天地。李安远见唐兵失利，不敢恋敌，与刘弘基冲围杀出，正遇岑诰一支生力军到，阻住安远，大杀一阵。安远措手不及，被岑诰一刀斩于马下。刘弘基一军刺斜而走，迎头又遇仁杲。弘基再复杀回，岑诰后兵追及。弘基力乏矢尽被擒。杀到黄昏左侧，大雾垂空，仁杲方且收兵。刘弘基不屈，仁杲拘囚之。秦王是役也损其大将十一人，名目不录。被虏二人：慕容罗睺、刘弘基。折军四万，衣甲辎重不可胜计。

　　秦王引败兵回长安，入见唐主，上表自陈，请退职。唐主下敕与群臣议之。裴寂曰：“秦王功高，不可废职。夫战，胜败乃兵家之常。今据一失，即从其请，何以劝后？陛下正宜重加慰遣，秦王必努力而破仁杲也。”唐主允其奏，居其旧职，复加赏劳。唐主以刘文静不遵军令，坐除名，仍与秦王复讨仁杲。刘弘基临难不屈，优护其家。惟殷开山恃众失机，致被伤折，下吏当死。裴寂力为之请，诏贷之，削落官职，废为庶民。

　　却说薛仁杲新破唐军十万于高墌，虏俘得食，军声大震，闻知远近。郝瑗谋曰：“今唐兵新破，将卒擒俘，人心摇矣。可乘胜直趋长安，秦王不暇为计矣。”仁杲然之，点集诸将佐，练阅士卒，克日出师。边廷消息，飞报入长安来，使臣奏知唐主。唐主谋于诸臣。秦王出奏曰：“臣往日失利于仁杲，有重陛下霄旰。今养威积锐，士有斗心。臣复引兵出讨仁杲，务使奏凯而还。”唐主允其奏，即下诏，令秦王复领大军十万，征克仁杲。秦王领命出朝。次日，在教场中操演甲士，下其令：“以后仍有不遵军令而先动者，立诛。”秦王正在军中持调各部人马，忽帐外一人，怒气冲逼，直入辕门，来见秦王，拜哭于帐下。众视之，乃殷开山也。殷开山诉秦王曰：“臣自归君上，从攻西河，破卫文升，身经数百战，亲冒矢石，非一死而到于今。不度失机于高墌，有辱君命，罪当诛刑。蒙主宽宥，废职为民，恩德莫报。深为同列羞耻。臣今愿再随主公征讨仁杲，舍命而进，庶报主上昔日知遇之恩也。”言罢，目眦皆裂，咬牙啮齿，誓以死斗。秦王壮其言，具表奏知唐主，乞与从军。唐主敕下，准其请。秦王大小三军各分拨停当，离长安迳望高墌进兵。怎见得：

　　队伍分明，红旗闪电；剑戟如银，人雄马壮。惯如出塞之行藏，战胜攻取，尽有擒王之武艺。

　　秦王大军近高墌城，只曾四十里屯扎。早有人报于仁杲。仁杲使宗罗睺将兵一万拒之。罗睺士卒精锐，欲与唐军放敌。遣人以战书进呈秦王。秦王看毕，发遣下书人回，号令军中：“诸壁各宜坚守营垒，不许出战。”宗罗睺、刘怀仁分前后出袭秦王寨栅。唐军并不出。刘怀仁令能言者于军前挑骂，欲激其怒。罗睺众人在军前耀武扬威，百般辱詈秦王。秦王诸将发愤，皆请出兵。世民曰：“我军新衄，士气沮丧。贼恃胜而骄，有轻我心。宜闭垒以待之。彼骄我奋，可一战而克也。”因令军中曰：“敢有再言出战者，斩首示众。”于是诸将复不敢禀出兵矣。

　　与宗罗睺相持六十余日，仁杲军中粮食不继。其将牟君才、内史令翟长懋，率所部以降世民，世民察仁杲众心离溃，知其可击，乃命梁实领一支兵，营于浅水原，将布囊，尽载硫黄、焰硝及干柴、燥芦引火之物，装作粮食，堆于营中，以诱罗睺之众。令殷开山领一支军，埋伏于密林近侧，遇信炮起，军方可出。先遣骁将李长盛出军二十里，与罗睺交战，只宜示败，以诱其敌。世民分拨已定。李长盛即引本部军迳出阵前，与宗罗睺交战。罗睺见秦王出军，大喜。引精锐甲士驰攻长盛。长盛不敢力敌，引众落荒逃走。李怀仁、岑诰二骑马从后掩杀来，唐兵只顾退回。两下金鼓连天，征尘兢起。将近浅水原，梁实引军弃营而出。罗睺众见营中大小囊车，装载堆积，知是粮食，争入取之。梁实伏军从寨后放起火，来引着寨内干柴、芦榆之物，延及车装布囊中硫黄、焰硝，一齐并发，火光迸于内外。时正值夏末秋初，西风透谷，火趁风威，风随火势，炎气腾于云霄。罗睺众恰慌。

　　世民对阵中看见浅水原满天通红，知宗罗睺中诱引之计，谓诸将曰：“可以战矣。”使大将庞玉从原南杀进。罗睺军从浅水原并力杀出，死者无数。罗睺引兵复奔南阵，正遇庞玉，两下交锋。岑诰一支军从斜夹攻，庞玉几不能支。世民乃引大军，自原北出其不意，帅骁骑陷阵。殷开山拚死驰入罗睺中阵，左冲右突，人不敢当。岑诰挺枪勒回马，直奔殷开山。殷开山挥起大斧，与岑诰交马只两合，劈于马下。开山乘势掩杀，唐军漫山塞野而进，罗睺众大溃，单马望高墌奔走。世民帅轻骑追之。窦轨叩马谏曰：“穷寇勿追，归师勿遏。君当自审时势而后动。”世民曰：“罗睺众疲而遁。破竹之势，不可失也。”遂进围之，世民亲督诸军，装起攻城之具，并力困打，不停昼夜。

　　仁杲城中听得罗睺挫刃，唐兵围困高墌，攻击连昼夜，势力穷促，将士多投诚归降。仁杲益惧，计无所出。其下亦劝之降，曰：“将军可早为计，庇众人，更莫犯锋镝之苦。”仁杲曰：“势已离矣，更复何如哉？由尔众人请降，免致生内患也。”次日，即开门诣秦王军中乞降。世民大喜，得其精兵万余人。世民以军士破仁杲取高墌，多苦矢石，令开设筵席于城中，大享诸将。是日，欢声哄耳，鼓乐喧筵，众将极受其待，各至沉醉。次日早，秦王升帐，诸将皆进谢贺。因问曰：“大王一战而胜，遽舍步兵，直造城下。众皆以为不克，而卒取之，何也？”世民曰：“罗睺所部皆陇外骁将悍卒，吾特出其不意而破之，斩获不多。若缓之，则皆入城，仁杲抚而用之，未易克也。吾今令军士急攻之，则罗睺不敢再复入城，必散归于陇外。高墌虚弱，仁杲破胆，不暇为谋。此吾所以克也。”众皆悦服。世民所得降卒，悉使仁杲兄弟及罗睺等统之。世民闻仁杲善骑射，引众将与仁杲出原南射猎，往来较矢，无所疑间。初，贼新降，闻秦王引众出猎，各怀忧惧。至是，见世民宽仁大量，各畏威衔恩，皆愿效死。

</div>
    <div class="pagination">
<a href="唐书志传通俗演义_page8.html">上一页</a><span>...</span><a href="唐书志传通俗演义_page4.html">4</a><a href="唐书志传通俗演义_page5.html">5</a><a href="唐书志传通俗演义_page6.html">6</a><a href="唐书志传通俗演义_page7.html">7</a><a href="唐书志传通俗演义_page8.html">8</a><span class="current-page">9</span><a href="唐书志传通俗演义_page10.html">10</a><a href="唐书志传通俗演义_page11.html">11</a><a href="唐书志传通俗演义_page12.html">12</a><a href="唐书志传通俗演义_page13.html">13</a><a href="唐书志传通俗演义_page14.html">14</a><span>...</span><a href="唐书志传通俗演义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
