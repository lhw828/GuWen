<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 5 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 5 页/共 22 页
  </h1>
  <div class="content">
   有潘妃者，号玉儿，体态轻盈，貌美丽艳，最承宠幸。为起玉寿、芳乐等殿，以麝香涂壁，内作飞仙帐，四面绣绮，窗间尽画神仙，椽桷悉垂玲珮。服御之物，皆饰珍宝。凿金为莲花贴地，令妃行其上，曰：「此步步生莲花也。」后人作《步步生金莲赋》，以赞潘妃之美。其词曰：
　　彼美人兮，神侔秋水，状比芙蕖。擅东昏之宠幸，驰南国之芳誉。雕饰则金应作屋，轻盈则步亦凌虚。摹花影於波心，天然绰约；度香风於舄下，行自纡徐。尔其搜丽水之珍，出尚方之帑，镂错辉煌，精英晁朗。金在鎔兮液流，莲布色兮花放。
　　俪乐游之苑内千茎，等太华之峰头十丈。信是使香为国欢，征并蒂之缘；本来解语如花，远结凌波之想。妃乃启瑶闼，辟清厢，搴蕙幄，出芝房。乍踟蹰而独立，旋彳亍而回徨。渺兮若仙风之吹下，翩兮若惊鸿之将翔。颤钗梁而不定，晕桃颊而分光。凫舄交时，化分飞之翡翠；风头迎处，想双宿之鸳鸯。袅袅兮裙罗，盈盈兮眼波。纤纤兮新月，历历兮圆荷。忆西池之採摘，疑北渚之经过。点瓣而神光离合，萦花而舞态婆娑。问太乙之红船，游仙未可；笑窅娘之素袜，踵武如何。君王於是睹之魂销，即之意下，乐且未央，欢真无价。穠华欲敛，是碧窗小坐之时；芳气还留，应绣被横陈之夜。
　　且说帝宠潘妃，荒迷益甚。妃父宝庆，帝呼之为阿丈。一日，宝庆家有吉庆事，往助其忙，躬自汲水，助厨人作膳，以为笑乐。与其家人仆婢为伍，全不知愧。宝庆恃势作奸，没人平民资产无数，有司不敢诘，百姓怨之切齿。又有奄人王宝孙，年十三，号「伥子」，善迎妃意，尤得帝宠，虽梅虫儿之徒亦下之。控制大臣，移易诏敕，乃至骑马入殿，诋诃天子。公卿见之，莫不惕息。其后朝廷费用日繁，徵求愈迫，建康酒租，皆折使输金。百姓困穷，号泣盈路，天下皆知齐必亡矣。
　　先是萧懿之人援也，萧衍遣使谓之曰：「平乱之后，则有不赏之功，当明君贤主，尚或难立，况於乱朝，何以自免？若贼灭之后，勒兵入宫，行伊、霍故事，此万世一时。若不欲尔，托以外拒为名，身归历阳，则威振内外，谁敢不从？一朝放兵，受其厚爵，高而无民，必生后悔。」长史徐曜亦苦功之，懿并不从。拜爵为尚书令，弟畅为卫尉，掌管签。嬖臣茹法珍等咸畏忌之，说帝曰：「懿将行隆昌故事，陛下命在晷刻。」帝信之，将杀懿。懿将徐曜甫知之，密具舟江渚，劝懿西奔襄阳，懿曰：「自古皆有死，岂有叛走尚书令耶？吾宁坐以待之耳。」俄而奉召入省，以药赐死。懿且死，但曰：「家弟在雍，深为朝廷忧之。」诸弟皆亡匿於里巷，无人发之者，唯弟融捕得被杀。后人有诗赞懿之忠云：
　　定倾扶危纾国忧，敢因祸至为身谋。
　　九泉遗恨难消处，只恐干戈起雍州。
　　话分两头，萧衍在雍，深知齐祚将亡，日日延揽豪傑，厚集兵力，以图大举。於是四方智勇之士，相率来归。有一人姓吕，名僧珍，字元瑜，广陵人，家甚寒微。儿时从师读书，有相士至书塾，历观诸生，独指僧珍曰：「此儿有奇声，封侯相也。」及长，智识宏通，身长七尺七寸，容貌伟然。司空陈显达出军沔北，见而呼坐，谓之曰：「卿有贵相，名位当出我上，幸自爱。」万徐孝嗣当国，欲引与共事，僧珍知其不久必败，谢弗往。未几，孝嗣果败。衍临雍州，僧珍归之，为中兵参军。
　　衍尝积竹木於檀溪，人不解其故。僧珍会其意，私具橹数百张，及后起兵，取竹木以造战舰，独缺橹，僧珍出以济用，人服其智。又一人姓王，名茂，字茂先，太原人，好读兵书，通武略。
　　齐武帝布衣时，见之歎曰：「王茂先年少英俊，堂堂如此，异日必为公辅。」后为台郎，累年不调。见齐政日乱，求为边职，遂为雍州长史。衍一见，便以王佐许之。因结为兄弟，事无大小，皆与商酌，茂亦为之尽力。又一人姓曹，名景宗，字子震，新野人。幼善骑射，好畋猎。常与少年数十人，逐群鹿於泽中，鹿马相乱，景宗於众中射之，人皆惧中马足，而箭之所及，不爽分毫，鹿皆应弦而毙，以此为乐。尝乘匹马，将数十人於中路，逢蛮贼数百劫之，景宗身带百余箭，每箭杀蛮一人，蛮遂散走，因以胆勇闻。颇爱史书，读《穰苴、乐毅传》，辄放卷歎息曰：「大丈夫当如是也。」衍镇雍州，景宗深自结附，衍举为竟陵太守。但性躁动，不能沉默。尝出行，於车中自开帷幔，左右顾望。或谏之曰：「太守隆重，当肃官仪，不宜如是。」景宗曰：「我在乡里，骑快马如龙，与年少辈数十骑，拓弓弦，作霹雳声，箭如饿鸱叫平泽中，逐獐鹿射之，渴饮其血，饥食其胃，甜如甘露浆，觉耳后生风，鼻头出火，此乐使人忘死。今为太守贵人，动转不得，路行开车幔，人辄以为不可，闭置车中，如三日新妇，如此邑邑，能不使人气尽。」而幕府勇将，则首推景宗焉。又一人姓韦，名睿，字怀文，杜陵人。其伯父韦祖征常奇之。时同里王憕、杜恽并有盛名，祖征谓之曰：「汝自谓何如二人？」睿谦不敢对，祖征曰：「汝文章或小减，学识当过之，佐国家，成功业，皆莫汝及也。」后为齐兴太守。知衍有大志，遣二子至雍，深相结纳。方显达、慧景频以兵逼建业，人心惶骇，西土人谋之於睿，睿曰：「陈虽旧将，非济世才，崔颇更事，懦而不武，事必无成，天下真人，其惟萧雍州乎！」於是弃职归衍，衍大喜，握其手曰：「得君来此，吾事可成矣！」又一人姓柳，名庆远，字文和，元景之姪。将门子，有乾略，为雍州别驾。私谓所亲曰：「天下方乱，能定大业者，唯吾君耳！」因事衍不去。又一人姓郑，名绍叔，字仲明，荥阳人。徐孝嗣尝见而异之，曰：「此祖逖之流也。」衍临司州时，绍叔为中兵参军，相依如左右手，及衍罢州还，谢遣宾客，绍叔独请留，衍曰：「以卿之才，何往不得志？我今闲居，未能相益，宜更思他就」绍叔曰：「吾阅人多矣，舍君谁可与共事者？固请留此。」及衍为雍州，遂补绍叔为扶风太守。
　　绍叔有兄植，勇力绝伦，官於京师。一日，来至雍州，候绍叔於家，绍叔见之问曰：「兄在天子左右，朝廷有何事，而遗兄至此？」植曰：「朝廷深忌雍州，托我以候汝为名，潜刺杀之，我岂肯害之哉？迫於朝命，不得不来。弟见雍州，密致此意。」绍叔遂以告衍，衍命置酒绍叔家，招植共饮。酒酣，戏谓植曰：「朝廷遣卿相图，今日开宴，是可取良会也，何不取吾头去？」植曰：「使君豁达大度如汉高，仆何敢害？」相与大笑。饮罢，令植遍观城隍、府库、士马、器械、舟舰等项，植曰：「雍州实力，未易图也。」绍叔曰：「兄还，具为天子言之，若取雍州，请以此战。」植曰：「吾复命后，朝廷必来征伐，时事可知矣。未识我与汝复得相见否？」弟兄洒泪而别。斯时雍州麾下，猛将如云，谋臣如雨，皆有攀麟附凤之意。眼见干戈即起，及闻懿死，衍益悲愤，恨不踏平建康，以诛无道。但未识雍州若何起兵，且俟下文再续。
第十九卷     萧雍州运筹决胜　齐宝卷丧国亡身
　　话说萧衍素怀大志，又闻其兄萧懿被诛，且悲且怒，会集诸将，商议起兵。请将无不踊跃从命。适有密报到来，朝廷遣辅国将军刘山阳，统领三千人马，潜赴江陵，约会南康王行事萧颖冑，起荆州之兵，共袭襄阳。诸将请於半路截击之，衍曰「此不足虑，吾当以计制之。」乃使参军王天虎诣江陵，遍与州府书，声云「山阳西上，并袭荆、雍。」书去后，衍谓诸将曰：「荆州素畏襄阳人，加以唇亡齿寒，能不与我为一？我合荆、雍之兵，鼓行而东，虽使韩、白复生，不能为建康计矣，况以昏主役刀敕之徒哉？」颖冑等得书，果大恐。越一日，衍乘山阳将到，复令天虎齎书於颖冑，余人皆无。又书中但作通候语，不涉时事，而云天虎口具。张宏策问故。衍曰：「用兵之道，攻心为上。近遣天虎往荆州，人皆有书，今只有一函与颖胃，而云天虎口具。颖冑问天虎，天虎无所说。众问颖冑，颖冑亦无所说。众必谓颖冑与天虎共隐其事，则人人生疑，众口沸腾，山阳闻之，必疑不敢进，则颖冑进退无以自明，必入吾谋内，是驰一空函定一州矣。」
　　再说山阳至江安，闻衍有书连至江陵，果怀疑贰，迟回十余日不上。颖冑大惧，计无所出，乃夜呼参军席阐文、从事柳忱闭斋定议。阐文曰：「萧雍州蓄养士马，已非一日。江陵素畏襄阳之强，又众寡不敌，取之必不可制。就能制之，岁寒复不为朝廷所容，今若杀山阳与雍州举事，立天予以令诸侯，则霸业成矣。
　　山阳不进，是不信我，今斩送天虎，则彼疑可释。至而图之，罔不济矣。」忱亦曰：「朝廷狂悖日滋，京师贵人，莫不重足屏气。今幸在远，得暇日自安。雍州之事，且借以相毙耳，独不见萧令君乎？以精兵数千，破崔氏十万众，竟为群邪所陷，祸酷相寻，前事之不忘，后事之师也。且雍州士锐粮多，萧使君雄资冠世，必非山阳所能敌，若破山阳，荆州复受失律之责，进退无一而可，直深虑之。」其弟颖达，亦劝颖冑从阐文计。颖冑遂请天虎至府，谓之曰：「卿与刘辅国相识，今不得不借卿头，以释其疑。」遂斩之，送首於山阳曰：「荆州之使已斩，速以兵来，商议进讨。」山阳大喜，单车白服，率数十人来会颖冑。颖冑伏兵城内，山阳入门，即於车中斩之，送其首於雍州，以南康王教假衍节，使都督前锋诸军事，衍大喜，於是建牙集众，得甲士万余人，马千余匹，船三千艘。命王茂为先锋，曹景宗副之，身统大军为后继，刻日进发，报知颖冑，乞即兴师。颖冑以年月未利，须俟明年进兵，致书襄阳，戒勿遽动。衍复书曰：
　　来示兵当缓进，窃以为不可。凡举大事，所藉者一时骁勇之心，事事相接，犹恐疑怠。若顿兵十旬，必生悔吝。且坐甲十万，粮用自竭，若童子立异，则大事不成。况处分已定，安可中息哉！昔武王代纣，行逆太岁，岂复待年月乎？幸奋同舟之力，母贻后时之悔。
　　颖冑得书，乃亦起兵。命将军杨公则引兵向湘州，参军邓元起引众向夏口，与衍同伐建康。
　　其时朝廷闻山阳死，知颖冑叛，发诏并讨荆、雍。遣骁骑将军薛元嗣运粮百四十船，送郢州刺史张冲，使拒西师。又敕台将房僧寄，使守鲁山。冲恐鲁山难守，遣将孙乐祖将三千兵助之。二月甲申，衍次汉口，自冬积霰，不见日色，至是天光开霁，士卒大悦。请将请并力围郢，分袭西阳、武昌。衍曰：「汉口相阔一里，箭道交至，房僧寄以重兵固守，与郢城为犄角。若悉众前进，僧寄必绝我军后，悔无所及。不若遣诸军济江，与荆州军合，以逼郢城，吾自围鲁山，以通沔、汉。使郧城、竟陵之粟，方舟而下，江陵、湘中之兵相继而至，兵多食足，何忧两城之不拔？天下事可以卧取之耳。」乃使王茂等率众济江，逼郢城。张冲开门迎战，茂等进击，大破之，杀其偏将光静。光静，冲麾下勇将也，一战而没。冲大惧，撄城自守。
　　曹景宗进据石桥浦，下临加湖。邓元起将荆州兵，会於夏首。於是衍筑汉口城以逼鲁山，遣张惠绍将兵遏江中，以绝郢、鲁二城之信。
　　又杨公则已克湘州，率众会於夏口。时有殿中直帅夏侯禀，荆州司马夏侯详子也，自建康亡归江陵，称奉皇太后旨，令南康王纂承皇祚。南康遂即帝位，是为和帝。加萧衍征东大将军都督征讨诸军事，假黄钺，军势益振。一日，衍在军中，正议进兵，忽席阐文费颖冑书来，谓衍曰：「今顿兵两岸，不并力图郢，定西阳、武昌，取江州，此机已失。莫若请救於魏，与北连和，犹为上策。」衍曰：「汉口路通荆、雍，控引秦、梁，粮运资储，仰此气息，所以兵压汉口，连结数州。今着并军围郢，又分兵前进，鲁山之兵，必阻两路，搤吾咽喉。近日邓元起欲以三千兵往取寻阳，吾力止之。盖彼若欢然知机，一说士足矣。脱拒王师，固非三千兵所能下也。进退无据，未见其可。
　　至若西阳、武昌，取之即得。然既得之后，即应镇守，欲守两城，不减万人，粮储称是，卒无所出。脱东军有上者，以万人攻两城，两城势不得相救。若我分军应援，则首尾俱弱，如其不遣，孤城必陷。一城既没，诸城相次土崩，天下大事去矣。为今之计，且候郢州既拔，席卷沿流，西阳、武昌，自然风靡。
　　何遽分兵散众，自贻忧患乎？且丈夫举事，欲清天下，况拥数州之兵以诛群小，悬河注火，奚有不灭？岂容北面请救戎狄，以示弱於天下？况彼未必能信，徒取丑声，此乃下计，何谓上策？卿为我还语镇军，前途攻取，但以见付。事在目中，无患不克，但借镇军静镇之耳。」阐文归以告颖冑，异议乃息。
　　五月，东昏以陈伯之为江州刺史，都督前锋诸军事，西击荆、雍之师。伯之即命偏将吴子阳，同其子虎牙，率兵三万救郢州。衍闻之，遂进军巴口，命其将梁天惠屯渔湖城，唐修期屯白杨垒，夹岸待之子。子阳进军加湖，去郢三十里，傍山带水，筑垒自固，仅以烽火相应。张冲屡次求援，子阳不敢前。丁酉，冲忧愤成疾，临没，以后事托薛元嗣，命其子张孜共守。
　　又鲁山乏粮，军人於矶头捕鱼供食。衍命王茂引师逼之，孙乐祖惧，率其众降，房僧寄自杀，郢城之势益孤。曹景宗乘水涨，以舟师袭加湖，子阳、虎牙不能拒，弃军走，郢人大恐。是夜，守城者见有数万毛人，逾堞而泣，走投黄鹄矶。识者以为此城之精也，精去不久必破矣。及旦，元嗣、张孜向衍乞降，开门纳其军。计郢城被围二百日，城中士民男女十万口，疾疫流肿，死者十之八，积屍牀下而寝其上，比屋皆满。既降，衍欲择一良有司治之，苦无其人。时韦睿在座，因顾之笑曰：「合骐骥而不用，焉事皇皇而他索？」即以睿为江夏太守，行郢府事。睿收瘗死者，而抚其生者，郢人送安。
　　既得郢城，诸将请攻江州，衍曰：「用兵未必须实力，所听威声耳。今山阳兵败，虎牙狼狈奔寻阳，人情理当汹惧，可传檄而定也。」乃得伯之旧人苏隆之，使说伯之曰：「如肯纳款，当用为江州刺史。」伯之即使隆之返命，但云愿降，而大军未须遽下。衍曰：「伯之此言，意怀首鼠，及其犹豫，急往逼之，计无所出，势不得不降。」乃命邓元起引兵先下，杨公则迳掩柴桑，行与诸将以次进路。伯之闻军至，退保湖口，恇扰不知所为。既而亲诣军前，束甲请罪，衍厚纳之。乃留郑绍叔守寻阳，挟伯之东下。衍谓绍叔曰：「卿吾之萧何、寇恂也。前途不捷，吾当其咎。粮运不继，卿任其责。」绍叔涕泣受命，以故江湘粮运，未尝乏绝。张宏策熟悉道路形势，绘图以献，自江口至建康，凡矶浦村落军行宿次等处，如在目中，故军士上道，不失寸刻。
　　却说东昏虽知荆、雍兵起，狂暴如故。作芳乐苑，山石皆涂五彩。跨池水，立飞阁，壁上皆画男女私亵之像。民家有好树美竹，则毁墙撒屋而徙之。时方盛暑，朝种夕死，死而复种，卒无一生。插叶装花，取玩俄顷。於苑中立市，使官人宦者共相贩买。以潘贵妃为市令，自为市彔事，小有差误，妃即与杖，伏地求饶，佯作畏惧状。又开渠立埭，身自引船，埭上设店，坐而屠肉。百姓歌云：「阅武堂前种杨柳，至尊屠肉，潘妃沽酒。」又令宫人皆露褌，着绿屧，每於僻处遇之，或按草地，或倚石畔，私相淫媾，以为大乐。故宫人求幸者，每潜身幽僻之处以候之。又好巫觋，内侍朱光尚，诈云目能见鬼。一日，入乐游园，人马忽惊，以问光尚。对曰：「向见先帝，甚怒陛下数出游外，故鞭马而马惊。」东昏大怒曰：「死鬼何敢惊生天子！」乃拔刀与光尚寻之，既不见，缚菰为高宗形，跪而斩之，悬首树上。群臣皆怀愤怒。
　　内史张欣泰谓军主胡松曰：「昏人所为如是，吾侪受其荣宠，异日国亡，必将与之同戮，奈何？」松曰：「吾亦忧之，但不举大事，祸必不免。近闻侍郎王灵秀、直阁将军鸿选，皆有异志，不如密结二人，相与废之，立建康王宝寅，以主社稷，庶国安而身家亦保。」欣泰从之。乃密结灵秀、鸿选，共举大事，二人亦欣然应命。秋七月甲子，东昏遣宠臣冯元嗣出外监军，命茹法珍、梅虫儿、杨明泰及张欣泰等饯之中兴堂，欣泰等乃因以作乱，谋伏壮士堂后，先杀元嗣、虫儿、法珍、明泰於座。欣泰则阳为告变，驰入宫中，与鸿选弑东昏。灵秀前往石头，迎建康王入宫。商议既定，各人照计行事。临期，元嗣等方入席，壮士突起，砍元嗣头坠席上，又砍明泰破其腹。虫儿、法珍急走，虫儿伤数创，手指尽落，卒与法珍走免。左右大呼，击杀数人，余皆走散。欣泰佯即驰人告变，灵秀遂诣石头迎宝寅。率城中将吏数百，去车轮以载之，唱警跸，向台城。百姓数千人，皆空手随之。
　　且说欣泰之人也，冀法珍等在外，东昏必以城中处分见委，因得表里相应。那知法珍亦复驰人，下令闭门上仗，不配欣泰一兵。故鸿选在殿内亦不敢发。又宝寅之众，皆乌合无纪律，欲攻城，日已瞑。城上人发管射之，死数人，余皆弃宝寅去，宝寅亦逃。三日后，诣宫门求见，东昏召人问之，宝寅涕泣以告曰：「迩日不知何人逼使上车，仍弃我去，制不自由，今始得归。」东昏笑，复其爵位。杀张欣泰、胡松、王灵秀、鸿选等於市。
　　先是郢、鲁既失，西师日进，有请东昏出师者。东昏谓茹法珍曰：「师远出不用命，须至白门前，当与一决。」及衍次近道，乃聚兵为固守之计。一日，问群臣曰：「谁能为朕杀贼者？」众莫应。卫军李居士趋而进曰：「臣请得精骑三万，保为陛下一鼓破之，枭萧衍之首於闹下。」东昏大悦，遂命居士为前锋，率骑三万，据新亭；遣征虏将军王珍国将精兵十万，陈於朱雀航南。是日，萧衍前军至芜湖，姑孰守将弃城走，衍进据之，命诸将进师。
　　却说李居士屯兵新亭，望见一军前来，人马疲乏，器甲穿敝，笑谓左右曰：「人谓东军勇猛，此等兵何足畏？」因率兵士鼓噪前薄。那知此军主将，乃是曹景宗，因师行久，器甲敝坏。今见敌军蜂涌杀上，景宗排开阵势，匹马直出，高叫曰：「来将何名？」居士答曰：「我乃前锋大将李居士也，快快下马受缚，免你一死。」景宗更不打话，持刀直奔居士。左右两将，当先迎敌，被景宗一刀一个，尽斩马下。居士失弓而走，景宗挥众奋击，遂大破之。居上始知东军难敌，闭营不敢出。於是景宗进据皂荚桥，王茂进据越城，邓元起进据道士墩，陈伯之进据篱门，吕僧珍进据白板桥，征鼓之声，达於内阙。居士启请东昏烧南岸邑屋以开战场，自大航以西、新亭以北皆尽。
　　甲戌，衍至新林，会集诸将，曰：「居士已败，城中所传，唯玉珍国一军，尚拥精兵十万，陈於朱雀航南，并力破之，则建康不战自下矣。」遂进兵，东昏遣宦者王宝孙持白虎幡临阵督战。珍国选精锐居前，老弱居后，严阵以待。东军击之不利，王茂怒，下马单刀直前。其甥韦欣庆，执铁缠望以翼之，冲击东军，应时而陷。曹景宗亦纵兵乘之，吕僧珍齎火具焚其营，将士皆殊死战，鼓噪震天地。珍国军不能抗。王宝孙切骂诸将，直阁将军席豪，发愤突阵而死。豪素称万人敌，为一军所恃，既死，士卒土崩，赴淮死者无数，积屍与航等，后至者乘之以济。於是城外诸军，非降即逃，李居士亦以兵降。衍纳之，遂长驱至宣阳门。建康大震，诸弟皆自城中逃出赴军。
　　壬午，衍分命谱将各攻一门，筑长围守之。独陈伯之攻西明门，每城中有降人出，伯之辄呼与耳语。衍恐其复怀反覆，恰值台将郑伯伦来降，衍使伯伦语之曰：「城中甚忿卿举江州降，欲以封赏诱卿，归国当生割卿手足。若不降，当遣刺客杀卿，直深为备。」伯之惧，自是始无异志。杨公则屯领军府，与南掖门相对。尝登高望战，城中遥见麾盖，以神锋省射之，矢贯胡牀，左右失色，公则曰：「几中吾脚。」谈笑如初。城中夜选勇士攻公则栅，军中惊扰，公则坚卧不起，徐命击之，城中兵乃退。盖公则所领皆湘州人，素号懦怯，城中轻之，每出击，辄先犯公则垒，公则奖厉军士，克获更多。先是衍兵趣建康，颖冑恐其不捷，郁郁成疾，至是遂卒。夏侯详秘之。密报於衍，衍亦秘之。及建康已危，诸处皆溃，乃发颖冑丧。以和帝诏，赠寺中、丞相。於是众望尽归於衍。
　　话分两头，建康有蒋子文神庙，东昏素信奉之。前慧景之乱，东昏祷於神求援，事平，封子文为锺山王。及衍逼建康，尊子文为灵帝，迎神像人大内，使巫日夕祷祀，城中军事，悉委王珍国，以卫军张稷为之副。时城中实甲，犹有七万人。东昏素好军阵，每与黄门刀敕之徒及宫人等，在华光殿互相战斗，诈作被创势，使人以板扛去，用为笑乐。昼眠夜起，一如平常。闻城外鼓角声，被大红袍，登景阳楼屋上望之，管不及者数寸。又东昏与左右谋，以为陈显达一战即败，崔慧景围城寻走，谓衍兵亦然。但敕大官办樵米，为百日调而已。及大桁之败，众情汹惧，茹法珍等恐士民逃溃，闭门不复出兵。既而长围已立，堑栅严固，然后出荡，屡战不捷。
　　东昏尤惜金钱，不肯赏赐。法珍叩头请之，东昏曰：「贼来独取我耶，何为就我求物？」后堂藏巨木数百榜，守城者启为城防。东昏欲留作殿，竟不与。又督责金银雕楼杂物，倍急於常，众皆怨怠，不为致力。城中咸思早亡，莫敢先发。茹法珍、梅虫儿说东昏曰：「大臣不留意，使围不解，宜悉诛之。」王珍国、张稷闻之大惧，乃谋弑东昏，降西军。珍国密遣所亲，献明镜於萧衍，衍断金以报之。中兵参军张齐、后阁舍人钱强、殿帅丰勇之、宦者黄泰平皆同谋。丙寅夜，钱强密令人开云龙门以迎外兵，珍国、张稷引兵人殿，丰勇之为内应。时东昏在含德殿，吹笙歌，作儿女子态，未寝，闻有兵人，趣北户，欲还后宫。门已闭，不得出，惶无所之。黄泰平从暗中以刀砍之，伤其膝，仆地。张齐趋前斩之。宫人皆走匿。珍国乃以诏召百官至，列坐於殿前西钟下。稷拥长刀遮之，告以故。百僚莫敢违，遂令署笺，以黄绸裹东昏首，遣国子博士范云送诣石头。右卫将军王志歎曰：「冠虽敝，不可加足。」取庭中树叶塞口，伪闷不署名。云齎东昏首至衍军，军士闻东昏死，皆呼万岁。衍览百僚降笺，无王志名，心嘉之。云人见，衍携其手曰：「卿吾故人也。」遂留参帷幄。俄而百僚皆出见衍，衍谓左仆射王亮曰：「吾至新林，诸臣皆间道送款，卿独无有，我不怪卿。但颠而不扶，焉用彼相？」亮曰：「若其可扶，明公岂有今日之举？」衍大笑。城中出者，或被劫剥，杨公则亲帅麾下，陈於东掖门，卫送公卿士民，故出者多由公则营焉。衍闻而善之，乃下令军中曰：「士卒入城，擅取民间一物者斩。」由是兵不扰民，民心大悦。但末识暴主虽除，行将何以善后，且候后文再讲。
第二十卷     宝寅潜逃投北魏　任城经略伐南梁
　　话说东昏既弑，百官纷纷投降，迎接萧衍入城，衍一一抚慰，乃命张宏策先入清宫，封府库，收图籍。时城内珍宝委积，宏策禁勒部曲，秋毫无犯。收嬖臣茹法珍、梅虫儿等四十一人皆属吏。已巳，衍振旅入城，居阅武堂，以宣德太后令，追废宝卷为东昏侯，葬以侯礼。褚后及太子诵，并降为庶人。凡昏制谬赋，淫刑滥役，悉皆除荡。斩嬖幸茹法珍等於市，以宫女二千分赉将士，人情大悦。
　　壬申，报捷於江陵，和帝进衍位相国，总百揆，封十郡，为梁公，自置梁国以下官属，识者皆知大业终归於梁矣。
　　先是衍围宫城，州郡皆遣使请降，独吴兴太守袁昂拒境不受命。衍遣人传语昂曰：「根本既倾，枝叶安附？今竭力昏主。未足为忠；家门屠灭，非所谓孝。岂若翻然改图，自招多福？」
　　昂复书曰：
　　三吴内地，非用兵之所。况以偏隅一郡，何能为役？自承麾旆届止，莫不膝袒军门，惟仆一人敢后至者，政以内揆庸素，文武无施。虽欲献心，不增大师之勇；置其愚默，宁沮众军之威。幸借将军合宏之大，可得从容以礼。窃以一餐微地，尚复投殒；况食人之禄，而顿忘一旦？非惟物议不可，亦恐明公鄙之，所以踌躇，未遑荐璧。
　　衍得书歎息，深服其义。及建康平，衍使李元履巡抚东土敕元履曰：「袁昂寒素之门，世有忠节，天下须共容之，勿以兵威陵辱。」元履至吴兴，宣衍旨，昂不答。武康令傅映谓昂曰：「昔元嘉之末，开闢未有，故太尉杀身以明节。司徒当寄托之重，理无苟全，所以不顾夷险，以徇名义。今嗣主昏虐，自陷灭亡，雍州举事，势如破竹，天人之意可知。愿明府深思权变，无取后悔。」昂然之，然亦不请降，但开门撤备而已。
　　又豫州刺史马仙琕，方衍引师东下，拥兵不附。衍使其故人姚仲实说之降，仙琕斩之以殉。又遣其叔马怀远说之，仙琕「大义灭亲。」亦欲斩之，军中为之固请，乃免。及衍至新林仙琕犹於江西，抄绝运船，杀害士卒。后闻台城不守，大兵将至，向南号泣，谓将士曰：「我受人任寄，义不容降。君等皆有父母，我为忠臣，君等为孝子，各行其志，不亦可乎！」悉遣城内兵出降，只拥壮士数十，闭门独守。俄兵人，围之数重仙琕令士皆持满，兵不敢近。日暮，仙琕乃投弓於地曰：「诸军但来见取，我义不降。」乃囚送石头，衍释之，使待袁昂至俱人，曰：「今天下见二义士。」及昂至，遂与仙琕并马入朝衍以礼见之，谓昂曰：「我所以不遽加兵者，以卿忠义之门也卿知之乎？」昂顿首谢。又谓仙琕曰：「射钩斩祛，昔人所美卿勿以杀使断运自嫌。」仙碑谢曰：「小人如失主犬，后主饲之，则复为用矣。」衍笑，皆厚遇之。潘妃有国色，衍欲留之以问王茂。茂曰：「亡齐者此物，留之何益？」乃赐死於狱。
　　丙戌，衍人镇殿中，文武百僚，莫不俯首听命。初，衍与范云、沈约、任昉以文学受知於竟陵王子良，同在西邸，意好敦密。至是引云为谘议参军，约为骠骑司马，昉为纪室参军，共参谋议。沈约隐知衍有受禅之志，而难於出口，一日，微叩其端，衍不应。他日又叩之，衍曰：「卿以为何如？」对曰：「今与古异，公不可以淳风期物。士大夫攀龙附凤者，皆望有尺寸之功，以垂名竹帛。今儿童牧竖，皆知齐柞将终，明公当乘其运。天文谶记，又复炳然。天心不可违，人情不可失。苟历数攸在，虽欲谦光，亦不可得已。」衍曰：「吾方思之。」约曰：「公初建牙襄阳，此时应思。今王业已成，何用复思？若不早定大业，脱有一人立异，即损威德。且人非金石，时事难保，岂可以梁公十郡之封遗之子孙耶？若天子还都，公卿在位，则君臣分定，无复异心，君明於上，臣忠於下，岂复有人同公作贼？」衍心然之。约退，范云人见，衍以约语告之。云曰：「今日时势，诚如约言，愿公勿疑。」衍曰：「智者所见，乃尔暗同耶？明早，卿同体文更来。」云出语约，约曰：「卿必待我。」云许诺。及明，约不待云而先人，衍命草具其事。约乃出怀中诏书，并禅受仪文等事，衍初无所改。俄而云至，望殿门不得人，徘徊寿光阁外，但云「咄础」。约出，问曰：「何以见处？」约举手向左，云笑曰：「不乖所望。」有倾，衍召云入，极歎休文才智纵横，且曰：「我起兵於今三年矣，功臣诸将，实有其劳，然成吾帝业者，卿与休文二人力也。」甲寅，诏梁公增封十郡，进爵为王。选擢授职，悉依天朝之制。於是以沈约为吏部尚书，范云为侍中，今且按下慢讲。
　　却说明帝之子九人，其时诸王存者，唯邵陵王宝收、晋熙王宝嵩、桂阳王宝贞、鄱阳王宝寅。见粱业将成，皆有自危之志。而鄱阳王识虑深沉，尤怀忧惧，私语内侍颜文智曰：「吾闻破巢之下，必无完卵。萧衍即日篡齐，齐之子孙，必遭其害。吾欲投北以求全，未识济否。」文智曰：「殿下留此，必不得免，投北诚为上策。但须急走，乘此防守尚疏，或可脱身。迟则无及矣。」是夜，宝寅遂与文智各易冠服，着乌布襦，腰系千许钱，穿墙而走。时正五更，挨至城门，恰好门开，送出城，放步便行。恐后有追者，途中不敢稍停。将近江侧，宝寅谓文智曰：「此番若得过江，便有生路。但二人同行，易招旁人耳目，不如分路渡江，在北岸相等。」文智曰：「然。」二人遂分路走。
　　却说宝寅身居王爵，出入非车即马，从未步行路上，今处急难之际，蹑屧徒步，走了一日，足无完肤，不胜苦楚。及至江滨，举目一望，白忙忙都是江水，无船可渡。心已惶急，忽闻后面人喊马嘶，知有追兵到来，益发慌张，只得走入芦苇中藏躲。正在上天无路，人地无门时候，恰见一渔船，泊在岸边钓鱼。忙以手招呼道：「渔翁快快渡我过去，定当重谢。」那渔人把他仔细一看，便道：「谢到不必，但要与我说明，方好渡你。」宝寅道：「吾实逃难者，后有兵马赶来，望速救援。」渔人便把船拢岸，扶宝寅下船，便道：「你要我救，有签帽破衣在此，须扮作渔人模样，同我坐在船上，执竿下钓，便令追者不疑。」宝寅从之，遂亦诈为钓者，随流上下。追者至，见江边并无一人，只有渔舟一只，离岸不远，便叫道：「渔人曾见有少年男子同着一人行过去么？」渔人道：「此间是一条死港，无人行走的。」追者看着宝寅坐在船上，全不疑是宝寅，遂各退去。渔人始问宝寅何往，宝寅以实情告之，渔人道：「原是一位殿下。但天色已昏，且请用些夜膳，待月色上升，送你过去。」俄而饭毕，月出东山，乃放船中流，波至西岸。宝寅忙即谢别，渔人道：「一直走去，便是往北大路了。」说罢，便回棹而去。
　　宝寅趁着月色，一步步向北而行，走到天明，不见颜文智来，怕一时错过，立在路傍暂歇。远远望见二人飞奔而来，行到近处，一人不认得，一人却是颜文智。文智见了宝寅，便道：「天幸恰好遇着。」宝寅忙问：「此位何人？」文智道：「此乃义友华文荣也，曾充王府卫卒，见朝廷祸乱相寻，避居於此。昨夜臣过江，即投其家。告知殿下将到，故同来迎候。」文荣道：「此间不是说话处，快请到家再商。」宝寅遂到文荣家，文荣延入内室，请宝寅坐定，便道：「殿下投北，大路上怕有盘诘，不便行走。今有小路一条，可以抄出境外。亦只好昼伏夜行，方保无事。」文智曰：「不识路迳奈何？」文荣曰：「吾随殿下同去便了。」宝寅感且泣道：「卿肯随我去，恩孰大焉。但此后我三人，总以弟兄相呼，切勿再称殿下。」二人点头应命。文荣进内，亦不向妻子说明，但云有别处公干，今夜即要起身。等至黄昏，三人餐饱夜膳，包裹内各带些乾粮，随即起身，向僻路而走。也不管山迳崎岖，路途劳顿，真是忙忙如丧家之犬，急急如漏网之鱼。幸得文荣熟识路迳，不至错误。行了数日，来到一处，文荣道：「好了，此间已是北魏界上，前面即寿阳城了。」宝寅才得宽心，正行之间，忽有军士数人走过喝道：「你三人从何而来，敢是南方奸细么？」文荣道：「你想是大魏的军士了，好好，快去报与你成主晓得，说有齐邦鄱阳王到此。」原来寿阳乃北朝第一重镇，特遣任城王元澄镇守其地，地界南北，各处皆有兵戍。当日成主杜元伦闻报，一面接三人人营，问明来历；一面飞报任城王。任城即以车马侍卫迎之。时宝寅年十六，一路风霜劳苦，面目黄瘦，形容枯槁，见者皆以为掠至生口。澄见之，待以客礼。问及祸乱本末，宝寅泪流交迸，历诉情由，井井有序。澄深器之，因慰之曰：「子毋自苦，吾当奏知朝廷，为子报仇。」宝寅拜谢，澄给以服御器用，使处客馆。宝寅请丧君斩衰之服，澄使服丧兄齐衰之服，率百僚赴弔。宝寅居处有礼，一同极哀之节，人皆贤之。其后人见魏主，魏主赐以第宅，留之京中，今且按下不表。
　　却说梁王闻宝寅逃去，料他孑身独往，亦乾不出什么事来，遂置不问。唯汲汲打算为帝，谓张宏策曰：「群臣争劝我受禅，但南康王将到，若何处之？」宏策曰：「王自发雍州，王所乘舟，恒有两龙导引。左右莫不见者，天意可知。百姓缘道奉迎，皆如挟纩，人情可知。南康虽来，何敢居王之上？不如乘其未至而先下禅位之诏，则人心早定矣。」王大悦，乃使沈约迎帝。
　　约至姑孰，正值和帝驾到，约以禅位意，遍谕侍从，群臣无不应命。於是下诏禅位於梁。诏至建康，假宣德太后令，遣太保王亮奉皇帝玺绶，诣梁宫劝进。丙寅，梁工即皇帝位於南郊，大赦天下，改元天监。追尊皇考为文皇帝，皇妣为献皇后，追赠兄懿为丞相，封长沙王。奉和帝为巴陵王，居於姑孰，优崇之礼，皆仿齐初。封文武功臣张宏策等十五人为公侯，立诸弟皆为王。帝欲以南海郡为巴陵国。徙巴陵王居之，以问范云，云俯首未对。沈约曰：「今古事殊，魏武所云不可慕虚名而受实祸。」帝闻之默然，乃遣亲臣郑伯禽诣姑孰，以生金进王。王曰：「吾死不须金，醇酒足矣。」乃醉以酒而杀之，时年十五。先是文惠太子与才人共赋七言诗，末句辄云愁和帝，至是，其言方验。时诸王皆死。唯宝义幼有废疾，不能言语，故独得全。使为巴陵王，奉齐祀。
　　一日，齐南康侯子恪因事人见，帝从容谓曰：「天下公器，非可力取，苟无期运，虽项籍之力，终亦败亡。宋孝武性猜忌，兄弟粗有令名者，皆杀之。朝臣以疑似枉杀者相继，然或疑而不能去，或不疑而卒为患。如卿祖以才略见疑，而无如之何。湘东以庸愚不疑，而子孙皆死於其手。我是时已生，彼岂知我应有今日？固知有天命者，非人所能害。我初平建康，人皆劝我除去卿辈，我於时依而行之，谁谓不可？正以江左以来，代谢之际，必相屠灭，感伤和气，所以国柞不长。又齐、梁虽云『革命』，事异前代，我与卿兄弟更复绝服，宗属未远。齐业之初，亦共甘苦，情同一家，岂可遽如行路之人？且建武涂炭卿门，我起义兵，非惟自雪门耻，亦为卿兄弟报仇。我自取天下於明帝，非取之於卿家也。昔曹志魏武帝之孙，为晋忠臣，况卿在今日，犹是宗室。我方坦然相期，卿无怀自外之意，日后当知我心。」子恪涕泣伏地谢。自是子恪兄弟几十六人皆仕於梁，并以才能知名，历官清显，各以寿终。此是后话不表。
　　却说宝寅在魏，闻梁已篡齐，伏於魏阙之下，请兵伐梁，虽暴风大雨，终不暂移。魏主怜之，乃以宝寅为镇东将军，封齐王，配兵一万，屯东城，令自召募壮勇，以充军力，俟秋冬大举。宝寅明当拜命，其夜恸哭至晨，既受命，以颜文智、华文荣皆为军主。六月，魏任城王澄进表云：
　　萧衍频断东关，欲令漅湖汛溢，以灌淮南诸戍，且灌且掠，淮南之地，将非国有。寿阳去江五百余里，众庶惶惶，并惧水害。脱乘民之愿，攻敌之虚，豫勒诸州，纂集士马，首秋大集，应机经略。虽况一不能，江西自可无虞。
　　魏主从之，乃发冀、定、瀛、湘、并、济六州人马，令仲秋之中，毕会淮南，委澄经略。宝寅一军，亦受澄节度。又遣中山王元英，引师攻义阳。
　　且说任城既受命，悉发寿阳兵，命将军党法宗、傅竖眼、王神念分路人寇，自以大军继其后。遂拔东关、颍川、大岘三城，余城皆溃，江淮大震。先是南梁太守冯道根戍阜陵，初到任，如敌将至，修城隍，远斥候，众颇笑之。道根曰：「怯防勇战，此之谓也。」城未毕，党法宗等率军二万，奄至城下。众皆失色，道根命大开门，缓服登城。选精锐三百人，出与魏兵战，破之。魏人见其意思安闲，战又不利，遂引退。梁将姜庆贞探得任城王兵皆南出，寿阳无备，遂从间道，乘虚袭之，据其外郭。士民惶惧，皆无固志，孤城危如纍卵。任城太妃孟氏，自勒兵登陴，凭城拒守。时外兵已有登城者，太妃亲自搏战，手斩数人。将士见了，因各挺身致死，外兵稍退。俄而萧宝寅引兵来援，城中出兵合击，自四鼓战至下午，庆贞败走，城得不破。后人有诗赞太妃扞城之功云：
　　南将乘虚捣寿阳，仓皇无计保金汤。
　　闺中胆勇真无匹，击鼓凭城却敌强。
　　却说任城王初闻寿阳被困，欲引兵还救，继知敌兵已退，城池无恙，遂督元英进攻义阳。时城中兵不满五千人，食才支半岁，魏军攻之，昼夜不息。守将蔡道恭随方抗御，皆应手摧却，相持百余日，前后斩获，不可胜计。魏军惮之，将退。会道恭疾笃，乃呼其从弟蔡灵恩及诸将谓曰：「吾受国厚恩，不能攘灭寇贼，今所苦转笃，疾必不起。汝等当以死固节，无令吾没有遗恨。」众皆流涕受命。既卒，魏人闻之，攻益急。马仙漅率步骑三万救义阳，转战而前，兵势甚锐。元英结营於士雅山，分命诸将伏於四处，示之以弱。仙漅乘胜，直抵长围，击魏军。英伪败以诱之，至平地，伏四起，纵兵奋击。老将傅雍，擐甲执塑，单骑先。偏将茶山虎佐之，突阵横过，梁兵射雍，洞其左股，雍拔箭复入，仙漅大败，一子战死，遂退走。英呼雍曰：「公伤矣，且还营。」雍曰：「昔汉祖扪足，不欲人知，今下官虽微，亦国家一将，奈何使贼有伤将之名。」遂与诸军追之，尽夜而返。时年七十余矣，军中咸服其勇。仙漅既退，整顿军马，复率万余人，进救义阳，尽锐决战。一日三交，皆大败而返。城中见之胆落，灵恩势穷，以城降魏。三关成将闻之，皆弃城走。魏乃置郢州於义阳，以司马悦为刺史。败信到京，举朝大骇。帝谓左右曰：「魏兵敢於南犯者，欺吾大业新建，未遑外务耳。今须大集兵力，直捣寿阳以挫之。不然，患未已也。」乃命临川王宏都督北伐诸军事，昌义之为前锋，诸将皆从军调遣。时宏以帝弟将兵，步骑十万，器械精利，甲仗鲜明，军容之盛，人以为百年所未有。魏人闻之，不敢轻进。
　　先是韦睿镇豫州，引兵攻魏小岘，城未拔，亲行围间。魏出数百人，陈於门外，睿欲击之，请将皆曰：「向者轻来，未有战具，且还授甲，乃可进耳。」韦睿曰：「不然，城中有二千余人，足以拒守。今无故出兵门外，必其骁勇者也。苟能挫之，其城自拔。」众犹迟疑，睿指其节曰：「朝廷授此，非以为饰，军法不可犯也！」遂进击之，士皆殊死战，魏兵败走，遂拔其城。既而魏将杨灵胤率众五万奄至。众惧不敌，请启他处益兵，睿笑曰：「贼至城下，方求益兵，将何所及？且吾求益兵，彼亦益兵，兵贵用奇，岂在众也。」遂击灵胤，破之。睿体素赢，未尝跨马，每战常乘板舆，督厉将土，勇气无敌。昼接宾旅，夜半起算军书，张灯达曙，抚循其众，常如不及，故土皆乐为之死。及至东临，有诏班师，诸将恐兵退之后，魏人必来追蹑。睿悉遣辎重居前，身乘小舆殿后。魏人惮睿威名，望之不敢逼，全军而还。
　　却说临川王宏军次洛口，前军昌义之已拔梁城，诸将请乘胜深入，宏性懦怯，不许。又闻魏将邢峦引兵度淮，与元英合攻梁城。传者争言魏师之盛，大惧欲退。於是会集诸将，商议进止。但未识请将若何议法。且俟下回再讲。
第二十一卷     停洛口三军瓦解　救种离一战成功
　　话说临川王宏闻魏兵大至，恐惧欲退，谓诸将曰：「魏兵势大，此未可与争锋，不如全师而归，再图后举，诸君以为何如？」吕僧珍日，：「见可而进，知难而退，亦行军之道。王以为难，不如旋师也。」柳惔曰：「自我大众所临，何城不服？而以为难乎！」裴邃曰：「是行也，以克敌为务，只宜决胜疆场，使敌人匹马不返，何难之避？」马仙琕曰：「王安得亡国之言？天子扫境内以属王，宁前死一尺，无却生一寸。」时昌义之在座，怒气勃然，鬚髯尽张，大声言曰：「吕僧珍可斩也！岂有百万之师，未经一战，望风遽退，何面目见主上乎？」朱僧勇拔剑击柱，曰：「欲退自退，下官当向前取死。」斯时诸将各怀愤怒，纷争不已。宏别无一语。但云再商。议者罢出，僧珍谢诸将曰：「我岂不知其不可，但殿下昨来风动，意不在军，深恐大致沮丧，故欲全师而返耳。」又进谓宏曰：「众议不可违也。」宏乃不敢言退，只停军不前。魏人知其不武，遗以巾帼，且歌之曰：「不畏萧娘与吕姥，但畏合肥有韦虎。」萧娘谓临川，吕姥谓僧珍，韦虎谓睿也。僧珍歎曰：「若得始兴、吴平二王为帅而佐之，何至为敌人所侮若是？」因谓宏曰：「王既不欲进战，不如大众停洛口，分遗裴邃一军去取寿阳，犹不至为敌所笑。」宏不听，下令军中曰：「人马有前行者斩。」於是将士无不解体。
　　魏将杨大眼谓中山王英曰：「梁将自克梁城已后，久不进军，其势可见，必畏我也。今若进兵洛水，彼自奔败不暇矣。」英曰：「萧临川虽騃，其下尚有良将，韦、裴之徒，未可轻也。宜且徐观形势以待之。」於是彼此各不进兵。俄而，一夜洛口风雨大作，恍如千军万马奔腾而来，临川以为魏军大至，惊得神魂飞越，从牀上跳起，急呼左右备马，遂不暇告知诸将，带领数骑，潜从后营拔开鹿角，冒雨逃去。及将士知之，宏去已久。於是合营大乱，各鸟兽散，弃甲抛戈，填满道路，疾病赢老之属，不及奔走，狼籍而死者近五万人。宏乘小船，连夜渡江，至白石垒，叩城门求人。时守城者临汝侯渊猷，登城谓之曰：「百万之师，一朝鸟散，国之存亡，尚未可知，恐有奸人乘间为变，城不敢夜开。」宏无以对，腹中饥甚，向城求食，城上缱食馈之。及明门始开，宏乃人。时昌义之军梁城，张惠绍军下邓，闻洛口败，皆引兵退。魏人乘胜逐北，至马头垒，一鼓技之，载其粮储归北。
　　帝闻师败，征宏还朝，敕昌义之守钟离，急修战守之备，命诸将各守要害，整旅以待。廷臣咸曰：「魏克马头，运米北归，当不复南向。」帝曰：「不然。此必欲进兵，特为诈计以愚我。不出十日，魏师必至。」冬十月，英果进围钟离。魏主恐不能克，复诏邢峦合兵攻之。峦以为非计，上表谏曰：
　　南军虽野战非敌而守有余，今尽锐攻钟离，得之则所利无几，不得则亏损甚大。且介在淮外，借使束手归顺，犹恐无粮难守，况杀士卒以攻之乎？若臣愚见，宜修复旧好，抚循诸州，以俟后举。江东之隙，不患其无。
　　书上，魏主不许，命速进军。峦又上表曰：
　　今中山王英进军钟离，实所未解。若为进取之计，出其不备，直袭广陵，克未可知。若止欲以八十日粮取钟离城，臣未见其可也。彼坚城自守，不与人战，城堑水深，非可填塞。坐至来春，士卒自弊。且三军之众，不齎冬服，脱遇冰雪，何以取济？臣宁荷懦怯不进之责，不受败损空行之罪。
　　魏主不悦，乃召峦还，更命萧宝寅引兵会之。
　　却说钟离北阻淮水，地势险峻，英乃於邵阳洲两岸，树栅立桥，跨淮通道。英据南岸，杨大眼据北岸，萧宝寅从中接应，以通粮运。其时城中兵才三千人，昌义之督率将士，随方抗御。魏人填堑，使其众负土随之，严骑蹙其后，人有未及回者，与土同填堑内。俄而堑满，乃用冲车撞城，车之所及，声如霹雳，城墙辄颓。义之用泥补之，冲车虽人，而城卒不破。魏人昼夜急攻，分番相代，坠而复升。短兵相接，一日战数十合，前后杀伤万计，屍与城平，而义之勇气不衰。
　　先是帝闻钟离被围，诏曹景宗督军二十万救之。时方各路调兵，命候众军齐集，然后进发。景宗恃勇，欲专其功，违诏先进。行至中流，值暴风猝起，覆溺数舟，舟人大恐，只得退还旧处。帝闻之曰：「景宗不进，皆天意也。若兵未大集，而以孤军独往，魏军乘之，必致狼狈。今破贼必矣。」至是更命韦睿将兵救钟离，受景宗节度。睿得诏，刻日起兵，由阴陵大泽行，凡遇涧谷，趣用飞桥以济，军无留顿。诸军畏魏兵之盛，皆劝睿缓行以观变，睿曰：「钟离被困，凿穴而处，负户而汲，朝不保夕。车驰卒奔，犹恐其后，而况缓乎？魏人已堕我腹中，卿曹勿忧也。」旬日至邵阳，与景宗军合。帝豫敕景宗曰：「韦睿，卿之乡望，直善敬之。」景宗见睿，待之甚谨。遂共进兵，睿军居前，景宗居后。将近钟离，窖停军一日，即去魏城百余步，夜掘长堑，树鹿角，截洲为城。偏将冯道很走马步地，计马足多少，以立营垒，不失尺寸。比晓而城立，元英见之大惊，以杖击地曰：「是何神也？」是时梁军人马强壮，器甲精备，魏人望之夺气。景宗虑城中危惧，募人潜行水底，齎信人城。城中始知有外援，勇气百倍。
　　却说魏将杨大眼，自恃其勇，将万余骑来战。睿结车为阵，大眼聚骑围之。睿以强弩二千，一时俱发，洞甲穿胸，矢贯大眼右臂而走。明旦，元英来战，睿乘素木舆，执白角如意，以麾将卒，一日数战，左右壮士，皆遣出斗，勇气弥厉，英始退。
　　俄而魏师乘夜来攻，飞矢如雨。或请睿下城以避箭，不许。军中惊窜，睿於城上厉声呵之，乃定。魏兵亦退。初，梁军士过淮北伐刍藁者，皆为大眼所揭。景宗募勇敢七千余人，筑垒於淮北，去大眼营数里。大眼来攻，景宗亲自搏战却之。垒成，使别将守之，魏军有抄掠者，皆擒以归。自后梁人始得纵刍牧。
　　睿谓景宗曰：「敌所恃者，以桥跨淮，使首尾相应。今欲破其军，必先断其桥。」景宗然之，乃豫装高舰，使与桥等，为火攻之计。睿攻其南，景宗攻其北。计已定，闭垒不出。魏人莫测其故，疑为畏己，军心渐懈。时交三月，大雨连日，淮水暴涨丈余。睿下令，使冯道根、裴遂、李文钊三将，各乘斗舰，同时竞进，别以小船载草，灌之以油，乘风纵火，以焚其桥。风怒火盛，烟燄蔽日，敢死之士，拔栅斲桥，呼声动天，无不一当百。水又漂疾，倏忽之间，桥栅俱尽。英方攻城，见桥断，梁兵大至，戒令军士无动。忽见杨大眼匹马单枪，冒烟突火而至，呼曰：「军败矣。宝寅烧营遁矣，四面皆梁兵，不去恐为所擒。」言毕，鞭马疾走。英惧，亦脱身弃营遁。於是诸垒皆溃，悉弃甲仗於路，投淮水死者十余万。昌义之闻魏师败，不暇他语，俱叫道：「更生！更生！」诸军乘胜逐北，斩首无数，缘淮百余里，屍相枕籍。生擒五万人，收其资粮器械牛马不可胜计。
　　捷闻，举朝相庆。帝喜谓群臣曰：「吾知二将和，师必济矣。」诏增景宗、韦窖、义之等爵邑有差。义之深感二将救援之德，因宴之於第。酒酣，没钱二十万，供二人呼卢费。景宗掷得雉，睿掷得卢，遽取一子反之，曰：「异事。」遂作塞。又战胜之后，景宗与群帅争先告捷。睿独居后，帝尤以此贤之。后人有诗美之曰：
　　疾扫强邻百万兵，孤城欢洽庆重生。
　　功高阃外甘居下，大树风流属韦卿。
　　却说魏自败后，收兵北去，边将皆怀反侧。有悬瓠军主白早生，本南人，素有归梁之念，今乘魏师败北，据城以叛，遣使求援於梁将马仙琕。仙琕以闻，帝命援之，仙琕进军三关，遥为声援。魏闻早生叛，欲遣将击之。时元英、萧宝寅，皆以丧师罢职，於是复起用之，引兵伐悬瓠。二人昼夜疾进，早生不虞兵至，迎战大败。魏师直薄城下，一鼓拔之，遂斩白早生。於是乘胜前趋义阳。时马仙琕据三关，严兵拒守。英将取之，先与宝寅计曰：「三关相须如左右手，若克一关，两关不攻自破。攻难不如攻易，宜先攻东关。」又恐其并力於东，乃使宝寅率步骑一万，向西关以分其势，自督诸军向东关，六日而拔，西关亦溃。仙琕见三关俱失，势不能敌，亦弃城走。先是帝遣韦睿为仙琕后援，睿至安陆，增筑城二丈余，开大堑，起高楼，众颇讥其怯，睿曰：「不然，为将者当有怯时，不可专勇。」元英急迫仙琕，将复邵阳之耻，闻睿至，乃退。梁亦有诏罢兵，自是各守疆界。今且按下。
　　却说南海之外有一千陁利国，去中原不知几万里，从来未通中国。自国王以及臣民，皆崇奉三宝，敬信佛法，缁衣寺院，遍满国中。其王跋陀罗，事佛尤谨。忽於梁天监元年四月八日夜，梦一老僧谓之曰：「中国有圣主出，十年之中，大兴佛教，汝若遣使中国，称臣纳贡，则佛必佑之。土地丰乐，商旅百倍。若不信我，则境土不安。」陀罗初不之信，既而又梦此僧谓曰：「汝若不信我言，当与汝共往观之。」乃携之而往，足下冉冉生白云，倏忽之间，过大洋，至中国。见一处朝庙巍峨，宫阙壮丽，文武百官，跄跄济济。一人端拱殿上，果然龙凤之姿，帝王之相。老僧指之曰：「此即圣主也。」不觉为之屈膝，跪而遥拜。既觉，心异之。陀罗本工画，乃写梦中所见梁帝容质，一应威仪气象，饰以丹青，遂遣使入朝，奉表纳贡，献玉盘等物，并所绘画本以为信。使者在路，历二载，始达建康。既进表，帝大骇，以为千陁利自古未通之国，今乃闻风向北，航海梯山而至，其王跋陀罗，又於梦寐先觐我颜，验之画本，一一相符，此真千古罕有之事，而佛法大兴之验也。遂礼待使者，厚加犒赏，另绘帝像一本赐之。使者大悦而去。帝自是崇信释典，建立寺院，招引高僧，朝夕持诵，以信皇祚。佛法之兴，全由於此。那知佛法虽兴，只因一念不仁，生出一件事来，费了无数钱粮，害却无穷性命。究竟一败涂地，后悔无及。
　　你道事从何起？时有降臣王足，本仕魏为将，曾随邢峦伐汉中，为前部先锋，败梁将孔陵於深杭，鲁方达於南安，任僧褒於石固，所向摧破。於是梁州十四郡地，东西七百里，南北千里，皆人於魏，自以为功劳莫大。而魏自胡太后当国，权贵用事，官以赂进，政以贿成，邢峦被才见黜，足亦不彔其功。於是心怀怨望，弃魏投梁。梁虽纳之，亦未获重用，常思建一奇策，以为进身之阶。然欲陈之而未有路。适一日，帝集群臣问及御边之策，足遂出班奏道：「前者魏取汉中，至今未复，实以鞭长不及，故挫於一朝。然臣料魏政不纲，武备日弛，虽得汉中，终必复失，安能与陛下相抗？臣今者委身明主，愿陈一计，可不劳攻伐，使敌人坐失千里之地。陛下失之於汉中，可取偿於淮北，愿陛下採纳臣言。」帝问：「计将安出？」对曰：「寿阳去淮甚近，若堰淮水以灌其城，则寿阳不攻自破矣。」帝大奇其计。
　　先是天监十二年寿阳久雨，大水入城，庐舍皆没。刺史李崇勒兵泊於城上，水增未已，乘船附於女墙，城不没者二板。将佐劝崇弃寿阳，保北山。崇曰：「忝守藩岳，德薄致灾。淮南万里，系於吾身。一旦动足，百姓瓦解，扬州之地，恐非国有。吾岂爱一身而误重任，但怜此士民无辜同死，可结筏渡之，使就高处，以图自脱。吾则誓与此城俱没。幸诸君勿言。」时有治中裴绚，率城中民数千家，泛舟南走，避水高原，只道崇已还北，寿阳无主，因自称豫州刺史，请降於梁。梁将马仙琕遣兵迎之，而崇不知其叛，遣使单舸召之，绚闻崇尚在镇，大悔恨，然惧见诛，不敢归。因报曰：「近缘大水颠沛，为众所推，今大计已尔，势不可追。恐民非公民，吏非公吏，愿公早行，无犯我锋。」崇乃遣从弟李坤将水军讨之。绚败走，为村民所执，歎曰：「我何面目复见李公。」遂投水死。梁兵亦退。
　　时淮南得以不失者，皆李崇之功也。原来崇为人沉深宽厚，饶有方略，能得士众心。在寿春十年，常养壮士数千人，与同甘苦，寇来无不摧破，梁人谓之「卧虎」。帝屡欲取寿阳，惮崇不敢犯。至是闻王足之计，谓筑堰可以制敌，遂欣然从之。使将军祖晅、水工陈承伯至淮上相视地形。二人回奏淮内尽皆沙土，性不坚实，恐功不可就。帝弗从，群臣纷纷谏阻，帝亦不纳。太子统谏曰：「臣闻水有四渎，所以宣天地之气，非人力可得而塞。今敝民力以塞之，就使功成，亦非顺天之道。敌人纵受其害，内地亦未见其利。愿陛下熟思而深计之。」帝曰：「此功着成，是不战而屈人之兵也。兼并之业，基於此矣。岂可畏其难而不为？」统知帝志已坚，遂不敢再言。
　　且说统字德施，帝长子，即昭明太子也。生而聪睿，三岁受《孝经》、《论语》，五岁遍读《五经》，悉通大义。年十二，於内省见狱官将谳事，问左右曰：「是皂衣何为者？」左右曰：「是皆司狱之吏。」狱成，捧案来上，太子取其案视之，谓狱吏曰：「是皆可矜，我得判否？」狱吏以其年幼，随口应道：「可。」太子取笔判之，凡犯死罪者，皆署杖五十。吏见其判，大惧，只得以实奏帝。帝笑而从之。自是数使听讼，每有欲宽纵者，即使太子决之。母丁贵嫔薨，水浆不入口，体素壮，腰带十围，不数日，减削过半。每人朝，士庶见者，莫不下泪。自加元服，帝使省理万机，内外百司奏事者，填塞於前，所奏稍涉谬误，立即辨析，示其可否，徐令改正，未尝弹纠一人。性宽和容众，喜愠不形於色，引纳才学之士，赏爱无倦。恒自讨论坟典，与学士商确古今，文章着述，下笔便成。每一篇出，四方传美。东宫积书三万卷，名才并集，文学之盛，晋、宋以来所未有也。又爱山水，每遇幽泉怪石，则恰然自得。帝为太子建元圃一所，穿池筑山，更立亭馆，今与朝士名流，游处其中。尝泛舟后池，或称此中宜奏女乐，太子咏左思《招隐诗》云：「何必丝与竹，山水有清音。」其高致类如此。今闻淮堰将筑，知民必被困，故劝帝勿兴此役。而帝方锐意为之，全不一听。眼见万古长流从此断，两淮民命一时休。但未识淮堰之筑，若何起工，且听下文再述。
第二十二卷     筑淮堰徒害民生　崇佛教顿忘国计
　　话说梁武不纳诸臣之谏，欲筑淮堰，大兴功役。发徐、扬之民，四户一丁，县官迫促上道。使太子右卫率康绚都督准上诸军事，专主其任。昌义之引兵监护堰作，统计役人以及战士，共二十余万。南起浮山，北抵巉石，依岸筑土，合脊於中流。违者以军法从事。於是军民昼夜赴工，莫敢停息。魏边诸戍，飞报入朝。左仆射郭祚言於魏主曰：「萧衍狂悖，谋断川渎，上反天道，下拂人心。役苦民劳，危亡已兆。宜命将出师，长驱扑讨。」魏主从之，乃诏平南将军杨大眼督诸军镇荆山，以图进取。其时堰将成而复溃，两岸已筑之土，皆随流漂没。康绚惧，或谓绚曰：「下有较龙出没其际，故能破堰。蚊龙之性畏铁，必得铁以制之始不为害。」绚以上闻，乃诏括国中铁器数千万斤，沉之水底，而波流冲击如故，仍不能合。绚於是伐树为井乾，填以巨石，加土其上。缘淮百里内，木石无巨细皆尽。负担者肩上皆穿，夏日疾疫，死者相枕籍，蝇虫昼夜声合，见者修目。帝不之省，及闻魏师起，虑妨堰作，先遣将军赵祖悦袭魏西硖石，据之以逼寿阳。更筑外城，徙缘淮之民以实城内。将军田道龙等散攻诸戍，以扰乱魏疆。是冬寒甚，淮、泗尽冻，浮山堰士卒，死者什七八。萧宝寅渡淮攻堰，一日破三垒，又败田道龙於淮北，进攻硖石，克其外城，斩祖悦，尽俘其众。而康绚外拒内治，为之愈力。十五年夏四月，淮堰成，长九里，下广一百四十余丈。上广四十五丈，高二十丈，两旁悉树杞柳，军垒列居其上，车马往来，如履康庄。水之所及，夹淮方数百里，皆成巨浸。帝闻堰成，大喜。封康绚为侯，颁诏大赦。或谓绚曰：「水久壅必溃，势太激难御，况淮为四渎之流，岂可久塞？若凿湫东注，则游波宽缓，堰得长久不坏。」绚从之，乃开批东注以杀其势。又纵反间於魏云：「梁人不畏攻堰，惟畏开湫。」宝寅信之，凿山深五丈，开湫北注。然水虽日夜分流，而势仍不减，李崇作浮桥於硖石戍间，筑魏昌城於八公山之东南，以备寿阳城坏，居民散就冈垄。其水清澈，俯视庐舍塚墓，了然在下，见者无不望流而歎。
　　先是徐州刺史张豹子，自负其才，宣言朝廷筑堰，必令已掌其事。既而康绚以他官来治，又敕豹子受绚节度。豹子甚惭，遂贿嘱近臣，暗进谮言於帝，云绚有二心，暗与魏通。帝虽不纳其言，欲以事毕，征绚还朝。绚既归，堰不复修。九月乙丑，风雨大作，淮水暴涨，堰土决裂，其声若雷，闻三百余里。缘淮村落十余万口，皆漂入海，。民有登高望之者，但见黑云迷漫，白浪拍天，其中如有千万鬼神，奇形怪状之属，踏浪而行。大鱼数十丈，跳跃激踊，接尾而下，不可胜纪。后人作长歌咏之曰：
　　梁王盛气吞全魏，虎摧龙挐奋神智。欲将淮水灌寿阳，千寻长堰中流峙。康绚威行淮上军，二十万众如云屯。南起浮山北巉石，银涛雪浪排崑崙。将成复败皆天意，浪说蛟龙风雨致。东西运铁沉水底，人工欲夺天工智。铁沉亿万功难成，植术填石如列城。荷担肩穿脚肿折，君王筑堰心如铁。疲劳残疾疫疠兴，死者如麻相枕籍。勤劳三载功初完，上尖下阔波中山。把柳环速作屏障，兵营土堡如严关。俯视洪流应痛哭，水清下见居民屋。市廛家墓朗列眉，尽是前番溃流毒。八公山右高城墙，魏人堵筑防寿昌。涛势掀天宇宙黑，风狂倒日鼋鼍翔。天地节宣顿四渎，天心哪得随人欲。淮波瀑涨人尽鱼，天柱倾颓拆坤轴。三百里外声若雷，城垣庐舍皆摧隤。横冲直卷赴沧海，数十万口真哀哉。李平议论诚奇特，危堰无烦兵士力。一朝溃败势莫支，多智尚书传魏北。我今弔古增余悲，轻视民命知为谁？台城荷荷何足惜，淮流千古常如斯。
　　初魏患淮堰，将以任城王澄为上将军，勒众十万，出徐州一路，前往攻堰。右仆射李平以为不假兵力，终当自坏，至是兵未行，而其堰果破，人皆服平之先见云。帝闻堰坏大惊，悔不听太子之言。因念军民枉死者众，心甚戚戚。遂延名僧，设无遮大会以救拔之。创同泰寺，开《涅斮经》，晨夕讲义。又敕太医不得以生类为药，锦绣绫罗，禁织仙人鸟兽之形，以为裁剪割裂，有乖仁恕。臣民犯罪者，概从宽典，甚至谋反大逆，或涉及子弟，皆置不问。以故政宽民慢，上下泄泄，莫不偷安旦夕。一日帝方视朝，与群臣谈论朝政，忽接边报，奏称豫章王综投奔北魏，举朝大骇。
　　你道豫章王综为何投魏？说来话长。初综母吴淑媛，在东昏宫，宠爱在潘妃之亚。帝既受禅，欲纳潘妃，以王茂一言，遂赐之死，而心常惜之。一日，闲步后宫，见有庭院一所，重门深闭，境极幽寂，问内侍何人所居，内侍对道：「是东昏旧妃吴淑媛所住。」帝遂走入宫来，宫人忙报驾到。淑媛自东昏亡后，闲废在宫，即留得性命，只好长为宫人没世。欲图新主之欢，今生料不可得。忽闻驾到，惊出意外，亦不及更换衣饰，只得随身打扮，急急走出，俯伏阶前，口称：「不知陛下驾临，妾该万死。」帝见其娇姿弱质，不让潘妃，淡妆素服，态有余研。因命起，赐坐於旁，问其人宫几载，承幸东昏几年。淑媛一一对答，娇啼婉转，愈觉可人。帝不觉情动，遂吩咐设宴上来，教她陪饮。淑妃斯时，巴不得新天子宠爱，三杯之后，丢开满怀忧郁，露出旧日风流，慇懃劝酒。帝心大悦，是夜遂幸焉。那知淑媛身怀六甲，已有三月，当时承幸之际，欲邀帝宠，不敢说出。阅七月，遂生豫章王综，宫中多疑之。时帝嗣育未广，得子，甚以为喜，因於淑媛益加宠爱。至天监三年，综出居外宫，封为豫章郡王，食邑二千户。综既长，有才学。善属文，力能手制奔马，帝甚爱之。及综年十六，常梦一少年，体极肥壮，穿衮服，自挚其首，与之相对，如此者非一次。自梦见之后，心惊不已，求解其故不得。其后帝尚佛教，断房欲，后宫罕见其面，淑媛宠衰，颇怀怨望。而综亦宠爱不及太子，母子皆以见疏为嫌。一夜，综在梦中，复如前者所见。旦入宫，密问之母曰：「儿梦如此，是何为者？」淑媛听其所述梦中少年形状，颇类东昏，不觉泣下。综愈疑，固问之。淑媛因屏左右，密语之曰：「汝七月儿，何得比太子诸王？不瞒汝说，当国亡时，吾已怀汝三月。当日欲全儿命，不敢言也。但汝今太子次弟，幸保富贵，且延齐氏一线。」综於是抱其母泣曰：「吾乃以仇人为父乎？」母掩其口，戒勿泄。综自是阴怀异志，每於内斋，闭户籍地，被发席藁。又布沙地上，终日跣行，足下生胝，日能行三百里。后为南徐州刺史，轻财好快，招引术士，练习武勇，以伺朝廷有变。每有诏敕至徐，辄忿恚形於颜色。徐州境内，所有练树，并令斩伐，以帝小字「练儿」故也。又春秋岁时，常於别室设席，祠齐氏七庙。又微行至曲阿，拜齐明帝陵。然犹无以自信，闻俗说以生者血沥死者骨上，血入骨内，即为父子。乃遣人暗发东昏墓，贩其骨以归，割臂血沥之，血果入骨。又在西州生男，满月后，潜杀之，既葬，夜遣人发取其骨，又试之，皆验。内外臣僚，皆知其所为，然事涉闇昧，臣下不敢轻言。凡综所行，帝皆弗之知也。会魏将元法僧以彭城来降，帝使综都督众军，权镇彭城。综潜遣人通书萧宝寅，呼为叔父，宝寅亦将信将疑。久之，有诏征还，综惧入朝之后，脱身更难，乃屏去左右。乘黑夜潜开北门，涉汴河，徒步奔萧城，自称队主。时魏安丰王元延明镇萧城，召而见之综见延明而拜，延明坐受之，问其名氏不答，但曰：「殿下此间人，必有识我者，问之可也。」延明召众视之，有识之者曰「此豫章王也。」延明大惊。急下庄答拜，执其手而问曰：「殿下何为来此？」综以实告，延明曰：「奈父子何？」综曰：「吾避仇也，非逃父也。」延明见其语气激烈，心甚异之，遂具车马，送至洛阳。魏主召人见之，既退，拜宝寅为叔，改名缵，追服东昏斩衰之丧，魏主及群臣皆往弔焉。
　　话分两头，当夜豫章奔魏，彭城中无一知者，及旦，斋内诸阁犹闭，左右启户寻之，莫知所往，众皆骇异。及午，城外有数骑魏军高叫曰：「汝豫章王昨夜已来乞降，在我军中矣，汝辈留此何为？」说罢，大笑而去。众方知王已投魏、只得飞报建康。帝闻之大骇，然亦不测其故，访诸左右，始有密启其不法事者，方悟其逃去之故，既而歎曰：「不为天子儿，而甘为他人仆，愚孰甚焉！」乃敕吴淑媛以综小时衣寄之，综亦不答。其后郁郁不得志，依宝寅而死，此是后话不表。
　　且说帝既崇信三宝，屡幸寺院拈香，出入往来，仪卫甚简斯时岁屡不登，人民失业，不逞之徒，往往乘间作乱。一日，将幸光宅寺，有怀逆者伏路侧，将行不轨。帝方起驾，心忽动命左右缘道检阅，果获一人身怀利刃。严刑讯之，而诬为临川王宏所使。先是宏以洛口之败，罢职闲住，心常不满。都下每有窃发，辄以宏为名。盖知帝素友爱，涉及临川，有犯必赦也。
　　至是帝对之泣曰：「我人才胜汝百倍，居此大位，犹兢兢恐坠，汝何为者，我岂不能诛汝？念汝愚下，故常加宽宥。」宏伏地哭曰：「臣为天子弟，尊荣极矣，复有何望？乞陛下察之。」帝感其诚，遂置不问。然宏虽无逆志，而恃介弟之贵，奢侈过度，修第拟於帝宫，后庭数十，皆极天下之选。所幸宠姬江无畏，服玩备极华美。一宝屧，直价千万。又恣意聚敛，有库室百间，在内堂之后，关签甚严。或疑其内藏铠仗，密以上闻。帝虽素敦友爱，闻之不悦，欲自往勘，知其爱幸江氏，寝膳不离，乃赐以盛馔曰：「当来就汝欢饮，并令无畏分甘。」驾既至，宏率江姬朝见，遂同侍饮。酒半，帝曰：「吾欲至汝后房一行。」遂起身进内，迳往库室，命悉开户。宏恐见其贿货，颜色布惧，帝心愈疑。及开视室中，有钱百万一聚，悬一黄标；千万一库，悬一紫标。如此三千余标，帝屈指计之，见钱已有三亿余万。余屋贮积杂货皆满，不知多少。帝见并无铠仗，大悦，呼其小字曰：「阿六，汝作如此生活，便无妨碍。」乃更入席剧饮，至夜而还。
　　时诸王并尚文藻，而安成王秀，尤精心学术，搜集经纪。尝招学士平原邓孝标，使撰《类苑》。书未及毕，而已行於世。於时疾宏贪吝，以旧有《钱神论》未畅厥旨，更作《钱愚论》以讥之，贪鄙之形，形容曲尽。太子见之曰：「文则美矣，其如不为临川地何。」劝安成毁之，帝闻之喜曰：「太子居心厚，真吾子也。」
　　却说太子聪明仁孝，好学不倦，游嬉事绝不留心。时当五月，天气明媚，忽游后池，乘小舟，採摘芙蓉。有姬人荡舟，舟覆而太子溺於水。及出，伤股，恐贻帝忧，深诫不言，但以寝疾闻。帝敕内使看视，太子勉自起坐，力书手启。及笃，左右欲启闻於帝，太子不许曰：「奈何令至尊知我如此？」因便鸣咽，未几而薨。时年三十一。帝闻之，临哭尽哀，敛以衰冕，諡日「昭明」，葬於安宁陵。都下男女奔走陵所，号泣满路，四方甿庶，及疆徼之人，闻丧者无不哀恸。帝既前星失曜，群臣上言储位不可久虚，请立贤明以定国本。时昭明有三子，华容公欢、枝江公誉、曲阿公詧，皆已长，议者谓上必立太孙。而帝以太子母弟晋安王纲有贤名，遂立之。朝野以为不顺，司议侍郎周宏正奏记於晋安曰：
　　伏惟谦让道废，多历年所，大王天挺将圣，四海归仁。是以皇上发德音，以大王为储副。意者愿闻殿下，抗目夷上仁之义，执予臧大贤之节。逃玉舆而弗乘，弃万乘其如屣。庶改浇竞之俗，以大吴国之风。古有其人，今闻其语，能行之者，非殿下而谁？使无为之化，复盛於令世。让王之道，不坠於来兹，岂不盛欤？
　　王不能从。帝既立晋安为太子，乃使诸王子出守外藩，以邵陵王纶为南徐州刺史。湘东王绎为荆州刺史，武陵王纪为益州刺史，又以不立太孙而立太子，内常愧之，乃厚抚欢等。宠亚诸子，封欢为豫章王，誉为河东王，詧为岳阳王，各典大都。
　　旋又以詧为雍州刺史。单说詧临雍州，以帝年渐老，朝多秕政，欲为自强之计。蓄聚财货，招募勇敢，以襄阳形胜之地，梁业所基，遇乱可以图大功，乃克己为政，抚循士民，数施恩惠，延纳规谏，所部称治，帝闻之大喜。
　　当是时，北魏多故，盗贼蠭起。胡太后乱政於前，尔朱荣肆逆於后，朝天宁日，民不聊生。唯东南半壁，安若泰山，其后高欢诛尔朱，执国政，上陵朝廷。孝庄西奔，宇文泰抚定关中，与欢相抗。魏分东西，日夜治兵相攻，不暇南侵。梁自是国无外患，益得优游无事。朝政之暇，君若臣唯有讲习经典；崇尚虚无。既而帝益佞佛，舍身同泰寺。释御服，披法衣，升讲堂法座，为四部大众讲《涅斮经义》，群臣以钱一亿万奉赎皇帝。咸诣寺中奉表，请帝还临宸极，三请乃许。帝三答书，前后并称顿首。自是昼食一食，止於菜果。宗庙之祭，不用牲牢，识者以宗庙去牲，则为不复血食。又是岁都下讹言，天子取人肝以食天狗。大小相警，日晚便闭门持仗，以驱天狗，数月乃止。识者皆知不祥。时太子亦於玄圃自讲庄、老，宫僚环听。太子詹事何敬容谓人曰：「昔晋尚虚无，使中原沦丧，今东宫复尔，江南亦将为戎乎？」有隐士陶宏景，疾人士竞谈玄理，不习武事，尝为诗云：
　　夷甫任散诞，平叔生谈空。
　　不意昭阳殿，化作单于官。
　　又天监中有沙门宝志，帝甚敬之，问以国祚短长，尝为隐语曰：
　　掘尾狗子自发狂，当死未死齧人伤。
　　须臾之间自灭亡，起自沙际死三湘。
  </div>
  <div class="pagination">
   <a href="南北史演义_page4.html">
    上一页
   </a>
   <a href="南北史演义.html">
    1
   </a>
   <a href="南北史演义_page2.html">
    2
   </a>
   <a href="南北史演义_page3.html">
    3
   </a>
   <a href="南北史演义_page4.html">
    4
   </a>
   <span class="current-page">
    5
   </span>
   <a href="南北史演义_page6.html">
    6
   </a>
   <a href="南北史演义_page7.html">
    7
   </a>
   <a href="南北史演义_page8.html">
    8
   </a>
   <a href="南北史演义_page9.html">
    9
   </a>
   <a href="南北史演义_page10.html">
    10
   </a>
   <span>
    ...
   </span>
   <a href="南北史演义_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
