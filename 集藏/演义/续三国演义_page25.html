<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 25 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 25 页/共 34 页
  </h1>
  <div class="content">
   再说当日洛阳将陷，荀藩、荀组奉秦王司马业奔出阳城。业年十二岁，乃吴王晏之孙，荀藩之甥也。及闻怀帝被执，二人复将引避入关。行至途中，乏食，使人告乞于荥阳太守李矩。矩输给之，又以书与藩，言密县阎鼎雄才迈众，今有精卒五千，可与共议大事者。若君叔侄有恢复之心，当往就之。藩、组乃奉业复奔于密，鼎遂与藩建行台，移檄远近，备词激切，再以表尊瑯琊王与南阳王为盟主，请以阎鼎为汝阴刺史，招募流散戍卒，又请荆州刺史周顗同扶秦王，共讨胡寇，以复晋室。时太子司马诠被害，其弟司马端扮作常人，逃出洛阳，奔仓坦以投苟晞。晞亦置行台，奉为太子，居邺城招集散亡将士，意图兴复，不提。
　　
　　且说汉太子与诸将送晋怀帝上平阳见汉主，汉主大悦，乃释其囚，赐第给廪以居之，加封呼延攸并众将等为平南、镇南、安东、宁东诸将军。自此以为得报仇恨，心满意足，荒于酒色，淫戏无度，因而成病，日加沉重。乃召太子聪、丞相陈元达、诸葛宣于、大夫游光远、姜发、关防、黄臣、呼延晏等至榻前，分付后事曰："朕同卿等，难苦万千，齐心戮力，克成此事业，报却晋之仇恨，未能得酬卿等大功，相与共享富贵，不幸卧病沉重，料知难起。卿等皆是晚年老成之人，可念昔日旧好，共扶太子经理国家。晋乃世仇，必图恢复，慎防之。一被所侮，难免殄类矣。"又谓刘聪曰："吾见石勒、曹嶷皆非纯臣，当以用心待之，但以张孟孙兄弟，吾之骨肉一同，不得相见嘱以后事，死有馀憾，其如石郎何？"言讫而崩。群臣见其不能苏，皆伏地哭拜而出。次日，陈元达等立刘聪为大汉皇帝，改为光兴元年，称号烈宗。停父丧于白虎殿，追谥渊为大汉高宗皇帝。关防年老，痛念刘璩故旧，同事至老，一旦先逝，乃长叹曰："吾祖与昭烈皇帝共事，义同生死，年寿相若，永诀几希。今吾与帝年亦相若，恐与先人同例也。"至晚，果梦元海邀身共逃入羌。遂得病，日食渐减，半月而殂。汉主聪亲为挂孝，罢朝三日，追赠忠烈王，即以王礼葬之。关谨痛兄之死，成疾，恸哭三昼夜，饮食少进，遂尪羸成病，卧床十馀日而亡。汉主亦亲临丧，吊哭过哀，追赠忠顺王，与防一同葬于先帝渊陵之侧。二子关勇、关曼袭职。后人有诗赞美防、谨曰：
　　
　　关氏从来忠义优，赤心慷慨振鸿猷。威名赫奕终三国，勇烈传扬遍九州。
　　
　　志遂灭仇吞典午，功成扶汉立炎刘。武安耿耿公孙出，万古清芳永不休。
　　
　　
　　
　　第九十五回  石勒袭苟晞报仇
　　
　　话说石勒自破洛阳，屯兵许昌，部下有甲士二十馀万，雄视河北，又欲进攻三台。三台守将刘演，日前被勒、曜分图之日，率兵死守，遣人求救于叔刘琨。琨知石勒势盛，不敢发兵，幸得先年石勒寇□□之时，因辽西段末杯救至，勒被冲散，走失养子季童并石老夫人家眷十馀口，是刘琨军人获得，送上并州。时石夫人年近八旬，子童年十一岁，刘琨以其老幼之辈，留于庑下，因演求叔共退石勒，琨使参谋张儒送石夫人与季童，遗书一封，与勒讲和，说其罢兵。儒到三台之际，勒等已撤兵攻洛，演乃留之。及是闻知勒将再至，即使张儒预先送往许昌，以止石勒。勒见夫人与子，大喜，将其书拆开看云：
　　
　　将军发迹河朔，席卷兖豫，饮马江淮，折冲汉沔，虽古名将，未足与拟。所以攻城而不有其人，掠地而不有其土，翕尔云合，复忽星散者，将军岂知其然哉？盖以荣辱定于得主，成败决在所附。得主则为义兵，附逆则为叛兵。义兵虽败而功业必成，叛兵幸成终归殄灭。向者赤眉黄巾横溢海宇，所以一旦卒败者，正以兵出无名，徒为暴乱耳！将军以天挺之资，威震远迩，能择有德而推崇，随时望而归戴，勋义堂堂，永享遐贵，不亦美乎？愚意以为，背聪则祸除，向晋则福至。揣度往诲，翻然改图，则天下不足定，蚁寇不足扫，伟绩可立树矣！今相授侍中持节大将军，领匈奴中总制襄阳公，统内外之任，兼华夷之号，显封大镇，以表殊能。将军其宜受之。及至心实事，张儒面陈，伏希鉴纳。幸甚！
　　
　　石勒看毕，回书与琨曰："事功殊途，非腐儒所知。君当逞节本朝，吾自夷俗，难为效用。"外具名马珍宝，厚待张儒，重赏从使，令归并州，巽谢以绝之。乃罢攻三台之兵。此时石夫人九十有二，季童年有十四岁，膂力亦雄。小石虎二岁，与之相搏，反复无上下。虎过凶狠，原系胡中人，性格不常，残忍好杀，能挽五石之弓，喜畋猎，每日闲游，常挟弹打死平人不顾，多搏死士卒。军中具告石勒，勒以系石夫人所抚，不曾惩治。及是白与石夫人曰："虎儿幼系老母娇养，不知规戒。今年长大，无辜嗜杀，恐为大害。吾欲除之，以为老母钟爱，忍耐至此，特先告知而行。"夫人曰："此子力强志刚，必有大用。且快牛为犊之时，多能破车坏犁，一朝耕种用之，及能成迈众之功。今当戮力中原，宜留之以助征讨。"勒乃置之。及季童至而罢攻三台，虎怪之，上言父勒曰："大人欲经略天下，平定中原，何因小惠而失大计？儿今愿领兵立取此郡，以显初出之功。"勒曰："他人德吾母子，何忍负其大义？"心欲不从，只见季童亦向前曰："刘琨虽存吾二人之命，乃以年老及幼而免也，实未尝有养吾之恩。且几番要械夫人，来招我父，是以我等作囮耳。今见攻逼三台，不得已将老夫人来求退兵，非真心也。昨见父兵退攻洛阳，又复留于三台。演目吾等为俘囚。今大兄愿取三台，儿亦同去，我自有言。"石勒从之。召张宾至，议曰："吾本欲罢兵以答刘公之义，今此二子皆要进取，特请孟孙筹之。"宾曰："规小节者不能成业名。二子虽于仁心觉歉，但为大事者亦不必拘泥也。"勒曰："若然，斯二子名号未立，难以驭众。当赐名职，方好行兵。吾昔至石家时，石公梦虎而留我，今得公等相助，聊成功业。吾前梦虎而得胡子，即赐名石虎；昨又梦虎而季童归，此儿原是再姓，我今赐他名为赵虎，使二虎为左右先锋，好令兵众。"宾曰："不然，公今以石姓驰声南北，石不负公，宜赐姓石，且一家养子而分二姓，于理不可。待日后得成霸业，建号为赵，复令子孙从国为姓，即可以原其本矣。"勒从之，乃赐季童改姓不改名，即为石闵，授行军都尉。石虎为行军招讨振威先锋，带领副将李悍、吴豫等，引兵五万，攻打三台。
　　
　　刘演闻石虎犯郡，乃引兵出迎。两阵对圆，石虎横刀而出，刘演视虎形状魁岸，虽似狰猛，欺其年幼，亲自挺枪杀过汉阵。石虎手挥大刀对敌，战不十合，刘演抵当不住，败走入城。石虎领兵围住。此城系成都王会兵之所，甚是坚固，攻打五日，不能得下。石虎怒骂守城军士曰："万剐军坯，可要常守得牢，若是被吾打破，满城屠戮，寸草不留。"军士以此言报知石勒，石勒忙引轻兵自来监助，以制其惨杀无辜。刘演探知石勒又至，料难守敌，是夜引亲将潘良、郎牧，收拾库藏，挈家小奔走廪丘而去。副将谢胥知城难守，欲出投降，惧虎残暴，乃率兵径诣石勒军前投拜，勒遂住兵界上，使人关报石虎。石虎大怒，曰："贼奴如此无礼，不向我们近处投降，到往远处而去，是欺我耶！"命石闵带吴豫入城安民，自与李恽诣勒营禀曰："南人奸狡多诈，难知心腹，倘若其中有变，反为不美，不若斩胥而坑其卒，庶无始安王坦延之咎。"勒曰："我既准其降，安可食言以绝归向之心乎？"虎曰："他们若有真心，儿子围城五日，到不投降，今见势迫，直到此处路中来降，非本意也，欲图父耳，但以不能得近，故此将计就计，诈降取事，必须杀之以绝其祸。"石勒见虎坚执己见，意欲罪责石虎。孔苌在旁劝之曰："公子初出干功，权宜从此一次，但斩谢胥，免其军众可也。"勒不得已，乃责谢胥背主不忠，斩首号令。石虎又将胥兵押去，命掘坑尽坑之。石勒亦慌上马，与赵染、孔苌同去阻止。
　　
　　石虎正在催兵掏掘，见勒到，亦忙近前，忽见晋军中有一副总，望赵染即便大叫曰："赵大官人，可看四舍面，救我一命！"勒见其人叫出赵字并四舍，急与赵染向前去看，认得是郭季之子郭敬。二人连忙下马，执敬之手，泣曰："我们遣人到宅，请你父子，不曾得见，一向遍访，并无消息。今日天教大恩人此间相会，又可以救数千人之命。"亲自喝退掘坑军士，唤石虎谓之曰："吾儿既有大志大略，休得挟记小忿，看我此大恩人分上，放免这残卒。"石虎见谢胥主为者已斩，兵士无预，乃尽释之，因问父曰："此何人也，父亲若是相敬之甚，亲自下马执手叙泣？"勒曰："你们年幼，有所不知。我姓赵，名勒，字世龙，蜀汉五虎将军赵子龙之孙也。因被邓艾袭川，我与汝伯等十人逃难而出，中途遭逐，身无盘缠，是此人父子留我等数月，供给衣粮，送我至酒泉地方，以避晋人搜捕。及到地方，又被夔安等劫夺赶散，我与汲桑迷失道途，不见众人，无处可投，只得转往他家借住。又半载，晋差访察过往行人，挨查汉臣严紧。是他用计，以车马送我至上党，流落其地。石大夫见吾非下流之相，收吾为嗣，改姓石氏，此实是吾之故恩人也。"虎乃亦向前谢敬，勒又指赵染、赵概曰："此乃吾之亲兄，汝之伯父也。"石虎遂请众并入三台，进郭敬衣冠，设宴叙伦礼之序。石勒假节署敬为上将军，管辖三台兵众，令其迎父为三台守。敬曰："父母俱亡，因为兵火，与兄弟流离至此，弟亦未知何在。"勒甚伤感，与石虎同回许昌，命虎攻掠下县，所向无敌。勒以为虎可倚任，待以嫡亲，令其镇守许昌，与郭敬相援，自引大兵复还襄国。将欲起马，忽细作报道："今有仓坦守将苟晞，欲取三台，占许昌，破洛阳，兹奉豫章王司马端为主，要合南阳王长安之兵，瑯琊王江东之旅，檄荀下、阎鼎、王浚、刘琨、王敦、李矩、张轨等兵，声言不日将出，先打三台坐洛三处。
　　
　　石勒听说，即合张宾议曰："苟晞举事，十有九成，若一出兵，必从此起。我今一去，石虎虽勇，其年幼而且忽，郭敬新统军马，未经大敌，皆非晞之对手，还当住此体探而行。"宾曰："先发者制人，后发者制于人。若待其兵少合，则我许邺先罹其殃，到不如将兵先往袭之，出其不意，可破彼矣。可令季龙公子带领孔苌、桃豹将铁骑五千先驱，吾弟二人，领兵一万接应，潜往袭彼，脱不能下，我等大兵陆续再进，定成功矣。"石勒曰："晞贼多奸，恐难卒制，况有汲桑之仇，未曾得报，时切在心。吾当与军师亲往伐之方可。"于是将兵分作三道，悄悄从间道而进，勿使晞知。
　　
　　元来苟晞气运将衰，已自改常，从杀汲桑退汉兵，又上表杀东海王，以为天下无敌，遂骄矜苛暴，旁若无人，设有少忤者，即便诛斩。尝决囚临淄河，淄水尽赤，惨酷不可胜言。时人呼为屠伯。旧辽西太守阎亨，致仕在家，闻晞欲兴晋室，亦往辅之。见其杀戮太盛，军民畏惧，乃进谏曰："明公居于乱世，欲效力恢复，不可残暴太过，当使天下之人有所归可也。"苟晞反怒其面斥己过，命将亨斩之。时从事参谋明预有疾在身，闻知此故，乃扶病入见曰："阎亨所谏者，乃天下之公，亦明公之福也，何反杀彼，以失众望？"晞转怒曰："我欲杀一匹夫，何害于事？汝乃扶病来阻制我也。"预曰："明公以礼遇预，预故以礼自尽，今明公怒预，其如远近之人怒明公，何昔先桀为天子，且以骄暴而亡，况今公乃臣属，可骄暴乎？乞明公且息是怒，思预之言为幸。"晞使人舁预回寓所，竟斩阎亨。于是众多愤怨，悉生异心，部下兵士往往逃出，散为盗贼，见石勒兵至，相率投入，告以其情。勒暗喜曰："老奸可破必矣。"传令催前部与诸兵速进。石虎闻此消息，笑曰："彼兵已无斗志，何惧老贼哉！"分付军士卷甲兼程而进，将近仓坦百馀里，苟晞方知。时兵将畏其残忍，多托故求请出守下县。晞点兵，只有老弱二万，即欲令其出城坚守要路拒敌，兵士惧怕，纷纷议曰："夏总督年老，只有高督护在此，无人冲锋，难与为敌。除非急召各县郡兵回，方可出战。"高渊曰："军令已出，焉可违忤？"众兵曰："望将军禀明其事，请主帅亲行，方有主意。"渊无奈，只得入告。未及进门，晞怒喝曰："贼寇临境，令你等出阻，我自有计。汝为将首，何敢迟误？"高渊曰："兵众见汉兵大破洛阳，惧其势盛，欲请主公督率大军亲出，始能退贼。"晞曰："非是兵怕，是汝欲要难我也。故违将令，迟误军情，挟主纵兵，罪不容逭，推出斩之！"即命绑下。老将夏阳闻知，急入谏曰："贼人临城，且自议敌，未宜斩将以失众心。况渊兄高润有功，麾下积多，望乞恕之。"晞曰："汝以为是伊戚故，不合吾杀，欲来阻我，我若翻转脸皮，连你俱斩，可速退去。"阳曰："今当用人之际，徒欲自张威福，息弃故旧，以损誉望，何能使众？"苟晞拍案大怒，曰："汝二人亲党勾结，思要排吾，若是留汝，吾事去矣！"即将夏阳驱出害之，并斩高渊。兵士喧噪不服，晞又索为首者斩之。众军一时奔散，无人向前听使。晞知人不为用，恐变生肘腋，只得下令慰谕，令其上城守护。副将明珠曰："趁贼初来，我与主公出城杀他一阵，若得挫其前锋，即可战守矣。"晞曰："日已将晚，且自守城，再作计较。"
　　
　　及至黄昏，前锋兵到，只有石虎五千人马。晞大悔曰："若知只是如此，依明珠之言，一阵可退其兵，是自失大计矣。"正欲整兵出冲，汉将张实、张敬又到，晞乃止。至夜半，石勒大军至，下令分门把住。苟晞闻知，亲自上城巡守，但是兵民稍有懈怠者，手自鞭之。于是相率偷坠下城拜投石勒。勒传令各门，是军赏留，是民赐给米帛遣还。民皆大悦，尽至城下，呼亲唤戚，声遍城下。苟晞见之，谓明珠曰："兵不服用，民心已变，似此奈何？"珠曰："只有且奔他郡，集兵来复，方保家属。"晞然之，暗集亲信家丁，装载眷仗齐整，往见明预曰："不听君言，致有今日。如此如此，怎生奈何！"预曰："非某一人知之，众人皆已久知明公有今日之祸矣！"晞曰："何不早言之？"预曰："阎亨进言而遭戮，吾荷宥而得生。夏阳上劝，身又受诛，再有何人敢来言者？"晞乃欷歔不语。预泣曰："某不幸而染小疾，不能共公图贼，负恩深矣。宜当速往他郡，合兵恢复，吾不能从，以侄明珠相护而去，奈何奈何！"晞乃走出，回顾三复，垂泪乘暗引众开南门潜走。早有百姓密又奔报张宾，宾亟入谓石勒曰："苟晞晋之骁将，智谋深远，非寻常比，只因过酷，军心离叛，我故得以逞威至此。今既逃出，必思来复，不可使其过江入关，以存祸根，宜速追除，方免后虑。"石勒慌召石虎、刁膺、孔苌、桃豹分江关、南北二路先发，再遣一兵随后接应，无分晓夜，务要追及擒获苟晞方止。四将得令，如飞即起，一夜驰一百五十里。次日，孔苌、桃豹追及于平乡，部卒尽皆奔散。明珠独力挡住，催晞疾走，珠被孔苌所斩。苟晞见状，大哭掩面，尽弃家小车仗而去。桃豹将兵围住，寻晞不见，二将又追，晞与相隔里许，马好宜脱，岂期步不能进。晞乃努力加鞭，越如絷绊。忽然蹄蹶马仆，慌忙拽起，默见无数冤鬼，披头散发，含血望面上乱喷。晞大惊，勒马望侧道而走，已被孔苌逼至。二人接战数合，汉兵士多，一齐围上，遂被所擒。苌召桃豹押其家小车仗，一同转至仓坦。吴豫后兵乃住，俱入城中，送晞见勒。勒使之降，晞不应，勒命锁之，一日夜不与饮食。次日，复召苟晞入问可否，晞见豫章王司马端在侧，因勉强从顺。石勒授晞为司马。越二旬日，晞盗厩马逃遁，牧夫总兵追获，擒转见勒。勒曰："你为兖州太守，再为青州刺史，又破公师藩，复为邺都牧，总督青徐兖豫六郡诸军事，况洛阳急而不之救，为臣下而逼死东海王，擅据京畿密迩州郡，视君若无，残酷违谏，诛戮大臣，虐杀士民，一日不杀人则心不乐，此何谓也？今国破不能效节，家亡不能守义，吾惜汝才而贷以不死，授职委用，又欲逃去，将安所为？"晞无言可对。勒命斩首悬竿，暴尸于市，以彰残酷之报，并诛其家小十馀口。后人有诗叹曰：
　　
　　酷吏从来失众心，苟筼忍杀罹屠名。莫言残下无阴报，天道昭昭放几人。
　　
　　
　　
　　第九十六回  石勒谋并杀王弥
　　
　　话说石勒自斩苟晞之后，奄有许、邺、仓坦、三台、襄国之地，又有江汉，兵威甚盛。时汉车骑将军王弥因先入洛阳，与始安王不合，退屯汲郡，亦有自霸之心。部下大将徐邈劝弥入朝吊讣，拜贺新君。弥叱之曰："玄明吾之同辈，才不及吾，功不及吾，谋弑太子和而窃位至此。吾当与石公自居此外，汝是何人，知吾事也？"邈不忿，是夜叛去。弥怪邈，欲追斩之。忽报石勒攻下仓坦，擒斩苟晞，中州半为他有矣。弥见报，心甚恶之，恨力不能与争，又惧勒强谋己，乃以书佯贺石勒，就说其自霸，与相声援，使人送至仓坦。书曰：
　　
　　近者公获苟筼，何神速也！弥不及多矣！今闻新主荒淫残虐，诛杀勋旧，明公正当整翼中原，大振功业，弥愿附翮前驱，共救生灵。若使以弥为左，筼为右，天下不足定也。愿公留意，幸勿以弥为妄。
　　
　　石勒得书，问于张宾，宾曰："王公位重而言卑，其意必有所谓。"勒曰："莫非有图我之心，故谦退以骄吾乎？"宾曰："是欲自霸，妄害心而权相倚援也。"程遐曰："吾观王公外似相亲，而内实相忌，不两容之意非无也，亦宜防之。"正议间，忽有友人自平阳来，言："新君继位，以为明公与车骑不去朝贺，好生嗔怪。"勒曰："新君比先帝何如？"对曰："大不相像，新主荒淫骄暴，上谏者悉被诛戮。杀大宗正呼延晏、呼延攸、侍中刘乘、西昌王刘锐。酒后淫杀无辜，不可胜纪，勋旧大臣多不得其死。"勒叹曰："直如此惨酷之甚！吾恐一朝获罪于朝，则半生辛苦，不够片时，即成韩彭之虚幻矣。今何胡可入觐乎？"张宾曰："吾等推念故旧，理宜入朝拜祭先帝，庆贺新主。眼见戮亲杀戚，若此无仁，何况外人乎？今且只宜驻扎于外，毋失臣节便是。若有调用，则奉诏命，如来宣诏，只是莫逃。宁作翔集之鸟，免为蹈汤之鸡。"勒曰："若然，退还襄国，以为根基，方可存扎。"张宾曰："不然，今在嫌疑之际，未可妄动，若一移兵北去，王飞豹中起，许、邺皆为彼资矣。弗若权守邺城，先并王弥，又作道理。况此郡曹魏旧都，吾今营建，亦不为弱。"勒曰："蒙军师推爱指教，足见故旧。但吾祖秩在汝先公之右，吾今齿在军师之次，实不敢当。"宾曰："福有重轻，不在年位之上下，大人天禀在吾先也。"
　　
　　勒深谢之，谓众官曰："今云都此自图，但少贤才辅佐，理治百姓，恐似往趋东失西，不能固成事业，徒贻笑后耳！"郭敬曰："故人知此地有晋东莱太守赵彭否？此人忠谅多智，抱济干之才，隐居林下，何不遣人召之，以资政治。"张宾曰："吾亦大知其名，但不知可屈致否？"勒曰："试往请之，以观其意。"使人去寻，彭乃就见。勒署其为本郡太守。彭泣拜曰："臣昔策名晋室，曾食其禄而叨其荣，预知晋室宗庙，鞠为茂草，如洪波东逝，人不使之逆流而转矣。在明公正当应符受命之秋，臣等正宜攀鳞附翼之日也。但臣乃亡国馀生，今复欲失节背主，而明公焉可用此不忠之臣哉？此臣宁请诛戮，实为明公之所不敢之受也。若得赐臣馀年，苟全一介之命，以成区区报主之心，明公再造之恩，当铭感于易世矣！"勒乃见其守忠诚恳，与众叹曰："吾正欲思干好事，岂可威挟此人而取暴名乎！"乃赐与衣冠，谢而遣之，录其子为从事。徐光进曰："屡见将军旌旗所指之处，人民虽服，而衣冠之士靡肯改节俯就者，盖未尝有以大义进退故也。至如此贤臣义士，将军当以汉高比拟，师而事之，使斯辈得遂四皓之志，表其扬之，所谓君臣相知，亦足以成将军不世之高名，何必欲其为官，强为之臣乎！遣之似非敬礼，宜厚恤之。"勒大悦曰："先生之言，可谓成事之论也！"即备绵帛布粟，以安车送彭归宅，以其子赵明从军参事。诸将称赞石勒全臣节之道也。
　　
　　王弥在汲郡，闻知石勒在邺营建，求贤礼士，有不臣汉之心，密遣参谋刘瞰之弟刘攴，持书暗约青州刺史曹嶷与共攻石勒。不期刘攴中途为勒之游军所获，搜出其书，呈送于勒，怒欲起兵攻弥，忽报："有活贼陈午，兵犯蓬关，杀害百姓，肆掠其毒。"勒乃斩刘攴而秘之，暂缓征弥，引兵直至蓬关去，而收陈午，张敬将前锋。陈午逆拒三战，皆大败，遂被勒所围。贼中谋士李头，知石勒兵盛难敌，乃与陈午计议，说遣有胆略贼夥虞精投石勒营中请降，间说石勒曰："明公乃天生之神武，当平定海宇，且四海士庶仰属，明望济极于涂炭，今有人之忌公，将欲与争许邺，而公不图，反来攻我曹流。我曹乃公之乡党也，得食乃止，非敢过望者也，终当奉戴归诚，以为编氓，今何不及早定大事，而亟于蝼蚁，反用心于劳力乎？"勒犹豫，遣出计议，忽来报："王弥叛将徐邈，勾引刘琨之侄刘瑞共攻王弥，弥与连战数日，反为刘瑞所战败，今遣使命来此求救。"石勒曰："吾已行兵至此，正宜扫尽乱贼，何暇于救彼哉？且吾尚欲如此，以断后患。"张宾曰："不然。陈午小竖耳，一将制服成擒者。王弥人中之杰也，与吾等外亲而内疏，明公可曾见昨日之书否？今天赐此机会，使刘瑞幸胜而令王弥以兵归我也，使彼知吾已获刘攴，又焉敢问吾求救乎？且天与不取，反受其咎，亟宜弃陈午去救王弥，将计而就计，于中图之，两全其美也，不必迟疑。"勒喜而从于虞精归寨，令其不许扰害百姓，移兵望汲郡而去。途中密问张宾曰："此行计将何出？"宾曰："若刘瑞遁去，则亲往相见，接贺之际，一鼓执之，出其之不意，彼必无备；若刘瑞不走，则收刘瑞，然后设宴请弥庆贺，席间擒而戮之，则明公保无后患矣。"勒曰："军师之言甚美。"乃催兵疾进，直至汲城境内屯扎，截住刘瑞之后。
　　
　　瑞等欲退不能，即使徐邈拒定，王弥自引兵马迎勒。勒使石虎出战，十合之中，刘瑞被石虎一刀挥为两段，馀军尽奔散，徐邈听知，遂弃王弥而走。诘旦，石勒遣人送刘瑞首级并书一封，请王弥贺平刘瑞之喜。弥得书思不能决，与众商议，从事张嵩曰："石勒狡悍之贼，张宾诡谲之徒，明公若往，倘有孙峻、专诸之变，将何以应之？"弥曰："彼既远来救我，焉得不从他请？"参谋刘瞰曰："今石公为我破敌，只令我们设宴酬他，岂有反行之理？且来甚速，其中必有谋也，切不可往。弗若以书回谢，言容我先请上党公谢劳，明日叩营拜谢，方敢受惠，则无妨也。"弥曰："彼今势盛，既有相召，焉可拂意？若以书回，起人疑忌，反致不美矣。"瞰曰："无过招饰不赴之意耳！"弥曰："不可，石公料无他意，且孟孙、文翰与吾患难相恤，岂非欲见共论新君之事乎？"乃命王如守寨，王迩守城，自带十馀人，亲至勒营相见。致谢礼毕，勒等共坐，谈议新王聪并先帝渊，各各叹息。酒至数巡，又言徐邈逃去之事。弥出席把盏，称谢石勒。勒顾孔苌，苌会意，挨出执壶上酒，及弥拜揖未起，苌自后跃上一刀，砍倒于地，弥欲挣起，桃豹又至，遂被所斩。勒整兵严伍，令诸将将弥之首招安弥众，曰："今奉汉主之诏，言王车骑受国重职，不觐新君，不与先帝挂孝，怀不臣之心，敕吾斩之，馀皆无预，不得妄动，违者以抗旨论，夷其三族。"兵皆不敢少动。王如见之，惧身遭害，乃带本部五千人马遁走，欲回平阳面君，被徐邈以兵邀阻，如不能敌，奔襄阳路而去。路上乏粮，遇王璃，结为兄弟，权同落草。王迩知之，亦弃城逃避。王逵与张嵩、刘瞰扮作平人，走回平阳，奏知汉王。
　　
　　汉王聪新立，知勒兵强，又并王弥之众，其势愈盛，思难加兵问罪，惟下诏责勒曰："王车骑国之元勋，有功无过，朕且不得而诛，大将军何专罔之甚也！"石勒见诏，心稍安，乃使人上表逊谢，及将王弥约曹嶷之书与图己之情，具由申明汉主，汉主聪亦无奈何，反下诏改署石勒为镇东大将军幽州郡公，都督幽并二州诸军事。勒受命，遣前锋将军张敬、左将军伏封，攻掠豫州诸近县，皆下之。至临江而还，屯于葛坡。降诸楚夷数处，晋人畏之，不敢征讨。
　　
　　话分两头，且又说石勒、刘曜有事于中州，荀藩、阎鼎奉晋秦王司马业于密县，得以稍聚兵粮，移檄远近。使至长安，南阳王司马模见之，大哭曰："怀帝以为太傅越横暴专政，命吾聚兵关中，以防不测。今日国家遭此大变，吾不能救，死有馀愆矣，有何面目下见先帝诸王乎！"大将淳于定曰："事已往矣，悔亦无用，且国中不可一日无君，宜差人往密县奉迎秦王来此，立以为帝，然后再议恢复。"模从之。乃遣抚军将军王毗、长史刘畴南趋汝颍，以见藩、鼎。藩、鼎大喜，即命李昕当前锋，与毗等保秦王上长安建都。使人至荆州，召周顗辅佐。顗劝鼎南迁过江，以就瑯琊王。鼎不肯，顗亦不赴，遗书与荀组，道以关中利害，藩、组叔侄至中途皆遁往荆州，与顗共议。阎鼎责骂愤进。刘畴亦将粮车叛去，鼎怒，与李昕追斩刘畴，复取粮仗，遂与众以牛车乘秦王，自宛趋武关而行。途中频遇山贼，战无宁日，士卒亡散殆尽。将次蓝田，鼎粮之使王毗往雍州太府贾疋处告厄，疋乃率其大将梁纬、梁综赍粮护送，以至长安。时有玉龟出于灞水，神马鸣于咸阳，南阳王乃奉秦王建位。设坛告祭天地、宗庙、社稷，定号为建兴元年，称愍帝。帝名业，字彦旗，吴王晏之子也。既即帝位，加阎鼎为大司马，总理军事；贾疋为征西将军，随朝参赞；以始平太守麹持领雍州刺史，取京兆太守索綝为尚书左仆射，梁综为辅国大将军，梁纬为镇国大将军，旧守长安老将糜晃为保国大将军，淳于定为护国大将军，王毗为保驾前将军，李昕为保驾后将军；以南阳王为大司徒左丞相，都督关西诸军，总理国政；以瑯琊王司马睿为侍中右丞相，都督陕东诸军事。颁诏与睿曰：
　　
　　朕以冲幼，纂承鸿绪，未能枭殄夷凶，奉迎梓宫，枕戈烦冤，肝胆抽裂。前得魏浚表，知王帅先三军已据寿春，传檄诸侯，协齐威势，想已渐进将达洛阳。今凉州刺史张轨乃心王室，连旗千里，兵已到陇，梁州守张光亦令巴汉之兵屯于骆谷，骁勇云集，将欲恢融六合，奈未有总摄，勿克奋举，筹思主之者，其在王也。今拜王为东路统制，维持晋室，宜当追踪康光，以隆中兴可耶。
　　
　　瑯琊王司马睿见诏，北向涕泣而哭。即日具表，差使臣上长安贺帝，下令祖逖、周顗谨守边关，严备江淮。晋愍帝得表，以为瑯琊王有经略中原之心，遂移檄各处，集兵积粮，以图恢复洛阳。有人将此消息传上平阳，与北汉知道。汉主刘聪乃召诸臣议曰："晋立愍帝，欲图恢复。知吾刘曜、石勒新下洛阳，尚在中州，恐其先事山右，亟宜备之。且关家、呼延兄弟皆丧，必须召回曜、勒，免被晋侮。"姜发曰："陛下所见亦是，彼虽未即动兵，吾亦取回始安王等，别有用处。"汉主乃下诏宣召二人。石勒上表，以为祖逖屯兵寿春，吾等未敢妄动，推故不赴。又以书与刘曜，劝其西还，以备晋兵。刘曜得诏，又见勒书，乃留赵固督兵一万镇洛阳，回书与石勒，留兵许邺共援赵固，自率大兵五万，径回平阳，入朝拜贺。汉主慰劳已毕，乃赐坐，与众议曰："朕父子并诸故旧大臣，用尽心力，历数十年争战，方能克取洛阳，意欲再平幽并，夺取关中，以成一统之业。不期司马业又立，反檄各镇，要复晋家天下，倘一被其取转，则我汉兵半世辛苦，到此又成虚话矣。诸卿有何战守良策，各宜陈之。"姜发曰："晋帝初立，虽举此意，兵亦未易卒合。且江东有兵，又只惯于舟船，弓马非其所便。河西幽并各大镇诸侯，各怀自霸之心，勤王赴难尚然趑趄，况调使征战，肯即至乎？但雍梁、关中、秦陇尚有强兵数十万，将为吾患，若使乘其初立，得一良将，帅兵径趋长安，捣其巢穴，倘获克取司马模，则西北悉皆宁矣。"汉主曰："石勒兵雄，见在许邺，镇压中州，不可轻调，以起南兵之瞰，王、关宿将，威能骇晋，又皆丧矣。朕思英雄非昔，何可远出长安，而徼难建之功乎？"只见始安王刘曜大言曰："旧将虽然亡过数十员，后进英雄亦不少，大兵全盛，锐气正强，何须过虑？臣虽不才，愿提一旅之师，直捣长安，保为复擒晋之君臣，以绝后患。"后人看到此处，以为晋之君臣虑浅，庸才初立，即欲颁诏恢复，反先惹出祸苗，以致长安不得安宁。有诗一首叹曰：
　　
　　晋室君臣智欠深，一枝未稳妄征兵。诏书才出先招祸，酿得关中不太平。
　　
　　
　　
　　第九十七回  刘曜一打长安城
　　
　　晋愍帝建兴元年，汉主刘聪嘉平三年，成主李雄建平十年，北汉主闻知长安再立晋帝，要图恢复，乃先议以兵挠攘长安，虚其根底。当有龙骧大将军刘曜，愿将兵马侵晋，汉主大喜，即授曜为征西平晋大元帅，以姜发为行军谋主，姜飞、关山为前部，刘景、关心为中部，老将黄臣、黄命为后部，率领二十员新将靳文贵等，引兵十万，差世子刘灿为监军，刻日离平阳，直望长安而进，所过州县，望风归附。飞檄报入长安，南阳王听言大惊，奏知愍帝，帝聚众官议曰："朕今冲幼，蒙卿等推戴，立为晋君，以主宗社，坐犹未稳，汉寇又至，事将奈何？"司马模曰："臣受先帝所托，聚兵关西，已得大将淳于定、淳于安、吕毅、胡崧、陈安、张春、王因，又有旧将糜晃、雍将梁综、梁纬，大兵数十万，足可以退贼，陛下不必忧虑。"亲将长史都尉陈安曰："今仆射索綝、治中鞠允、征西将军贾疋俱往各处招兵，趁贼未到，亟差使命四出，催其将兵分头犄角，以张声势。可令一将把住峣关，汉兵虽有百万，亦不能飞过此处。再着一兵守住蓝田，则长安稳如泰山矣。"南阳王、愍帝听言大喜，问于陈安曰："谁人可去把守峣关？"安曰："诸将要在此处操兵备战，只须副将军王因，带人马五千前去，将各处小隘口叠断，足可守矣。"南阳王重赏王因，令其连夜疾发，把住关津。因至关，命采木石，将要处尽皆塞闭，只留关上大道，严设鹿角，以兵大张旗帜，列栅守住。
　　
　　汉帅刘永明引兵连旗数十里，坦然而进，将至峣关，探子回报："关上有兵守把，不容我过。"刘曜听说，下令住扎，自与姜发带众将乘马去看。只见山关峭壁嶒嶙，走兽亦难驰越，隘路上旌旗布满。曜曰："此关若是之险，守将如此之严，飞鸟亦不能过，况于兵马乎？"姜发曰："且自打听关将智勇如何，又作道理。若是勇夫，则以言激战，用奇计破之；若是智士，则以诡道绊而取之。一面令人访拿土人，脱有能知小径者重加赐赏，使为向导，或可破也。若只五日内过得此关，则长安可破，迟则救至，胜败难定矣！"曜曰："设彼只是坚守，虽楚项再生，武侯复出，亦难卒破天险，五日焉能得过？"正议间，拿得土人三四个至帐。曜命赐与衣食，唤入安慰，问其备细。土人曰："昨日来此守关之将，乃蜀中逃难之人，姓王名因，只有五千人马。隘路上皆是叠断，虚插旌旗，只是险而难过耳。"发曰："有何小路可过此山否？"对曰："只是西边山腰里，有樵径一条。树木虽无，争奈崎岖，不能成路，仅容一人，峻处还要攀藤附石，拄杖而行，一日工夫方到关后。"姜发听了大喜，乃将土人拘养军中，与曜密议曰："大王有所不知，此王因乃王密之子，他父随吾先君沓中屯田，职掌书记。此子与吾弟同年，曾结拜为兄弟，乃益州忠臣王累之孙也。只须吾弟一人前去说之，彼必投降，不用动刀兵也。"始安王听言大喜，曰："若得成此大功，当奏请军师为右相矣。"发令姜飞扮作逃难客人而去。关心进曰："人难逆料，未知其人心腹何如。倘其中有为晋副贰在内，连存义恐被所算。某兄弟二人，愿请半夜起身，从小路越岭而上，伏于关后，倘有不从，即便杀下，擒住王因，可得峣关矣。"始安王曰："倘守将以兵把住要路，山径险窄，进退两难，岂不有误？"关山曰："彼道关上只有五千人马，某只须精勇百人，悄悄随后而进，管取成功。"于是与土人鸡鸣而起，觅路去了。
　　
　　天未明，姜飞装作客人，单马偷到关下，叫曰："某是关中人，经商在外，因汉寇骚扰，逃回乡土，伏乞救我。"守关人报知王因，因令兵士看明："若是一个孤客，放他入来见我，务要搜检明白。"兵士叫上验过，带见王因。姜飞故意伏地，因令抬头，恍惚认得面善，又见飞身材凛凛，状貌堂堂，不像客商模样，乃叫兵出守关，亲自下座来问曰："汝非商人，吾似相识汝者。"飞曰："兄长今日威风赫赫，忘却向日之情也。"王因连忙扶起，曰："公子今从何来？早不通报姓名，使弟得此重罪。"飞曰："须尽去近侍告知。"因曰："此数辈乃吾腹心亲故，言亦无妨。"即亦皆使出外。因乃再拜伏罪曰："兄长一向都在何方？前者赵廞作乱，闻二位公子在彼助他，小弟寻来相劝，不想二位复从高蹈，我心甚喜。及后李特谋杀赵廞，蜀中大乱，我乃避出关中，后从张光刺史奉诏攻长安，败绩，乃就居长安。今为副军将军，来此拒守汉寇，不期得见兄长，是乃天日复明，三生大幸，富贵即在此起矣。吾当奏请筑坛拜将，以取封侯也。"飞曰："弟言差矣！吾乃晋之仇敌，汉臣入晋，何言富贵在迩？吾有一言劝弟，弟之富贵，当胜此万万矣。今平阳汉主，乃后主之孙刘聪，先汉主乃刘璩也。弟父子在蜀，曾食汉禄，为主簿书记，与吾父同受武侯付托，各宜尽忠辅汉。不想后主暗弱，黄皓专政，致失汉业。刘王子起兵复业，今我官封西平侯，令与关山为前部，领兵来攻长安。因为贤弟以兵守此险隘，不能前进，故冒死来见故人，贤弟肯念八拜之交否乎？"王因曰："兄欲何如？况我亦受人之托，岂可背主求荣乎？"姜飞曰："鸥鸟恋恋，不忘其情，以为曾为之主也。今吾等辅汉，是怀德而事故主，汝之向晋，是弃恩而事仇敌，大丈夫岂不明此去就乎？且今晋之气运，东西瓜分，南北窃断，焉能复振以匡前业乎？"王因被姜飞道了一遍，无言可答，低头半晌，乃问飞曰："兄欲使弟何如？"飞曰："贤弟若肯念取故交，同归旧主，出入一家，方见死生骨肉之契。如其不从，就此缚吾至长安请功，以取富贵。吾则不敢下关，再见刘皇孙矣！"因曰："是何言也？弟何有不从兄谕之理乎？但恐后人唾骂耳！请兄下关，明日亲来攻打，小弟引兵出战，兄可诈败，待我从来追赶，令一将把吾截住，杀上关来，以掩吾相通之失，即过峣关矣。"飞听之，遂复下关。
　　
　　关上小兵曰："适此客人欲过关避难，今何又出关外，莫非汉寇与将军有故，来此作奸细者？我等当与方旗总言之，以防王因之变。"方璧乃入见王因曰："适此逃难之人，先前怕不放他入关，今何见了将军，又复下去，将军莫非有私乎？今晋朝被胡汉窘辱甚矣，乞将军怜之。"因曰："汝等何多疑也？明日若有兵来，我当率兵下关，杀与你众人看着，以见我之忠心。"方璧退去，与众曰："王因必有所私，吾当在关防之。"众曰："本管之言甚善。"议定而散。次日辰牌，姜飞引兵三千打关，刘曜亲引精卒五千，准备上山。黄臣、黄命引兵一万，伏于中路，候截王因。因见飞到，召方璧一同引兵下关退敌。璧曰："未可！将军分兵一半，先冲下去对敌，战到中间，吾却再杀下来助你，方可败贼。否则汉将勇者多，且只紧守，待其自退。"因曰："不然。我等下去杀他一阵，以试强弱何如，若其果强，收兵上关紧守未迟。"乃命军士拴束，尽数杀下。方璧不肯，留兵二千在后，密谓兵等曰："王因此去，好歹不上关矣，我众不可妄动，只是仍旧把住为上。"于是闭上关门，放下鹿角。王因下关，列开阵势。飞恐关上人认得，使靳文贵出马。二人恶战上三十馀合，文贵佯败，跑马而走，王因挺戟追赶，汉兵望风逃窜。不上三四里，两边炮声震起，两枝精兵杀出，把王因截住。刘曜听得炮响，知是计中，即便引兵杀上关去。关上擂木炮石抛下，不能少上。两边相持过午，只见关山、关心已到关后，听得守兵呐喊斗战，后面无人守把，二将乃当先攀葛而下，勇士百人，鱼贯竞坠，密自关内杀出，一剑砍死方璧，兵皆奔散，望关中而走，刘永明遂得上关。
　　
　　败兵至长安报知消息，南阳王大惊曰："失了峣关，贼兵已入平地，何以御之？"陈安曰："峣关虽失，蓝田还可以守。急命振武将军淳于定、镇威将军吕毅，以老将糜晃统之，去把此要，汉寇尚可阻遏也。"南阳王急召三将，引兵五万，径往蓝田关守把。晃至，扎寨才毕，汉兵前锋已到，知晋有备，乃住军布阵索战。糜晃亦点兵整伍以待。只见汉阵中刘永明出马打话，头戴金盔，身披金锁甲，骑紫骝马，捧青铜鞭，左有关山，右有姜飞，两边黄臣、黄命、关河、关心，一班摆列。糜晃亦与淳于定、吕毅、王毗、李昕、阎升等出阵，遥谓刘曜曰："汝等三番寇我洛阳，扰我百姓，念汝是汉世苗裔，不行合兵剿汝，我主之恩大矣。汝等贼心无厌，又来犯我长安，将谓我兵无剿贼之能也？好好退去，可免诛戮，若迟时刻，雍梁、幽并大兵俱至，片甲不留。"关心听言，蚕眉倒竖，手轮大刀杀出，淳于定亦舞刚刀接住。两匹马一来一往，两把刀一上一下，直杀得眼中火出，口里烟生，前后约有四十馀合。淳于定刀法将乱，吕毅、王毗看见，一齐冲出助战。关河向前敌住吕毅，王毗一马径前，夹攻关心。姜飞见关家兄弟俱出，乃挺枪杀过晋阵，阎升舞叉接战。关山见众战乱，亦挥大刀掠阵而进，糜晃、李昕出敌。晋汉诸将混战于蓝关之下，直杀得滚滚红尘连四野，腾腾杀气起千寻。约有二三个时辰，错杂乱窜，不分合数。王毗之弟王畋欲来夹攻姜飞，被飞奋怒逼进，大喝一声，生擒过马。吕毅弃关河来夺，被河随后赶上，一刀砍于马下。淳于定知敌不住，脱身而走。关河拍马拦住，定慌轮刀接战，又遇关心并至，亦被所斩。糜晃撑持不住，退入关中闭守。王毗、李昕与汉将战至日晚，被众逼紧，慌至关下叫门，晃才开关，关河、呼延胜、姜飞三将，与王毗一混，俱冲进关。糜晃、昕、毗遂弃蓝田，奔回长安而去。
　　
　　汉将见日晚，亦不追赶，将兵扎下。只见刘曜、姜发大兵俱至，设宴庆赏诸将。曜曰："今我兵一战而得峣关，再战而下蓝田，兵威已振，晋人落胆矣！明早急追糜晃，莫使入城，则长安易破也。"次日，关、姜等整兵追赶，糜等不敢逆战，迤逦而走，汉将趱程而进。看看将及，王毗、李昕曰："贼追至近，长安还远，若不死战，悉被所掳矣。"乃回马扎住。关河等到，两家混战，晋将力弱，将及垂败。正在危迫之际，却得西凉救兵赶到，大将北宫纯横斧跃马敌住汉将。姜发见救兵大至，恐众有失，乃命鸣金收兵。北宫纯见其罢兵，遂保糜晃等夤夜奔入长安。刘曜等住扎一夜，次日将兵分作二路，进攻长安。糜晃进城，次早入朝见帝。帝曰："卿等出守蓝关，何又回至此？"晃曰："臣到彼处，立脚才定，守扎未备，汉兵即到，攻打甚紧。臣恐被破，与众出敌，谁知汉将猛勇，生擒王畋，复斩吕毅，兵势遂败。淳于定、阎升皆被所杀。臣与王毗死拒蓝关，当不得四面攻击，关破被逐，险遭贼手。却喜西凉兵至，北宫纯努力向前，救得老命，逃来见圣。"南阳王听奏，顿足大惊曰："似此贼势猖獗，焉能退敌？"晃曰："且宣北宫纯上殿，与众将共议退敌之策，免使胡寇临城，以骇都民。"南阳王善之。帝乃降诏，宣北宫纯等上殿。纯朝拜讫，帝问曰："卿等勤劳远来救援，忠可尚矣。今贼如此之猖，卿有何策可退？"北宫纯曰："贼势已振，一时难退，趁今未到，降诏四出征兵，以为外援，臣等谨守城池，以为内固，然后看紧慢而行方可。若欲仓徨出战，恐未易胜也。"陈安曰："此谋极当，速宜发使。臣等点兵守住，贼兵远来，粮必不继，延挨月日，自可破退也。"正说未了，一片炮声震动霄汉，刘曜将兵已到，把城围住。未知晋主与南阳王如何对敌，后人有诗叹曰：
　　
　　汉兵数万寇长安，关一战破蓝田。堂堂大国遭胡掳，须信荣枯总在天。
　　
　　
　　


　　第九十八回  索綝会兵破刘曜
　　
　　晋愍帝被汉兵连破二处关隘，知难退敌，乃从北宫纯、陈安之议，下诏征兵。使命才出，刘曜兵马已到，分四门将城困住，每日攻打。陈安等守战亦严，一连相持半月有馀，不能得下。汉兵恃骄懈怠，攻城之兵多不披甲，队伍不整。陈安在城上见其行径，乃告禀南阳王曰："汉兵见我不出，懈怠极矣。奈彼安营四处，难以尽破，不然可以出兵劫寨，胜彼必矣。"南阳王曰："卿既有此奇略，巴不得彼兵各立，但能劫中二寨，擒斩魁渠，则皆走矣。纵彼赶来救护，我等自可收兵入城，何足疑惧？"陈安信之，乃与北宫纯商议，打点齐整。挨至二更以后，汉营灯火尽灭，北宫纯曰："此乃汉贼寻败也。"遂开城门，悄悄而出。北宫纯与同八健将，直取前锋关山、姜飞之寨；陈安、王毗、李昕、梁综打刘曜之寨；糜晃将兵五千候门，以放出入。两军偷近汉营，一齐呐喊杀入。刘曜乃是好酒之人，与刘灿尽饮而卧。刘景见有兵到，急忙披挂，叫醒曜、灿。二人挣起披甲，陈安等已冲入，汉兵士仓卒而斗，大半无盔无铠，被晋兵杀得交横乱倒，且又自相混杀，血溅地湿。刘曜、刘灿虽勇，奋力交战，奈是醉心饿腹，眼目朦胧，弗能斩将，只是混战。姜飞、关山、呼延胜等亦被北宫纯劫入大寨，不能来救。喜得八将抵敌关、姜不过，只有北宫纯一人英勇，止折兵士。刘灿、刘景战久，被陈安、张春二人勇而善战，抵敌不迭，却得关河、靳文贵赶来救应，暗中撞遇陈安。安挟双戟冲战，思刺关河，奈乎晋运不振，陈安被关河一刀砍破马头。陈安落地，乘暗步行而走。北宫纯在西寨厮战，又被南门黄臣、黄命杀至。北宫纯料难尽胜，乃抽兵望城中杀转，正见陈安走至，纯命取马与骑，复至东寨，约合张春、王籵、王毗、李昕等，皆退入城。刘曜知西寨亦被所劫，两边计点人马，共折万馀。曜怒甚，即挥军兵将城围住，日夜攻打，不许歇息。城中人挑砖运石，老幼寻觅，不胜其苦。
　　
　　将又半月，百姓不得樵苏，柴米渐艰，怨声鼎沸。陈安又与北宫纯议曰："今贼攻城月馀，外援不至，内民生怨，还当出城杀他一阵，倘获退贼，夫可谅也。"于是晋众分门突出，意欲大杀一阵，反被汉将呼延胜砍死王毗，关心立斩李昕，姜飞刺中大将淳于安肩膀，陈安等败走入城，自此再不敢出，只望幽并雍梁救援，并不见一处兵至。将至两个月日，城中困极，饿死满道，仆尸枕藉，肉被窃食，白骨盈途。汉兵亦死三停之一。王因入禀始安王曜曰："长安城垣坚固，非比别郡。今围六十馀日，人民饿死将半，我军亦损什三。且糜晃老练虑远，北宫纯勇而从谏，陈安多智善战，张春亦有谋略，协心守御，实有馀力，一时难下。大王久顿坚城之下，倘有救至。则我反受其咎矣。臣请往说南阳王，使其出降，以救一城百姓之命，王意以为可乎？"刘曜曰："我固愿之，未知晋肯从否？"因曰："试行之，看其何如，又作道理。"曜使之去。王因至城下叫门，陈安放入，问曰："吾举汝出守峣关，欲你干功得授重职，为何通寇，致失要隘？今来何干？"因曰："同将军至南阳王处，有话相禀。"安曰："我要守护城池，且送你到南阳王去见，我再来相会。"乃着军人伴去。因至王府参见，南阳王曰："卿自峣关失守，一向在于何处？"王因曰："小臣不才，被汉将关山、关心直越西山无人之径，致失峣关，有负大王重托。及二关获臣将斩，有故主姜飞认得，免吾之死，收于部下。臣今逆见城中百姓饿死，三军厄极，特来见大王耳！"王曰："汝来见我，将有何议？"因曰："欲劝大王出见汉将，与之讲和罢兵，以救一城军民之命。虽云臣之魍魉，实亦大王阴德。不然，一旦被其攻破，玉石难分，悉皆齑粉矣。"王曰："诏书四出，不久救至。汝是孤之旧人，何得辄便使孤屈膝夷虏耶！"因曰："大王有所不知，奉诏之使离城未远，悉被汉兵所获，故此彼将城门紧困，阻吾使命再出耳，那得有兵来救？"南阳王太息曰："此天不祚晋，致误大事也！汝且出去，待吾商议回话。"因曰："臣实不敢干冒，但大王恕臣死罪而采之，幸甚！"乃谢而退出。
　　
　　南阳王先召众文臣至，以因言告之，众曰："王因虽是为汉作说，亦甚有理，今城中困极，百姓更肉而食、易骨而炊，焉能保其无变乎？若使一旦开门纳寇，反为不美。"王因有亲友张琼见为秘书丞，亦乘便说南阳王曰："昔日我兵入川，汉后主听谯周之言，出降邓士载，愿保无害百姓，故今子孙又能中兴以成事业。大王宜当仿彼，再图恢复，勿使变生肘腋，祸起萧墙，徒致后悔。"南阳王曰："言虽有理，但吾负重罪于先帝耳！"琼又曰："事有经权，势有常变，今我晋数当阳九，大王一人恐不能独撑，臣故劝王便宜行事，恤军民之命，以贻惠泽，为日后之用。"南阳王不能主意，复唤陈安问之，安曰："大王立见何如？"王曰："欲待斩因不从，只恐军民心变，城不能守，徒为所掳；欲待从彼，又恐挫损大国威名，玷辱祖庙，徒遗后笑。"陈安曰："吾观众官之心，畏汉者多，虽欲相与持守，恐无斗志。王既言此，不若将计就计，先遣王因出去回话，言城中饥饿已极，百姓难以存活，今听所劝，情愿出降，但乞不要杀戮，令其解围入寨，少宽收拾。若是刘曜听允宽围，一面收整兵马库藏，一面先送降书，以安其心。然后我与阎鼎、胡崧、糜晃保护帝驾与大王家眷，张春、梁综、王毗保护车仗，漏夜逃至上邽，以就粮食。再下诏命与贾疋、索綝，整合兵马，复取长安，此为上策，否则必有内变。宜使张琼先去，不可挫过机括。"南阳王曰："此计似妙，但恐贼人嗔怪，遣兵追袭，两头俱失。依吾之见，待孤同张琼亲诣贼营，卿等尽忠义保驾出奔，共图恢复，方保无追袭之虞也。"陈安曰："大王乃一国之主，主者去，臣等焉舍？"王曰："孤今年老无能，以世子家眷托卿与胡崧、张春三人，倘能复取长安，再安宗庙，孤死九原亦瞑目矣，不必相念。"乃入内与诸妃嫔儿女泣别，齐整辞拜愍帝，遗书索綝、贾疋，托以后事，同张琼引亲随数十人，持降书图册，出城诣营投降。王因候报，刘曜大喜，亲自下帐迎接，待以上宾之礼，设宴厚款，以钓晋臣。
　　
　　是夜，陈安、胡崧、张春保护南阳王子司马保并家眷、库藏在前，阎鼎、梁综、王毗、北宫纯等保愍帝在后，留老将糜晃守城，悄悄开门奔往上邽而去。汉将呼延胜得知，引部五千追去，喝曰："汝等欲逃何往的？"其兵答曰："我乃西凉救驾兵马，今南阳王与皇帝欲降汝国，我等不忿，逃回原镇去的。"胜曰："既是西凉兵马，为何夜走？"只见北宫纯断后，挥斧出曰："保驾无功，吾故夜行，汝可认得果是北宫守善乎？我今善去，汝若要阻，有战而已，和你并个死活，以表英雄。"即便连声催战。胜知南阳王已投大寨，乃叱曰："汝等既无他意，回镇者吾不逼你。"乃亦回兵。陈安与阎鼎等不曾约会，闻得有汉兵追赶，各自逃奔。陈安、胡崧与司马保走上邽，阎鼎与梁综负帝又往雍州，北宫纯率兵在后，知其分作二处，乃自回西凉而去。次早，人报刘曜，言城中百姓兵士劫取晋帝，俱已逃去。刘曜召南阳王问曰："汝既言降，何又使愍帝别走？"对曰："吾意愿降，以救数百万之命，实本心也。吾君年幼，恐将军加害，弃国避去，虑害及耳。将军欲得长安，所患吾为之首，今吾在此，长安以下，其他何足道哉？"曜信之，乃一同入城，安抚百姓，赐南阳王旧禄，使归原府。曜见民逃去，所存不过什三，仓库尽空，糜晃所将残兵不上万馀，心甚惆怅。忽有禁军头何钦，嗔恨南阳王建立新君，不赐职品，乃把陈安、胡崧与南阳王将计就计之言，报知刘曜。曜大怒曰："我只道司马模真心降我，元来是设饵钩鱼之意。"乃命刘灿捉至，问曰："汝欲赚我入此空城，召兵困我，思作内应也？"模曰："焉有此心？"曜曰："不然何使陈安保帝逃去？"模曰："是陈安、北宫纯背地逃去，吾实不知也。"曜曰："汝与陈安谋定而后来，尚敢推托！"乃令杀之，并诛其随行亲人，具捷报并南阳首级，往平阳献功。汉主刘聪见报破长安，已获司马模，心中大悦曰："得取关中，使吾又去一忧矣！"乃赍敕加曜为中山王，兼雍州大总管，镇守长安。随军将士各加封赏，不在话下。
　　
　　且又道南阳王世子司马保逃至上邽，尚有精兵五万，使人上长安探听消息，知父亲被害，乃自称大司马，进镇秦州，承制封署陇右氐羌渠首为郡牧。各酋喜悦，附者甚众，兵威渐振，乃上表至雍州奏帝，传檄雍梁、安定、冯翊等处，于是安定护国将军鞠允募得大将华勍、韩豹，有兵二万；雍州刺史又新添大将鲁充、鲁元，与阎鼎辅驾行台，有新旧兵四万；仆射索綝亦募得大将焦嵩、宋始、竺恢，精兵二万；征西将军贾疋，新募得宋哲、胡忠并旧将梁纬，有兵二万。索綝见诏，先赴雍州面君，恸哭甚哀，即日又发檄文，召集诸路，俱到雍州帝前立盟，众皆应命，綝乃以鞠允大将韩豹为先锋。
　　
　　谨按：韩豹字德威，西凉州人氏，乃三国时韩遂之曾孙也。幼多勇力，长善骑射，有万人之敌。为人倜傥慷慨，轻财重义，不喜阿附，故乡郡无肯荐举者。豹亦矫矫不干仕进，打猎为生涯，山林为居止。人虽少与相合，背后亦皆重之。鞠允闻其勇，以百金为币，亲往聘其复晋，豹不受聘金，忻然应命，至是索綝选为先锋。当日韩豹领职，愿效死力，愍帝大喜，即授索綝为大总制，鞠允为副都统，阎鼎为监察使，麹持为粮料使，鲁充、梁纬为前部左右副将，华勍、胡忠为救应使，梁综、宋哲、焦嵩、宋始为掠阵，竺恢、王毗监运大将军，陈安参理军务，胡崧为后军都护，共有大兵一十二万，刻日进取长安，以报南阳王之仇。
　　
　　探事细作报入长安，刘曜见说晋兵四集，乃聚众将商议其事。姜发曰："古云兵以义兴，以顺应者胜。今人心尚思晋室，彼见洛阳被吾所破，怀帝受擒，公卿含辱，长安又破，愍帝遁走，南阳王遭戮，人心怒我深矣。众怒者为之愤兵，愤则效命，一可当百。今我据此空城，白骨满地，黔首皆逃，亦无利益。且今人心不顺，救兵远隔，粮草欠敷。不若退回平阳，再行大举，尽平秦雍，方可久守。"曜曰："存忠之言极善，但因未见的实，一旦弃此成功，恐被外人笑耳。吾有一策，今命王侄大将军刘灿督兵五万，出屯新丰，一则以拒西兵，二则以备退路。吾与先锋存义、继安督兵三万，出据黄丘，阻彼来路，与之一战，看其强弱，然后班师未迟。"于是姜发、关心、刘景、靳文贵等镇守长安，中山王曜移屯黄丘。不三日，只见韩豹与鲁充、梁纬引兵三万当先，华勍、胡忠引兵二万在后，共兵五万，径望长安而进。行至黄丘，探得汉兵阻路，乃即向前索战。
　　
　　汉帅刘曜恐其攻逼，引兵出拒，两阵对圆。姜飞出马问曰："汝是何处兵马，来此则甚？"豹曰："我乃大晋先锋将军韩德威也。奉晋帝旨，从雍州至此来擒汝等，责问害南阳王之罪。好好退去，送还南阳王，归我长安，以奉晋祀，万事皆休。少若迟延，先殄此处之兵，后剪平阳之僭，宗祀俱休，悔之晚矣！"曜曰："吾侪自幼行兵，纵横河朔，出入中原，取山西，夺河南，破许洛，扫长安，摧晋兵将如燎鸿毛，岂放汝等无名匹夫在吾眼内，敢此魍魉胡言！"豹曰："休得妄夸，敢对敌放马出来！"刘曜听言大怒，挥鞭直取韩豹，豹亦轮刀架住，二人约马而战，一个初出蓬茅，显新进之英勇；一个久经锋敌，逞平日之威风。两下里刀鞭交击，半点无容，一连斗上六十馀合，不分胜败，三军争看，无不喝彩。梁纬谓鲁充曰："韩德威、刘曜真乃勍敌，一时未能卒有高下。我今趁此一齐并上，可擒曜贼，擒曜则连洛阳可并复矣。"于是充、纬双马飞出。未至战场，关山、关河看见，两把大刀浑如一对煞神，跑马砍至。六员将各自奋对，混作一团，搅得尘沙滚滚，但听刀声，不辨形影。鲁充将次抵敌关河不住，却好华勍、胡忠赶到，双并关河。呼延胜、姜飞才出相助，鲁元、宋始集兵冲至，姜飞愤怒，一枪戳死鲁元。呼延胜逼进，宋始、焦嵩难敌，撇战望空处杀去。飞、胜不追，二人径前来助关河，华勍、胡忠急忙回敌。战方数合，贾疋、梁综、宋哲、胡崧引大兵来到，喊声震动山岳。汉将死战，迎敌不及，又被陈安杀入阵中，以此上汉兵为彼冲断，立脚不住，一齐退动。麹持、阎鼎催兵一涌而进，汉兵四下不顾，只得弃了黄丘，走回长安。
　　
　　姜发等接入，问曰："晋兵强弱如何？大王怆惶返旆，莫非战锋少挫乎？"曜曰："兵骄者败，吾以两战即逐愍帝西走，遂下长安，昨就忽彼。不期前部一将叫名韩豹，与吾对住，是亦就敌百合，尚无高下。又被后军华勍、胡忠冲至，关、姜诸将齐出，晋鲁充、梁纬亦进。正在混战，梁综、贾疋、焦嵩、胡崧、陈安、宋哲等纷纷竞入，冲断吾军，是以败阵而转。黄丘已失，将必到此，存忠如何退敌？"发曰："索綝为主，甚有智识；陈安狡贼，亦多谋略；韩豹、胡忠、华勍、胡崧皆称勇将。既胜一阵，兵势已振，别兵亦将来集，倘幽、凉、冀、并俱至，又难支矣。况彼兵外多钱粮，我等内无蓄积，不如趁其未到，弃此而去，再作道理。"曜犹豫而答曰："刘灿、黄良卿严兵在外，还当使人约其来此，里应外合杀他一阵，退此小贼未定。"发曰："晋兵此来，必有兵马两头防备，吾观卦中凶吉，此回长安不能持守，且战胜之事，彼强我弱，勿得迷误。"正劝未了，报马驰至，入告刘曜曰："刘王子屯兵新丰，被索綝、麹持用计差一奸细，诳言黄丘刘总帅被晋兵一夜围住，特着小人来此，请将军等去救，里应外合，共破敌人。刘王子不知是假，亲自将兵一半，来救黄丘，半路中被晋兵发伏四面杀至，周深都护力战被杀。正在危急之中，喜得老将黄臣、黄命、靳文贵救至，冲开晋围，一齐杀出，又被晋先锋韩豹、华勍自黄丘掩至，刘王子等且战且走，势不能敌，须要出兵接应，方保无事。"刘曜听报大惊，曰："是天未欲我得长安也！早知如此，不若弃去。"乃使姜飞、呼延胜、关山将兵接应，三人飞马而出，军士大喊随之。晋将看见，驻马不赶，刘灿等始得危解，安然入城。
　　
　　刘曜见两处俱败，急请姜发谢曰："昨日忤听存忠良言，以致折兵损将。今彼兵已得势，去止何如？"发曰："适见探子回报，言索綝、鞠允已复黄丘、新丰，西凉主簿马鲂劝张轨遣大将北宫纯、宋配将兵五万，至雍州奉晋愍帝，亲来复取长安。我兵前后折去数万，所存不过五六万人，如何与战？趁彼西凉兵马未来，车驾未到，乘空而起，尚可保全。"曜曰："去便故是，但此二阵之恨未报，徒入长安一次，被人笑耳！"发曰："胜则进，败则退，兵家之常。仇恨自有报时，何必言此？"忽有降将王植曰："某部有裨将叶权、李轸，勇士赵本、张铁脚、许蓬头，与南阳王有夙怨，今大王已诛南阳王，五人愿舍身报谢，明日引兵背城一战，先退韩豹，如不能胜，再议回兵未迟。"刘曜从之，各赐名职。次日，韩豹、华勍、胡忠、鲁充引兵至城下扎营，以试虚实。王植进禀刘曜，引兵冲出，径扣晋寨。晋将胡忠挥刀出拒，王植接战，未及十合，叶权、李、许五将一齐杀至，华勍、韩豹等分头迎敌。混战未几，张铁脚被韩豹一刀砍死，许蓬头恃勇抢进，思欲报仇，才然交马，又被韩豹所斩。王植看见，心慌欲走，亦被胡忠砍中肩窝落马。李轸、赵本、叶权三人料敌不住，弃敌而走。华勍、鲁充随后赶去，戳死叶权、李轸，赵本得走，入城报知刘曜备细。曜思兵势不振，决意回兵，下令黄昏结束，二更以后，趁月未上，悄悄衔枚出城，不得有误。此时各皆收拾，姜飞、关山二先锋当先开阵，关心、关河断后，其馀将官保护车仗。刘曜、刘灿亲自押送，一齐开城望山西路而去。
  </div>
  <div class="pagination">
   <a href="续三国演义_page24.html">
    上一页
   </a>
   <span>
    ...
   </span>
   <a href="续三国演义_page20.html">
    20
   </a>
   <a href="续三国演义_page21.html">
    21
   </a>
   <a href="续三国演义_page22.html">
    22
   </a>
   <a href="续三国演义_page23.html">
    23
   </a>
   <a href="续三国演义_page24.html">
    24
   </a>
   <span class="current-page">
    25
   </span>
   <a href="续三国演义_page26.html">
    26
   </a>
   <a href="续三国演义_page27.html">
    27
   </a>
   <a href="续三国演义_page28.html">
    28
   </a>
   <a href="续三国演义_page29.html">
    29
   </a>
   <a href="续三国演义_page30.html">
    30
   </a>
   <span>
    ...
   </span>
   <a href="续三国演义_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
