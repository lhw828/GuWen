<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 8 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 8 页/共 34 页
  </h1>
  <div class="content">
   一日，见贾后坐于帘内，指挥发落，惠帝袖手无逆，骏甚不平，回府计议，欲入朝奏帝，请去之。二弟杨珧、杨济苦谏不可，骏勿能听。诘旦入朝，又见贾后坐于帘内，骏即向前面奏曰："天无二日，民无二主。今圣上春秋鼎盛，政治多能，安用垂帘紊乱纲纪？速宜撤帘，毋贻牝祸。"惠帝默然不答。骏知帝易欺，遂叱后使退入宫。贾后见两旁文武侍立，本欲与抗不退，思被廷辱，恐众笑耻，乃含羞大怒回宫，闷闷不乐。黄门常侍董猛揣知后意，乃挑问之曰："娘娘为一国母主，有何不足，乃如是之恼闷乎？"贾后曰："汝不知吾心中事也！叵耐杨骏老贼，今日当殿辱吾，思量无计可报其恨，故此独坐忧闷耳。"猛曰："娘娘深居宫间，怎能施展？必得朝中官员有智识者谋之方可。"贾后曰："难得一个高见者为吾筹之，脱若有之，吾当重重抬举他们。"董猛曰："臣举一人，惟有东海东光县兵曹侍卫孟观，乃是高谋异见之才。前收剧寇齐万年，建大奇勋。若得他来设谋，何愁杨太傅之仇不报乎？"贾后曰："但恐此人畏骏之威，不肯相从。"猛曰："此人自除齐万年莫敌之寇，只望列侯封职，今又复居禁卫，一向来甚是嗔恨宰执。娘娘传一密旨，许他封职。待臣前去说请他们，必然听允。"贾后闻言大喜，遂遣董猛将贺礼一副，修密诏一封，言收万年有功，当擢显职之意。董猛承旨，径到卫省去见孟观。观曰："董大人乃当今后宫宠冠，辱顾敝卫，有何见谕？"猛请屏去左右而言曰："今奉后宫懿旨，送有诏意在此，特请将军入宫，有一机密事情相议。"观接私诏看之，大喜曰："娘娘宫闱之内，有何机密？"猛曰："实不相瞒，正宫娘娘因为见忌于杨太傅，昨被廷叱，恐遭黜害，思得高谋之士求一佳策，以为善身息患之术。详观举朝智谋之士，无有出于阁下之右者，故此特来相请，望惟勿拒，乞即同往。"孟观正欲报骏之恨，无有门路，知后有权略，遂欣然允诺，即同董猛入宫，朝见贾后。后曰："吾今见辱于杨骏，心实恨彼，闻卿多谋，乞为我画之，当重封谢。"孟观知杨骏无智易谋，乃献计于后曰："臣观满朝之人，皆骏心腹，俱不可与之谋议者，若一轻泄，则臣等死无葬地矣，即娘娘亦有不美之处。惟是楚王司马玮系圣上至亲王弟，娘娘可遣一精细之人，持书一封，使其将兵赴京来朝。楚王年少轻剽，必然应赴。待臣亲往迎接，告说其事。若是楚王从允，即将密诏付与行移。"贾后曰："倘彼素未用兵，畏骏权重势大，不敢承当，那时如何？"观曰："自有牢笼之计，管取入吾彀中，毋庸虑也。"贾后大喜，书假帝诏一封付观，就令孟观作书，差董猛前去宣请楚王。楚王见书，即日带领将校将兵七千，一同董猛入京。将近洛阳，孟观把意亲迎于途。楚王驻跸，观参见毕，楚王曰："将军前者诛戮齐万年，建不世大功，名震关中，可贺可羡。今孤承召入京，荷赐远临，感爱深矣。但孤年幼至此，不谙世务，得会将军，三生有幸矣，凡事望前辈指教，勿吝高才，自当厚报。"孟观命退左右而言曰："大王入朝，当立威名以匡社稷，斯不愧于先帝也。"楚王曰："今钧轴皆杨国丈所秉，多少文武，皆不能展其经纶万一，汝南王受帝遗命，被逐还镇，孤初至此，焉能立事？"孟观曰："欲建莫大之勋，当立超人之事。今太傅杨骏私置护卫，广树亲党，欺凌晋室，将欲谋危社稷，故圣上与娘娘思忆，朝中文武多骏党与，无可谋者，惟殿下系王室至亲，以是迎驾至京，共相保固，特命小臣先来接见，告白其情，冀为拯救社稷，以永宗祀，庶不为外戚所谋。"楚王曰："孤亦甚疑其人独持朝柄，摈弃勋旧，多用新进，必怀不良之意。孤今到此，明日上朝，先奏去彼，然后别议。"孟观曰："不可。若此明为，则有变矣，举皆不美。前汝南王不是遁去，险遭彼害。今殿下若有灭贼之心，将兵马且屯城下，勿使漏泄。待吾入朝，与东安王整顿内兵，筹画停当，迎请殿下入内，出其不意，方可除之。"乃于怀中取出密诏付之，楚王受允。孟观同董猛即辞入内，回见贾后，言楚王将兵马已在城下，请娘娘速行，免致迟误漏泄。贾后曰："此事皆仗卿家区画，成功之日，另行厚报。"孟观曰："娘娘可将此事情奏帝委臣身上，帝必问臣，臣自有计。"贾后大喜，伺帝入宫，即跪奏其事，言杨太傅阴谋不轨，欲逐陛下出宫，别立新君，置吾重狱，乞念结发情分，早全妾命。惠帝是无智之人，一闻后语，即便惊问曰："若是有此，怎生计较？"后曰："何不先去杨骏，怕朝中有官无人做乎？"帝曰："文武大政皆彼所管，怎么就先去得他们？"后曰："果然满朝文武皆是骏党，惟有禁卫将军孟观赤心皇室，不阿权幸，前王驸马不使与周处西征，盖为此也。其人可托大事，急宜写诏付与行移。今楚王入觐，是弟至亲，东安王忠心宗社，但令彼协心共收杨骏，鞫问其情，削去官职，即无祸矣。"惠帝信之，即宣孟观入宫，问曰："皇后言杨太傅造谋，欲逐寡人，另立他王，情有否乎？"孟观曰："太傅权倾中外，以陛下乃先帝托孤与他，难逞所为，故言陛下昏懦，不堪大位，难治万民，将欲废立已久，众皆悉知，惧骏威重党盛，无敢奏鸣。又虑臣与东安王在内，兼掌禁卫羽林军马，未及即发，前者黜臣渑关，亦为是耶。今又幸得日觐帝宸，得无虞耳。陛下亦宜早自为计，不然彼谋一发，悔无及矣。"帝见观言指实，信以为真，慌谓孟观曰："朕之事体，须赖众文武为之辅翼，卿有何计可除此患，以安社稷，当即言之。"观曰："陛下欲去一臣子，有何所难？但命写一诏书付臣带出，召人收之，随轻重定罪，便除其患矣。"帝、后即令孟观草诏曰：
　　
　　逆臣杨骏背负先帝托孤之重，不念寡人倚任之诚，逐汝南王而不由帝命，叱贾皇后而不碍圣颜。广树亲朋，结公私之党与；擅设武卫，专升黜之威权。欺君罪稔，藐法过盈。今又罔意谋危社稷，思窃神器，欲害朕躬。仰着护卫将军孟观、楚王玮、东安王繇，带领本部并羽林兵马，共收谗叛。诸王臣宜念宗庙社稷之重，各秉忠心，奠安家国。钦此钦闻，勿负朕意！
　　
　　孟观写讫，藏于怀中而出，令人出城会合楚王。楚王得命，即带人马入屯司马门。东安王将羽林军三千，伏于宫门之外。观亦将本卫禁兵分把内门。一切完备，令董猛矫帝诏命，宣太傅入内计议楚王入朝去留之事。时杨骏在府中与二弟叙话，言昨夜一梦甚是不明，今日尚然心惊肉惕，未知有何凶吉。未及讲详，见董猛持帝诏来宣入宫议事，杨骏拜命即行。杨珧止之曰："前日兄长面叱贾后，今日董猛来此，恐非帝意，其中有诈，且未可入宫。倘内有一时之变，外救不及，非但兄遭其难，且累及宗族矣。"骏曰："君命召，不俟驾。今上急召议事，不去即是逆诏，庸可已乎？"济又曰："昨日兄言楚王无故将兵入朝，必有所事，莫非贾后与之构谋，未可知也。况孟观管领禁卫，亦常怨兄，今数出入宫掖，亦必有异。兄今一入宫内，定遭其算矣。"骏不能决，乃召官属张劭、段广等议曰："吾忠心为国，并无差讹。今上宣我入宫议事，吾之二弟以为贾后诈谋，非出圣意。君等必有高见，为吾筹之。"主簿朱振曰："吾窃见楚王将兵入朝，孟观迎于途中，今早与东安王入内，俱不曾出来。此必宫阉同谋，将不利于太傅明矣，焉有所疑？"骏曰："然则何计可以处之？"左将军杨邈曰："必欲入宫，可召出东安王与孟观、李肇禁卫之士，某等先去守住云龙门，那时方可入宫。"朱振曰："不然，斯亦非能固身之策。依吾愚见，即便点兵屯于云龙门外，再引东宫护卫，拥皇太子入宫，放火烧断宫门，胁索宫人，鞫问造奸诸人之首，宫内震恐，必斩奸首送出，然后效曹魏公故事，言贾后构通奸党，谋杀大臣，共危社稷，一并除之，庶几可以免祸振威，永保无患矣。"杨骏素无谋断，怎能干此大事？乃曰："此门是魏明帝所造，决功不细，何可擅烧？况贾后谋吾，未见形迹，若其所为，是造反矣。"侍中傅祗知之，驰白骏曰："事有变矣，请与武骑俱入云龙门，观察动静。"骏又不听。傅祗谓群僚曰："宫中不可去，吾当即返。"遂长揖而出。杨太后在西宫亦知事变，令人修书射出宫外，又被孟观部兵拾得。观见，恐事不测，急告贾后曰："事有返复。既以至此，宜请速行，先发者制人，毋为人所制。"贾后又发手诏催李肇、孟观等火速带兵收剿，以问违诏之罪。惠帝曰："事宜三思，不可造次。"正值杨骏差段广入内，未及回命，见事急，忙向前奏曰："杨骏以上皇国戚，受先帝顾命，竭心辅政，不徇私意，二弟尚且坐家居闲，愿陛下审之。"帝未及答，贾后喝令先将段广收下。孟观等提兵把杨骏之府围住，杨骏惧不敢出。观命放火烧之，骏走马厩中，府门烧坏，被观兵士擒获。令人去收杨珧，珧闻收己，乃曰："吾每谏兄，兄不听信，因此告退不仕，启在金，可问张华，便知吾之忠心，焉敢反也。"军士不听，竟收之。朝中士夫皆谓宜与申理，合依钟繇故事为例。贾后恐遗祸根，不容，再使人去收杨济。济初见兄所为，屡谏不听，乃与外甥李能共诣傅咸、石崇处，浼其劝骏请汝南王同辅政治，以求退保门户。咸、崇再四谓骏，宜收时望，举贤任事，骏皆不从。杨济平生仗义好施，人皆乐用，久点兵马，虽不在朝，所从有壮士四百馀人，皆秦中精锐。见济谢事，俱不愿在军，于京师生理。闻知朝廷欲收济，尽来济第，愿舍身救逃出外，慢慢辨理。济问裴楷。楷以为宜当入辨，济从之。未及行，兵士至，济同去被捉，并杨珧皆遇害。闻者莫不嗟叹。其馀党与张劭、段广等十馀家，悉遭族灭，左将军杨邈、右将军刘颖、河南尹李斌、中书蒋俊、东夷尉文淑、尚书令武茂，皆死之。杨太后乃诣后宫骂曰："昔先帝不肯娶你，是吾一力抬举，方才允纳。今日得志，反又害吾宗族，天理何在？"贾后曰："晋家天下，半由吾父，汝是何等之家，乃敢专执朝权，私树党与，以乱朝廷，思谋不轨？"两家争闹无已，众妃嫔劝开，送太后归西宫而去。初，杨骏欲求高士，先聘王彰，彰逃不应。再聘孙登，登有先见，知骏不终其位，乃不应命。骏遣人送布被一条以予登，登乃碎砍之于门前，曰："斫斫剌剌，以希剥床，光光文长，大戟为墙，毒药难行，戟还自伤。"私置有持戟之士三千，至是果应。后张华为相，劝帝造赠杨氏，惠帝乃下诏杨氏一门曰："昔皇国丈失怙，宗族殒坠，渭阳之思，孔怀感伤，宜取杨超封为蓩亭侯，以慰蓼莪之思。"此是后事。
　　
　　贾后既诛杨骏，思杨太后骂入后宫，必然怀恨，复召孟观、董猛议曰："今太后尚在西宫，昨看其言语，独是怨我，恐其还有亲属在朝，异日构谋报恨，不可不早虑者。"孟观曰："今大权悉归娘娘，可令董猛宣诏，命徙太后出金墉城居住，敢不行乎？"贾后大悦，即令孟观草诏，使董猛径到西宫迁逐太后。杨太后曰："吾无宣诏，何故来此？"董猛曰："奉上诏旨，言杨氏一门造逆，律合九族全诛。圣上因念母子之亲，不忍加罪，但迁娘娘权出金墉城居止，少正国法。"太后曰："我无罪过，子无废母之义，汝等速出，我自面圣。"董猛回话，贾后恐其见帝不美，急遣孟观将车舆一辆，董猛带宫人数十，直至西宫，将太后推出西宫。宫内人驰奏帝知，帝慌亲至看时，西宫已闭，正在门外拥推上车。惠帝喝住，太后扯住帝手大哭不放，帝亦扯住。观、猛不敢近前，令人报知贾后。贾后遂亦自来，叱令从者将太后拖上乘舆，载出宫闱。孟观驱十数宫人押送，径往金墉城而去。惠帝痛哭入宫，贾后曰："他使杨骏害你，痛他则甚？谋叛大罪，理合赐死，岂但黜乎？"帝畏贾后悍愎，不复再言。后人有诗叹贾后曰：
　　
　　贾后多奸更忍心，堪怜杨氏受夷凌。罪盈恶满逢孙秀，继踵金墉报应明。
　　
　　又诗一首贬孟观阿附凶后、恣其残忍云：
　　
　　孟观挟恨纵奸心，附恶横将杨后凌。族害无辜犹未已，他年夷灭报何明。
　　
　　
　　
　　第二十五回  司马玮杀汝南王
　　
　　晋惠帝皇后贾氏南风与孟观通谋，害却杨骏、珧、济一家，又逐杨后，独擅内权，乃赐孟观黄金三千两，彩缎三百匹，谓之曰："权表微意，待朝事定夺，必以上公酬之。"孟观称谢，再启曰："冤家虽得暂离眼前，争奈祸根未曾得断，终有反复。日后倘若大臣奏保，太后乃先帝发妻，当今国母，且年高无过，焉可废弃？宜取回宫，以全天常。圣上是无主意之人，再一入宫，子母完聚，娘娘又年富色衰，恐生出事端，祸机难测，不可不虑也。"贾后曰："吾心亦思欲尽除此病根，奈不有故，计无所施耳！"观又曰："事由人为，焉待有故？明日娘娘再奏圣上，只道昨日有人自金墉来，言杨太后嗔恨陛下昏庸无道，悖伦逐母，召集故党，贿赂旧属，将来谋乱不便，乞圣上早赐定夺。不问准与不准，圣上无断，必定狐疑不决，朦胧答应，娘娘即便敕臣前去，何愁再有后患乎？"贾后依计，间奏惠帝。惠帝闻后所奏，竟不回答，亟趋出殿，召张华、裴頠、傅咸、傅祗等十馀人问之曰："吾孟观等又奏寡人，言称皇太后私集馀党，将谋作乱。朕知非有此事，但因杨骏坐谋反大罪，太后罚轻，欲使朕加以罪耳。众卿以为何如？"宫保和峤曰："诚如圣鉴，皇太后非得罪于先帝，误犯于陛下，不过私其所亲，不行规谏，致父擅权专政。况杨氏反逆之罪，尚出无影，太后黜之金墉，亦已过矣，何可更议？"帝曰："皇后亦以为言，恐朕不行，反遭暗害，如之奈何？"中书监张华曰："陛下必不得已，宜依汉废赵太后故事，称成皇后，使居别宫，以全终始，庶皇太后亦得以保其躯命，在殿下亦得以克全大义，伏乞圣裁。"惠帝允奏，即宣言曰："太后无过，理合止居闲宫，今迁出外，贬之已甚，不许再异。"孟观知之，亟请楚王与东安王上殿奏曰："一人谋反，九族宜赤，今以后乃国母，原其死罪足矣，当废为庶人。骏妻庞氏不宜免死，请付廷尉。"廷尉领旨，至金墉参见太后，宣言帝诏，太后与庞氏结哭闷地，廷尉怜之，劝太后诣阙求免。太后从之，乃截发伏阙稽颡乞原庞氏之死。惠帝未曾升殿，宦臣报知贾后，后忙使人召至内门，谓曰："太后今既亲来，不宜毁发，妾当代奏，请全汝母子之命。可亟还金墉，毋使官里知之，恐再异议，取罪愈重，朝中臣宰怪杨太傅专权者多。"贾后一边诳慰杨后，一边使孟观飞马驰至金墉，把庞氏勒死。杨太后被诳亦回金墉，比及到时，庞氏已被勒死。杨后痛母，哭倒于地，昏绝数番。后人看到此处，有悼杨氏一门无辜被害云：
　　
　　杨骏庸专未罔谋，济珧贞谅饰名传。妻孥老幼俱遭惨，贾孟凶谗可怨尤。
　　
　　贾后尽除杨氏之祸根，乃封孟观为上谷郡公，谓其有平齐万年退寇之功，加李肇为禁卫大将军，以女弟贾午所生韩寿之子韩谧继父贾充之后，改姓贾谧，袭封平阳郡公，食邑八千户，以族弟贾模为中书令。贾模虽非大材，素性忠朴，识明虑远，异于诸贾。一旦得典中书，恐人议己，乃乘间奏启贾后曰："方今才诛杨骏，即以贾氏总统朝政，无贰于彼之擅且专也，岂不闻前车之覆，后车之戒乎？且贾谧年轻，又非鼎鼐之器，岂堪秉此权衡之职？而臣又非任重寄远之材，如何能司燮理，以服天下之人？"贾后曰："然则何以处之？"贾模曰："欲得天下之治以为己功，必举贤能辅佐，共理朝纲，方可免人议论，庶保永久无患。"贾后曰："吾思贤才难得，安有忠义可托之人，以称所愿者？"贾模曰："但是娘娘举用之人，即与己同，荐贤之功耶，同己任之功，何论亲疏？今汝南王司马子翼乃宣帝之子、当今皇叔，世之人望，才识老成，先帝临终呼之数回，将托大政，因被杨骏阴谋暗逐还镇。娘娘若能举而召之，同辅国政，则朝中士夫皆以娘娘为知人，自无私党之讯矣。尚书丞卫伯玉平蜀伐吴，多立伟绩，出镇幽冀，柔服胡夷，边烽不警，戎羯贡奉方物不绝，先帝常称重之。中书监张茂先才华超迈，智德兼全，能知民瘼，皆国之元老，时之属望。欲安天下，非此三人，则不可以致升平耶！"贾后信允。先发懿旨宣召三人入宫相见，然后奏帝授任。张华、卫瓘承旨进见，贾后曰："吾知二卿有经济之才，故请同资政治，庶展平生，惟勿负知遇可也。"二人谦谢，贾后慰出。越数日，汝南王司马亮自许昌来朝，贾后燕见讫，即奏帝以汝南王为太宰，录尚书事，卫瓘为太保，张华为少傅，同总军国重务。司马亮向被杨骏所遏，一旦执政，欲取悦于众臣僚，即首论诛杨氏之功，封侯赐邑并升赏者一千八十一人。御史中丞傅咸谏曰："朝廷官吏兵将皆食君禄，为国干功，职分之事也，不宜若是滥加封赏。且杨骏之诛，乃一夫之力耳，何致纷纭妄赐，轻费爵禄乎？且赏奢侈，必有希望者，思幸再祸矣。宜下中书省博议，品其功绩有无轻重，是其等秩，方是政纪。"亮不从其谏，惟偏执自是，颇专朝政。其臣下倚之为横，居政数月，放纵无忌。傅咸见其所行，谓同列曰："汝南王擅权自恣，门下倚之滥受贿赂，吾知不善终其位矣。忆昔受知于彼，设不劝谏，则是坐视其敝，奈何可乎？"有小黄门华忠听得，亦托意进言曰："适闻傅中丞高论，以为大王宜当少抑威名，采纳众论，以收时望，方保无虞。"汝南王曰："孤乃帝室至亲王叔，非他人之比。晋国之事，孤之家事也，何待外人参议乎？"叱之使退，自是愈加专执，不容规谏。且性偏多罪人，无敢火犯，惟卫瓘一人稍可进语，张华见其逆耳，深自韬匿，以故众心多不悦者。傅咸见其大失朝士之心，复上启曰：
　　
　　往者从驾殿下，常教臣以韩非逆鳞之说，臣每忆之，不敢少置。向者殿下欻摩天子，意在逆鳞尽忠，故以谕臣。臣今自知所陈，甚颔触猛兽之须，然所以敢忘害上言者，揆殿下当识其区区不胜之心耳，望殿下察臣谅直之言，非有为恶之意，勿以此见怒而亡诛可也。思天下之事，当与天下人共理之，且一人之见有限，天下之见无穷，殷纣以独断而亡，周武以谔谔而昌，比皆史册昭昭，可为明鉴者耶。乞殿下俯察愚衷，采纳微言，晋室幸甚，臣等幸甚。
　　
　　汝南王见启，反嫌其多言烦絮，疏远傅咸。又恶东安王司马繇作事拂意，不相吻合，思欲去之，乃密启贾后，言东安王繇兵权太重，独掌内庭六卫军马，党辖强盛，恐有异心，将不利于社稷。且兵柄不可久统，宜早罢之，以免后患。贾后曰："然则何以处之？"亮曰："依臣之见，当用楚王玮入代其职，则无患矣。"后从其议，即矫诏罪东安王威震中外，惑众营谋，将有异志，宜以楚王入领军马，降繇为行军司马，致仕归第。东安王明知是汝南王之计，见亮势大，不敢申理，甘受枉抑而罢，乃将六卫军马尽付楚王司马玮掌管。楚王得掌重权，年轻性剽，倚仗帝弟，专立威福，略无忌惮，庙堂侧目，中外寒心。惠帝亦皆畏之。汝南王意有所行，悉皆阻忤，于是二人又不相睦。汝南王亮欲待去之，见楚王兵容强盛，威愚猛赫，且系御弟，难可轻动，乃密谓太保卫瓘曰："今司马玮越职擅威，不钦朝典，倚恃皇胞，蔑视同气，将何处之？"瓘曰："年幼轻躁，故是如此，将欲何为？"亮曰："吾欲奏帝削其兵权，废而黜之，无所为言，故与公谋耳！"卫瓘曰："楚王功多党盛，人心无怨，一时难动。不如且勿计较，伺其有过，方可行之。"亮曰："非是如此。今兵权在彼，挟威恃势，不服吾等，倘有所行，反被阻遏，弗获施为。公可区画一计以祛其害，免遭僭夺，尔我皆固。"瓘思半晌，乃曰："若欲削其兵柄，难于为言，不若奏帝，以为楚王功多服众，宜加封赏，出镇西地，使遏群盗，则贼寇必皆远遁，宜加敕增秩，以表殊勋。此所谓将欲取之，必故与之，虽曰擢之，其实夺之也。待其出外，则凡事任殿下所行矣。"司马亮听言大喜。二人谋成，尚未及行，有随班太监胡牛儿常恨汝南王骄傲内臣，并无礼容相及，当日听得此言，悄地奔往楚王处报知。楚王听胡牛儿将二人所谋之言，奏调出外御寇，不许在朝意思，心中大怒，乃重赏牛儿，即便诟骂曰："老贼如斯妒害，寖寖不然。向者东安王无些罪过，夺其兵柄，黜使闲住，今日又欲害吾，于心何忍？二贼立意若此，吾岂容他？"寻思半晌，无计可施，乃猛省曰："东安王颇有智识，被贼所废，心中必恨，若往与议，量他定有见教。"即乘夜往东安王处叩问。门上报入，东安王出接，并进内堂叙话。楚王曰："自除杨骏之后，王兄亲领六卫，吾心甚喜，以为兵归忠厚，廊庙得安。不知何故，一旦夺以予我，我心不安，日夕审探，始知皆出汝南王与卫瓘二人之谋。昨日见后，聊诉汝冤，岂被二贼窃知，又设巧计，欲奏帝迁我出镇西地。我意欲与他作对，未有主意，故特前来求一佳策，望惟莫却。"东安王每欲报恨，正无门路，听得楚王之言，即便画计曰："先发者制人。可急先奏贾后，说汝南王私议娘娘之短，早晚欲行伊、霍之事，废出圣上与娘娘，别立新君，以徼大功。若贾后一准汝奏，即请便发。且兵权在汝，时刻莫容，彼无能措其手矣。"楚王大喜，领了计策，次早即入后宫去奏贾后。后曰："卿家非时而来，慌张失措，有何事故？"楚王曰："臣今闻有急报，故此急来。"后曰："有何急事？"楚王曰："汝南王与卫太保背议娘娘，道主上昏庸，致使宫闱丑声外播，为亲王不能齐其家事，况治国乎？即日要行伊、霍之事，把娘娘发下幽宫，并废圣上，别立有德之君。故此非时而来，专报机密大事。"贾后平素果有私事，闻言大惊曰："吾以真心托渠二人，今反毁谤吾行，安有入室操戈，反害主人之理乎？此语从何得之？"楚王曰："是吾心腹之人亲耳听得，岂敢欺诳娘娘之聪明乎？"贾后思之，转怒曰："老贼不堪抬举！吾待汝不薄，何造恶言，思行废立？吾必杀之，免遭其辱。"楚王曰："若欲去此二人，事非小可，彼羽翼众盛，威势显赫，机谋不密，为害甚深，即娘娘与臣等身族亦难保矣。"后曰："然则奈何？"楚王曰："臣有心腹大将李肇见掌禁兵，有万夫之勇，前除齐万年、杨骏，皆其功也。娘娘但下诏言二人朋比构奸，为国不忠，擅权滥赏，肆威欺主，谋废等因，付与李肇带兵围住，一鼓收之，下于廷尉，何难之有？"贾后听允，即令草诏。楚王乃命心腹公孙宏书之，诏曰：
　　
　　天祸晋室，凶乱相仍。间者杨骏骄横，已赖诸卿克平蠹逆。今汝南王司马亮以帝室至亲，理合同心辅政，以匡不逮，何乃听信卫瓘奸谋，肆行威福，滥颁爵赏，鬻买众心，独擅朝权，数易禁卫，潜谋不轨，罔议废立，思要伊、霍之功，不念朝廷荣尔恩秩之重。今诏卿等，率领禁兵，速收二贼并其党类，正以国法。仰速奉行，毋负朕意。如有迟误，定按三族，钦此悉闻。
　　
　　写讫，贾后命楚王带出付与盛岐、公孙宏，即带兵马围住汝南王之府，李肇领兵围住卫瓘之府，不许走漏一人。朝臣知之，急奏惠帝，惠帝觉其枉，即令亲王司马遐、京卫提督荣晦奉手诏去，只收太宰太保印绶并御赐貂蝉等物，免官归第，其馀官属一无所问。谁知荣晦曾被卫瓘所责，怀恨在心，卒忤圣意，挺身直入卫府，扬声大呼曰："奉诏收取太保，请付廷尉。"遂执之。瓘子卫恒见事危急，欲从墙隙中逃出，适见嫂父何劭经过墙外，恒问之，劭以圣意对，恒止不走，俱被捉。孙祖九人，荣晦尽械至东亭，闭于密室，以待楚王之令，帝不之知也。惟卫恒之子卫璪、卫玠同母去外家得免。盛岐、公孙宏将兵围住汝南王之府，未能得入。汝府卫将李龙进言曰："今朝中无故加兵，必是奸变，臣请率众拒之。"亮曰："吾无二心，彼必自解。"不听其言。龙乃拒住中门。楚兵悉皆缘墙上屋揭瓦以下，门上搏击之声不绝。亮惊曰："何为若此？"众军曰："奉诏收太宰。"亮曰："有诏可得见乎？"公孙宏曰："诏书在此。"即于怀中取出，高声宣读一遍。亮曰："既然如此，容吾面圣领罪，勿劳兵力。"宏曰："圣诏已出，岂容再辨？"亮之长史刘准曰："太宰不忆向日岐、宏二贼昵惑楚王被诉之事，今岂得与彼言议乎？吾知此必贼等奸谋，非出帝意。府中兵士尚盛，犹可与战，乞传钧旨速发，焉得束手？"亮皆不听。须臾，盛岐、公孙宏等拥进，遂将汝南王司马亮执之。兵众见事已坏，尽皆哭散。亮乃仰天叹曰："我之忠心，可以剖示天日，何为无辜枉杀忠良？"遂被械上东市。时天气炎热，百姓见之，皆舍死向前，与之遮闭日色，交相挥扇。及至日斜，卫瓘一门皆死。刀刽无敢害汝南王者。楚王亦知亮有功无罪，监押者不敢加刑。但大冤已结，不得纵缓，复命公孙宏走马至市曹大叫曰："帝后有命，及申不献尸单者，刀刽亦斩。"行刑者呼曰："吾宁甘自断首，不忍枉断人头。"公孙宏知不可强，遂喝兵士攒上，以枪刺死，投其尸于北门之角，耳鼻撞坏，人莫能识。其日司马亮被害，天日为之无光，百姓看者咸涕泣垂泪，乃编排地方人户为守其尸。人以传于张华，华乃劝楚王奏帝，以朝服收殓亮尸，俾全亲亲之义。玮奏请以王礼送至汝南安葬。后人见司马亮以偏执被害，有诗叹曰：
　　
　　偏执从来拂众情，贵疏党与富疏亲。汝南空自怀忠正，到底遭戕不保身。
　　
　　
　　
　　第二十六回  帝敕张华杀楚王
　　
　　司马玮既谮贾后害杀汝南王并卫瓘一家，即命李肇、公孙宏献尸单以要封职，二人入宫呈上。贾后曰："卿二人去收太宰、太保，临死各有怨恨乎？"肇曰："太保见收，谈笑就缚，别无所言，但云吾死无恨，惟不能见帝、后一面，以谢知遇之恩。"后曰："太宰何如？"公孙宏曰："无他，但言：'吾之忠心，可以剖示天日，如何无辜枉杀忠良？'至日斜无人肯害，百姓皆洒泪以身护之。"贾后听言嘿然，但点首而遣宏、肇出伺赏赉，因自念曰："此言各皆正理，太宰、太保若有异谋，吾之心腹岂无一人知之，何只楚王之人听得？且反情无一迹可证，谤吾之语素无见闻，汝南王乃老成明察之士，肯于太保尊官之前而发此邪言乎？况废立大事，满朝文武无一预谋之人，岂非妄谬而何？此事分明是司马玮借刀杀人，希图执政耳！今日被此小人所惑，枉杀无辜之命，二公虽在九冥幽境，含怨我矣。必杀此奸徒，方消亡怨。"于是闷闷不悦，倚栏而坐。正值贾模因贾后杀此二家，恐再诛其党，入宫探劝，见贾后攒眉独坐，乃即问曰："娘娘何故有不豫之色？莫非为枉杀太宰、太保而追悔懊恼乎？"后曰："然。"贾模曰："二公尽忠王室，曾无过犯，因何事而遽戮之？满朝悉皆惊骇，路人无弗悲哀，实不知其故也。"贾后曰："此是楚王谗贼，奏说他设谋欲废帝逐我，思篡大位，吾恐祸及宗党，一时暴怒，不曾详审，即允信其诬，命下诏收其诰敕章绶。楚王希吾之意，即命公孙宏作诏，以李肇等将兵竟收二家诛之，是吾之误也。"贾模曰："楚王轻暴凶狠，独畏汝南王在朝，不敢妄为。今被谗谮，枉戮社稷之臣，楚王恃功愈肆，侮弄兵戈，将来横虐，恐如虎难制矣。"贾后听言，甚加叹恨。忽惠帝朝罢归宫，问曰："梓童因何面有愠色？中书所言甚事？"贾后将贾模评论汝南王有功无罪之言，细述一遍，帝曰："朕亦哀伤二人无过，命荣晦诏免其官，不许收捉，讵意那贼反与太保有恨，竟收害之，卒致汝南王并遭枉死。欲治众奸之罪以正国法，奈缘梓童有诏付彼，故尔姑容之。可怜太宰乃创业旧臣，是朕皇叔，赤心理政，今被诬以反逆，而汝即便擅行诛戮，不由朝议。可哀可哀，思之泪盈腮颊。"后亦伤感曰："吾知罪矣。"帝复谓曰："你倚托楚王以为好人，朕睹其行径，隐谗怀佞，恣狠包凶，如蚕食叶，须臾过枝，将趁杀汝南之势，渐及你我之身矣。今日论诛亮、瓘之功，封赏悉不由朕，一拂其意，即怒形于色，深可畏也。"贾模曰："既然如此，事在早防，莫待噬脐徒悔。"及俄而贾谧入宫朝后，亦言："楚王横暴过人，汝南王柔和谨慎，今反杀之，而任用楚王。楚王乃虎狼之性，食人无腥者也，切不可使之秉政。若一秉政，则吾贾氏一门，悉无噍类矣。特为此事来奏娘娘，须当记之。"贾后曰："吾已被此泼贼所侮，悔无及矣。今圣上当面在此，吾必报之。二卿有何计策处置谗佞，剪除身边之患，以雪太宰、太保九冥之恨，亟宜想来，待吾裁取。"贾模曰："此事非同小可，关系甚大，必得高谋奇识，方保无误。吾思别无他人，可与谋大事者，只有太傅张华谟猷深远，胸多机变，试召他来商议，必有良策，可以制得那人。"帝与后密差宦官前去，宣召张华入宫面议。
　　
　　不一时，华同宦官入宫，拜毕，帝曰："朕有一密事与卿议之，恐有漏泄，特宣入宫内，勿使他人窥听故也。"华曰："甚事？"帝曰："楚王谮言太宰、太保谋反，朕一时不烛其奸，枉杀忠良，致使楚王横行殿陛，违逆制诏，朕甚寒心，思欲制彼，计无所出。知太傅素有奇智，可为朕筹画一策，冀安家社，以尽卿忠。"华曰："此陛下家事，何难处之？楚王恃威侮智，枉害忠良，举朝皆知，惟陛下被惑不悟耳！臣恐楚王再过岁聊加老练，则不易制矣，此时尚可治者。"贾后曰："太傅乃国之元老，夙抱忠贞，素多奇见，今有何计可除凶谗，勿得隐匿。"华曰："陛下、娘娘果是真心，此亦不难。臣有一计，只须遣殿前将军王宫前去，可以成功。此人心存忠义，勇决磊落，不阿权势，力能制彼。"帝、后曰："何若是之容易也？"华曰："上古圣制，有雏虞之幡，专以麾捉叛臣，无故不敢擅用。但是成立之君，必以此物与臣子诸侯相为誓约，贮之武库，若有罔为不道者，持此幡去招之，敢有不服者，众诸侯并力攻之，磔其四体，夷其九族，准大逆论。"按此幡以帛为之，阔四尺，按四时；长八尺，按八节；结二纽，按两仪；制二十四旗脚，按二十四气；缀四长带，应四象；竿长一丈二尺，像十二月；五色相间，应五运，中绣雏虞之形。据此兽虎身狮足，尾倍于身，白质黑文，不践生物，不为初长，非仁德之地不产，非草熟之径不游，非太平之世不出，立食牲腥，乃仁兽也。《周诗·召南》章云'仁如雏虞'，即此物也，故用浪制逆。"以是上古圣王制此为信，以谕不道。若此幡一出，不论公卿将相、国戚皇亲，尽皆趋承退避，招之则来，挥之则散，敢有违逆者，以大不敬论，即时斩之。昔我先帝亦仿古例，立有誓约。陛下欲收楚王，可写密诏与王宫，令持此幡去宣楚王入宫议事。楚王不知，必定欣然而来。若其有兵扈从，将至内门，即以此幡挥退众兵，谁人敢逆？兵从一散，王宫力能擒之，然后数以欺君枉害之罪，正之以法，乃一夫之力耳！若其再罔大不服，命宫即时斩之，何难除之有哉？"帝、后听言大喜，即宣王宫入内，付以密书之诏，给与雏虞之幡，嘱以秘计，命选精卫士三十六人，去宣楚王。王宫领旨，出宫离内，正遇楚王入朝，欲奏复东安王禁兵，自领朝政。王宫见其军兵拥护，刀戟如林，心中甚讶，乃独自向前高叫曰："奉诏在此，宣楚王入后殿议事。"楚王曰："孤正欲请帝出御，奏拟国家大事，有何私议？"宫曰："圣体欠安，在内调药，故欲燕见耳。"楚王遂引驾前进。宫曰："诸兵从可各回营，勿得妄进惊圣。"楚王玮曰："待到便殿，不使喧嚷便是，何离吾前去？"军士遂不肯散。王宫高擎雏虞幡叫曰："汝等识此幡否？敢有违者，以大逆不道论，定夷三族。"内中有将校认得者，皆相谓曰："此武库所藏之制诸侯王臣雏虞幡也，见他如见天子一般，各宜回避，免累九族。"于是尽皆退去。楚王止喝不住，谓宫曰："汝何得不使孤带兵护卫？"宫曰："天子旨令，非吾敢阻也，否则又累小将矣。大王与圣上手足议事，何用兵为？"楚王信之，遂一人徒步同入。至后殿，不见惠帝，楚王疑惑，将欲问之。王宫见楚王身旁并无侍卫，乃宣言曰："圣上诏下，言大臣等劾奏殿下欺诳朝廷，枉杀忠良，擅颁封赏，命吾收付廷尉，密诏在此。"宣讫，宫即向前执之。楚王曰："汝是王宫，何敢罔执皇弟？可速退去，待吾自面圣上。"宫曰："王亲犯法，与庶民同罪。诏旨已下，谁许面见？何人教你谋害无辜，欺诳朝廷也？"楚王无言可答，眼中流泪，遂为押赴东市，监斩者乃尚书郎刘颂。楚王将出怀中向日贾后所付收亮、瓘青纸诏书，谓颂曰："当日之事，是奉圣旨而行，为社稷计，非有擅也，今乃反以罪我，岂不冤乎？且玮托躯先帝，共脉官家，今将受枉毁体，并无人悯。幸公为一申请，愿自待罪，囚系终身，以全父母发肤，肯见怜否？"颂曰："臣今奉诏理法，焉敢抗违钦命？代王申请，是怀私也。且中外咸言太保、太宰无罪被戮，冤大屈深，众心不忿，耸动朝廷，故有是命，臣焉能救？"乃欷泣下曰："青诏虽由内出，主画实由王衷，无所逭矣。"玮亦叹曰："孤被贼奴胡牛儿所误，死何瞑目？"遂乃受刑，亡年二十一岁。公孙宏、李肇、盛岐、荣晦四人皆弃市，并族其家，将胡牛儿剐之，党与尽平。后《晋史》断曰：
　　
　　昔高辛抚运，衅起参商；西周嗣历，祸缠管蔡。详观曩册，逖听前古，乱臣贼子，昭鉴在焉。有晋紞兴，再崇藩翰；分茅锡瑞，道光恒典；仪古饰衮，礼备彝章。汝南负纯和之资，失于无断；楚玮籍果敢之性，遂成凶狠。或位居朝右，或职参近禁，俱为女子所诈，相次受诛，虽曰自贻，良可悲也。
　　
　　又评玮、亮自相残命曰：
　　
　　亮总朝政，玮怀职兢，谗巧乘间，艳妻过听。构怨连祸，递遭非命。
　　
　　晋惠帝与贾后用太傅张华之计，诛杀楚王司马玮并裁其党，追赠汝南王为忠顺王，升王宫为左勋卫大将军。卫瓘亦被玮害，未蒙褒谥。瓘之女上笺与张华并众宰执曰："妾之先人，忠事二朝，平蜀伐吴，并著伟绩，曾无少过。今为谗臣所害，受枉族诛，非妾独悲忠冤，举朝亦皆怜戚。幸今圣明烛奸洞伪，典宪正刑，枉情少豁，亡怨未消。今兹汝南王已蒙恩赐，妾先君名谥未显，合朝无言，春秋之义，其咎安归？乞明公与诸执事平议而信之。有兄子卫璪、卫玠飘泊在外，恳宥其罪，俾获归宗继祀，以全忠孝，庶九泉之下，无含屈之魂矣。"张华等见书，叹曰："噫，是吾辈之过也！待人鸣而后言之，大义安在？"次日上朝，奏知惠帝，追谥卫瓘为太尉兰陵公，子恒为成侯，食邑二千户，命其孙卫璪袭爵食其禄，以次孙卫玠为博士；加封司马秉袭汝南王之职，次子司马宗为殿下将军，赠邑二千户。帝以张华有平难之功、旌忠之能，封武郡公，开府同理国事。华惧贾后妒狠，机变难测，不敢受职，上表再拜辞谢。贾后亦畏张华性直，不喜附会阿谀，见其辞职，即欲乘此以罢其权，乃谓惠帝曰："既张太傅不愿为官，当从其请，俾遂高志，何必苦留他们？矧朝中文武如林，岂皆无可以辅政之才者乎？"贾谧曰："张茂先柔而多智，忠而且直，猷谋深远，若使在朝，必无妄为之事，不可去也。"帝曰："卿言是也。"后曰："人历盈满，心志多易，焉能知其善始，又克善终也？"贾模又曰："张茂先族孤无党，儒雅清和，人皆悦服，又多经纬，谋猷深远，素性不刚，上无逼主之嫌，下无虐民之咎，进无朋党之附，退无宗戚之援，正所谓可以托六尺之孤、寄百里之命者也。依臣愚见，委以朝纲，使秉钧轴，不许辞职，政事必有可观，太平可翘首而待也。"帝从之，遂不允张华之辞。华复上书于朝曰：
　　
　　切念国家政事，自泰康以后，太傅杨骏任用非人，变格乖异，遂致纷更。汝南入辅，刑赏复滥，侯伯盈朝，户邑滥给过半，虽怀忠谅，偏执似私，使宗室自生疑忌，祸及忠良，故太保卫瓘灭后，虽有干国经济之才者，皆思远遁矣。臣恐太平之政自此日颓，而非鼎俎版筑之侪，难回泰始之治。臣华以草茅寒士，家非名世，才乏谋猷，焉能服众？必误天下苍生，有负知遇洪恩。惟中书丞裴廆堪辅政治，使之参赞尚书府省，犹可少副恩任。臣以病躯冒干天听，乞赐下僚，俾早晚得进忠谏，方可称职。
　　
　　书上，惠帝不能决。贾模力劝曰："若容张司空辞去，则社稷无望太平矣。"惠帝乃下敕，以张华为太宰，裴頠为太傅。华、頠见前执政者受此品秩，而杨骏、汝南王皆不克终，竟辞名号，惟以司空旧职领事，帝从之。后人见晋室因贾后乱政，贼害司马亮之忠，又杀司马玮而用张华，有诗叹曰：
　　
　　晋室原从不义成，故教女后擅刑名。骨肉循环遭贼杀，赢得中华变虏庭。
　　
　　
　　
　　第二十七回  叙李特出身本源
　　
　　晋惠帝永康初年，岁大荒，关中内外，万里皆然。人民流窜过半，闻知川中颇熟，皆相继入川就食度活。有强梁大户李特倡首留纳，以后流民感念其德，咸推李特为众之甸长，有事则托特主持，有争斗则托特剖析，有缺欠则资特赡给，有盈馀皆输特收管，资储大积，万众支消有裕，倚山结囤，住连百馀里。官府怪其广纳无籍，行文与特，令逐还乡，如不散去流民，即抄特之家，并诛流众。流众此时又不肯去，特兄弟又仗义不肯逐，众至数万，日夜不散，有精勇者万馀，千夫敌者五十有多，能冲锋破阵、弓马熟闲十数人，遂乃据川作乱，抗拒官兵。按野史所载，李特褒中人，其先有务相者为之祖，称廪君，即国王类也。初时川蜀之地呼为蚕丛，乃烟瘴所在，虽或有人，异于中土，皆是岩处野宿，与禽兽杂居，茹毛饮血，未有火食衣室，人民无主，不知礼义，茫茫然浑如也。其地连巴西宕渠，境内别有一山，名钟离山，忽被雷击崩陷，塌去泥土，独留石壁峭立。上有石穴二个，俨如洞户，左边穴内赤如丹砂，右边穴中黑如煤漆。一日，赤岩中走出一个异人，自称姓巴氏，名为务相；黑岩之中亦走出四个人来，皆自言名氏，一个称姓曎，其二称姓樊，第三的称姓柏，四者称姓郑。五姓之人初出，皆同穴而居，因自相议曰："天生我等五人，心灵性察，莫非欲使我辈掌管此方之民，使知礼义火食也。今日在此，必须立下一个廪君，为之主领，统御土人，教之守法，免致残杀，别于禽兽，始成世界。"众然其说，欲立一个为主。但系同生同出，初无等杀，于是各相称长，争竞不息，终日无肯相让，咸欲攘夺。务相曰："不必如此，我等思教化土人，使为学好，连我自家尚气尚力，焉能治人？今有一法处之，不要斗狠相竞。凡管人以本事为先，我五人各赌本事，高者为君，不及者为之臣。"众曰："赌何手段？"务相曰："我和你五个人列班而立，一齐将剑挥去，有插得到石崖上者就为廪君，跌落地下者便为臣子。"四人曰："赌便赌，不可反悔。一个得中，四个俱要拜伏。"务相曰："是我出令，我若食言，不是人也。且此事凭在天意，知谁能插得住？"四人曰："一言已定，休得失信。"言罢，各皆挥剑掷去，惟有务相一剑端插石上，其四人之剑皆落于地。务相曰："廪君定矣。"四人曰："石有脆坚，此非本事。"务相曰："汝不服也，我与你再赌一法。此去流水之外，还有人民，我等皆要垒土为船，顺流前去，教化他们，坐土船不沉者为君，沉坏者为臣。若能如吾所言者，众皆拜服，再不反悔，否则非男子也。"众人曰："岂有再悔之理。"由是各乘土船而去。将至中流，四船渐渐沉去，务相乃逐个救上己之土船，同载而往，四人尽皆拜下曰："吾等愿世世为臣，中心服矣。"遂扶务相登岸，于巴西等处训诲人民，使构土房于平地而居，别离禽兽，导以伦礼，始类人矣。巴氏务相术服曎、樊、柏、郑四人，尊为廪君，于巴、褒等处巡行教化，四方之人虽深山穷谷之中，皆相投听讲，何止日以百数。于是蚕丛之乡渐次入于人类矣。
　　
　　相又闻得盐阳地方之人，被有妖怪为祟，不胜其害，乃同四臣仍坐土船顺流径至盐阳，召民教训。忽有一夭容女子来相见，曰："此处地方是吾所管，你今到此，必须凭吾行移，要与你结为夫妇，若肯相从，即留汝等在此，如或不然，定无相容，还有水厄及汝也。"务相听言，疑其有奇，乃从之，遂为夫妇。元来这女子即是盐君，乃一怪也，夜则与务相共宿，日间则化为飞鸟，盘旋于半空之中，诸蜚虫羽翅之族、妖禽怪鸟悉皆攒集而随，掩荫数十里，遮得天日无光，猛兽皆趁黑出没于其间，人被伤害，不可胜言。务相见而恶之，曰："吾夙闻有怪害民，特来至此，不期即此盐君女子也。吾既为民主，僭号廪君，何被所赚而与怪物为偶，岂人类乎？"因挟剑以俟，欲杀之。至日晡，盐君依旧盛妆而下，见务相挟剑以待，即遥先谓曰："既为夫妇，何欲相害也？吾非作怪，以女身不便行走，特托此以巡视地方耳。至其处则必原形示民，胡用见嫌？"务相被其识破，亦假意答曰："适因你去，遮蔽天日，猛兽逼身，致吾惊恐，得不以剑防身乎？"盐君曰："此又何妨？兽亦吾之所管，必不敢加害郎君者也。"务相心中终嫌其为幻，思欲除之，以祛民害，乃以计绐之曰："既为夫妇，理合朝夕相依。汝今夜归晓去，情同朝露，使吾大失所望，得无薄幸乎？"盐君曰："是吾职分之事，不得不然。郎君耐之，过秋则不出巡矣。"务相曰："虽然，吾之心时刻念你，每去时极目望之，不能辨认。吾今有绛色缕丝一缣在此，你可挂之于身，待吾认以为记号，则可以望汝矣。"盐君不知是计，乃即从之。次早，遂将丝挂于身旁，腾空而起，但见绛丝飘，优游于务相之前，久而不去，故意使之观看。务相暗取神箭，照定缠绛丝之鸟，靓而射之。盐君应弦而落，口中犹叫曰："郎君何毒情也！"务相向前叱之曰："既称盐君，复害盐民，何容不仁！"遂挥剑斩之。霎时间群鸟皆散，天晴日朗，无复有鸟兽害人之患矣。务相乃分郑姓者掌治盐阳，是为南郑。务相再与三人驾土船下徇夷城，至一所在，石崖峭立，弯环周折，水城缠绕。前不数里，有一石门，俨如屋室。务相见之，叹曰："此地甚可居住，但吾新从洞中出，又复撞入洞中，奈何可乎？当复驰转，再往他处可也。"言未毕，一声震响，石崖崩塌，其上宽平而正，广百馀丈，高五十馀尺，分两阶，皆有级数。务相等舍船而上，至其中处，有一方石，高九尺，可容十人，于是君臣四人坐石议事。议之合理者，皆署于石上，从听者络绎不断。乃于上断茅为庐，遮蔽风日。四旁垒土为城，盖以草苫，雨雪不能入。人居其内，以别禽兽，遂成人俗，皆相之力也。此地疑即今之阶州。其后子孙世为本方廪君，主管西土，种渐蕃盛，地多产利，富庶无比。后传至周末，秦孝公联蜀连界，生息丰饶，乃用张仪之计为通于蜀。蜀被秦人金牛之诳，命力士伍丁开山凿道，以便往来。道成，蜀地皆被张仪所并，改其地为黔中，立郡县，编户当差，每一丁口出钱四十文，名为之纳賨，即输赋也，以后皆呼为賨人焉。蜀王因以自开山道被秦所灭，心不甘心，遂化为杜鹃之鸟，至春末被伐之日，乃今之谷雨节际，遂日夜哀鸣，至于流血不已。其音大似"自误国亡"之意。后来胡曾先生有诗一首为证：
　　
　　杜宇曾为蜀地王，化禽飞去怨难忘。年年来叫桃花月，泣向东风诉国亡。
　　
　　及汉高帝封褒中，募賨人为军，出定三秦，后灭秦楚，帝咸阳，念賨人功大，乃复其役与丰沛同。盖以沛系出身之地，褒是发迹之所，二方皆无异差，惟供正赋而已。又将西隅一郡赐与賨人渠首收管，每岁只贡方物，不供赋粮。以务相姓巴，改名巴州，以表其踪。土产有盐、铁、朱砂、丹漆、雄黄、药材之类。俗性剽悍。汉末张鲁居东川，以左道治病疾，以薄赋治百姓，賨人敬信其灵，四方归之，遂据汉中。后曹孟德征汉中，李特之祖率宗党五百馀家归操，操封为牙将，使守略阳，以治巴氐诸夷。其地出李子极多，居前有大李树一根，高七八丈，亭亭如如，所生之实，色若丹朱，甘美无比，人争羡之。特祖曰："人能如此李之有人思慕钦羡则足矣。"及后巴氐夷类与賨人、郑人等处悉皆念慕，遂改巴姓为李姓。特之父名李慕，为东羌猎将。特少仕州郡，见异于时，生得身长八尺，面如重枣，耳大颐丰，长眉高鼻，三牙长髯，多威仪，善骑射，沉毅有大度。弟二人李流、李庠，皆有武勇材略。庠性好侠，尤有英雄拔萃之状，州党之人多附之。因齐万年作乱，关中略阳、天水、秦、泾、雍、梁六郡之民，见岁又荒，兵火又炽，避乱流移入汉中者数万家。李特兄弟亦弃略阳还归旧土，路上流民推之为首，凡有贫乏饥饿并疾痛者，特兄弟皆赈给调治之。众等悉倾心归戴，尊特为主，凡事皆禀命而后行。至汉中，流民众多乏食，李特为之上书申奏朝廷，求寄食巴蜀，以救民命，待兵静岁熟，还归故土。有司代为转奏，帝召群臣廷议其事，太傅张华曰："今流民甚众，初来乞活，未宜他行。宜遣一官持节安慰，监察动静，只不可使入剑关。夫剑关者，乃西蜀之险要，流民一入，见其中宽可居止，富可济渡，即不思去，逐亦难动矣。且闻其众至数万，一朝为乱，有险可据，两川皆非晋有也。况川中富饶，毋为流贼所得。"朝议然之。钦差侍御史李苾持节巡按汉中，安慰流民不许入蜀，连路将榜文张挂，晓谕流众。榜云：
　　
　　奉敕巡按东川道、监察御史李，晓谕关外六郡就食百姓人等，虽云汝地颇遇兵荒，不过天道人心一时之变，自来无久。乐极悲生，否须复泰，反掌可待，万古不易之理。汝今聊见小迍，即便抛家弃祖，远流外地。且有土地，各有人民，今日之丰，亦防他日之歉，岂容外人夺扰以甘自耗乎？第以川民念悯同类，不忍窘辱汝侪，兹既侵晞川东，何得又思西入？今特持节至此，抚训汝等。赵王伦大兵已出山西，梁王肜大兵已出秦雍，齐万年不日剿平，兵锋必静，天道自有好还，来春必熟。示仰众等各宜收拾还乡，守管旧业。榜行如悉，毋得再停，吾当入朝请发钱粮，前来赈济。待至来秋，自然复裕。休得故违，设有不遵，定行诛戮。
　　
　　榜挂，流众看之大骇，皆相率至特前相议，曰："某等因故郡荒馑，羌中反乱，故避难此处而来，途中若无甸长相赒，皆作沟渠饿莩矣。出万死一生，始得安止，今官府又欲逐发还乡，且赈济之言，尽是虚张恩惠，将何以为支给而得生还也？"李特曰："驱逐之言，还是唬吓我等，但只不容入川搅扰而已。"李流曰："脱若不容入川，则只此汉中之地，亦难存活汝众，如之奈何？"众流民上官晶等曰："此事还要甸长大人为之区处区处方好。"特曰："朝廷官府不容，如何强得？有计亦难施矣。"李庠曰："我有一计，闻知李御史官虽清要，平生性贪而狡，汝众虽然弃家而来，钱财便少，其土出绒毡裘革、貂貉狐裘细宝等物，必定有之，各毋悭吝，凑将出来。待我把此金银添上，拣选好物，送去与他，求其权放吾等入川，度活年把，待有盘缠，自然还乡去也。"众人听言大喜，于是但有带得珍珠宝物、貂绒细缎者，争相将出，共有百金之值。李特乃亲自送去，禀告李苾曰："昨审其所来流民，皆是遵守国法，不从贼反，甘自流离至此，以全残喘，实有忠义心者。为因川东不能容众，吾故上书有司为乞巴西山陇闲空之地，使彼开荒耕种，聊度目下之命。待探得故乡稍熟，即便俱归，谁有不念祖宗故地者也？不想朝廷反委老爷来此发落他们，众人尽皆号天叫苦，言有来的盘缠，无去的支用，悉皆饿死于途中矣。今众等思家业已失，贼寇未宁，实然进退两难。今小民等以为老爷特特为彼龙行至此，众人贫窘，无甚者敬，辄有关西羌地所出些小土仪，聊献殷勤，望求大开天恩，宽容无告之民，聊住一年，得救危命，则老爷恩同覆载，万代阴功不浅矣。若是关中平静，年熟得收，那时不去，小民愿从重宪，以正诳上之罪。"李苾见了许多异地难得之奇物，心中大喜，即命收了。又看李特人才可敬，乃命李特起站，谓之曰："吾查得你们原是汉中之人，乃是旧家子弟，今众流民随你到此乞活，我尚未曾赈赏钱谷，反又生受众人馈礼，本欲回还他们，看此土产之物，皆是中州难以易得，我等之所喜爱者，待吾申奏朝廷，颁赐赈礼以答汝等。"李特曰："赈济所赐，宁老爷将别公用，只要凡事方便，得活众命，方感大恩。赈赏无过苟度月馀而已，望爷怜之。"李苾曰："你且出去，我与你申明此情，倘获朝廷听允，则众人皆可无虞。若有为恶不法，罪在你们身上。"特曰："如有不遵爷之教训，小人甘当重罪。"苾信之。即日修本遣人奏于朝中，曰："臣李苾奉命按止流民，不许入蜀，但彼皆不从反寇避乱纯民，今查丁口，约有十馀万，守法甚窘，饥羸可悯，今散于汉中一郡之间，不惟流民号苦，即本州百姓亦不胜其扰矣。蜀中地广，粮储有馀，宜权令就食于其间，可活亿兆之生灵，得非圣朝之天恩乎？待明年熟后，发令还乡，谁敢有强留者？今若一旦初来而即行逐之，悉皆命填沟壑矣，岂吾大朝绥安万姓之德泽哉？"朝议颔之，由是李特兄弟率流民等以渐皆入蜀中而去，李苾回朝。特等行至剑阁，见其形胜，乃太息曰："有如此之险要，而蜀主刘禅乃面缚降人，岂非庸材乎？"遂有睥睨川蜀之意，将流众分立首目二十馀人，管辖馀党，散处于巴、阶、文、益诸州之间。特兄弟叔侄五六人，为诸州总领，广结川中豪杰，说通草寇数处，流众日渐精壮，乐从李特，特势渐成矣。后人有诗叹曰：
　　
　　李特时归剑阁初，睥睨已想在成都。岂知天长雄奸愿，乱起狂口遂彼图。
　　
　　
　　
　　第二十八回  晋惠帝任用张华
　　
　　晋朝惠帝因贾模之劝，任用张华执政。华恐孤立议专，表荐裴頠共理军国重务，二人孜孜辅治，思幸太平。因齐万年死，刘渊等相和罢兵，关西平定，惟有六郡流民，李苾奏请容放入川，恐其必为后患，乃命该部行文与成都太守赵廞，令逐流民。廞遂出榜，移行各郡张挂，令地方连家查赶，使还故乡。流众等见之，皆奔集李特行寓相议曰："今公与某等移徙至此，才得稍安，又要发遣还乡，且故土家业已失，无可存身，再创实难。今公昆仲甚得川民之悦，正可有为，一旦再到关外，即我等亦各自顾，不获朝夕相侍左右矣，岂能再如此处今日之声势哉？"李特曰："言虽有理，争奈无辞以回朝命。"李流曰："趁早各申文状于州府中，情愿编户当差，一准我状，即贿书吏造下文册，然后具呈上司，朝廷见我当此西川差赋，自然罢矣。"特从之，攒谋定夺。有司将其情奏请旨意，张华见奏，不准其请，复差李苾为川西道御史，往督流民起发回籍。特见又是李苾行牌，命李流科敛财帛伺候，思赂李苾。苾到任，流民等复进礼物千馀两，迎于途中面告曰："某等流移，非不思还，甘恋川土，争奈家基已废，恐归无所投，故愿当差供役，冀免逐耳！"苾曰："天下户口各有定额，岂容冒籍？"流首骞硕曰："天下官管天下百姓，天下人当天下差役，在关外亦为晋民，入川中亦为晋民，地土亦有变迁，人民岂无增损？且川土原系汉民，今归我晋，岂得拘限于定额哉？"李苾不听，竟出驱逐榜文。流众见其立时出榜，一时嚷起曰："既不相容，何该受礼？"闹动街衢。李让慌忙止住众人，叱之退散。李苾听知其言，心中大怒，即差人至李特家，欲捉骞硕等治罪。特曰："长官且回，吾当自来请罪送礼与差使。"使去，亟召众等议曰："古云破家县令，灭门刺史。既已送他，何得喧嚷？彼今行提，如何回话？"骞硕曰："这些人果然不知道理，莫说他怪，连我们家也过不去。"李特曰："也只得要去见他。若还不去，彼愈恼矣。着几个陪同我去，待我先进去说个来历，看他如何，又作区处。"众人曰："不过责□□□，何有怕哉？"特曰："谅必无妨。"乃从容入见李苾，禀曰："众流民到此，赖爷大恩，聊得息喘。又值老爷驾临催逐，昨日特来叩头，拜恳开恩，并非谁敢有异议。及出衙门，益州兵快皆要索他常例，致相喧哄，兵快不遂，到老爷面前报称，明是诬枉众人，望老爷开天地之心，恕此愚人之罪。"李苾明知其情，因思私受礼物，不曾允禀，再若治责，恐吐出真情不雅，乃亦从特之意不究。有益州副判沈玑在侧，大叱李特曰："汝乃亡命流徒，敢此大胆妄进花言，愚蔽上官。可是李爷海量，容得你们，若是我面前胡讲，打断你的狗腿，枷号一月，方才放你。明日李爷出巡他郡，本州之地待我总董，若有敢违时刻者，以法治之。"李特满面羞惭而出。次日，沈玑差人四下催逼。特见沈玑逐急，遣人各郡召回剧首上官晶、阎式、杨褒、任臧、任回等，一同骞硕共议可否。杨褒曰："休道故乡生处好，能容身处便为家。我等胡界初遭兵燹，荒歉未回，万一即归，仍为穷困也。怎能得罢此举，容吾住此乎？"阎式曰："还要贿托李侍御待奏方便。"乃再备礼物进奉李苾，厚赂左右之人，左右竭力参赞。苾乃再为申奏姑缓秋收之意，沈玑亦上表甚陈流众害民妨业，及李御史初到，不察其诈，被惑等因。张华见益州副判之本，知李苾有姑恤之心，复差冯该为西川总督御史，入蜀催赶。李苾思受贿赂误事，倘若冯该成功，必以己为无能，反遣人报李特知之。特即与阎式商议，将金珠馈送于路，冯该受之，到川日，先召众流民询问端的，任臧入见，哀告曰："但今秋收未完，行粮不敷，故此少捱，非敢违旨也。"冯该曰："我就限你秋收，但沈判官催禀不过，我今出下一榜，限你冬底起身，我即回朝伏命，只道一郡两个巡按迭来，百姓受累不便。"榜出，沈玑亟入禀曰："朝廷因为流党害民，故特钦命大人前来监促出境，何反宽彼冬底？"冯该曰："流民至此者皆无赖之徒，若逼太急，恐其有变，不若待彼自限，方始甘心离此。"玑曰："下官不贪其私，以直驱彼，吾为郡副，当与百姓分忧，肯容他人久在此间占夺本州地利乎？"冯该见玑说出"贪心"二字，心中不悦，乃巽谓曰："我奉钦差，尚存委曲，恐汝无此力量，自惹祸累，休怨别人！"沈玑愤然而出。时有流民奸细在旁听得，径来报与李让知之。让乃特之侄，极有智识，乃与杨褒二人私议曰："今观冯御史之言，似幸我等抗对沈副判者，但恐吾叔不肯为耳。"褒曰："李甸长守法奉忠，吾等终被所逐。不若乘众未散，暗将沈玑图之，那时不怕汝叔不从也。"让曰："吾亦久有此心，未知众心如何。"褒曰："再请上官晶、阎式等一同谋之，便可行矣。"是夜，一班流民剧首共暗商议其事。任臧曰："必须请李甸长来主大意方可。"阎式曰："若一彼知，事必不行矣。今朝中大乱，汉寇在境，北部氐羌皆有馀党，若肯为之，一时必无兵马来征。设有兵至，吾等塞险守要，亦难动摇我等。"李让从之，即谓众人曰："明日冯御史回京，各官皆要远送。我今拣选好汉数十人，扮作强徒模样，伏于僻处，待玑回马之时，出而袭之，有何难哉？"众人从之，打点去讫。次日，沈玑送冯该三十里外方回，直至日落平西，转到伏所，忽被流贼自楠林中跃出，把沈玑砍于马下，从人死者过半，馀皆逃去。让等乘势抢入城中，劫其府库钱粮。特集流民聚于一处，谓之曰："汝等我之深契，何该误我？倘一朝廷行剿，岂不有乖祖先乎？"众人曰："某等愿效死力，有何惧哉？但此太守赵廞，国之重臣，必来争取，如何对敌？"阎式曰："一郡之地，亦不值甚么，我今不若退回绵竹，弃此空城，朝中闻知，亦谓我等不据城，非为反叛也。待看紧慢，缓缓图之。冯、李二御史亦必待吾方便，以为沈副判激变我等致丧命，或可免其加兵也。"李特从之。川中左近州郡叠叠申报入朝，言流民渠首李特等杀死本官，劫掠府库等因。冯该、李苾果替分辨，以为沈玑诈索不遂，自行激变遭害。帝亦从之。惟张华极言流民久必为乱，不可姑恤，章三上而帝不能即剿，反以言语再三宽慰张华。
　　
　　按《晋传》：张华字茂先，聪明博物，少有文才，智能辨惑，凡九流三教，星纬象学，无所不通，疑难等事悉皆晓之。少时作《鹪鹩赋》，即便著名。阮籍见而叹曰："王佐之才也。"与裴頠善。頠字逸民，山西闻喜人，弘雅有远识，博学稽古，善性情，御史中丞周弼叹二人曰："华、頠若武库五兵，纵横一时之杰也。"乐广尝与一人谈论，言辞丰博，广不能应。广亦名士，多材识，一见二人，乃深敬服。华好接纳人物，延誉贤才，即贫穷之士，有一介之善者，亦加交结，延至其家，故天下有名之士皆出其门，当时号为知人。家多秘书奇集，尝徙洛阳，载书二十乘，尚不能了。秘书监虞挚撰著星历，无书可考，人荐其诣华家借之，果有，遂得归正。凡书籍世所稀有者，华皆抄有之，以故博物洽闻，世无与比。人有所不能明者，皆诣华请教。一日，有一书生求见，共谈书史，历朝世变，应对敏捷，华不能难，及问三皇时事，则不能答，夏商之事，略知其概，周秦之事，悉若目睹。华乃留款，约与共叙，私谓荀鸣鹤等曰："此非凡人，其老狐也。"众曰："何以知之？"华曰："吾见其言论风生，闻一知十，语句过人，五帝以前之事则不能晓，三王以后之事则皆贯彻，此未过千年之狐耳！若得千年之木，燃而烛之，斯无所遁其形矣。"鸣鹤曰："若有此法可制，当寻来试之，但难辨有千年之木耳！"华曰："惟有昭王墓前华表之木，已经千年，汝当亲带从人前去，为吾取之。"鸣鹤领命而去，至昭王墓所，守值者曰："我昨夜见暗中有一人言语，道前日那老不死的来与我说要去和张华问难，我乃谓曰：'老狐老狐，那人极能博物，尔且守穴，莫去惹事，以累及我。'又一人曰：'兄虽受伤，不致大害，但此老被泄真形，恐不能久。可惜千年之精，一旦付之煨炉，惜乎惜乎！'言讫不见。今执事来取华表，莫非所言者乃此木之神也，盖有数耳。"守坟人欣然劈取木杮与之。鸣鹤赏谢其钱，带回洛阳，道其守坟人之言。华笑而不答，仍召书生共谈世务，使人燃其木杮以照之，书生大惊失措，须臾化作老狐，缘柱逾垣而遁。又一日，华宴众贤士，有庖人持鱼鲊入席献鲜，张华一见，乃大惊曰："此龙肉也，汝从何得之？"众曰："有何所辨？"华曰："君等不信，试以苦酒洗之，色自变矣。"众依其言，洗以苦酒，忽然五色毫光照面，耀目薰眸，众皆惊骇。急召其人询之，答曰："昨日于园中池边草中获此异鱼，其味甚美，与常不同，故作此鲊来相府奉献耳！"华乃赏之，令其倾于原池中，果然风雷大作，一条黄龙腾空望东而去。又惠帝命孟观出兵，点视武库，忽有小雉雊一只，众见此系官府封验之所，无隙可入，何有于是？乃先禀丞相华知。华曰："此不足为怪，乃地穴阴幽，蛇之所变也。"众人再去细看，蛇腿尚在，雉雊双足未曾化尽，无不服其神见。又吴郡临平之河岸忽然崩塌，得一石鼓，中空可爱，击又不响，献于郡守，郡守复进于朝，帝以问于张华，对曰："亦宝也，当往蜀山取桐木一段，刻成鼓形，置石鼓于上，击之则响，愈远愈清，非革之比也。"帝下诏入蜀取到桐木，如法制造安顿，以桐杖击之，声闻十馀里。往往奇辨甚多，不能尽述，有《博物志》行世。一日，见朝中大乱，私夜上南楼观看天文，见有一道祥光紫气，直贯斗牛之间，度其分野，正在吴头楚尾。看之良久，至夜深愈加明灿，乃曰："此下当有宝也，惜乎远耳。"忽有豫章雷焕亦能望气观象，闻华好士，特此叩见，与论星纬象数之书，辞论高迥，华甚爱之，至夜与焕上观星楼，详讲度数。华曰："斗牛之下，有气直起，吾已识之，子云主何祥瑞？"焕曰："不主祥瑞。其气外红而内青，其色体刚而势壮，乃宝剑之象耳，非在人家，则在地下，若往求之，必有所验。"华曰："主在何地？"焕曰："揆其分野，当在豫章之西，丰城之域内耳。"华曰："今闻君言，吾度之已得宝剑矣。"焕曰："何以预言得之？"华曰："吾少时，有相者曰：'君年六十，三公可登，当得宝剑，朝夕随身。'今闻君言，正值其时，吾故豁然矣。欲得此如愿，非子不可。吾今奏子为丰城令，托往彼处访而寻之，子肯仗义否？"焕曰："蒙公相不以仆为愚，委职丰城，敢不竭尽忠义乎？待焕到彼，专心着意，朝访夜望，谅必可获，公相放心。"华喜。焕连路望色而觅，果在丰城之内，于是每夜登楼，详观的实，其气自狱中起，乃为言狱中杀气太重，宜修过方好。乃将囚徒拘于别院，令心腹人掘其地，至五尺深，见一石函，焕曰："此是仙人存记，不可动矣。汝等俱退，待吾加封齐整，依旧掩之。不可妄动，恐有怪异不祥。"众夫散出。焕密启其函，见其光芒射目，乃是宝剑二口，靶上刻有字号，名曰龙泉、太阿。焕喜而藏之，假封其匣，仍前掩之。其夜再望，气则无矣。焕又取南昌北岩紫石磨之，剑光如银，芒莹烁目，乃自留其一，封固其一，并北岩石，令人送呈张华。华看书、剑收讫，回启付来使带遗焕云："兹月以前，斗牛之下，无复气现，知君已获剑矣。但其气分二彩，当得双剑，今止其一，且龙泉、太阿，义所不离，雷公信人，可欺我乎？"焕复呈张华曰："诚如公鉴，非敢欺也，第蒙公厚遇，思无报效，见本朝将乱，恐明公忠难相及，兹剑或为他人所得，故特留一，以图他日再挂徐君之侧耳！且灵异之物，终当化去，决不永久为人所佩。"华识之，复取华阴赤土一斤，赐焕曰："此土一拂，价增十倍，非北岩比也。又云雄为干将，雌为莫邪，不使雌雄异处，然君今拆其配，天生神物，终当自合，不永离也。"后华将被诛，忽见室中火发，亲起看时，乃是所佩宝剑放光飞出，绕屋而去，不知所在。后焕死，其子雷晔为福州从事，负剑经延平津过，其剑忽跃出匣，投入水中。晔太息，愿出重赏，募人捞取。有二渔人称善水，三日夜不怕沉没者来应，晔遣之。二人入水寻觅，将至剑所，忽然化作金龙二条，击波而起，盘旋于水面之上，不生风涛，五色灿目，渔人惊起。龙望雷晔顾盼数回，须臾雷震云起，龙乃不见。晔叹曰："此即二剑也。先君言灵物终当化去，张公言神物终当自合，信皆然也。"嘘唏而去。华之著述极多，惜其族凉才浮，不为人喜。晋武帝尝问华曰："卿多博闻，汉之宫室制度可得知否？"华对以诸建章、未央、长杨等殿，高广严饬，千门万户，皆如目观，听者忘倦，即画地成图，左右之人属目惊骇。帝曰："子产之所不及也。"一日，有人得一鸟毛，长三丈，咸争以为大鹏之羽，以问于华。华曰："此是海凫毛也，居西海，罕得见，今见于东南，天下从此将乱矣。"时苟勖、冯紞有宠，勖自以族大，与华不怿；又与征士冯恢不合，其弟冯紞遂与荀勖谮帝黜华为幽州军司。华到任，抚绥新旧，戎夏怀之。东夷马韩新弥等，依山阻海，二十馀国，去州四千里，历世未附者，皆感华德，来献贡方物。贾后嘉其功，诏之入朝，后参朝政，为赵王司马伦所杀。时人有诗一首赞其博辨云：
　　
　　得鲊观形解识龙，听辞察理辨狐踪。斗牛气贯知双剑，博物穷经似圣聪。
　　
　　话说张华自执政之后，荐举裴頠共理朝纲，二人乃广求贤哲，采访隐逸，共辅助以安国家。有东吴陆机字士衡，乃陆抗之第四子，生得身长七尺，声似洪钟，唇红齿白。幼有奇才，文章冠世，兵书战策无不该博，服膺儒术，非礼不动。少领父兵，为牙门将军。年二十，有《文赋》见称于时。吴被灭，退居旧里，闭门劝学。其弟陆云字士龙，六岁即能属文，与兄齐名，虽文章不及于兄，而议论忆事过之。吴国尚书广陆、高士闵鸿见而奇之曰："此儿若非龙驹，当是凤雏。"因称二陆不名。至是闻华好士，乃诣洛阳谒华。华闻其名，亲自下阶，执袂相接，欢若故旧，即便问曰："人言图吴之举，不羡得地，思得二俊。一向相忆，未获晋接，今幸命驾辱临，贤季士龙何不一降？"机答曰："舍弟狂僻多笑疾，恐上人见怪，故不敢轻造相府耳！"华曰："不妨，当请相见。"令人延入，云一见即便发笑，机曰："喜得已曾告过，汝何轻笑之甚也？"云曰："吾见张相须髯包裹，是以忍不住笑耳！"原来张华须长而美，冬月恐冻断，以软帛为囊包之，乃谓云曰："吾居江北之地，寒风猛烈，不得不包，若在贵方，不用囊也。"陆机为之谢罪，华亦笑而委之。设宴相待，诸士皆集，有府中上宾荀隐，字鸣鹤，亦善谈论，初未知二陆才名。华乃谓众贤士曰："今日陆生来此，诸君亦皆彬彬之侪，在席间不得出常谈俗语。"及至动问，陆云即曰："吾乃云间陆士龙。"荀隐曰："我是日下荀鸣鹤。"张华曰："二子腹中皆锦绣，谈吐尽珠玑，诚可羡也。"云又曰："既开青云睹白雉，何不张汝弓，挟汝矢，以徼微利？"此陆云自美其云，笑荀字如弓，以鹤为白雉也。隐答曰："我只谓是云龙骙骙，却乃是山鹿野麋，兽微弩强，是以发迟。"张华见云以白雉比鹤，隐以野麋比龙对之，恐其因谑成嗔，乃抚掌大笑曰："贤才自来无妄也。"各劝酒一杯，庆其才。席间，有华阳卢志，后为成都王谋主，亦智识高雅之士，乃卢班子卢毓之孙，见华过重二陆，乃不忿，谓陆机曰："陆逊、陆抗与君之宗族远近几何？"机曰："如君之与卢毓、卢班同耳！"卢志勃然。陆云私谓兄曰："殊邦遐远各不相悉，何至如此直白其祖父之名讳乎？"机曰："我之祖父名播四海，彼岂不知？今故直以讳我，我何不以直对之，所谓出乎尔者，返乎尔者也，岂惧怪乎？"张华觉意，托问别事以饰之。次日，华荐二陆于朝曰："今有江南陆机、陆云，乃吴功臣陆抗之子，精通坟典，智识过人，乞圣上收录选用，以旌贤能。"帝命有司定职，以陆机为东宫参军长史，陆云年轻，擢为县令，以试其才。后人有一首讥张华好贤不能致用云：
　　
　　茂先好士胜文俦，满座雄谈学尽优。徒得虚名夸远近，那闻脱颖渡关流。
　　
　　
　　
　　第二十九回  张茂先好贤得士
　　
　　张华即荐二陆，朝议以陆机为东宫长史，以陆云为浚义县尉。云受职到任，剖断明决，上下肃然，市价无二，道不拾遗。一日，有二人扭结至县，告称偷鸡，被告人争是其家自养之鸡。云乃先审被告，其人云："小的破竹打鸡笼为生，今有事要钱用，故笼此鸡来卖，被他冒诬偷彼之鸡，望爷洞察。"告人曰："实是我家之鸡，毛色可辨，岂可混争？"陆云问曰："汝家以何为生？"对曰："磨面为生。"云乃命公人杀其鸡验之，及剖视其食，尽皆是麦，乃将卖鸡人捉下，曰："此鸡明是他的，何得打笼即笼人之鸡卖钱肥己？"其人无言可答，服罪受杖。云乃恕而释之。他日出外，又见二人厮闹喧嚷，云命捉至，问其情由，其人曰："他偷我园中茄子，却好园门首撞遇。"其被拿之人又曰："是我自家园中摘来的，岂于路中遇人持物而可指为盗乎？"云曰："不得胡争，且将茄子来我看。"手下人连筐呈上。云验讫，命将偷茄人责打二十。其人哓哓不服。左右禀曰："今事在未明，又无凭证，老爷责他，他心下似有不甘。"云乃唤上其人，明谕曰："汝本偷彼之茄，恃利嘴对我强辨，故先责尔。我今说明，罪难饶矣。若是你自家之茄，理合均匀俱是大者，今大小不一，连花在内，岂非窃偷乱摘而何？"其人嘿口无言，云拟杖罪而又恕之。适放去二人，又有争鹅者高声喊叫，左右怪其不遵官府，尽皆捉至。云乃问曰："你因何事在此中途厮闹？"一乡下人曰："小的是村落中愚人，养得此鹅，将到市中卖钱使用，他们倚仗在城豪强，硬道是他的，要白白与我夺去，小的受抑不过，以此喊叫，冒犯老爷。"城中人曰："小的住在左里坊，将此鹅笼在街上货卖，他见我无人在店，即便窃走。随后赶来，他不还我，故此扯住他们。"乡人曰："城市之中，岂容白日偷鹅？据他说笼中所关之鹅，亦不似我这鹅羽毛光泽，且又他随后赶来，我何能得此草绳扎缚？"云心已明，乃曰："且将他带到县中去问。"于是一同随去，将鹅置丹墀之下佥判，良久，遂自出验鹅，见地上无数青草屎堆着，乃命将夺鹅人打上二十板，曰："城中之鹅，食粟食糠，粪当黄白，今其粪青，明是乡间食草之鹅，何能瞒我？若不直招，重重问罪。"市人曰："实不曾看见他偷，有人报我，说此鹅厮像我的，故赶来夺取。"云曰："此即汝之误也，饶汝治罪，可即出去。"乡人得鹅而回。通县百姓，皆服其神。
　　
　　郡守嫉云多能傲慢，屡加谴责，乃去官归印，约兄陆机欲回江东，宰执张华、裴頠不许，固留之。陆云曰："吾与兄过江以来，家乡远隔，信息阻绝，又不放我等归宁，如之奈何？"正忧念间，见其所带随身之黄耳摇尾近身，三复顾盼，若有将言之状。云乃谓其犬曰："我兄弟至此，久绝家音，终日挂念，无由通问。汝能捎带家书回去，可伏地点头，如其不能，可摇尾而去。"犬遂伏地嘤嘤作声，似应承之状。陆机即写书一封，外用黄蜡为丸，裹书于内，以绳拴牢，系于犬颈。犬得书，即出门望南行而去，一路无阻，亦能随人渡江，径达吴中，直至其家。家中人看犬至，大骇曰："此黄耳也，昔随二公子往洛阳去，今何又回在此？"视其颈下，有绳系蜡丸一个，取而看之，乃是二陆之书，家中读之，不胜欢忭。越数日，家人议曰："今公子既有书来，必须回音方好，否则定然忧念此犬矣。"母曰："虽然，亦无人可以前往，必须还使黄耳带去。"遂亦修书，封以蜡丸，呼犬向前嘱付，饱喂以肉，令之使行。犬复摇尾鼓耳，出门望北而去。一日，二陆兄弟闲暇无事，叙论家中之事，思念黄耳未知能至江南否。正在议间，忽见黄耳走至面前，仍有蜡丸在项，机疑其不能渡江而转，及去解看，乃是绒线绳也。云曰："此必老母回书也。"剖丸视之，果是家中所寄，二人大喜，甚加爱恤。其犬自是常负信往来，途人皆知其为陆家黄耳，亦异事也。二陆虽然通得信息往来，奈南北异地，不能得面母、妻，思归不遂，相与叹曰："江关隔迹，云树迷茫，虽然黄犬音传，争奈白头凝望，奈何，奈何？"正在忆念，忽有人报道，贾后使恶党阻截杨太后之膳，八日而俎，二人悼而言曰："三纲绝矣，晋将乱作，理宜避之。"乃诣张华，力辞南归养亲，华从之。
　　
　　会青、徐、兖、豫四州大水，平地十馀丈，城郭皆没，道路阻绝。贾谧等固留之，乃又不得归，复诣张华、裴頠，告以杀后之事。华、頠曰："此情吾岂不明，士衡岂不谅乎？今妒后专政，兵权在彼舅郭章之手，朝事又贾谧所统，轻意难可动他。且贾谧与诸君极相雅厚，结为二十四友，我等亦不可恶彼。矧贾模谦退，深明世务，有事必与吾等共谋。杀后之情，实出暗中，姑俟后议。"陆机乃退。华又闻平阳韦忠清贤，家贫慷慨，有不可夺之志，使人召之，巽拒不就。裴頠因事便道亲往谒之，谈论弥日，辞旨明敏，頠邀之入朝，忠力辞以病。頠还，言于华曰："韦忠学问渊源，有廊庙之材，不肯轻出，明公还当以礼辟之，必有匡济之术。"华曰："公亲自谒请，尚不应命，恐未易辟也。"于是竭诚修书一封，遣使清素往迎之。忠又拜书，极言身有痼疾，不能行动，感荷垂盼，五内俱切。倘天不废山人，得疾稍可，即当操篲门下，决不敢方命也。送使起身，即徙而避去，其友诃之曰："张、裴二公若此之殷，足下何拂其意？"忠曰："兄知其一，不知其二。吾本茅苫贱士，久无意于宦情。且张茂先华而不实，裴逸民欲而无厌，怠弃礼典而附贼后，岂大丈夫之所为乎？二公虽则有心托我，我恐洪涛荡岳，馀波散漂，溺恐及人。王彰有云：'吾肯褰裳以就之乎？'"友服其高。人见张华召韦忠不至，乃荐言敦煌贤士索靖字幼安，少有逸群之量，长多博识，与同郡范衷、张、索、索永五人皆有重名，声驰海内，时人称为敦煌五龙，惟索靖最雄。其四人皆亡，独靖尚在。华听言，使人辟为雁门刺史，靖不肯至。华又以书谕之云："大丈夫有济世之才，必当援民之溺；有经邦之术，必当拯国之艰。何乃韫椟韬光、守时待价之若是耶？"靖见书，至洛阳见张、裴二人，二人与论时事，甚敬服其才，极举之为雁门刺史。靖见二人之诚，乃勉强受职，知贾后必乱天下，张、裴不免其难，临行，诣宫门指铜驼笑曰："会见尔在荆棘中耳。"乃留书谏华、頠防患为上，宜早谢事，以求免祸，二人不能从。后人见韦忠、索靖能料张、裴之难，有诗赞曰：
　　
　　见危不仕羡韦忠，索靖先知智虑聪。切料张裴终及患，故指铜驼叹棘中。
  </div>
  <div class="pagination">
   <a href="续三国演义_page7.html">
    上一页
   </a>
   <span>
    ...
   </span>
   <a href="续三国演义_page3.html">
    3
   </a>
   <a href="续三国演义_page4.html">
    4
   </a>
   <a href="续三国演义_page5.html">
    5
   </a>
   <a href="续三国演义_page6.html">
    6
   </a>
   <a href="续三国演义_page7.html">
    7
   </a>
   <span class="current-page">
    8
   </span>
   <a href="续三国演义_page9.html">
    9
   </a>
   <a href="续三国演义_page10.html">
    10
   </a>
   <a href="续三国演义_page11.html">
    11
   </a>
   <a href="续三国演义_page12.html">
    12
   </a>
   <a href="续三国演义_page13.html">
    13
   </a>
   <span>
    ...
   </span>
   <a href="续三国演义_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
