<!DOCTYPE html>
<html>
 <head>
  <meta charset="utf-8"/>
  <title>
   东西汉演义 - 第 12 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东西汉演义 - 第 12 页/共 17 页
  </h1>
  <div class="content">
   时戊己校尉刁护病，史陈良、终带、司马丞韩玄、左曲侯任商等见西域颇背叛，又闻匈奴欲大侵，恐并死，即谋劫略吏卒数百人，共杀戊已校尉刁护，遣人与匈奴南犁汙王南将军相约。南将军遂将三千骑人西域迎良等，良尽胁略戊己校尉吏士男女二千余人入匈奴。西域都护但钦乃上书告急，莽大怒，乃更降匈奴单于名曰“降奴服于”。莽曰：“降奴服于威侮五行，背畔四条，侵犯西域，延及边垂，为元元害，罪当夷灭。”命遣立国将军孙建等十二将，十道井出，共行皇天之罚。分匈奴国土人民，以为十五，立故呼韩邪单于稽侯稽子孙十五人为单于。遣中郎将蔺苞，副校尉戴级将兵万骑，多赍珍宝至云中塞下，招诱呼韩邪单于诸子，欲以次拜之。使译出塞，诱呼右犁汙王咸，咸子登、助三人，至，则胁拜咸为孝单于，赐安车鼓车各一，黄金千斤，杂绘千匹，戏戟十；拜助为顺单于，赐黄金五百斤；传送助、登之长安。单于闻之，大怒曰：“先单于受汉宣帝恩，不可负也。今天子非宣帝子孙，何以得立？”乃遣左骨都侯右伊秩訾王呼卢訾，及左贤王乐，将兵入云中益寿塞，大杀吏民。单于又遍告左右部都尉诸边王，入塞寇盗，大辈万余，中辈数千，少者数百，杀雁门朔方太守都尉，略吏民畜产不可胜数。莽恃府库之富，欲立威，乃拜十二部将，率发郡国勇士，武库精兵，各有所屯守。五威将军苗、虎贲将军王况出五原；厌难将军陈钦、震狄将军王巡出云中；振武将军王嘉、平狄将军王萌出代郡；相威将军李棽、镇远将军李翁出西河；诛貉将军阳俊、讨秽将军严尤出渔阳；奋武将军王骏、定胡将军王晏出张掖；及偏裨以下百八十人。募天下囚徒、丁男、甲卒三十万人，众郡委输衣裘兵器粮食，长吏送自负海江淮至北边，使者驰传督催，以军法从事，天下骚动。先至者屯边郡，侯满三十万众，赍三百日粮，乃同时十道并出，穷追匈奴，因分其地为十五，莽将严尤谏曰：
　　“臣闻匈奴为害，所从来久矣，未闻上世有必征之者也。后世三家周、秦、汉征之，周得中策，汉得下策，秦无策焉。当周宣王时，猃狁内侵至于泾阳，命将征之，尽境而还。其视戎狄之侵，譬犹蚊虻之螫，驱之而已，故天下称明，是为中策。汉武帝选将练兵，约赍轻粮，深入远成，虽有克获之功，胡辄报之。兵连祸结三十余年，中国疲耗，匈奴亦创艾，而天下称武，是为下策。秦始皇不忍小耻而轻民力，筑长城之固，延褒万里，转输之行，起于负海，疆境既完，中国内竭，以丧社稷，是为无策。今天下遭阳九之厄，比年饥谨，西北边尤甚。发三十万众，具三百日粮，东援海代，南取江惟，然后乃备。计其道里，一年尚未集合。兵先至者，聚居暴露，师老械弊，势不可用，此一难也；边既空虚，不能奉军粮，内调郡国，不相及属，此二难也；计一人三百日食，用糒十八斛，非牛力不能胜，牛又当自赍食，加二十斛重矣，胡地沙卤，多乏水草，以往事揆之，军出未满百日，牛必物故且尽，余粮尚多，人不能负，此三难也；胡地秋冬甚寒，春夏甚风，多赍釜鍑薪炭，重不可胜，食糒饮水，以历四时，师有疾疫之忧，是故前世伐胡，不过百日，非下欲久，势力不能，此四难也；辎重自随，则轻锐者少，不得疾行，虏徐遁逃，势不能及，幸而逢虏，又累辎重，如遇险阻，衔尾相随，虏要遮前后，危殆不测，此五难也；大用民力，功不可必立，臣伏忧之，今既发兵，宜纵先至者，令臣尤等深入霆击，且以创艾胡虏。”
　　莽不听尤言，转兵谷如故。
　　却说右犁汙王咸既受莽孝单于之号，驰出塞归庭，具以见胁状白单于，单于更以为于粟置支侯，盖匈奴贱官也。后咸子助死，莽以登代助为顺单于，陈钦、王巡屯云中葛邪塞，时匈奴数为边寇，杀将帅吏士，略人民，驱畜产去甚众，捕得虏人验问皆曰孝单于咸子角数为寇。两将以闻。莽乃会诸蛮夷，斩咸子登于长安市。后咸立为乌累若鞮单于。时匈奴用事大臣右骨都侯须卜当，劝咸和亲。当王昭君女伊墨居次云之婿也。单于贪莽赂遗，故外不失汉故事，然以子登死，恨入骨，人寇虏掠不绝。使者责之，辄曰：“乌桓与匈奴无状黠民，其为寇，如中国有盗贼耳。咸初立持国，威信尚浅，然当尽力禁止，不敢有二心。”莽复遣和亲侯王歙多遗单于金珍，因谕说改其号，号匈奴曰恭奴，单于曰善于，赐印缓。歙，昭君兄子也。单于贪莽金币，故曲听之，然寇盗如故。
　　北边自宣帝时，匈奴内乱，五单于争立，呼韩邪携国归汉称臣以来，数世不见烟火之警，人民炽盛，牛马布野。及莽挠乱匈奴，与之构难，边民死亡。又十二部兵，久屯在边，吏土放纵；而内郡愁于征发，民弃城郭，流亡为盗贼，并州平州尤甚。莽乃遣中郎将绣衣执法，分镇缘边大郡，反各为权势，恐吓良民，赂赂为市，侵渔百姓，天下复困井田法，沟角经界，纷乱废业，流离困苦。中郎区博谏莽曰：“井田虽圣王法，其废久矣。周道既衰，而民不从，秦知顺民之心，可以获大利也，故灭庐井而置阡陌，遂玉诸夏，讫今海内未厌其敝。今欲违民心，追复千载绝迹，虽尧舜复起，而无百年之渐，弗能行也。天下初定，万民新附，诚未可施行。”莽知民怨，乃下书曰：“诸名食王田，皆得卖之，勿拘以法，犯私买卖庶人者，且一切勿治。”先是莽以钱币讫不行，盗铸者禁不止，乃重其法。一家铸钱，五家坐之，没入为奴婢，而犯者益众，遂亦除其法。
　　是时上下争为符命取富贵，司命陈崇白莽曰：“此开奸臣作福之路而乱天命，宜绝其原。”莽亦厌之，遂使尚书大夫赵并验治，非五威将帅所班，皆下狱。初甄丰、刘歆、王舜为莽腹心，倡导在位，褒扬功德，安汉、宰衡之号及封莽母、两子、兄子，皆丰等所其谋，而丰、舜、歆亦受其赐，并富贵矣，非复欲令莽居摄也：居摄之萌，出于泉陵侯刘庆、前辉光谢嚣、长安令田终术。莽羽翼已成，意欲称摄，丰等顺承其意，莽复封舜、歆两子及丰孙。丰等爵位已盛，心意既满，又实畏汉宗室天下豪杰。而疏远欲进者，并作符命，莽遂据以即真，舜、歆内惧而已。丰素刚强，莽觉其不悦，故徙大阿右弼大司空丰，托符命得为更始将军，与卖饼儿王盛同列。丰父子默默。时丰子寻乃作符命，言新室当分陕立二伯，以丰为右伯，太傅平晏为左伯，如周召故事。莽即从之，拜丰为右伯，当述职西出。未行，寻复作符命，言故汉氏平帝后黄皇室主为寻之妻。黄皇室主者，莽女，婉静有姿色，莽即真时年已十八，为后数年而未通人道，莽哀怜，欲嫁之，乃更号为黄皇室主。莽自谓土德承汉火运，故云黄；室，犹宫也。后自刘氏废，常称疾，不朝会。莽乃令立国将军孙建之子盛饰将医往问疾。后怒，莽遂不复强。寻知其事，而歆女美，故作符命。莽以诈得天下，心疑大臣怨谤，欲震威以惧下，因是发怒曰：“黄皇室主天下母，此何谓也！”收捕寻，寻逃，丰自杀。寻随方士入华山，岁余捕得，辞连刘歆子侍中东通灵将、五司大夫隆威侯棻，棻弟右曹长水校尉伐虏侯泳，王邑弟左阙将军堂威侯奇，及歆门人侍中骑都尉丁隆等，牵引公卿党亲列侯以下，死者数百人。乃流棻于幽州，放寻于三危，殛隆于羽山，皆驿车载其尸传致云。
　　时北边莽以金币弥缝，故匈奴外承顺而暗侵掠，莽仍志满气盈，以为四夷不足吞灭，忽报西南蛮夷尽反，攻杀牂柯大尹周歆，复杀益州大尹程隆。莽大忧，急遣平蛮将军冯茂，发巴蜀犍为吏士，赋敛取足于民，以击益州，未知胜败如何，且听下文分解。
第十回　肆凶淫自戕骨肉
　　却说五威将帅出改句町王以为侯，王邯怨怒不附。牂柯大尹周歆觉其意，设计诱邯至，席间子之。邯，句町王名也。邯弟名承，大怒，遂起兵攻杀歆。先是莽发高句骊兵以伐匈奴，兵皆不愿行，郡吏强迫之，乃亡出塞，因犯法为寇，辽西大尹田谭追击之，为所杀，州郡乃归咎高句骊侯驺，严尤奏曰：“貉人犯法，不从驺起。即今猃狁变心，亦当令州郡且慰安之。今猥被以大罪，恐其遂叛，夫余之属必有和者。匈奴未克，夫余、秽貉复起，此大忧也。”莽不慰安，秽貉遂反，诏尤击之。尤诈高句骊侯驺至而斩焉，传首长安。莽大悦，下书曰：“乃者命遣猛将，恭行天罚，诛灭虏知，分为十二部，或断其右臂，或斩其左腋，或溃其胸腹，或抽其两肋。今年刑在东方，诛貉之部先纵焉。捕斩虏驺，平安东域，虏知殄灭，在于漏刻。此乃天地群神社稷宗庙佑助之福，公卿大夫士民同心将帅虓虎之力也。予甚嘉之。其更名高句骊为下句骊，布告天下，令咸知焉。”于是貉人愈犯边，东北与西南夷皆乱云。平蛮将军冯茂击句町三年，士卒疾疫，死者什六七，赋敛民财什取其五，益州虚耗而不克。莽征茂还，诛之。更遣宁始将军廉丹与庸部牧史熊大发天水、陇西骑士，广汉、巴蜀、犍为吏民十万人转输者，合二十万人，击之。始至，颇斩首数千，其后军粮前后不相及，士卒饥疫。三岁余，死者数万。而粤雟蛮夷任贵，亦杀太守枚根，自立为邛谷王。
　　天凤元年六月，黄雾四塞；七月，大风拔树，北阙直城门屋瓦皆飞，雨雹杀牛羊。莽好空言，慕古法，多封爵，人性实吝啬，所封辄托地理未定，所与俸禄，皆终数岁不得，诸侯皆困，至有为人俑作者。天下吏以不得俸禄，并为奸利，郡尹县宰剋剥民脂民膏，多家累千金者。是岁复明六管之令，每一管下，为设科条防禁，犯者罪至死。又一切调上公以下诸有奴婢者，率一口出钱三千六百。天下愈愁，多为盗贼。纳言冯常以六管谏，莽大怒，免常官。
　　临淮瓜田仪等为盗贼，依阻会稽长州。琅邪女子吕母亦起。初，吕母子为县吏，为县令所冤杀。母怨极，密聚客，规以报仇。母家素丰，资产数百万，乃益酿醇酒，买刀剑衣服。少年来酤者，皆赊与之；视其乏者，辄假衣裳，不问多少。数年财用稍尽。少年欲相与偿之，吕母垂泣曰：“所以厚诸君者，非欲求利，徒以县宰不道，枉杀吾子，欲为报怨耳。诸君宁肯哀之乎？”少年壮其意，又素受恩，皆许诺。其中勇士徐次子等，自号猛虎，遂相聚得百余人，因与吕母入海中，招合亡命众至数千。吕母自命将军，引后还攻海曲，执县宰，诸史叩头为宰请，母曰：“吾子犯小罪不当死，而为宰所杀。为宰而轻杀人者，罪固当死，又何请乎？”遂斩之，以其头祭子冢。复入海，其众浸多，后皆万数。
　　时山东青徐大饥，寇贼蜂起。有樊崇者，字细君，起兵于莒，众百余人，转入泰山，自号三老，而群盗以崇勇猛，皆附之，一岁间至万余人。崇琅邪人。又崇同郡逢安，字少子，东海人徐宣，字骄稚，及谢禄、杨音各起兵，合数万人，复引从崇，共还攻莒，不能下，转掠至姑幕，因击莽探汤侯田况，大破之，杀万余人，遂北入青州，所过虏掠。
　　莽苦四夷扰乱，乃遣使者就各路赦盗贼罪，欲行招抚。使者还言盗贼解辄复合，问其故，皆曰愁法禁烦苛，不得举手刀作，所得不足以给贡税，闭门自守，又坐邻伍铸钱挟铜，奸吏株求不一，民无生路，故悉起为盗贼。莽大怒，免其官。其或顺指，言民骄黠当诛，及言时运适然，且灭不久。莽乃悦，辄迁升。以大司马允费兴为荆州牧，见，问到部方略，兴对曰：“荆扬之民，率皆依阻山泽，以渔采为业。间者国张六管，税山泽，妨夺民利，连年久旱，百姓饥穷，故为盗贼。兴到部，欲明晓告盗贼归田里，假贷犁牛种食，宽其租赋，庶几可以解释安集。”莽闻言怒，立免兴官。莽假圣贤名号以窃天下，夸张符瑞，以矜天命，故喜谀颂，而恶言盗贼。然内实畏慑不自安。乃亲至南郊，铸作威斗，以五色药石及铜为之，形如北斗，长二尺五寸，欲以魔胜众兵，故名曰威斗。既成，令司命负之，莽出则在前，入则在御旁。时更始将军廉丹击益州不能克，召还。更遣大司马护军郭兴，庸部牧李■击蛮夷；太傅羲叔士孙喜清洁江湖之盗贼；而匈奴寇边益甚，莽欲遣严尤与廉丹击之：尤素有智略，极谏以为匈奴且后，当先忧山东盗贼。莽大怒，乃策尤曰：“视事四年，蛮夷猾夏不能遏绝；寇贼奸宄不能殄灭，不畏天威，不用诏命，貌很自臧，持必不移，怀执异心，非沮军议。未忍致于理，其上大司马武建伯印韨，归故郡。”以降符伯董忠为大司马。
　　自莽即真，旱蝗灾异叠见，莽皆为饰说以掩之。且说地皇元年二月壬申，日正黑，莽以为王匡考问上变事者不实，欲蔽上之明，是以谪见于天，以正于理，塞大异焉。七月大风，毁王路堂，复下书曰：
　　乃壬午时，有烈风雪雨发屋折木之变，予甚恐焉。伏念一旬，迷乃解矣。昔符命文立安为新迁王，临国洛阳，为统义阳王。是时予在摄假，谦不敢当，而以为公。其后金匮文至，议者皆曰：“临国洛阳为统，谓为新室统也，宜为皇太子。”自此后，临久病，虽廖不平，朝见挈茵舆行。见王路堂，则设帐于西厢及后阁更衣中，又以皇后被疾，临侍疾，尝以妃妾就舍东永巷。壬午，烈风毁王路堂西厢及后阁更衣中室。昭宁堂池东南，榆树大十闻，东僵，击东阁，阁即东永巷之西垣也。皆破折瓦坏，发屋拔木，子甚惊焉。又候官奏月犯心前星，子甚忧之。伏念临有兄而称太子，名不正。宣尼公曰：“名不正则言不顺。至于刑罚不中，民无错手足。”惟即位以来，阴阳未和，风雨不时，数遇枯旱蝗螟为灾，谷稼少耗，百姓苦饥，蛮夷滑夏，寇贼奸宄，人民怔营，无所错手足。深惟厥咎，在名不正焉。其立安为新迁王，临为统义阳王，冀以保全二子，子孙千亿，外攘四夷，内安中国焉。
　　二年正月，莽妻死。初莽妻以莽数其杀子，涕泣失明。莽令太子临居中养焉。莽妻旁侍者原碧，娇娆绝色，莽常幸之。后临亦通焉，恐事泄，谋共杀莽。后贬为统义阳王，出在外，愈忧恐。会莽妻病笃，临上书曰：“上于子孙至严，前长孙、仲孙年俱三十而死，今臣临复适三十，诚恐一旦不保，则不知死命所在。”莽侯妻疾，见其书大怒，疑临有恶意，不令会丧。既葬，诏司命从事收原碧等考问。具服父子同奸及临谋杀状。莽欲秘之，乃杀案事司命从事，埋狱中。赐临药，临不肯饮，莽自刺死。策书曰：
　　符命文立临为统义阳王，此言新室即位三万六千岁后，为临之后者乃当龙阳而起。前过听议者，以临为太子，故有烈风之变，辄顺符命，立为统义阳王，乃此后不作信顺，弗蒙厥佑，夭年陨命。呜呼哀哉！
　　临妻国师公女，亦自杀。是月新迁王安病死。初莽为侯就国时，幸侍者增秩、怀能、开明。怀能生男兴，增秩生男匡，开明生女陈：以侍者或有外通，听生子女，不能分明，故皆留新都。及安疾甚，莽自患无子，乃为安作奏，使上言兴等母虽以贼属，犹皇子不可以弃。莽偏示群公，皆曰：“安友于兄弟，宜及春更加封爵。”于是以王车遣使者迎兴等至，封为公，莽孙公明、公寿同时病死。旬月间，四丧焉：先是莽长子字子宗立为皇孙，坐自画容貌，被故天子衣冠，又宗舅吕宽家。前徙合浦，私与宗通，发觉按验，宗自杀。宗姊为卫将军王兴夫人，祝诅姑，杀婢以绝口，事发觉，与兴皆自杀。至是莽骨肉殆尽。或曰：“天实为之。”按莽生平所为，固应如也。
　　是月，杜陵便殿乘舆虎文衣，藏匮中，忽自出，树立外堂上，良久，乃委地。吏卒以闻。莽恶之，下书曰：“宝黄厮赤。”其令厮役贱者皆衣赤。盖莽以五行火生土，自谓以土德承汉火运，故宝黄厮赤，欲以贱汉行也。时望气功数者，多言有土功象。
　　莽又见四方盗贼，欲示为自安，能建万世之基者，于是下书营筑长安城南。崔发、张邯说莽曰：“德盛者文缛，宜崇其制度，宣示海内，且令万世之后无以复加也。”莽乃博征天下工匠及吏民，入钱谷助作者，骆驿道路。坏彻上林苑中台馆，凡十余所，取其材瓦，以起九庙。穷极百工之巧，带高增下，功费数百钜万，卒徒死者万数。百姓怨恨，三辅盗贼麻乱，南方连岁饥荒，群雄竞起。南郡王常等号下江兵，南阳王匡等号新市兵，众皆万余人，州郡不能制。平原女子迟昭平，亦聚数千人，在河阻中。莽惶惧，召问群臣擒贼方略，皆曰：“此天囚行尸，命在漏刻。”莽知诸臣谀指，而夸张符命之术无济而益甚，身心战栗。思有故左将军公孙禄，忠直敢言，素有经济，莽初秉政时，被莽贬逐，此时在家，弄孙自乐。事急无奈，乃遣使者安车证来与议。未知来否，下回再说。
第十一回　赤眉逞势斩廉丹
　　却说哀帝时董贤专宠，王莽被遣归国。及哀帝崩，王太后乃驰召莽，欲授以国柄。时宰相孔光等皆欲媚太后以自固，共荐莽为大司马，独前将军何武，左将军公孙禄以社稷为重、坚持不可。太后不听。及莽秉权，公孙禄、何武皆免官退职。及莽篡位，禄等忠谋已尽，问心无愧，乐志林泉，甚是消遥自在。及至王莽末年，天下大乱，莽所用符命诈伪之术，用久不灵，朝中大臣，皆用惯的一班谀佞之徒，绝无一筹半策，甚是慌獐。忽然想起汉时老将公孙禄，命使征召，禄欣然随使见莽。
　　莽询至治方略，禄曰：“太史令宗宣，典星历，候气变，以凶为吉，乱天文，误朝廷；太傅平化侯，虚伪以偷名位，贼夫人之子；国师嘉信公，颠倒五经，毁师法，令学士疑惑；明学男张邯、地理侯孙阳，造井田，使民弃土业；羲和鲁匡，设六管以穷工商；说符侯崔发，阿谀取容，令下情不上通，宜诛此数子，以慰天下。”莽大怒曰：“乃者蛮夷滑夏，寇贼奸宄，予以汝夙将练达，故特召询擒贼之方，乃答非所问，而肆毁大臣，何老悖至此？”禄复朗声曰：“匈奴不可攻，当与和亲。臣恐新室忧不在匈奴，而在封域之中也。”莽怒，而念杀之无名，乃使虎贲扶禄出。禄飘然而去。
　　莽乃遣太师羲仲景尚，更始将军护军王党，将兵击青、徐；国师和仲曹放，助郭兴击句町；转天下谷币，诣西河、五原、朔方、渔阳，每一郡以百万数，欲以击匈奴。
　　初四方皆以饥寒穷愁，起为盗贼，稍稍群聚，常思岁熟，得归乡里，无攻城循地之计。众既寝盛，乃相与为约，杀人者死，伤人者偿创，以言辞为约束，无文书旌旗，部曲号令。其中最尊者但称三老，次从事，次卒吏，泛称曰臣人。转掠求食，而诸长吏牧守皆自乱斗，中兵而死，贼非敢欲杀之也。莽不悟，下书责七公曰：
　　夫吏者，理也。宣德明恩，以牧养民，仁之道也。抑强督奸，捕诛盗贼，义之节也。今则不然，盗发不辄得，至成群党，动曰以贫穷故耳。惟贫困饥寒，犯法为非，大者伙盗，小者穴偷，不过二科。今乃结谋连党，以千百数，是逆乱之大者，岂饥寒之谓耶？七公其严敕卿大夫、卒正、连率、庶尹，谨牧养善民，急捕殄盗贼！有不同心并力疾恶黜贼，而妄曰饥寒所为，辄捕系请治其罪。
　　于是群下愈恐，莫敢言贼情者，亦不得擅发兵。贼由是遂不制。
　　是时刘氏宗室，除歆、嘉、龚等三十二人谄附莽者，余外诸刘尽废所在郡县，反多所侵辱，营杀甚于平民。且说长沙定王之后，一人名赐，字子琴，祖利为苍梧太守，家南阳之白水乡，颇丰裕。赐父早死，有兄显，任侠有豪气。显叔名子张。一日，出遇蔡阳国釜亭长，亭长醉，故辱子张，至不可耐。子张怒，遂杀死亭长。后十余年，亭长子报仇，杀子张之子骞。显怒，欲为报怨，会显宾客劫人，发觉，州郡系显入狱，杀之。赐恨曰：“刘氏何辜，人皆欺侮，亭长自取死者也，孽子杀骞，复杀我兄，尚可忍乎？”乃与显子信结客陈政等九人，烧杀亭长妻子四人而逃。骞兄名玄，字圣公，亦结客为报仇计。圣公家有酒，请游徼饮，宾客醉歌曰：“朝烹两都尉，游徼后来用调羹味。”游徼大怒，缚客捶数百。圣公惧，避之平林。平林人陈牧、廖湛，时聚众千余人，号为平林兵，圣公往从之。牧以圣公刘氏宗室，以为其军安集椽。
　　时南方沸乱，新市人王凤、王匡常为人平理诤讼，众遂推为渠帅，聚数百人，王常，成丹、张印等一班好汉俱往相聚。一日，又一彪形大汉到来，乃南阳湖阳人，姓马名武，字子张，少时避仇，客居江夏。王匡等大喜，乃共攻离城诸乡聚，藏兵绿林中，数月间，相聚万余人。荆州牧闻知，发奔命二万人攻之，匡等相率迎至云杜与战，大破之。牧败，欲北归随州。王匡等早料其败必走随，马武等伏路遮击，杀数千人，尽获其辎重。遂攻拔竟陵，转击云杜、安陆，多略妇女，还入绿林中，至有五万余口，官兵不敢向。明年为地皇三年，大疾疫，死者且半，乃各分散引去。王常、成丹西入南郡，号下江兵；王匡、王凤、马武及其支党朱鲔、张卬等出入南阳，号新市兵；皆自称将军。七月，匡等进攻随，未能下。平林兵又起应之。王莽闻荆楚势大，遣严尤、陈茂击灭。尤、茂至南郡，王常等与战。尤出奇兵要杀，常败走，与成丹、张卬等收散卒入萎溪，因劫掠钟、龙间。众复振，乃引军与荆州牧战于上唐，大破之。遂北至宜秋。
　　再说景尚、王党至山东，被樊崇杀得大败，景尚阵亡，王党引残败军卒逃回。王莽大惊，遂遣太师王匡，更始将军廉丹东出，合将锐士十余万人，所过地方，勒索供给财贿，淫掳百姓，万民嗟怨，为之语曰：“宁逢赤眉，不逢太师；太师尚可，更始杀我。”樊崇恐众与莽兵乱，乃皆朱染其眉，以相别识，故号曰赤眉。先是莽严敕捕贼不得言饥寒所为，故郡县莫敢言贼情，上下蒙蔽，亦不敢擅发兵。惟翼平连率田况，素果敢，发民年十八以上者，得四万人，授与库兵，刻石为约，贼至则勒兵固守，去则追剿。又收合离乡老弱，置大城中，积藏谷粮，贼至无所得食。赤眉闻之，不敢入界。后况自请出界击贼，莽畏恶况，责以未赐虎符而擅发兵，以况或能禽灭贼，故且勿治罪。后况稍出界击贼，所向皆破。莽忌之，遣使者代监其兵，况随使入京，拜为师尉大夫。况去，齐地乃败矣。
　　无盐县索卢恢等，举兵反城，廉丹、王匡移兵攻拔之，斩首万余级。上章报捷，莽遣中郎将奉玺书劳丹、匡，进爵为公，封吏士十余人。赤眉别校董宪等众数万人在梁郡，王匡欲进兵击之，廉丹曰：“赤眉之众，十倍无盐，未可轻敌。且我军新拔城，疲劳已极，当且体息军马，蓄养锐气。”王匡曰：“贼匪跳梁，固未睹天朝之锐。无盐之战，已闻声丧胆矣，不乘胜进击，一鼓成禽，尚何待乎？将军倘惜劳，吾当独往。”遂独引兵前进。丹见谏之不听，以匡主将，又朝中权要大臣，只得率部众随之。
　　却说董宪山东有名好汉，一枝铁枪，神出鬼没。闻莽发兵东征，正欲逞建头功，忽见许多百姓，纷纷逃难，称说王太师大兵将到，沿途搜劫，反向赤眉叩头，求速进兵救命。董宪大怒，挥众迎去，至成昌地界，两军相遇，各排阵势。但见阵门开处，王匡金盔金甲，护从校尉如云而出，匡顾盼自雄。董宪望见厥状，怒发如雷，挺枪跃马杀去，更不打话，直奔王匡，匡急闪入阵，校尉迎住，枪刀并举，董宪将枪一振，一个圆月圈，早已数枪落地，一连搠倒数人，匡阵已乱。这边宪众压上，杀得尸横遍野。恰得廉丹到来，抵往一阵，两边各自回营。
　　次日，董宪索战，廉丹坚壁不出，一连数日，军心稍定。王匡催促出战，正在交兵，樊崇又领数万人马杀来，王匡望见，便弃阵而逃。丹恨曰：“小儿误事！但彼逃可生，我逃亦死。”乃使吏持其印韨符节追付匡，自同众校尉，舍命杀转。是时丹兵才存万余人，赤眉众十余万，如何抵敌？只得败走。追至无盐，廉丹战死，校尉士卒尽被杀绝。
　　莽得报失色，国将哀章谓莽曰：“皇祖考黄帝之时，中黄直为将，破杀蚩尤。今臣居中黄直之位，愿平山东。”莽遂遣章驰往，令与大师匡并力。又遣大将军阳浚守敖仓，司徒王寻将十余万屯洛阳填南宫，大司马董忠，养士习射于中军北垒，大司空王邑兼三公之职。司徒寻初发长安，宿霸昌厩，晨起忽亡其黄钺。寻麾下士房扬，素狂直，乃哭曰：“此经所谓丧其齐斧者也。”自劾去。莽大怒，命击杀扬。
　　此时四方盗贼，动以万数或十余万，攻城邑，杀二千石以下如儿戏矣。太师王匡战数不利。莽知天下溃畔，事穷计迫，乃议遣风俗大夫分行天下，除井田奴婢山泽六管之禁，即位以来，诏令不便于民者，皆收还之。诏未发，会舂陵兵起，刘圣公立力汉帝，莽忧惧不知所出。然莽欲外示自安，乃染其须发，进所征天下淑女杜陵史氏女为皇后，聘黄金三万斤，车马奴婢，杂帛珍宝以巨万计。莽亲迎于前殿两阶间，成同牢之礼于上西堂。备和嫔、美御凡百二十人。封皇后父谌为和平侯，拜为宁始将军，谌子二人皆侍中。是日，大风发屋折木。群臣上寿曰：“乃庚子雨水洒道，辛丑清静无尘，其夕谷风迅疾，从东北来。辛丑，巽之宫日也。哭为风为顺，后谊明，母道得，温和慈惠之化也。《易》曰：‘受兹介福，于其王母。’《礼曰》：‘承天之庆，万福无疆。’诸欲依废汉火刘，皆沃灌雪除，珍灭无余杂矣。百谷丰茂，庶草蕃殖，元元欢喜，兆民赖福，天下幸甚。”莽日与方士于后宫考验方术，纵淫乐焉。
　　十一月，有星孛于张，东南行，五日不见。识者曰：“张，南方宿也。星孛于张，东南行，即翼轸之分。翼轸楚地，是楚地将有兵乱。”时楚地起兵者，新市、平林、下江诸路，虽相聚人马皆道万数，然当不住严尤宿将，勇而有谋，故皆不能起势。却恼了一位英雄，其却自王莽篡位以来，常愤愤不平，志存恢复，不事家业，倾身破产，结交天下雄俊，以图起刨大业。于是部署宾客，崛起雄师，灭莽兴刘。毕竟此人是准？且听下文分解。
第十二回　齐武兴师诛甄阜
　　这英雄姓刘名更，字伯升，乃汉景帝之后。帝生长沙定王发，发生春陵节侯买，买生郁林太守外，外生钜鹿都尉回，回生南顿令钦。钦取同郡樊重女字娴都，娴都性婉顺，自为童女，不正容服，不出于房，宗族敬焉，生三男三女，长男伯升，次仲，次光武。兄弟少孤，养于叔父良。
　　南顿君初为济阳令，以建平元年十二月甲子夜生光武于县舍。光武将生，钦以令舍不显，开宫后殿居之，时有赤光照室，尽明如昼。钦异焉，使卜者王长占之，长辟左右曰：“此兆吉，不可言。”是机县界有嘉禾，生一茎九穗，因名光武曰秀，字文叔。明年，方士有夏贺良者，上言哀帝云：“汉家历运中哀，当自受命。”于是改号为太初元年。不知却应在光武。
　　却说伯升性刚毅，慷慨有大节。幼学长安，见莽篡逆，痛恨回家，破产结客。时盗贼群起，南方尤甚，伯升乃召诸豪杰计议曰：“王莽暴虐，百姓分崩，今枯旱连年，兵革并起，殆天将灭莽，正复高祖之业，定万世之秋也。”众皆然之。于是发舂陵子弟，得数千人，部署宾客，自称柱天都部。
　　时文叔在宛，闻伯升宾客劫人，文叔素谨厚，乃辟吏于新野邓晨家。晨字伟卿，娶文叔姊元，尝与伯升及文叔俱之宛，与穰人蔡少公等宴语。少公颇学图谶，言刘秀当为天子。或曰：“是国师公刘秀乎？”文叔戏曰：“何以知非仆耶？”坐者皆大笑，晨心独喜。及文叔与家属过吏新野，舍晨庐，甚相亲爱。晨因谓文叔曰：“王莽悖暴，盛夏斩人，此天亡之时也。往时会宛，少公之言行当应耶。”文叔笑不答。
　　至是南阳旱饥，而文叔家独丰收，因卖谷于宛。宛人李通闻文叔至，大喜，遣人迎之。通字次元，父守，好星历、谶记，为王莽宗卿师，通亦补巫县丞，有能名。莽末，百姓愁怨。通素闻父守说谶云：“刘氏当兴，李氏为辅。”私尝怀之。且居家富逸，为闾里雄，以此不乐为吏，乃自免归。上下江、新市兵起，南阳骚动，通有从弟轶，亦素好事，乃其计议曰：“今四方扰乱，新室且亡，汉当更兴。南阳宗室，独刘伯升兄弟泛爱容众，可以谋大事。”通笑曰：“是吾意也。”即遣轶往迎文叔。
　　先是李通同母弟申徒臣能医而难使，伯升杀之。文叔言其报怨，不欲与轶相见，轶固请，乃强见之。轶深达通意，乃许往而意不安，乃买半锸佩刀怀之。至通舍，通甚悦，掘手为欢，得半锸刀，谓曰：“一何武也？”光武曰：“仓卒时以备不虞耳。”共语移日，因言谶文事，文叔初姝不意，未敢当之。时守在长安，文叔乃当观通曰：“即如此，当如宗伯师何？”通曰：“已自有度矣。”因复备言其计。文叔既深知通意，遂与定谋。于是乃市兵弩，十月，与李通从弟轶等起于宛。时文叔年二十八。遂将宾客还舂陵。及至，伯升已会众起兵矣。
　　初，诸家子弟恐，皆逃亡自匿，曰：“伯升杀我。”及见文叔蜂衣大冠，皆惊曰：“学子者亦复为之。”乃稍自安。伯升于是使族兄刘嘉往诱新市、平林兵，与其帅王凤、陈牧等西击长聚。文叔初骑牛，杀新野尉乃得马，进屠唐子乡，又杀湖阳尉。军中分财物不均，众恚恨，欲反攻诸刘。文叔敛宗人所得物，悉以与之，众乃悦。进拔棘阳。岑彭字君然，南阳棘阳人也，时守本县长。闻汉兵至，以棘阳地小乏兵，不足与敌，徒多杀伤而长敌势，遂将家属奔投前队大夫甄阜。阜怒彭不能固守，拘彭母妻，令效功自补。
　　汉既拔棘阳，因欲攻宛，兵至小长安。莽前队大夫甄阜属正梁邱赐，正领大兵杀来，两下结成阵势。这边廖湛出阵，只见对阵旗门开处，一将杀出，正是岑彭，身长九尺，紫面长须，蜂袍金甲，如天神一般，手提偃月大刀。廖湛未经大敌，一见早已心怯，交手数合便支持不住，拨马回走。岑彭赶上，一刀砍去，忽一骑飞至，一枝方天画戟到来，将刀架开。岑彭用力过猛，反在马上一幌，吃惊一看，只见那人面如活蟹，须若钢针，身躯比自己远约长数寸，彭喝曰：“来贼通名。”那人笑曰：“王莽乃篡国逆贼，亲弑平帝，天下皆知。汝辈皆贼党，助贼茶毒万民者也。反指人为贼乎？我湖阳人，姓马名武，我看汝一表非俗，何不与我共诛残暴乎？”岑彭大怒，举刀便砍，二人战到数十回合，不分胜败。天色已晚，各自回营。
　　次日岑彭出阵，朱鲔不待令下，便提枪杀出，才五七合，便觉招架不住，陈牧、王匡双骑冲出。岑彭望见，一刀劈下，朱鲔急闪，刀头起去，恰到王匡面前，王匡双锏急抵，回手一锏打来，岑彭轮转大刀，已照陈牧马头削下，陈牧御开，劈面盖还一斧，岑彭性起，大刀轮动如飞，遇空便砍。是日大雾迷空，岑彭骑的是上阵好马，转折似电，来去如风，三人攒一，大费招架，陈牧早被打落一斧，败回阵去。马武大怒，急提戟出阵，岑彭一见，便撇去二将来战马武。有游卒报与甄阜，阜急传梁邱赐曰：“岑彭独战多时，力乏矣，今当趁此密雾，大兵俺杀，可获全胜。”赐称善，遂拔营前进。岑彭见大兵卷来，乃撇了马武，一马斜刺飞入汉营，逢人便砍，杀得汉兵四散去营而逃，慢天匝地，皆是莽兵。先是伯升诸将家属，都相携欲诣宛，至是伯升姊元、弟仲，及叔父良之妻子，族兄嘉之妻子，皆遇害。文叔单马遁走，遇女弟伯姬，提上马，与共骑而奔。后来伯姬配与李通为妻。
　　此次大败，杀伤甚多，伯升收会兵众，还保棘阳。阖营伤妻痛子，哭声振天。忽闻南阳诛杀李通兄弟门宗六十四人，皆焚尸宛市，通父守已出长安，会甄阜上通起兵状，追回，守及守家在长安者，尽杀之。痛得李通一众，踊天躄地。又闻新野宰汙池邓晨宅，焚其冢墓。文叔族兄刘祉，字巨伯，乃舂陵康侯敞之子也，兄弟相率从文叔时，甄阜收其家属系宛狱，是时祉挺身还保棘阳，甄阜尽杀其母弟妻子。众人大哭，咬牙切齿，要进兵报仇泄恨。
　　伯升收泪劝解一番，因私谓舂陵众曰：“今日之惨，木石伤心，若等见新市平林中情乎？多为面慰，同痛者不多人。彼见我败，意欲解去矣。勿妄动，我当取下江兵以图万全。”遂同文叔、李通，径至宜秋军壁，曰：“愿见下江一贤将，议大事。”成丹、张卬共推王常出见，伯升曰：“汉家制度，圣圣相承，天下富庶，祖宗数世，不见兵革征役之苦，厚泽及民，沦肌浃髓。独以元后故，王氏四世檀权，扰乱天下。至莽贼，诛戮忠良，满布爪牙，弑平帝，掘后陵，穷凶极恶，假造符命，以篡天位；制王田，改钱币，设六管之禁，启四夷之兵；近复征淑女，营九庙，竭民脂髓，加之惨戮。方今四海鼎沸，正奸贼丧亡之秋，凡有血气，莫不刿心剔日，思复汉仇。况缩帝室宗亲，痛明堂之不祀，逼袵席之未安者乎？前者振臂一呼，英豪环集，只以合从未就，指挥不闲，且前队之众数倍我师，致有小长安之败。然天心未尝厌汉，在事诚有可图之机。方今边境未安，青徐掣时，诚欲得足下之众，并力取宛以作根基，然后遣将，分略定陵、昆阳，以定颖川，据有洛阳，三辅不足图也。为天下除害，定千秋之业。足下其有意乎？”王常大悟曰：“常一匹夫，昧于浅近，忽闻君子大论，快若拨云雾而睹青天。乃者王莽篡弑，残虐天下，百姓思汉，故豪杰并起。今贤昆弟英姿雄概，又刘氏宗室，真我主也，敢不出身为用，辅成大功。”伯升大喜曰：“如事成，岂敢独享之哉！”遂与常深相结而去。
　　常还，向丹、印言之，丹、印负其众，同曰：“大丈夫既起，当各自为主，何故受人制乎？”常心独归汉，乃晓说其将帅曰：“往日成、哀衰微无嗣，故王莽得承间篡位，既有天下，而政令苛酷，积失百姓之心。民之讴吟思汉，菲一日也，故使吾属得以起势。夫民所怨者，无所去也；民所思者，天所兴也。举大事必当下顺民心，上合无意，功乃可成。若负强恃勇，触情恣欲，虽得天下，必夏失之。以秦、项之势，尚至夷灭，况今布衣相聚草泽？以此行之，灭亡之道也。今南阳诸刘，举宗起兵，观其来议事者，皆有深计大谋，王公之才，与之并合，必成大功，此天所以佑吾属也。却说王常字颜卿，颖川舞阳人，为弟报仇，亡命江夏，久之，与王凤、王匡等起兵云杜绿林中，常慷慨有大节，下江诸将，虽屈强少识，然素敬常，及闻常此言，乃皆谢曰：“无王将军，吾属几陷于不义。愿敬受教。”常即率众归汉。
　　人马正行，忽见迎面尘起，有数百大汉闯来。成丹迎去，大喝曰：“不知死活之徒，见大军到来，不远避，成群何往？速卸衣物，免汝残生。”只见众中一枝画戟行动，一人分众而出，背负钢鞭，随将手中戟付与从人。成丹一见，以为亭长来捕，不待开言，举枪便刺，其人一手将枪接住一扯，成丹跌下马来，急掣剑来斗，二人鞭剑往来，数合之间，剑已落地，成丹被擒。这边王常闻报，早已赶到，便问来将名姓，将何为者，其人曰：“我姓臧名宫，字君翁，颍川郟县人。少为县游徼，因见四方扰乱，亦欲自建功业，闻下江中有王颜卿者，愿往见之，以商去就。”王常不待辞毕，便去枪下马揖曰：“王常即某便是，此成将军丹也。”宫急放丹起，先向丹谢罪，然后各诉衷怀，大喜，遂同往棘阳进发，与汉军及新市、平林合。诸部齐心同力，锐气益壮。
　　伯升于是大飨军士，设盟约，休兵三日，分为六部，潜师夜起，袭取蓝乡。先是甄阜乘胜，留辎重于蓝乡，引精兵十万南渡潢淳水，临沘水，阻两川间为营，绝后桥，誓众曰：“不尽灭诸寇，不还渡此。”伯升得其情，于是袭蓝乡，尽获其辎重。明旦，汉兵自西南攻甄阜，下江自东南攻梁邱赐。先属付马武曰：“汝与岑彭敌，当诈败引彼远追。阜军去彭，余子不足数也。”马武领令出马。
　　却说是日晨早，探卒报与甄阜，汉兵夜劫蓝乡，新合下江兵，军势甚张，辎重尽去矣。阜大惊。忽报汉兵大至，马武讨战，阜急令岑彭应敌，嘱曰：“不擒马武，毋生还。”岑得令出马，见面便砍，马武提戟一拦，岑彭性起，一连几刀，如拨风骤雨，马武借势败下，落荒而走。岑彭那里肯舍，追下十余里，看看赶上，马武回头喝曰：“君然不可欺人太甚！”仰面便是一戟，两人大战，不分胜负。
　　话分两头，且说王常与梁邱赐交战。臧宫急欲建功，大喊曰：“我等冲阵去也。”一马冲入敌阵，横戟迅扫，近者立亡，但戟到处，便两边分开，敌卒纷纷倒地，这边成丹看得火发，一枝枪又飞人阵。两人乱扫乱刺，如入无人之境。梁邱赐见自己阵势已乱，心头一慌，被王常一枪刺死。
　　先是伯升见岑彭追赶马武，便挥众杀出，甄阜急令放箭，伯升连冲几次不能近，将有两个时辰。忽然王常等追杀梁邱赐败卒，如潮势压过来，将阜阵脚冲动，甄阜大惊，急捉枪出马。伯升诸人一见甄阜出来，怨气冲天，不由分说，李通兄弟及诸刘，人人上前，将阜攒住，大骂：“逆贼助莽为恶，如何亦有今日！”阜张口战栗，早被伯升一枪搠下马来，刀剑并下，顷刻尸分万断。可怜阜军十万！伯升一众家室，多被甄阜杀戮，人人痛心，恨不得一刀切下两颗头来，尽量追杀，那边却阻着潢淳水，无桥无渡，先逃到水边的，都被后来的一层层拥下水去。
　　岑彭被马武缠得人困马乏，又恐大军有失，只得败回。劈面遇着李轶，斗了数合，李轶败下，彭亦不赶，只望人马厚处寻杀。却遇到刘嘉当住，岑彭性起，一刀劈下，刘嘉一刀架住，说道：“君然尚欲何往？莽贼恶满，原该兴刘。今甄阜等已死，何不归汉？岂君然之明，尚不知王莽为篡弑之逆贼耶？”岑彭见四面皆是汉兵，谅来甄阜已死，不敢恋战，虚劈一刀，拍马便走。刘嘉驻马，横刀望之，顷刻不见。未知岑彭逃往何方，下卷再叙。　
第十三回　闹昆阳南郊哭天
　　却说汉兵沘水之战，斩阜、赐，覆其军。伯升乃誓众，焚积聚，破釜甑，鼓行向宛进发。次日至淯阳，恰遇严尤、陈茂，因闻阜、赐军败，引兵欲先据宛。伯升知是严尤到来，谓众将士曰：“此番交战，不比沘水之师，严尤宿将，队伍整练，未可轻进，兼须防其分兵冲突。”于是仿郑鱼丽阵，分为三军，新市众为右拒，自率下江兵为左拒，平林众居后作中军。嘱曰：“彼见我军分为二，必先趋吾左，以为吾左军动，而后分一翼以趋吾右。吾左军既斗，右军不俟彼出，先犯其中垒；彼两将俱出而后，以中军压其大营，先偏后伍，弓弩弥缝，迭进，必破尤茂矣。”分遣才定，莽军已至。严尤亲出，伯升令王常敌。正在交锋，这边马武大喊：“王莽篡贼，恶贯满盈，不尽殆其爪牙，更待何时？”提戟直入敌阵。陈茂急将阵门变开，掉枪来战马武，才五七回合，便支持不住。这边王凤、王匡、朱鲔一齐杀出，陈茂大惊，恐被攒杀，急弃阵而逃。严尤亦被臧宫及诸刘掩出，几乎被擒，弃军落荒败走。这回大胜，又斩首三千余级。乃号圣公为更始将军，伯升遂独率舂陵众，进围宛。
　　却说严尤、陈茂二人逃回甫阳，上本告急，王莽闻伯升名，阅奏大惧，下诏有能捕得伯升者，封为上公，食邑五万户，赐黄金十万斤。又令长安中官署及天下乡亭，皆画伯升像于埻，旦起射之。又诏太师王匡、国将哀章、司命孔仁、兖州牧寿良、卒正王闳、扬州牧李圣，亟进所部州郡兵，迫剿青、徐盗贼。纳言将军严尤、秩宗将军陈茂、车骑将军王巡、左队大夫王吴、亟进所部州郡兵，凡十万众，迫剿前队丑虏，皆明告以来降者不杀之信，若复迷惑不解散，则皆并力合击殄灭之矣。大司空隆新公，宗室戚属，前为虎牙将军时，东指则反虏破坏，西击则逆贼靡碎，此乃新室威宝之臣也，如黠贼不解散，将遣大司空将百万之师征伐劋绝之矣。遣七公干士隗嚣等七十二人，分行晓谕天下。嚣等既出，因逃亡焉。
　　伯升既至宛，只见四门紧闭，城头旗帜鲜明，枪刀密布。伯升大怒，亲仗剑执盾，向城大喝曰：“王莽以外家世权，忘恩背德，弑平帝，囚孺子，以诈伪盗汉天下，复荼毒生民。方今人人思汉，切齿奸贼，吾以汉室宗亲，为平帝诛贼，为天下除害，所至归心，何汝弹丸之城，敢抗义师！吾尝斩甄阜于沘水，败严尤于淯阳。阜、尤之兵，甲非不多也，将非不智且勇也，然卒失其谋而丧其坚利者，何也？以所事者贼，所用者威，所谓顺天者昌，逆天者亡耳。革车匪遥，请试思之，授首屠城，后悔无及。”只听得城楼上大声曰：“伯升欲效郦生以三寸舌下齐城耶？吾知守城耳，无多词费。”伯升视之，其人长须紫面，恰是岑彭。原来岑彭那日大战，身被数创，见甄阜全军已覆，只得逃身归宛，与前队贰师严说共守宛城，伯升正欲开言，见岑彭弯弓搭箭射来，伯升勒马急退，乃分兵四面而攻打，弯石灰瓶，守城甚固，连攻数日不能下。伯升怒甚，围之，绝其采樵。
　　时平林、新市众，俱在淯阳。自阜、赐死后，百姓日有降者，众至十余万。众虽多而无所统一。于是诸将会议，欲立刘氏，以从人望。王常与南阳豪杰，咸归于伯升，而新市、平林诸将帅，乐放纵，惮伯升威明，而贪圣公懦弱，先其定策立之。然后使骑召伯升至，示其议。伯升曰：“诸将军幸欲尊立宗室，其德甚厚。然愚鄙之见，窃有未同。今赤眉起青、徐，众数十万，闻南阳立宗室，恐赤眉复有所立，如此必将内争，今王莽未灭而宗室相攻，是疑天下而自损权，非所以破莽也。且首兵唱号，鲜有能遂，陈胜、项籍即其事也。眷陵去宛三百里耳，未足为功，遽自尊立，为天下准的，使后人得承吾敝，非计之善者也。今且称王以号令，若赤眉所立者贤，相率而往从之；若无所立，破莽降赤眉，然后举尊号，亦未晚也。愿各详思之。”诸将多曰：“善。”将军张卬拔剑击地曰：“疑事无功，今日之议，不得有二。”朱鲔复大声曰：“张将军之言是也。”众皆从之，遂设坛场于淯水上沙中，陈兵大会。时二月辛巳，圣公即帝位，南面立朝群臣，羞愧流汗，举手不能言。于是大赦天下，建元曰更始元年，悉拜置诸将，以族父良为国三老，王匡为定国上公，王凤为成国上公，朱鲔大司马，伯升大司徒，陈牧大司空，余皆九卿将军，文叔为太常偏将军。由是豪杰失望，多不服云。
　　诸将分头循城略地，伯升攻宛，王常、刘赐循汝南，平林后部攻新野，文叔与邓晨、马武、臧宫等循颍川。一路军兵正行，忽见数十人迎军求见曰：“将军兴义兵，窃不自量，愿充行伍。”此人姓王名霸字元伯，颍川颍阳人也，父为决曹掾，霸亦少为狱吏，性慷慨，不乐吏职，其父奇之，遣西学长安，至是率宾客上谒。文叔大喜曰：“梦想贤士，其成功业，岂有二哉。”文叔循昆阳、定陵、郾，皆下之。诸豪杰皆闻风归附，棘阳马成，字郡迁，襄城傅俊，字子卫，皆有万夫不当之勇，文叔以马成为安集掾，傅俊为校尉。一路多得牛马财物，谷数十万斛，转送宛下。
　　莽闻光武攻下诸县，大惊，乃遣大司空王邑驰传之洛阳，与司徒王寻发众郡兵百万，号曰虎牙五威兵。命邑得专封爵，除用征诸明兵法六十三家术者。初莽招募奇技、猛士、明兵法者，或言能度水不用舟揖，连马接骑，济百万师；或言不用斗粮，服食药物，三军不饥；或言能飞一日千里，可窥敌营，莽试之，见取大鸟翮为而翼，头与身皆著毛，通引环纽，飞数百步辄堕。莽知其不可用，苟欲取其名以耀天下。至是各持图书，受器械，以备军吏，多赍珍宝，倾府库以遣邑。时有奇士巨无霸，长一丈，大十围，以为垒尉。又驱诸虎豹犀象之属，以助威武。邑至洛阳，州郡各选精兵，牧守自将定会者，四十二万人，余者在路不绝，车甲士马之盛，自古出师，未尝有也。
　　文叔将数千兵迎至阳关，诸将望见寻、邑兵盛，大惊，尽反走驰入昆阳，皆惶怖，优念妻孥，欲散归诸城。文叔议曰：“今兵谷既少，而外寇强大，并力击之，功庶可立，如欲分散，势无俱全。且宛城未拔，不能相救，昆阳一破，诸部亦火矣，今不同心胆共举功名，反欲守妻子财物耶？”诸将怒曰：“刘将军何敢如是？”文叔笑而起。会探马还言大兵且至城北，扎军阵数百里，不见其后。诸将惊惶无措，遽相谓曰：“更请刘将军计之。”文叔复为图画成败，诸将皆曰：“诺。”时王常别循汝南沛郡，还至昆阳，城中有八九千人。文叔乃使成国上公王凤同王常守城，至夜，自与骠骑大将军宗佻，五威将军李轶等十三骑，出城南门。时北军至城下者，且十万，文叔等几不得出。既至郾、定陵，悉发诸营兵，而诸将贪惜财货，欲分留守之。文叔曰：“今若破敌，珍宝万倍，大功可成；如为所败，首领难存，何财物之有？”众乃从。
　　时严尤、陈茂亦至昆阳，见寻、邑纵兵围城，进曰：“昆阳城小而坚，今尊号者在宛，且亟进大兵，宛败，昆阳自服矣。”邑曰：“吾昔以虎牙将军围翟义，坐不生得，以见责让，今将百万之众，过城而不能下，何谓耶？”遂围之数十重，列营百数，云车十余丈，瞰临城中，旗帜蔽野，埃尘连天，怔鼓之声，闻数百里。或为地道，冲撞城，积弩乱发，矢下如雨，城中负户而汲。王凤乞降，不许。严尤又曰：“归师勿遏，围城为之阙，可如兵法，令得出逃。”邑自以为功在刻漏，不听尤言。夜有星坠营中，昼有云如坏山，当营而陨，不及地尺而散。吏士皆厌伏。
　　六月已卯，文叔发郾、定陵兵数千人，来救昆阳，自将步骑千余，前去大军四五里而阵。寻、邑大笑曰：“此亦称寇，何足血吾刃。”于是自将万余人行阵，敕诸营皆按部毋得动，独迎与汉兵战。文叔一见，正马单刀，奔入邑阵，如入无人之境，顷刻斩首数十级而还。诸部喜曰：“刘将军平生见小敌怯，今见大敌勇甚，可怪也。且复居前，请助将军。”文叔复进，臧宫戟，王霸枪，李轶铁鞭，冯孝、任光长杆刀，马武、宗佻画戟，傅俊丈二矛，并诸将校二十余人，随着冲杀，只见邑军纷纷落马，诸将胆气既壮，勇力倍增，所向披靡，杀得寻、邑队伍大乱却退。城下大军无令不敢擅离相救，听凭诸将杀个尽量。这边马成见汉将大捷，挥动数千人马，大喊：“宛下兵到矣。”时伯升拔宛已三日，而光武军中尚未得知，盖亦虚张声势云。马成驱兵掩杀，文叔顾谓诸将曰：“趁此杀将去也！”诸将大喜曰：“愿从。”文叔舞动大刀，带众冲入中坚，王寻接住厮杀，不四五合，被文叔拦腰一刀，斩为两段。诸将杀得性起，逢人便砍便刺。王凤、王常闻得喊杀连天，急登城楼一望，只见汉兵所至，如风卷残云，二人大喜，急率众开城，鼓噪而出，中外合势，震呼动天地，莽兵大溃。王巡被傅俊一矛刺寄颈后，带下马来。王霸正在厮杀，只见天神般一将赶杀，汉兵纷纷退下，却是一员步将，比骑马的还高出一头，手执铁棍，见人便打，无人敢与交手。王霸望见大惊，料是巨无霸，急斜刺一马走开，将枪用膝押住，背上取下硬弓，拽满迎转一箭射去，正中巨无霸左眼，巨无霸大怒，拔出箭，提棍如飞赶来，霸又发一箭，射中其颈，方才立住了脚，将棍倚在胸前，两手又开，似乎要拔箭。王霸谅他己无能得生矣，拍马复望人之多处杀去，王吴同李轶厮对，臧宫恰到，一戟刺去，王吴急闪，被戟枝扎住肩甲，拖下马来，李轶一鞭疾下，头颅浆迸。王邑魂飞魄散，急欲逃生，却遇马武缠住，数合之间，招架不住，谅来无可脱身，恰好严尤寻到，敌住马武。严尤又败走，追下二十余里，马武不舍，只得弃马窜入乱军中。正杀得天昏地黑，忽然大风大雷屋瓦皆飞，雨下如注，滍川涨溢，平地水深数尺。文叔急令马成、王常招集军众，分头追杀败军，百余里间，尸横遍地，走者奔殖相腾践，士卒急逃，溺死者以万数，水为不流，王邑、陈茂、严尤轻骑乘死人度水，逃得性命。光武这回大胜，杀莽兵数十万，斩上将数十员，尽获其军实、辎重、车甲、珍宝，下可胜算，杀僵栗虎豹以飨士卒。
　　却说光武身长七尺三寸，美须眉，大口，隆准日角，性勤稼穑。幼之长安，受《尚书》于中大夫庐江许子威，略通大义。初无大志，尝为舂陵侯家讼逋租于严尤，尤奇其貌。时宛人朱福亦为舅讼租于尤，尤止车独与光武语，不视福。光武归，戏福曰：“严公宁视卿耶？”其意似得严公一盼为荣。及严尤至昆阳，闻光武不取财物，但会兵计策，尤笑曰：“是美须盾者耶？何为乃如是。”又初至长安，见执金吾车骑甚盛，因叹曰：“仕宦当作执金吾，娶妻当得阴丽华。”盖南阳新野人阴睦之女也，自适新野时，闻其美，心悦之，故云。至是遂娶得之，时年十九。
　　且说王邑大败，数日间只收集得长安勇敢数千人还洛阳，关中闻之震恐。盗贼听闻，多用汉年号。又闻汉兵言莽鸩杀平帝，莽乃会公卿以下于王路堂，开所为平帝请命金滕之策，涕泣以示群臣。又命明学男张邯称说其德及符命事，因曰：“《易》言：‘伏戎于莽，升共高陵，三岁不兴。’‘莽’，皇帝之名，‘升’，谓刘伯升，‘高陵’，谓高陵侯子翟义也。言刘伯升、翟义伏戎之兵于新皇帝世，犹殄灭不兴也。”群臣皆称万岁。
　　先是卫将军王涉素养道士西门君惠，君惠好天文谶记，为涉言：“星孛扫宫室，刘氏当复兴，国师公姓名是也。”涉信其言，以语大司马董忠，数俱至国师庐，语论星宿，国师不应。后涉特往，对歆涕泣言：“诚欲与公共安宗族，奈何不信涉也？”歆因为言：“天文人事，东方必成。”涉曰：“新都哀侯小被病，功显君素嗜酒，疑帝本非我家子也。董公主中军精兵，为中宫卫，伊休侯主殿中，如同心合谋，共劫持帝，东降南阳天子，可以全宗族。不然者，俱夷灭矣。”伊休侯者，歆长子也，为侍中五官中郎将，莽素爱之。歆怨莽杀其三子，又畏大祸至，遂与涉、忠同谋，欲即发事。歆曰：“当待太白星出乃可。”董忠以司中孙伋亦典兵，复兴汲谋。汲归家颜色变，不能食。妻怪问之，语其状。妻以告弟陈邯，邯欲告之，汲惧，与邯俱言。莽遣使者分召忠等，忠方讲兵都肄，护军王咸谓忠：“谋久不发，恐有漏泄，不如遂斩使者，勒兵入。”忠不听，遂与歆、涉会省户下。莽令■恽责问，皆服。遂格杀忠，收忠宗族，以醇醯、毒药、尺白刃、丛棘俱一坑而埋之；刘歆、王涉皆自杀。歆子以素谨不知情，但免侍中郎将，更为中散大夫。莽兵师外破，大臣内叛，左右无所信，不能复远念郡国，欲呼邑与计议。邑到，以为大司马。莽优懑不能食，但饮酒啖鳆鱼，阅军书倦困，凭几寐，不复就枕矣。
　　一日阅报前忠武侯刘望起兵，略有汝南，严尤、陈茂既败昆阳，同往归之，望遂称尊。析人邓晔、于匡起兵南乡百余人。析宰将兵数千，屯鄡亭，备武关。晔、匡谓宰曰：“刘帝已立，君何不知命也。”宰请降，尽得其众。邓晔自称辅汉左将军，于匡右将军，拔析、丹水，攻武关，都尉朱萌降，进攻右队大夫宋纲，杀之，西拔湖。莽愈不知所出。崔发因言：“《周札》及《春秋左氏》，国有大灾，则哭以厌之，故《易》称先号陶而后笑，宜呼嗟告天以求救。”莽自知败，乃率群臣至南郊，陈其符命本末，仰天曰：“皇天既命授臣莽，何不殄灭众贼？即令臣莽非是，愿下雷霆诛臣。”莽因搏心大哭，气尽，伏而叩头。又作告天策，自陈功劳千余言。诸生小民旦夕会哭，为设餐粥。其甚悲哀，及能诵策文者，除以为郎，至五十余人，■恽领之。一日又报陇西成纪、隗崔兄弟，共劫大尹李育，以兄子隗嚣为大将军，攻杀雍州牧陈庆。莽大哭曰：“是前遣赍诏晓谕天下者耶？仁亦至此。”未知是否，下文分解。
第十四回　搜渐台宛市悬首
　　隗嚣字季孟，天水成纪人也，少仕州郡，刘歆引用为士。莽地皇三年，遣嚣等赍诏晓谕天下，嚣见莽将败，乃亡归乡里。嚣季父崔，素豪侠，能得众，闻更始立而莽兵连败，于是乃与兄义及上邦人杨广、冀人周宗，谋起兵应汉。嚣止之曰：“兵，凶事也。宗族何辜！”崔不听，遂聚众数千人，攻平襄，杀莽镇戎大尹。而崔、广以为举事宜立主，以一众心，咸以嚣素有名，好经书，遂共推为上将军。嚣辞让不得已，曰：“诸父众贤，不量小子，必能用嚣言者，乃敢从命。”众皆曰：“诺。”
　　嚣既立，乃遣使聘请平陵人方望，以为军师。望至，说嚣曰：“足下欲承天顺人，辅汉而起。今立者乃在南阳，王莽尚据长安，虽欲以汉为名，其实无所受命，将何以见信于众乎？宜急立高庙，称臣奉祠，所谓神道设教，求助人神者也。且礼有损益，质文无常，削地开兆，茅茨土阶，以致其肃敬。虽未备物，神明其舍诸？”嚣从其言，遂立庙邑东，祀高祖、太宗、世宗，嚣等皆称臣，史奉壁而告。祝毕，有司穿坎于庭，牵马操刀，奉盘错鍉，割牲而盟曰：
　　凡我同盟，三十一将，十有六姓，允承天道，兴辅刘宗。如怀奸虑，神明殛之，高祖、文皇、武皇，俾坠厥命，厥宗受兵，族类灭亡。
　　有司奉血鍉进，护军举手揖诸将军曰：“鍉不濡血，歃不入口，是欺神明也，厥罚如盟，”既而薶血加书，一如古礼。事毕，移檄告郡国曰：
　　汉复元年七月已西朔已已，上将军陇嚣、白虎将军隗崔、左将军隗义、右将军杨广、明威将军王遵、云旗将军周宗等告州牧、部监、郡卒正、连率、大尹、尹、尉队大夫、属正、属今：故新都候王莽，慢侮天地，悖道逆理，鸩杀孝平皇帝，篡夺其位。矫托天命，伪作符书，欺惑人庶，震怒上帝。反戾饰文，以为祥瑞，戏弄神祗，歌颂祸殃。楚越之竹不足以书其恶，天下昭然所共闻见。今略举大端，以喻吏民。盖天为父，地为母，祸福之应，各以事降。莽明知而冥昧触冒，不顾大忌，诡乱天术，援引史传。昔秦始皇毁坏谥法，以一二世欲至万世，而莽下三万六千岁之历，言身当尽此度，循亡秦之轨，推无穷之数，是其逆天之大罪也，分裂郡国，断绝地络，田为王田，卖买不得，规锢山泽，夺民本业，造起九庙，穷极土作。发冢河东，攻劫丘垄，此其逆地之大罪也。尊任残贼，信用奸佞，诛戮忠正，覆按口语，赤车奔驰，法冠晨夜，冤系无辜，妄族众庶。行炮恪之刑，除顺时之法，灌以醇醯，裂以五毒。政今日变，官名月易，货币岁改，吏民昏乱，不知所从，商旅穷窘，号泣市道，设为六管，增重赋敛，刻剥百姓，厚自奉养，苞苴流行，财入公辅，上下贪贿，莫相检考。民坐挟铜炭，没入钟官，徒隶殷积，数十万人，工匠饥死，长安皆臭。既乱诸夏，狂心益悖，北攻强胡，南扰劲越，西侵羌戎，东摘 貊。使四境之外，并入为害，缘边之郡，江海之濒，涤地无类。故攻战之所败，苛法之所陷，饥馑之所夭，疾反之所及，以万万计。其死者则露尸不掩，生者则奔亡流散，幼孤妇女，流离系虏。此其逆人之大罪也。是故上帝哀矜，降罚于莽，妻子颠殒，还自诛刈，大臣反据，亡形已成。太司马董忠，国师刘歆，卫将军王涉，皆结谋内溃；司命孔仁，纳言严尤，秩宗陈茂，举众外降。今山东之兵，二百余万，已平齐楚，下蜀汉，定宛洛，据敖仓，守函谷，威命四布，宣风中岳，兴灭继绝，封定万国，遵高祖之旧制，修孝文之道德。有不从命，武军平之。驰使四夷，复其爵号，然后还师振旅，橐弓卧鼓，申命百姓，名安其所，庶无负子之责。
　　右檄数莽罪恶，万于桀纣，且无虚辞云。嚣乃勒兵十万，击杀雍州牧陈庆。将攻安定。安定大尹王向，莽从弟平阿侯谭之子也，威风能行其邦内，属县皆无叛者，嚣乃移书于向，喻以天命，反覆诲示，终不从。于是进兵虏之，以徇百姓，然后行戮，安定悉降，闻长安中亦起兵诛莽，嚣遂分遣请将，徇陇西、武都、金城、武威、张掖、酒泉、敦煌。
　　且说伯升攻宛，数月不能下。城中食尽，百姓环告岑彭，彭不得外郡之息耗，思死守徒殃百姓，乃出降汉。诸将恨极，咸欲诛之，伯升在曰：“彭守宛城，职也，降以救百姓，义也，今举大事，当表义士，不如封之，以劝其后。”遂请于更始，封为归德侯。更始遂入都之。先，平林从攻新野，新野宰潘临威信素著，能得众，攻之不能下。宰登城言曰：“母恃力，但得司徒刘公一信，则自愿下耳。”及伯升军至，即开城门降。
　　伯升五月拔宛，六月，光武破王莽王邑，兄弟威名益甚。由是更始群臣不自安，遂共谋诛伯升，乃大会诸将，以成其计。更始取伯升宝剑视之，绣衣御史申屠建随献玉決，令早决也，更始竟不能发。及罢会，伯升勇樊宏谓伯升曰：“昔鸿门之会，范增举決以示项羽。今建此意，得无不善乎？”伯升笑而不应。初，李轶谄事更始贵将，光武深疑之，常以戒伯升曰：“此人不可与信，须防之。”又不听。伯升部将宗人刘稷，数陷阵溃围，勇冠三军。时将兵击鲁阳，闻更始立，怒曰：“本起兵图大事者，伯升兄弟也。今更始何为者耶？”更始闻而心忌之，以稷为抗威将军，稷不肯拜。更始乃与诸将陈兵数千人收稷，将诛之，伯升固争，李轶、朱鲔因劝更始并执伯升，即日遇害。有二子，建武二年，立长子章为太原王，兴为鲁王。十五年，追谥伯升为齐武王。此是后话。
　　光武既纳阴后，因复引兵循下颖阳，乃略父城。父城人冯异，字公孙，好读书，通《左氏春秋》《孙子兵法》，时以郡掾监五县。汉兵起，与父城长苗萌共守城。光武攻之不下，屯兵巾车乡。异间出微行视属县，为汉兵所执。时异从兄孝及同郡丁 、吕晏并从光武，因共荐异，得召见。异曰：“异一夫之用，不足为强弱。有老母在城中，愿归据五城，以效功报德。”光武大喜。异归，谓苗萌曰：“今诸将皆壮士屈起，多暴横；独有刘将军所到不虏掠。观其言语举止，非庸人也，可以归身。”苗萌曰：“死生同命，敬从子计。”
　　会传伯升为更始所害，光武大惊，随笑曰：“吾尝谓伯升性刚，不可涉世，果遂至此。君臣之间，岂同草莽，可自任其天性耶？”语毕，无悲容。诸将大怒曰：“更始何人哉！惟知伏草莽中，掳掠人财物，劫人妇女者耳。微将军兄弟，犹在绿林丛薮中，不为严公所诛戮，亦云幸矣，何有今日！刘司徒以国贼未灭，谦退未遑，听彼侈然而称帝，不知感愧，反敢嫉贤妒功。至此无知贼子，将置将军于何地？彼朱鲔者，贼性未除，李轶尤谄佞反覆小人，不尽寸斫之，不足以舒人意。请助将军擒此数贼，不须昆阳城下半功也。”光武大怒曰：“更始既立，则名分所在，谁敢顾私？报复相寻，天下安有宁日？若辈敢造反，请先试吾头。”吓得众人低头不语而退。
　　少间，臧宫请私见，宫入，见光武捶胸饮泣，半晌哽咽不能言。宫再三吊慰，乃曰：“今事未成，两兄俱丧。秀幼孤，何以独生哉！”宫曰：“死者不能复生，谗贼终当自败。方今王莽未败，诚恐自攻有误，贼人未有不大笑也。”宫曰：“然则请宛将如何？”曰：“以释其猜忌耳。”宫曰：“设若变，思虑之。”光武曰：“得君翁等相随，虽百万军何惧。况吾以兵往，子但秘之勿泄。”遂起行。
　　先颍阳县吏祭遵往进见，光武爱其容仪，署为门下史。遵字弟孙，颖阳人。少好经书，家富给，而遵恭俭，丧母，负土起坟，尝为部吏所侵，结客杀之。初县中以其柔也，既而皆惮焉。时马成已调宁郏令，王霸以父年老，念之，还休乡里，从行者只臧宫、傅俊、任光、丁 、吕宴、祭遵、冯孝、铫期等十余人，铫期字次况，颍川郏人也，长八尺二寸，容貌绝异，矜严有威。父猛为桂阳太守，卒，期服丧三年，乡里称之。光武闻期志义，召署贼曹掾。既至，宛城司徒官属朱祐等迎吊光武，光武难交私语，深引过而已，不自伐昆阳之功，又不敢为伯升服丧，饮食言笑如平常。更始以是自惭，拜光武为破虏大将军，封武信侯。
　　更始乃遣定国上公王匡攻洛阳，西屏大将军申屠建，丞相司直李松攻武关，三辅震动。
　　是时海内豪杰闻汉破莽兵百万于昆阳，翕然响应，皆杀其牧守，自称将军，用汉年号，以待诏命。旬月之间，遍于天下。莽大怖恐，拜将军九人，皆以虎为号，号曰九虎，将北军精兵数万人东出，而纳其妻子于宫中，以为质。时省中黄金万斤者为一匮，尚有六十匮，黄门、钧盾、臧府、中尚方处处各有数匮，长乐御府、中御府及都内、平准帑藏钱帛珠王财物甚众，莽殊爱惜之，赐九虎人四千钱。众重怨，无斗意。九虎至华阴，遇于匡领数千人拦住挑战，破其一部。邓晔却将二万余人从阌乡南出枣街，又北抄九虎后击之。六虎败走，内二人诣阙归死，莽杀之，四人遂逃亡。其三虎收散卒保京师仓。
　　汉兵至，邓晔开武关迎之，李松遂将二千余人至湖，与晔等共攻京师仓，未下。晔乃以宏农掾王宪为校尉，将数百人北度渭，入左冯翊界，降城略地。李松遣偏将军韩臣等径西至新丰，与莽波水将军战，波水败走，韩臣等追奔，遂至长门宫。王宪北至频阳，所过迎降大姓，栎阳申碭，下邦王大，皆率众随宪。县严春，茂陵董喜，蓝田王孟，槐里汝臣，盩厔王扶，阳陵严本，杜陵屠门少之属，众皆数千人，假号称汉将。
　　时李松、邓晔以为京师小小仓尚未能下，何况长安城，当须更始帝大兵到。即引军至华阴，造攻城具以待。而长安旁兵四会城下，闻天水隗氏兵方到，皆争欲先入城，贪立大功囟掠之利。莽遣使者分赦城中请狱囚徒，皆授兵器，杀猪饮其血，与誓曰：“有不为新室者，社鬼记之。”史湛将领，度渭桥，皆走散。谌空还。众兵发掘莽妻子父祖冢，烧其棺椁及九庙、明堂、辟雍，火照城中。或谓莽曰：“城中卒，东方人，不可信。”莽更发越骑士为卫，门置六百人，各一校尉。
　　十月戊申朔，兵从宣平城门人，民间所谓都门也。张邯巡行城门，逢兵见杀，王邑、王林、■恽等，分将兵距击北阙下。汉兵贪获莽得封，力战者，七百余人。会日暮，官府邸第尽奔亡。
　　二日己酉，城中少年朱弟、张鱼等，恐见囟掠，趋呼相和，烧作室门，斧敬法阔，大呼曰：“反虏王莽，何不出降。”火及掖庭承明，黄皇室主所居也，室主焚死。莽避火宣室前殿，火辄随之，宫人妇女啼呼曰：“当奈何。”时莽绀袀服，带玺韨，持虞帝匕首，天文郎按拭于前，日时加某，莽旋席随斗柄而坐曰：“天生德于予，汉兵其如予何？”莽时不食，少气困极矣。
　　三日庚戌，晨旦，群臣抉掖莽，自前殿南下椒除，西出白虎门，就车之渐台，欲阻池水。犹抱持符命、威斗，公卿大夫、侍中、黄门郎从官尚千余人随之。王邑昼夜战，疲极，士死伤略尽，驰入宫，展转至渐台守莽。军众入殿中，呼曰：“反虏王莽安在？”有美人出房曰：“在渐台。”众兵追至，围数百重。台上亦备弓弩，稍稍夭尽，无以复纳，则短兵接战，王邑■恽等战死，莽入室。下时，众兵上台，王揖、赵博、苗沂、唐尊、王盛、王参等皆死台上。商人杜吴杀莽，取其缓，校尉东海公宾就，故大行治礼，识天子绶，因问吴绶主所在，曰：“室中西北贩间。”就趋往斩其首，军人分裂莽身，支节肌骨，数十人脔切分之。公宾就持莽首诣王宪。宪自称汉大将军，城中兵数十万属焉。止宿东官，妻莽后宫，乘其车服。
　　六日癸丑，李松、邓晔入长安，赵萌、申屠建亦至。以王宪得玺绶不辄上，多挟宫女，建天子鼓旗，收斩之。传莽首诣宛，更始悬其首于市，百姓共掷击之，或切食其舌。
　　是月，拔洛阳，生缚王匡、哀章，至，皆斩之。先严尤、陈茂降刘望，望以严尤为大司马，陈茂为丞相。十月，遣奋威大将军刘信击杀望，并诛严尤、陈茂。岑彭从朱鲔击扬州，格杀李圣，孔仁将其众降。天下悉归汉矣。更始将都洛阳，以光武行司隶校尉，使前整修宫府，于是置僚属，作文移，从事司察，一如旧章。更始定都，遂以刘赐为丞相。
　　却说申屠建尝事崔发学《诗》，建入长安，发投降见建，犹时时称说符命，建恐惑众，送发诣丞相府。刘赐问曰：“汝莽所封说符侯也，新井、石午等事，果天告帝符，抑亦人为之？”发不语，赐曰：“汝以善解说符命取封侯，今不直对，先断汝舌。”左右擒倒，毁其齿，发急曰：“大抵皆取富贵者所为耳！一时附和，实繁有徒，人皆为之，吾敢不为耶？”赐曰：“然则莽起九庙时，莽与汝富贵已极，汝与张邯何复谀之，以为宜崇其制度，令万世后无以复加，糜有用之财，死无辜之众，徒竭肌髓，无益名，亦乐为之，又何意也？世间诸佞小人，侮圣人之言，为斯文之玷，若谷永、张禹、杨雄、孔光之徒，生用不荣，死犹遗臭，今刘歆、哀章、张邯等，已就诛戮，死将及汝，鬼如有灵，为问永、禹、雄、光等曰：‘宠禄几时，富贵安在？’虽汉室当衰，故有妖孽，然汝与数辈，皆号为儒者，死或有灵，亦知愧悔否？”发大哭，叩头乞命。赐曰：“天地之大，何难容汝？但汝素有虚名，为德之贼，不斩汝，恐小人得生，又将逞其故态，摇唇鼓舌，以惑天下，且令人谓谗佞竟无惨报，殊不足以示后世也。”遂拖赴市曹行戮。史谌、王延、王林、赵闳亦降而见杀。
　　初，诸假号兵人人望封侯。申屠建既斩王宪，又扬言三辅人大黠，共杀其主，于是吏民惶恐，皆哄去属县屯聚，建等不能下。乃传送乘舆服御，又遣中黄与从官，奉迎迁都。二年二月，更始自洛阳而西。时三辅吏士东迎更始，见诸将过，皆冠帻而服妇人衣，诸于绣裾，莫不笑之。时有知者，以为服之不中，身之灾也，恐祸及，奔入边郡避之。及见司隶僚属，皆欢喜不自胜，老吏或垂涕曰：不图今日复见汉官威仪。”由是识者皆属心焉。更始到长安，下诏大赦，非王莽子，他皆除其罪。故王氏宗族得全，三辅悉平。
　　初，王莽败，唯未央宫被焚，其余宫馆一无所毁，宫女数千，备列后庭，自钟鼓、帷帐、舆辇、器服、太仓、武库、官府、市里，不改于旧。更始居长乐宫，升前殿，郎吏以次列庭中。更始羞作，府首刮席，不敢视。诸将后至者，更始问：“掳掠得几何？”左右待官皆宫省久吏，各惊相视。李松与赵萌说更始，宜悉王诸功臣，朱鲔争之，以为高祖约非刘氏不王。更始乃先封宗室，太常将军刘祉为定陶王，刘赐为宛王，刘庆为燕王，刘歙为元氏王，大将军刘嘉为汉中王，刘信为汝阴王，王匡为比阳王，王凤为宜城王，朱鲔为胶东王，卫尉大将军张印为淮阳王，廷尉大将军王常为邓王，执金吾大将军廖湛为穰王，申屠建为平氏王，尚书胡殷为随王，柱天大将军李通为西平王，五威中郎将李轶为舞阴王，水衡大将军成丹为襄邑王，大司空陈牧为阴平王，骠骑大将军宗佻为颍阴王，尹尊为郾王。唯朱鲔辞曰：“臣非刘宗，不敢干典。”遂让不受。乃徙鲔为左大司马，刘赐为前大司马，使与李轶、李通、王常等镇抚关东。以李松为丞相，赵萌为右大司马，共秉内任。
　　更始欲令亲近大将循河北，未知所使，刘赐言：“诸家子独有文叔可用。”大司马朱鲔等以为不可。更始疑不决，赐深劝之，乃拜光武为破虏将军，行大司马事，待节北渡河，镇慰州郡。未知如何，下文再叙。
第十五回　渡滹沱神人指路
　　光武既渡河而北，所到部县，辄见二千石、长吏、三老、官属、下至佐史，考察黜陟，如州牧行部事。辄平遣囚徒，除王莽苛政，复汉官名。吏人喜悦，争持牛酒迎劳。
　　进至邯郸，故赵缨王子林，说光武曰：“赤眉今在河东，但决水灌之，百万之众可使为鱼。”光武不答，去之真定。林于是乃诈以卜者王郎为成帝子子舆，立郎为天子，都邯郸。王郎一名昌，邯郸人，素为卜相，略明星历，常以为河北有天子气。刘林好奇数任侠，于赵魏间多通豪猾，而郎与之亲善。初王莽篡位时，长安有自称成帝子子舆者，莽杀之，郎缘是诈称真子舆，扇惑燕赵间。林等疑惑，会说光武不用，乃与赵国大豪李育、张参等通谋，规共立郎。时传闻赤眉将渡河，林等因此宣言“赤眉当立刘子舆”，以观众心，百姓多信之。林等遂率车骑数百晨入邯郸城，止于故赵王宫，立郎为天子，林为丞相，李育为大司马，张参为大将军。分遣将帅，循下幽、冀，移檄州郡曰：
　　制诏部刺史、郡太守曰：朕孝成皇帝子子舆也。昔遭赵氏之祸，因以王莽篡杀，赖知命者，将护朕躬，解刑河滨，削迹赵魏。王莽窃位，获罪于天，天命佑汉，故使东郡太守翟义，严乡侯刘信，拥兵征讨，出入胡汉。普天率上，知朕隐在人间。南岳诸刘，为其先驱。朕仰观天文，乃兴于斯，以今月壬辰即位赵宫。休气熏蒸，应时获雨。盖闻为国，子之袭父，古今不易。刘圣公未知朕，故且持帝号。诸兴义兵，咸以助朕，皆当裂土，享祚子孙，已诏圣公及翟太守，亟与功臣诣行在所。疑刺史二千石，皆圣公所置，未睹朕之沉滞，或不识去就，强者负力，弱者惶惑。今元元创痍，已过半矣，朕甚悼焉。故遣使者，班下诏书。
　　郎以百姓思汉，既多言翟义不死，故诈称之，以称人望，于是赵国以北，辽东以西，皆从风而靡。
  </div>
  <div class="pagination">
   <a href="东西汉演义_page11.html">
    上一页
   </a>
   <span>
    ...
   </span>
   <a href="东西汉演义_page7.html">
    7
   </a>
   <a href="东西汉演义_page8.html">
    8
   </a>
   <a href="东西汉演义_page9.html">
    9
   </a>
   <a href="东西汉演义_page10.html">
    10
   </a>
   <a href="东西汉演义_page11.html">
    11
   </a>
   <span class="current-page">
    12
   </span>
   <a href="东西汉演义_page13.html">
    13
   </a>
   <a href="东西汉演义_page14.html">
    14
   </a>
   <a href="东西汉演义_page15.html">
    15
   </a>
   <a href="东西汉演义_page16.html">
    16
   </a>
   <a href="东西汉演义_page17.html">
    17
   </a>
   <a href="东西汉演义_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
