<!DOCTYPE html>
<html>
<head>
    <meta charset="UTF-8">
    <title>唐书志传 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐书志传 - 第 6 页/共 15 页</h1>
    <div class="content">　　秦王大军近高墌城，只曾四十里屯扎。早有人报于仁杲。仁杲使宗罗睺将兵一万拒之。罗睺士卒精锐，欲与唐军放敌。遣人以战书进呈秦王。秦王看毕，发遣下书人回，号令军中：“诸壁各宜坚守营垒，不许出战。”宗罗睺、刘怀仁分前后出袭秦王寨栅。唐军并不出。刘怀仁令能言者于军前挑骂，欲激其怒。罗睺众人在军前耀武扬威，百般辱詈秦王。秦王诸将发愤，皆请出兵。世民曰：“我军新衄，士气沮丧。贼恃胜而骄，有轻我心。宜闭垒以待之。彼骄我奋，可一战而克也。”因令军中曰：“敢有再言出战者，斩首示众。”于是诸将复不敢禀出兵矣。
　　与宗罗睺相持六十余日，仁杲军中粮食不继。其将牟君才、内史令翟长懋，率所部以降世民，世民察仁杲众心离溃，知其可击，乃命梁实领一支兵，营于浅水原，将布囊，尽载硫黄、焰硝及干柴、燥芦引火之物，装作粮食，堆于营中，以诱罗睺之众。令殷开山领一支军，埋伏于密林近侧，遇信炮起，军方可出。先遣骁将李长盛出军二十里，与罗睺交战，只宜示败，以诱其敌。世民分拨已定。李长盛即引本部军迳出阵前，与宗罗睺交战。罗睺见秦王出军，大喜。引精锐甲士驰攻长盛。长盛不敢力敌，引众落荒逃走。李怀仁、岑诰二骑马从后掩杀来，唐兵只顾退回。两下金鼓连天，征尘兢起。将近浅水原，梁实引军弃营而出。罗睺众见营中大小囊车，装载堆积，知是粮食，争入取之。梁实伏军从寨后放起火，来引着寨内干柴、芦榆之物，延及车装布囊中硫黄、焰硝，一齐并发，火光迸于内外。时正值夏末秋初，西风透谷，火趁风威，风随火势，炎气腾于云霄。罗睺众恰慌。
　　世民对阵中看见浅水原满天通红，知宗罗睺中诱引之计，谓诸将曰：“可以战矣。”使大将庞玉从原南杀进。罗睺军从浅水原并力杀出，死者无数。罗睺引兵复奔南阵，正遇庞玉，两下交锋。岑诰一支军从斜夹攻，庞玉几不能支。世民乃引大军，自原北出其不意，帅骁骑陷阵。殷开山拚死驰入罗睺中阵，左冲右突，人不敢当。岑诰挺枪勒回马，直奔殷开山。殷开山挥起大斧，与岑诰交马只两合，劈于马下。开山乘势掩杀，唐军漫山塞野而进，罗睺众大溃，单马望高墌奔走。世民帅轻骑追之。窦轨叩马谏曰：“穷寇勿追，归师勿遏。君当自审时势而后动。”世民曰：“罗睺众疲而遁。破竹之势，不可失也。”遂进围之，世民亲督诸军，装起攻城之具，并力困打，不停昼夜。
　　仁杲城中听得罗睺挫刃，唐兵围困高墌，攻击连昼夜，势力穷促，将士多投诚归降。仁杲益惧，计无所出。其下亦劝之降，曰：“将军可早为计，庇众人，更莫犯锋镝之苦。”仁杲曰：“势已离矣，更复何如哉？由尔众人请降，免致生内患也。”次日，即开门诣秦王军中乞降。世民大喜，得其精兵万余人。世民以军士破仁杲取高墌，多苦矢石，令开设筵席于城中，大享诸将。是日，欢声哄耳，鼓乐喧筵，众将极受其待，各至沉醉。次日早，秦王升帐，诸将皆进谢贺。因问曰：“大王一战而胜，遽舍步兵，直造城下。众皆以为不克，而卒取之，何也？”世民曰：“罗睺所部皆陇外骁将悍卒，吾特出其不意而破之，斩获不多。若缓之，则皆入城，仁杲抚而用之，未易克也。吾今令军士急攻之，则罗睺不敢再复入城，必散归于陇外。高墌虚弱，仁杲破胆，不暇为谋。此吾所以克也。”众皆悦服。世民所得降卒，悉使仁杲兄弟及罗睺等统之。世民闻仁杲善骑射，引众将与仁杲出原南射猎，往来较矢，无所疑间。初，贼新降，闻秦王引众出猎，各怀忧惧。至是，见世民宽仁大量，各畏威衔恩，皆愿效死。
　　世民求访彼处有贤达之士，令人荐拔。仁杲众有以褚亮荐于秦王，世民曰：“既有此人，吾当见之。”即遣使者持节来迎褚亮。褚亮字希门，杭州钱塘人，少警敏，博览书史，一经目辄讠志于心。年十八，诣陈仆射徐陵。陵与语异之。后主召见，使赋诗，江总诸词人在席者，皆服其工。累迁为尚书、殿中侍郎，入隋为东宫学士，迁太常博士。后为薛举黄门侍郎。举灭，杜门屏迹，不求闻达。及秦王遣使迎之，乃起，随使来见秦王。王下阶候之，因谓曰：“世民受命而来，嘉于遇贤公。阁下久事无道君，得无劳乎？”亮顿首曰：“举不知天命，抗王师，令十万众兵加其颈。大王释不诛，岂独亮家更生耶？”世民大悦，引为文学。下令军中班师回长安。先遣使人奏知高祖。且看下节分解。



　　第十九节　唐高祖徵徐世勣　尧君素射李氏妻
　　却说唐高祖升殿，文武百官朝罢，使臣奏上秦王平复高墌，收降仁杲表章。高祖得秦王捷音大悦，与群臣会议，使刑国公李密往迎世民。敕下李密府中，密即领命，与王伯当等离了京师，迳至泾州地界。前面人报：“秦王大军已到。”密即停骖道旁，遣人将高祖敕书赍与秦王。使人去不多时，只见金鼓齐鸣，旌旗展扬。密遥见人马队伍严整，绳然不乱。秦王自坐车中，左右亲随将佐不计其数。密往昔自恃其智略功名，见唐主犹有傲色，及见世民，不觉惊服，私谓王伯当曰：“真英主也！不如是，何以定祸乱乎！”秦王车驾已近，密下车迎候。人报知秦王，秦王亦出车相见驿道。二人握手极欢，世民曰：“有劳叔父车驾至此，侄之过也。”密曰：“君命召，有不俟驾！英侄有如此威风，宁以候迎为劳哉！”世民请密登车。大小三军依次望京师回。众军屯扎城外。
　　次日，秦王入朝见高祖，具上献俘之表，高祖大喜，慰劳曰：“往者罪讨仁杲，新军挫衄。孤以远方悍逆，难即克复。卿言务使奏凯而还。寡人以此言难合。未度今已献俘，叛党胆落。有志者事竟成也。”秦王拜贺曰：“仁杲播乱，乘天厌人怒之时，干戈一出，逆党计穷。使臣获建奇功，皆仗陛下之洪福也。”高祖召仁杲来见。仁杲拜伏阶下。高祖曰：“闻卿尝磔人于火，割以啖之，又取人倒悬，以酢注鼻。此何等刑也？”仁杲曰：“逆叛不服，有违号令者，以此刑处之。”高祖怒曰：“尔拒违君命，暴师经年，岂不是逆叛者耶？”下旨：以仁杲及酋党皆弃市。不移时，金瓜武士将仁杲推出午门，监斩官俱戮之于长安市，取首级回报。
　　纲目断云：光武待刘盆子以不死，盖以既受其降，则不可得而杀之也。薛仁杲以盗贼窃据土宇，罪固当诛，然上书仁杲出降，下书斩仁杲于市，则唐人未免为杀降，而仁杲之罪否，则有所未暇问也。
　　却说高祖已斩了薛仁杲，将首级号令示众。复刘文静爵邑，授民部尚书、陕东道行台左仆射。又复殷开山官爵，设筵宴，重享劳将士，谓群臣曰：“诸公共相翊载，以成帝业。若天下承平，可共保富贵。使王世充得志，公辈岂有种乎？如仁杲君臣，岂不可以为鉴乎！”众皆曰：“诚如圣谕。”高祖又曰：“天下诸侯，有鲠王命未服者，诸君宜条陈开奏。”李密曰：“臣旧将徐世勣，据臣旧境，未有所属。陛下宜遣使召之。”高祖曰：“孤闻世勣为公守领旧地。未得公命，恐其不来也。”密曰：“与臣同归关中者魏徵，此人如往，世勣必承命。纵自不至，亦有书致陛下。”高祖大悦，即封魏徵为秘书丞，往召世勣，仍令安集山东诸路。
　　魏徵受了官职，领敕书，离长安，迳从山东路来，安抚诸州皆下之。乘传至黎阳，遣人报入城中。世勣闻知，即出城迎接魏徵。入府中坐定，魏徵因言：“久违足下，一向入关，与旧主归命唐主。那时，公为守臣，徵为降臣。一守一降，公论难灭。然而唐主、秦王平昔豁达大量，终为太平天子也。吾等所依，亦不失人。今唐主特遣徵来召足下，共扶唐室。公肯从命乎？”世勣曰：“旧主既归，吾将何往？亦当诣降矣。”遂款留魏徵于府中。次日，世勣与长史郭孝恪议曰：“此民众、土地，皆魏公有也。今魏徵承诏来召，吾若献之，是利主之败，自为功以邀富贵也。吾实耻之。今宜籍郡县户口士马之数，以启魏公，使自献于唐主。”孝恪然之。因曰：“谁可以往？”世勣曰：“此行非公不可。”孝恪慨然许诺。世勣乃取库中图籍付与孝恪。孝恪离了黎阳，迳诣长安，来见唐主。唐主设朝，使臣奏知郭孝恪为徐世勣来复命。唐主怪世勣无表，问于孝恪。孝恪曰：“旧主李密已归陛下。守臣徐世勣不敢自专。付臣以图籍、户口、士马，献与旧主，以呈陛下。”唐主既而闻之，叹曰：“世勣不背德，不邀功，真纯臣也！”赐姓李氏，复使孝恪赍诏，封黎州总管，授孝恪为宋州刺史，仍与世勣经营虎牢。孝恪领诏，回至黎阳，见世勣，具说唐主盛德及授封之事。世勣大喜，遂与孝恪等决计西向。
　　却说李密将世勣献来黎阳等处户口、士马之数。献与唐主。遇京师当大朝、会集天下官员。唐主以李密为诸侯最，命其典同进食，居光禄职。密甚不悦。及进见百僚，密深耻之。朝罢，密退以告王伯当曰：“往在洛口，尝欲以崔君贤为光禄，不意身今为此。且自与翟让起兵以来，部领精骑四十万，横行天下，谁不畏威。未度少屈，归命关中，意欲得国土荣封，显著诸侯，今又不然。焉得以卑职辱我于朝廷！此恨实难忘也。”伯当曰：“天下事，在公度内耳。倘有所为，伯当唯命是从。”密曰：“若在京师，事终难成。须求出外，方可以远图。”众皆然之。次日，李密奏于唐主曰：“臣蒙荣宠，曾无报效。山东之众，皆臣故时麾下。请往收之。凭藉国威，取世充如拾草芥耳。”唐主允其奏。裴寂曰：“李密为人反复无常，自归陛下，朝会尝有不足意。只宜拘留京师，授以散职则可。陛下若遣之将兵于外，正如纵虎归山，放鸟入林，悔之莫能及矣。”唐主曰：“孤以诚心待人，密宁背我哉？”不听。密又请贾闰甫偕行，唐主许之。又引升御榻，饮劳甚厚。以王伯当为副而遣之。李密辞唐主，与王伯当、贾闰甫等出离长安，往山东去讫。秦王听得李密离了京师，入见唐主曰：“陛下遣李密收抚山东，正中其计矣。密狡猾好反，若纵之去，必生后患。陛下可急遣人召回。”唐主曰：“诏令已下，复遣追返，何以示信于天下？”不允其请，仍令诸臣进隋守职者以闻，备例旌表。近臣奏：“河东守将尧君素，拒城不下。”唐主闻奏，即以秦王为陕东大行台，蒲州及河北兵马，并受节制，前往招抚尧君素。临行，唐主手敕曰：“若军到日，不许乘人之厄而失其义。候从容待之。”秦王得旨，离了京师，引兵直趋河东。
　　却说尧君素守河东，又听的唐军来到。一边遣人求救邻郡，一边率众上城拒守。秦王遣独孤怀恩领兵攻之，不下。使人招之，又不肯降。相持日久。秦王领大兵到，围其城，犹似冰山铁壁，内外音信不通。君素于军中造木鹅，系上表文，于鹅颔内封固坚漆，外面妆点宛然与鹅无异，放在黄河，顺水浮流，至河阳，有守卒得之，奏达东都。时东都事迫，不得遣兵来救。君素屡望不报，城中危殆。秦王度君素势力已穷，令人取其妻李氏招之。李氏领命，于城下语其夫曰：“秦王遣妾来谕夫主：今隋国祚已绝，天命属唐，四海归心。夫君何自苦如此？若实秉忠诚，不肯纳降，妾死于夫主之前足矣。”君素曰：“天下名义，非尔妇人所知。”言毕，哽咽流涕，引蒲雕弓，只一箭，李氏应弦而倒。后人有诗赞曰：
　　拒守孤城志节坚，每观遗史泪潸然。尧君未画麒麟阁，李氏花颜委九泉。
　　人报知秦王，秦王嗟呀不已。因下令军中，用缓攻之。君素志在守死，每言及国家，未尝不歔欷，谓将士曰：“吾大义不得不死。必若隋祚永终，天命有属，自当断头以付诸君，持取富贵。今城池甚固，仓储丰备，大事犹未可知。尔众不可有生异心也。”王行本曰：“将军守职坚固，我等愿共死王事，以成将军志耳。岂有横生心耶？”秦王围困日久，既而城中食尽。左右密谋杀君素以降。别将王行本知之，即诛作乱者，复乘城拒守。怀恩以君素已死报知秦王。秦王谓将佐曰：“君素之忠义，与河海以争流，共竹松而俱茂。实可钦也。众将亦可称羡。”秦王遣使奏上唐主。高祖颁诏旌之，曰：“桀犬吠尧，有乖倒戈之志；疾风劲草，实表岁寒之心。”仍敕秦王班师，徇抚幽州等郡，独孤怀恩守围蒲坂。秦王得旨，下令大小三军拔寨，离了河东，迤逦从幽州路回。将近幽州地界，屯扎大营。秦王遣人持招安诏书，进入幽州城来。
　　守镇幽州者，乃隋臣罗艺。初，宇文化及弑帝篡位，知其雄略，差使命召罗艺。罗艺怒曰：“我为隋臣，宁有从贼而为叛逆乎？”乃斩其使，为炀帝发丧，哭临三日。时夏主窦建德、北主高开道，各遣使招之。罗艺与部下司马温彦博、薛万彻、其弟万均议曰：“二子皆剧贼耳，不足与共功名。尔众人有何高见？”彦博曰：“吾闻唐主李渊，其子秦王世民，有尧舜之仁，禹、汤之德，温恭而履度，宽裕而养冲。如玉韫石，虹霓凭乎山川，及云升天，龙泽沛乎宇宙。神民悦豫，内外服宁。诚治世拨乱之主也。依我等所度，莫若归唐，可保善后计矣。”罗艺大悦曰：“唐之秦王，真吾主也。”遂与渔阳、上谷诸郡，皆纳款于秦王。人报知秦王：“罗艺遣人献降书。”秦王甚喜，即具表上奏高祖。高祖闻奏，龙颜大悦，遣使命赍玺书、印绶，诣秦王军中，拜封罗艺为本州总管，封温彦博为中书侍郎，其兄温大雅为黄门侍郎。其将薛万彻、万均皆授以官爵。秦王领高祖诏书，报入幽州，授封罗艺。罗艺引吏民出郭迎接秦王，入进府中。罗艺等拜伏阶下。世民以温言抚慰，宣布高祖授封之意。罗艺众人受了官职。秦王招安已毕，次日帅大军离幽州，迳回长安，不在话下。



　　第二十节　刘黑闼幽州救主　杨义臣魏县全朋
　　却说夏主窦建德既取深、冀、易、定等州，每日作乐，犒劳功臣，自谓天下英雄皆不及也，以书回报妻曹氏。曹氏见书，知建德矜夸自伐，乃仰天叹曰：“吾闻老子有言：‘我有三宝：一曰慈；二曰俭；三曰不敢为天下先。’慈，故能勇；俭，故能广；不敢为天下先，故成器长。今建德舍慈且勇；舍俭且广；用兵初胜而矜伐自大，舍后为天下先，其败在于目下矣。”复书令人回见建德不题。
　　时建德正在军中议事，人报：“罗艺从温彦博之请，已顺唐朝。”建德大怒，即起十万大兵，来攻幽州。游兵飞报入幽州来：“有夏主窦建德，领雄兵十万，来寇幽州。”罗艺曰：“军来将对，水来土掩。何惧哉！”便欲领兵迎战。其将薛万均曰：“夏兵有一十余万，吾众不满三千。彼盛我寡，出战必败。吾观建德新取深、冀、易、定等州，终日与群臣作乐，欲夸兵势，故此一来，其锋不可当。何不因彼骄志而示弱形以诱之，建德一战可擒也。”罗艺曰：“将军有何高策，能退建德？”万均曰：“先使羸兵阻水为阵，彼必渡水击我。万均请以百骑伏于城旁，俟其半渡而击之，蔑不胜矣。”艺大喜，即分拨已定。次日，以老弱众阻水迎战。夏主摆开阵势，众长枪画戟，齐齐布列。遥见罗艺对阵中旌旗不整，尽是羸弱之兵，建德喜，谓其众曰：“罗艺不足为念。但当奋力争先，迳取其城。”众军恃锐气正盛，争先杀过河来。罗艺见夏兵争驰渡河，全无节制，心中暗喜，令众军望后退走。
　　建德兵见罗艺阵脚一动，奔逐过河，将近半渡，正值黄昏左侧。忽见罗艺中军一条烟起，迸上九霄，两下数声炮响，左岸边闪出一队人马，好似离山虎豹，出水蛟龙，乃幽州挺（健）将薛万彻，挺枪跃马，从岸旁杀来。建德正慌，右岸中金鼓齐鸣，一将截住，乃万彻之弟薛万均也。夏兵渡河队伍不整，三军未齐，被两下兵冲出，杀得夏兵尸首遍野，驴马填河。夏王勒马奔回本阵。薛万均二支兵从后赶来。建德部将邓迁抵住万均。二将交锋，只两合，被万均一枪刺落马下。弟邓建见杀了其兄，跃马持刀，出曰：“兄弟之仇，不可不报！”舞刀直奔万均。万均卖个破绽，邓建不舍抢进。万均见来得近，按下金枪，持起竹节钢鞭，望邓建脑后，一声震响，邓建血髓迸流，已死于马下。夏兵大败，建德单马绕河而走。背后罗艺坐跨骏骑，手持长槊，引骁果追至。
　　正在危急之间，忽见岸旁一马来到，大叫：“勿伤吾主！”众见其将，征袍日照，扶疏绿抹额，风飘琐碎红，身材雄壮，铁面圆睛，使一柄大斧入阵，有万夫不当之勇，乃是夏主部下大将刘黑闼也。黑闼独战罗艺，抵住追兵，由是夏主得脱，从尸堆上爬过河去。夏兵力斗间，只见正北又一彪军来，乃薛万彻、万均之兵，将黑闼围在中军。黑闼不敢恋战，乘力杀出重围。罗艺亦不追赶，合兵一处，鼓噪入城。
　　且说夏主得脱，来到河南，收集败兵，折了大半。又不知刘黑闼交战如何。正在闷间，忽见刘黑闼引得败兵五千而回，入见建德。建德曰：“今日非君之力，孤性命亦难保也。”黑闼曰：“是皆陛下轻敌故也。后当以此为鉴，慎勿自恃其强。”建德深然之，解所系玉带赐黑闼。两下相持日久，幽州不能下。建德因众无斗志，下令引兵还乐寿城。是时窦建德大兵被罗艺所败，引兵回还长洛，众臣俱各候问起居华，建德入宫见后曹氏。曹氏已知其战败，因谓之曰：“主人平日用兵，皆能以弱为强，人皆称之豪杰。因稍得一胜，便生矜骄之志，故致三军损折，暴尸原野。今若复不以此为戒，妾等实无所托矣。”夏主谢曰：“贤后之言是也。”曹氏复请曰：“主人速宜下诏自责，去尊号，减御膳，素袍白马，与死者发丧，出钱周济其家属；遇有功者，重加升赏，激劝三军。诚如是，然后用兵，无有不胜矣。”夏主从其请，即下诏，将出征之家死难之人，令有司给钱周济，仍收葬之。夏主乘间复问之曰：“吾今欲削平群党，西向以争天下，不知计从何出。贤后为我筹之。”曹氏曰：“妾闻：欲定天下，必先以得人为急。盖以一人之耳目，难以遍天下事也。昔汉之高祖，不事诗书，于萧何、韩信、张良，自言：‘是三人乃人中之杰。吾能用之而得天下。’周武王曰：‘予有乱〔贤〕臣十人而天下治。’由此观之，则人君不可一日而无贤臣也。妾常叹人只知为君之难，不知用人为尤难也。故项羽自恃有拔山之力，得一范增亦不能用，天下国家竟被他人有。此不用人之明验。况今四海鼎沸，八表纷然，而不广搜山谷之英才，共理大计，妄欲与人争天下，其可得乎？”夏主听曹氏之言，切中时务，大悦。
　　次日，出朝告谕群臣曰：“孤本无才，为众所推，以至今日。卿等务要竭心为国拔用贤能，各举所知。”宣喻未毕，祭酒凌敬出奏曰：“今有一贤人，若伊尹之才、王佐之杰，用之而霸必成矣。”夏主曰：“其贤何人？”凌敬曰：“隋太仆杨义臣也。此人因奸臣所谄，弃官隐归。与臣平日相识。实有将相略也。”夏主喜，谓凌敬曰：“既有此人，卿当持节赍金币、车马，自往聘之。”凌敬曰：“受君之命，臣安敢辞。”即领金币、安车，出离乐寿，前往濮州，来聘杨义臣。且看如何？
　　却说杨义臣自归乡里后，每观分野，见旺气现于西北，已知秦王当有天下，隋祚将绝。遂改姓名，隐居雷夏泽，垂钓自适，不与外接。时博采古今，敦慕前人。因看《春秋》楚昭王一节，昔者楚昭王与吴国交兵，楚王战败，失去’屦。已行三十步矣，昭王复回，寻所失之屦。其随王左右谓之曰：“后有追兵，王何故独回？”昭王曰：“因失一屦，故复回寻之。”左右曰：“此屦微物也，既失，何必深惜之？”昭王曰：“楚国虽贫，岂无一屦。只念与我同在患难，今已失之，吾不忍也。”义臣看毕，嗟叹不已，因曰：“我与宇文士及有生死之交，况士及与化及本非一母所生。今其兄自行弑逆，僭称帝号，实非士及为之。且化及天姿庸暗，岂定太平主哉？如天下诸侯连兵讨之，其亡无日矣。祸及吾友而不之救，正犹楚昭王弃屦再寻，吾不及也。”即掩卷，终夜水寝，思救士及之策。杨义臣触目半晌，计上心来。次日，遣人送一瓦罐，亲笔封记，着人往魏县，寻见士及。士及接过，认得笔迹，乃故友杨义臣所送。士及喜曰：“自别其兄。常怀肺腑。今得见来物，犹如面会也。”即引来人于书斋，屏去左右，问之曰：“杨太仆今在何处？”来人对曰：“今在濮州雷夏泽中，渔耕为业。”又问曰：“更有书否？”答曰：“无书。止有此物为信。”士及即揭开内封，中有二枣，并糖印龟子一个。士及沉吟转思，不解其意。安顿来人出外，自只在斋内细玩来物。正筹度之间，忽厅前转过一佳人：
　　云水轻挑，蝉鬓蛾眉，淡扫春山；朱唇掇一颗樱桃，皓齿排两行辟玉；缓缓移莲步，盈盈点绛唇；动衣香满袖，展履袜生尘。
　　生的十分美丽。这女子是谁？乃士及同母亲妹宇文淑姬也，生来聪明颖秀，略通书史，年方一十七岁，犹未适人。向前问曰：“此物何人所送？”士及曰：“吾故友前太仆杨义臣令人送来。吾拆封观取内物，止有枣二枚，糖印龟一只。吾审其情不为送果，必寓他意。我今正在犹豫。”淑姬曰：“此眼前事耳，有何难省乎？来物无别意，只劝兄早早归唐，庶脱弑逆之祸也。”士及大喜曰：“吾意决矣。你即宜与嫂收拾衣资，俱作男子妆束。晚间先出城外等候，不可令人知觉。”士及复书与来人，漏夜回覆：“杨兄拜达，谨当受教。”来人去讫。次日早朝，士及奏曰：“今闻唐主命其子秦王领兵会各处人马，来征我国。未审诸侯从其计否。臣欲带一二从人，装作避兵之民，前去打探虚实。数日便回。”许帝允其请，下命令其机密从事。士及辞帝出朝，与妻、妹带领三四从人，出离魏国，西奔长安。于路上饥餐渴饮，夜住晓行，二十日已到长安。士及不敢遂达唐主，与妻、妹人等寓居民间，以待时进。



　　第三卷
　　起隋泰帝皇恭二年己卯岁，止唐高祖武德三年庚辰岁。按《唐书》实史节目。
　　一幅丹书下海边，谩劳夏主急求贤。张良本为韩仇出，诸葛安知汉鼎迁？烽火满城犹播乱，干戈遍野正骚然。谋臣期效忠贞志，共挽天河洗太平。



　　第二十一节　凌敬智说杨义臣　范愿受围刘黑闼
　　却说凌敬辞了夏主，欲往迎聘杨义臣。自意杨太仆秉性忠贞，难以利禄动。即将所聘车马、金币留于家中，装作行旅，带一二从人，迤逦望濮州路来。行了数日，近濮州地界。谒问本处居民，求杨义臣所在，皆言于雷夏泽中钓鱼为业。凌敬与从人迳到雷夏泽来。未数里，遥见芦林里撑出一渔舟，其人来往烟波，坐卧月浦，手执一竿丝竹，于舟上唱吟下来。且听吟出甚么：
　　山雨溪风卷钓丝，瓦瓯篷下独斟时。醉来睡着无人唤，流下前滩也不知。
　　凌敬在泽畔正疑思之间，其舟一直进港中去了。凌敬与一行人近前立于泽畔，候问往来人等，多时并不见人来。忽见渔舟又转过前泽，复放下来，优游自吟。凌敬侧耳听之：大智思济物，道行心始休。垂纶自消息，岁月任春秋。纣虐武既贤，风云固可求。顺天行杀机，所向协良谋。况以丈人师，将济安川流。何劳问枯骨，再取阴阳筹。霸国不务人，兵戈恣相酬。空令渭水迹，千古独悠悠。凌敬听罢，顾谓从者曰：“此必杨义臣也。”凌敬连叫几声：“买鱼！”那老叟睁开醉眼，见岸上一儒者，不官不俗，好似山中宰相陶弘景，洞里真人葛稚川。即将渔船撑至泽畔，迳上岸来接见。凌敬认得不是别人，正是旧交杨义臣也。大喜，携手坐定于柳阴树下。
　　义臣曰：“足下今在何处？”凌敬曰：“自别后，身无所托，因见窦公建德，蒙重礼纳，故小弟归之，官封祭酒，甚非其任。仰慕老兄，特来相访。”义臣喜不自胜，遂引凌敬至家，致酒相待。义臣与凌敬分宾主坐定，酒至半酣，凌敬自思：“义臣绝迹衡门，必不以功名为意。吾当以言试之。”因问义臣曰：“何者名为贤？”义臣曰：“举荐能曰贤。”凌敬曰：“何者为良友？”义臣曰：“生身者父母，成名者朋友。”凌敬探知其志，微笑而不言。义臣自度：“凌敬心为夏主来作说客。且看他将何动我？”因谓曰：“足下莞尔而笑，意在何如？”凌敬曰：“隋君失德，被臣所弑。四海骚然，群雄并起。尊兄抱命世之才，正宜任用，辅佐明主，援生民于涂炭之中，致人君于尧舜之上，名垂竹帛，富贵遗于子孙，岂不强为林岩野叟，怀宝迷邦贻后世笑耶？”义臣曰：“我以足下所教必重仁义，何为代人作命哉？况我为隋大臣。君志不仁，无以匡救其恶；致被逆弑，又弗能以雪其冤。我之深罪，莫容于天下。如此一旦复为他人之臣，则何面目立于世间乎？且为人之妇，夫死而不嫁者，盖守其夫之节也。人欲就大丈夫名，反不及于一女子？”凌敬曰：“当今英雄各霸一方，隋之国祚已自绝矣。今夏主宽仁爱众，尊贤任能，拥精兵二十余万。其锋所向，戎马奔尘。尊兄有文武雄略，如往事之，必见重用。吾当代奏，令起倾国之兵，诛取叛臣逆党之首，悬谢天下。然后纳职退居，则上可报旧君之深恨，下成尊兄之美名，岂不快哉！”义臣曰：“人生世间而与禽兽异者，以其有仁义也。是故仁人不因国势盛衰而改节，义者不以君位存亡而变志。隋主虽灭，国祚未终，岂有更事他人之理？公言不敢当也。”凌敬曰：“炀帝罪尤深积，是为独夫，岂得为民之父母哉！若使可为人君，则武王不诛商纣于牧野，伊尹不放太甲于南巢。尊兄通识古今，晓达事体，昔汉之张良，为其主韩王之仇，若不跋涉间关，景从高皇，终不能报也。君莫若归附夏主，以成其志。”义臣喟然叹曰：“若为建德臣，难逃公议诛吾心于万世之下。度观建德，虽非真命，亦能下士爱民，庶几可亲。然肯依吾三件，则往从之；使不允，宁居陇亩，誓无复出。”凌敬曰：“有何三事，幸请一言。”义臣曰：“第一件，借其大兵征讨逆贼，不愿称臣于夏主。第二件，寄居朝阙，不愿显名于诸侯。第三件，擒化及以报先君仇后，即许放归田里。”凌敬曰：“夏主宽仁硕量，无不容纳。我当复奔再来迎候。”即辞却义臣。义臣送出庄外，谓凌敬曰：“前面一座高山，苍松茂竹，路径险绝，乃曹濮山。内有范愿，集聚强徒数千，皆山东骁果之士，倚太行肩脊为巢穴。归见夏主，令人收伏此辈，足为良将用也。”义臣以口附凌敬耳边道：“如此如此。”凌敬大悦，密记在心，与义臣分别，自回乐寿去了。
　　却说夏主早朝，阁门大使奏：“有国子祭酒公干已回。”夏主命宣至。凌敬朝见，拜伏阶下。夏主曰：“卿远路风尘不易。聘贤之事若何？”凌敬奏曰：“义臣实忠节之士，难以利禄动。只愿主人肯从三件事，则便来见。”夏主曰：“何三件事？”凌敬曰：“一者，此人不愿于我主处称臣；二者，不愿显其名姓；三者，擒戮化及，愿我主放归田里。”夏主曰：“若能与孤平伏化及，廓清天下，无所不从矣。”即复遣凌敬仍备安车、厚币，往聘杨义臣。凌敬将行，以义臣取曹濮山强贼范愿之计密告夏主。夏主叹曰：“此人智识，可比战国之孙武，前汉之张良。真能辅世治民也。”即下命，以军饷粮储，送至大唐交割，仍令凌敬部壮兵五千，顺带大将刘黑闼副之，便宜行事，勿致有误。凌敬与黑闼领了王命，出离朝门，分付军士，以粮车二百辆，尽装载，皆用芦席盛盖，每车用人一十名，共有二千人押送。凌敬因谕之曰：“即今路上贼寇生发，若知我等运粮，倒恐防不测。尔众人将军器密藏，不许呈露。若有违误失令者，按之以军法。”凌敬号令已毕，众军押送粮车，迤逦望濮州进发。
　　车行数日，将近曹、濮州地界。哨骑飞报入太山来，具言：“中途大车小乘，装载粮食不计其数。访得乃夏主建德送与大唐的军粮。若夺得，倒可应一年支用。”贼首范愿，寨中正缺粮食，日与众徒剽掠村落，听得此消息，大喜曰：“实乃上天所赐也。”即令众人：“今夜乘月黑下山劫夺。”范愿准备已定，将近二更左侧，范愿带领二千余人，悄悄下山，迳出中路。遥望见运粮车辆连成营垒，其甲士皆在中军稳睡，并无动静。范愿暗喜，分付众人不许扬声，直奔至车营边，即令众人拆开车外芦席。视之，尽是空车。营中所宿甲士，皆是衣服毡衫。范愿大惊，已知中计。拨马引众逃走。不移时，两下炮响连天，鼙鼓揭地，四处伏兵齐起，将范愿围在垓心。天色黎明，范愿死战，杀出重围来，迎头一将拦住，喊声如雷，乃大将刘黑闼也，高叫：“范愿草贼！下马归降，庶免一死！”范愿大怒，轮刀跃马，直取黑闼。黑闼舞斧来迎，二马相交，战上五十余合，不分胜负。凌敬背后看见，暗暗称奇，一匹马直奔前来，大叫：“范将军暂歇，容有见议。”范愿挽住手中刀，马上问：“来者何人？”凌敬曰：“吾乃夏主国子祭酒凌敬也，观将军貌质魁梧，甚非草野剽劫之徒，部下相随皆豪杰之客，值干戈扰攘、烽火夜警，正英雄取侯封之秋。今被夏兵围逼，如虎陷于槛阱之中，必不得出，枉自劳苦，屈伤人命。不如弃邪就正，随归夏主，建立功名，居官食禄，清节垂于竹帛，子孙图于久远，岂不强为剧盗者乎？”范愿见说，即下马乞降。其二千强徒，皆弃甲倒戈顺命。范愿特请二公同归寨内，招集余众，一齐起行。凌敬曰：“刘将军可与足下回山寨。我带领数人，前去濮州雷夏泽中，迎请故人同来相会。”范、刘二将领众军回寨。凌敬与二三从人迳趋濮州来。
　　却说杨义臣自凌敬别后，每日在庄里焚香弹琴，涤洗俗虑。一夜出于庄门，看见西北上有兵胜之气。次日，谓家童曰：“当有客来，谨宜门首伺候。”家童承命出外。不移时，入报义臣：“前日凌祭酒至。”义臣出接入庄，分宾主坐定。茶毕，凌敬起曰：“今奉夏主征书、厚币，特来邀请足下。昔日老兄所言，敬为转奏，夏主无不从顺。”义臣因问曰：“收伏强寇范愿之事若何？”凌敬曰：“仗老兄神机，范愿已亦归降矣。”义臣甚喜，备酒礼款待凌敬。次日，义臣叮咛家下：“谨慎桑农，毋致失业。待我王事成就，逆贼诛灭，即须复回。”吩咐已毕，与凌敬带一行从人，来到曹濮山。端的这座山：
　　数峰回抱隔烟林，连峪崎岖十里深。只可步行寻石径，不堪随马入山阴。
　　二人行至山下，只见大将刘黑闼与范愿领一支人马，接至寨中，相见已毕，范愿大排筵宴，款待三人。酒至半酣，凌敬因谓范愿曰：“曾知诈运粮储，暗取将军之事否？”范愿曰：“实不知耳。”凌敬曰：“此皆出于杨太仆之计。太仆深知将军之勇，士卒精锐。欲得将军同去征宇文化及，以报君仇。恐将军不从，预度将军已乏粮食，故装下此计较也。”范愿近前拜曰：“我等菲才，惟恐不堪以任战斗。如弗弃，愿随太仆征讨。”义臣大悦，仍令范愿将劫得人家子女各放回宁家，与其路费，勿致失所。范愿一从其言，即将山寨烧毁，带领七千人马，一齐起离曹州，迳投乐寿，去见夏主。且看下节分解。



　　第二十二节　贾闰甫忠劝魏公　盛彦师计斩李密
　　却说杨太仆、刘黑闼、凌敬、范愿来到乐寿城，留杨太仆在馆驿中停止。次日，凌敬、刘黑闼、引范愿入朝拜见夏主。凌敬等备奏：“臣仗主公庙（妙）算，已收复飞虎大王范愿，得精兵三千，随臣同归主公。”夏主大悦，重加赏劳。因问：“征聘杨太仆何如？”凌敬曰：“已随恩命，止在城外馆驿中。臣度杨太仆昔曾与我主锋刃相接，多有不让，今主公若不亲自迎候，加重厚礼，推布诚心，恐不自安，而不能尽其才也。”夏主从其议，命备法驾，率领百官出城，于馆驿中迎候杨太仆。人报杨义臣：“夏主亲来迎谒。”义臣出驿远迓。夏主进入馆驿中，夏主入见义臣，以故旧之礼，各相慰问。语及隋君往事，义臣起而泣曰：“区区亡国之臣，失职冒罪，无容天下。今闻明公素秉赤心，故臣特来假国君一旅之师，雪吾君、少主之耻。就使身膏草莽，首丧沙场，亦无憾也。”言罢泪下。夏主君臣亦为惨然。夏主曰：“太仆放心。吾当起兵，与足下同行。特请太仆入朝，寡人愿安（受）承教。”义臣曰：“吾今老矣，不堪预理国政。只在故人凌敬安止，庶不有劳明公盛礼。”夏主曰：“敬从足下之命。今日专请太仆同往祭酒家，少叙款曲。”义臣许诺。是日夏主大驾起行，众臣班列随从。夏主已到凌敬宅外，即下龙车。凌敬接入府中，设宴相待。夏主升敬义臣之礼，极竭其诚，义臣起谢曰：“吾当尽一眶（腔）之血，与王平许，以报今日厚德。近闻大唐秦王帅兵会各郡诸侯，明公正宜缮戢军具，聚众屯粮，以伺克日出师。若功成献俘之后，容臣归养田里，庶不有负初言。”夏主曰：“若得平了魏县，自当遣人送足下回，以成所志。必不相负。”宴罢，夏主辞别回朝。以刘黑闼为大将军，挂元帅印，范愿为副将，高雅贤为前军，曹旦为后军，凌敬为参军，纳言裴矩趱运粮储，纳言宋正本（为）监军，仆射齐善行等留守乐寿城，曹后监国。选定精兵十万，御驾亲征。前太仆杨义臣随从帏幄，画策定谋。预遣使命，赍表入京师，奏于唐主，合会秦王军马。次日，夏主大兵起发，正值初雷发电之时，蛰启启户之节，看他十万雄兵，迳出武关，使臣已入京师。
　　话分两头。却说唐高祖以秦王招抚诸侯，俱来请降，边臣奏：“罗艺已杀败窦建德。建德走归乐寿，恭谦下士，广纳贤良，欲起倾国兵，征讨宇文化及。因遣使臣，赍表来会。请圣意定夺。”表曰：
　　乐寿诸侯窦，谨言：伏以王师无适，式昭秋杀之威；逆臣有叛，当加莫赦之诛。内寇不除，何以攘外；近郊多垒，焉能服远。比年宇文化及弑夺君位，窃摄大政，四海抱切齿之恨，天下积碎首之仇。彼尚昏迷不恭，肆侮大邦，诱逋逃之臣，率乌合之众，搔扰疆场，处刘境界。值神人怒愤之时，仗陛下威行之会，我亦振厉士气，共宣六月兵戎。奋张军容，敢惜三年师旅。使战必胜，攻必取，日百里以辟国；兵则利，甲则坚，月三捷以奏功。肃清许国，扫荡奸党。流沙、瀚海，复归舆地之版图；元恶、大憝，以正稿街之剪戮。用摅宿愤，大震天声，庶使后来为人臣而有所惩；垂法当代作之（人）君以存其典。今荒遐命臣，谨奉表以闻，整鞭伫立，恭候王旨。皇泰二年，某月，某日表。
　　高祖闻表奏，与群臣议曰：“建德虽经暴乱，其亦有志忠于隋。寡人可遣将助之。”裴寂曰：“陛下正宜乘此机会诛除叛逆，使天下诸侯知陛下为隋君报仇，无不悦服者矣。”高祖意决。忽并州文书报入：“今有定杨可汗刘武周，击唐并州，袭破榆次。梁王萧铣，侵峡州。声息甚紧。”高祖即遣秦王部十万大军，前往救应诸路。淮安王李神通领军五万，会建德，平宇文化及，李靖副之。仍令刘文静赍诏，各道知会，递相驰报。秦王等领旨，各引兵离京师出关外，得专节制。
　　高祖以外郡多故，仍下敕，遣使命宣召李密回京师受节度，不报。高祖转疑，问于群下，长史张宝德曰：“李密言弗掩行，常怀不矩。今出外而违圣旨，其必有叛陛下。宜早图之。”高祖犹豫，复遣使催召。使者领诏，迳出关中，来见李密，宣读高祖诏敕，催密回京师。密又得诏，与贾闰甫议曰：“上无故急遣使召还，恐无生理。不若与诸君破桃林县，收兵渡河。苟得至黎阳，会集旧知，大事必成。”闰甫曰：“明公既委质为臣，唐主待公不薄，妻之以表妹，荣之以爵禄。今才出关，未与唐主立得些须功绩，复生异图，虽破桃林，兵岂暇集？一称叛逆，谁复容入？为明公计，不若且应朝命，以明公初无异心。”密怒曰：“唐使吾与绛灌同列，吾得以堪之！”闰甫曰：“自翟让受戮之后，人皆谓明公弃恩忘本，今日谁肯复以兵委公者？势去难振，大福不再。愿熟思之。”密大怒，挥刃欲击之。王伯当急止之。闰甫得免，乘夜间奔投熊州去了。李密决意欲叛，伯当徐劝之，不从。乃曰：“明公初起，豪杰响应见公霸业隳坠，因各亡散。吾尝以为，士之立义，不以存亡易虑。公顾伯当实厚，愿毕命以报。今可同往死生。如复背公他去，竟无益也。”密遂斩高祖使者，简骁勇数十人，尽穿妇人衣服，所戴幕帷，藏利刃于裙下，作为富家婢妾者，入桃林县，传舍其中，须臾变其衣服，各掣出短刀，杀死官吏，据其城，掠畜产，驱徒众直趋山南，乘险而东。使人驰告故将伊州刺史张善相，令以兵应接。而下令声言大兵向洛。
　　宜阳史万宝闻李密出山南，大惧，谓行军总管盛彦师曰：“密骁贼也，以王伯当辅之，挟思叛归之士，非计出万全，必不为也。今来殆不可当。”彦师笑曰：“请以数千兵为公枭其首，使密数千之众尽死于山南。”万宝问计，彦师曰：“兵诡道，难以预言。”即引众逾洛水，入熊耳山，令军士持蒲，夹道埋伏短兵于溪谷间，下令曰：“候密军半渡，信炮起，乃许杀出。”所部皆笑曰：“贼众趋洛口，何为埋伏备此？”彦师曰：“密声言入洛，其实走襄城，就其旧将张善相。我以兵据其要，必擒之。”众人领计去了。密果引兵至，山路隘僻，密初不知地利，行未二里间，近黄昏左侧，忽山坡后一声炮响，金鼓齐鸣。密大惊，令众军速退。溪谷中五千骁果杀出，密拨回马便走。王伯当、徐任大等叫：“主公不可往僻路，速宜往原处走。我当抵住后军。”盛彦师众军从后追来，箭如雨落。徐任大杀出山谷，一将当头阻住，乃盛彦师，骂曰：“死贼！尚不纳降，更欲走于何地！”徐任大奋（愤）怒挺枪，直刺彦师。彦师舞刀来迎。二将交锋，战未三合，任大力怯，刺斜望溪谷奔走。彦师不舍，一直赶至谷中。任大弗省地势，连人带马陷在溪泽，被彦师众军一齐捉住，擒出熊耳山。李密首尾不能相救，路狭马迟，被彦师追及，斩于熊耳山前。可怜王伯当与众军俱着乱箭射死，无一得脱者。后人有诗叹云：
　　社稷归真主，关中入致臣。惑谋难达变，失智竟亡身。补报有平昔，艰危见伪真。堪怜随义客，舍死尽人伦。
　　却说盛彦师斩了李密，即将密与伯当首级盛贮，遣使驰诣京师。京师高祖已知李密叛唐，遣使于各处通会邀击。使者去后，回奏高祖：“李密提兵趋南山，以进黎阳。众至熊耳山，遇行军总管盛彦师，横出击之，大破其众，斩密首，遣使传诣京师。”高祖闻奏，半悲半喜，自伤李密不安其位，妄意图举，以致丧首刀下；复想昔日独霸一方，兵刃所向无敌，岂料至于今日。感悼不已。密无子，下诏收养表妹独孤氏于宫中。以盛彦师诛李密功，封葛国公，授武卫将军，领熊州。仍遣使将李密首级前诣黎阳，招谕徐世勣。使臣领命，离京师，赶诣黎阳，以密首级进示徐世勣。世勣见之，抱而号痛，谓其下曰：“魏公与吾起自雍丘，经营天下十有二年。今归关中，未成所志，而身首随陨，深可伤也。”左右闻之亦哭，情盛者多至殴血。世勣即复表，对使者言：“回奏唐主，请收旧主尸归葬，然后举所部朝见。”使命就领奏牍，迳回京师，以世勣请收密尸归葬情状呈上。高祖见表，盛加褒奖，即下诏令，归密尸，遣人送至黎阳。世勣既得密尸首，与三军乃发丧。具威仪缟素，以君礼葬于黎阳山西南五里，坟高七仞。后人经此，有诗云：
　　将军智略重乾坤，戮力封疆欲并吞。百战功勋涂草莽，半生豪迈只风尘。图居关外终淹志，罔意桃林竟杀身。七仞高坟谁是主，寒鸦古木几黄昏。
　　按《唐史》：李密，字玄邃，其先辽东襄平人，曾祖弼，魏司徒，赐姓徒何氏。入周为太师、魏国公。祖曜，邢国公；父宽，隋上柱国、蒲山郡公，遂家长安。密趣解雄远，多策略。散家赀养客礼贤，不爱藉以荫。为左亲卫府大都督、东宫千牛，备身额锐角方，瞳子黑白明彻。炀帝见之，谓宇文述曰：“左杖下黑色小儿为谁？”曰：“蒲山公李宽子密。”帝曰：“此儿顾盼不常，无入卫。”他日述谕密曰：“君世素贵，当以才学显。何事三卫间哉！”密大喜，谢病去。感厉读书。闻包恺在缑山，往从之。以蒲鞯乘牛，挂《汉书》一帙角上，行且读。越国公杨素适见于道，按辔蹑其后曰：“何书？生勤如此！”密识素，下拜。问所读，曰：“项羽传。”因与语，奇之。归谓子玄感曰：“吾观密识度非若等辈。”玄感遂倾心结纳，尝私密曰：“上多忌，隋历且不长。中原有一日警，公与我孰后先？”密曰：“决两阵之胜，噫呜咄嗟，足以袭敌，我不如公；揽天下英雄驭之，使远近归属，公不如我。”大业九年，玄感举兵黎阳，密乃起应之。经略四方十有二载，亡年三十七岁。
　　伊州刺史张善相闻密已死，亦请降于唐。高祖以为伊州总管。高祖下诏，令司衡职者筌定人材以官之。时李素立素秉忠直，为监察御史，有犯法不至死者，唐主特命杀之，素立谏曰：“三尺法，王者所与天下共也。法一动摇，人无所措手足。陛下甫创鸿业，奈何弃法！臣不敢奉诏。”唐主从之，命所司授以七品清要官。秉衡者拟雍州司户，唐主曰：“此职要而不清。”又拟秘书郎，唐主曰：“斯任清而不要。”遂擢授侍御史。又以舞胡安叱奴为散骑侍郎。礼部尚书李纲谏曰：“古者乐工不与士齿。今天下新定，建义功臣行赏未遍，高才硕学犹滞草莱，而先擢舞胡为五品，使鸣玉曳组，趋翻廊庙，非所以规模后世也。”唐主曰：“吾业已授之，不可追也。”弗允其谏。会凉王李轨已称帝，高祖因遣鸿胪少卿张俟德问之。俟德领命出朝，迳从河右来。且听下节分解。



　　第二十三节　贵兴河右困李轨　世充东都僭帝位
　　却说李轨僭称帝号，建元安乐，以其子伯玉为太子，长史曹珍为尚书左仆射。值唐主遣张俟德至，轨召其下议之曰：“李氏有天下，历运所属，已宅享邑。一姓不可二王，今欲去帝号，东向受制，可乎？”曹珍曰：“隋失其鹿，天下共逐之。今英雄焱起，号帝王者瓜分鼎峙。唐自保关、雍、大凉，奄有河右，固不相妨。已为天子，奈何受人官？必欲以小事大，请行萧察故事，称梁帝而臣于周。”轨从之，仍遣伪尚书左丞邓晓随张俟德来朝，奉表复命，请称从弟大梁皇帝。奏上，高祖怒曰：“轨谓朕为兄，既有此请，是欲不臣也。”因囚邓晓不遣，使吐谷浑出兵讨之。消息传入河右来，李轨听的，大惧，弗知所为。唯取龟筮自卜休咎而已。有胡巫妄谓轨曰：“上帝将遣玉女从天来，以辅将军。须用极高处不沾俗尘所在，方可相见。”李轨大悦，自念曰：“此上天以我姓字已符图谶，当为天子，特令仙女来助吾也。”即发民兵于城东洁净之地筑起高台，克日要成。就令有司督责其工。因是军民劳费甚广。河右饥荒，人亦相食，轨倾家财赈之，不足给。议发仓粟，曹珍亦劝之。谢统师等皆隋旧官，心不欲附轨，每引结群胡，排其用事，欲离沮其众，乃廷诘珍曰：“百姓饿死，皆羸弱无所用者，壮勇之士终不肯自困耳。且储廪以备不虞，岂可散之以饲羸弱。仆射苟附其议，下非国计，主公幸自度焉。”轨然之，乃闭粟不发。下益怨恨，多致叛去者。轨闻知将士怨离，唐主见伐，愈至忧戚，谋于安修仁。修仁曰：“亲兄兴贵本在长安，臣修书一封，令人送去，体问唐主出兵虚实，又作计议。”轨因恐彼各为其主，岂有实来告。修仁曰：“兄弟之义，安得不尽诚意？主公勿虑。”轨即令修仁已修下书，遣的当人迳入京师，送与安兴贵。差人领书去讫。
　　却说安兴贵在长安接得弟修仁书，拆观其意，书曰：
　　弟修仁奉书于兄某座右：弟以朝廷之事，事无大小，一切言之，言之辄从，从乃中变。故君子言有进退之心，误矣。昔伊尹负鼎俎，五说于汤，其道乃行，天为之时也，商鞅以强国三说孝公，其功乃立。人为之时也。今弟忝事于轨，既而无言，言亦不从，致彼有窃僭之非，实贻天下大患也。兄凉州人矣，班列于谏议之下，何不以轨所志言于高祖，使轨明祸福而顺唐，获安于位，此亦兄天为、人为之时也。非专体兄唐兵出境之虚实也哉。弟再拜。
　　兴贵看书已毕，着令来人先回。自意：“李轨妄图大位，未度奇祸。随至久之，吾弟亦不免也。”次日，表请唐主，往谕李轨。唐主曰：“轨阻兵恃险，岂口舌所能下？”兴贵曰：“轨果实强盛，若晓以逆顺祸福，宜听，如凭固不受，臣世家凉州豪望，多识其士民，而修仁为轨信任，主事机者数十人，若候隙图之，无不济矣。”唐主乃遣之。兴贵即辞了唐主，迳至凉州，来见李轨。轨喜其来，授以左右卫大将军，兴贵辞不就职。轨曰：“卿吾地人也，何专于唐仕乎？”兴贵曰：“蒙唐主厚恩，臣安敢背之？”轨默然。因闲访以自安之策，贵对曰：“凉地不过千里，土薄民贫。今唐起太原，迳取函秦，宰制中原。以战则胜，以攻必取。此殆天启，非人力也。明公若往归之，非惟可保无患，则窦融之功复见于今日矣。”轨曰：“吾据山河之固，彼若何我哉？汝自唐来，而为唐作说客耶？”遂拂衣而起。兴贵退出，与修仁议曰：“唐主宽仁大德，纳谏如流，实帝王器。弟何不弃暗投明，以图善后计。”修仁曰：“既事其主，而又弃之，大不义也。吾当思之。”兴贵曰：“良禽择木而栖，贤者择主而事。弟从吾同归唐主，创立功业，显亲荣宗，此正大义也，尚复何疑！”修仁意许之，因与谢统师等阴结诸胡，起兵击轨。轨知之，即率吏民婴城自守。兴贵徇谕轨众曰：“大唐遣我来诛李轨，敢助之者夷三族。”城中吏民争出纳降。李轨大惧，计无所出。兴贵率诸胡兵连困之，城陷，入执李轨，关谨、梁硕死之，降其将李赟、黄有武等，及众二万余人。兴贵按视府库，安抚军民，下令班师，监囚李轨回长安，河西悉平。邓晓时被囚长安，闻已擒李轨，克复河西，舞蹈称庆。唐主曰：“汝为人使臣，闻国亡而不戚，既不忠于李轨，其肯为朕用乎？”遂废之终身。李轨既至长安，伏诛。唐主以兴贵、修仁之功，封兴贵为左武侯大将军，封修仁为右武侯大将军。
　　唐武德二年二月，高祖下敕，令群臣议定“租庸调法”，以颁民间。有田则有租，有身则有庸，有户则有调：每丁租二石、绢二匹，绵三两。自兹以外，不得横敛。天下便之。由是黎元安业，近夷封界之民，争来归附。高祖因谓诸臣曰：“孤承大宝以来，战兢其业，凡以惠恤计安乎斯民者，未尝须臾少懈，何则诸侯不靖，治化未孚，岂寡人诚意有未尽者？诸君自关中相随其亦久矣，当详究以闻。孤将择焉。”长孙无忌曰：“帝王之致治也，有敬畏之诚，有当务之智。今政令未孚，民有未尽归命者。盖因隋祚未竟，旧主尚在东都故耳。陛下酌民之宜，务在遣使诣东都，不时询问隋主起居消息，积于诚意。待彼天禄允终，运数已革，诸侯志无他适，天下引领而归王者，犹水之就下，孰能御之！昔者明王兴灭国，继绝世，此五帝之事功。陛下宜以为法。”唐主闻奏大悦，曰：“卿言正合孤意。”即遣使命迳达东都，具问安之表。使者辞于唐主，领命离京师去了。
　　却说东都隋帝侗升殿，百官咸集。阁门大使奏：“长安唐主遣使命赍表至东都，未得旨，停于午门。”隋帝闻奏，即令宣入。张俟德朝见，拜伏殿前，呈上唐主表章，表曰：
　　皇泰二年某月某日，大唐李，伏以乾旋坤转，共知天意之回，雷动风行，顿觉皇威之畅。御六龙以于迈，屯万乘于要区。伏自皇帝嗣位以来，动遵去年内禅手语，既推让乎南郊，实兢惕于东都。百司共守四海，咸知一旦变更，群疑纷起，诸侯持贰。臣闻天无二日，国无二王。治生于一，乱生于二。治则宗庙、社稷安存；乱则宗庙、社稷危亡。故定帝王之一，以尊临四海者，非私己也，所以尊宗庙而重社稷；使天下而不正夫一，非帝王所以为治也。大臣之义，以道事君，苟利宗社，死生以之，而况人君，可不谨夫！家人之情，则有母子之私恩，朝廷之法，必有君臣之大义。以义制恩，则恩义可全；以恩废义，则恩义更失。是以，先王为国，必以礼也，恶可以忽！臣自南面称孤，长安登宝，于旧主每尽其诚，安神器敢有差移！况臣昔备近司，最蒙殊奖，守藩条于外服，莫陪羁鞫之余，望日御乎所临，徒深葵藿之志。臣无任瞻天望帝，激切屏营之至。谨遣鸿胪少卿张俟德，请诣行在，所奉表起居，以闻。
　　隋帝看表大悦，重礼来使，仍以表示太尉王世充。世充曰：“此唐主锁诸侯计也。君上亦宜奉表以慰其情。”隋主允其奏，即复表，遣使送呈唐主。使者领诏去讫。时东都之政悉归于王世充，隋主有所为，必先颁示世充，遇世充许，然后行之。世充遂矫隋帝诏，假黄钺，相国总百揆，封郑王，授九锡，冕十有二旒，建天子旌旗，置设宫、县出入警跸。术士桓法嗣，自言能决图谶，乃上孔子《闭房记》书：“男子持一干驱羊状。”因说世充曰：“隋杨姓也，今文有‘于一’，是干，字加一画为‘王’字，言王处在羊后，兆大王代隋之符也。”又陈说庄周《人间世》、《德充符》二篇曰：“上下篇，此亦与大王名协，正应大王明受，符命，德被人间，为天子也。”世充喜曰：“天命也。”即封法嗣为谏议大夫，又令人罗取飞鸟，书写符命于帛，系鸟颈放之。有弹捕得其鸟而献者，世充亦诈而受之官。遂召集文武至府中，定议受禅。李世英深以为不可，因曰：“四方所以归附东都者，以公能中兴隋室故也。今九州之地未清其一，而遽正位号，恐远人皆思叛去矣。”戴冒亦曰：“君臣犹父子也，休戚同之。明公若能竭忠徇国，则与家国俱世矣。”世充见众情未协，乃诡辞曰：“诸公所见甚善。”即遣归之。
　　世充欲图禅位意切，又讽百官劝进，仍令长史韦节等预造禅代礼仪。时纳言苏威养老在第，世充以威乃隋大臣，素有名望，每表进隋帝，必署威名，使段达等言于侗曰：“天命不常，惟德是归。今郑王功德甚盛，请陛下揖让，用尧舜故事，以安隋室。”帝怒曰：“天下者，高祖天下。若隋祚未亡，此言不可发。必天命遂改，何烦禅让？况郑公近乎李密，已拜太尉。自是以来，未有殊绩。俟天下稍平，议之未晚。”达曰：“陛下所言极然。奈太尉欲之，臣等无词以复。”帝曰：“公等或祖祢旧臣，或台鼎高位，尚有斯言，朕复何赖！”达等流涕，既而复议曰：“天下未定，须错以长君，待天下安宁，则复明禅其位。”隋主熟视曰：“任公主意。我今无能为矣。”达等遂称诏，矫称隋主命禅位于郑。幽置隋主于含凉殿，遣使诏世充。世充犹奉表三让。达等复赍帝符命，请授世充。乃遣诸将以兵卫至清宫，用戎服法驾，导鼓乐入宫。世充欲以炫耀士民，每历一门，从者必呼。至东上阁，更易衮冕，即正殿南面坐，受之僭位。建元开明元年，国号郑。乃封兄世衡为秦王，世伟为楚王，世恽为齐王。诸族属以次封拜。以子玄应为皇太子，玄恕为汉王。奉隋主为潞国公，封苏威为太师，徐文远为国师。以陆德明为汉王师，令玄恕就其家行束修礼。德明耻之，故服巴豆散，对之遗利（痢），竟不与语。



　　第二十四节　郑王缢死隋侗帝　朱粲兵败奔菊潭
　　却说世充自僭位以后，每听朝决政，诲谕言语，谆复百绪，以示勤笃。遇百司奏事者，听受厌疲。御史大夫苏良谏曰：“陛下语太多，而无领要计。云尔即可，何烦许多辞。”世充不能改，出则轻骑，无警跸。游历衢肆，遇行者，但止立，不称呼，徐谓百姓曰：“故时天子，深居九重，故下情不得上达。世充非贪位者，本救时耳。正若一州刺史，政事皆亲览，当与士人共议之。”恐门卫有禁，下民有事难以尽通，令顺天门外置座听事。又诏西朝堂听冤诉，东朝党延谏者。由是章牍填委，观不暇。自后亦不能复出。
　　时马军总管独孤武都为世充所亲任，步兵总管刘孝元等因见世充诈行殷勤，而实无施恩，欲谋召唐兵，使崔孝仁说武都曰：“王公徒为儿女之态以说下，愚而鄙，贪忍不顾亲旧，岂能成大业者哉！唐起自晋阳，奄有关内，兵不留行，英雄景附。且坦怀待物，举善任功，不念旧恶。据胜势以争天下，谁能敌之？今其兵近在新安，若遣使召之，吾曹为内应，事无不集矣。”武都成（曰）：“此计虽善，然我内无相助之人，亦难〔为〕功。”孝仁曰：“李密故将裴仁基，与其子行俨，及我知己数人。尚书左丞宇文儒、童崔德等，每恨世充，未得机偶。今若结纳，使之来护，事必克谐矣。”武都从之，即遣人召仁基到府商议。不移时，仁基已至。武都邀以合从之利，欲谋世充，复立隋君。仁基曰：“自归东都，旧主既亡，我以为世充秉国政，能以安隋室，故吾父子委心归降。岂度其诈以仁义，窃盗神器，幽禁隋主于含凉殿。吾实不平。尝怀报复，非无此心，力不及耳。既将军诚有所举，仁基愿舍命相从也。”武都大喜，即令置酒相待，与孝元。孝元等正议间，适宇文儒童亦至。武都迎入，与众人相见，推就坐席共饮。宇文儒童因议及国事。酒至半酣而言曰：“我以为段达久事隋君，能安其位。不期党附世充，共成僭逆。使吾痛心切齿，誓诛反贼之首，以谢天下。未度今被反贼所制，实不忍也。”孝仁即出席，附口于儒童耳边，密道其事。宇文儒童厉声曰：“当以死报隋君！”乃嚼指流血为誓。众人商议约誓已定。武都即密遣人送文书，迳至新安，通知唐主师：“令遣将领精兵，抄小路攻东都。我众人从中起。莫致有误。”差人领文书去了。众人亦散去，各密地聚集人马，伺候内应。
　　却说送书人离东都，直趋新安路来。未数里，偶遇东乡人陈善走，乃往日为世充御马者，世充爱其忠直，极善遇之。陈善走认得乃武都府中人，因问之曰：“足下何来？”差人曰：“欲住新安公干。”善走自思：“新安唐兵屯扎彼处，目下正要来侵我境界，如何得有人与他公干？必有缘故。”因曰：“难遇足下，路旁有酒舍，聊沽数酌，与足下少叙一时，庶表旧日相识。”来人曰：“唯有劳扰。”善走曰：“有何扰哉！”即邀入酒舍，令酒家备过饮具，二人对酌。善走殷勤奉劝，来人推辞不得，尽意饮了数十钟，不觉大醉，卧伏在席上。善走见醉倒，即搜检身上皮袋中，果有文书一封，封皮上写：“机密事”，下具众人姓名。善走看其姓名，内有平日与王世充有愤者。善走即将文书带在身上，还了酒钱，走入城中去了。来人酒醒，不见善走，大惊。看身上文书失落，不敢回去，迳从僻路走往他处去讫。
　　且说陈善走既搜得文书，迳入朝来，进上与世充。世充拆开观之，乃独孤武都等欲谋通唐兵，令遣将领精兵，抄小路来取东都，众人从中起以为内应。世充看毕大怒，骂曰：“武都逆贼！吾待汝亦不薄，何得与众人图害我耶？”即下令监军张仪，部领禁军五万，将武都等府围了，捉送东都市斩首号令。张仪得旨，即部兵将武都等捉送。不移时，城中大闹，武都等已知事泄。部家僮杀出府外，欲走出城，被禁军四下阻绝，不能得脱。众人一时未知持防，俱被捉获，不曾走得一个。世充下敕，将武都等良贱不分，老幼皆斩于市。
　　自是，世充部下多背，己乃峻诛暴禁以威之，户有一人逃者，家无少长，皆坐；父子、兄弟、夫妇，许相告免罪。令伍伍相保，一家叛，举伍诛戮。城中樵牧者皆有限期，限期外不许出入，公私皆不聊生。齐王世恽言于世充曰：“儒童等谋反，正为隋主尚在故也。不如早图之，以绝众望。”世充然之，即遣张仪带武士十余人，送鸩酒与隋主饮之。张仪领命，至含凉殿宫中，来见隋主，进上鸩酒。隋主曰：“我得何罪，太尉苦苦相逼？”仪曰：“此出郑王意，陛下可速饮之，以候回报。”隋主请与太后诀，张仪以未奉诏命不许。帝乃布席礼佛曰：“愿自今已往，不复生帝王家。”言罢大哭，接过酒饮，不能绝，以帛缢杀之。时皇泰二年五月也。世充既缢杀隋主，后颁诏传示州郡诸侯，欲其各知隋运灭亡，以来趋附。
　　消息传入京师，高祖闻之，与群臣议曰：“世充何等人，敢妄僭帝号，窃居宝位！寡人尚以起居消息候问，彼焉得自专刑辟，弑毒君上？罪弗容诛！朕当帅众讨之，明正其罪，庶为后臣子之鉴。”裴寂曰：“王世充强据东都，民心未服。今既弑其君，藩镇诸侯必抱不平。陛下可乘机图之，易如反掌。”高祖即下手诏，敕秦王世民监新安军，征讨世充。使者领诏，赍至关外，以达秦王。秦王得旨，即会集诸佐商议，仍遣使催新安主帅任瑰，令进兵东都。使者未及行，忽哨军报：“南阳朱粲自取邓州，拥众二十余万，乘胜进掠淮安。唐之近属州郡日夜惊惶。今闻秦王提兵救应诸路，百姓望其至者以日为岁。”世民谋于诸将佐，马三宝曰：“君上委公子以重任，监军进征世充。世充占惬东都，无志于四方，犹守虏耳。天兵一至，正如屈首而拾草芥，朱粲拥众剽劫汉、淮间，因其乌合之徒，先往擒之，降其余党。因席卷之势，会合新安军，进逼东都，世充束手不能为计，则东都唾手可得。”李安远进策曰：“世充得位，骄志弛怠，称（趁）此不进兵图之，后彼悔心已萌，固结士民，非劳师经年不易拔也。朱粲盗劫之徒，只消一介使，移檄汉、淮豪杰，必有能诛粲者。何必亲劳大军，以讨不急之寇哉。”秦王以二人策皆可行，因两从之：预遣人移檄汉、淮，令有能戮擒朱粲者，重加封职。一面遣使知会任瑰。
　　话分两头。却说朱粲纵兵剽掠汉、淮间，每破州县，食其积粟；将去，悉焚其舍。军中乏食，乃教士卒烹妇人、婴儿啖之，谓其下曰：“肉之美者，无过于人。但使他国有人，何忧于馁？”初，以隋著作佐郎陆从典通事舍人，颜愍楚皆为宾客。其后阖家皆为所啖。又税诸城各堡细弱无用民，以供军食。有淮安土豪杨士林，听得秦王移檄诸州，许剪除朱粲者荣之以高爵。又闻朱粲拥众将至其境。士林集诸英果议曰：“朱粲暴悍不恤人命，所至一空。今秦王有令，我等通约险要之地，各出兵拦截其归路。诸公戮力相助，不患无富贵也。”众皆允诺。即会知各处津要所在，用防朱粲。诸州闻此消息，皆争应之。
　　却说朱粲部众将近淮安地界，军士乏食，又无统束，被士林引勇健数千，从后截出。诸人奋力向前，朱粲士卒不战自乱，大败，杀的尸横草野，血流成渠。朱粲领败兵奔走南郊，又遇诸州兵掩杀一阵，朱粲计穷，逃入菊潭。士林以众皆集，谓之曰：“诸君值此离乱之际，正取功名之时也。今秦王兵屯关外，招揽英雄。我等当乘此机会，往从之。尔众意如何？”诸人皆曰：“唯听将军所命。”士林即帅汉东西四郡，请人报知秦王。秦王大喜曰：“假他人手以除朱粲，不出诸君之料也。”遂具表，奏上高祖。高祖下诏，以士林为显州道行台。
　　却说朱粲被四处阻绝，困于粮食。士卒稍离叛去，因遣使奉表诣京师乞降。高祖与众臣议曰：“朱粲乞降，可允否？”李纲曰：“外郡多事，且朱粲悍贼也，虐民经久。陛下允其请，亦除一害矣。”高祖依李纲奏，宥其前罪，遣散骑常侍段确奉诏，封为楚王，慰劳之。
　　段确领诏出朝，迳至淮安，来见朱粲。使者报知，朱粲即引众出迎，拜受王职，设宴礼待段确。段确酒至半酣，乘醉侮戏粲曰：“闻君好啖人，人作何味？”粲曰：“啖醉人正如糟彘肉。”确怒曰：“狂暴贼！入朝为一头奴耳，复复啖人乎！”粲惧其闻于唐主，坐上执段确并从者数十，悉烹之，以饷左右。遂屠菊潭，奔投王世充。世充署为龙骧大将军。高祖闻知益怒，下敕奏王督军进东都，并讨朱粲。秦王得敕，与将佐定议。军外报：“纳言刘文静赍诏各镇，回至关内。”秦王大喜，命至帐前。文静入见秦王拜毕，因备言：“窦建德锐意欲讨宇文化及，乞主公速遣大将相助。”秦王曰：“王世充新篡君位，唐主敕命征讨。淮安王李神通久师在外，尔众人有何高议？”文静曰：“君上委公戎任，专之可也。建德进兵魏县，主公若不遣将同行，使建德征服宇文化及，功为彼就也，恐有负上托。”秦王然之，复遣文静以命调发李神通，进兵征宇文化及，毋得延缓，有误军情。使者领命去讫。话分两头，看后来如何分解？



　　第二十五节　范愿聊城破强敌　李靖军中用火计
　　却说许帝宇文化及在于魏县，招募军马，半月之间，得有八万余人。东海贼殷大用亦部领贼众三千来降。许帝见大用身长九尺，浓眉大眼，心中甚喜，以为前殿都虞侯。以下众党，皆有重赏。只听得飞报，具言：“见有唐淮安王李神通，部领一十万精兵来侵魏国。”许帝闻报，即点集众军，共有二十余万，以弟宇文智及为大元帅，统率诸军，杨士览为先锋，长子宇文承基为左参将，次子承址为右参将，殷大用为合后，王铁佛、刘汝和、张敬、黄安、陈智略、张章仁等随驾留守魏国。先遣杨士览领精兵三万，迎敌唐将；宇文智及领兵二万策应。宇文智及引军出城，于平川旷野排开阵势。遥望见唐军对阵中红旗展动，一将当头，金盔银甲，手执钢刀，乃淮安王李神通也，马上大骂曰：“尔辈附逆贼，弑君夺信，今天兵降临，尚不倒戈献城，诛戮贼首，以来请功，反敢出兵拒敌哉！”杨士览曰：“你大唐得正国而君，尚自贪心不足，来侵我境界。可速退兵，免受快刀。”李神通大怒，勒马舞刀，直奔士览。士览举枪来迎。二将战上二十余合，李神通佯输而退，士览从后赶来。人马将近，神通按住钢刀，绰起铜锤，一道寒光迸过，将杨士览打落马下。众军向前，捉归本阵。许兵大败，各抛戈弃甲，走回魏城。淮安王未知敌人虚实，不敢远追，鸣金收军。
　　杨士览败众走回，报知许帝宇文化及，备言士览已被唐淮安王李神通捉归本阵。许帝大惊，聚集众官商议曰：“杨士览初出战即被擒捉，损伤许多人马。尔众臣有何高见，能退唐兵？”张章仁奏曰：“今者魏县城郭不坚，仓库不实，惟有聊城壕堑深广，附郭军民精壮，且兼粮食充足。陛下莫若迁都彼地，庶可以观敌之进止。胜则西还，败则可守。”许帝准其奏，下命百官军民人等，尽数起行。以炀帝之后萧氏及宫嫔、彩女并将府库奇珍异宝之物，装载已备。许帝坐法驾，御从军官一齐离却魏县，迳至聊城来。聊城官属军民，俱各离城四十里迎接。许帝车驾进入聊城府中，以府改为正殿，所属衙门分隶众官坐守。府后新创宫室，以居妃嫔。即令四门增起楼橹，预修器具，专俟御抵唐军。
　　且说淮安王李神通战败许兵，军中犒劳将士。忽游骑报：“许帝将魏国军民百官俱迁于聊城。城上筑修高垒，布列干盾，甚是坚整。”李神通听的，谋于李靖。李靖曰：“日前夜静间，吾立于辕门，仰观天文，见杀气近临西北，果应在许帝迁都之事。若有阴阳，此贼败在旦夕矣。大王不必过虑。然兵乃凶器，战危事。昨日交锋虽小胜，未见其全利。如今之计，莫若坚壁固守，差游兵审彼虚实，见机而动，则功可就矣。”李神通然之，遂下令诸军，坚守勿出。游骑军体探数日回报：“今有夏主窦建德，亲领精兵十万，屯扎聊城三十里下营。”李神通与诸将议曰：“窦建德预有章奏，合兵讨宇文化及。今我军先至，彼众才到，莫若绝之，以责其违失信誓。”李靖曰：“不可。敌人未灭，而先自疑忌，恐难成绩。以我所料，他日破贼雪仇必在此人也。王当遣人备羊酒礼物，往劳之，以慰其望。”神通从其议。即令纳言刘文静赍礼往见夏主。
</div>
    <div class="pagination">
<a href="唐书志传_page5.html">上一页</a><a href="唐书志传.html">1</a><a href="唐书志传_page2.html">2</a><a href="唐书志传_page3.html">3</a><a href="唐书志传_page4.html">4</a><a href="唐书志传_page5.html">5</a><span class="current-page">6</span><a href="唐书志传_page7.html">7</a><a href="唐书志传_page8.html">8</a><a href="唐书志传_page9.html">9</a><a href="唐书志传_page10.html">10</a><a href="唐书志传_page11.html">11</a><span>...</span><a href="唐书志传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
