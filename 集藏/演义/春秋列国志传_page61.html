<!DOCTYPE html>
<html>
<head>
    <meta charset="UTF-8">
    <title>春秋列国志传 - 第 61 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋列国志传 - 第 61 页/共 62 页</h1>
    <div class="content">　　　　
　　　　时，魏王忧秦兵强盛，不能抵敌，乃喟然叹曰：“如此谁人可敌也？”二公曰：“今有公子信陵君无忌者，为大王不肯以兵救应赵，因致盗晋鄙之兵，往赵退秦，恐我王见罪，不敢回国，目今屯于赵地，望大王以书请回。小臣二人为使，请公子回国，公子一见王书，必以骨肉为念，公子一归，即令作书，求救于诸侯，诸侯必应，会兵可破秦师也！”于魏王写书，令二公为使，至赵见信陵君，具说此事，将书与信陵君看毕，无忌曰；“吾不合矫王令，夺晋鄙之兵而救诸侯，诚恐我回，王必怒吾也，吾今不回。”时有毛公、薛公见信陵君不肯归而言曰：“公子所重于诸侯者，徒以有魏也。今魏急而公子不恤，一旦秦人克大梁，夷先王之宗庙，公子何面目立于天下乎？”
　　　　
　　　　语未毕，于是信陵君色变，趣驾还魏。
　　　　
　　　　次日，信陵君见魏王，俯伏阶下，言曰：“臣该万死！幸我王以至亲之情而赦，今臣归国，会盟诸侯，必破秦师矣！我王休虑。”魏王下座，持信陵君而泣曰：“是朕一时不明，致使卿不肯归国，今卿休记朕恨也！”于是封信陵君为上将军，信陵君谢恩出朝矣！使往楚、燕、赵、韩、齐五国求救，五国闻知信陵君为将，各遣兵五万，前来救应。信陵君率五国之兵出战，蒙骜闻知无忌为将，领兵前来挑战，三军混战，从已至午不分胜败。信陵君亲提宝剑，直取蒙骜，蒙骜以枪来迎，二人大战三十合，蒙骜大败而走，魏兵趋至华州河外而还。信陵君犒劳五国之兵，各还本国去讫。信陵自将兵屯扎于河外，以防不测。蒙骜将残军还秦国，奏知秦王。王曰：“五国如此无礼，朕誓必伐六国也！”言讫罢朝。是时，秦与六国不睦，秦王闷闷不悦，染成一疾不起，至次日遂薨。不韦同文武立子政为秦王。群臣上贺秦王。秦王谓不韦曰：“朕感卿救先君之恩，故朕得至于今日，朕称卿为亚父。”乃拜不韦为相国。吕不韦谢恩退退朝，立其母朱氏为太后。欲知后事如何，且看下回分解。
　　　　
第一一○回　赵王兴兵取燕邑　春申君合纵伐秦
　　　　却说赵王一日升殿，顾谓李牧曰：“朕思武遂方城二邑，乃赵附庸之邑，何如属燕，朕今封卿为上将军，可领兵去取二邑。”牧曰：“臣愿往取武遂、方城，以属赵也！”于是出朝，引兵直到武遂城下下寨。守将燕臣，点兵出城，与李牧对阵，二人战不十合，牧斩臣于马下，遂引兵入城安民。李牧谓下将军公孙乾曰：“吾料方城守将燕官者，不比其弟燕臣也，难以力攻，吾用一计，可得此城。吾先发使人去了，诈称燕臣求救，保于武遂，彼不久引兵必来也。你可引一军，抄小路先去，取了方城，待他来时，吾自引兵击之，彼兵若回，两下夹攻，可杀此人也！”于是，乾引兵去抄小路取方城去讫。
　　　　
　　　　却说方城燕官正坐闻，军人飞报：“武遂有使前来！”官令进开书看，是来求救之事，遂点军二万即行，至晚离武遂城二十里下寨。却说公孙乾至二更到方城城下，已知燕官军去，遂诈即燕官回来叫门，城中无主，不防开门接入，方知是赵兵也！公孙乾不用张弓只矢，即得了方城。却说李牧探知方城燕官军到，是夜遂引兵出城，劫燕官寨，寨中不曾提防，赵兵入寨，就寨边杀起，混战至天明，燕兵十去其七，燕官遂引败军回城下，城中乾以兵来迎，官措手不及，被乾斩于马下。李牧入城，安抚百姓，写表申奏赵王。赵王大喜！言曰：“吾有此将不愁强秦也！”
　　　　
　　　　李牧者乃赵之北边良将，尝居雁门备匈奴，以便宜置吏，市租皆输入幕府，为士卒费，日击数牛飨士，习骑射，谨烽火，多间谍，为约曰：“匈奴入盗，则急收保，有敢捕虏者斩！”
　　　　
　　　　如是数岁，无所亡失，匈奴皆以为怯。边士日得赏赐而不用，但愿一战。於是大杀匈奴十余万骑，灭踳褴，破东胡，单于走十余年，不敢近赵边。是时天下冠带之国七，而三国边于戎狄。
　　　　
　　　　秦灭义渠，始於陇西、北地、上郡筑长城，以拒胡。赵武灵北破林胡，筑长城，自代并阴山下，至高阙为塞。其后燕破东胡，却千余里，亦筑长城，以拒胡。
　　　　
　　　　却说楚王设朝，谓春申君曰：“朕欲伐秦，恨兵衰将少，不能行兵也！”春申君曰：“合纵五国，可以伐秦也！”于是，发使往四国，赵、魏、韩、燕之处，约盟合纵，以伐强秦，使去各国约讫。赵以公孙乾为将，引兵五万前采。韩以陈□为将，引兵五万前来。燕以傅补为将，引兵五万前来，楚王为纵长，以春由君为军师而用事，亦引兵十万前来，都至秦寿陵城下下寨。至次日，五国之兵攻城，城破，守将王龁引百骑杀出东门还秦。却说五国首将，引兵入寿陵城，安民赏军。次日，引兵前至函谷关下屯住。
　　　　
　　　　却说秦王升殿，群臣拜舞已毕，王龁败回，急入朝奏曰：“今楚、赵、韩、魏、燕，五国兴兵五十万，来伐秦也！目今军至函谷关下下寨，臣独力不加，致失寿陵而回，奏知陛下，伏望陛下赦臣罪也！”王曰：“胜负乃兵家之常，非卿之过也！”遂问于群臣曰：“谁人可退五国之兵！”言未毕，王翦出班奏曰：“假臣三十万兵，足以破五国之兵也！”王曰：“就封卿为大将军，领兵三十万前去函谷关，破五国之师！”于是，王翦出朝，即点兵三十万前去函谷关东一百二十里下寨屯住。
　　　　
　　　　次日王翦令蒙骜曰：“将军可引精兵十万，分作二队，伏于函谷关百里内之东西，待五国之兵上关过半截之，可以取胜！”
　　　　
　　　　又令章邯：“可引兵十万，伏于函谷关之左右，待五国之兵过，你可先搬山石，把关筑断，待我杀来，两下夹攻，可斩五国之将也！于是，二将引兵埋伏去了。遂遣使往关上叫守关将蒙武下关与战，佯败弃关诱敌。
　　　　
　　　　却说蒙武得书知计，遂引兵挑战。春申君当先出马，与蒙武迎战，不十合，武诈败弃关而走，五国之兵都抢过关。章邯伏兵见敌军过了，把关垒断，将兵分二队，屯列关之两旁。却说春申君引五国将兵，直赶一百里，忽听前面金鼓齐鸣，当头一员大将，引兵阻住去路。大声曰：“来兵何处军马？那路诸侯？”春申君出马言曰：“吾乃楚大将春申君也！为你秦王无道，吾纵合五国之兵，来伐秦也。汝乃何人？愿闻姓名！”王翦曰：“吾乃秦之大将王翦也！”言讫，抡枪杀来！春申君持刀去迎，战不十合，春申君大败，王翦领兵后追，五国之兵，莫能抵挡。
　　　　
　　　　五国之兵败走，未曾过半，蒙骜引二队伏兵齐杀出来，合兵同赶，五国军马败至函谷关，关上筑断通路。军人报春申君曰：“函谷关垒断，无路可出，又有伏兵拦路，如之奈何？”
　　　　
　　　　春申君急传令曰：“五国之兵可尽力杀退章邯兵，然后尽脱衣甲，填堆为岭，可度过关也！”春申君同李牧、无忌三将当先，言曰：“当吾者死！避吾者生！”杀退章邯、王翦，往山谷而逃。遂令三军脱弃衣甲为路道，须臾走过关也。王翦与蒙骜、章邯、蒙武四将合兵杀来，赶至三百余里，方收军回秦。四国诸侯，收残兵各回本国去讫。
　　　　
　　　　却说春申君回楚，楚王叱之曰：“汝尚敢回，汝为军师，军过山谷而不知防伏兵也！”春申君汗颜谢退。于是楚益疏春申君也。王翦收军还朝，秦王大喜，排宴赏赐诸将。当日，秦宗室大臣谏秦王曰：“诸侯之国，人来仕者，皆为其王游说耳！请陛下一切逐之，不可用也。”于是大索宾客。有客卿楚人李斯，亦在逐中，乃上书于秦王曰：臣闻吏议逐客，窃以为过矣。
　　　　
　　　　昔穆公求士，西取由余于戎，东得百里奚于宛，迎蹇叔于宋，来邳豹、公孙支于晋。此五子者，不产于秦，而穆公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之，使之西面事秦，功施到今。昭王得睢，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不纳，疏士而不用，是使国无富利之实，而秦无强大之名也。
　　　　
　　　　今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下悦之，何也？必秦国之所生然后可，则是夜光之璧不饰朝廷；犀象之器不为玩好；郑、卫之女不充后宫，而骏马鄫駃騠不实外厩；江南金锡不为用，西蜀丹青不为采。所以饰后宫、充下陈、娱心意、悦耳目者，必出于秦然后可，则是宛珠之簪、傅玑之珥、阿缟之衣、锦绣之饰不进于前。而随俗雅化，佳冶窈窕，赵女不立于侧也。夫击瓮叩击弹筝搏髀而歌呼呜呜快耳者，真秦之声也；郑卫、桑间、韶虞、武象者，异国之乐也。今弃叩缶击瓮而就郑卫，退弹筝而取韶虞，若是者何也？快意当前，适观而已矣。今取人则不然，不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内、制诸侯之术也。
　　　　
　　　　臣闻地广者粟多，国大者人众，兵强则士勇。是以泰山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦。此所谓“籍寇兵而赍盗粮”者也。
　　　　
　　　　夫物不产于秦，可宝者多；士不产于秦，而愿忠者众。今逐客以资敌国，损民以益仇，内自虚而外树怨于诸侯，求国无危，不可得也。
　　　　
　　　　秦王乃除逐客之令，复李斯官。欲知后事如何，且看下回分解。
　　　　
第一一一回　朱后淫宠于嫪毒　秦王计并吞六国
　　　　秦王览书而言曰：“险失天下人才也！”遂除逐客之令，复李斯之官，及用其谋，兼并天下也。却说太后心淫不止，吕不韦恐事觉祸及己，乃私求大阴人嫪毐以为舍人，太后闻欲私得之，吕不韦乃进嫪毐令拔其须眉为嫪毐者，遂得侍太后。太后与私有娠，恐人知之，徙宫居雍，嫪毐常从，赏赐甚厚，事皆决于嫪毐。始皇九年，一日朱后与嫪毐饮酒大醉，御夫人季氏进酒，见其不谨，淹酒于地。嫪毐一见大怒，责叱季氏，季氏含羞出宫，走遇六宫大使赵高，且说嫪毐假为宦官，与后私通之事，高大怒！乃见始皇，告嫪毐实非宦者，常与太后私乱，生子二人，皆匿之。始皇未敢造次，及嫪与太后知，谋曰：“王既薨，以子为后。”于是，秦王觉，下吏治，具得情实，实连相国吕不韦。王大怒！夷嫪毐三族，杀太后所生二子，迁太后于雍。王欲诛相国，为奉先王功大，及宾客辩士游说者众，不忍治法，免相国。有齐人说秦王迎太后纳文信侯就国河南。
　　　　
　　　　岁余，诸侯宾客使者相望于道，请文信侯，秦王恐其为变，宜至金阶，谓文武曰：“不韦虽有救先君之恩，别无汗马之劳，何以位在百官之上，吾必徒之！”群臣莫敢对，不韦俯首而已。
　　　　
　　　　王令其速退下，不韦不肯辞出，王遂赐不韦手书，手书曰：“君何亲於秦，号称仲父，讳之也。”又曰：“卿无大功，妄居尊位而有欺朕之意，其语不可露，罪不容诛也！朕思尔有救先王之恩，不忍加诛，故令汝徙蜀，汝安居，勿违朕意，可即速行。”
　　　　
　　　　不韦见手书，含泪自度，稍慢恐诛。叹曰：“吾今年老，何任往蜀。”遂饮鸩而死。
　　　　
　　　　不韦之事闻于韩国，韩王惧秦势大，欲遣人之秦纳地。韩非谏曰：“臣观秦王，不能容物，只可同忧，不可共乐也！”
　　　　
　　　　王不听，送另差使入秦纳地，请为藩臣。韩非叹曰：“忠言逆耳利于行，竖子不足与谋矣！”
　　　　
　　　　却说秦王登殿，群臣奏曰：“今有韩国遣使纳地请为藩臣，使命现在朝外，乞大王圣鉴。”秦王即令宜进，献上表章，秦王大喜，谓使曰：“朕受其地，就封韩王旧爵，令彼坚守韩地，朕即拨上将引兵与之共守。”将银一百两赏其来使。使臣拜辞而去。秦王唤内使秦胜而谓曰：“朕封卿为颍川郡守，可领兵五万，前往韩国，只说前来同韩王守边，攻其无备，出其不意，到城即把韩王全家杀死，改韩地为颍川郡，汝即镇守其地。”
　　　　
　　　　秦胜出朝引兵五万前往。却说韩使先回，将秦王之言具述一遍，韩王曰：“韩发安若泰山矣！”言未尽，守门军报：“秦胜引兵来到！”于是，韩王令开门迎接，胜引兵入城，韩王出午门亲自来迎。秦胜喝声下手，韩王措手不及，被胜擒下，监入于内，将韩氏全族迁之远去。出榜安民赏军，改韩地为颍川郡，而自镇守。欲知后事如何，且听下回分解。
　　　　
第一一二回　秦王复仇伐赵国　荆轲西行刺秦王
　　　　至次日，秦胜表奏秦王，秦王大喜！令光禄司排宴赏赐群臣，王与群臣言曰：“朕久恨赵国，欲复先王之仇。”王翦奏曰：“臣虽不才，愿领兵伐赵，一鼓而擒赵王，其首有献于陛下矣！”秦王大喜！即封王翦为元帅，领兵二十万杀奔赵国，直至邯郸城下下寨。赵王闻之大惧，问计于群臣曰：“今秦王遣王翦伐朕之国，卿等何计可退秦兵？”李牧奏曰：“大王可发使于诸侯求救，待诸侯兵至，然后小臣持大兵里应外合，可杀退秦兵矣！”王欲发使，大夫郭启奏曰：“待诸侯兵至，城必破矣！不如今夜引兵，乘虚劫寨，必获大胜！”李牧曰：“王翦乃世之名将，岂不知备？”时赵王不听李牧之计，依郭启之言，遂与郭启分兵二队，候二更尽，出城劫寨。
　　　　
　　　　却说王翦在中军正坐，忽闻一阵风过，急出视之，以岁月日方合占之，乃三刑风也，便知贼来劫营。于是，传令裨将曰：“汝将兵分四队，二队伏邯郸城下，待赵军劫我寨，即混杀入城，后二队伏于寨之左右，待他兵入寨，听炮为号，即混杀入寨，吾自将兵伏寨后接应。”分拨已定。是夜二更，月色微明，赵王开城，引兵杀入寨来，却是空寨，急欲回军，只听一声炮响，三路伏兵杀来，赵王与郭启拼死杀到北门，又撞秦兵混杀一阵。方欲进城，秦兵混杀入城，后军又到，不及闭门，秦兵都杀入城，擒住赵王，乱军杀了郭启，天明始收兵安民，遂囚赵五嘉入秦见秦王。秦王谓赵王曰：“汝质朕先王，今汝为朕擒也！朕不忍加诛。”遂将赵王废为庶人，迁居韩地，重赏王翦。
　　　　
　　　　却说燕太子丹尝质于赵，赵王与丹极善，及败，虏质于秦，秦王不礼，数辱骂焉。丹大怒，自谓曰：“大丈夫何必久屈人下乎？”遂逃归燕，怨秦王，恨欲报之。适秦将樊于期得罪秦王，逃于燕，燕太子受而舍之。太子闻卫人荆轲贤，遂卑词厚礼请而见之，与之议论。一日谓荆轲曰：“吾欲使却秦王，反诸侯侵地，不可，因而杀之，未得其人也。”荆轲曰：“臣愿往！今秦所恨者樊将军也，诚得樊将军之首，与燕督亢之地图，奉献秦王，秦王必喜见臣，臣必刺之，乃有以报太子怨也！”
　　　　
　　　　太子曰：“善！先生可代吾与樊将军说也！”于是，轲私见樊于期而言曰：“今闻秦购将军首金千斤，邑万户也！今太子与我为计，愿借将军首献秦王，秦王必喜而见吾，吾左手把其袖，右手椹其胸而刺之，则将军之仇报，燕见凌之恨除。”于期曰：“臣感太子恩，恨无以报，秦王之仇，臣日夜切齿也！”言讫，遂自刎，轲将其首级见太子而谓曰：“必以利匕弑人即死者方可行也！”于是，太子以利匕首使工人以药粹之，以弑人血濡缕，人无不立死者。于是，荆轲执匕首，将樊于期首级、督亢地图往秦，有诗为证：时临叔季国倾危，纵散金台悔莫追。
　　　　
　　　　假刺报秦谋固浅，复仇雪耻事当为。
　　　　
　　　　樊生徒拭乌江剑，柯老终施博浪锥。
　　　　
　　　　封建术穷天翦灭，事机已失不胜悲。
　　　　
　　　　轲行至易水，自料此去必无生还，乃作歌曰：风萧萧兮易水寒，壮士一去兮不复返！
　　　　
　　　　行至咸阳，秦王闻知大喜！披朝服设九宾而待见之。王令宣入，荆轲奉图以进于王，图穷而匕首见，轲急把王袖而椹之，未至身，王见，惊起，袖绝，王急避，荆轲逐王，王环柱而走，群臣曰：“王负剑，负剑！”王遂负剑击荆轲，断其左股，即令解体以徇众。秦王大怒！令蒙骜领兵三十万前去伐燕，至易水下寨。
　　　　
　　　　伐燕毕竟如何，且看下回分解。
　　　　
第一一三回　秦王命蒙骜伐燕　魏王诈降劫秦寨
　　　　却说燕王设朝，群臣奏知此事，燕王大惊，引兵二十万于易水之上下寨。蒙骜勒马奔至燕寨，交锋十合，燕兵大败，蒙骜领兵追杀，片甲不留，燕王败入城，坚闭不出，秦兵逼城下寨。燕王在城内大惧，问计于群臣。群臣曰：“此祸皆是太子生来，不杀太子以献秦，安能解围？”王曰：“此话虽是，吾安忍杀太子也？”群臣曰：“王更有子，何惜一也。今事急矣！不杀，则社稷休矣！”于是，王涕泣，不得已，将太子丹斩讫，遣使将首献与秦王，请罪休兵。秦王怒曰：“除是燕王自献其首，方且罢兵！”于是，使回去讫。秦王问将军李信曰：“朕恨楚王合纵五国之兵来伐寡人，朕欲取荆襄，将军度用几万人？”信曰：“不过二十万人。”遂将前事问王翦，王翦曰：“非六十万人不可！”王曰：“王将军老矣！何怯也？”言讫，遂使李信、蒙恬为左右将军，领二十万兵伐荆。秦王又曰：“楚魏合纵，今若伐楚，亦要伐魏。”于是谓群臣曰：“朕欲伐魏，谁可为将？”群臣奏曰：“王翦之子王贲可为也！”
　　　　
　　　　王即召贲至谓曰：“群臣齐举汝为将伐魏，汝要用心立功！”
　　　　
　　　　王贲曰：“臣不立功，誓不敢生还也！”王壮其言，与兵二十万，大将三十员。于是，贲引兵启行，直至魏城下寨。
　　　　
　　　　却说魏王设朝，各门守将急入奏曰：“今有秦王以王贲为将，领兵前来，已至城下围攻，其势甚锐。”魏王大惊，问群臣曰：“何计可退秦兵？”群臣言：“王贲年少，必不知兵，莫若假降，乘隙击之，则可擒也！”于是，遣使至秦寨说降。
　　　　
　　　　王贲笑谓使臣曰：“既来请降，吾即退兵，离城九十里下寨，汝魏王，来日亲来犒赏三军，写表令使与吾回兵还秦，面见秦王。”贲谓诸将曰：“魏王欺我年少，故来诈降，乘隙以攻我也！我今将计就计，汝等将兵八万分作二队，埋伏于十里之外，上山砍柴，每人要柴一担，使彼今夜必尽起城内之兵来劫我寨，待他兵过，你引伏兵，搬柴于地下堆起为路取城，我以余兵九十里外埋伏，待魏王引兵来，我必擒住也！”计行已定，各埋伏去讫。贲自返寨，离城九十里埋伏。
　　　　
　　　　先使回奏魏王，魏王笑曰：“竖子果中吾谋！”于是，谓群臣曰：“今夜朕尽起城内之兵，去劫秦营。”至晚黄昏，左侧魏兵披挂去讫。却说秦伏裨将，见魏兵过了，喝采曰：“王将军神算也！”遂引兵搬柴至城下堆起为路，秦军操鼓而上，占住魏城。时，魏王引兵至九十里外，不见秦寨，心疑急回，忽一声炮响，四万大兵齐起，魏王落荒丽走，至天明，只见王贲领军截住去路，正欲回走，后军赶来，只得拼死杀进，王贲当先迎战二十余合，被王贲把魏王拖下马来，众军齐上，将魏王捉住，鸣金收军，复奔至魏都城，裨将开门接入，王贲人城，至公府就坐，令将魏王押来！王贲叱之曰：“汝欺我年幼，如何被擒也？”发令斩讫。又令收魏王亲族，尽行诛灭。王贲遂以魏地为郡，安民定守，引兵复归咸阳。王贲得胜回朝，山呼拜讫，面见秦王奏曰：“小臣托陛下洪福，灭魏为郡！”王曰：“自卿去后，朕忧汝年幼，今此战，果有老成之材！”秦王大喜！即封王贲为右将军之职，谢恩退朝。欲知后事如何，且看下回分解。
　　　　
第一一四回　李信以众征楚国　王贲诈巡抚燕地
　　　　却说秦将李信领兵至楚地，楚王负刍设朝，群臣奏曰：“今秦王以李信、蒙恬为将，领兵二十万，前来伐楚，望大王火速发兵迎敌！”王谓项燕曰：“你可引兵二十万前去迎敌！”
　　　　
　　　　项燕曰：“臭口小儿不能成事，小臣若往，一鼓而擒矣！”于是，引二十万精兵，与秦兵隔五十里下寨。项燕谓三军曰：“今秦将李信、蒙恬无谋人也！吾今与战，汝等各宜佯败而回，伏于僻处。”三军依令而行。于是，项燕引兵来迎，李信、蒙恬双马出战，不二十合，楚将佯败而走，信、恬追杀二百余里而回，至寨，信谓恬曰：“吾今与将军各分兵十万，会取城父，汝从东路去，我从西路来，两军会于城父城下。”恬曰：“诺！”信先将兵入西壁而去。
　　　　
</div>
    <div class="pagination">
<a href="春秋列国志传_page60.html">上一页</a><span>...</span><a href="春秋列国志传_page56.html">56</a><a href="春秋列国志传_page57.html">57</a><a href="春秋列国志传_page58.html">58</a><a href="春秋列国志传_page59.html">59</a><a href="春秋列国志传_page60.html">60</a><span class="current-page">61</span><a href="春秋列国志传_page62.html">62</a><a href="春秋列国志传_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
