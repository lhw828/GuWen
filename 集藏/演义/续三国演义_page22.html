<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 22 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 22 页/共 34 页
  </h1>
  <div class="content">
   又按《晋史》：卞壸字望之，济阴冤句人。祖卞统为瑯琊内史，父卞粹以清廉鉴察称，兄弟六人并登宰府，世称"卞氏六龙，玄仁无双"，玄仁乃粹之字也。初杨骏执政，人多阿附，而粹正直无谀。及骏诛，超拜右丞，迁右军将军。张华之诛，卞粹以华婿免官。齐王冏辅政，卞粹为侍中中书令，进爵为公。及长沙王收齐王，乃害之。时粹如厕，见一物若两眼，俄而难作。卞壸弱冠有名誉，司、兖二州悉皆推重之，齐王冏辟召，不就。后遇父难，避还乡里。永嘉初，朝廷以壸荫袭父爵。周馥请为从事中郎，壸不肯应。复因寇乱，本州遭陷，东依妻兄徐州刺史裴循。循以壸行广陵相。至是瑯琊王渡江，陈敏势横，壸乃谢事。游建业，瑯琊王遇于郊，辟为从事中郎，乃就之。
　　
　　
　　
　　第八十三回  陈敏谋反据江东
　　
　　晋怀帝永嘉元年，北汉主刘渊永凤二年，西蜀成主李雄建兴元年，此时正统虽属于晋，但晋都洛阳，值国多难，罹张方之惨，西徙长安，又遇祁弘等肆行暴掠，空其城邑，惟有邺城为畿下首郡，亦被鲜卑、乌桓所掳。外郡湖襄最要，钱粮之府，屡为张昌、杜弢寇扰，多所残敝；并州晋阳大地，其定襄马邑，皆马、卢二羌部所据，几成丘墟；淮阳乃盐利所出，贡赋首称，被李辰、石冰占为贼垒，及得平复，陈敏在郡，十无二三到京；豫章、武昌、蕲皖一带，又是汪可东等在其地作乱残毁；平阳、太原、常山、真定、渤海、汲郡等处，尽属北汉所辖；兖魏、瀛州诸郡，时为战场，干戈不息。中州内地，晓夜无宁，民穷财竭，不可胜言。惟西蜀李雄僭称成王，反得国丰民富。其叔李让谓雄曰："汝之母亲，初入李门之时，就得一梦，梦见室中忽起长虹二条，光彩灿目，俄而自中堂飞出，升于半天。少间，前面在上一条，渐渐昏淡，分为两段而没；其后面在下一条，祥光烨烨，复加明莹，五色俱备，直升于天。其夜汝母遂孕，生兄李荡，次后生汝。汝兄中道失陷，是应半天断没之兆。后者升天，是应汝当为天子也。今晋朝大乱，汉日强盛，宜趁此时称尊号以壮国体，效汉昭烈鼎足之势，然后觑其强弱，俟隙而动。西弱则并取关陇，东弱则兼夺荆襄，若得再取一隅，即可以吞图中原矣，岂可区区守窟，甘于成王而已乎？"李雄从让之议，乃择日改称大成皇帝，正号建兴元年，是又为三国矣。
　　
　　时司马氏以骨肉自相残杀，天心震怒，灾异迭见，怪变屡作。六月，太白昼现三日，第四日冰雹大下，方数千里，大者如拳，十馀郡相连无间，打死牛羊满道，老幼冻死无算。惟光义县巨族羊氏，其地独晴，冰雹一个无及。越旬馀，羊充有妻鲍氏，生一子两头四手，举家惊异，淹没之，埋于郊外。其兄羊亢窃而食之。不五日，亢出外变作一虎，归家伤二十馀人，为一童女所杀。又洛阳乡中有一家，亦不罹冰雹，家甚富。其日贺喜饮宴，忽一犬、一猪至堂前，似乞食状。主人与饭肉喂之，其夜于堂中桌上并头挽抱而睡。主人怪之，以杖来击，犬、猪衔其杖而走。至夜，是猪复归厨下，生三小豕。过一时，则是一人、一犬、一猪，俱能行。主惊，令锥杀之，将出埋于荒郊之外。旁人教其将母猪并犬皆杀之，主遍寻不见，或报看其走于埋小猪之处去了，主人往寻之，已与猪、犬作合相抱死于瘗所，主令收埋而秘其事迹。
　　
　　朝中见异多，下诏州郡，令守令等省刑节用，以禳天变。诏至扬州，刺史陈敏读罢，与弟陈宏等论曰："天心变异，灾妖迭见，当应国家将改。我在东南界上，无预于北，不行至此也罢。"宏曰："此诏行来亦是好事，宜当举行，但今汉、成二国日盛，朝廷不能制服，王浚、苟晞得志，贡赋擅收，以致边方效尤，各自雄据。吾今兵马强盛，剧寇李辰、石冰、汪可东所破诸郡，皆吾收剿复夺，守官皆兄所委，悉受节制者。惟京口是吴王所守，其人懦弱易与，虽瑯琊王来镇建康，军旅未振，何不趁此分遣诸将，将豫章、临淮、九江、柴桑、庐陵悉更亲党守住，看紧慢而谋并京口丹阳，一路无阻，然后进夺建业为都，旧吴鼎足之势成矣。"陈敏然之，即使陈昶、陈泓、陈宏、陈恢、钱广、钱端往各郡镇守积粮，致书结连寿阳刘准，准从之。分遣才定，忽报京口吴王晏薨，世子司马常暗懦，东海王升甘卓为吴国长史，以助司马常。卓知常弱无能，不堪辅翼，辞疾不赴，求归养亲。陈敏闻知大喜，乃使子陈景代钱端往助理治，夺其兵柄。陈敏既兼京口，遂起不轨之心，密召宏、昶、钱端等暗议曰："今朝中无人，寇盗四起，西北大乱，王浚、张轨雄霸一方，拓跋氏自据阴山代地，慕容段氏擅兵遂阳，蒲洪、姚弋仲皆包鲸吞虎踞之心，汉寇大举入内，已取襄国西河等郡。呼延晏将寇洛阳，吾有江左右吴楚之半，淮南、淮西、寿阳亦附。兵精足用，粮食丰盈，欲趁此时兼并荆越，以图大事，汝等高见如何？"陈景曰："欲干大事，必得高贤相资方可。今朝廷以吾兄有剿寇之功，故容在此雄据数郡，以为东南屏障。若闻吾等造反，必定发兵征讨，设无高才大贤，焉能成事？"陈宏曰："此地有高贤数人，皆弃官不仕，但恐难可屈致耳！"陈敏曰："此数人才华超迈，节操清高，虽居林泉，名播朝野，吾固知矣。但朝廷数曾征擢，彼因晋之诸王自乱，故逃避懒于仕进。甘卓、顾荣皆受美官，因齐王不从劝谏，与张翰、周访逃回江东。贺循、周玘、卞壸皆江南人物，士望所属。循、壸已应瑯琊王之聘，其他尚在闲中，得此辈来共谋议，则可济矣。"宏曰："今有甘卓，曾授职吴王长史，怀帝使其为司马常之傅，共镇京口。卓知常不堪辅助，辞归养疾。若能先挟其来，则可以假吴王之令，制服群下，易于成事矣。"陈敏听弟所言，心中大喜，乃分付众人各思请甘卓之计。未知此回陈敏兄弟暗谋不轨，成否还是如何？
　　
　　按《晋史》：甘卓字季思，乃丹阳人，秦甘茂之后也。祖甘宁为吴上将军，父甘昌为太子太傅。卓幼未及仕，父卒。吴破，卓贫居自守，州郡举之入洛，授廷尉。齐王知其贤，擢为府中主簿。冏败还郡，聚乡勇协讨石冰，刘弘引为司马，东海王召为参军，以父极品世家，乃论平寇功封都亭侯。吴王晏卒，越升卓为司马常之傅，兼吴国长史。卓见天下大乱，吴王常无治镇之才，乃弃官归养，隐于江左。陈敏兄弟知其名，故谋召之。
　　
　　又按《史》：顾荣字彦先，吴郡吴邑人，为南土巨姓。祖顾雍为吴丞相，父顾穆为吴宜都太守。吴破，与张翰、陆机入洛阳，人称为吴南三俊，授郎中令，迁尚书郎，转太子舍人廷尉正。赵王伦重用之，不果。齐王冏引为主簿事，荣见冏听信董葛小人之言，知齐王必败，虑祸及身，乃故意纵酒旷事，齐王怒黜之。友辈或问其由，荣曰："世事如此，惟酒可以解忧耳。"惟张翰志之。会赵王伦收淮南王之僚属，付廷尉，孙秀欲尽诛之，荣不肯，力争之，众官获免。及伦篡位，太子司马夸复以荣为长史。时东宫有持炙肉进侍之人，状貌不凡，有欲得嗜炙之意。荣看见，揣知其情，因以已前炙肉赐与啖之，坐客问其故，荣曰："安有终日执事而不知其味者乎？"人皆笑之。及赵王伦被三王所诛，荣为长史当斩，系前执炙肉者为收督卒之长，感荣与炙之惠，乃以计力救，使遁得免。后齐王冏复求之，出为齐府主簿。及后齐王又专政，惟董、葛等五公之言是从，乃与张翰二人避逃东归。
　　
　　当日，陈敏欲谋不轨，其弟陈宏劝其访求江左高才为助，意以甘卓为吴王之师，欲谋为辅，又恐不从，计无所出。部下守京口将钱端献计曰："卓乃江东高士，众所推服，主公必欲以币屈致，彼安肯即允，而不避嫌疑乎？吾闻他有一女，年已及笄，未曾许聘于人，今当托媒结婚与公子，彼今未知主公有异志，必定相从。若得亲事一成，则是两相姻娅，即有别行，不怕他不顺从也。"陈敏听言大喜，即遣人往甘家求亲。媒者至卓家道其情，甘卓不从，欲送其人回。妻子知之，亟谓卓曰："陈豫章乃当今之豪杰，雄据江右，今兼广陵诸郡，兵甲如林，富贵无比。今求吾女，当以许允，何得推拒？"卓曰："汝不知也，吾观陈豫章新并诸郡，势猖恃强，恐有非常之想。倘一朝祸发，殃必及吾。那时如何回避？此实非可久依之亲戚也，还宜辞之。"乃待其使者，以善言逊谢，而拒绝之。使回道意，陈敏心甚悒怏，乃召众弟与腹心等暗议曰："汝等劝吾行事，思挟甘公为助，则可假借吴王令旨，好动兵马。今卓不从，则无高人与计，如何行事？"钱端又曰："适闻媒使所言，卓之妻子甚有从兄之意，惟卓不肯。主公可先将厚赂，暗地送与其妻舅，令彼为媒。人言卓妻贤而有智，夫妇甚相得，言无不从。彼舅一受吾礼，必然力劝其姊，姊从弟意，亦必力劝其夫，亲事焉有不成之理乎？"陈敏然其言，乃备厚礼送与其舅，托为作伐。舅惧陈敏势大，只得受礼从允。即往卓家，先见其姊，具言："陈公与吾家门楣亦称，令求甥女为媳，礼合许他，何故推阻？"姊曰："姐夫不欲阿附势豪，恐人讥议，故不允耳！"舅曰："姐夫乃高明贤士，所见固是。但陈公兄弟如虎，兵士如狼，剧寇不能撄其锋，而朝廷无能制其横，倘若惹彼嗔怪，则你我两门骨肉皆为齑粉矣！今彼又托我来说，姊姊还要作一张主，免生祸衅。"姊从弟言，乃再三苦劝甘卓从其所求，卓执不允。甘孺人曰："相公高见，固非女子辈之所可及。依吾愚见，今就许其为婚，不过只是一女，今爱惜一女而不惜一家，可乎？吾思不若权且许与，待其有变，再以事故迎归，彼无暇及我矣。且吾不预其谋，朝廷亦无奈何我们，岂不两全其美？设或彼欲以姻亲挟我，我便先通之与官府，反戈合攻之，不然恐彼暗箭难防耳！"甘卓听妻之劝，曲从亲事，使舅径往敏处回报。敏见婚成，心中大喜，厚款卓舅，盛陈聘礼，择吉迎鸾，与男陈景毕姻，以图行事。遂大张筵席，托以亲酒，遍请避位高贤，思要勒其胁从。
　　
　　书至顾荣、周玘家相请，二人见之，乃先私会共议曰："吾见陈敏所为，实有非望之心，今挟甘公为婚，而邀我等，是罗网江左诸名士，不久将谋叛也。我等亦受彼私，避禄之行俱失矣，不可妄去。"玘曰："今彼请吾赴宴，未可见疑，当去作贺，以观其动静。若其果有不臣之心，吾等回日即行远避，何难之有？"于是二人俱从其请，同往赴贺。陈敏兄弟殷勤拜谢，款留数日，并不放归。每夜与其党牛新、羊类、钱端、谷应等密议曰："今诸名人皆从吾召，可以兴兵起事矣。"牛新曰："主公欲起大事，必有绪端，方可以感发众心，则人乐为我用，兵出有名，方可得济。必须邀请甘长史到此商议，使其假吴王令旨，授主公为扬州大都督，兼领江淮诸处军事，将兵巡按被寇州郡，扫清馀党，安抚黎民，则吾于中取事，更置亲党为掾吏，分道守把，何事不成？"陈敏听言大喜，乃即修书，托以会亲，邀卓至府中，遂假称扬州大都督羊奕以反情报知。顾荣、周玘二人将欲辞归，敏乃授荣以抚军将军、丹阳内史，周玘为安陆守。玘言于荣曰："吾辈乃清名之士，决不可受此不义之职。"荣曰："非也，若不从彼之命，则我等必先受祸，不若效陈平之允吕后，然后于中取事，共平汉难，亦未为晚。"乃竟受其职。陈敏见受，大喜。周玘立要辞去，敏怒其忤己，乃欲杀之，言于顾荣，使之劝玘，荣因以言绐敏曰："将军今承吴王令旨，神武不世，清宁东南，正宜安养君子，从彼高蹈之志，以塞毁谤之口，则大事可不劳力而成矣，焉可造次杀士，以取残暴之名？若能济之以宽，柔之以德，则上方数州之地，可以传檄而定，脱一贼杀不辜，人怀惊惧，各自为心，贤智远遁，无人辅翼，虽兵行得地，恐不能久守也！"敏闻其言有理，乃不迫玘，放之暂归。玘行，荣密嘱曰："公切不宜远避，愿早晚相计，以收平勃之功。"玘点首而别。敏遣钱端、谷应、羊类、牛新将兵徇收淮海不附郡县，以弟陈斌、羊奕、钱瑞将兵徇收江南常润一带郡县，不数日，各皆报捷。此时瑯琊王初镇建康，兵粮未备，不敢征讨，乃以情词具奏于朝。
　　
　　朝中怀帝大惊，急召王衍等上殿计议，王衍、谢鲲奏曰："今中州多故，盗贼纵横，守宰乘机各不奉令。惟江东吴楚之地，粮运贡奉不缺，设若又被陈敏所据，则朝廷俸禄何所取给？都邑孤立矣！"王修、阮修二人曰："事不宜迟，若待势成，卒难剿灭，亟宜下诏令荆州刺史刘弘为主帅，再调广州刺史陶侃，与同张光等合兵讨之。南平应詹入朝，才去在途，可亦留侄助殄叛逆。大江以东，有王导辅瑯琊王在彼镇守，伏尚、潘仁亦能为守，敏亦未敢卒渡。再差诏命着刘准、刘机谨守顺蔡、寿阳，弘等一到，立能平之，何足道哉！"帝从修议，命太傅司马越连发诏书往各镇，共七处。荆州使者先发，于路星夜如飞而进，不日到郡。刘弘患疾，乃扶病接诏，即日往江夏、襄阳召婿夏涉与皮初至荆州共议，曰："扬州陈敏作乱，朝中敕吾为主帅，不幸有疾，恐负钦命，贤婿与皮襄阳代吾监军先行，听得甥孙应思远兵来，吾功可成矣！当自浔阳顺流径下，以候陶士行。吾若稍可，即便自至。"二人领命而起。广州刺史陶侃一见诏至，即与朱伺、童奇引兵自庾岭出韶桂，约会张光。光与夏庠以书遗陶侃，领兵出涡河，以截陈敏后军，先取徐泗。时诏令各镇，并听刘弘节制。弘命李兴运粮先应张光。越二日，弘病稍可，即议欲自押粮草以会陶侃，共议破敏之计。众僚佐曰："大人未可轻赴，陶士行与陈敏共乡，兼且同年友善，其来之速，心未可测，且待襄阳、江夏二处兵去，试观动静如何，待其回报而行，若陶广州果是忠心为国，不私其亲，那时去会，未为晚也。今若不审而去，恐彼有变，连荆州不可保矣。"刘弘曰："陶公之心，吾知之久矣，保无他意。且一树之果，尚有酸甜之异，一腹之亲，亦有贤愚之别，况同乡乎！且始出兵，而先致疑同事之人，何以能平贼寇？不可妄生猜疑，误污清正之士。吾不亲往，反使陶公不安，兵士亦无肯用命矣！待其兵到，还当往见，且自将养数日，使人往探来否，再作道理。"及至陶侃兵到荆州界上，不见刘弘节制约束，心甚疑惑，忽有侃友在弘部中者，暗将密书上侃，言众僚属以为公与陈令通同乡同庚，咸劝刘荆州莫会之意。侃见之，顿足叹曰："莫非天欲长奸，不殄贼敏，而使为帅者被贰言所惑也！今吾等引兵至此，全仗刘公给济，若果被众所阻，则吾三军何所仰望乎？"乃遣其子陶洪，以书亲诣弘处为质，深矢无贰之志。刘弘见侃之书，乃大喜，谓众曰："吾知士行正人也，险致耽误国事。"遂资遣陶洪使返，协力共破陈敏，回书达侃曰："弘闻匹夫之为，尚不负信，况大丈夫乎？士行之心，愚所素知，乞勿听细人之言，致疑于心。当用戮力以除叛贼，粮饷吾自已发解起，一一应付，决毋误也。愚婿夏陟率兵先赴，伏望指调，莫被贼算，是其爱也。皮襄阳是吾旧属，经历老练，可任用之。区区以采薪忧中，未获领教，统宜心照。"陶侃见书，遣子不质，深羡刘弘德量优容，遂即誓众进讨，分付诸将佐曰："吾所虑者粮食恐不济也，今荆州粮船已发，汝等各宜用命，尽忠破贼。成功之后，吾亦犹刘公之保皮襄阳保众人也！"众皆应诺。未知此回陈敏作乱遇刘、陶二兵征讨，成败若何。后人有诗叹曰：
　　
　　南北将分势属牛，先教狂贼乱神州。江东自古多英俊，岂是庸才得御收。
　　
　　
　　
　　第八十四回  刘弘死陶张回兵
　　
　　话说陶侃得刘弘书报，以起发粮草应付，遂整兵马，差人约会张光、夏陟、皮初、应詹一同齐进，忽见小舟飞奔来报，言："陈敏遣弟陈恢与大将何有将兵五千，粮船十馀艘，往助陈斌、钱广，即日从此经过，主公亟宜防之。"陶侃见说，慌集诸议曰："贼兵五千，运粮到此，可往夺之，以资军用。奈费深运船未至，无可为用。"正在踌躇计议，忽报子又到，言："江中来的兵船，乃是荆州总帅所差。将军名李兴，运粮应付张顺阳之军者，亦须以兵护之。今知贼兵并发，特打到此，以就我军。"陶侃听之大悦，曰："吾事济矣！可即去将李兴粮船搬起，借来一用，夺取陈恢之粮，以济我兵之饿，此天助也！"众将曰："前日荆州诸官，皆疑主公与陈敏有故，此时一去夺船搬粮，倘兵士奔回说知，岂不与张、刘二公成怪戾乎？"陶侃曰："借官船击官贼，夺贼粮济官兵，有何疑怪？吾自往见李兴。"侃以小船邀兴共议其计，兴欣然从之，即将粮草移起。朱伺与童奇居先，龚登与李兴居后，齐往候之。闻得谍言陈恢已过，四将分两路如飞追赶。陈恢虽知广兵在岸，悄然偷过，却不虞其有船追赶，惟缓缓而去，并无防虑之心。及至未时，侃船将近，乃大鸣金鼓，发喊而进。陈恢听得大惊，急叫："何有住船，摆开伺候！"陶侃与李兴先到，兴亦欲逞英勇，即便当先接战。陶侃亲持利刀相助。陈恢与兴对敌，有一个时辰，未分胜败。朱伺闻得鼓震，船如箭发而至。何有见其接应兵到，独驱一船，直冲李兴。兴急抵住，二人奋战未久，不防陶侃亲自从旁夹进。正是吉人天相，一刀砍去，正中何贼左臂，断手堕水。贼兵退败。陈恢知之，慌押粮船逃去。又被朱伺、童奇两面逼至，杀得大败而走，广兵乘风追去，恢不能遁，乃弃船上岸，空身奔往长岐，以见钱端。陶侃得船三十馀只，战船十艘，粮米千斛，心中大喜。拨二百斛付李兴，兴曰："吾奉荆州命部粮自有限目，今公粮未至，可都留下。今与朝廷出此小力，何足受赏！"即将原粮装载辞去。侃谢而送之。兴至张光军中请罪，言将船与陶公共破陈恢，致违限期。光曰："将军于途能假便宜破贼，功可赏矣，何言失限？"乃厚待兴，谢而遣之。兴曰："今陈恢败走长岐，锐气新挫，可亟会陶、皮二公，乘势速进，贼易破也！"光然之。
　　
　　别归，即召大将夏庠与众等议曰："今陶公已建头功，吾军密迩长岐，何不趁此疾进，与国干绩扫贼，免落人后。"众皆应诺，于是引兵密趋长岐。伏路贼兵飞报与钱端知道，端托陈恢守营，乃与羊类等悉众拒光。两军相遇于途，各排阵势，张光亲自全装出马，手执长枪，指谓钱端曰："迩来胡汉侵边，朝廷多故，正臣子尽忠效节之时，陈敏受国重禄，何为反生叛心，谋为不轨？汝等皆是晋朝良臣，岂得从逆为乱，以贻臭名乎？"钱端对曰："我主非为反叛，因见晋室自残，胡戎犯阙，不日洛阳失守，故奉吴王令旨，起兵保守江淮，拯救百姓，全晋祚于江东耳！"张光听言大怒曰："贼奴敢此妄言，谁先出马擒之？"道声未了，夏庠挺枪杀过，陈阵钱端接住。二将刀枪并举，人马交驰，一连战上三十馀合，并不住手。钱瑞恐兄有失，抢出相助，看见张光在阵头上指点，挥刀直取张光。光亦挺枪抵战，不及十合，忽见钱端被夏庠杀败，追近马旁，瑞慌弃光去敌夏庠，救兄脱身。才得转身，被光赶上，一枪戳入左胁，瑞即坠马而死。端心愈惧，恸不能救，只顾逃命。却得羊类向前战住夏庠，端乃得脱。羊类被张光并进，为庠生擒过马，张光催兵齐进，杀得陈兵望风奔逸，直逼长岐。钱端知势不振，从间道奔往历阳而去。陈恢探知兵丧十之七八，料难守敌，亦引众遁去。光遂夺了长岐，分遣使命会合陶侃、夏陟，并解羊类盔甲与钱瑞首级，往荆州报功。刘弘见檄大喜，命备礼物，犒赏三军。忽见李兴回报，言陶公夺粮，斩大将何有。光乃重赏李兴，复遣东行。偶有陈敏亲人见张光成功，乃往荆州，纵间谍曰："张光从河间王挟持天子，凌辱王妃，大人不从其诏，以兵属东海王，破长安，害河间，是拂之谋，其心每不怿，今若得志，必于公有不美。趁此受公节制，乘机图之，以断后患，不亦善乎？"刘弘曰："否也。向者张光与刘沉合兵为国，共征河间，只因失手被擒，河间念忠，待以不死，光勉强从彼，岂恶党之列？且危人以自安，君子勿为也。"乃上表奏光败钱端、擒羊类、斩钱瑞、复长岐等项，陶侃败陈恢，杀伪将何有，前后共获首二千级，乞颁赏赉，以旌大功。人皆伏其雅量，有诗赞曰：
　　
　　不以危人保自安，刘弘峻德扩天渊。释嫌举士明功伐，万古荆襄仰大贤。
　　
　　不说刘弘奏陶、张功赏未下，且说钱端败阵，逃至历阳驻扎，差人星夜报至广陵。陈敏见说，心中大惧，急聚众将商议。牛新曰："今可急发使命，传令各处，牢守关隘，不可与战。但老其师，自然兵粮不继，数月必皆退去。那时以兵乘之，可一战而胜矣。"陈敏从之，下令诸处，攻急则敌，攻缓则守。自此陶、张兵虽互进攻击，多不得战。相拒弥月，间或接刃，亦各相胜负。二人忧之，正欲遣使见夏陟，托其催粮。忽陟使先至，告云："昨日荆州飞命来召，刘大人病作危笃，欲托后事，烦二公谨防贼敏，仆且暂回侍疾，再来听调。"侃、光听言失色，乃将军事托付朱伺、夏庠，一同夏陟诣弘视疾。弘见三人至，垂泪叹曰："正欲与公等戮力王室，剪除逆敏，再清中原。不期染此危疾，料难起矣。莫非天不欲致太平，而使鄙躯先丧，以长群寇之乱乎？"侃、光曰："公但且保重贵体，贼寇之事，某等自当竭力征讨，毋庸介意。"弘不能答，惟点其首而已，命送二人还军备贼。越日而卒。皮初、夏陟谋于僚佐，上表请以弘子刘蟠为荆州牧。帝见表，问于东海王，东海王曰："不可，若从其请而即任之，则是升降不由朝命，致起边方之效尤矣。"改以侍郎山简为荆襄都督，往代弘职。简好嗜酒，不勤政事，日多饮宴，由是人皆不畏，复起为盗，百姓无宁。或举刘蟠可以制服，朝廷仍授蟠为顺阳内史，使安群盗，盗闻弘子复任荆地，皆相率归化。山简嫉其胜己，恐有迁改，阴使人上表言："蟠不行征剿，悉用招纳。恐盗心不善，异日生乱，为祸非浅。宜敕陶、张等讨之为上。"东海王信简，改蟠为越骑校尉。蟠去任，陶侃、张光军皆乏粮，不堪征进。钱端知之，频出挠战，官兵反怯。张光曰："今山公忽于军事，不以叛寇为念，我等粮少，不若暂且回镇，聚集兵粮，再来破贼。"陶侃曰："奉命讨乱，焉可无功而退？"光曰："公言固是，但我等倚仗荆襄钱粮，方可用兵。今刘公奄弃，朝廷不用其子，而用山简。简惟宴饮自安，又劾奏刘蟠调去，明是忌功。军无粮付，何能为事？若陈敏仍旧坚守，旷延日月，则三军悉为饿莩矣，尚望成功乎？"于是侃从其言，各自回兵。
　　
　　陈敏知二人退去，下令莫追，乘机分讨附近郡县，大江之北，自淮至泗，南接三吴，遂皆被并。子弟倚势，狂罔行暴，侵凌肆虐，民不堪命。顾荣密见周玘议曰："仁者以救民为心。向时石冰作耗，得陈公平剿，咸谓其有救民之心，将为可倚。今观如此所行，吾等俱是绕树藤萝，不久将与共倒矣。"正在叹论，忽有庐江内史羊鉴遣人持书来至。荣、玘拆开视之，曰："陈敏盗据吴会，危如朝露，今皇舆东返，俊盈朝，行将大举六师，以靖逆子。那时诸贤君何颜复见中州之士耶？"二人见书怀愧，遂密谋图敏之计。周玘曰："陈敏思欲吞并寿阳，尝责刘准不合复收，反任刘机为将，勾引石冰馀党，昨闻起兵袭准，喜得准战胜，今已两家成仇。现且屯兵境上守界，何不密写矢书约准，令其起兵袭敏，我等为之内应，再通甘公，赂说钱广反戈为国，归正免祸，二人必从，一得广兵，陈敏可即平矣。"顾荣曰："此言极善。"乃密修书一封，剪发为誓，遣亲信人持往寿阳见准。准即使使召刘机商议。机怪敏目己为叛人，乃一意赞成，愿为前锋。准曰："陈贼势大，焉可独进？"机曰："吾等以朝廷诏命讨贼，理气俱壮，兵士用命，且有周、顾内变，何所不克？"刘准知机肯为效力，即假机为扬州总管，带兵二万，向广陵界上应助周、顾，自引兵一万，诈称三万，至瓜步为后继。又扬言应詹领兵三万，随后就到。
　　
　　境内守兵将此消息飞报陈敏。敏见此说，乃大惊曰："吾谓陶、张退去，冀得有事江左，不意刘准负义之贼又来生祸，阻吾东征兼并之意，甚为可恶！"亟乃召羊奕、牛新、顾荣等商议对敌之事。顾荣曰："此小可耳，何难之有？明府但遣二公陈昶引兵万馀，屯于乌江，三公陈宏引兵万馀屯于牛渚，刘准虽有十万之众，亦不为惧，况数万之兵乎？"陈敏听言大喜，即令陈昶与行军司马钱广引兵二万，前往乌江，陈弘与大将羊奕引兵二万，前往牛渚。三弟陈宏于中议事，两路军兵起发。顾荣密令周玘往说钱广曰："今朝中新立贤君，俊杰在位，调度有法。今刘准北来，瑯琊王南来，应詹西来，不日陶、张俱到，东海王亲统大军已将出京，六路来征，豫章公焉能为敌？昨朝下暗旨，教吾与甘、顾及将军弃敏归正，免陷叛逆之名，尊意何主？"广曰："吾观其所为，亦知不得人心，事在无成。但彼倾心倚任，背之不义。"玘曰："将军误矣。今陈公刑政无律，子弟横暴，人民皆怨，败在反掌。将军可以命世才，致贻臭青史也？"广曰："若此，公有何计教我，可以脱离此祸害哉？"玘曰："助恶为乱，不若与国除暴。今陈昶出兵，皆仗将军为主，设肯效忠伐叛，在公反掌间耳！不惟转祸为福，且可以拯救万民，建不世之大功，千载流芳矣。"广曰："吾在外图谋此贼，诚是易事。但恐敏贼嗔怪，害吾家属，老小俱为我死矣！"玘曰："有吾与顾抚军在内，必然无妨，自有救豁之计。将军但先除陈昶，一面诈他刘机旗号，连夜提兵回剿陈敏。敏救敌不暇，焉能仓卒害公家属哉？"钱广领命，到乌江时，预使亲信密通刘机。机得消息，未知真假，乃严兵布阵以待，陈昶亦出军向对。
　　
　　两边擂鼓约战，刘机勒马问曰："汝兄弟受此厚禄，为何造反？今朝廷震怒，发大兵五路来，命我为先锋，到此问罪。辄敢抗拒官兵，自取灭族乎？"陈昶曰："你居寿阳，我居江淮，何得来侵我地？"机曰："因汝陈恢侵我，故此请于朝，奉诏来剿汝等，速宜早降，申辨以保宗祀，或可得免。稍若迟延，大兵一到，悉为齑粉矣。"陈昶大怒，亲自杀出，刘机从容抵住，二人刀枪戛戛，铃勒铮铮，左转右回争胜负，横冲直撞逞雄强，斗不上三十馀合，陈昶力怯，拍马而走。刘机驱兵赶去，钱广向前抵住，以头挥令刘机退去。机会意，乃扎住不追。
　　
　　广乃收兵入寨，计点人马，折有千馀，密谓众军曰："刘机骁勇，若不是我们杀出接应，汝等多是死矣。"内有亲党并部属等曰："今后全望司马遮庇。"广曰："今此还是小战，明日大兵俱到，犹恐难保也。"众曰："若此，将军亟宜早用良策。"广曰："我思朝廷威福深重，今陈公区区以兄弟数人，而即造反，事必无成。若不杀昶以归官兵，则我等必被其祸，九族全诛矣。"所与议者咸曰："司马高见是也。"广遂意决，乃设宴与昶解闷。席间，钱广曰："二主公明日请再出兵，待小将活拿刘机回寨，以报此阵之恨。"昶大喜，开怀畅饮，沉醉而散。是夜，广推帐中议事，分付众军解甲而睡，乘醉将昶斩之。次早升帐，下令众军曰："陈敏弟兄造反，朝廷下诏，命我收斩陈昶，共剿叛逆，如有不从朝命者，以昶为例。"众军见昶已死，皆齐声应曰："愿从司马之命。"惟昶亲随心腹，密地奔回。广将昶首去邀刘机，一同进兵。机有广助，即便起发。广打刘准旗号，引兵回扎湾头桥东，刘机引兵屯于桥西，各止离城五里。广欲乘势攻城，探得敏已紧闭坚守而住。陈宏见两路兵到，急叫："兄驰檄召回钱广、羊奕二处之兵，里外合攻，可一战而破刘准，何虑之有哉？"敏曰："弟言有理，彼兵已至，乌江、牛渚亦不必守，即当速召使回。"正在写檄，忽小军至府哭报言："钱广杀了二主公，今与刘机分两路来取广陵矣。"陈敏听说大怒，遂传令将钱广家属收斩，然后再擒钱广诛戮。顾荣向前说劝曰："今刘机与广屯兵，只在五里之外，未可便杀家属，使彼致死报恨。且部属有家小在内者多，一知此事，只道明府残暴，各属难免，必皆舍命攻城，恐未易敌也。莫若且将收入监中，候拿钱广，破退刘机，那时一齐枭首号令，则人自畏惧矣，何必杀此无用之人，以起敌众之怒哉！"
　　
　　陈敏是无智之人，不知荣是援党诡计，乃即从之，将家眷收入监中，令人请甘卓至，商议曰："今钱广负义畜生，我以大任托彼，往退刘机，他反将吾兄弟杀了，又引兵进逼湾头，将欲攻城。吾少亲信之人谋议，亲家可代吾将一兵出小西门拒住刘机，顾抚军同弟陈宏将一兵往牛渚帮助陈泓，阻住刘准，吾与牛新、钱端自出小东门，先擒钱广，再行别计。"卓、荣皆应命。敏喜，又差飞使往淮泗召回夏文华、夏文盛之兵，又使去请夏文、夏正。文与正闲居在家，心常不快，及见敏召，正乃对其使曰："前收石冰、复扬州，皆吾二人之力，陈敏专功独贵，我与周贺诸贤，一赏不及，未闻代吾申保半职。今汝为乱，欲召吾兄弟陪彼受戮也。"推使者出，乃避去。顾荣将起，复设计诳敏，使陈宏、牛新、钱端三人先发，自引一军后继，于中观望。牛渚急，则救牛渚，湾头急，败攻湾头。敏然之，命选精锐七千以行。临行，又假卖忠言曰："钱广多智，刘机多勇，我今外出，明公宜善觑方便，吾亦未即远去，须要战守俱备，以防不然。"敏曰："卿等出外为吾用心，钱广小贼吾自能取之。"荣乃别出，于路扎下人马，密唤周玘相议曰："敏贼其无知者，今吾惑兵缓兵二计，一一皆从，诚易与也。公可密往小西门，劝说甘公执住军马，催刘机、钱广速恼激之，功可成矣。甘公一从，即使人过江，往瑯琊王处再请一兵前来，破贼如探囊矣。"周玘领诺而行，未知诸贤谋诛陈敏成否若何。后人有诗赞曰：
　　
　　甘顾皆为清世源，肯随叛逆害黎元？合谋反旆诛狂敏，方表江南有大贤。
　　
　　
　　

　　第八十五回  甘顾诸贤诛陈敏
　　
　　话说周玘与顾荣密谋共说甘卓，以图陈敏。玘乃私往小西门去见甘卓，曰："公乃清名之士，何得为敏将兵以陷逆节乎？吾观敏实庸才，罔为不道，政令反复，子弟横暴，人心怨怒已极。钱广心异，陈昶授首，今与刘机合兵逼郡，一旦刘准、应詹到此，败可跷足而待。吾等当省其疚，脱使他日江淮平靖，以诸函封解洛阳，题曰'逆臣反贼陈敏恶党甘、顾、周某之首'，此乃万年之臭、九原之羞，湘江逝水洗之不净者也。公以吾之愚言为何如？"卓曰："吾非不知敏贼之不道也，曾坚执不允其亲，奈是山妻再四苦劝，以为宁舍一女，保固一家，因此曲从其请。今果挟吾将兵，终被所累。吾之本心公之所知，公之正论仆之所识，但今吾等皆是权为管事，兵柄不落吾等，谋之实难。"玘曰："宗祀为重，何得执理？今顾彦先有兵五千在途，机、广拥兵三万在此，公得此兵，但以忠劝慰，焉有不为我用者？否则以利害说之，必能成事。"卓曰："今顾公已出牛渚，敏贼势大，倘一不密，宗族难保，且慢图之。"玘曰："贼徒反情大露，朝野皆知，若不亟谋，祸将及身矣。公肯舍女讨逆，如脱敝屣耳，与其死于国之臭，孰若背于敏之忠？宜早为计。彦先托吾见公，彼必不去，何用迟为！"卓曰："吾知之矣。公可连夜疾往江左，吾友纪瞻现掌军马，令其疾来助吾讨贼。遗书彦先，约众慢发，俟南兵到，小女归，一鼓可以即平也。"玘然而别去。卓即诈写假书一封，持见陈敏曰："实不相瞒，老妻患病在床，昨以亲家大举，相呼托事，不得不来，今家下书至，促吾归视，若弃而即去，是失大义也。今用功之际，可令小女先归，代吾视疾，庶仆得以放心在此，聊效驽钝耶！"陈敏不知是计，乃再拜曰："亲家真儿女骨肉也。"遂遣人将船送卓女归侍母疾。周玘又诈见陈敏，言："钱广惧公威势，往告瑯琊王求救，已差大将纪瞻将兵渡江来助。明公亟宜召转顾荣之兵，使其阻住南兵，方好擒广。"敏信之，即遣飞使往召顾荣，候敌建康之兵。不知周玘诳惑之计，复命玘为参军，协助顾荣，玘乃奔往建康。行不二日，只见江河中船如蚁至，却是南兵纪瞻、卞壸，破京口，擒陈斌，乘胜而至。玘见旗号，即将小船摇去相见，递上甘卓之书。瞻乃兼程而进，分卞壸兵三千往助甘卓，屯小西门，自将兵屯南门。顾荣将兵协助钱广，命刘机将兵转拒陈宏等兵，以助刘准。调遣已毕，甘卓乃命将湾头桥梁拆毁，将船尽泊东岸，以渡钱、顾之兵。遂书榜晓谕各兵曰：
　　
　　吴府长史太傅甘卓榜示广陵豫兵众：昨奉圣旨来到，言陈敏兄弟谋为不轨，反叛朝廷，荼毒江淮百姓。东海王自提大军不日出京，先命我会合寿阳刘准、庐江羊鉴、丹阳纪瞻、建康贺循，共兵五路，一齐共剿陈敏。今有襄阳皮初、竟陵应詹已皆顿兵大江之内，司马钱广已诛陈昶，将功赎罪，顾抚军、周安丰悉是诱贼之计。兹三日内天兵云集，吾以大义讨逆，有不从令者，定夷三族，各宜自知。
　　
　　榜出，甘卓部下止有五千人马，广陵城中来投者倏忽万馀。卓大喜，即移檄会众攻城。于是贺循、纪瞻进围南门，甘卓与卞壸攻西门，钱广攻北门，顾荣与钱廞攻东门。陈敏见众分门而进，急撤湾头回城，广兵亦进。敏上城观看，见四面旗幡将近，鼓炮惊天，甘、顾皆变，心中大惊，急令谷应、谷忠引兵二万，出北门以拒钱广；陈政、羊颖引兵二万，出南门以拒纪、贺；靳茂林、王亨引兵二万，出东门以拒顾荣，自与陈恢出西门以向甘卓，差人催二夏与陈宏、羊奕抽兵一半，回城退敌。相持数日，互相胜败，得钱端在城中指点接应故耳。
　　
　　却说陈宏在牛渚与刘准相持，忽见小军传报消息，大惊失色，只得令陈泓、羊奕引兵一万回救。行至中途，正遇刘机兵转，两边排开阵势，机出马叫曰："陈宏何在？今大兵四集，陈敏就擒只在顷刻，汝尚不降，以求保免宗祀也！"陈泓大怒，挺枪杀出，机挥刀接战，十合之中，泓被刘机横砍下马，军兵四散乱窜。羊奕见队伍不整，乃冲阵而走。刘机不赶，取了陈泓之首，径往牛渚去收陈宏。羊奕回至广陵，无船可渡，驻兵于岸。顾荣使人持书往说曰："汝祖羊太傅，忠义冠绝百代，立碑岘山，观者思之堕泪。君何不省，以致失身助逆，玷污祖祀乎？今能速改，犹可悔祸，宜自谅度。"奕见荣启，遂解甲以小舟渡见顾荣。
　　
　　陈敏救绝，乃布阵请甘卓打话，思欲说之，卓亦整兵相对。敏先高声叫曰："亲家甘大人听吾一言，敏自刺守扬地，未尝敢轻慢于君，今既结亲，理宜相顾。脱使仆有不德之处，当以明斥指教，安得纠合小人以叛亲戚，而戕贼骨肉乎？且婚姻之家，好恶一体，大人亦宜详之。"卓曰："不肖素性无敢少忘忠、孝、仁、义四字，初日谓公有救民拯溺之心，相与为婚，冀欲共立萧曹之事。不意君怀不仁，纵子弟横暴，占夺郡县，伤残百姓，致朝廷震怒，下诏讨罪。公又假称吴王令旨，坐罪于仆。今周、顾、钱、羊悉皆归正，吾若有异，则全家为汝所误矣。今瑯琊王上言奏保，待仆申辨，诏下敕吾为谋主，以释吴王之非。今六路军兵在此，仆不得已，明公亦宜自计，小女既回，仆将无改矣。何不上表谢罪，散兵释甲，庶或可全躯命，免致擒戮。"陈敏不答，亦不搦战。顷而顾荣、周玘自东绕转，以白羽扇挥众曰："陈敏反叛朝廷，朝廷震怒，下密诏在此，只诛陈敏一人，馀各赦免。有能擒绑陈敏者，奏请加官重赏；散去者，录名免罪；不听谕者，九族全诛。"众兵听言，逃散一半。周玘横刀谓敏曰："前者邀吾赴宴，我等来贺，皆是好意。你乃何职，敢强我为官，又欲杀我，今日却要报此之恨，敢战快出马来！"陈恢欲出，兵不肯动，敏知人无斗志，退回城中。未及近门，只见一枝兵马把住要路，乃钱廞也，扬声高叫曰："老贼监吾家属，还欲思想入城也！"挺戟望敏杀进。恢喝众兵努力杀贼，廞曰："敢有助逆者，查出九族不遗。"恢怒接战。周玘从后杀至，敏、恢料难抵敌，落空而走，惟止五百馀人跟随而去。玘、廞追赶，军知势败，尽皆各自逃遁。敏兄弟二人单马望西驰逸。玘等见其势孤，紧跟不放，四十馀里无少住足。敏、恢人困马乏，悉被擒转，惟谷应走入城中。靳茂林被羊奕所杀，王亨被乱军刺死。周玘等回马时将三更，即与钱广等杀入城中。甘卓等入内，禁止抢戮，捉钱端、谷应皆斩之，安慰百姓，开监放出钱广等家属。
　　
　　甘、顾得平陈敏，馀党悉擒，惟有羊颖、陈政与纪瞻、贺循拒于南门，互相胜负，官兵不能近城。甘、顾知之，分遣卞壸、周玘、钱广等将往计。羊颖曰："不劳诸公被马，某自往彼，召来谢罪。"顾荣曰："非颖一人，安服汝召？尚有陈政、牛新、王亨俱聚在彼，倘被逃去，岂不误事遗祸？"遂命羊奕一同众将同去，羊颖从招，牛新等欲走，皆被擒获，押进城中。奕求恕颖，周玘曰："陈敏谋叛，皆是陈宏、牛新、羊颖、谷应、钱端五人于中倡逆，颖罪深重，例不可免，但全汝并家属，以全羊太傅宗祀，此亦推念祖德甚矣。"奕不敢再言，暗说甘卓，卓曰："听汝一念归正之心，保全三族，止拟羊颖一人之罪，此至公至幸矣。如若再言，瑯琊王等必请于朝，愈加不美。古云：'祸不可以幸免，福不可以再求。'非吾等为恶也。"奕谢而退。卓命将陈政、牛新、钱谷、王亨六人皆斩之，悬首号令。议差一军往牛渚剿讨陈宏，收复淮泗，忽刘准先遣飞使报到，言："刘机将陈泓之首至牛渚招谕陈宏，宏不肯服，亦被夹攻逼斩，尽降其军。临淮夏文盛已举城归正，只等泗城夏文华一到，即便送首中军来也。"甘、顾等大喜，使人巡循下县。于是江之东西南北悉皆平靖。甘、顾等使羊奕赍表，解陈敏等首级十函上洛阳谢罪。
　　
　　怀帝见表大悦，命东海王设宴庆贺，遍集公卿等观看反贼首级。司马越慕顾荣、周玘有平石冰、陈敏之能，纪瞻有诛齐万年之略，皆老成宿将，私下诏征荣为侍中，瞻为车骑将军，玘为亲军司马，升刘准为广陵牧，刘机为寿阳刺史，甘卓为京口尹，钱广为丹阳尹，羊奕为豫章参军，各皆赴任。惟周、顾三人被召，心甚不快，行至徐州，闻知北方正乱，乃商议逃回不去。怀帝见南方大靖，北土未宁，乃日夜焦思，留心国务，亲览万机，参决庶政，日不回宫，凡一应官制，皆仿武帝泰始以前施设。又恐朝野议己，复立清河司马覃为太子。值覃病，乃立其弟司马诠为太子，臣下无有敢弄权者。黄门侍郎傅宣叹曰："今日复见宣帝之世也。"太傅东海王越见帝如此用心，难肆其奸，且恐不利于己，因与刘洽共谋自安之策。洽劝其出镇许昌，以避祸患，越从之，上表求请。帝准其奏。司马越以帝为己所立，朝臣皆出其门，乃任意择取智士，带往许昌。帝不能制，只得随其所为。越起行，独留腹将何伦在朝辅政，以防外人谋算。时朝中官员多被越选去能者，故何伦得与帝谋议政事，遂逞势横暴，逼辱宫主。帝甚怒之，但无能奈何，只得隐忍，不敢明言。密与文臣王衍议曰："卿等在此辅朕，何伦若尔无状，尚不能制，倘一旦司马越有异，朝廷孰能当之？"衍曰："必须预防不测。近处设备，越定见疑，恐激其怒。可密诏南阳王司马模为泾梁雍秦都督，镇守长安，经略西北兵壮，缮甲蓄粮，以备不虞。再下诏至江东，与瑯琊王知道，自然无事。"帝皆从之。南阳王拜命西出，不知后来事竟如何，吕纯阳降乩，有诗叹曰：
　　
　　禾黍漓漓满帝京，寻思晋乱转酸辛。闲来屈指从头数，几个清宁到太平。
　　
　　时晋朝因宗室构乱，以致中国并无宁土，惟辽之东、江之南稍得安静。中国贤俊之士，近于南者皆避过江，近于北者皆避入辽。辽西段氏匹殚与末杯叔侄，皆恃强犷，不敬贤士，惟尚弓马。独辽东慕容廆并长子慕容皝谦以接士，敬以礼贤，故中土人多就之，有裴嶷、裴开、皇甫岌、游邃、宋该、皇甫真皆俊才名士，相与辅翼用事。辽之属地，有晋臣玄菟太守裴武，东西总督、辽阳校尉封释，共监辽夷。自裴武死，嶷、开入辽之后，封释独任其事，劳心成疾。有鲜卑山土夷素喜连、木丸津二部为众，酋长夙性凶悍，惟惧封释与辽东督护李臻。臻得辽夷之心，各皆敬仰。辽东太守庞本怀妒，以私恨挟仇，谋而杀之。封释有疾，不能救臻。臻死，鲜卑、山酋二部无惧，即乘封释在病，统夷落攻陷金山、义州、海州诸郡县，称与李臻报仇，杀掠甚惨。庞本恐其攻己，与守将袁谦先出兵征剿二部，两战失利，素木等愈肆猖獗，民不胜苦。袁谦密奔封释计议，时释稍可，未能临阵，谦惧寇暴，劝封释斩庞本之首，并赐犒夷礼物，令二部罢侵。夷酋受赏少住，不一月，复行杀掠，百姓不得安业，多走入慕容境内，告诉素喜连等残惨之过，慕容廆惟抚而安之。长子慕容皝曰："古者诸侯，求霸莫如勤王，图王莫如救民。自来有为之君，靡不仗此以成事业者也。今连津跋扈，屡屡抗拒王师，苍生屠脍，岂吾征镇之所忍视耶？此夷外托报庞本擅杀李臻之仇，内实怀乘衅掳掠之志。封总督已诛庞本而使退，一而复乱，毒害无已。辽东倾陷垂将二周，兹因中原兵乱，无暇剿逆，大人当以勤王挟义，正其时也，岂得坐视不救，以致孽徒猖獗！设使纵彼窃据，则是辽中又添一敌矣。依儿之见，正宜申明九伐之威，救解万民之困。擒灭连津，一可以兼并二部，又可以振我六军。且忠义彰于国朝，利益归于我己，正吾鸿渐之机，岂容挫过！且大丈夫当志与高光齐等，岂效守丘狐兔哉！"廆曰："儿言甚有宏谟，但吾僻居北陲，兵无广盛，粮不丰饶，而欲逞志以成纵横之业，岂不难乎？"皝曰："昔者陈胜不偕尺土，尚能首破百二之强秦。我今已有辽东之地，辽西尚畏于我，何况二竖！封公多病，袁谦寡才，不久悉归于我，亟宜振旅以开鸿，希晋朝封职，则自然再无人来监守，岂不任吾行事乎！"廆乃然之。次日，大集谋士与诸将共议其事。裴嶷曰："今山夷为害，士民失望，田业成芜，大人正宜义救拯，收服狂寇，以建大功，收买众心，何为不可？"廆曰："奋剿二竖，尚是易事，但恐一旦出兵往北征进，根本空虚，段氏乘机袭吾，那时进有连津在前，退有段兵在后，两头受敌，不亦危乎？"少子慕容翰曰："吾闻段氏前与王幽州绝交，通好石勒，今又与石勒构怨，助援刘琨。彼惧二处怀恨吞并，焉敢少离，而罔袭我乎？"慕容仁亦曰："素连、木丸二部，卤莽强犷之徒，粗而无谋，易于收剿。收其二部之兵，西讨段氏，不出数月，可以吞并全辽。得辽之后，则幽燕云中皆可图矣，何不可行？"廆听三子之言，大笑曰："孺子乃能有此智，量吾家岂不当兴乎？"于是点集军兵，以慕容翰为前部，慕容仁为接应先发，以皇甫岌监军，自率长子皝与皇甫真为后继，留裴开、游邃守郡，统兵二万，进讨素喜连、木丸津二寇。此去未知胜负如何，后人有诗叹晋朝中否致胡虏得霸，云：
　　
　　慕容异族志雄豪，克致贤才伯北辽。嗣儿皝翰能筹略，多是天公祸晋朝。
　　
　　
　　
　　第八十六回  慕容廆兼并辽东
　　
　　《辽志》叙说鲜卑山夷东部素喜连、西部木丸津，见封释病，逞骁为乱，攻陷诸州，声言要与李臻报恨。封释无奈，斩庞本送首，令其罢兵。贼以为封释为抚辽总帅，惧而求和，遂愈肆无忌，大扰地方。将所掠财帛，尽皆载贮阴山，男女老者屠弃之，幼者充为奴仆，壮者编为军伍。素喜连自东攻掠，木丸津自西攻掠。慕容翰领兵出界，密使人打探二寇住扎何处。蓦见有负包之人于路行走，见兵逃匿。翰使捉拿问之，其人哭告，道是义州百姓，因被草寇木丸津在郡杀掳，欲逃至慕容爷地中避难的。翰曰："我特起兵去剿他的，你今休走，可作乡导，同我前去。平贼之后，将所掠财物多多赏你。"其人允诺，翰乃停马，等皇甫岌至，议曰："我今已知贼人扎寨的实，未可即进，且先约吾兄等，将兵把住义州总路，我们明日乘夜无月，贼难出掠，引兵疾进，务要二更赶到，贼必不防。比至半夜月出，我已打寨。贼以吾等自天而降，定然惊走。我兵随后追杀，行至前面，兄等大兵截住，全部皆为我掳矣。"皇甫岌曰："公子妙计，不在孙吴之下，可速行之。正乃出其不意，攻其无备，胜可必矣！"翰乃使飞骑催约兄兵速进，把住义州城下北走总路。翰停一日，乃与慕容仁独领骑兵三千，兼程裹粮而进，二更果到。令兵皆插白鹇翎一条为号，放炮呐喊，一齐杀入。津等远探百馀里，并无动静，不知翰兵一昼夜驰二百馀里，二鼓即到，众皆鼾睡惊起，人不及甲，马不及鞍，又不知是何处兵至。木丸津醉酒带甲睡起，挥刀便砍，杀死无数，皆是自家夷卒。原来翰兵俱有号色，以此不被伤损。津兵自相混斗，杀得尸如垒石，血似流泉，半夜以后，月色升时，津兵已丧过半。仁、翰乘明又奋勇横杀，势不可当。丸津乃冲条血路，望东北而走。行不三十里，正值日出之时，遥见旌旗闪闪，丸津只道是素喜连救兵，放马前进，将近军相隔里许，忽听得炮起冲天，摆开一带连环阵势，为首一将，立马弯弓在中，生得紫面浓眉，方颐大耳，短胡似漆，巨眼如铃，头戴镀金兜鍪，身挂简银铠甲，旗上大书"辽东镇夷校尉慕容大将军"。右手一将，雄躯壮貌，广额黄髯，蚕眉凤目，骑高马，手执大斧，乃中州人氏皇甫嵩侄孙皇甫真也。左手一将，红颜粉脸，方面修髯，有天日之姿，类中华之貌，乃慕容校尉长子慕容皝也，手持八轮金简，气岸堂堂，望之可畏。
　　
　　丸津自二更战过半夜，走至五更，锐气尽丧，乃扎住阵脚，思欲定息冲走，只见后面尘飞旗舞，仁、翰二人分两路追至。木丸泥谓兄津曰："昨晚偷营小贼又赶到矣。前面又有阻兵，悉皆骁勇难敌，不若刺斜冲去，杀条血路，奔往海州，再收卑山丁壮，会合素连部，一同前来报仇。"丸津然之，下令落曰："辽将强猛，各宜舍死随吾杀出，若一被其围困，他们决不饶你，尽皆遭杀。"于是丸津居前，丸泥断后，一齐望慕容皝阵中冲去。皇甫真手持大斧，拍马向前阻住，津兵虽少，无不死战，一可当十。慕容军士被伤无算。皝见之，抡简向前高叫曰："汝众部曲何乃不知事体！到此地位，人马俱疲，与我生力大兵为敌，悉皆是死。吾怜你等被其所哄，故不出战杀你，若肯降顺重用，愿随吾者仍享俸粮，若不听言，吾从前阻，后面兵马又至，虽铜身铁骨，当不得我亲身临阵，早宜寻路。"众各面面相觑。俄而慕容翰逼近，皇甫真生擒木丸，滋众夷落惊惧，尽皆拜跪请降。丸、津兄弟止喝不住，叫呼不动，知势不妥，只得与亲族亲戚数十人冒死冲出，望北而走。慕容翰大呼曰："斩草不除根，萌芽依旧生！亟宜奋追，不可容其脱去。"遂乃先进，拍马直取丸津，丸津马好走迅，翰尽力赶去。慕容仁追木丸泥二十里不能及，常隔百有馀步。仁怒，取弓望后满发一矢，丸泥应弦落马，仁向前取首级而回。慕容皝亦斩酋党古禄，皇甫真又擒其戚得胡，收兵来见慕容廆，独有慕容翰不至。时天昏暗，廆使皝、仁、岌、真四路寻访接应，皆不获声息而回。廆甚忧虑，坐而不寐。原来翰见丸津拚命逃走，马骏又善骋，翰爱之，乃尽力穷追不舍。翰驰不上，隔二百步，怒扯弓箭连发三矢，一箭射中马腿，马痛惊跳，丸津不防，被掀落地。津急跳起，马已跑去三四丈。有一健卒铁脚儿慌捉马来，慕容翰已到面前，大喝逼上，丸津无奈，亦挥刀步战，望马足砍去。翰以戟击中其胸，丸津仰看，又被一戟刺中咽喉而倒。铁脚儿跪下乞命，翰令带马前行，亲找丸津首级，一同望义州而转。
　　
　　到时已近五更，廆与皝二人尚在帐中明火而坐，见翰至，惊喜问曰："汝一夜何往，吾恐汝年幼躁暴有失，令兄等四路寻觅无影，何莽撞之甚也？"翰曰："不探虎穴，焉得虎子？丸津之马，类如绝影，吾心甚念，故穷追之。若不以暗箭射其腿，已被逸去矣。儿今两日夜共驰五百馀里，才斩剧寇，亦可除辽中之一患也。"皝曰："此马之劳，亦甚可羡。吾弟之勇，亦甚可羡矣！何虑辽寇不平哉！"慕容廆亦私谓皝、翰曰："你兄弟二人，他日必能成大器、成大业者。不然，天何赋此文武之才、纵横之略，而卓荦磊落之若是也。慕容宗庙有昌，吾无忧矣。"翰曰："荣辱从天，非力可能，但尽吾父子力量，以救百姓，且剪此寇，再作计议。今木丸津授首，素连部已落胆，宜趁此破竹之势，亟进征剿，尽灭二部，则可振威辽北矣。"廆曰："儿言是也，安得取其一而缓其二哉？是养寇遗患也。喜连酷似丸津，害民尤甚，正宜乘胜剿之。"遂下令分两路，东向以征素喜连。
　　
　　素喜连探得慕容氏进讨丸津，即欲打点西行救助，忽细作报道："辽东镇夷校尉，已尽平木丸部，引得胜兵来征我矣，速宜防备。"喜连曰："叵耐慕容老贼，我二部与伊同类，夙无仇恨，何乃无故殄我邻党，又欲来侵我们，我岂无备，而你兵能保必胜哉？"即欲引兵于路对敌。其弟素喜芒曰："不可去与老贼相抗。彼今初破木丸部，锐气已振，恐我兵畏惧有误。不若退回海州，养威以俟，彼如不来，待其退去再出。彼如无知远至，地理不惯，必为我胜矣。"连然之，退回海州。慕容廆探知连惧退回，亦欲不进。慕容翰曰："贼非畏我而走，乃虑地民恨其侵掠，不相辅耳，是故退去。我今不进，彼谋得遂，后必再出，祸根不断。我若径进，彼将无措，即成擒矣。"皝听其言，乃兼程蹑去。喜连仓卒，果不知所措，只得引番汉胡马布于垒前迎敌。慕容皝肃整队伍，出阵搦战。素喜连头带蒙绒大帽，手持合扇刚刀，毡衫铁甲，柳箭狼牙，铁胎弓，银鬃马，碧珠睛，红须赤发，黑漆脸，猛恶狰狞，遥指慕容皝曰："我居卑山，你居棘城，实乃里邻俗类。我辈既无相扰之愆，汝又岂可恃大侵我？"皝怒曰："无知鼠辈，辄敢妄悖，僭称邻里。吾乃簪缨世胄国朝贵宦，汝乃山夷草寇，有何号色，若尔害民。今见大兵来临，理合解甲归降，保全蚁命，方为知事，尚敢扬兵抗敌乎！"素喜连曰："我等为李总尉报仇，出入辽东之地，与汝何干，怎的生衅欺我？"慕容翰曰："辽东是吾属境，诸郡守皆吾同列，朝廷大差必先于我，我实辽东枢领。今汝肆凶害民，吾不征讨，是无法令矣！汝若不降，必以木丸津为例，悬首高竿，号示辽左。"素连答曰："汝乃黄口小儿，敢此大言。木丸津被汝诡计偷袭，致误失律。我今兵马整齐，岂惧汝也！"翰听其言，怒目横竖，挺戟杀过北阵。素喜连挥浑铁杵，交横打出。两边兵士呐喊震天，二人各逞雄威，恶战狠争。但见眼前尘滚滚杵捉戟架，惟闻耳畔响铮铮。一连斗上六十馀合，不分胜败。慕容皝见素喜连勇悍，恐弟有失，挥使皇甫真、慕容仁助战。二将听言，飞马而出。素喜芒截出敌慕容仁，皇甫真乃直趋喜连，喜连亦不为惧，力战二将。不多时，喜芒被仁刺死，亦拍马并上。喜连抵不得三将，大败而走，皝催军竞进，杀得死尸叠叠，血水盈盈。喜连知势难撑，引亲丁望阴山而逃。慕容皝大叫曰："众兵将不可辞避辛苦，必须乘胜直捣巢穴，殄除泼贼，毋使再贻民害。"仁、翰二人当先追去，皝亦催兵齐进。赶至阴山，素喜连不敢住扎，避入深谷之中。
　　
　　慕容廆自到，命将谷口叠断，分兵守住。素喜连不能得出，仓卒奔逃，粮食少积，困至七八日，兵皆杀马充饥，四处觅路，并无出得。马尽食乏，小卒多有逃至谷口叫降。皝令收之，问其备细，乃带至中军见父。廆曰："不问有粮无粮，只是围住，彼焉能插翅飞出？数日悉为鬼录矣。"翰曰："不然。众部落尚多，无辜悉令饿死，于心何忍？只今可差一人入内，去见素喜连，教他出降，以矜数千人之命。彼若不降，待杀进擒出，明正其罪。脱只与贼相守日月，亦非良策。且我郡中宜当早还。"廆大喜曰："吾儿仁德之言也，可即行之。"乃择一有胆量伶俐军人，径进谷中，行至路口隘处，有卑夷把住。军人叫曰："谷内之兵不可放箭，我乃慕容老爷所差的，到此见你部主，有话商议，可去通报回话。"守兵进禀素喜连，连命唤入问之。军人对曰："我家老爷差我来见部长，说道我你二家，皆是辽中人氏，原无仇恨，但因你们二部扰害良民，故此发兵前来问罪。昨者木丸津执迷不听，以致兄弟尽受戮。如今我公子统领大兵，困你在此阴山深谷，内无粮草，外无救兵，不日尽皆饿死。我老爷不忍，欲请部长出去商议，若肯降顺，奏过朝廷，授以将帅之职，拨地镇守，但输方物以供军需，岂不永保富贵乎？若不听言，四面谷口，兵如铁桶，有翼难出，不过数日，全部悉为鬼魅矣。"素喜连曰："慕容老爷既肯开此生路，有何不从之理？但恐食言以赚我耳！"使者曰："汝不明矣。此时汝路已绝，汝粮已尽，汝兵已疲，汝力已竭，命在朝夕。老爷若肯食言赚汝，何不只是困住谷口，差一大将，以数千生力之兵入内，取汝如探囊耳。岂有大丈夫肯失信于人乎？"喜连听言有理，乃以绒毡袄一件予使者，以貂裘一领馈慕容，送使先回，审问的实。军人至寨，告以素喜连之意。慕容廆曰："此等山夷，鲜知大体，汝可持吾矢书再去，教他莫生疑虑，可即出谷，以活众人之命。"喜连乃收拾铠甲，素服出山，至寨前拜于辕门之外。使者入帐报知，只见慕容翰驰马上帐谓父曰："待降如待敌，亦须防备，不可托大。"廆然之，命翰将兵入营严卫，然后大开辕门，命延喜连入见。连不敢入，拜于门下请罪。廆见其是真心降服，乃亲自下帐抚慰使起。素喜连稽首俯伏曰："我等山野蛮人，不知国法，有累明府驱驰车马。昨蒙洪恩超活，率众请罪麾下，乞放部落，某愿就戮以谢辽左百姓。"廆曰："某实不欲有伤同类，但不忍百姓荒于田业，故不得已而起兵至此。今汝既然悔过，即是一家，起来更衣叙礼。"喜连拜谢。廆将兵士配入部下，授喜连骁骑将军之职。令慕容仁与游邃镇守海州，皇甫岌镇义州，带喜连同回棘城。封释见慕容廆能定乱，与袁谦议以辽总让廆。廆仍请封释为辽尉，袁谦副之。于是封、袁二人有事皆咨启廆而行，凭其指挥，辽东大小郡皆愿归款，以托威庇，声势远镇，辽西段氏悉皆惊畏。
　　
　　边报传入中州，太傅司马越在许昌闻得，与众谋士叹曰："吾为帝室亲王，反不如胡戎羯獠得人称颂之若是，焉能为大丈夫扬名四海乎？"时有嬖幸潘滔曰："大王何出此言？"越曰："吾内不能成其事业，流芳千载，外不能平其贼寇，立绩鼎今，反不如慕容廆之独霸辽东，安享富贵也。"滔曰："天下大权，皆在殿下掌握之中，若欲立名，但只撤兵回朝，顺吾者赏之，逆吾者诛之，挟天子以令诸侯，行周召之事，威加海外，岂彼近夷之鼠安辽穴者可拟并哉？"司马越曰："吾已上表，自请归藩，今又何得擅入朝中？必须有何事故为囮头，方可得行。"滔曰："今朝中不用耆旧，而独任后进嬖臣缪播、散骑常侍王延、尚书今何绥、太史令高堂冲，此四人并参机轴，轻视世臣。大王今托觐君为名，将兵入朝，收而除之，自总大权，胜于为帝矣，岂不伟哉！"越曰："此数人孜孜为善，尽忠任事，辅政无亏，有何罪过，而忍害之？"滔曰："欲利于己，必害于人，魏武、晋宣皆曾行之。"越乃问于刘洽，洽不可，又问于刘舆，舆曰："大丈夫当行则行，何问于人？"越曰："事虽欲行，恐有不德耳！"舆曰："要立盛名，难泥法理。"越曰："然则何处之？"舆曰："人欲垂名不朽，当立盖世之功；欲立盖世之功，必行伊霍之事；欲行伊霍之事，必先除帝侧之人。今王、何无过，而缪播曾缓征陈敏之兵，即此诬其同谋，坐连数子，一网都打尽矣，有何难哉？"东海王遂决，乃带甲士五千，先使人通知何伦，即日振旅入朝。使连程递报入洛，中书监王敦谓其亲友曰："东海王专执威权，而选用由己，表请尚书以旧制裁之，今事未行，而越来此，必有所诛，其在缪、高乎？惜王、何罹其无辜，伤哉，伤哉！数子忠而见害，晋政从此复衰，中州其能安乎？"乃先入内言之于帝，帝不以为然，徐曰："太傅尚自辞位谦退，安有是事？卿且息疑。"不数日，越入京，果收缪、高、王、何等十馀人于帝侧。帝曰："此数人忠而谦敬，并无罪过，何为见收？"越曰："缪播阻征陈敏，暗通反臣；何绥多宴宾客，背议私谋，今有人首他将为不轨，若不诛之，恐贻大患。"帝曰："是皆虚语，并无此事，不可枉诬好人。"越不听，喝令牵出斩之，须臾献头阙下。帝见之泣曰："太傅横暴若此，卿等含屈先行，朕亦只在早晚即来相会矣！"东海王越又入请帝下诏，诛数人之族，帝不许，叹息归宫，越亦寻止。
　　
　　按《晋史》：何绥字伯蔚，何曾之孙也。有才而荩，人皆重之。但所失者仿祖何曾之侈，奢滥尤甚，与弟何机、何羡日常用钱二万，饮诸亲友，不循恭敬。与人书启，其中语句词意，多致简忽悖慢。有高士王尼见之，谓友辈曰："何伯蔚居乱世而矜豪乃尔，其能免于祸乎？"友亟止尼曰："伯蔚今宠于上，权重职尊，若闻子言，必相嗔怪，恐惹危害，何不少讳，而乃直指其短，奚啻撩虎须也！"尼曰："伯蔚祸必不久，及闻吾言之时，彼恐死矣，焉能危人。"至是果应。太尉刘实见越所为，知事将坏，又值边方皆乱，汉寇逼京，乃上表辞职。怀帝不允，实甚忧之。有族弟刘坦见实行动不安，坐辄太息，乃问之曰："数日以来，兄长忧容不释，莫非因东海王妄杀忠良，以致感慨乎？"实曰："然也。"坦曰："何不及早辞官谢政，以求安逸？而欲以六旬之躯，将一官之秩乎？"实曰："固知其事，因屡辞弗允，是以忧耳！"坦曰："明日试再辞恳，吾为兄力赞之，庶或遂也。"刘实依言，次日复上表，力辞求罢。帝又不许。刘坦出奏曰："古之养老者，以不事为忧，不以官之为重。乞陛下赐实归老，使得以全其生，善其命，则臣子受恩胜受禄多矣，何必沾惠于官品为荣老乎？"帝犹犹豫，王衍又从旁参赞之，帝乃准其奏，赐实田一区，暂归养老。后人有诗一首赞实、坦之知机云：
　　
　　伤悼贤刘履盛危，得辞险越脱亡机。实贤坦智称双美，可于疏公合并驱。
　　
　　
　　
　　第八十七回  王弥刘曜寇洛阳
　　
　　刘实得准辞职，即日陛廷面谢而出。帝亲送之，谓太傅越曰："刘太尉辅国摅中，朕甚倚之。今太尉之职，何人可任？"司马越举衍代之，帝不敢违，即以衍为太尉。衍柔懦无所建明，惟事清谈动公卿，时天下大乱，乃自为身谋之计，因密说东海王曰："荆州汉江之固，青州有海隅之险，设或缓急有变，二处足退步自守，遣心腹智谋之士往彼镇据，倘一朝廷反侧，避而据之，是亦赵襄尹铎也。"越曰："何人可为心腹，能治此地？"衍曰："今臣托在下心爱，臣弟王澄、王敦智谋兼备，可堪使守二处，则殿下与臣保永远根蒂矣。"越从其议，即以王澄为荆州刺史，代山简回朝，王敦为青州刺史，代苟曜守仓坦，苟晞守邺城。二人领凭辞出，衍饯送二弟，分付曰："汝等此去，当用心积聚兵粮，收买士民，固根本。吾居京师，二弟居此大郡，可谓兔有三窟矣，何愁乱世守乎？"后人见衍营此奸谋，不遂所愿，有诗叹曰：
　　
　　职秉铨衡不隐忧，妄营三窟利身谋。一朝国破遭墙压，无处堪将老骨收。
  </div>
  <div class="pagination">
   <a href="续三国演义_page21.html">
    上一页
   </a>
   <span>
    ...
   </span>
   <a href="续三国演义_page17.html">
    17
   </a>
   <a href="续三国演义_page18.html">
    18
   </a>
   <a href="续三国演义_page19.html">
    19
   </a>
   <a href="续三国演义_page20.html">
    20
   </a>
   <a href="续三国演义_page21.html">
    21
   </a>
   <span class="current-page">
    22
   </span>
   <a href="续三国演义_page23.html">
    23
   </a>
   <a href="续三国演义_page24.html">
    24
   </a>
   <a href="续三国演义_page25.html">
    25
   </a>
   <a href="续三国演义_page26.html">
    26
   </a>
   <a href="续三国演义_page27.html">
    27
   </a>
   <span>
    ...
   </span>
   <a href="续三国演义_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
