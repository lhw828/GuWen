<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 18 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 18 页/共 22 页
  </h1>
  <div class="content">
   崔氏气愤而死，暹由是怨之。又仲密为御史，多私其亲党，世子以任非其人，奏请改选。仲密疑暹谗构，亦怨之。先是世子於邺城东山建花庄一座，极宫室之美。内有五六处歌台舞榭，十余处珠馆画桥，四季赏玩，各有去处。燕游堂宜於春，临溪馆宜於夏，叠翠楼宜於秋，藏香阁宜於冬。又有步云桥、玩月台、木稚亭、荼架、鹤庄、鹿坨等名，奇花瑶草，异兽珍禽，充满其中。见者皆歎为人间仙岛，世上蓬瀛。内侍王承恩专司启闭，只有府中姬妾方容进内游玩，外人皆不得入。琼仙未嫁时，素慕园中佳景，苦於无路可入，今为高氏妇，借了丈夫声势，正好到彼游玩。况承恩与仲密又素来相熟，不怕他拦阻。於是带了女从，竟往花庄而来。承恩接进，任其游行。那知是日午后，世子朝罢无聊，亦到园来。承恩大惊，诸女伴只得躲避一边。世子登叠翠楼，凴栏观望，忽见玩月亭中有一群妇女隐身在内，召承恩责之曰：「汝掌园门，职司启闭，何从留闲人在内？」承恩跪告曰：「此非闲人，乃中丞高仲密夫人，欲观园景。奴婢以仲密是王府至亲，不敢峻拒，故容之入园。到尚未久，殿下忽来，故躲避亭中。」世子曰：「既是仲密夫人，请上楼相见。」盖世子亦闻仲密新娶妇甚美，故欲见之。俄而，琼仙上楼，花容月貌，果是国色。世子一见，淫心顿起，向前施礼，慇懃请坐，道：「夫人到此不易，欲观园中景致，稳便游行。吾与中丞本是一家，夫人便为至亲，不必嫌疑。」忙令内侍引路，请夫人遍游各处。其余妇女皆伺候在外。琼仙至此倒不好相却，只得轻移莲步，随内侍而行。过了几处亭台，不觉走入深境。旋至一室，锦帐银屏，罗帏绣幔，似人燕寝之所，忙欲退出。世子已到门口，拦住道：「夫人闲步已久，敢怕足力劳倦，留此小饮三杯，少表敬意。」话未毕，内侍排上宴来。世子执杯相劝，琼仙坚不肯饮。世子曰：「夫人畏仲密耶？或有所嫌耶？」琼仙曰：「妾民家之女，仲密天朝贵臣，焉得不畏？」
　　欲夺门走。世子遽执其手，琼仙洒脱，泣曰：「世子淫人妇多矣。我义不受辱，今日有死而已。」见壁有挂剑，拔欲自刎。世子惧其竟死，只得摇手止之，纵使去。
　　琼仙得脱归家，哭诉仲密曰：「妾几不得生还。」备陈世子见逼之状。
　　仲密由此深恨世子，遂萌异志。其后崔暹又劾仲密，非才受任，出为北豫州刺史，不授以兵，使之但理民务。仲密益切齿，遂通使宇文泰，以虎牢归西魏，请以兵应。泰大喜，许之。仲密乃杀镇北将军奚寿兴，夺其兵而外叛。
　　反报至京，举朝大骇。高王以仲密之叛皆由崔暹，命世子械至晋阳杀之。世子匿暹府中，为之固请，乞免其罪。王见其哀恳，乃遣元康至邺，谓世子曰：「我丐其命，须与苦手。」世子乃出暹，谓元康曰：「卿使崔暹得杖，勿复相见！」元康执暹至晋阳。王坐德阳堂见之，责其召衅，喝令加杖。暹方解衣就责，元康历阶而上，告於王曰：「大王方以天下付大将军，大将军有一崔暹，不能免其杖，父子尚尔，况於他人？」盖澄为四道行台，故称大将军也。王乃免之，且曰：「若非元康，当杖暹一百。」仲密弟季式镇守永安，仲密反，遣使报之。季式单马奔告高王。王慰之曰：「妆兄弟皆建义功勋，尽忠於吾。敖曹死，吾至今不忘。今仲密无故外叛，深为惋惜，与汝何涉？」
　　仍令复职，待之如旧。
　　且表宇文泰知仲密为高氏心腹之臣，一旦来降，机有可乘，豫、洛一路地方，皆可并取。遂起大军十五万，以大将李远为前锋，直趋洛阳；仪同於谨攻破柏壁关，直趋龙门。亲自引兵，进围河桥南城，兵势甚盛。王得报，整集精兵十万，亲临河北拒之。正是：干戈全为蛾眉起，毒患偏从蜂虿生。
　　未识此番交战两下胜负若何，且俟下卷细说。
第四十五卷     纵黑獭大将怀私　克虎牢智臣行计
　　话说高王以仲密外叛，西师入寇，命斛律金为前锋，亲自出御。将至河桥，西魏先备火船百只，从上流放下，欲烧断河桥，使不得渡。斛律金才至北岸，见有火船冲下，急令副将张亮以小艇百余只，都载长锁，拦住中流，以钉钉之，带锁引向南岸，桥遂获全。大军安然渡河，据邙山为营。欲暂休军事，不进者数日。泰疑之，乃留军装辎重於瀍曲，半夜，亲引人马将佐，登邙山以袭其营。候骑报王曰：「西师距此四十里，熟食乾饭而来。」王曰：「如此，军士皆当渴死，何待吾杀也。」乃集诸将列阵以待。俄而，天色大明，泰知敌人有备，按兵数里之外。高王以五千铁骑付彭乐先进，必斩将搴旗而返。彭乐一马当先，便引铁骑直冲过来。西军莫当其锋，让他杀入深处，反从后裹来，密密围住。东军遥望，全不见彭乐旗号。有人飞报高王曰：「乐已叛去。」王失色。俄而，西北尘起，呼声动地，乐兵在西阵中如蛟龙翻海，所向奔溃，西魏将士纷纷落马。掳得西军大都督、临洮王柬、蜀郡王荣、江夏王升、巨鹿王阐、谯郡王亮及督将僚佐四十余人，遣使报捷。王大喜，并令斛律金、段韶诸将乘胜进击，大破西师，斩首三万。当是时，西师一败，泰左右皆散，自出阵前收合余军。彭乐一骑蓦地赶来。泰知其勇猛难敌，拍马而逃。彭乐紧追数里，已近马尾，大呼曰：「黑獭休走，快献头来！」泰窘极，还顾曰：「汝非彭乐耶？癡男子！今日无我，明日岂有汝耶？何不急还营，收汝金宝？」乐遂舍之，获泰金带以归，言於欢曰：「黑獭漏刃破胆矣。」王虽喜其胜，而怒其失泰，伏诸地，连顿其头，并数以沙苑之败，举刃将下者三，噤齘良久。乐曰：「乞假五千骑，复为王取之。」王曰：「汝纵之何意，而言复取耶？」取绢三千匹，压其背上，因以赐之。泰得脱，归营，鸣角收军，兵将已集，军势复振，谓诸将曰：「今日偶失提防，军威少挫。明日当决一死战，以破其军。诸君勉之。」乃秣马励兵，分军为三队。
　　自主中军，以李弼、独孤信、杨忠、窦炽、达奚武、贺拔胜六员勇将自随；赵贵为左军，若干惠为右军。命二军曰：「东军来攻中坚，左右合击。」五更造饭，以备迎敌。
　　黎明，高王以昨日失泰，自率诸将亲为前锋，冲入西阵。西军以死抵战，左右兵皆起，奋力合攻。东魏兵败，步卒皆为所掳。王失马，赫连阳顺以己马授王，王上马走。西军四面围定，欲出不得。忽狂风大作，走石飞沙，天昏地黑，军士不能开眼，始脱重围。从者惟都督尉兴庆及步骑七人，诸将皆不知王所在。追兵至，兴庆曰：「王速去，兴庆腰有百箭，足杀百人，王可脱矣。」王曰：「事济，以尔为怀州刺史。若死，用尔子。」兴庆曰：「儿尚少，愿用臣兄。」王许之。兴庆拒战，矢尽而死。先是王有小卒盗宰民驴，欲治其罪，以战故未治。小卒私奔西军，告於泰曰：「王只一人一骑，走於邙山之后，追之可获也。」泰乃选勇敢士三千人，皆执短兵，令贺拔胜率以追之。胜识王於行间，执槊与十三骑逐之。槊刃垂及，因呼曰：「贺六浑，我贺拔破胡今日必杀汝也！」欢惊魂殆绝。适刘洪徽突至，见胜追王急，从傍放箭，毙其二骑。段韶亦从山后冲出，大呼曰：「勿伤吾主！」射胜马，洞腹。胜跳下换马，王已逸去。胜歎曰：「今日不执弓矢，天也。」
　　王回营，诸将齐集，以段韶、刘洪徽有救援之功，并赐锦袍玉带，封韶为长乐侯。洪徽即刘贵子，时贵已卒，洪徽已袭父爵，进封平成侯。王将复战，术士许遭告王曰：「贼旗号尚黑，水色也。王旗号尚红，火色也。水能剋火，故不得利。当用黄色旗号制之。」王乃连夜造黄旗五千面，进与泰战。
　　左军赵贵等五将战不利，泰令右军与战亦不利。东魏兵大振。会日暮，泰知不可胜，收兵夜遁。东兵来追，势甚危迫。会独孤信、於谨尚在后面，收散卒自后击之，东师扰乱。诸军由是得全。若干惠夜引去，东兵追之急，惠徐下马，顾命厨人营食。食毕，谓左右曰：「死於长安与死於此间，有以异乎？」
　　乃建旗鸣角，驻马以待。追骑疑有伏兵，不敢逼。收败卒徐还。泰入关，屯於渭上。东兵至陕，泰使达奚武拒之。封子绘言於高王曰：「混一东西正在今日，昔魏太祖平汉中，不乘胜取巴、蜀，失在迟疑，后悔无及。愿大王不以为疑。」王犹豫，集众将议进止，皆曰：「野无青草，人马疲之，不可远追。当回晋阳，徐图进取。」陈元康曰：「两雄交争，岁月已久，今幸而大捷，天授我也。时不可失，当乘胜追之。」王曰：「深入之后，若遇伏兵，孤何以济？」元康曰：「王前沙苑失利，彼尚无伏。今奔败若此，何能远谋？若舍而不追，必成后患。」王久战意怠，无心入关，不从其言。独使刘丰生将数千骑追之，班师而归。
　　先是前一年，高王击西魏，入自汾、绛，连营四十里。泰使王思政守玉壁，以断其道。王以书招思政曰：「若降，当授并州刺史。」思政复书曰：「可朱浑道元降，何以不得？」王围玉壁九日，会大雪，士卒饥冻，多死者，遂解围去。及仲密以虎牢降，泰召思政於玉壁，将使镇虎牢，未至，而泰败归。乃使守弘农，城中兵微粮寡，守禦之具全无。思政大开城门，解衣而卧，示不足畏。后数日，丰生至城下，心疑不敢进，引军还。思政乃慰勉其下，修城郭，起楼橹，营农田，积刍粟，由是弘农守禦始固。是役也，从泰诸将皆无功，惟耿令贵力战功多。常陷敌中，锋刃交下，皆谓已死，俄大呼，奋刃而起，如是者数次。当其锋者，死伤相继。归语人曰：「我岂乐杀人？壮士除贼，不得不尔。若不能杀贼，又不为贼所伤，何异逐坐人也。」又都督王胡仁、王仲达亦力战功多，杀敌无数。泰欲以雍、岐、北雍三州授此三人，又以州有优劣，使三人探筹得之。仍赐令贵名豪，胡仁名勇，仲达名杰，以旌其勋。初仲密将叛，阴遣人扇动冀州豪傑，使为内应。高隆之驰驿安抚，由是得安。世子密以书与隆之曰：「仲密枝党与之俱西者，悉收其家属。」
　　隆之以「宽贷既行，理无改悔，若复收治，示民不信，脱致惊扰，所亏不细」，乃启高王罢之。侯景进兵虎牢，欲复其城。仲密与西将魏光守之，闻景兵至，以书求援於泰。泰复书令固守，言兵且至。使谍潜至虎牢报之，为景军士所获，搜出其书。景改之云：「兵未得发，宜速去。」纵谍入城，光得书，与仲密连夜弃城而遁。侯景引兵追之，掳仲密妻李氏以归，即送之邺。由是北豫、洛二州复入东魏。帝以克复虎牢，降死罪已下囚，唯不赦仲密一家。欢以高乾有义勋，高昂死王事，季式先自告，皆为之请免，唯其妻李氏坐罪当诛。帝从之。澄闻李氏擒归，方欲宠之专房，何忍加以刑诛，乃使杨愔言於帝曰：「仲密妻李氏年少不预反谋，乞全其命。」帝亦赦之，命归父母家。
　　世子迎之入府，居於迎春院，赐服饰、器用，侍女皆备。是夕，世子盛服见之，谓琼仙曰：「卿前推阻，今日顺我否？」琼仙曰：「前为仲密妇，今归世子家为婢为妾，曷敢有违？」世子大悦，当夜拥之而寝。号河南夫人。
　　再说宇文泰以丧师辱国请贬爵位，文帝不许。再镇同州，募关、陇豪俊以增军旅。泰有妾叱奴氏，生子名邕。术士蒋升密告王泰曰：「丞相新生之子贵不可言，他日必登九五之尊。但府中不利长成，宜於吉地养之。」泰问：「何地为吉？」升曰：「秦州有紫气，宜令居之。」泰乃用李穆为秦州刺史，托之抚育。邕即周武帝也。泰又有女云祥，李夫人所生，年十四，容貌端严，性质不凡，好观古烈女传，绘图於房帏，左右朝夕流览。泰甚爱之，常曰：「每见此女，良慰人意。」文帝欲纳为太子妃，降诏求之。泰承帝命，送女於长安，与太子成婚。今且按下不表。
　　且说高王居於晋阳，稀入朝内。孙腾、司马子如、高岳、高隆之皆其心腹亲党，任政朝廷，邺中谓之「四贵」，势燄熏灼，倾动朝野。然皆无经济之才，贪财纳货，不遵法纪。高王深知其弊，私语娄妃曰：「今天下渐平，诸贵尚横，吾欲损夺其权，未识澄能胜任否？」妃曰：「四贵之权，真可少损。但澄儿究属年少，大权独归，恐其志气骄满，还当以正人辅之。」王以为然。武定三年二月，王巡行冀、定二州，校算河北户口损益，出入仪卫必建黄旗於马前，号曰河阳幡，以邙山之役用黄旗得胜也。四月，入朝於帝。
　　初西师退，帝加王以殊礼，辞不受。至是，帝谓曰：「黑獭潜逃，虎牢克复，皆王大功，何以不受朕命？」王再拜曰：「此臣分内之事，何敢言勋？」因奏以高澄为大将军，门下省中机务悉归中书，刑赏一禀於澄，所司擅行者立斩。由是澄之权，廷臣莫敢与抗。越数日，王始归。
　　世子自得大权，务欲挫折朝贵之势。孙腾入谒，不肯尽敬，叱下，以刀环之，立於门外。高隆之入府，高洋呼之为叔。澄骂洋曰：「小子辱祖，此何人而呼之为叔也？」厍狄干世子之姑夫，由定州来谒，候门下三日始得一见。时司马子如官尚书令，其子又娶桐花夫人之女华容县主为室，声势赫奕。
　　尝出巡外属，擅杀县令二人，有犯之者动以白刃相加。官吏百姓惶骇窜匿。
　　世子使崔暹劾其罪，系之狱。子如素恃王宠，不意忽然得罪，大惧不能自全。
　　入狱一夕，其须尽白，乃自书款词曰：「昔在岐州，杖策投王，有驴在道而死，其皮尚存。此外之物，皆取诸人者也。」王怜而赦之，出为外州刺史。
　　太保尉景恃恩专恣，所为多犯法。有司不敢问，暹亦劾之，严旨切责，收禁都堂。其妻常山郡君，高王姊也，致书於王求解。王曰：「此景自招之祸也。虽然，我不可以坐视。」上表乞赦其罪。三请不许。皆世子意也。王乃亲自入朝，求赦於帝。帝允其请，始释还家。王率世子往见之，景坚卧不起。王至榻前，景怒目大叫曰：「你父子富贵如此，竟欲杀我耶！」王逊言谢之。
　　常山郡君曰：「老人去死已近，何忍煎迫若此？」谓世子曰：「你年幼，未识当时贫贱苦况，然亦当知吾夫妇待尔父不薄。」因历数昔年抚养情节，执王手大恸。王亦泣曰：「非吾忘情，此乃国法，不可以私废公。不然，惧无以服天下。吾之星夜入朝者，亦为姊故耳。后日保使士贞不失其位，富贵如故也。」因置酒而别。自后景亦自敛，贵戚无不畏惧。世子造新宫一所，堂宇规模俨如太极殿。王责之曰：「汝年不小，何不知君臣之分？」着即速改，戒勿复尔。
　　一日，侍宴於华林园，百官皆集。酒半，帝命择朝臣忠贞者，劝之酒。
　　王奏御史崔暹可劝，又请赐绢百匹，以旌其直。帝从之，赐酒三爵，崔暹跪而受饮，举朝以为荣。宴散，世子笑谓暹曰：「今日我尚羨卿，何况他人。」
　　尚书郎宋游道为人刚直，不畏权势。王见之曰：「昔闻卿名，今识卿面。」
　　奖谕久之。及还并州，百官送於紫陌宫，设宴饮酒，游道亦在座。王自举杯赐游道曰：「饮六浑手中酒者，大丈夫也。卿今饮之。」游道接饮，再拜谢，百官侧目。临行上马，又执其手曰：「我甚知朝贵大臣有忌卿忠直者，然卿莫虑也。纵世子有过，亦当直言。」於是请於帝，进游道为御史中丞。正是：法加私戚朝纲肃，旌及孤忠士气伸。
　　但未识高王归北又有何事生出，且听下卷再讲。
第四十六卷     玉仪陌路成婚媾　胜明誓愿嫁英雄
　　话说高王姬妾甚多，最爱者飞仙院郑夫人、东府尔朱后，皆已生子，宠荣无比。郑夫人有弟仲礼，年十八，以其姊故，亦加亲信，封为帐前都督，专掌王之弓箭、朝夕在旁。尔朱后弟文畅，亦因姊宠，官为仪同，常在王侧。
　　又任祥子任冑亦年少俊秀，王以功臣子收为丞相司马。三人深相结纳，皆恃王宠，骄纵不法。王入朝，三人留在晋阳，擅夺民财，所为益无状。王归，切责之，由是三人皆怨望，约党十八人，密谋弑王，立文畅为主。暗使人通书西魏，乞其救援。使方出境，被边将盘获，搜出私书，密以报王。王大骇，尚以娥与后故，不忍遽诛，含怒未发。三人亦知使者被获，事将败露，大为忧惧。时值岁暮，任冑谓文畅曰：「事急矣，不行大事，将坐而待诛乎？」
　　文畅曰：「须速杀之。」相订明年正月望夜，王出东教场观打簇戏，三人皆随侍左右，乘间图之。正月朔日，王受贺毕，宴会文武三日。任冑有家客知之，密首其事。王匿其人，隐而不发。及元宵夜，王往东教场。场中灯火万炬，堆设锦帛三架，武士勇卒皆盛加装束，轮刀舞剑，驰骋上下。艺高者赐锦，其次赐帛。盖魏初京中即有此制，晋阳制同列国，故有此会。观者人山人海，举国若狂。时世子亦在晋阳贺节，王以其事嘱之。及升场时，三人尚侍王侧。世子趋前，叱使下，搜其身边，皆有利刃藏於裤中，三人叩头请死。
　　王命囚之。其党十八人一并拿下，皆监候取决。王罢会还宫。时妃与诸姬庆赏元宵，宴尚未罢，王遽反，皆大疑。俄而诸夫人退，王向娄妃语以故。妃大惊，谓王曰：「仲礼、文畅罪实该死，但看其姊面，宜赐一生路。」王曰：「不坐其罪足矣，何得宽宥本犯。」郑娥一闻此信，惊得魂不附体，次日求见王，王避不见；恳之娄妃，妃曰：「大王法在必行，恐不能回也。」娥含泪而退。少顷王至，妃问：「何以不见郑夫人？」王曰：「见其貌，恐移吾情也。」尔朱后闻知此事，欲自见王，知王不见郑夫人亦必避己，忧惶无措，乃命高浟曰：「尔去见父，若不能救尔舅之死，休来见吾。」浟不敢见王，求解於世子。世子领之入见，再拜乞哀。王曰：「尔来何为？归语尔母，吾不能以私废法也。」浟曰：「父王不赦舅罪，儿难见母面。」王曰：「汝且居此可也。」世子亦为求宽，王不许，即日斩之。其党十八人亦伏诛。郑娥痛其弟死，惊悸成疾，王视之，执王手大恸。王慰之曰：「汝莫忧，我终不令汝父无后也。」乃别求郑氏族子，嗣严祖后。尔朱后召浟归。浟不敢往，王与之同见后。后悲愤之色露於颜面，见浟怒曰：「汝不能救舅氏之命，何面见我？」浟伏地不敢起。王不悦曰：「浟，吾子也，何鼠伏若此？汝且去，我明日命汝为沧州刺史。」后下座，抱浟大哭曰：「王前气死吾母，今杀吾弟，又使儿远我去耶？」王因赦尔朱文，略以慰之。任冑有妹名桃华，年十四，坐其兄罪没入歌姬院。王以其父任祥有功於国，命高洋纳之为侧室。越数日，世子将归朝，王命之曰：「汝见帝有一事须要奏知，近吐谷浑强盛，宜结婚姻以怀之。」澄入邺即以奏帝，帝於是纳吐谷浑之妹为容华夫人，边境得安。
　　且说魏自丧乱以来，诸王贵戚流离颠沛，遗失子女者甚多。高阳王元斌其父、祖皆死河阴之难，及迁都遭乱，有幼妹玉仪，他姬所生，年七岁，随母流落在途。其母为人掳去，与婢轻绡悲哭於路。孙腾带之回府，充为侍女，居其家者十年，追忆旧事，依稀记得。近知其兄元斌袭封王爵，富贵如故，向腾求归。腾不许，玉仪时时流涕。腾有妾贾氏见而怜之，乃於五更时纵之，令同轻绡自归认亲。时天色未明，二女逡巡道旁，莫知所投。恰值世子入朝，灯火引道而来。行至西御街，忽见二女携手相避。令人问之，言要往高阳王府，未识路迳。世子曰：「此必逃奴。」吩咐从人带入府中究问。俄而，朝退归家，坐平乐堂，召二女来见。举目一看，幼者恍似静仪模样，心甚惊异。
　　问其来历，对曰：「我主婢二人从孙太傅家来，要往高阳王府去。」因问：「高阳是尔何人？」对曰：「是妾兄也。」世子曰：「尔既是高阳王妹，曾识静仪否？」曰：「是妾姊也。」因泣诉落难本末，言词淒婉，娇弱可怜。又是静仪之妹，世子不胜欣喜，问：「何名？」曰：「玉仪，婢名轻绡。」
　　世子曰：「尔且住我府中，待我与尔兄说明，教他来认便了。」便引其主婢安歇於月堂。堂在平乐堂东，其庭遍植桂树，养白兔於下，彷彿蟾宫景象，故堂以月名。内有寝室三间，罗帏绣幕、象枕牙牀无不毕具。命侍女先送香汤，令其沐浴。世子潜往窥之，见体白如雪，喜出望外。浴罢，易以锦衣绣裳，妆束一新，容颜无异静仪，而娇柔更甚。是夕遂同衾枕，以为天赐良缘，如获至宝。轻绡亦有厚赐。次日，元公主闻之，谓世子曰：「此孙家逃婢也，路柳墙花，何认为金枝玉叶？」世子大愠，思欲贵之以塞其口，乃邀高阳王至府，令玉仪出见，细诉情由，拜认兄妹。遂请於帝，封为瑯琊公主，与正室不分尊卑，各居一院。崔季舒常为世子求丽人，未得。世子谓之曰：「卿一向为吾选色，不若吾自得佳丽也。」季舒请见，誉不绝口。其姪崔暹谓宫臣曰：「叔父诌佞大将军若此，可斩也。」盖暹素以刚正自居，世子借其威福弹劾大臣，颇降气待之。及纳玉仪，礼同正嫡，恐其入谏，数日内不复以欢颜相接。一日暹入见，坠一刺於前。问：「是何物？」对曰：「欲通刺於新娶公主。」世子大喜，把暹臂，入见玉仪，再拜而出。季舒闻之，曰：「暹常为我佞，今其为佞乃甚於我。」人以为笑。今且按下不表。
　　话说贺拔胜以欢有逐君之罪，不肯为之下。及归长安，视泰行事不让於欢，心郁郁不乐。又邙山之役追欢几死，诸子在晋阳者皆被欢杀，悲愤成疾，於西魏大统十年五月卒，年四十三岁。帝甚伤悼，諡曰真献公。泰语人曰：「诸将临阵对敌，神色皆动，唯贺拔公临阵如平常，真大勇也。今遽夭卒，失吾一良将矣。」为之惋惜者数日。
　　时蠕蠕与东魏通好，数侵边境，泰甚忧之。宇文深曰：「蠕蠕贪，可以利动。闻其王有三女，长入我朝为后，次已有配，第三女曰胜明公主，年十八，才貌无双，最为国王所爱，尚未适入。今厚赂金帛，以明公长子求之，如得其允，则一心附我，贤於百万师远矣。」泰乃令侍中杨荐使蠕蠕国，送金帛无算。蠕蠕贪其币重，厚加款待。荐因盛称宇文长子之贤，求婚公主。
　　国王大喜，欲允其请。适东魏亦有使至，国王拒不见。使者访得其故，乃是西魏请婚，国王已有允意，故欲拒绝东使。使者归报高王，王谓诸将曰：「蠕蠕反覆若此，何以永结其心？」陈元康曰：「泰以求婚悦之，不若亦以世子请婚其女，足夺其计。」王从之，乃遣行台郎中杜弼使蠕蠕，请以世子结秦晋之好，亦厚赂其左右。左右劝王许之，王意未决。入宫，秘问公主曰：「今两国遣使求婚，女欲何适？」公主曰：「儿非天下英雄不嫁。宇文长子固不足道，即高王世子名不及其父，亦非儿匹。当世英雄唯高王一人而已。」国王会其意，乃谓弼曰：「吾女当嫁天下英雄，高世子不足以当之，若王自娶则可。」弼请复命，然后来聘。国王遂令弼进见公主。宫中玉阶宝殿、锦幔银屏，一女子据牀而坐，头戴飞凤金冠，身披紫霞绣服，面若满月，眼若流星。两旁宫女百余，皆佩剑侍立。弼再拜而出，乃辞归，致蠕蠕之命於王。
　　王不欲就，集群臣商议。群臣皆劝王结婚，谓可以得其兵力，图黑獭不难。
　　倘使与西连结，二寇交侵，恐力不暇拒。王曰：「娄内主乃吾贫贱结发，今若另娶，置内主於何地？」娄昭曰：「内主素怀大计，若为国事而屈，当不以为嫌也。王如不安，何不召内主决之？」王乃请娄妃赴德阳堂，共议其事。
　　妃曰：「妾虽深处宫中，亦知蠕蠕地大兵强，为中国患，与东则东胜，与西则西胜，其情之向背，实系国之安危。今欲以女嫁王，永结邻好，诚国之幸也。奈何以妾故而欲拒之？且妾求一国之安，敢惜一己之屈耶？愿王勿疑，妾请退处别室，让正宫与居可也。」群臣皆顿首称贺。
　　王大悦，乃命杜弼为正使，慕容俨为副使，奉礼往聘。蠕蠕受聘后，即择日起程，遣其弟三王秃突佳，以兵三千护送公主至晋阳，嘱曰：「不见外甥，汝勿归也。」以珍珠十斛、良马百匹、骆驼二千头、车八百乘、舞女五十名为赠嫁之礼。公主临行请於父曰：「儿此去回国无期，欲留一物为信。
　　儿有神箭二枝，宝藏在宫，期以婚嫁之日留一以奉父母。乞借殿前老柏以留此箭。」国王许之。侍婢呈上二箭，公主左手把弓，右手执箭，弓弦响处，正中柏树上。左右无不喝采。公主跪告曰：「父王见箭如见儿面。」蠕蠕主曰：「儿去勿忧，吾自后一心助高郎也。」公主再拜而别。东魏武定三年八月，高王亲迎蠕蠕公主於下馆城。番军一到，遣使报之，三王谓公主曰：「前即下馆城，乃南朝交界之地。高王自来亲迎，仪仗将到，公主宜换南朝服饰与之相见。」公主曰：「我别父母未久，服不忍改。俟至晋阳，改换未迟也。」
　　高王盛服以往，秃突佳接见，同入内帐与公主相见。公主拜，高王答拜。礼毕同坐。公主斟酒为敬，高王亦送筵宴来，摆下同饮。公主自饮其国中酒。
　　宴罢，王出。先是王临行谓尔朱后曰：「我为国家大计，往娶蠕蠕女。闻此女颇勇略，娄妃不便相见，欲烦卿去一接，使知我宫中非无人才也。」后受命。行至木井城，知王已见过，离番营不远，便即身坐飞骑，腰悬弓箭，带领女兵百人，戎装来迎。直至番营与公主相见，致礼而还。於是两营相继进发。一日，胜明公主坐在马上，见一群飞雁，弯弓射之，雁随箭落，军士欢呼振地。尔朱后闻之，知公主射雁，笑曰：「番女亦有此技乎？」正行之间，亦见一雁飞来，随手取箭射之，一发而中，军士亦齐声喝采。高王闻之，喜曰：「吾有此二妇已足克敌矣。」娄妃知蠕蠕女将至，退居凤仪堂，乃宫中深避处，语诸夫人曰：「数月之中不与卿等相见，卿等善事新主可也。」桐花心不服，曰：「吾侍娘娘，不侍他人，愿一同退处。」妃许之。高王至晋阳，便迎公主入宫，同拜花烛。深感娄妃之贤，潜往长跪谢之。妃曰：「妾为社稷屈，非为番女屈，王勿复尔也。」妃有诗曰：
　　结好强邻壮帝基，此身退位亦权宜。
　　英雄莫道无情甚，赐死秦州更阿谁。
　　高王既娶蠕蠕女后，常宿其宫，诸夫人处概不一过。一日，高洋回北省亲，见蠕蠕女俨居正宫，其母反居别院，心甚怏怏，请於父曰：「母已退处，儿愿奉母入京，稍尽膝下之欢。」王曰：「尔母退避，事出权宜。我自有计，当不使终屈人下。此时未可行也。」但未识其计若何，且听下文分解。
第四十七卷     攻玉壁高王疾作　据河南侯景叛生
　　话说蠕蠕公主貌虽美丽，性甚严急，在宫总行蠕蠕礼数。王欲得其欢心，於诸夫人尽皆疏远，待之独厚。然以旧宠相违，颇怀不乐。又三王秃突佳朝夕入宫请见，意甚厌之。一日，与公主同游南宫，设宴锦香亭上，小饮盘桓，谓公主曰：「此间宫院若何？」对曰：「山色如画，亭台幽雅，风景绝佳，真小洞天也。」王曰：「果如卿言。我宫中不及此地，吾与卿移居於此可乎？」
　　公主曰：「大王爱此，妾亦爱也。」遂召秃突佳谓曰：「北府宫廷深远，人数众多。公主居内，不能与王叔常亲。今欲居此，王叔出入亦便。且王叔独居无耦，就於左院中娶一美妇作伴何如？」三王喜曰：「公主居此最好，但恐大王车马往来不便耳。」王见二人皆允，是夜遂留宿南宫。次日，将宫中所有尽行迁来。过了几日，自至凤仪堂迎娄妃还宫。诸夫人处亦时时过去，心中遂绝牵挂。时交初夏，王在飞仙院与郑夫人宴饮，夜深方寝，偶犯风露，次日疾作。忙召太医调治，娄妃亲奉汤药，如是者半月。公主怪王不至，疑其见弃，或以病告，仍疑不信，大怀怨望。王闻其怒，不得已以步舆遮幔，扶病而来。公主迎入，见王真病，疑怨始解，病亦渐愈。今且按下不表。
　　且说宇文泰见东魏与蠕蠕通好，日夜虑其来寇。以玉壁地连东界，为关西障蔽，因厚集兵力，命王思政守之。继欲迁思政为荆州刺史，苦於无人替代，乃召思政问曰：「公往荆州，谁可代玉壁者？」思政曰：「诸臣中唯晋州刺史韦孝宽，智勇兼备，忠义自矢。使守其地，必为国家汤城之固。当今人才无逾此者。」泰曰：「吾亦久知其贤，今公保举，定属不谬。」乃使思政往荆州，孝宽镇玉壁。孝宽之任，简练材勇，广积刍粮，悉遵思政之旧。
　　高王闻之，谓诸将曰：「前日不得志於玉壁者，以思政善守耳。今易他人镇之，吾取之如拉朽矣。」段韶曰：「王欲西征，不如直捣关中，攻其不备，无徒顿兵坚城之下。」王曰：「不然。泰以玉壁为重镇，吾往攻之，西师必出，从而击之，蔑不胜矣。」诸将皆曰：「善。」乃召高洋归镇并州。大发各郡人马，亲率诸将，往关西进发。
　　武定四年九月，兵至玉壁城。旌旗蔽野，金鼓震天，城中皆惧。孝宽安闭自若，或请济师於朝，孝宽曰：「朝廷委我守此，以我能禦敌也。今有城可守，有兵可战。敌至，当用计破之，奚事纷纷求救，以贻朝廷之忧？诸君但遵吾令，以静制之，不久贼自退矣，何畏之有？」乃下令坚守，不出一兵。
　　高王停军城外，屡来挑战，城中寂然不应。乃四面攻击，昼夜不绝。孝宽亲到城上，随机拒敌。城中无水，汲於汾。高王令绝其水道，城中掘井以汲。
　　又於城南筑土山，高出城上，令军士乘之而入。孝宽连夜筑楼，高出土山以御之。王使人谓之曰：「尔虽筑楼至天，我当掘地取汝。」乃凿穿地道，用孤虚法以攻之。孤虚者取日辰相剋，黄帝战法，避孤击虚，故王用之。引兵攻西北，而掘地道於东南。孝宽曰：「西北地形天险，非人力所能攻，彼不过虚张声势耳，当谨备东南。」乃掘长堑邀绝地道，选能战之士屯於堑上。
　　外军穿地至堑，即擒杀之。又於堑下塞柴贮火，用皮排吹之，在地内者皆焦头烂额，东军死者千余人。高王大怒，造冲车攻城。车之所及，声如霹雳，城墙砖石碎落如雨，无不摧毁，守军皆恐。孝宽缝布为幔，随其所向张之，布既悬空，车不能坏。东军又作长竿，缚松麻於上，灌油加火烧布焚楼。孝宽作长钩，利其刃，火竿将至，以钩遥割之，松麻尽落。东军又於城之四面穿地二十道，中施梁柱，纵火烧之，柱折城崩。孝宽随崩处竖木栅捍之，敌不得入。城外尽攻击之术，而城中守禦有余。孝宽又夺据土山，东军不能制。
　　王乃使仓曹参军祖珽说之曰：「君独守孤城，西方无救，恐不能全，杀身无益，何不降也？」孝宽报曰：「我城池严固，兵食有余，攻者自劳，守者自逸，岂有旬日之间已须救援？特忧尔众有不返之危。孝宽关西男子，必不为降将军也。」珽复谓城中人曰：「韦城主受彼荣禄，或可复尔，以外军民何事相随入汤火中？」又射募格於城中云：「能斩城主降者，拜太尉，封开国公，赏帛万匹。」人拾之以献孝宽。孝宽手题书背，也射城外云：「能斩高欢者，准此。」东魏苦攻五十余日，士卒死者七万余人，共为人塚。高王智力俱困，且惭且愤，因而疾发。又夜有大星坠於营中，枥马皆鸣，士卒惊恐。
　　王知势难复留，十一月庚子，解围去。宇文泰初闻玉壁被围，诸将咸请出师，泰曰：「有孝宽在，必能御之，无烦往救也，且欢严兵而来，以攻玉壁，谓吾师必出，欲逞其豕突，侥倖一胜耳。此意孝宽能料之，故被兵以来，绝不遣一介行人求救於朝，正欲守孤城以挫其锋也。」於是不发一兵。及东魏兵退，孝宽报捷，泰喜曰：「王思政可谓知人矣。」乃加孝宽为骠骑大将军、开府仪同三司。其余守城将士晋级有差。
　　方高王舆病班师，军中讹言孝宽以劲弩射杀高王。孝宽令众唱曰：「高欢竖子，亲犯玉壁。劲弩一发，凶身自殒。」於是遍传人口。高王卧病，不与诸将相见。军士又闻讹言，皆怀惊惧。王知之，便命停军一日，扶病起坐外帐，召大小将士进见，将士皆喜。又集诸贵臣於内帐，开乐设饮。酒酣，使斛律金唱敕勒歌，其歌曰：
　　敕勒川，阴山下，天似穹庐罩四野。
　　天苍苍，野茫茫，风吹草低见牛羊。
　　王自和之，欷歔流涕，左右皆为挥泪。又谓金等曰：「今吾病甚，欲召子惠来此代总军事，而邺中又乏人主持。吾尝与孝先论兵，此子殊有才略，朝中事吾委孝先主之何如？」金曰：「知臣莫若君，韶之才足当此任，愿王勿疑。」王乃令韶飞往晋阳，同高洋入邺，而换取高澄至军。澄闻召，以朝事悉托孝先，辞帝起行。方出府门，一异鸟飞来，小鸟从之者无数，向澄哀鸣。澄射之，鸟坠马前，视其状特异，众莫能识。皆曰：「此妖鸟也。」恶而弃之。不一日，遇见大军，世子进营，拜王於帐下。王曰：「汝来乎？」
　　澄应曰：「唯。」又曰：「汝来天子知乎？」曰：「天子但知儿归晋阳，不知父王有病也。」王令权主军事，星夜回去。至晋阳，舆疾入府。娄妃及诸夫人见王病重，无不忧心。妃劝王息心静养，诸事皆委世子处分，王从之。
　　且说司徒侯景右足偏短，弓马非所长，而胸多谋算，智略过人。东魏诸将若高敖曹、彭乐等皆勇冠一时，景常轻之曰：「此属皆如豕犬，亦何能为？」
　　又常言於王曰：「愿假精兵三万横行天下，要须济江缚取萧衍老公，以为太平寺主。」王壮之，以其才略出众，使将兵十万，专制河南，倚任若己之半体。景又常轻高澄，谓司马子如曰：「高王在，吾不敢有异。一日无高王，吾不能与鲜卑小儿共事也。」子如掩其口曰：「毋妄言。」澄微闻之，殊以为恨。及高王疾笃，乃诈为王书召之。先是景与王约曰：「今握兵在远，人易为诈，所赐书背请加微点，以别情伪。」王许之。澄不知也。景得书，翻视背无点，疑有变，遂不肯行。又闻王有疾，乃拥兵自固，以观天下之势。
　　澄亦无如之何。一日，侍疾王侧，王熟视之，谓曰：「我病汝固当忧，但汝面更有余忧何也？」澄未及对，王曰：「岂非忧侯景反耶？」澄曰：「然。」
　　王曰：「侯景为我布衣交，屡立大功，引处台令，专制河南十四年矣。尝有飞扬拔扈之志，顾我能蓄养，非汝所能驾御也。今四方未定，我死之后，勿遽发哀，徐俟人心稍安，成丧未晚。厍狄乾鲜卑老公，斛律金敕勒老公，秉性遒直，终不负汝。可朱浑道元、刘丰生远来投我，必无异心。潘相乐本学道人，性和厚，汝兄弟当得其力。韩轨少戆，宜宽假之。彭乐心腹难得，宜防护之。堪敌侯景者唯慕容绍宗，我故不贵之，以遗汝。他日景有变，可委绍宗讨之，必能平贼。」又曰：「段孝先忠亮仁厚，智勇兼全，亲戚之中，惟有此子，军旅大事可共筹之。我恐临危之时不能细嘱，故先以语汝。」世子涕泣受命。继又歎曰：「邙山之战，吾不用陈元康之言，留患遗汝，死不瞑目，悔何及哉！」次日，蠕蠕公主来北府探病。娄妃恐王心不安，出外接见平叙姊妹之礼，携手而入。时尔朱后、郑夫人皆在王所，一一相见。公主见王病重，不觉泣下沾襟。王谢之曰：「缘尽於此，我死，汝归本国可也。」
　　公主曰：「身既归王，王虽死，我终守此，不忍言归也。」王对之流涕而已。
　　武定五年正月朔，百官入贺，王力疾御前殿，大会文武。忽日色惨淡无光，问：「何故？」左右报曰：「日蚀。」王临轩仰望，日蚀如钩，欲下阶拜不能矣，歎息回宫，病势日重。至初五日丙午，集娄妃、诸夫人、世子、兄弟等於牀前，以后事相嘱。修遗表自陈不能灭贼，上负国恩为罪。又嘱娄妃曰：「诸夫人有子女者，异日各归子女就养；无子女者，随汝在宫终身。汝皆善视之，无负我托。」言毕遂卒，时年五十有二。合宫眷属无不伤心恸哭，唯岳夫人不哭，悄步回宫。世子遵遗命，秘不发丧，戒宫人勿泄。至夜，忽报岳夫人缢死宫中。妃及诸夫人共往视之，已珠沉玉碎，莫不伤感。遂以礼殓之。后人有诗弔之云：
　　大星忽殒晋阳尘，粉黛三千滴泪新。
　　碧海青天谁作伴？相从只有岳夫人。
　　且说侯景料得欢病不起，又与高澄有隙，内不自安，遣人通款於泰，以河南地叛归西魏。颍川刺史司马世云与景素相结，闻景叛，遂以城附。又豫州刺史高元成、广州刺史暴显、襄州刺史李密，景皆诱而执之，尽并其地。
　　继又遣军士二百，潜入西兖州，欲袭其城。刺史邢子才觉之，掩杀殆尽，遂散檄於东方诸州，使各为备。以景反状闻於朝，澄得报大惧，集群臣问计。
　　诸将皆言侯景之叛祸由崔暹，请杀之以谢景，则景不反矣。澄欲从之，陈元康谏曰：「今四海未清，纪纲粗定。若以数将在外，苟悦其心，枉杀无辜，亏废刑典，岂直上负天地，何以下安黎庶？臣以为暹即有罪，不可因事杀之。晁错前事可以为鉴也。」澄以为然，乃遣司徒韩轨督率大兵以讨景，诸将皆受其节制。澄自景反，颇怀忧惧，留洋守邺，而召段韶归北，谓之曰：「侯景外叛，我恐诸路有变，当出巡抚之，然后入朝。留守事一以相委。」韶再拜。又令陈元康代作高王教令数十余条，遍布内外。临行，执韶手泣曰：「我亲戚中唯子可受腹心之寄。今以母弟相托，幸鉴此心，慎勿误我。」言讫，哽咽良久。韶亦洒泪曰：「托殿下洪福，保无他也。」正是：大厦内倾忧未已，强藩外叛祸方兴。
　　未识世子入朝之后能使内宁外安否，且俟下文细说。
第四十八卷     用绍宗韩山大捷　克侯景涡水不流
　　话说侯景通款西魏，未见西魏发兵，闻东魏兵至，虑众寡不敌；又遣行台郎中丁和来纳款於梁，请举函谷以东、瑕丘以西、豫广等处十三州以附。
　　梁主纳之，以景为大将军，封河南王，都督河南南北诸军事、大行台，承制，如邓禹故事。遣司州刺史羊鸦仁、兖州刺史桓和等将兵三万，前往悬瓠，运粮应接。及韩轨引大军来讨，军锋甚锐，景避之，退守城中。梁之援师不能即来，轨遂围之。景惧，复割东荆、北兖州、鲁阳、长社四城，赂西魏以求救。泰将援之，仆射於谨曰：「景少习兵，奸诈难测，不如厚其爵位，以观其变，未可遣兵也。」左丞王悦亦言於泰曰：「景之於欢，始敦乡党之情，终定君臣之契。任居上将，位重台司。今欢初死，景遽外叛，盖所图甚大，终不为人下也。且彼既背德於高氏，宁肯尽节於我朝？今益之以势，援之以兵，窃恐朝廷贻笑将来也。」唯王思政上言：「吾朝图河南久矣，若不因机进取，后悔何及？愿以荆州步骑一万，从鲁阳向阳翟，名为救之，可以得志。」
　　泰从之。乃加景大将军兼尚书令，命太尉李弼、仪同赵贵将兵一万，前往颍川。景恐纳地西魏梁主责之，又使人奉启於梁，其略云：王旅未接，死亡交急，遂求援关中，自救目前。臣既不安於高氏，岂能见容於宇文？但螫手解腕，事不得已，本图为国，愿不赐咎。臣获其力，不容即弃。今以四州之地，为弭敌之资，已令宇文遣人入守。自豫州以东，齐海以西，见有之地尽归圣朝。悬瓠、项城、徐州、南兖事须迎纳，愿陛下速敕境上，各置重兵，与臣影响，不使差误。昧死以闻。
　　梁主见奏，下诏慰纳之。
　　且说韩轨围颍川，昼夜攻击不能下，闻西魏援兵将至，谓众将曰：「西师之来，必皆坚利，我人马疲劳，未可与战，不如班师回朝，再图后举。」
　　遂解围去。轨至邺，正值晋阳发高王之丧，佈告内外。静帝集文武於东堂，举哀三日，锡以殊礼，諡曰献武王。诏加高澄为大丞相、都督中外诸军事、大将军，袭封渤海王，守丧晋阳。封娄妃为渤海王大妃。命高洋暂摄军国之政。以新丧元辅，停兵不发。其时侯景见东军已退，赵贵、李弼兵至，紮营城外，又起反魏之心。设宴城中，欲邀弼与贵赴饮而执之，以夺其军。二将心疑不往，贵亦欲诱景入营而杀之。弼曰：「河南尚未易取，杀景反为东魏去一祸也。况梁兵已在汝州，留此则必与战，徒伤士卒，於大计无益，不如去之。」遂还长安。景复乞兵於泰，泰使都督韦法保、贺兰愿德将兵助之，且召景入朝。景是时虽欲叛西而计未成，因厚抚法保等，冀为己用。往来诸军间，侍从绝少，军中名将皆身自造诣，示无猜间。长史裴宽谓法保曰：「侯景狡诈，必不肯应召入关，欲托款於公，恐未可深信。若伏兵斩之，此亦一时之功也。如其不尔，即应深为之防，不可信其诳诱，自贻后悔。」法保深然之，但不敢图景，自为备而已。王思政亦觉其诈，密召法保、愿德等还，分佈诸军据景七州十二镇。景於是决意归梁，以书遗泰曰：「吾耻与高澄雁行，安肯与大弟比肩？」泰大怒，乃以所授景之官爵回授王思政。秋七月庚申，梁将羊鸦仁入悬瓠，景复请兵，梁以贞阳侯萧渊明为都督，进兵围东魏彭城。俟得彭城，进与侯景犄角。癸卯，渊明军於韩山，去彭城十八里，断泗流，立堰以灌之。彭城守将王则婴城固守。澄闻梁围彭城，欲遣高岳、潘乐救之。陈元康曰：「乐缓於几变，不如慕容绍宗善用兵，且先王之命也。公但推赤心於斯人，彼必尽忠效命，贼何足忧？」时绍宗在外，澄欲召之，恐其惊叛。元康曰：「绍宗知臣特蒙顾爱，新使人来饷金。臣欲安其意，受之而厚答其书，保无异也。」澄乃以绍宗为东南道大行台，先解彭城之围，然后讨景。高岳、潘乐副之。
　　先是景闻韩轨来，曰：「噉猪肠儿何能为？」闻高岳来，曰：「兵精，人岂我敌哉？」及闻绍宗来，叩鞍有惧色，曰：「谁教鲜卑儿解遣绍宗来？若然，高王定未死耶？」冬十一月乙酉，绍宗率众十万据橐驼岘，梁侍中羊侃劝渊明曰：「魏兵远来，须乘其未定击之。」渊明不从。旦日，又劝出战，又不从。盖渊明本非将才，性又懦怯，特以梁主介弟任为上将，进战非其志也。侃见言不用，自领所部出屯堰上。绍宗至城下，引步骑万人进攻梁将郭凤营，矢下如雨。渊明方醉卧不能起，众皆袖手。偏将胡贵孙谓赵伯超曰：「吾曹此来，本欲何为？今乃遇敌而不战乎？」伯超不能对。贵孙怒，独率麾下与东魏战，斩首二百级。伯超拥众数千，谓其下曰：「虏盛如此，与战必败，不如全军自固。」遂不发一矢。先是景戒梁人曰：「逐北勿过二里。」
　　绍宗将战，以南兵轻悍，恐其众不能支，一一引将卒谓之曰：「我当佯退让吴儿使前，尔击其背。」其时东魏兵实已败走。梁人不用景言，乘胜深入。
　　东魏以绍宗佯退之言为信，争掩击之，梁兵大败。贞阳侯及胡贵孙、赵伯超等皆为东魏所掳，失亡士卒数万。郭凤退保潼州，绍宗进攻之，凤弃城走。
　　捷闻，举朝相贺。澄乃使军司杜弼作檄移梁朝曰：皇家垂统，光配彼天，惟彼吴越，独阻声教。元首怀止戈之心，上宰薄兵车之命。遂解絷南冠，喻以好睦。虽嘉谋长策，爰自我始。罢战息民，彼获其利。侯景竖子，自生猜贰。远托关、陇，依凭奸伪。逆主定君臣之分，伪相结兄弟之亲。岂曰无恩，终难成养。俄而易虑，亲寻干戈。衅暴恶盈，侧首无托。以金陵逋逃之薮，江南流寓之地，进图容身，诡言浮说，抑可知矣。而伪朝大小，幸灾忘义。主荒於上，臣蔽於下。连结奸徒，断绝邻好。徵兵拓境，纵盗侵邦。盖物无定方，事无定势。或乘利而受害，或因得而更失。是以吴侵齐境，遂来勾践之师；赵纳韩城，终有长平之役。矧乃鞭挞疲民，侵轶徐部。筑垒拥川，舍舟徼利。是以援枹秉麾之将，拔拒投石之士，含怒作色，如赴私仇。彼连营拥众，依山傍水，举螳螂之斧，被蛣蜣之甲，当穷辙以待轮，坐积薪而候燎。及锋刃暂交，埃尘相接，已亡戟弃戈，土崩瓦解。掬指舟中，衿甲鼓下，同宗异姓，缧绁相望。曲直既殊，强弱不等。获一人而失一国，见黄雀而忘深穽，诚智者所不为，仁人所不向也。矧侯景以鄙俚之夫，遭风云之会，位班三事，邑启万家。
　　揣身量分，久当知足。而周章向背，离披不已。夫岂徒然，意亦可见。彼乃授以利器，诲以嫚藏。使之势得容奸，时堪乘便。今见南风不竞，天亡有征。老贼奸谋，将复作矣。然摧坚强者难为功，摧枯朽者易为力。计其人虽非孙吴猛将、燕赵精兵，犹是久涉行阵，曾习军旅，岂同剽轻之众，不比危脆之师。拒此则作气不足，攻彼则为势有余。终恐尾大於身，踵粗於股，倔将不掉，狼戾难驯。呼之则反速而祸小，不征则叛迟而祸大。会应遥望廷尉，不肯为臣，自据淮南，亦欲为帝。但恐楚国亡猿，祸延林木，城门失火，殃及池鱼。横使江淮士子、荆扬人物，死亡矢石之下，夭折雾露之中。彼梁主操行无闻，轻险有素。射雀论功，荡舟称力。年既老矣，耄又及之。政散民流，礼崩乐坏。加以用舍乖方，废立失所，矫情动俗，饰智惊愚。毒螫满怀，妄敦戒业。躁竞盈朒，谬治清净。灾异降於上，怨 兴於下。人人厌苦，家家思乱。履霜有渐，坚冰且至。传险躁之风俗，任轻薄之子孙。朋党路开，兵权在外。必将祸生骨肉，衅起腹心。强弩冲城，长戈指阙。徒探雀鷇，无救府藏之虚；空请熊蹯，讵延晷刻之命。外崩中溃，今实其时。鹬蚌相持，我乘其敝。方使骏骑追风，精甲耀日，四七并列，百万为群。以转石之形，为破竹之势。当使锺山渡江，青盖入洛。荆棘生於建业之宫，麇鹿游於姑苏之馆。但恐革车之所轥轹，剑骑之所蹂践。杞梓十焉倾折，竹箭以此摧残。若吴之王孙，蜀之公子，归款军门，委命下吏，当即客卿之秩，特加骠骑之号。凡百君子，勉求多福。
　　当时梁朝士大夫见此檄者，莫不竦然，以纳景为非，而梁主不悟。其后侯景扰乱江南，梁室祸败，皆如弼言。
　　先是侯景围谯城不下，退攻城父，拔之乃遣其党王伟诣建康，说梁主曰：「高澄幽废其主於金墉，杀诸元宗室六十余人。河北物情，俱念其主。邺中文武，无不离心。约臣进讨，请立元氏一人，以从人望。如此则陛下有继绝之名，臣景有立功之效。河之南北，为圣朝之邾、莒；国之士女，为大梁之臣妾。」梁主许之。时有太子舍人元贞，本魏宗室，仕於南朝。遂封之为咸阳王，资以兵力，使还北为帝，许以渡江后即位。一应仪卫，以乘舆之副给之。会韩山失律、渊明被掳乃止。萧渊明至邺，东魏帝升阊閤门受俘，让而释之，送至晋阳。澄见之，谓曰：「纳一人之叛，而失两国之欢，尔主何取焉？倘能复修旧好，当令汝还江南也。」渊明拜谢，澄厚待之。
　　且说绍宗既败梁师，移兵击景。当是时，景退保涡阳，辎重数千辆，马数千匹，士卒四万人，兵力尚强。绍宗乘胜势，鸣鼓长驱而前。士卒十万，旗甲鲜明，干戈森立，直逼贼营。景使人谓之曰：「公来送客耶，欲与我定雌雄耶？」绍宗曰：「欲与尔一决胜负。」遂顺风佈阵。景以风逆，闭垒不战。绍宗戒军士曰：「侯景诡计多端，好乘人背，当谨备之。」俄而风止，景命军士披短甲，执短刀，入东魏阵，但低视斲人胫马足。东魏军不能支，遂大败。绍宗坠马，刘丰生被伤，俱奔谯城。裨将斛律光、张恃显共尤绍宗怯敌。绍宗曰：「吾战多矣，未有如景之难克者也。君辈试犯之。」二人披甲将出，绍宗戒之曰：「即与争锋，勿渡涡水。」二人往，停军对岸，光轻骑射之。景临涡水，谓光曰：「尔求勋而来，我惧死而去。我汝之父友，何为射我？汝岂不解不渡水南，慕容绍宗教汝耶？」光无以应。景使其徒田迁射光马，洞胸。光易马，隐於树间，迁又中树根，入於军。恃显违绍宗之言，恃勇深入，被景擒去。既而以无名下将，纵之使归。光走入谯城，绍宗曰：「今定何如而尤我也？」段韶闻绍宗败，引兵来助战，夹涡水而军，见敌营四旁荒草甚深，潜於上风纵火烧之。景率骑入水，出而却走，草尽湿，火不复然。人皆服景之急智。景与绍宗相持数月，其将司马世云来降，言景军食尽，将欲南走。绍宗乃以铁骑五千，分左右翼夹击景军。景临阵，诳其众曰：「汝辈家属皆为高澄所杀。」众信之，无不愤怒。绍宗遥呼曰：「汝辈家属并完，若归，官勋如旧。」披发向北为誓。景士卒皆北人，本不乐南渡，闻绍宗言，麾下暴显等各率所部降於绍宗。其众一时大溃，争赴涡水，涡水为之不流。景与数骑腹心走峡石，欲济淮。绍宗追之。正是：胜来威力依山虎，败去仓皇漏网鱼。
　　但未识绍宗能擒景否，且俟后卷再述。
　
第四十九卷     烹荀济群臣惕息　杖兰京逆党行凶
　　话说侯景大败之后，与心腹数骑自峡石济淮，重收散卒，得步骑八百人。
  </div>
  <div class="pagination">
   <a href="南北史演义_page17.html">
    上一页
   </a>
   <span>
    ...
   </span>
   <a href="南北史演义_page13.html">
    13
   </a>
   <a href="南北史演义_page14.html">
    14
   </a>
   <a href="南北史演义_page15.html">
    15
   </a>
   <a href="南北史演义_page16.html">
    16
   </a>
   <a href="南北史演义_page17.html">
    17
   </a>
   <span class="current-page">
    18
   </span>
   <a href="南北史演义_page19.html">
    19
   </a>
   <a href="南北史演义_page20.html">
    20
   </a>
   <a href="南北史演义_page21.html">
    21
   </a>
   <a href="南北史演义_page22.html">
    22
   </a>
   <a href="南北史演义_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
