<!DOCTYPE html>
<html>
<head>
    <meta charset="UTF-8">
    <title>东周列国志 - 第 70 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 70 页/共 146 页</h1>
    <div class="content">　　话分两头。
　　却说鲁文公名兴，乃僖公嫡夫人声姜之子，于周襄王二十六年嗣位。文公娶齐昭公女姜氏为夫人，生二子，曰恶，曰视；其嬖妾秦女敬嬴，亦生二子，曰倭，曰叔肹.四子中惟倭年长，而恶乃嫡夫人所生。故文公立恶为世子。
　　时鲁国任用“三桓”为政。孟孙氏曰公孙敖，生子曰谷，曰难；叔孙氏曰公孙兹，生子曰叔仲彭生，曰叔孙得臣。文公以彭生为世子太傅；季孙氏曰季无佚，乃季友之子，无佚生行父，即季文子也。鲁庄公有庶子曰公子遂，亦曰仲遂，住居东门，亦曰东门遂。自僖公之世，已与“三桓”一同用事，论起辈数，公孙敖与仲遂为再从兄弟，季孙行父又是下一辈了。因公孙敖得罪于仲遂，客死于外，故孟孙氏失权，反是仲孙氏、叔孙氏、季孙氏三家为政。
　　且说公孙敖如何得罪，敖娶莒女戴己为内子，即谷之母。其娣声己，即难之母也。戴己病卒。敖性淫，复往聘己氏之女，莒人辞曰：“声己尚在，当为继室。"敖曰：”吾弟仲遂未娶，即与遂纳聘可也！“莒人许之。
　　鲁文公七年，公孙敖奉君命如莒修聘，因顺便为仲遂逆女。及鄢陵，敖登城而望，见己氏色甚美，是夜竟就己氏同宿，自娶归家。仲遂见夺其妻，大怒，诉于文公，请以兵攻之。叔仲彭生谏曰：“不可，臣闻之：”兵在内为乱，在外为寇‘。幸而无寇，可启乱乎？“文公乃召公孙敖，使退还己氏于莒，以释仲遂之憾。
　　敖与遂兄弟讲和如故。敖一心思念己氏，至次年，奉命如周奔襄王之丧，不至京师，竟携吊币，私往莒国，与己氏夫妇相聚。鲁文公亦不追究，立其子谷主孟氏之祀。其后敖忽思故国，使人言于谷，谷转请于其叔仲遂，遂曰：“汝父若欲归，必依我三件事乃可：无入朝，无与国政，无携带己氏。"谷使人回复公孙敖，敖急于求归，欣然许之。
　　敖归鲁三年，果然闭户不出。忽一日，尽取家中宝货金帛，复往莒国，孟孙谷想念其父，逾年病死。其子仲孙蔑尚幼，乃立孟孙难为卿。
　　未几，己氏卒，公孙敖复思归鲁，悉以家财纳于文公，并及仲遂，使其子难为父请命。文公许之，遂复归，至齐，病不能行，死于堂阜。孟孙难固请归其丧于鲁，难乃罪人之后，又权主宗祀，以待仲蔑之长，所以不甚与事。季孙行父让仲遂与彭生得臣是叔父行，每事不敢自专。而彭生仁厚，居师傅之任，得臣屡掌兵权，所以仲遂、得臣二人，尤当权用事。
　　敬嬴恃文公之宠，恨其子不得为嗣，乃以重赂交结仲遂，因以其子倭托之，曰：“异日倭得为君，鲁国当与子共之！”仲遂感其相托之意，有心要推戴公子倭，念“叔仲彭生，乃是世子恶之傅，必不肯同谋，而叔孙得臣，性贪贿赂，可以利动。”时时以敬嬴所赐分赠之，曰：“此嬴氏夫人命我赠子者。"又使公子阙时时诣得臣之门，谦恭请教，故得臣亦心向之。
　　周匡王四年，鲁文公十有八年也。是年春，文公薨，世子恶主丧即位，各国皆遣使吊问，时齐惠公元新即大位，欲反商人之暴政，特地遣人至鲁，会文公之葬，仲遂谓叔孙得臣曰：“齐、鲁世好也，桓、僖二公，欢若兄弟，孝公结怨，延及商人，遂为仇敌。今公子元新立，我国未曾致贺，而彼先遣人会葬，此修好之美意，不可不往谢之，乘此机会，结齐为援，以立公子倭，此一策也！”叔孙得臣曰：“子去，我当同行。"毕竟二人如齐，商量出甚事来？且看下回分解。
　　
　　
　　
　　
　　
　　第五十回　东门遂援立子倭　赵宣子桃园强谏
　　
　　
　　
　　话说仲孙遂同叔孙得臣二人如齐拜贺新君，且谢会葬之情。行礼已毕，齐惠公赐宴，因问及鲁国新君：“何以名恶？世间嘉名颇多，何偏用此不美之字。”仲遂对曰：“先寡君初生此子，使太史占之，言：”当恶死，不得享国。‘故先寡君名之曰恶，欲以厌之，然此子非先寡君所爱也，所爱者长子名倭，为人贤孝，能敬礼大臣，国人皆思奉之为君，但压于嫡耳。"惠公曰：“古来亦有’立子以长‘之义，况所爱乎？”叔孙得臣曰：“鲁国故事，立子以嫡，无嫡方立长。先寡君狃于常礼，置倭而立恶，国人皆不顺焉。上国若有意为鲁改立贤君，愿结婚姻之好，专事上国，岁时朝聘，不敢有阙。"惠公大悦曰：”大夫能主持于内，寡人惟命是从，岂敢有违？“仲遂、叔孙得臣请歃血立誓，因设婚约，惠公许之。
　　遂等既返，谓季孙行父曰：“方今晋业已替，齐将复强，彼欲以嫡女室公子倭，此厚援不可失也。"行父曰：”嗣君，齐侯之甥也。齐侯有女，何不室嗣君，而乃归之公子乎？“仲遂曰：”齐侯闻公子倭之贤，立心与倭交欢，愿为甥舅。若夫人姜氏，乃昭公之女，桓公诸子，相攻如仇敌，故四世皆以弟代兄，彼不有其兄，何有于甥？“行父嘿然，归而叹曰：”东门氏将有他志矣。"仲遂家住东门，故呼为东门氏。行父密告于叔仲彭生，彭生曰：“大位已定，谁敢贰心耶？”殊不以为意。
　　仲遂与敬嬴私自定计，伏勇士于厩中，使圉人伪报：“马生驹甚良。"敬嬴使公子倭同恶与视，往厩看驹毛色，勇士突起，以木棍击恶杀之，并杀视。仲遂曰：”太傅彭生尚在，此人不除，事犹未了。"乃使内侍假传嗣君有命，召叔仲彭生入宫。
　　彭生将行，其家臣公冉务人，素知仲遂结交宫禁之事，疑其有诈，止之曰：“太傅勿入，入必死。"彭生曰：”有君命，虽死其可逃乎？“公冉务人曰：”果君命，则太傅不死矣。若非君命而死，死之何名？“彭生不听。务人牵其袂而泣。
　　彭生绝袂登车，径造宫中，问，"嗣君何在？“内侍诡对曰，”内厩马生驹，在彼阅之。"即引彭生往厩所，勇士复攒击杀之，埋其尸于马粪之中。敬嬴使人告姜氏曰：“君与公子视，被劣马踶啮，俱死矣！"姜氏大哭，往厩视之，则二尸俱已移出于宫门之外。
　　季孙行父闻恶、视之死，心知仲遂所为，不敢明言，私谓仲遂曰：“子作事太毒，吾不忍闻也！"仲遂曰， "此嬴氏夫人所为，与某无与！"行父曰：”晋若来讨，何以待之？“仲遂曰：”齐、宋往事，已可知矣？彼弑其长君，尚不成讨，今二孺子死，又何讨焉？“
　　行父抚嗣君之尸，哭之不觉失声。仲遂曰：“大臣当议大事，乃效儿女子悲啼何益！"行父乃收泪，叔孙得臣亦至，问其兄彭生何在？仲遂辞以不知。得臣笑曰：”吾兄死为忠臣，是其志也，何必讳哉？“仲遂乃私告以尸处，且曰：”今日之事，立君为急。公子倭贤而且长，宜嗣大位！"百官莫不唯唯，乃奉公子倭为君，是为宣公，百官朝贺。胡曾先生咏史诗云：
　　
　　
　　
　　外权内宠私谋合，无罪嗣君一旦休。
　　可笑模棱季文子，三思不复有良谋。
　　
　　
　　
　　得臣掘马粪，出彭生之尸而殡之，不在话下。
　　
　　
　　
　　再说嫡夫人姜氏，闻二子俱被杀，仲遂扶公子倭为君，捶胸大哭，绝而复苏者几次。仲遂又献媚于宣公，引“母以子贵”之文，尊敬嬴为夫人，百官致贺。姜夫人不安于宫，日夜啼哭，命左右收拾车仗，为归齐之计。仲遂伪使人留之曰：“新君虽非夫人所出，然夫人嫡母也，孝养自当不缺，奈何向外家寄活乎？”姜氏骂曰：“贼遂，我母子何负于汝，而行此惨毒之事？今乃以虚言留我！鬼神有知，决不汝宥也！"姜氏不与敬嬴相见，一径出了宫门，登车而去。经过大市通衢，放声大哭，叫曰：”天乎，天乎！二孺子何罪？婢子又何罪？贼遂蔑理丧心，杀嫡立庶！婢子今与国人永辞，不复再至鲁国矣！"路人闻者，莫不哀之，多有泣下者。是日，鲁国为之罢市。因称姜氏为哀姜，又以出归于齐，谓之出姜。出姜至齐，与昭公夫人母子相见，各诉其子之冤，抱头而哭。齐惠公恶闻哭声，另筑室以迁其母子。出姜竟终于齐。
　　
　　
　　
　　
　　却说鲁宣公同母之弟叔肹，为人忠直，见其兄藉仲遂之力，杀弟自立，意甚非之，不往朝贺。宣公使人召之，欲加重用。肹坚辞不往，有友人问其故，肹曰：“吾非恶富贵，但见吾兄，即思吾弟，是以不忍耳！"友人曰：”子既不义其兄，盍适他国乎？“肹曰：”兄未尝绝我，我何敢于绝兄乎？“
　　适宣公使有司候问，且以粟帛赠之，肹对使者拜辞曰：“肹幸不至冻饿，不敢费公帑！”使者再三致命，肹曰：“俟有缺乏，当来乞取，今决不敢受也！”友人曰：“子不受爵禄，亦足以明志矣。家无余财，稍领馈遗，以给朝夕饔飧之资，未为伤廉。并却之，不已甚乎！"肹笑而不答，友人叹息而去。使者不敢留，回复宣公。
　　宣公曰：“吾弟素贫，不知何以为生？"使人夜伺其所为，方挑灯织屦，俟明早卖之，以治朝餐。宣公叹曰：”此子欲学伯夷、叔齐，采首阳之薇耶？吾当成其志可也！“肹至宣公末年方卒。终其身未尝受其兄一寸之丝，一粒之粟，亦终其身未尝言兄之过。史臣有赞云：
　　
　　
　　
　　贤者叔肹，感时泣血。
　　织屦自赡，于公不屑。
　　顽民耻周，采薇甘绝。
　　惟叔嗣音，入而不涅。
　　一乳同枝，兄顽弟洁。
　　形彼东门，言之污舌。
　　
　　
　　
　　鲁人高叔肹之义，称颂不置。成公初年，用其子公孙婴齐为大夫，于是叔孙氏之外，另有叔氏。叔老、叔弓、叔辄、叔鞅、叔诣，皆其后也。此是后话，搁过一边。
　　
　　
　　
　　
　　再说周匡王五年，为宣公元年。正旦，朝贺方毕，仲遂启奏：“君内主尚虚，臣前与齐侯，原有婚媾之约，事不容缓。"宣公曰：”谁为寡人使齐者？"仲遂对曰：“约出自臣，臣愿独往。"乃使仲遂如齐，请婚纳币。
　　遂于正月至齐，二月迎夫人姜氏以归，因密奏宣公曰：“齐虽为甥舅，将来好恶，未可测也。况国有大故者，必列会盟，方成诸侯。臣曾与齐侯歃血为盟，约以岁时朝聘，不敢有阙，盖预以定位嘱之。君必无恤重赂，请齐为会。若彼受赂而许会，因恭谨以事之，则两国相亲，有唇齿之固，君位安于泰山矣。"宣公然其言，随遣季孙行父往齐谢婚，致词曰：”寡君赖君之灵宠，备守宗庙，恐恐焉，惧不得列于诸侯，以为君羞。君若惠顾寡君，赐以会好，所有不腆济西之田，晋文公所以贶先君者，愿效贽于上国，惟君辱收之。
　　齐惠公大悦，乃约鲁君以夏五月，会于平州之地。至期，鲁宣公先往，齐侯继至，先叙甥舅之情，再行两君相见之礼。仲遂捧济西土田之籍以进，齐侯并不推辞。事毕，宣公辞齐侯回鲁，仲遂曰：“吾今日始安枕而卧矣。"自此，鲁或朝或聘，君臣如齐，殆无虚日，无令不从，无役不共。至齐惠公晚年，感鲁侯承顺之意，仍以济西田还之，此是后话。
　　
　　
　　
　　
　　话分两头。
　　却说楚庄王旅即位三年，不出号令，日事田猎。及在宫中，惟日夜与妇人饮酒为乐，悬令于朝门曰：“有敢谏者，死无赦！"大夫申无畏入，庄王右抱郑姬，左抱蔡女，踞坐于钟鼓之间，问曰：”大夫之来，欲饮酒乎？闻乐乎？抑有所欲言也？“申无畏曰：”臣非饮酒听乐也。适臣行于郊，有以隐语进臣者，臣不能解，愿闻之于大王！"庄王曰：“噫！是何隐语，而大夫不能解，盍为寡人言之？”申无畏曰：“有大鸟，身被五色，止于楚之高阜三年矣，不见其飞，不闻其鸣，不知此何鸟也！”庄王知其讽己，笑曰：“寡人知之矣，是非凡鸟也。三年不飞，飞必冲天；三年不鸣，鸣必惊人。子其俟之！"申无畏再拜而退。
　　居数日，庄王淫乐如故。
　　大夫苏从请间见庄王，至而大哭。庄王曰：“苏子何哀之甚也！”苏从对曰：“臣哭夫身死而楚国之将亡也！”庄王曰：“子何为而死？楚国又何为而亡乎？”苏从曰：“臣欲进谏于王，王不听，必杀臣，臣死而楚国更无谏者。恣王之意，以堕楚政，楚之亡可立而待矣！"庄王勃然变色曰：”寡人有令：“敢谏者死！‘明知谏之必死，而又欲入犯寡人，不亦愚乎？”苏从曰：“臣之愚，不及王之愚之甚也！”庄王益怒曰：“寡人胡以愚甚？"苏从曰：”大王居万乘之尊，享千里之税，士马精强，诸侯畏服，四时贡献，不绝于庭，此万世之利也。今荒于酒色，溺于音乐，不理朝政，不亲贤才，大国攻于外，小国叛于内，乐在目前，患在日后。夫以一时之乐，而弃万世之利，非甚愚而何？臣之愚，不过杀身，然大王杀臣，后世将呼臣为忠臣，与龙逢、比干并肩，臣不愚也？君之愚，乃至求为匹夫而不可得。臣言毕于此矣，请借大王之佩剑，臣当刎颈王前，以信大王之令！“庄王幡然起立曰：”大夫休矣！大夫之言，忠言也，寡人听子！"乃绝钟鼓之悬，屏郑姬，疏蔡女，立樊姬为夫人，使主宫政。曰：“寡人好猎，樊姬谏我不从，遂不食鸟兽之肉，此吾贤内助也！"任蔿贾、潘尪、屈荡，以分令尹斗越椒之权。
　　早朝宴罢，发号施令。令郑公子归生伐宋，战于大棘，获宋右师华元；命蔿贾救郑，与晋师战于北林，获晋将解扬以归，逾年放还。自是楚势日强，庄王遂侈然有争伯中原之志。
　　
　　
　　
　　
　　却说晋上卿赵盾，因楚日强横，欲结好于秦以拒楚。赵穿献谋曰：“秦有属国曰崇，附秦最久，诚得偏师以侵崇国，秦必来救，因与讲和，如此，则我占上风矣！"赵盾从之。乃言于灵公，出车三百乘，遣赵穿为将，侵崇。赵朔曰：”秦、晋之仇深矣，又侵其属国，秦必益怒，焉肯与我议和。"赵盾曰：“吾已许之矣！"朔复言于韩厥，厥微微冷笑，附朔耳言曰：”尊公此举，欲树穿以固赵宗，非为和秦也！"赵朔嘿然而退。
　　秦闻晋侵崇，竟不来救，兴兵伐晋，围焦。
　　赵穿还兵救焦，秦师始退。穿自此始与兵政。臾骈病卒，穿遂代之。
　　
　　
　　
　　
　　是时晋灵公年长，荒淫暴虐，厚敛于民，广兴土木，好为游戏。
　　宠任一位大夫，名屠岸贾，乃屠击之子，屠岸夷之孙。岸贾阿谀取悦，言无不纳，命岸贾于绛州城内起一座花园，遍求奇花异草，种植其中，惟桃花最盛。春间开放，烂如锦绣，名曰桃园。园中筑起三层高台，中间建起一座绛霄楼，画栋雕梁，丹楹刻桷，四围朱栏曲槛，凭栏四望，市井俱在目前，灵公览而乐之，不时登临，或张弓弹鸟，与岸贾赌赛饮酒取乐。
　　一日，召优人呈百戏于台上，园外百姓聚观，灵公谓岸贾曰：“弹鸟何如弹人？寡人与卿试之，中目者为胜，中肩臂者免，不中者以大斗罚之。”灵公弹右，岸贾弹左，台上高叫一声："看弹！"弓如月满，弹似流星，人丛中一人弹去了半只耳朵，一个弹中了左胛，吓得众百姓每乱惊乱逃，乱嚷乱挤，齐叫道："弹又来了！"灵公大怒，索性教左右会放弹的，一齐都放，那弹丸如雨点一般飞去，百姓躲避不迭，也有破头的，伤额的，弹出眼乌珠的，打落门牙的，啼哭号呼之声，耳不忍闻，又有唤爹的，叫娘的，抱头鼠窜的，推挤跌倒的，仓忙奔避之状，目不忍见。灵公在台望见，投弓于地，呵呵大笑，谓岸贾曰：“寡人登台，游玩数遍，无如今日之乐也！"自此百姓每望见台上有人，便不敢在桃园前行走，市中为之谚云："莫看台，飞丸来，出门笑且忻，归家哭且哀。”
　　又有周人所进猛犬，名曰灵獒，身高三尺，色如红炭，能解人意，左右有过，灵公即呼獒使噬之，獒起立啮其颡，不死不已。有一奴专饲此犬，每日啖以羊肉数斤，犬亦听其指使。其人名獒奴，使食中大夫之俸。
　　灵公废了外朝，命诸大夫皆朝于内寝，每视朝或出游，则獒奴以细链牵犬，侍于左右，见者无不悚然。
　　其时列国离心，万民嗟怨。
　　赵盾等屡屡进谏，劝灵公礼贤远佞，勤政亲民，灵公如瑱充耳，全然不听，反有疑忌之意。
　　
　　
　　
　　
　　忽一日，灵公朝罢，诸大夫皆散，惟赵盾与士会尚在寝门，商议国家之事，互相怨叹。只见有二内侍抬一竹笼，自闺而出，赵盾曰：“宫中安有竹笼出外？此必有故。”遥呼："来，来！“内侍只低头不应，盾问曰：”竹笼中所置何物？“内侍曰：”尔相国也，欲看时可自来看，我不敢言，“盾心中愈疑，邀士会同往察之，但见人手一只，微露笼外，二位大夫拉住竹笼细看，乃支解过的一个死人。赵盾大惊，问其来历，内侍还不肯说，盾曰：”汝再不言，吾先斩汝矣！“内侍方才告诉道："此人乃宰夫也，主公命煮熊蹯，急欲下酒，催促数次，宰夫只得献上，主公尝之，嫌其未熟，以铜斗击杀之，又砍为数段，命我等弃于野外，立限时刻回报，迟则获罪矣！”
　　赵盾乃放内侍依旧扛抬而去，盾谓士会曰：“主上无道，视人命如草菅。国家危亡，只在旦夕。我与子同往苦谏一番，何如？”士会曰：“我二人谏而不从，更无继者。会请先入谏，若不听，子当继之。”
　　时灵公尚在中堂，士会直入，灵公望见，知其必有谏诤之言，乃迎而谓曰：“大夫勿言，寡人已知过矣，今当改之。”士会稽首对曰：“人谁无过，过而能改，社稷之福也，臣等不胜欣幸！”言毕而退，述于赵盾，盾曰：“主公若果悔过，旦晚必有施行。”
</div>
    <div class="pagination">
<a href="东周列国志_page69.html">上一页</a><span>...</span><a href="东周列国志_page65.html">65</a><a href="东周列国志_page66.html">66</a><a href="东周列国志_page67.html">67</a><a href="东周列国志_page68.html">68</a><a href="东周列国志_page69.html">69</a><span class="current-page">70</span><a href="东周列国志_page71.html">71</a><a href="东周列国志_page72.html">72</a><a href="东周列国志_page73.html">73</a><a href="东周列国志_page74.html">74</a><a href="东周列国志_page75.html">75</a><span>...</span><a href="东周列国志_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
