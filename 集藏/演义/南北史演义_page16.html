<!DOCTYPE html>
<html>
 <head>
  <meta charset="utf-8"/>
  <title>
   南北史演义 - 第 16 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南北史演义 - 第 16 页/共 22 页
  </h1>
  <div class="content">
   於是乘胜而前，大兵直抵云阳谷下。把守谷口者，乃蠡升弟刘信明及大将万安，闻前军尽没，高兵已至，慌急报知蠡升，求请添兵。一面坚守关口，以防攻入。蠡升闻报大惊，谓其女九华曰：「谷口若破，吾都城亦不可保。汝素通法术，可去协力守护。」九华引兵来至谷口，谓众将曰：「吾兵新败，不可与战。」命军士各抬乱石，堆积关前，以便临敌施用。盖谷口壁立万仞，只有一路可上，真是一夫当关，万人莫敌所在。高兵初至，乘其锐气，鼓勇而登。九华作起法来，一阵狂风吹得乱石如雨点打下，逢着的头破脑裂，人人受伤，不能进步，只得退至山下。王欲诱之出战，贼将坚守不出。屡次进兵，反伤无数军士。教人四面寻路，皆高峰峻岭，无别迳可入。又降下一天大雪，弥满山谷。相守半月，计无所出。忽一夕风雪飘扬，春寒殊甚。王独寝帐中，清怀落寞，遥闻更漏之声，归心顿起。三更睡去，梦一美人倚帐而立，吟诗曰：
　　君去期花时，花时君不至。
　　簷前双飞燕，动妾相思泪。
　　细视之，乃郑夫人也。王喜不自胜，问曰：「卿从何来，乃至於此？」
　　美人不答，又吟诗曰：
　　秋风一夜至，零落后庭花。
　　莫作经时别，风流有宋家。
　　王起就之，恍然惊醒，大以为异，转辗思之，达旦不寐。次日召众将，谓之曰：「今天寒地冻，风雪不止，久留於此，徒劳军士。我欲暂且班师，待三月之后再图进取。」诸将皆曰：「善。」乃命贺拔仁、康德二将领兵数千，屯於石州要处，遂回晋阳。
　　世子闻王班师，带领府中文武出郊远迎，娄妃率领诸夫人、大小儿女在宫相接。王入宫一一见过，命众皆坐，便将杀退贼兵、全军大胜备说一遍。
　　妃与诸夫人皆贺。俄而诸夫人退，王独与娄妃语曰：「宫中无事否？」妃曰：「无事。」又问：「飞仙院无甚事否？」妃曰：「无甚事。」王曰：「我不放心者，以其年幼耳。」妃曰：「妾承王托，早晚留意。元宵之夜，郑夫人因抱微恙，不能赴宴。次日妾自往看之，不过以王不在宫，自伤孤寂，欲请端爱作伴，妾即许之。端爱与之同牀共宿，情若姊妹，起居遂安。」王闻妃言大喜。至晚，王至飞仙院，问娥别后之事，言与妃同。因念梦中诗句与听，娥曰：「此大王心不忘妾故耳。」王由是宠爱益甚。一日午后，王听政回来，行至玩芳亭，见奇葩异卉开放一庭，因召郑夫人同玩。夫人闻召，即带宫女徐步而来。世子在凝远楼上望见郑娥绕栏而行，飘若神仙，不知何往，便下楼拦住曰：「夫人何往？」娥曰：「赴大王之召。」世子曰：「夫人能少留片刻乎？」娥曰：「不可。」世子乃前执其手，夫人洒脱急走。王已在前，世子望外急避。王谓娥曰：「世子与尔何语？」娥曰：「妾不顾而走，未识何语。」王虽不疑郑娥，而甚怒世子。
　　有宫女穆容娥者，娥之从嫁婢也，素与庆云不睦。一日，在后阁与婢赵良霄下棋，夫人至，坐而不避。夫人怒，命知院庆云责之。容娥曰：「我虽无礼，不敢与人私通。」庆云怒，遂痛责之。容娥抱恨切齿，因思欲报此仇，不如将他勾引世子事诉知大王，教他死在目前。暗暗做就首状，潜至德阳堂，见王坐观文书，便上阶首告。王取视之。状云：飞仙院宫女穆容娥为首明事：今年正月初六日，夫人遣知院李庆云往世子府送金樱於公主，世子遂与之通，代送私书於夫人，夫人欲禀内主，庆云劝住。元宵夜与世子同宿於重林堂轩下，一夜不归。自后每引世子调戏夫人，遂成私合。婢欲进谏，苦被禁止。夫人失节，罪在庆云。
　　党恶者良霄、定红。有谢玉瑞、孟秀昭为证。婢恐日后事露累及无辜，先行首告。唯大王鉴之。
　　王看罢大怒，问穆容娥道：「汝言皆实否？倘有一字虚诳，立即处死。」穆容娥道：「如虚，愿甘治罪。」便叫内侍召出良霄四人等。四人至，王分别勘问。先问孟秀昭，秀昭曰：「正月初六日世子以私书相送，夫人怒，命庆云还之。后在飞仙院门口，世子拦住夫人不放，夫人欲撞死阶前，世子方去。
　　夫人怕世子擅入院中，请二郡主来陪伴。后庆云以世子命，将金珠分给诸婢，婢等惧不敢违。二月初八日，郡主归去。初十夜，世子来叩门，说：「大王回来。』庆云开门，引世子到夫人卧房。夫人连呼侍女，庆云禁止婢等不许答应。世子遂宿於宫中，至晓方去。」再问良霄、定红、谢玉瑞，所供皆同。
　　王怒曰：「庆云可杀！」即召之来。庆云知事已败露，只得尽吐实情，但云：「穆容娥无礼，夫人命我责之，故怀恨出首。」高王吩咐左右，尽行剥去衣服，赤体受杖。庆云打荆条一百，良霄等打荆条五十，穆容娥亦打二十。个个血流满地，苦楚不堪。打罢，皆上刑具，收入冷监。
　　然后走入飞仙院来。郑娥见宫女召去，尚不知所由来，只见高王怒容满面，上坐喝道：「我待你不薄，我去后，擅敢与逆子私通。你且从实说来，一言隐瞒，教你立死！」郑娥又惊又羞，呆立半晌，乃诉出世子相逼之状，且曰：「吾身边人皆与他一心，教我如何拒得？」王曰：「何以不禀内主？」
　　娥曰：「吾同二郡主当面哭诉，娘娘不为奴作主，奈何？」说罢，泪如雨下。
　　高王听见诉过娄妃，娄妃不管，因想：「我出门时，何等托付，竟置漠然，使娥孤立无援，陷於奸计，致我受逆子之辱。」不胜大怒。又见娥悲啼婉转，反生怜惜，乃曰：「逆子难饶，我不罪你便了。」立起走出，忙召世子。世子不知事露，挺身入见。王见之，怒气顿加，喝令跪下，以穆容娥之状示之。
　　世子一看，惊得面如土色，哑口无言。王亦不复再问，令左右牵下，去其衣冠，痛杖一百，囚之内监，欲置之死。斯时世子打得皮开肉烂，满身血染，死去数次。田敬容以汤灌之方醒。泣谓敬容曰：「我囚於此，未识内主娘娘知否？」敬容曰：「大王吩咐，不许一人传说，内宫谁敢去报？」世子道：「你去传与公主，叫他速求内主救我。」敬容便去，报知公主。公主大惊，忙即来见娄妃。那知世子事娄妃尚未知之，闻公主来，忙即召入，见其忧愁满面，因问曰：「公主何事不乐？」公主便将世子私通楚国、穆容娥首告、大王加责世子说了一遍，泣告道：「娘娘须念母子之情，救他一命。」娄妃大惊失色道：「我曾再四叮咛，彼依然不改。今深触父怒，如何解救？由他自作自受罢。」盖娄妃曾受王托，郑娥又来诉过，不能全他名节，知王必移怒於己，说也无益，故推辞不管。公主含泪回宫，以内主之言报知世子。世子见父母恩义俱绝，即偷得残生，必遭废弃，伤心一回，便起身悬樑自缢。正是：一生事业由今尽，数夜风流把命倾。
　　未识有人救他还魂否，且听下文分解。
第三十七卷     改口词曲全骨肉　佯进退平定妖氛
　　话说世子怨愤自缢，恰值田敬容进来撞见，慌即解救，世子得以复苏。
　　敬容跪劝道：「世子负不世之才，宜留此身以有为，奈何遽欲自尽？」世子不语。俄而，冯文洛至，谓世子曰：「臣在外打听得司马尚书近回晋阳，得彼一言王心可转，世子何不以书求之？」世子遂修书一封，密令送去。其书曰：
　　知名故人恕不复具。近以事近彝伦，有乖风化，致触严亲之怒，罪在不赦之条。身被羁囚，命悬汤火，血流枕席，死等鸿毛。痛援手之无人，欲求生而少路。忽闻君返，如遇春回，唯望施转圜之智，上启王心，效纳牖之忠，下全予命。苟使父子如初，敢不生死衔结。冒禁通书，幸不我弃。
　　子如接书看罢，对来使道：「你回去教世子安心，我尚未见大王，见时自有道理。切不可泄漏机关。」
　　其时子如方回，亦早略闻消息。因欲救世子，不敢久延，次日绝早便来见王。王知子如回来，即召至德阳堂共坐细谈。子如略将朝事述了一遍，起身告曰：「久不见内主娘娘，求入宫一见。」盖子如以乡闾之旧，每次自京回来，皆得进见娄妃也。王曰：「汝勿往见。世子不堪承业，行将废之，其母恶得无罪？」子如佯为不解，惊问曰：「大王何为出此言也？」王乃告之故。
　　子如曰：「大王误矣。郑夫人有倾国之色，世子有过人之资。内主是大王结发之妇，又有大恩於王，以家财助王立业，患难相随，困苦历尽，情义何可忘也？且娄领军为腹心之佐，大功屡建，岂可与妃参商？况此等闇昧之端，未定真假。王奈何以一宫婢之言，而欲弃此三人也？臣窃以大王妃嫔满前，郑夫人独邀宠幸，或有忌之者造言兴谤未亦可知。世子恃王亲子，在宫出入自由，不避嫌疑，理或有之，此事断无有也。宫婢们畏威惧刑，逞口妄供，何足为信？大王凭一时之怒，而失善后之图，窃为大王不取。」高王被子如一番言语，其怒稍解，渐有悔心，便道：「既如此，卿为我勘问之。」
　　子如领命，随到监所，据案而坐。弔出宫女六人，跪於阶下。又召出世子，世子向子如再拜。子如道：「奉敕追勘，世子莫怪。」子如见世子形容憔悴，满目忧愁，起携其手曰：「男儿胆气宜壮，何畏威自怯若此？」命坐一旁。先叫穆容娥，喝道：「你诬陷夫人，大王已经察出，罪该斩首。今亦不用你供。」喝叫左右将他绑起，推在一旁候死。乃叫谢玉瑞、孟秀昭、良霄、定红一齐跪上，喝道：「穆容娥诬陷之罪，即刻正法。你等生死亦在一言，倘不诉出穆容娥诬陷实情，仍旧扶同污蔑上人，一并处斩。」四人大惊，叩头曰：「唯公相之命。」子如授以纸笔，令各自书供。良霄举笔先成。供云：
　　妾以蒲柳之姿，追随凤阁，趋承之职，朝夕鸾帏。夫人贞淑，大众皆知；宫禁森严，寸心常凛。何乃利口恶奴，以小愤而构成大祸，致令贱妾被牵连而陷入奇冤。是以含恨无穷，有口莫辩。今蒙提问，敢吐实情。所告皆属子虚，前供尽由饰说。幸垂明察，下鉴蚁忱。
　　三人所供，亦与良霄无异。子如看罢大喜，乃叫李庆云，喝道：「夫人被诬，你该力辩，何得直认不辞？你死不足惜，其如夫人、世子何？速速书供，免汝一死。」庆云便即写供呈上。供云：贱妾初无令德，幼乏芳姿，得邀王选，入为护帐之姬；更辱主恩，拜受知院之职。但知畏法奉公，宁敢肆情纵欲。况我夫人以姮娥而守月，岂同神女去行云。何乃奸诈之徒捏造谎言，横生奇祸，玷夫人之清德，累世子之芳名。直以力弱难争，一时屈认；苦於有冤莫诉，万死奚辞。今承庭讯，得睹云开。乞赐青天之照察，得超垂死之残生。
　　子如览毕，便道：「众供已定，倘大王再问，不得更有他说。」众女皆叩首领命。子如吩咐左右，将穆容娥牵去，先令自尽，立等回报。俄而左右来报：「穆容娥已死。」子如下笔判道：穆容娥惧罪自缢，诬陷显然。良霄等众口相同，真情可据。云开雾散，宫禁本自肃清，射影含沙，谤迹皆由捏造。一人既死，无烦斧钺之加，余众无辜，旦释囹圄之禁。
　　判毕，取了诸宫女口词来见高王。高王看了，大喜道：「我知此事非公不能了也。」便命内侍召请娄妃出见。妃见召，未识何意，惊疑不安，却又不敢不来。乘辇至德阳堂下，王见妃至和颜相接，妃心稍安。子如亦上前拜见。坐方定，世子亦召到阶下，升堂再拜，悲不自胜，泪落如雨。妃见之欷歔.王亦恻然，指子如曰：「全我父子者，尚书之功也。」世子拜谢。王赐黄金千两，以酬其功。是夕，留子如共饮，极欢而散。其后庆云、良霄等皆以他事赐死。王於是待娄妃如旧，而爱郑娥有加。
　　一日，接得石州文书，报称蠡升复出肆掠，其女九华妖法难破，请王发兵击之。王遂下令亲征，入谓桐花曰：「刘蠡升恃妖法为乱，必得卿往，方能破其法。」桐花应命。乃命世子随行。兵至石州，贺拔仁、任祥来见。王问：「贼势如何？」仁曰：「贼将唯万安骁勇，其余皆非劲敌。但每战方合，便天昏地暗，飞沙迷目，咫尺难辨，故官兵屡退。此皆妖女九华所致。擒得此女，破蠡升不难矣。」王曰：「彼若坚守谷口，攻之匪易。彼既引兵出战，擒之不难。」次日，命桐花守住大寨，嘱曰：「俟其兵至，尔以法破之。」
　　命诸将各领兵五百，乘便击贼：「一遇妖法起时，勿与争锋，四散奔走，各择便地埋伏。俟其退回，处处截杀，必擒住九华方止。」又命段韶、任祥拥护世子，引兵一千去打头阵，诱之追下。众将皆依计而行。斯时九华闻高王又到，与诸将议曰：「前日吾军败没者，以彼黑夜劫营，法不及施耳。今后交战，吾但作法胜之。彼若败走，尔等尽力追杀，教他片甲不回，方报前仇。」
　　贼将皆曰：「仗公主之力。」议方定，军士报高将营前挑战。九华遂与众将同出，立马旗门之下，见来将中有一少年将军，美貌风流，头戴紫金冠，身穿红绣甲，手执画戟，坐白马上，分明潘安再世，宋玉复生。九华暗想：「擒得此子回来，与奴作配，岂非一生大幸。」於是不发一令，只管呆看。段韶见对阵不动，大叫道：「来将听者，你敢不用妖法，与我斗力么？」九华倒吃了一惊，遂令万安出马。战未数合，忽黑气罩地，沙石乱飞，空中如有千百万人马杀下。段韶、任祥保着世子便走。九华见了，便驱动神兵，亲自赶来。高兵遇着，四散奔开。九华一心要拿世子，别枝兵让他自去，单追着世子，紧紧不放。看看追近高寨，只见一员女将挡住，少年将躲在他背后，狂风顿息，天气开朗，空中神兵皆变为纸人纸马，纷纷坠下，九华大惊，忙欲再念真言。女将喝道：「你法已破，还不下马受缚。」九华惶急，望后便逃。
　　四面伏兵纷纷涌出，围得铁桶相似，喊道：「降者免死。」贼兵一半杀死，一半跪地投降。后队兵将来援，又被刘贵、贺拔仁截住杀退。九华插翅难飞，早被桐花赶上，擒下鞍鞒，绑缚定了。王大喜，把九华囚於后营，长驱直进。
　　蠡升闻女被擒，魂胆俱丧，自料不能相抗，只得遣将请和。王许之。又请还其女，然后出降。王对使者召九华至帐，指世子曰：「蠡升若降，吾将以世子配之，今未能还也。」使者回报，蠡升信以为实，遂不设备。是夜王引兵袭破谷口，大军齐进，围其都城。其将刘信明、万安见官兵势大，惧同夷灭，斩蠡升之首以降。王入城，斩二人。掳得伪王公将相文武四百余人，库中珍宝无数，迁其人民三万余户，安插内地，班师以归。九华年幼貌美，桐花请赦其罪，王亦以蠡升乞降在先，命世子纳之。遂献俘於朝，帝以高王功大，赐殊礼，假黄钺，剑履上殿，入朝不趋。诸将进爵有差。王辞殊礼，命下再三，卒不受。请追赠恒山王胡士达，以酬桐花之功。帝允奏，諡恒山王为武王。建立新庙。庙成，王同桐花亲往祭之。今且按下东魏事不表。
　　再说孝武帝迁都长安，大权皆泰掌握，生杀黜陟帝不得与。虽有天子之名，徒拥虚位。然泰方挟天子以令天下，故外面犹尽臣礼，上下相安。一日，丞相泰同广陵王元欣入宫奏事，直至内院。时帝正与平原公主在宫笑语，遂召二臣入宫。泰奏事毕，见帝侧一美人，色甚妖艳，出问广陵王曰：「侍帝侧者是帝之妃耶？谁氏女也？」广陵王曰：「此女乃南阳同母之妹，名曰明月，封为平原公主，为帝所宠。入关时，六宫皆弃，相随而来者唯此女耳。」
　　泰讶曰：「然则帝之从妹也，如何纳之为妃？」广陵曰：「此实败伦之事，奈帝不悟何？」泰遂邀广陵同归，曰：「大王少坐，吾已去请南阳诸王，到此共商。」停一回，诸王皆至，坐定。泰曰：「今屈诸王到此，有一事相告。」
　　诸王曰：「丞相有何见谕？」泰曰：「臣等奉戴一人，要使纪纲肃於上，信义彰於世，天下方服。孔子所谓『其身正，不令而行。其身不正，虽令不从』也。况今高欢据有山东，日夜窥伺。正当讨其不臣，而可自陷非义乎？今天子宠爱平原公主，以妹作妃，大乱人伦之道，何以摄四方而复旧都？吾意欲正君心之失，必先除其所惑之人，王等以为然否？」诸王闻之，尽皆失色。
　　南阳曰：「此女系吾亲妹，秽乱宫闱，罪实当诛。但事出於至尊，今若除之，恐丞相有乖於臣礼，奈何？」泰曰：「杀之上正帝心，下洗王耻。若留之宫中，帝必不改前辙，以致纲常扫地，大事无成。皆臣下不能匡正之失也，罪何可辞？」诸王不得已，皆曰：「唯丞相命。」泰曰：「公等意见皆同，吾自有计除之。明日同会南阳府中。」皆应诺而去。南阳归言之乙弗妃，妃曰：「泰言虽当，但无君之心已露。只恐避一欢，又遇一欢，奈何？」南阳曰：「吾亦虑此。」相对歎息。次日饭罢，报泰与广陵至。俄而诸王俱至。南阳还疑入朝同谏，揖泰曰：「今日帝前全仗丞相力诤。」泰曰：「无庸。平原主亦将到也。」南阳曰：「彼安得来？」泰曰：「今早吾已遣人入宫，托言王犯危疾，欲一见之，帝已命之来矣。」
　　未几，果报公主到来。乙弗妃接进内堂，平原问妃曰：「吾兄何疾？」
　　妃曰：「无甚疾，不过欲与皇姑一言耳。」南阳入，平原又问：「兄何言？」
　　王不答，但见之下泪，乙弗妃亦掩袂避去。平原大疑。又见泰与诸王同入坐下，必益骇。泰怒目而视曰：「你本金枝玉叶，为帝从妹，如何不惜廉耻，陷君不义，你知罪么？」平原惧而泣曰：「奴诚有罪，但父母早丧，幼育宫中，孝明、孝庄俱未见面。今上即位，逼侍衾枕，事不由己。唯丞相鉴之。」
　　泰曰：「事关伦纪，罪何可免？今日特请一死，以绝君心。」回顾左右曰：「何不动手！」两个武士即雄纠纠走上，平原惊倒在地。武士执住手臂，即将白绫套在颈上，顿时缢死。诸王莫敢出声。后人有诗悼之曰：
　　冰肌玉骨本无瑕，一沐君恩万事差。
　　死等鸿毛轻更甚，悔教生在帝王家。
　　泰见平原已死，谓诸王曰：「不如此不能禁止君之邪心，王等莫怪也。」众皆唯唯。泰命於夜间载其屍入宫，遂别南阳而去。只因有此一番，庙廷从此参商起，主相犹如水火分，请於下文再讲。
第三十八卷     黑獭忍心甘弑主　道元决志不同邦
　　话说孝武自平原去后，至夜不见回宫，正欲遣使去召，忽内侍报道：「公主已经身故，现在载屍还宫。」帝大惊失色，曰：「屍何在？」内侍曰：「已入寝宫。」帝急入，走向屍旁一看，果见玉貌如生，香魂已断，放声大哭，慌问随去内侍：「公主因何而死？」内侍备述丞相、诸王相逼之状，以致命绝。帝闻之怒气填胸，曰：「此皆南阳欺朕，骗去逼死，誓必杀之。」次日视朝，文武皆集。帝见南阳，拍案大骂道：「你诈病欺君，杀死亲妹，不忠不仁，留你何用！」喝令收禁南牢治罪，值殿武士便把南阳拿下。宇文泰出班奏道：「陛下莫罪南阳，此皆臣之过也。平原秽乱宫闱，大乾法纪。若不除之，有累帝德不浅。」帝曰：「即欲治罪，何不奏闻？」泰曰：「臣等知平原越分承恩，陛下必不能割爱全义，故擅行处死，以绝陛下之意。专命之罪，乞陛下鉴之。」帝默然，拂袖而起，乘辇退朝。泰即传谕南牢，放出南阳，任职如故。盖斯时政在宇文，在廷文武宁违帝旨，不敢逆泰，虽帝亦无如之何。回到宫中，唯有切齿含怒。或弯弓射空，或拔剑砍柱，正所谓鸟啼花落，触处伤心。泰知帝怒不解，密置腹心於宫中，察帝动静，纤悉必报。
　　一夜，帝见月光如水，追念平原，惨然下泪。因自吟曰：
　　明月依然在，佳人难再求。
　　香魂游浅土，玉骨葬荒丘。
　　把剑仇难复，吞声怨未休。
　　枉为天子贵，一妇不能留。
　　便有人抄他诗句，报知宇文泰。泰大惧，暗想：「我不害他，他必害我，岂可复奉为帝。」密与心腹商议废立之计。侍中於谨曰：「高欢负逐君之丑，天下非之。今若复行废立，恐丞相犯弑主之名，奈何？」泰曰：「今祸难方兴，争战未已。欲御外患，必除内忧。吾以赤心奉之，彼反以我为仇。异日疆场有事，变从中起，则大事去矣。不若除此无道，另立贤明，庶国家长久之计。」谨曰：「帝心诚不可保，但既奉之，而又害之，恐为欢所笑耳。」
　　泰曰：「笑者小事，今骑虎之势，正不得不尔。」因定计於长安城东，请帝游猎，暗行弑逆。泰遂入朝奏帝，帝许之。
　　适有天文官启帝云：「臣夜观乾象，帝星不明。又客星侵帝座，黑气直入紫微垣，主陛下明日有不测之忧，慎勿出宫。」帝惊曰：「丞相请朕出猎，奈何天象有此变异？」因降旨於泰曰：「朕躬偶抱微疾，不能行幸。」泰复请曰：「圣躬不安，乞明日君臣共宴於华林园，以遣帝怀。」帝许之。次日，泰於华林园摆设华筵，会集百官，恭迎帝驾临御，提炉引导，曲尽臣礼。筵前管弦齐奏，歌舞喧阗，山珍海味，无不毕陈。百官轮流上酒，帝不觉沉醉。
　　泰又跪献金卮，俯伏上寿。帝又饮之。宴罢，帝起回宫，文武皆退，乃召天文官问曰：「今日已过，保无事否？」天文官奏曰：「须过亥时，圣躬万福。」
　　帝命之退，遂就寝。至半夜，腹痛如裂，知中毒，大呼曰：「斛斯椿误我！斛斯椿误我！」不数声，遂崩。时正亥刻，年二十五岁。宫官忙报知宇文泰。
　　泰尚未寝，即带腹心左右，先自入朝，问内侍曰：「帝临崩有何言？」内侍曰：「帝呼斛斯椿误我数声而绝。」泰於是约束御林军士，把守各处宫门，然后传召百官。天将明，百官皆至，闻帝崩，皆惊愕失色。然权归宇文，无一人敢出声者。泰命殓帝屍，俟新天子立始行丧礼。后人有诗悼之曰：
　　一失江山不自持，避汤就火亦奚为。
　　不堪洛下沧桑变，又见长安似弈棋。
　　泰命群臣议所当立，众举帝兄之子广平王元赞，年虽幼，以序以贤，允协人望。泰疑未定。时独坐室中，侍中濮阳王元顺来见，泰迎入室中，问：「王何言？」顺垂泪曰：「下官为立君之事而来。」泰曰：「王意中谁可者？」
　　顺泣曰：「高欢逼逐先帝，立幼主以专权。明公宜反其所为。广平幼冲，不足为帝。愿公立长君以安社稷。」泰曰：「王言是也。吾欲奉太宰南阳宝炬为帝，王意以为可否？」顺曰：「南阳素有仁义之风。奉以为帝，天人允服，足见公之赤心为国也。」泰即传谕百官，众皆悦服。乃备法驾，具冠冕，率文武耆老，皆至王府劝进。南阳辞不敢当，众皆伏地嵩呼。三让三请，王乃登车，即位於城西坛上，临大殿受朝。改元大统，颁诏大赦，追赠父京兆王为文景皇帝，母杨氏为文景皇后，立妃乙弗氏为皇后，长子元钦为太子。进丞相泰为都督中外诸军、彔尚书事、大行台，封安定王。泰固辞王爵，乃封安定公。以尚书斛斯椿为太保，广平王赞为司徒。文武名官皆进爵有差。殡孝武於草堂佛寺，丧礼俱简。谏议大夫宋珠悲哀特甚，数日水浆不入口，呕血数升。泰以名儒，不之罪也。
　　其时有渭州刺史可朱浑道元，本怀朔人，初与侯莫陈悦连兵相应，后悦为泰所杀，道元据州不从。泰攻之不能下，遂与连和，命守渭州。及孝武西迁，魏分为二，道元之母与兄皆在山东邺城，不能接归。又少在怀朔，与欢亲善，故家室在东，欢亦常抚恤之。道元每切思亲之念，特以孝武旧君，不忍背负，留关西不返。一旦，新君诏至，知孝武已崩，深为骇异。遣使长安，访得帝崩之由：因与泰不合，遂为所害。大怒，告众将曰：「吾所以弃家离母而留此者，以欢犯逐君之罪，泰有奉主之功故耳。今泰擅行弑逆，其恶更甚於欢，岂可与之同事。吾今引兵车行，诸将愿去者随吾以去，不愿去者请归长安，吾不禁也。」众将皆曰：「公不欲与逆臣为伍，某等亦生死从公。」
　　要晓得可朱浑道元是关西虎将，素号万人敌。又抚下以恩，与同甘苦，能令士卒致死，用兵如神，泰亦畏之。故欲东行，士无异志。道元又曰：「吾有书先达晋阳，谁堪使者？」阶下走上一将，年方二十，凛凛身材，骁勇无比，便道：「小弟愿往。」乃道元之弟天元也。道元大喜道：「弟既肯行，便领书去。但路上须要小心，不可有失。」天元领了兄命，带了家将十余人，飞马而去。行至乌兰关，关将不肯放行。盖其时灵州不服，泰遣李弼、赵贵二将正欲往征，关口谨防奸细出入，如无泰命，不许放出一人一骑。天元候至更深，便於关前四处暗暗放起火来。风烈火猛，沿烧甚炽。关上望见火势，开关救火。天元引十数骑，从闹中夺路而走。把关军士拦挡，天元连杀数十人，逃出关口，迳往灵州飞奔而去。不一日到了灵州，备说投东之故。曹泥大喜，便差人护送前往。
　　再说把关将当夜擒得天元从者一人，审出情由，飞报长安。泰大惊，谓诸将曰：「可朱浑道元勇冠三军，若令东去，关西又生一劲敌矣。必乘其未去，擒之以归，方免后忧。诸将中谁可往者？」众举侯莫陈崇可使。盖崇勇而善战，所向无敌，曾单骑擒丑奴於阵上，是泰麾下第一员健将，故众举之。
　　泰遂授以精骑五千，往渭州截其去路。泰又思陈崇虽勇，恐不足以制之。又传谕李弼、赵贵大军勿往灵州，且於乌兰关截杀道元之军，勿使走脱。
　　且说陈崇兵至渭州，道元因急欲往东，已离渭州进发，闻有兵来，道元谓诸将道：「且住，吾当先破其军而去。」因回军以待。陈崇追及，大声喝道：「可朱浑道元，朝廷待你不薄，何故去投外邦？今日天兵已到，快快下马受缚，免汝一死。」道元出马道：「你是侯莫陈崇？堂堂汉子，何乃为逆臣效力？」陈崇喝道：「你乃反贼，谁是逆臣？」道元道：「吾为永熙之故，受其爵命。今永熙何在？你不念旧君之冤，忝颜事仇，是亦逆贼。还要摇唇鼓舌，宁不愧死。」陈崇听了，怒气直冲，把枪直刺过来。道元便与交锋。
　　战有数十合，不分胜负。道元架住枪道：「我去了，谁耐烦与你战斗。」回马便走。陈崇只认他力怯，乘势赶上。那知道元暗藏飞锤在手，乘他追下，喝声道：「着！」一锤打去，正中陈崇前心，翻身落马，军士急忙救起，已经鲜血直喷，不省人事。副将见主帅身危，只得收兵。道元赶上，喝道：「你们听者，归语宇文泰，今暂且饶地，少不得有一日杀到长安，正他弑君之罪。」
　　说罢，全军起行，谁敢拦阻。一日到了乌兰关，李弼、赵贵奉了宇文泰之命，早已引兵把住。遂驱兵大战，怎当得道元将勇兵强，人人致死，弼与贵不能抵敌，让他破关而出。道元行至灵州，曹泥接见，大喜。停军一日，便即进发，一路无话。将近云州地面，军士乏粮，众心未免慌乱。只见一枝人马，旌旗耀日，紮在云州界上。问之，乃并州大将贺拔仁军也，众心始安。盖自天元到北，高王知道元来附，不胜大喜。一面命天元亲往山东迎母，一面便命贺拔仁引兵二千，齎送资粮来接。探得道元将到，故停军在此。道元便与贺拔仁相见。仁曰：「大王知将军远来，资粮必竭，故先运军粮在此迎候。」
　　道元道：「高王真神人也。」两军合队而行，到了并州。王已遣人来接，道元入见。王握手相慰曰：「喜故人远临如获天赐，屈卿来此，勿忧不得志也。」
　　道元拜谢。即日封为车骑大将军。
　　先是孝武弃世，东魏尚未晓得，自道元书来，方知帝崩。王乃遣使至邺，奏请旧君之丧若何服制。帝令群臣议之。有太学博士潘崇和奏曰：「君遇臣不以礼则无服。是以商汤之民不哭桀，周武之民不服纣，礼宜无服。」有国子博士卫既隆、李同轨并奏曰：「高王及众臣可以无服。独高后与永熙离绝未彰，断无妻不服夫之理。宜在宫中设位举哀，改服守孝。」帝是之。於是臣寮皆不服丧，高后独行丧礼。一日，高王至东府，意甚不悦。庄后问之。
　　曰：「孝武崩，娄妃痛女守寡，常郁郁.故我亦为之不快。」继而歎曰：「误他夫妻者，斛斯椿一人也。」后曰：「何与斛斯椿事？王逼我失节，至使王女为后不终，他日未必不学我也。」王默然。其后孝武后旋卒，而王次女孝静后卒嫁杨遵彦，果如其言。此是后话，今且慢表。
　　再说时值端午佳节，王与郑夫人同宴於翠薇亭。王醉，贪其地凉爽，就与夫人共宿亭上。宫人皆秉烛坐於帘外。将近三更，一宫人睡去。梦见空中有车马仪仗冉冉而至。忽有纱灯两对，隐隐前照。一美人身穿紫衣，手执金牌一面，上写：宣召南嶽真仙云司夫人郑大车。迳入寝室。俄而见紫衣人手挽夫人飘然升云而去，大惊而醒。至晓，王已起身。夫人安卧不动，呼之亦不应。王疑之，忙召宫人来视，昏默如故。王曰：「夫人如此，病乎，睡乎？」
　　众莫对。宫人因述夜间之梦，王大惊曰：「如此，则夫人之魂仙去矣。」命守视勿动。次日，依然不醒。忙召娄妃来视，妃揭帐视之，红颜如故，抚其四肢，温软如玉，但口中仅有微息，似续似断。谓王曰：「夫人病势甚急，可召医官视之。」王曰：「医官已召来视过，皆不能识。但云此离魂之症，非药石所能效。为之奈何？」妃曰：「何不出榜招贤？有能医得此症者，许以重赏。或有良医来救，亦未可知。」王从之。那知即有应命而来者，皆不能治。延至七日，夫人依然若死。王日夜忧疑，寝食俱废。一夕偶步廊下，忽闻内侍们窃窃私语曰：「大王要救夫人，何不召问世子？」王喝曰：「汝等在此何言？」内侍跪禀曰：「夫人之魂已归仙室。前夜世子曾经梦见，惧王怒，故不敢告。王若召世子来问，便知其详。」王即命召世子。但未识世子若何言说，果能救得夫人否，且听下卷细说。
　
第三十九卷     梦游仙玉女传音　入辅政廷臣畏法
　　话说世子偶抱微疾，在府静养。郑夫人不醒已三四日，世子不知也。一夜世子外斋独宿，忽闻窗外叩户声，起而视之，见红光缭绕，香气氤氲，一女子穿杏黄衫，轻裾长袖，进前曰：「奉仙主命来召世子。」世子恍惚之中不知召者何人。女挽衣以行，全不是宫中路迳。天气有似三春，奇花异卉开遍路旁。俄至一所，祥云霭霭，瑞气纷纷，经过朱门碧户，上有金字牌曰：「云龙洞府。」门半启，不入。登一山皆奇岩峭壁。有瀑布一条，从山顶飞下，水声潺潺。山侧有洞门紧闭，门上金书「南嶽洞天」四字。女子叩门，有青衣女童开门出问。女子曰：「高世子已召到。」女童入报，请世子进内相见。世子走进，但见红芳满树，碧草鲜妍，阶下仙禽飞舞，一美人端坐堂上。世子升阶再拜，美人命侍女扶起。叙宾主之礼，分左右而坐。谓世子曰：「妾尘姓胡氏，号云翘夫人，主此洞天。有妹云司夫人，尘心未断，与君父有夙世姻缘。奉天曹命，降生郑氏为女，年十四，得侍王宫。吾恐其失迷本性，故召来一见。不意君父大生忧疑，欲令世子归而告之。」又一美人从内走出，视之，乃郑夫人也。密语世子曰：「妾居处甚乐，然不忍贻大王忧，欲归又不能自主。世子归，寄语大王，接妾回去。」世子曰：「仙凡相隔，若何来迎？」夫人曰：「清霄观中有一老道姓徐，亦此处仙官也。求他表奏天庭，妾即回矣。」世子领命，又告云翘夫人曰：「仙主知尘世吉凶，未识吾前程若何，乞赐指迷。」云翘曰：「天机难泄，君能守正而行，便不至自误终身。」乃以云笺一幅，写上四句赠之。其词曰：明月团团，功成水澜。时来遇玉，事去逢兰。
　　其后世子娶玉仪公主，居别室，为兰京所杀，其言乃验。当时世子茫然不解。
　　云翘仍命黄衫女子送回。行至中途，有一石桥跨在水面。世子见桥下金鱼游跃，凴栏而看。黄衫女曰：「此处非可久留。」把手一推，跌在水中，大惊而觉，乃是一梦。
　　天晓起身，便问内侍道：「飞仙院郑夫人有甚事否？」内侍曰：「闻夫人昏迷不醒已有数日，现在大王出榜求医。」世子知所梦非虚，进告公主。
　　公主曰：「何不报知大王？」世子曰：「事涉嫌疑，不敢启齿。」那知左右窃听者互相传说，连北府宫人亦皆晓得，故当夜内侍为王言之。王召世子来问。世子备述梦中所见，因曰：「必得清霄观中徐道，方能救得夫人还魂。未识果有其人否？」王命访之，观中果有一道人姓徐，来此不及一月，遂迎之入府。王见其丰神潇洒，大有仙气，深敬礼之。因求解救之术，徐道士曰：「王必虔修表章一道，结坛礼拜。待贫道行法，上达天听便了。」王如言而行。当夜道士拜伏坛中，王与世子皆在旁坐守。至晓不见起来，即而视之，只有衣冠在地，道士已不知去向。众皆骇异。忽报郑夫人已经醒转。王闻信急来看视，见夫人精神如旧，身已起坐，握手问故。夫人曰：「前夜与王宿此，见有紫衣女子手执金牌，来召奴去。奴随之往，至南嶽洞府，被云翘夫人留住。奴欲归不得。唯世子身有仙骨，可到洞天，故召来寄信於王。今天庭有旨放奴，奴得再返人世。此时更觉身轻骨健，不比前日。」王大喜，遂同归飞仙院中。府中传为奇事。世子辞出。娄妃及众夫人皆来相贺，桐花谓郑娥曰：「夫人居飞仙院中，果不负飞仙之名。但今后切莫飞去，贻大王忧也。」众皆笑。由是宫中群呼娥为仙夫人，王益宠之。太平二年，秋八月，娄妃怀孕将产，梦见一龙蟠屈膝下，觉后生男。为高王第六子，名演，字延安，即后北齐孝昭皇帝也。
　　且说高王因四境无事，思欲西征，祭祀凤陵。命司马李仪作檄，佈告远近。文不称意。或荐行台郎孙搴，博学能文，命搴另作。天色已晚，搴於灯下援笔立就，其文甚美。王大悦，即授为丞相府主簿，专掌文笔。越数日，高王率将军厍狄乾等，领兵一万，袭西魏夏州。身不火食，四日至城。缚枪为梯，夜入其城，生擒刺史斛拔弥俄突，赦而用之。留都督张琼将兵镇守。
　　迁其部落五千户以归。师至半途，灵州曹泥遣使告急，报称西魏李弼、赵贵引兵来攻灵州，决水灌城，城旁皆成巨河，城不没者四版，势甚危急。高王回军救之，犹恐不及，於是星夜遣使，以书求援於至罗国。令其速发人马，绕出西军之后，乘便击之，以解灵州之围。至罗国得书，果引兵袭破西魏军，获其甲马五千，西魏兵乃退。高王兵至，围已解。曹泥迎拜马首。王以灵州在西魏境内，不能久守，谓泥曰：「汝毋留此坐受其困也。」乃拔其遗户归北，别授曹泥官爵。其婿刘丰生有雄才，王爱之，授为南洛州刺史。朝廷以王平夏州功，封其次子高洋为骠骑大将军、开府仪同、太原邵公，食邑三千户。洋年七岁，已授显爵。王以杨愔为太原公司马，继又迁为大行台右丞。
　　盖洋尚处宫内，不能出外理政，故又使之侍高澄也。
　　时澄年十七，阴有宰世之志，闻朝中诸贵用事，贿赂公行，法度不肃，请於王曰：「儿愿入邺辅政，以治臣寮之不法者。」王曰：「小子何知，敢主朝政。岂不闻未能操刀而割，必伤其手乎？」世子不悦而退。孙搴告王曰：「臣闻世子欲入邺辅政，王何以不许？京师诸贵恃王勋旧，横行无忌，以致人民嗟怨。不有以慑服而整饬之，国势日坏，恐为敌人所乘。世子天才自高，不可以年幼疑之。若使入朝，委以重权，上辅幼主，下肃百僚，大王无虑鞭长不及，群臣无不拱手听命，则内外同心，根本自固。王何舍此万全之计而不为也？」高王遂从其请。乃奏帝以高澄为尚书令，加领军左右京畿四面大都督，入辅朝政。世子得诏大喜，即日拜辞父母，带领宫眷，来京授职。在廷诸臣虽闻世子器识不凡，犹以年少轻之。及视事，尚书省积案如山。世子目不停览，手不停披，决当皆允。未及数日，其事悉了。又引并州别驾崔暹为吏部左丞，凡有参劾，不避权贵，世子亲任之。用法严峻，由是内外震肃，百官皆惧。虽子如、孙腾亦畏之矣。高王又以阿至罗有救灵州之功，遣使齎金帛送之，兼令起兵逼西魏秦州。泰州刺史万俟普性勇决有武力。其子万俟洛慷慨多气节，身长八尺，有万夫不当之勇，闻至罗兵将至，谓父曰：「永熙之崩，实宇文之罪。观其为人，不及高王也。吾父子何可为之戮力？不如东归，必获重用。」普从之，遂率部将三百人弃城东归。高王大喜曰：「万俟父子，关西虎将，今来，断泰一臂矣。」封普为西河郡公，洛为建昌郡公。
　　且说孙搴荐世子入朝后，父子俱宠，加为散骑常侍。一日，子如来晋阳，搴及高季式同饮於其家。搴醉甚，卒於席上。子如惶惧，报於高王。王亲临视之，谓子如曰：「卿杀我孙主簿，须还我一人。」子如荐魏收可用，王令代搴职。收才华虽美，行止浮薄。王黜之。高季式入见，王问：「司徒曾言一士，有才而谨密者是谁？」司徒者，高敖曹也。对曰：「莫非记室陈元康乎？」王曰：「是也。吾闻其暗中能作书，真佳士也。」遂召而用之。盖元康博学多能，通达古今。时军国多事，元康问无不知。王带之出行，在马上有所号令多至十余条，元康屈指数之，尽能记忆。性又严谨，终日不出一语。
　　王甚爱之，曰：「如此人何可多得。」封为安平子。又丞相功曹赵彦深，亦以文学见幸。彦深少孤力学，为子如代笔。高王行文到邺，急要文吏一人。
　　子如以彦深应召，大称王意，与元康同掌机密，并受异宠。时人呼为「陈、赵」焉。是时高王留意人才，广选文学之士，列之朝班。一日，传谕世子曰：「吾欲西讨黑獭，必先通好梁邦。南方多人物，非宏通博雅者，不足以胜此任。朝臣谁可使者？」世子因举散骑常侍李谐、吏部侍郎卢元明才通今古，学贯天人，可使致聘。王遂命二人聘於梁。
　　梁帝素博学，善辩论。及召二人语，丰神秀爽，应对如流。既而辞出，梁帝目送之，谓左右曰：「卿辈常言北土无人物，此等从何处来？」由是深相敬重，亦遣使还报。那知因此一番，却动了数臣疑惧。先是贺拔胜荆州失守，与卢柔、史宁相率奔梁。其后独孤信、杨忠在荆州亦被侯景所破，来降於梁。数人皆有北归之意，而恐梁见疑，不敢发。及见梁与东魏通好，各怀忧惧，因涕泣於梁主之前，求北归。梁主义而许之。遂带旧时兵将渡过江来。
　　斯时侯景镇守河南，闻报，便选轻骑三千，扼其去路。胜等不敢敌，微服从小路徒步进关。及到长安，泰接见大喜，同入见帝。胜见孝武崩，又换了一代帝主，不胜伤感。时斛斯椿已死，正缺三公之位。帝即以贺拔胜为太师，封史宁为将军。泰以卢柔有文学，引入相府，为从事中郎。独孤信、杨忠引为帐下都督。
　　是年关中大旱，田禾尽死，人相食。高王闻之曰：「此天亡泰也，吾取之必矣。」於是调集人马，择日起征，分兵三路进攻。敕司徒高敖曹引精骑三万，趋上洛。敕大都督窦泰引兵三万，趋潼关。自率大军趋蒲坂。造三浮桥，欲以济河。当是时，关西大震，人心惶惧，皆以强弱不敌为忧。泰军於广阳，谓诸将曰：「高欢犄吾三面，作浮桥以示必渡。此欲羁留吾军，使窦泰西入耳。欢自起军以来，窦泰常为前锋。其下皆精兵锐卒，屡胜而骄，士志必怠。今以轻兵袭之必克，克则欢不战自走。若留兵在此，与之相持，胜负未可知也。」诸将皆曰：「贼在近不击，舍而袭远，脱有蹉跌，后悔何及？不如分兵御之为上。」泰曰：「不然。前欢再攻潼关，吾军不出灞上一步。今大举而来，谓吾亦只自守，有轻我之心。乘此袭之，何患不克？欢虽作浮桥，未能迳渡。不过五日，吾取窦泰必矣。」左丞苏绰、参军达奚武皆赞成之。庚戌，泰还长安。诸将犹以为疑。泰乃隐其计，以问族子直事郎中宇文深。深曰：「窦泰欢之骁将，今大军攻蒲坂，则欢拒守而泰救之。吾表里受敌，此危道也。不如选轻锐，潜出小关。窦泰躁急，必来决战。欢持重，未即来救。吾急击之，泰可擒也。擒泰则欢势自沮。回师击之，可获大胜。」
　　泰喜曰：「是吾心也。」乃声言欲保陇右。辛亥，入朝见帝，帝问：「敌势若何？」泰曰：「陛下勿扰，保为陛下破之。」帝曰：「却敌安邦，全赖丞相神算。」泰拜退，遂潜军东出。癸丑，至小关，过马牧泽，与窦泰军遇。
　　正是：
　　兵行险处谋先定，师到奇时勇莫当。
　　未识此番交战果能败得东兵，擒得窦泰否，且俟下卷再讲。
第四十卷     潼关道世宁捐躯　锁云轩金婉失节
  </div>
  <div class="pagination">
   <a href="南北史演义_page15.html">
    上一页
   </a>
   <span>
    ...
   </span>
   <a href="南北史演义_page11.html">
    11
   </a>
   <a href="南北史演义_page12.html">
    12
   </a>
   <a href="南北史演义_page13.html">
    13
   </a>
   <a href="南北史演义_page14.html">
    14
   </a>
   <a href="南北史演义_page15.html">
    15
   </a>
   <span class="current-page">
    16
   </span>
   <a href="南北史演义_page17.html">
    17
   </a>
   <a href="南北史演义_page18.html">
    18
   </a>
   <a href="南北史演义_page19.html">
    19
   </a>
   <a href="南北史演义_page20.html">
    20
   </a>
   <a href="南北史演义_page21.html">
    21
   </a>
   <span>
    ...
   </span>
   <a href="南北史演义_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
