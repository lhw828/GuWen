<!DOCTYPE html>
<html>
<head>
    <meta charset="UTF-8">
    <title>南北史演义 - 第 11 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 11 页/共 22 页</h1>
    <div class="content">　　使人下穴探取，见一小儿卧於其内，抱出视之，乃君之子也。」欢因问高澄，何以卧在穴内。澄曰：「起初乳媪抱我逃走，赶众人不上，落在后面，被贼兵冲来，我与乳媪同落水内。忽见一夜叉模样将我提起，放在穴内。眼前但见一鸦在上飞鸣。今早有人抱我出穴，乃是段姨夫，始得同他到来。」六浑忙向段荣称谢。昭君见了儿子，如获至宝，益发感激不尽。段荣复向内於夫妇问慰一番。是夜，同宿寺内。明日，尉士真亦来探望，谓欢曰：「今幸家口无恙，但资产荡尽，将来何以谋生？」六浑道：「为此忧闷。」娄昭道：「不妨。此时家业虽废，尚有别业在平城等处。收拾各山牛羊驴马，搬往平城，督率庄丁人等再行耕种，亦可度日。六浑夫妇可无忧也。」段荣曰：「非计也。荣少习天文星纬之术，夜观天象，北方之乱未已，此间尚有兵火之灾，十年后方定。树家立产尚非其时。且平城之间遇乱尤甚，非所宜居。」娄昭道：「然则若何而可？」士真道：「大丈夫上不能为朝廷剪除暴乱，亦当退自为谋保全父母妻子。莫若各家聚集庄兵，招来乡勇，就在此菩提寺结垒立寨，依山守险。我亦同来居住。凑合粮储，以为守禦之备。且俟北土稍宁，成家未迟。」段荣道：「此论最妙。我看武威兵气亦重，不可安居。家中尚有蓄积，竟连家小一齐运来，同住便了。」六浑、娄昭皆大喜。相约已定，两家便即搬来。一面安顿家小，一面将菩提寺改作营寨，修整军器，造立旗旙。四方避难者负粮挈眷而来，不可胜数。自后贼兵过往者闻六浑之名，俱不敢相犯。娄昭仍督庄兵耕种田禾，以为山寨之用。正是：虎伏深山藏牙爪，龙潜大海待风云。今且按下不表。
　　再讲广阳王起兵来征拔陵，闻贼兵从五原来敌，聚众将议曰：「我兵不弱於贼，特无一骁勇之将与之争锋，故不能胜。今军中谁堪作先锋者，举一人以对。」众将道：「军中实无勇将。近闻贺拔允之弟贺拔胜在云州刺史费穆麾下，此人有万夫不当之勇，天下无敌。若召以为将，足破拔陵之胆，战无不胜矣。」广阳从之，乃写书与费穆，要请破胡到军。穆不敢违，遂送破胡来见广阳。广阳见其仪表不凡，英雄无比，便封先锋之职，授以精卒三千，谓胜曰：「将军此去杀贼立功，千金赏、万户侯，不足道也。」胜亦感激，誓以灭贼自效，遂领兵前往。行未廿里，正遇拔陵前队，约有五千人马。胜勒马高叫曰：「破胡在此，谁敢出战？」贼将见是破胡，吓得魂胆俱碎，畏缩不前。破胡连喝数声，不敢答应。直冲过来，贼兵望后便退。乘势赶杀，直至拔陵军前，勒马讨战。拔陵闻知大惊，语诸将道：「今日破胡乘胜而来，谁去迎敌？」帐前走过孔雀之弟孔鸾、拔陵之弟拔兵，启口道：「我二人愿同出阵，斩破胡之首。」拔陵道：「此人未易轻敌，各要小心。」二人答应，出马，跑至阵前，与破胡交锋。战未数合，被破胡一枪一个，俱死马下。拔陵大惧。诸将畏胜之勇，都不敢出战。遂引兵退三十里下寨，与韩楼大军相为犄角之势。广阳王知前锋已胜，亦引大军至五原山扎住。破胡数往挑战，拔陵只是坚守不出。於是两军相持不下。那知拔陵兵威稍挫，而莫折念生反於秦州，兵势大盛。一日，命其弟天生道：「我今兵多将广，分兵十万於汝，去攻岐州。岐州一破，便提兵进逼雍州，以破萧宝寅之兵。我自在后接应。」
　　天生遂引兵而往。
　　却说萧宝寅乃是南齐明帝之子。梁武篡位，杀其兄弟九人。宝寅脱身降魏，孝文帝时封为齐王，尚南阳公主，甚加宠待。今因南道行台元修义染得风疾，不能征讨，故命宝寅代统其兵，以讨莫折念生。不几日，天生兵临岐州，岐州刺史裴芬与都督元志闭城拒守。被围一月，城破，裴芬、元志皆被杀。遂乘胜势进军雍州之界。宝寅闻之，慌即起兵相迎，见贼势浩大，颇怀忧惧。忽有探子来报，西路上一枝军马约有五万，打着官军旗号飞奔而来。
　　使人问之，却是东岐州刺史崔延伯，奉天子之命，封为征西将军、西道都督，起本州人马来讨天生。延伯素骁勇，力敌万夫。宝寅大喜，请过相会。一路进发，行至马嵬。莫折天生紮营黑水之西，军容甚盛。宝寅问延伯破敌之策，延伯曰：「明晨先为公探贼勇怯，然后图之。」乃选精兵数千，西渡黑水，整阵向天生营。宝寅军於水东，遥为接应。延伯抵天生营下，扬威胁之，徐引兵还。天生见延伯众少，开营争逐。其众多於延伯数倍，蹙延伯於水次。
　　宝寅望之失色。延伯自为后殿，不与之战，使其众先渡，部伍严整，天生兵不敢击，须臾渡毕。天生之众亦引还。宝寅喜曰：「崔君之勇，关、张不如。」
　　延伯曰：「此贼非老夫敌也。明公但安坐，观老夫破之。」明日，延伯勒兵而出，宝寅之军继后，天生悉众逆战。延伯身先士卒，陷其前锋，斩贼将数员，将士乘锐竞进，大破其兵，俘斩十余万人。天生率残兵遁逃。官军追奔至小陇，收得器械粮储不可胜计。岐、雍及陇东之地皆复。只因宝寅不能戢下，将士稽留彩掠。天生得脱，复整余众，塞陇道之口，以拒官军。宝寅、延伯既破莫折念生，以为雍、岐以西不足忧，遂停军不进。
　　一日，接到泾州将军卢祖迁文书。因反寇胡琛据了高平，自称高平王，聚集人马数十万，手下勇将百员，扰乱幽、夏二州，势极猖獗。今又遣大将万俟丑奴、宿勒明达领兵十万，来犯泾州。祖迁不能敌，以此求救於宝寅、延伯。二人遂引兵会祖迁於安定，甲卒十二万，铁马八千，军势大振。丑奴军於安定西北七里，时以轻骑挑战。大兵未交辄委走。延伯自恃其勇，且新立大功，以为敌人畏己，欲即击之。先是军中别造大盾，内为锁柱，使壮士负之而趋，谓之排城。置辎重於中，战士在外。自安定西北整众而前，以为操必胜之势。那知贼计百出，当两军相遇正欲交锋，忽有贼兵数百骑手持文书，诈称献上降簿，以求缓师。宝寅、延伯方共开视，宿勒明达引兵自东北至，万俟丑奴引兵自西南至，官军腹背受敌。延伯拍马奋击，奔驰逐北，迳抵其营。无如贼皆轻骑，往来如飞，官军杂以步卒，战久疲乏，被贼乘间冲入排城，阵势大乱。延伯左冲右突，虽杀死贼兵无数，而士卒死伤亦近二万，於是大败。宝寅见延伯败退，军心已恐，忙即收众，退保安定。延伯自耻其败，欲与再战。宝寅劝其养锋息锐，徐观时势，以图进取。延伯以为怯，连夜缮甲治兵，招募骁勇，复自安定西进兵，去贼七里结营。明晨不告宝寅，独出袭贼，大破其垒，贼众披靡，平其数栅。既而军士乘胜彩掠，离其步伍。
　　贼见官兵散乱，复还击之。魏兵大败，延伯中流矢而卒。宝寅闻知往救，已无及矣。时大寇未平，复失骁将，远近忧恐。而宝寅自延伯死后，丧卒数万，贼势愈甚，深恐朝廷见责，心怀忧虑。
　　时麾下有一人，姓郑名俨，河南开封府人。生得丰神清朗，仪容秀美，向在京中为太后父司徒胡国珍参军。因随国珍得入后宫，太后悦其美，曾私幸之。宫禁严密，人未之知也。及太后见幽，不得进见。宝寅西征，俨遂从军而去，亦授参军之职。在雍州已及一载。一日赦书至，知太后重复临朝，私心大喜，欲进京而苦无由。今见宝寅有忧惧之色，因告之曰：「太后复政，明公尚未进表恭贺，恐太后不悦於明公也。」宝寅失色道：「君言是也。军旅匆忙，未暇计此。今当表贺，但谁可往者？」俨曰：「明公如必无人，仆愿奉命以往。且尚有一说，明公出师以来，虽有前功，难掩后败。仆在太后前表扬明公之功，以见败非其罪，则朝廷益加宠任，可以无忧见责矣。」宝寅大喜曰：「得君如此，我复何忧。」因遂修好贺表，命俨充作贺使。郑俨别了宝寅，星夜赶行。因念太后旧情未断，日后定获重用，不胜欣喜。及至京师，将贺表呈进。太后见有郑俨之名，忙即召见。俨至金阶，朝拜毕，太后曰：「久欲召卿，未识卿在何所。今得见卿，足慰朕心。」俨伏地流涕曰：「臣料此生不获再见陛下，今日得睹圣容，如拨云见日，不胜庆幸之至。」
　　太后曰：「朕身边正乏良辅，卿当留侍朕躬，不必西行矣。」俨拜谢。太后淫情久旷，今旧人见面，满怀春意，按纳不下，那顾朝廷之体，遂托以欲知贼中形势，留入后宫。是夜，俨宿宫中，与太后重叙旧情。宫中皆贺。明日升殿，即拜俨为谏议大夫、中书舍人，兼领嚐食典御。昼夜留在禁中，不放出外。即休沐还家，尝遣宦者随之。俨见妻子唯言家事，不敢私交一语。自此宠冠群臣，一时奸佞之徒争先趋附。
　　时有中书舍人徐纥，为人巧媚，专奉权要。初事清河王，王死又阿谀元叉。叉败，太后以清河故复召为中书。及郑俨用事，纥知俨有内宠，益倾身承接，奉迎唯谨。俨亦以纥有术智，任为谋主。共相表里，势倾内外，时人号为「徐郑俨」。不数月，官至中书令、车骑将军。纥亦升至给事黄门侍郎、中书舍人，总摄中书门下事。军国诏令，皆出其手。纥素有文学，又能终日办事，刻无休息不以为劳。或有急诏，则令数吏执笔，或行或卧，指使口授，造次俱成，不失事理。故能迎合取容，以窃一时之柄，然无经国大体。见人则诈为恭谨，而内实叵测。又有尚书李崇之子李神轨，神采清美，官为黄门侍郎。亦私幸於太后，宠亚郑俨。又有黄门给事袁翻，亦为太后信任。徐、郑、袁、李四人互相党援，蒙蔽朝廷。六镇残破，边将有告急表章，俨恐伤太后之心，匿奏不报。外臣有从北来者，皆嘱其隐匿败亡，不许言实。於是群臣争言贼衰，不久自平。太后日事淫乐，不以六镇为意。正是：朝中已把山河弃，阃外徒劳战伐深。
　　但未识后来变故如何，且听下回细说。
第十一卷     天宝求贤问刘贵　洛周设计害高欢
　　话说胡太后宠信郑俨、徐纥居中用事，百僚畏惮，莫敢谁何。朝政日坏，今且按下不表。
　　却说魏初有两秀容城，皆在并州之北，俱有居民数万。北秀容酋帅双姓尔朱，名羽健。再传为尔朱代勒。代勒为人猛勇，御下又极宽和。一日，游猎山中，部下之人射一猛虎，误中其臂。代勒拔其箭还之，曰：「此汝误中我臂也。」并不加罪。由是军民无不感悦。官至肆州刺史，封梁国公，年九十余而卒。子名新兴，代父职。坐拥成业，雄镇北土。畜牧尤蕃，牛羊骡马千百成群，各以毛色相别，瀰漫山谷，不可胜数。朝廷有事出师，新兴每以牛马■粮来献。孝文以为忠，进位将军，敕为秀容镇第一酋长。宫室崇大，俨如王侯之居。府库充积，富可敌国。麾下猛将如云，壮士如雨。生子荣，字天宝，聪明俊伟，才气过人，又多力善射。少时随父入朝，武帝见而爱之，以中山王元英之妹妻之，即北乡公主也。其后新兴年老，表请传爵於荣，明帝许之。荣袭父爵。新兴死，魏又除荣游击将军。荣每到春秋二时，率领眷属往高山大泽之处射猎为乐，故其姊妹妻女皆善骑射。有子三人，长菩提，次义罗，三文殊，年皆幼。女二：长曰娟娟，次曰琼娟。娟娟年十四，容颜绝世，有倾城倾国之貌。伶俐多能，性刚烈如其父。后为肃宗嫔，敬宗立，荣复纳之为后，终归高氏，为献武帝妃也。当是时，荣见朝政日乱，六镇皆反，而手下士马精强，粮储广有，隐有拨乱救民、化家为国之志。又宗族强盛，弟兄叔姪皆有勇略。从弟名世隆。族弟二人：一名度律，一名仲远。兄子二人：一名兆，字万仁；一名天光。此五人者才智兼备，武艺超群，各镇都畏之，号曰「尔朱五虎」。而五虎之中兆尤勇猛，荣爱之如子。一日，荣召五人谓曰：「四方兵起，名都大郡皆为贼据。朝廷出师累年，败亡相继，贼势益甚。我恐此间亦不得安，我欲散财发粟以招四方智勇，剪除凶暴，上为朝廷出力，下为地方保障。汝等以为何如？」众皆曰：「主公之见是也。上报国家，下安黎庶，此不世之勋，有何不可。」荣大喜，即於秀容城上竖起招贤旗一面，上书「广招贤智，共济时艰」。於是四方才勇之士，相率来投。
　　时南秀容於乞真杀了太仆卿陆延，据城造反。荣遣尔朱兆引兵三千擒之，斩於城下，将首级封进京师。明帝大喜，封荣博陵郡公，长子菩提世袭，赐金三十斤、彩缎百匹以荣宠之。又桑乾镇斛律洛阳、费也头二人作乱，荣亦起兵破之於河西，斩其首级入朝。以功进封安北将军，都督恒、朔二州军事。
　　荣自是英名四布，兵威益振，豪傑归心。六浑之友刘贵、司马子如、贾显智、尉景、窦泰等皆奔秀容，投在麾下效力。荣一一收纳，随才任使。敕勒人斛律金有武乾，行兵能用匈奴之法，望尘知马步多少，嗅地知敌兵远近。初在怀朔镇杨钧手下为将，钧死归拔陵。见拔陵作事无成，脱身归於尔朱氏，荣以为别将。六浑妹夫厍狄乾见北方大乱，欲携家避入京师。云州刺史费穆知其才勇，劫至云州，共守城池。其时北境州县皆没於贼，惟云州一城独存，四面阻绝，粮尽矢穷，外救不至。穆知不能守，遂与厍狄乾弃城南奔，投於尔朱荣。荣送费穆归朝，留狄乾为别将，甚加礼待。
　　一日，天光领二将来见，谓荣曰：「此尖山贺拔允、贺拔岳也。」荣喜，急起握二人手曰：「将军兄弟英雄盖世，想慕久矣，何幸今日得遇。但闻足下在恒州把守，未识何以至此。」允曰：「允自武川失守，父被贼害，与弟岳投奔恒州，为元仆射收彔。弟胜在广阳王麾下为将，广阳奉召入京，胜亦来恒州相投，弟兄遂得相聚。不料广阳去后，众皆怨望，推鲜於修礼为主，聚众廿万，拥兵来寇。元仆射使允等出战。那知城中外连内应，城遂破。元仆射奔往冀州，允弟兄三人在乱军中相失。今胜不知何往，我二人投北而行。行了两日，无处容身，因在山前歎息。忽逢明公之姪天光，说及明公好贤礼士，劝予来归，故倾心至此。如蒙收彔，当效驰驱。」荣曰：「将军此来，天作之合也。但未识令弟何往，吾当遣人觅之，使汝手足同在一处。」因皆置为将军。
　　荣欲观二人武艺，一日拣选人马，带允、岳同往射猎。过肆州城下，肆州刺史尉庆宾忌荣之强，闭城不出迎接。荣怒曰：「竖子敢尔慢人。」以兵袭之，破关而入，执庆宾将杀之。忽报营门外有一少年将军，自称贺拔胜，要见主公。荣曰：「破胡来耶？」即召入。破胡进至中军，低首下拜。荣扶起笑道：「尔来何晚也？令兄令弟皆在此，专望将军到来同聚。」破胡道：「胜自恒州战败，兄弟失散，奔往肆州，蒙尉刺史以礼相待。今闻尉公冒犯虎威，行将就诛，特来求宽其死。幸明公恕之。异日胜事明公，亦不敢忘德。」
　　荣道：「今见将军，如鱼得水，不胜大幸，何争杀此一人。」命即放之，破胡拜谢。允与岳上帐相见，悲喜交集。荣即解下腰间狮蛮带赐之，署为副将。
　　执庆宾还秀容署。尔朱羽生为肆州刺史，荣是时目中已无魏矣。
　　孝昌二年八月，贼帅元洪业斩鲜於修礼，请降於魏。贼党葛荣又杀洪业，自立为主，军势浩大，进攻瀛州。章武王元融拒之，为荣所杀。时河间王深复奉太后命，领兵讨贼，闻元融死，不敢进。朝廷逼之使战，亦为荣杀。尔朱闻之，益轻朝廷，尝谓刘贵曰：「今天下扰扰，世无定局。吾欲得一智勇无双之士，如当年韩信之流，与之共定天下，今有其人乎？」贵曰：「吾观天下豪傑多矣，如怀朔贺六浑者，其才足以当之。」荣曰：「吾亦颇闻其名，今何在？」贵曰：「六浑困守风尘，现在避处牛豆山中，以待时清。明公举而用之，天下不足平也。」荣曰：「汝速为我招之。」贵承命修书一通，遣人送往牛豆山。书中深致尔朱企慕之意，劝其速来。六浑得书，谓尉士真曰：「如今群雄奋起，反覆无常。吾侪投人，事亦不易。不如权住此间，徐观形势，以图机会。君以为何如？」士真曰：「尔朱虽强，未识为人若何。且闻命遽往，恐为所轻。」六浑曰：「君言正合吾意。」遂不去。
　　时孙腾在阳曲川被寇，家业尽丧，亦来牛豆山与六浑同住。一日，六浑与尉景、段荣下山探听消息，至晚方回。才到牛豆山下，忽见一人飞马而至，高叫：「来者壮士莫非贺六浑么？」六浑道：「只我便是。」那人道：「吾主在后，等待多时，请公过去相见。」六浑道：「你主何人？」那人道：「我主姓杜，名洛周，柔元镇人。今见天子无道，万民愁苦，聚兵十万在上谷城中，欲图霸王之业，以救生灵之命。仰慕壮士文武双全，才勇出众，是当今第一豪傑，欲屈到幕下，同心举义。故亲自来请，先令小将致意。我乃贺拔文兴，杜洛周妻弟也。」六浑曰：「你主错了。吾因智勇不足，避难居此，有何德能而敢为兴王之佐？」话犹未了，忽大炮一声，拥出无数人马，塞住山口，旌旗密布，剑戟如林。一人红袍绣甲，在马上欠身道：「我杜洛周素仰威名，特来奉请同往上谷，共聚大义，富贵与君同之。如蒙慨允，即此便行。倘有见弃之心，恐刀剑无情，惊及一家。」六浑见此形势，知不可拒，私语士真、子茂曰：「吾脱一身甚易，奈妻子何？」乃下马再拜，尉景、段荣从之。洛周大喜，下马答拜曰：「君必与夫人子女同往，方得放心，省得身心两地也。」於是洛周上马，送三人至菩提寺门外道：「吾只在此等候，君进内速整行装，便即起身。」六浑入内，告知众人。内乾夫妇大惊曰：「君等皆去，吾在此作何倚靠？」昭君曰：「洛周反寇，君去奈何？」欢曰：「吾非不知，但欲保一家性命，权且从他，以解目前之厄。快去收拾行囊。」又谓娄昭曰：「如今人力已少，倘有外寇凭陵，何以抵敌？君於此处亦不可居，且往平城可也。」於是除内乾一家不去，余皆起身同行。昭君妹妹拜别父母，各流涕分手。
　　洛周自得六浑等数人，兵士云集，军马日广，遂於上谷城筑坛为天子，改元真王，署置百官。以六浑为将军，统领人马一万，进兵来夺幽州。幽州刺史常景上表奏闻。魏以常景为行台尚书，与幽州都督元潭共讨洛周。景即起兵五万，将卢龙一带关塞之处皆拨军守把。元潭引兵三万，军於居庸关以备之。洛周又引兵来取安州，常景遣将崔仲哲邀之於军都关。仲哲素不能战，一战大败，为洛周所杀。居庸关守兵闻之，一夜尽溃。元潭逃归幽州。洛周自以为无敌，志益骄傲。军无纪律，日事抄掠。用兵经年，一无所就，仍退回上谷。识者知其无成。唯六浑御军有法，赏罚必信，因此得军士心，人望咸归。洛周忌之，密与贺拔文兴谋曰：「军心尽向六浑，恐后日有元洪业之事。我不能为鲜於修礼坐受其害，不如杀之，以杜后患。」文兴曰：「若杀六浑，尉景、段荣等亦不可留。」遂定计於中秋夜，借赏月为名，宴於深山之中，四面伏兵，擒而杀之。有一小校平日与段荣相好，密将此事报之。荣闻报大惊。时已四鼓，恐军中惊觉，不敢往告六浑。明晨上帐参谒，诸将皆到，不见六浑。洛周道：「六浑何以不至？」有人禀道：「六浑昨夕饮酒过醉，不能起身，故失参见之期。」洛周曰：「今宵中秋佳节不可虚度，晚间设宴於山峰高处，与诸君同玩良宵。六浑不可不至。」荣曰：「六浑虽是中酒，晚间自愈。主公先行，待小将促之，使来以赴主公之约。」洛周应允。
　　段荣随到六浑家，密报其事。六浑大惊。时尉景同居。嘱咐昭君、云莲一同收拾行李，密约蔡、孙两家同逃。等至下午，听知洛周出城，各将家眷载在车上，悄悄而行。尉景当先，蔡俊、孙腾押后。六浑、段荣假作赴宴，行至中途，谓众将曰：「我有一小事未了，当同子茂回去。君等先行，我随后赶上也。」道罢，飞马回转，保着家眷急走。洛周至晚不见六浑等来，又差人召之。往来数里，已近黄昏，回报道：「六浑等众都已走了。」洛周大怒，谓文兴曰：「六浑去尚未远，汝引三千轻骑擒来见我，休使逃脱一人。」文兴领命，忙即带了兵众飞奔而来。正是：蛟龙尚未翔云表，鸿鹄犹然困网中。
　　未识六浑此番能逃得脱否，且待下回细说。
第十二卷     剪劣马英雄得路　庇倖臣宫阙成仇
　　话说六浑当日脱身而行，料洛周必不干休，定有追兵到来，谓众人曰：「若追兵到来，既要廝杀，又要照顾家眷，势难两顾。不如孙、蔡两兄保着车仗人口先走，我与士真、子茂在此杀退追兵，随即赶上。」尉景道：「此计甚妥。」於是家眷先行，三人勒马以待。时近更余，果见后面火把齐明，喊声大振。贺拔文兴追至，大叫：「六浑休走，我主待你不薄，奈何背主而逃？此非好男子所为。」六浑答道：「你是贺拔文兴，正要与你说明。我们住在牛豆山，原无意相从。你说洛周慷慨英雄，真心待人，故俯首相从。原来是一无知小子，妒贤嫉能。我等相随一载，虽无大功，亦无大罪，奈何设宴山中，图害我等性命？汝速回去，将吾言回复洛周，并非吾等不别而行也。」
　　文兴无言回答。又见三人挺枪相待，自料敌他不过，只得收转人马回去。
　　六浑出得上谷岭，天已大明。后面又有喊声，疑追兵复至，谓众人曰：「洛周兵力精强，我们寡不敌众，急急向前，不可回马与战。」昭君与端娥、端爱、高澄乘一牛车。澄方六岁，数堕车下。欢怒其羁迟，欲弯弓射之。昭君大惊，高叫段荣曰：「段将军速救我儿！」段荣飞身下马，抱起高澄，归於马上，加鞭急走。行了一日，天色又晚，荒野中并无宿店，投一野寺权住。
　　时天气初寒，风雨暴至。众人皆仓皇就路，衣衫单薄，不免饥寒。昭君亲燃马矢，作饼与六浑充饥。次日起行，六浑欲南奔葛荣。将近瀛州，闻葛荣强暴甚於洛周，谓众人曰：「一误岂容再误。」尉景曰：「前路茫茫，今将曷归？」段荣曰：「吾闻北秀容尔朱天宝兵力强盛，大招贤士，若往投之，断无不纳。」六浑曰：「吾从洛周一年，今往投之，倘以反贼视我，加我以罪，我将何逃？」蔡俊曰：「有刘贵、司马子如数人在彼，必能为我先容，可无忧也。」於是六浑与五人同入并州，先借旅寓安顿家小，然后段荣去寻刘贵。
　　却说贵在秀容最为荣所信任，一日从城外归来，忽见一人在马上呼曰：「刘君别来无恙？」视之，乃段子茂也。即忙下马相见，问道：「子茂何来？阔别二年，常怀想念。未识六浑及众友近况若何？」子茂道：「六浑、尉景等俱在此了，专望兄去相叙。」因把前事细诉一遍。刘贵大喜，遂并马入城来见六浑。六浑见了刘贵，握手相慰，便将来投尔朱之故细细说了，要他引进。刘贵道：「尔朱慕名久矣。今日一见，必获重用，无忧不得志也。」司马子如、厍狄乾、贾显智、侯景、窦泰闻得六浑到了，陆续来望，相见皆大喜。刘贵道：「诸君在此叙旧，我先见讨虏，诉知六浑来意，明日便好进见。」
　　众皆称善。刘贵起身，忙到府门。值荣在城外桃林寨着兵，便往桃林寨求见。
　　荣召入，贵在帐前拜贺曰：「主公大业将成，又有高贤来助了。」荣问：「何人？」答道：「高贺六浑并有亲友数人同来相投。」荣闻六浑至，大喜问：「在何处？」答道：「在旅店中，明日来参。」荣曰：「我慕其人久矣，速来一会。」便令小校备马，同刘贵去接。六浑不敢迟延，忙来进谒。荣令别将迎之入帐，六浑见荣再拜，荣欠身请起，赐坐帐下。荣初闻刘贵之言，以六浑为人中之杰，气象异常。今见其精神憔悴，形容枯槁，殊失所望。问劳数句，不甚深言，欢即辞退。刘贵暗忖道：「天宝平日闻名起慕，今日相见何反淡然？」因留六浑到家，排酒洗尘。忽报讨虏有命，六浑有甚亲友，皆令明日来见。贵应诺。是夜，六浑宿於刘贵家，贵私语六浑曰：「君才能盖世，奈与洛周同反，今唯在此立功，以盖前愆，勿生退志。」六浑以为然。
　　次日，贵出全付衣服与六浑更换。令人请尉景、段荣、蔡儁、孙腾同至家中，齐入帅府。荣皆礼待，署为将军。六浑虽在军中，未获重用。
　　一日，上帐参谒，荣往厩中看马，诸将随侍。见一马甚猛，四面皆以铁栏围之。六浑曰：「此马何故防卫甚严？」荣曰：「此马号为毒龙，莫能御他。往往蹄齧伤人，人不敢近。」欢细视之曰：「良马也。胸项间有旋毛一丛，故此作孽。若剪而去之，必足为明公用也。」荣曰：「吾数使人剪之，毛不能去，反为所害。故弃而置之，锁缚厩中。」六浑曰：「欢请为明公剪之。」荣曰：「奈何以一马而杀壮士。」欢固请。荣许之，就把胡牀坐下，诸将两旁侍立。命六浑往厩中牵马。毒龙一见栏开，双蹄并起，挣断铁索，奔出厩外，腾踔跳跃，势甚猛烈。六浑当前拦住，喝道：「你虽畜类，亦有性灵。既受豢养，自当任人驾驭，何得蹄齧杀人？我为你改恶为良，异日立功边上，方显尔能。」毒龙听了，顿时收威敛迹，伏地低头。六浑贴近马身，不加羁绊，剪去旋毛。众人皆为危惧，六浑神色自若，以旋毛献上。荣大喜道：「果然名不虚传，毒龙杀人多矣，卿乃独能制之。」欢曰：「御恶人亦犹是矣。」荣奇其言，便道：「此马即以赐卿，卿为我试之。」六浑腾身上马，那马放开四足，风驰电掣，团团走了几遍。六浑见有旗桿木竖在百步外，忙取随身弓箭，连发三矢皆中木上。众皆喝采。荣亦大喜，起身归帐，屏去左右，独留六浑，赐坐帐下，以时事访之。六浑告荣曰：「闻公有马十二谷，皆以色别为群，不知明公蓄此何用。」荣曰：「试言汝意若何？」欢曰：「今天子闇弱，太后淫乱，嬖孽专权，宵小乱政，朝纲不振极矣。以明公之雄武，乘时奋发，讨郑俨、徐纥之罪，以清君侧，天下孰不俯首畏服，惟命是听？如是则大功立致，霸业可成。此贺六浑志也。明公岂有意乎？」荣曰：「卿言正合我意。」两下情投意合，倾心吐胆，谈至更深，六浑始退。次日，尔朱荣移兵屯於晋阳，诸将皆从。六浑家眷住上党坊内，尉、段、蔡三家皆就傍居住。六浑从军晋阳。
　　当是时，洛周侵掠蓟南，势益猖獗；念生夺了岐州，官兵累败；葛荣据了信都，都督裴衍被杀。其后杜粲杀了莫折念生，占了秦州；葛荣并了洛周之众，兵势益大，横行河北。萧宝寅出师累年，靡费不资，屡次丧败，惧朝廷见责，内不自安，定计欲反。行台郎中苏湛哭而止之曰：「王本以穷鸟投入，朝廷假王羽翼，荣宠至此。属国步多艰之日，不竭忠报德，乃欲乘人间隙，遽行守关问鼎之事。魏国虽衰，天命未改。且王之恩义未洽於民，但见其败，未见其成，王若行此，我恐荆棘必生於斋阁也。」宝寅不纳，遂反，自称齐帝，改元隆绪。正平薛凤贤、薛修义亦聚众河东，分据盐池，攻围蒲坂，东西连结以应宝寅。远近大震。尔朱荣谋於欢曰：「关西皆反，我欲发兵讨贼，何者最先？」欢曰：「平外贼易，除内贼难。公但养精蓄锐，先除朝内之贼，则外贼可指挥而定也。」荣以为是。於是日伺朝廷之隙，按兵以待。
　　再说孝明帝即位十二载，年已十八，朝政一无所预。太后私幸郑俨诸人，虑帝年长知其所为不谨，於宫中多树耳目，务为壅蔽。凡帝亲爱者，恐其传言泄漏，百计去之。时有密多道人善能胡语，帝宠之。又有鸿胪少卿谷会治、通直散骑谷士恢，皆帝所宠信，朝夕侍於禁中。太后忌之。孝昌二年二月，帝奉太后宴於御园。谷士恢侍侧，太后曰：「谷卿聪明多才，必知吏事，令为晋州刺史何如？」士恢心怀帝宠，不愿出外，良久不答。太后再言之，帝曰：「士恢年少，难当方面之任，母后勿遣。」次日，太后坐便殿，召士恢曰：「我命卿为晋州刺史，如何违我？」士恢曰：「容臣入别至尊。」太后不许，士恢再四恳告。郑俨在旁奏曰：「此等小臣敢违陛下之旨，不斩之无以警后。」太后即命斩之。帝在宫中不知士恢已死，命内侍召之。内侍回奏云：「士恢已被太后斩讫。」帝失色，惊问：「士恢何罪？」内侍言：「太后欲以为晋州刺史，士恢不从，中书郑俨奏斩之。」帝怒，称疾不出。太后使宫女来问，帝不答。太后亲至显阳殿，问帝何疾。帝曰：「我怒谷士恢，受朕深恩，今往晋州，不来一辞。我欲封剑斩之，取其首级来视！」太后闻帝言，已知左右奏知，谓帝曰：「谷士恢一介小臣，敢违我命，抗言犯上，吾故斩之。实未至晋州也。」帝曰：「士恢死乎？」太后曰：「然。」帝曰：「得见其首乎？」太后命左右取首进之，帝见首痛哭流涕曰：「此郑俨杀汝耳，吾当报之。」太后大惊曰：「帝误矣，我自杀之，於俨何涉？帝为万乘主，岂少此等人入侍左右而为此感伤？」帝恐伤太后之意，命以厚礼葬之。
　　俨知帝怒及己，又奏太后道：「士恢虽死，密多道人、谷会治尚在帝侧。
　　二人仇我更深，必除之为妥。」太后曰：「易耳。」命俨暗招刺客，杀密多於城南大巷。帝怒，严旨搜捉贼人，限在必得，已心疑太后所为。未几，又报谷绍达被太后赐死。帝怒甚，忿忿走入紫华宫，谓卢妃曰：「朕以太后之故，郑俨、徐纥内宫不禁往来。今朕所宠信者，太后必欲置之死地，未识何意。」卢妃奏曰：「陛下深居九重，朝权皆归国母，陛下所宠焉能得保性命？」
　　帝曰：「吾杀徐、郑以报之何如？」妃曰：「徐、郑朝夕在宫，太后所宠，陛下焉得杀之？」帝曰：「太后与郑有私乎？」妃曰：「妾不敢说，愿陛下留心察之。且陛下还宜加意自防，勿为奸人所算。」帝闻之，益闷闷不乐。
　　是夜，宿紫华宫中。次日傍晚，帝密敕北宫宦侍，夜来不许锁断嘉福殿门。
　　一更后，随了数个宫人，行至嘉福殿后驎和阁下，闻阁上有笑语声，帝问：「何人在阁？」宫人悄悄奏道：「太后与尚书郑俨宿於阁上。」帝知太后不谨是实，长歎一声，忙即回步退出。明日，宫人奏知太后，言帝昨宵至此，太后之事俱已知之，长歎而去。太后大惊曰：「谁为是儿言之，私来窥我？」
　　郑俨失色，跪於太后前曰：「事露，帝不能奈何陛下，臣今死矣。」太后曰：「毋恐，有我在，断不令卿遭诛也。」俨拜谢曰：「若得陛下作主，臣等方敢常侍左右。」因斩司宫者数人，以其失於防守，纵帝得入也。帝闻之益怒。
　　自此母子遂成嫌隙，两宫不相往来。但未识后事如何，且听下回细述。
第十三卷     赐铁券欲图边帅　生公主假作储君
　　话说并州刺史元天穆，本魏室宗亲，因太后专政，徐、郑用事，心常不服，见尔朱士马精强，欲借其力以倾朝廷，深相结纳。荣亦喜其与己，焚香刺血结为兄弟，誓生死不相背负。事无大小，皆与商议。一日，荣同帐下诸将来至并州，与天穆议事。天穆设宴留饮。酒至半酣，问荣曰：「弟来欲议何事？」荣屏去左右，惟贺拔岳在坐。荣曰：「今天子愚弱，太后淫乱，奸佞弄权，忠臣屏迹。我欲举兵入洛，内除诸奸佞，外削群贼，兄以为何如？」
　　穆与岳皆曰：「讨虏之意，实合群望，当早行之。」荣曰：「事果可行，吾即表奏朝廷，以讨贼为言，庶几师出有名。」天穆力赞其成。荣就写表一道，发使进京。太后见奏，疑荣有异志，乃付有司商议。群臣皆以荣兵强盛，不宜允其所请。太后乃下诏止之，其略云：今念生枭戮，宝寅败逃，丑奴请降，关、陇已定。费穆大破群蛮，绛、蜀渐平。又北海王显率众二万，出镇相州。卿宜高枕秀容，兵不须出。
　　荣得诏大笑曰：「天下乱形已成，朝廷反说太平无事，吾岂可因诏而止。」
　　乃请天穆到府，遍召诸将共议。众皆曰：「朝廷不准发兵，是有疑我之心，此事岂可遂已。」於是荣复上书，其略云：今贼势虽衰，官军屡败，人情危俱，恐实难用，若不更思方略，无以万全。臣愚以为蠕蠕主阿那瓌荷国厚恩，未应忘报，宜早发兵，东趣下口，以摄贼人之背。北海之军严加警备，以当其前。臣麾下兵将虽少，愿尽力命。自井陉以北，滏口以西，分据险要，攻其肘腋。葛荣虽并洛周之众，恩威未着，人类差异，形势可分。若允臣所请，大功可立。臣整率师旅以待，唯陛下鉴之。
　　一面进表，一面兴师。署高欢为都督，统领十万人马，镇守桃林寨，日夕操练，以待徵调。自领马步兵三十万，结营井陉之上，旌旗映日，杀气连云。
　　附近州县莫测其意，人人疑虑，个个惊心。
　　表到京中，举朝大骇。太后见其不肯罢兵，恐有变乱，召廷臣问策。中书舍人徐纥出班奏曰：「臣有一策，可制尔朱之命。」后问：「何策？」纥曰：「尔朱荣世据秀容，畜牧蕃息，兵势强盛，皆因能用人也。今其手下将士，或反贼余党，或罪臣子孙，惧祸亡命，皆被尔朱荣收纳，授以军职，赐之财帛。众人怀恩感激，无不尽心协力，故所向克捷，威振山西。臣意莫若先离其党，私行圣旨，许以高官厚禄，锡以金书铁券，密令暗图尔朱，则其党必贪朝廷之赏，群起而诛之矣。」太后大喜，如计而行。时有尔朱荣从弟世隆，在京为直阁将军，探得朝廷阴谋，密将此事报知天宝。天宝大怒，乃召集诸将谓曰：「今朝廷有密旨到来，命汝等图我，以取富贵。汝等若贪朝廷官爵，请从此别。若愿随我者，当留麾下。慎勿心怀两意，暗生反侧也。」
　　众将皆曰：「某等遭时不遇，穷困风尘。得遇明公拔之粪土之中，置之将士之列。执鞭坠镫，生死愿随。朝廷富贵，非所敢望也。」荣大喜道：「卿等若不相负，朝廷赐来官爵，当尽留之。等我日后得志，照其所书之爵相授。」
　　众皆拜谢而退。
　　且说太后听了徐纥之计，以为事必有成，不以尔朱为意，淫乱如故。时有武都人杨白花，少有勇力，容貌雄伟，太后逼而幸之。白花惧祸及，南奔梁。太后追思之，不能已，为作《杨白花歌》，使宫人昼夜连臂蹋足歌之，声甚淒惋。歌曰：阳春二三月，杨柳齐作花。春风一夜入闺闼，杨花飘荡落南家。含情出户脚无力，拾得杨花泪沾臆。秋去春来双燕子，愿衔杨花入窠里。
　　一日，郑俨进宫闻其歌，知太后思念白花而作，曰：「陛下何多情也？」
　　太后曰：「情之所锺，不能自已。吾念白花，犹念卿也。」俨曰：「臣蒙太后宠爱，奈帝屡欲杀臣，白花所以惧祸而逃也。」太后曰：「近闻潘充华怀孕将产，若生太子，吾将幽帝南宫，立太子为帝，谁敢违我？」俨曰：「倘生公主奈何？」太后曰：「即生公主，吾吩咐监生人等诈言太子，竟瞒了天子大臣，吾计亦可得行。」俨曰：「太后之见，果智逾良、平。」二人计议已定，探得潘妃产期已近，太后亲临绛阳宫，帝与潘妃接见。太后告帝曰：「我闻儿女出胎之时，不要父母相见，恐有妨克。官家与妃年少，恐未知之，故吾来告帝。於数日内，宜往别宫游幸，吾在此看视。」帝以太后言为诚，从之。太后私嘱其下曰：「妃生育时，若生太子，固不必言；倘生公主，亦必诈言太子，报知於帝，使帝心欣喜。有罪我自赦之。」众皆听命。未几，潘妃生下一女，报帝生太子。帝大喜，即乘步舆至绛阳宫。太后迎而贺之，帝亦为太后贺。帝欲见儿，太后曰：「不可。太子新生，待三日后，方可见面。」帝乃出御前殿，颁诏改元武泰，大赦天下，百僚称贺。
　　却说卢妃宫中有一宫女慧娘，系西番国贡来之女，年十四，心性慧巧，两耳通灵，能知合宫大小事，告卢妃曰：「潘妃所生，乃女子也。」妃曰：「汝妄言，不畏死乎？」慧娘曰：「此皆太后、郑俨之计。所以假称为男者，将不利於帝。妾不言，负夫人。夫人不言，负帝矣。如言不实，愿敢斩首阶前。」妃大惊。至晚，帝宿宫中，卢妃将慧娘之言告帝，帝立智慧娘问之。
　　慧娘如前言以对，帝命收入永巷，谓卢妃曰：「明日朕往验之，倘其言虚，杀之以绝乱传。」次日，帝至潘妃宫见太后，曰：「朕欲观太子浴。」太后沉吟久之，曰：「太子已浴过矣。」帝疑之，因问：「太子何在？」太后曰：「在龙牀上睡熟。」帝起，请太后同去一看，揭帐视之，目细口小，绝不似男子模样。帝曰：「此莫非女乎？何绝无男子相也？」不悦而出。太后知帝已识破，不好再瞒，设宴绛阳宫，召帝及胡后同饮。酒半，屏退左右，谓帝曰：「帝年十九，尚无子嗣，吾故假言生男，以悦帝心，其实女也。」胡后闻之大惊。帝忿然作色曰：「朕因母后言诞生太子，故颁大赦之诏，受廷臣之贺。今言是女，教朕有何面目居臣民之上？」拔剑而起。太后惊问曰：「帝欲何为？」帝曰：「今杀此女以泄吾忿。」太后变色，不别而还北宫。胡后向帝再拜，曰：「此虽女子，亦是陛下骨血。奈何杀此无罪之儿，以触太后之怒？」帝收剑，顿足大恨。是夜，帝宿别殿，转辗不寐，思想：「慧娘之言句句是实，必杀徐、郑，庶杜后患。但受制太后，不敢轻动，如何设法除之？」见窗外月光如昼，起身步出阶来。忽闻碧沼池边窃窃言语，遣内监问之，回奏云：「是巡宫大使与直阁将军尔朱世隆讲话。」帝召世隆至，世隆倒身下拜。帝问：「卿为直阁几年矣？」曰：「三年。」又问：「秀容尔朱荣系卿何人？」对曰：「臣之从兄。」又问：「为人若何？」对曰：「臣见荣智勇兼备，忠义是矢。惟有赤心为国，上报天朝，越在外臣，常以不得亲近至尊为恨。」帝曰：「卿兄若此，是社稷之臣也。朕欲召入辅政可乎？」
　　世隆再拜曰：「此臣兄之愿也。」言毕退出。帝闻世隆言，暗想：「欲去徐、郑，碍於太后。尔朱荣兵威足以制之，不若密召向阙，以胁太后，以讨二臣之罪，吾患除矣。」次日，乃召世隆言之，授以密诏一道，令其内瞒太后，外避百官，暗暗遣人齎往。世隆大喜受命。
　　再说尔朱天宝紮兵井陉界口，日日扬威耀武。忽有天子密诏到来，召他引兵入都，诛除奸党。世隆亦有书至，不胜大喜。元天穆知之，亦来告曰：「以弟之威，除徐、郑之徒，如拉枯枝，乃百世之功，机不可失。」荣於是即令使者回奏曰：「臣欲扫清朝野久矣。今接帝旨，敢不星夜赴阙，制奸臣之命，报陛下之德。」使者已去，遂与天穆商议，须得一智勇之将，使为前锋先进。天穆曰：「贺六浑可当此任。」荣从之。署六浑为先锋，付精兵三万。以尉景、段荣、刘贵、贾显智、蔡俊、孙腾六将副之。六浑将行，谓妻昭君曰：「吾有军事，当即起程，不及复顾家矣。」昭君曰：「大丈夫公而忘私，努力王事可也，奚以家为？」六浑曰：「闻汝言令人意豁。」遂行。
　　天宝亦告其妻北乡公主曰：「吾将入靖内乱，明日行矣。」公主曰：「吾夫威名太盛，致朝廷疑惧。诏书到来，未识真假。莫若遣将先发，将军暂缓数日，以观人情向背。」荣於是停军不进。
　　且说帝自发诏后，无一人知，使者回奏尔朱荣得诏大喜，不违时刻起兵，闻之颇生疑虑。长乐王子攸与帝素相爱，因召入凉风堂，密告之故。子攸大惊曰：「陛下误矣！尔朱荣数世强盛，威镇北边。其人残暴不仁，屡有飞扬之志。今若召之入内，是开门揖盗。徐、郑虽除，为祸更甚。汉代董卓之事可鉴也。」帝大悟，曰：「此举匆匆，悔不与卿商议。今惟发诏止之耳。」
　　子攸道：「如此幸甚。」乃复遣使谕荣曰：「郑、徐之徒少削威权，卿且安守。待朕诛之，然后召卿入朝，以清外寇。」荣得诏大惊曰：「此非帝意，必有人阻之者。然吾有此诏，且勿遽发。」斯时，六浑之军已过上党，闻有诏亦止。那知事虽秘密，而两次降诏，已露风声。徐、郑二人一闻此事，吓得魂飞魄散，入告太后曰：「帝怨臣等以及太后，密召尔朱荣诛戮臣等。臣等固不惜一死，但恐太后性命亦不能保，奈何？」太后怒曰：「是儿欲夺吾权，结外兵为援。今先废黜，幽之南宫便了。」二人曰：「非计也。帝以无罪见废，朝臣不服，尔朱转得借口兴师矣。臣等却有一计，陛下如能行之，方保无事。」太后曰：「计将安出？卿且说来。」二人说出此计，管教：大逆顺成同反掌，至尊一死等鸿毛。且听下回细述。
第十四卷     内衅成肃宗遇毒　外难至灵后沉河
　　话说这徐、郑二奸献计太后，太后忙问何计，俨曰：「陛下欲免大祸，除非暗行鸩毒，害了主上，以公主为太子，扶立为帝。那时权在陛下，内可杜群臣之口，外可止尔朱之兵。待人心已安，然后别选宗室，以正大位。不唯免祸，而且多福。陛下以为何如？」太后不语，既而曰：「帝既不复顾母，吾亦焉能顾子。」二人见太后已允，密密退出。
　　且说武泰元年二月，帝御显阳后殿，卢妃侍寝。帝饮酒甚美。睡至夜半，口渴呼汤，饮汤后胸忽烦闷，觉有异，问宫人曰：「顷所饮何酒？」宫人曰：「是太后送来进帝饮者，命勿泄，故不敢言。」帝知中毒，惋恨良久，后不能语，至五更而崩，在位十三年，一十九岁。卢妃大哭曰：「太后自杀其子，明日必归罪於我。」遂自缢。宫人飞报太后，太后佯为哀痛，明日升殿，谕廷臣曰：「昨夜帝饮酒过多，五更崩於显阳后殿。」群臣相顾失色。高阳王出班哭奏曰：「帝年少，初无疾病，何由遽尔晏驾？宫中定有奸人作逆，乞查侍寝何人，尚食何人，以究帝崩之由，庶大逆可除。」太后曰：「昨夜卢妃侍寝，已惧罪自缢，无从究问矣。」高阳王默然。群臣皆疑帝之暴崩，必出徐、郑之谋，惟有饮恨而已，谁敢出声。旋於潘妃宫中，抱出假太子，立为新君。百官先行朝贺，然后发丧，文武莫敢违者。越三日，太后见人心已安，复下诏曰：「潘妃所生，实是公主。因天子新崩，假言太子，以安物望。今有已故临洮王宝晖之子元钊，高祖皇帝嫡孙，宜承宝祚。」於是即日迎入，登位於太极殿，是为幼帝，年始二岁。太后欲久专国政，贪其幼而立之。大赦天下，百官文武加二级，宿卫加三级。诏到并州，尔朱荣大惊，谓天穆曰：「主上年少，无疾遽崩，内中必有弑逆情弊。且帝年十九，天下犹称为幼主。今奉未能言语的小儿以临御天下，天下其谁服之？吾欲帅铁骑赴哀山陵，剪诛奸佞，更立长君，何如？」天穆曰：「弟能若此，伊、霍复见於今矣。」
　　乃抗表称：
　　大行皇帝背弃万方，海内咸称鸩毒致祸。岂有天子不豫，初不召医，贵戚大臣皆不侍侧，安得不使远近怪愕？又以皇女为嗣，虚行赦宥，上欺天地，下惑朝野。已乃选君子孩提之中，使奸竖专朝，隳乱纲纪。何异掩目捕雀，塞耳撞钟？今群盗沸腾，邻敌窥伺，而欲以未言之儿镇安天下，不亦难乎？愿听臣赴阙，参预大议，问侍臣帝崩之由，访禁卫不知之状，以徐、郑之徒付之有司，雪普天之耻，谢率土之怨。然后更择宗亲，以承宝祚。发表后，下令诸将，以贺拔胜将前军，贺拔岳副之，尔朱天光将左军，司马子如将右军，尔朱兆为副元帅，窦泰为帐前都督，贺拔允为参谋，斛律金为护军，尔朱重远押后，自主中军。统精兵五万，择日起行。命先锋六浑引兵先进。
　　六浑兵过困龙冈，忽报京中尔朱世隆至，欢接见世隆，谓曰：「吾奉太后命来见天宝，将军且暂停军马。俟吾见过天宝，再议进止。」欢许诺。世隆来见尔朱荣，荣问：「何以至此？」世隆曰：「太后见兄表章大惧，召弟入宫，谆谆慰问。命弟到来劝兄勿动干戈，若肯安守边隅，重封高爵，永享富贵。弟只得受命而来。」荣曰：「此皆太后饰说，吾岂肯受其笼络，你亦不必进京了。」世隆道：「弟不复命，太后必疑，反令多为之备，非计之得也。不若弟去复命，以好言慰之，令彼不疑。兄乘其懈，便可直达京师。」
　　荣曰：「你既要回，吾尚有一事相托。前日元天穆劝我废黜纳主，别立宗人。有长乐王子攸，其父武宣王有勋社稷，可册立为帝。你道其人若何？」世隆曰：「若说此人，相貌不凡，果有人君之度，立之最宜。」荣曰：「此人果可，汝到京中，将吾推戴之意，暗暗通知长乐。吾兵到河内，即来奉迎。你亦早为脱身之计，勿误我事。」世隆领命，临行，谓荣曰：「请弟计之行日，已到京师，然后发兵。」荣许之。於是世隆星夜至京，复命於太后曰：「臣荣闻命已止兵矣，愿太后勿忧。」太后大喜，赐金帛劳之。世隆拜退，密探子攸在府，便来进谒。子攸接进，见礼毕，便问：「卿往北边，能止晋阳之兵否？」世隆请屏左右，私语王曰：「臣兄为先帝复仇，大兵必到。但其私诚欲奉大王为帝，以主社稷，令臣先来启知。」王曰：「吾无德，不可以为君也。」世隆再三劝进，王乃应允。
　　先是侍中元顺一夕梦见黑云一团，从西北角直冲东南，日月俱破，星象皆暗。俄而云散，有日出於西南，光甚明。有人言曰：「此长乐日也。」忽见鸾旗黄盖，皆是天子仪仗，去迎长乐王为帝。驾从阊阖门而入，升太极殿，百官呼万岁。身在中书省，步行廊下，见大槐树一株。脱去衣冠，坐於树下而觉。明日，遇济阴王元晖业，将梦一一告之，忧其不祥。晖业曰：「长乐是彭城子，莫非此人为帝乎？然彭城有功德於天下，若其子为帝，亦积善之报，兄何以为不祥也？」顺曰：「黑云，气之恶者，北方之色，必有北敌来乱京师。日者，君象。月者，后象。众星者，百官之象。今皆破暗，必有弑害二宫，残杀百僚之事。可惜长乐为帝，年亦不久。日出西南，已属未时，至酉时而没，只有三个时辰。多则三年，亦必有变。吾坐槐树之下，『槐』字木傍鬼身，并又解去冠冕，能无死乎？大约死后乃得三公赠也。」说罢惨然。后来其言皆应。
　　再说太后得世隆回报，心无疑虑，宠任徐、郑如故。忽有宫人启奏：「卢妃在日，有宫娥慧娘年甚幼，能知未来事。前日假生太子，报知於帝者即是此女。帝怒其妄，幽之永巷。今言太后大祸临头，若宽其禁，彼能解救。」
　　太后遂召之。慧娘至太后前，全无畏惧。太后问曰：「前潘妃生女，你从何知其非男？」慧娘曰：「妾得仙授，宫中事何一不知？太后欲行废黜，徐、郑唆成弑逆，瞒得众人，瞒不得我。但恐衅从内起，祸自外来，六宫粉黛尽为刀下之魂，八百军州都入他人之手。」太后听了，大怒道：「无知泼贱，敢以妖言吓人！」吩咐拿下斩首。慧娘笑道：「只怕你要杀我不能，人要杀你反易。」说罢，化为白鸟，沖天飞去。衣裳首饰尽卸阶下。要知妖由人兴，太后祸期已近，故有此怪诞之事。太后呆了半晌，两旁宫女惊得魂胆俱消。
　　忽有黄门表章呈进，称奏尔朱之兵已过太行山，直阁尔朱世隆昨夜全家逃去。
　　太后知事急，忙召王公大臣，俱入北宫商议。诸王皆恨太后淫逆，莫肯设策。
　　独徐纥大言曰：「尔朱荣称兵向阙，文武宿卫足以制之。但守险要，以逸待劳。彼悬军千里，士马疲弊，破之必矣。愿陛下勿以为忧。」太后信之，遂命黄门侍郎李神轨为大都督，领兵五万至河北拒之；别将郑季明、郑先护领兵屯守河桥，武卫将军费穆屯兵小平津。
　　却说荣自离了并州，大军浩浩荡荡一路进发，沿路州郡皆具斗酒相犒，无一敢拒。过了上党，六浑迎着，会兵一处，星夜前来。真是兵不留行，势如破竹。将近河内，忽有探子报来：「河阳城内，朝廷差大将李神轨领兵把守。」尔朱荣传令扎住人马，对诸将道：「谁为我去擒此贼来？」贺拔胜应声而出，请以五百骑往擒之。荣大喜，即命胜往。是时神轨屯兵河内，日日惧荣兵之来，手下将士全无斗心。一闻破胡兵到，知其骁勇难敌，慌忙引兵渡河，退据内城。荣闻之大笑曰：「此等人何足污我刀刃？」忽报世隆到来，荣备问京中情事，世隆一一告诉，言其必败。荣遂遣亲军王信，改换衣服潜入洛阳，迎长乐王子攸及彭城王元绍、霸成公子正弟兄三人同来河内。长乐谋於彭城曰：「尔朱兵到，玉石俱焚，吾等生死未卜，不如权且从之。但当速去，迟则恐有间阻。」遂乘五更时候改易服色，同了王信悄悄逃出京城，不由正路，从高渚渡河。荣闻王来，率领将士皆至河边迎接，诸将及众军皆呼万岁。荣遂结帐为行宫，奉王即位於河阳，是为敬宗皇帝。荣与众将皆帐前朝贺。帝遂下诏，封兄元绍为无上王，弟子正为始平王。以尔朱荣为侍中、都督中外诸军事大将军、尚书令，封太原王。其余将士并皆进爵有差。
　　帝素有贤名，远近闻知为帝，人心悦服。郑先护谓季明曰：「新君已立，太后终亡。吾侪为谁守此？不如先行投顺，以免同逆之诛。」二人遂迎拜马首，请帝入城。神轨闻北中不守，率众遁还。费穆与荣有旧，亦弃军来降。
　　荣见之大喜，不令见帝，留为帐中心腹。徐纥知大势已去，矫诏夜开殿门，取了骅骝厩御马十匹，东奔兖州。郑俨不别太后，亦逃还乡里。太后初闻长乐兄弟三人逃去，已疑宗室诸王有变；后闻长乐即位，郑先护等投降，大惊。
　　忽报李神轨回，太后召入问之，乃知费穆亦降，益惧。忙召郑俨、徐纥，欲与商议，回报二人已逃。太后谓神轨曰：「诸事皆二人为之，今反弃我而去，何昧良乃尔。」神轨亦默然而退。其后连召大臣，无一至者。又闻新君有命，文武百官着往河桥迎接，众皆遵旨。尚宝卿来索玉玺，銮衣卫整备法驾。太后见时势大变，乃入后殿，召孝明帝妃嫔，自胡后以下共三百余人，尽出家瑶光寺，痛哭出宫。送幼主归旧府，太后亦自入寺为尼。未几，荣遣将军朱端以一千铁骑来执太后、幼主。端入京，问留守官曰：「太后、幼主何在？」
　　留守曰：「太后避往瑶光寺，幼主送还旧邸。」端到寺，入见太后。太后大惊，问曰：「卿系何人？」端曰：「太原王将士奉旨来迎太后。」太后曰：「卿且退，吾当自往。」端不许，军士皆拔刃相向。太后失色，只得上马起行。端又执了幼主，齐至河桥见荣。荣命入帐相见。太后见荣，多所陈说。
　　荣曰：「无多言。」喝令左右执至河边，并幼主共沉之河。可怜一代国母，如此结果。正应术士之言，尊无二上，不得善终。后人有诗弔之曰：
　　昔日捐躯全为子，一朝杀子又何为？
　　黄河不尽东流恨，高后泉台应笑之。
　　荣既沉太后，费穆密说荣曰：「大王士马不出十万，长驱向洛，既无战胜之威，群情素不厌服。以京师之众，百官之盛，知公虚实，必有轻侮之心。若不大行诛杀，更树亲党，恐大王还北之日，未度太行而内变作矣。」荣心然之。忽报慕容绍宗自晋阳来见，荣喜曰：「绍宗来，吾又添一助矣。」因谓之曰：「洛中人士繁盛，骄侈成俗，不加蔓剪，终难制驭。吾欲因百官出迎，悉诛之何如？」绍宗曰：「不可。太后荒淫失道，嬖幸弄权，淆乱四海。大王兴义兵以清朝廷，此桓、文之业，伊、霍之举，天下无不悦服。今无故歼夷多士，不分忠佞，恐大失天下之望，非良计也。」那知天宝性本残忍，闻费穆言，顿起杀心。绍宗虽极口止之，荣终不听，乃请帝循河，西至陶渚，别设行宫居之。无上、始平二王随侍。荣密令心腹骁将郭罗刹、叱列刹鬼持刀立於帝侧，诈为防卫，俟外变一起，即杀无上、始平。
　　斯时百官皆至，求见新君。荣悉引之行宫西北河阴之野，曰：「帝欲在此祭天，百官宜下马以待。」众皆下马。荣乃引胡骑四面围之，责众官曰：「昔日肃宗年幼，太后临朝，全赖汝等匡辅。任刘腾之弄权，纵元叉之害政。及至徐、郑用事，浊乱宫廷，四方兵起，九重被弑，曾无一人以身殉国，报君父之仇，伸大义於天下。职为公卿，实皆贪污无耻之徒。今天子贤圣，不用汝等匡弼也。」言讫，以手一挥，胡骑四面纵兵，百官之头如砍瓜切菜。
　　自丞相高阳王以下，朝臣共二千余人，尽皆杀死。只见愁云惨惨，怨气重重。
　　肝脑涂裂，皆锦衣玉食之俦；血肉飞扬，尽凤子龙孙之属。衣冠之祸，莫此为烈。但未识帝在行宫能保性命否，且听下回细剖。
第十五卷     改逆谋重扶魏主　贾余勇大破葛荣
　　话说河阴之役，百官皆遭杀戮。后有朝士续到者五百余人，闻之魂飞魄散，皆惊慌欲避，觅路逃生，无如四面铁骑奉了天宝之命，重重叠叠围住不放。真如鸟投罗内，鱼入网中，命在顷刻。只见前有一将高叫道：「新君即位，全是太原王大功，今王在上，还不下拜！」众官听了，人人拜伏在地。
　　又高叫道：「魏家气数已尽，太原王合为人主。汝五百人中，有能为禅文者免死。若不能，尽杀无遗。」众臣莫敢出声。荣大怒曰：「竖子欺我乎？」
　　言未了，只见一人起身告曰：「某为大王作禅文。」荣问：「你是何官？」
　　对曰：「臣乃治书御史赵元则也。」荣令送入营中，吩咐道：「好为之。」
　　又使人高唱：「元氏灭，朱氏兴。」六军齐呼万岁，声振山谷。荣大喜，便遣数十亲卒拔刀直向行宫，杀帝左右。时帝居帐中，正怀忧虑，忽闻喊声渐近，与无上、始平二王走出帐外看视。郭罗刹见兵众已到，忙将天子抱入营帐。无上王未及转身，叱烈杀鬼手起一刀，头已落地。始平忙欲退避，亦被叱烈杀死。帝见两兄被杀，看来自己性命亦不能保，暗暗流涕。荣遂迁帝於河桥，置之幕下，率诸将还营。赵元则禅文已成，荣见之大喜，乃解放文武五百余人。未几，帝使人谕旨於荣曰：帝王迭兴，盛衰无常。吾家社稷垂及一百余年，不幸胡后失德，先帝升遐，四方瓦解。将军奋袂而起，所向无前，此乃天意，非人力也。我本相投，志在全生，岂敢妄希天位？将军相逼，以至於此。若天命有归，将军宜及时正号，若推而不居，思欲存魏社稷，亦当更择亲贤，我当流避裔土，何帝之有？
　　荣得诏大喜。时高欢在旁，劝其乘此称帝。荣遍问诸将，诸将多同欢言，独司马子如以为不可。贺拔岳亦谏曰：「大王前举义兵，志除奸逆。大勋未立，遽有此谋，正可速祸，未见其福。」荣疑未决，乃自铸金为像，凡四铸不成。参军刘灵助善卜筮，断事多中。荣素信之，令卜为帝。灵助卜曰：「不吉，大王虽有福德，今未可也。若强为之，上逆天心，下失民望，殃祸连延。
　　便得为帝，恐亦不久。」荣曰：「吾既不可，立天穆何如？」灵助曰：「天穆亦无此福德。臣夜观天象，惟长乐王有天命耳。奉之为主，必获厚福。」
　　荣不答，入帐独坐，觉精神恍惚，情绪昏迷，不自支持。良久忽悟，深自愧悔，曰：「过误，过误！惟当以死报朝廷耳。」出为诸将言之。贺拔岳请杀高欢，以谢天下。窦泰、侯渊曰：「欢虽愚疏，言不思难，今四方多事，须借武勇，杀之恐失将士心。」荣曰：「是吾过也，欢本无罪。」遂不问。
</div>
    <div class="pagination">
<a href="南北史演义_page10.html">上一页</a><span>...</span><a href="南北史演义_page6.html">6</a><a href="南北史演义_page7.html">7</a><a href="南北史演义_page8.html">8</a><a href="南北史演义_page9.html">9</a><a href="南北史演义_page10.html">10</a><span class="current-page">11</span><a href="南北史演义_page12.html">12</a><a href="南北史演义_page13.html">13</a><a href="南北史演义_page14.html">14</a><a href="南北史演义_page15.html">15</a><a href="南北史演义_page16.html">16</a><span>...</span><a href="南北史演义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
