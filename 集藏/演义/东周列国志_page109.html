<!DOCTYPE html>
<html>
<head>
    <meta charset="UTF-8">
    <title>东周列国志 - 第 109 页/共 146 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东周列国志 - 第 109 页/共 146 页</h1>
    <div class="content">　　
　　
　　至第三日，吴王复命置酒于蛇门之外，亲送越王出城，群臣皆捧觞饯行，惟子胥不至，夫差谓勾践曰：“寡人赦君返国，君当念吴之恩，勿记吴之怨。”
　　勾践稽首曰：“大王哀臣孤穷，使得生还故国，当生生世世，竭力报效，苍天在上，实鉴臣心，如若负吴，皇天不佑！"夫差曰：”君子一言为定，君其遂行，勉之，勉之！"勾践再拜跪伏，流涕满面，有依恋不舍之状，夫差亲扶勾践登车，范蠡执御，夫人亦再拜谢恩，一同升辇，望南而去。时周敬王二十九年事也。史臣有诗云：
　　
　　
　　
　　越王已作釜中鱼，岂料残生出会稽。
　　可笑夫差无远虑，放开罗网纵鲸鲵。
　　
　　
　　
　　勾践回至浙江之上，望见隔江山川重秀，天地再清，乃叹曰：“孤自意永辞万民，委骨异域，岂期复得返国而奉祀乎？”言罢，与夫人相向而泣，左右皆感动流泪。文种早知越王将至，率守国群臣，城中百姓，拜迎于浙水之上，欢声动地。
　　勾践命范蠡卜日到国，蠡屈指曰：“异哉，王之择日也，无如来日最吉，王宜疾趋以应之。”于是策马飞舆，星夜还都，告庙临朝，都不必叙。
　　勾践心念会稽之耻，欲立城于会稽，迁都于此，以自警惕，乃专委其事于范蠡。
　　蠡乃观天文，察地理，规造新城，包会稽山于内。西北立飞翼楼于卧龙山，以象天门；东南伏漏石窦，以象地户。外郭周围，独缺西北，扬言“已臣服于吴，不敢壅塞贡献之道”，实阴图进取之便。城既成，忽然城中涌出一山，周围数里，其象如龟，天生草木盛茂。有人认得此山，乃琅琊东武山，不知何故，一夕飞至。
　　范蠡奏曰：“臣之筑城，上应天象，故天降‘昆仑’，以启越之伯也！”越王大喜，乃名其山曰怪山，亦曰飞来山，亦曰龟山。于山巅立灵台，建三层楼，以望灵物，制度俱备，勾践自诸暨迁而居之，谓范蠡曰：“孤实不德，以至失国亡家，身为奴隶，苟非相国及诸大夫赞助，焉有今日？"蠡曰：”此乃大王之福，非臣等之功也，但愿大王时时勿忘石室之苦，则越国可兴，而吴仇可报矣。"勾践曰：“敬受教！"于是以文种治国政，以范蠡治军旅，尊贤礼士，敬老恤贫，百姓大悦。
　　越王自尝粪之后，常患口臭，范蠡知城北有山，出蔬菜一种，其名曰蕺，可食，而微有气息，乃使人采蕺，举朝食之，以乱其气，后人因名其山曰蕺山。
　　勾践迫欲复仇，乃苦身劳心，夜以继日。目倦欲合，则攻之以蓼；足寒欲缩，则渍之以水。冬常抱冰，夏还握火，累薪而卧，不用床褥。又悬胆于坐卧之所，饮食起居，必取而尝之，中夜潜泣，泣而复啸。会稽二字，不绝于口。
　　以丧败之余，生齿亏减，乃著令使壮者勿娶老妻，老者勿娶少妇，女子十七不嫁，男子二十不娶，其父母俱有罪。孕妇将产，告于官，使医守之，生男赐以壶酒一犬，生女赐以壶酒一豚。生子三人，官养其二，生子二人，官养其一。有死者，亲为哭吊，每出游，必载饭与羹于后车。遇童子，必餔而啜之，问其姓名；遇耕时，躬身秉耒。夫人自织，与民间同其劳苦，七年不收民税，食不加肉，衣不重采。
　　惟问候之使，无一月不至于吴。复使男女入山采葛，作黄丝细布，欲献吴王，尚未及进，吴王嘉勾践之顺，使人增其封，于是东至句甬，西至槜李，南至姑蔑，北至平原，纵横八百余里，尽为越壤。勾践乃治葛布十万匹，甘蜜百坛，狐皮五双，晋竹十艘，以答封地之礼。，夫差大悦，赐越王羽毛之饰。
　　子胥闻之，称疾不朝。
　　夫差见越已臣服不贰，遂深信伯嚭之言。一日，问伯嚭曰：“今日四境无事，寡人欲广宫室以自娱，何地相宜。"嚭奏曰：”吴都之下，崇台胜境，莫若姑苏，然前王所筑，不足以当巨览，王不若重将此台改建，令其高可望百里，宽可容六千人，聚歌童舞女于上，可以极人间之乐矣。"夫差然之，乃悬赏购求大木。文种闻之，进于越王曰：“臣闻，‘高飞之鸟，死于美食；深泉之鱼，死于芳饵。’今王志在报吴，必先投其所好，然后得制其命。"勾践曰：”虽得其所好，岂遂能制其命乎？"文种对曰：“臣所以破吴者有七术：一曰捐货币，以悦其君臣；二曰贵籴粟槁，以虚其积聚；三曰遗美女，以惑其心志；四曰遗之巧工良材，使作宫室，以罄其财；五曰遗之谀臣，以乱其谋；六曰强其谏臣使自杀，以弱其辅；七曰积财练兵，以承其弊。"勾践曰：”善哉。今日先行何术？"文种对曰：“今吴王方改筑姑苏台，宜选名山神材，奉而献之。"越王乃使木工三千余人，入山伐木，经年无所得。
　　工人思归，皆有怨望之心，乃歌《木客之吟》曰：“朝采木，暮采木，朝朝暮暮入山曲，穷岩绝壑徒往复，天不生兮地不育，木客何辜兮，受此劳酷？"每深夜长歌，闻者凄绝。
　　忽一夜，天生神木一双，大二十围，长五十寻，在山之阳者曰梓，在山之阴者曰楠，木工惊睹，以为目未经见，奔告越王。群臣皆贺曰：“此大王精诚格天，故天生神木，以慰王衷也。"勾践大喜，亲往设祭而后伐之，加以琢削磨砻，用丹青错画为五采龙蛇之文，使文种浮江而至，献于吴王曰：”东海贱臣勾践，赖大王之力，窃为小殿，偶得巨材，不敢自用，敢因下吏献于左右。"夫差见木材异常，不胜惊喜。
　　子胥谏曰：“昔桀起灵台，纣起鹿台，穷竭民力，遂致灭亡。勾践欲害吴，故献此木，王勿受之。"夫差曰：”勾践得此良材，不自用而献于寡人，乃其好意，奈何逆之？"遂不听。乃将此木建姑苏之台。
　　三年聚材，五年方成，高三百丈，广八十四丈，登台望彻二百里，旧有九曲径以登山，至是更广之。百姓昼夜并作，死于疲劳者，不可胜数。有梁伯龙诗为证：
　　
　　
　　
　　千仞高台面太湖，朝钟暮鼓宴姑苏。
　　威行海外三千里，霸占江南第一都。
　　
　　
　　
　　越王闻之，谓文种曰：“子所云‘遗之巧匠良材，使作宫室，以尽其财。’此计已行，今崇台之上，必妙选歌舞以充之，非有绝色，不足侈其心志，子其为寡人谋之！"文种对曰：”兴亡之数，定于上天，既生神木，何患无美女，但搜求民间，恐惊动人心，臣有一计，可阅国中之女子，惟王所择。"不知文种说出甚计？且看下回分解。
　　
　　
　　
　　
　　
　　第八十一回　美人计吴宫宠西施　言语科子贡说列国
　　
　　
　　
　　话说越王勾践欲访求境内美女，献于吴王，文种献计曰：“愿得王之近竖百人，杂以善相人者，使挟其术，遍游国中，得有色者，而记其人地，于中选择，何患无人。"勾践从其计，半年之中，开报美女，何止二十余人？勾践更使人复视，得尤美者二人，因图其形以进，那二人是谁？西施、郑旦。
　　那西施乃苧萝山下采薪者之女，其山有东西二村，多施姓者，女在西村，故以西施别之。郑旦亦在西村，与施女毗邻。临江而居，每日相与浣纱于江，红颜花貌，交相映发，不啻如并蒂之芙蓉也。勾践命范蠡各以百金聘之，服以绮罗之衣，乘以重帷之车，国人慕美人之名，争欲识认，都出郊外迎候，道路为之壅塞。范蠡乃停西施、郑旦于别馆，传谕：“欲见美人者，先输金钱一文。"设柜收钱，顷刻而满。
　　美人登朱楼，凭栏而立，自下望之，飘飘乎天仙之步虚矣。美人留郊外三日，所得金钱无算，悉辇于府库，以充国用。勾践亲送美人别居土城，使老乐师教之歌舞，学习容步，俟其艺成，然后敢进吴邦，时周敬王三十一年，勾践在位之七年也。
　　
　　
　　
　　
　　先一年，齐景公杵臼薨，幼子荼嗣立。
　　是年楚昭王轸薨，世子章嗣立。其时楚方多故，而晋政复衰，齐自晏婴之死，鲁因孔子之去，国俱不振，独吴国之强，甲于天下。夫差恃其兵力，有荐食山东之志，诸侯无不畏之。
　　就中单说齐景公，夫人燕姬有子而夭，诸公子庶出者凡六人，阳生最长，荼最幼。荼之母鬻姒贱而有宠，景公因母及子，爱荼特甚，号为安孺子。景公在位五十七年，年已七十余岁，不肯立世子，欲待安孺子长成，而后立之，何期一病不起，乃属世臣国夏、高张使辅荼为君。大夫陈乞素与公子阳生相结，恐阳生见诛，劝使出避，阳生遂与其子壬及家臣阚止，同奔鲁国。景公果使国、高二氏逐群公子，迁于莱邑。景公薨，安孺子荼既立，国夏、高张左右秉政。
　　陈乞阳为承顺，中实忌之，遂于诸大夫面前诡言：“高、国有谋，欲去旧时诸臣，改用安孺子之党。"诸大夫信之，皆就陈乞求计，陈乞因与鲍牧倡首，率诸大夫家众，共攻高、国，杀高张，国夏出奔莒国。于是鲍牧为右相，陈乞为左相，立国书、高无平以继二氏之祀。
　　安孺子年才数岁，言动随人，不能自立。陈乞有心要援立公子阳生，阴使人召之于鲁，阳生夜至齐郊，留阚止与其子壬于郊外，自己单身入城，藏于陈乞家中。陈乞假称祀先，请诸大夫至家，共享祭余，诸大夫皆至。鲍牧别饮于他所，最后方到。陈乞候众人坐定，乃告曰：“吾新得精甲，请共观之。"众皆曰：”愿观。"于是力士负巨囊自内门出，至于堂前，陈乞手自启囊，只见一个人，从囊中伸头出来，视之，乃公子阳生也，众人大惊。陈乞扶阳生出，南向立，谓诸大夫曰：“‘立子以长’，古今通典，安孺子年幼，不堪为君，今奉鲍相国之命，请改事长公子。"鲍牧睁目言曰：”吾本无此谋，何得相诬？欺我醉耶？“
　　阳生向鲍牧揖曰：“废兴之事，何国无之？惟义所在，大夫度义可否，何问谋之有无？”陈乞不待言终，强拉鲍牧下拜，诸大夫不得已，皆北面稽首。陈乞同诸大夫歃血定盟，车乘已具，齐奉阳生升车入朝，御殿即位，是为悼公。即日迁安孺子于宫外，杀之。悼公疑鲍牧不欲立己，访于陈乞，乞亦忌牧位在己上，遂阴谮牧与群公子有交，不诛牧，国终不靖。于是悼公复诛鲍牧，立鲍息，以存鲍叔牙之祀，陈乞独相齐国。国人见悼公诛杀无辜，颇有怨言。
　　再说悼公有妹，嫁与邾子益为夫人。益傲慢无礼，与鲁不睦，鲁上卿季孙斯言于哀公，引兵伐邾，破其国，执邾子益，囚于负瑕，齐悼公大怒曰：“鲁执邾君，是欺齐也。"遂遣使乞师于吴，约同伐鲁，夫差喜曰：”吾欲试兵山东，今有名矣！“遂许齐出师。
　　鲁哀公大惧，即释放邾子益复归其国，使人谢齐。齐悼公使大夫公孟绰辞于吴王，言：“鲁已服罪，不敢劳大王之军旅。"夫差怒曰：”吴师行止，一凭齐命，吴岂齐之属国耶？寡人当亲至齐国，请问前后二命之故。"叱公孟绰使退。鲁闻吴王怒齐，遂使人送款与吴，反约吴王同伐齐国，夫差欣然即日起师，同鲁伐齐，围其南鄙，齐举国惊惶，皆以悼公无端召寇，怨言益甚。
　　时陈乞已卒，子陈恒秉政，乘国人不顺，谓鲍息曰：“子盍行大事，外解吴怨，而内以报家门之仇？”息辞以不能，恒曰：“吾为子行之。"乃因悼公阅师，进鸩酒，毒杀悼公，以疾讣于吴军曰：”上国膺受天命，寡君得罪，遂遘暴疾，上天代大王行诛，幸赐矜恤，勿陨社稷，愿世世服事上国。"夫差乃班师而退。
　　鲁师亦归。
　　国人皆知悼公死于非命，因畏爱陈氏，无敢言者。陈恒立悼公之子壬，是为简公，简公欲分陈氏之权，乃以陈恒为右相，阚止为左相。昔人论齐祸皆启于景公，诗曰：
　　
　　从来溺爱智逾昏，继统如何乱弟昆。
　　莫怨强臣与强寇，分明自己凿凶门。
　　
　　
　　
　　
　　时越王教习美女三年，技态尽善，饰以珠幌，坐以宝车，所过街衢，香风闻于远近。又以美婢旋波、夷光等六人为侍女，使相国范蠡进之吴国。夫差自齐回吴，范蠡入见，再拜稽首曰：“东海贱臣勾践，感大王之恩，不能亲率妻妾，伏侍左右，遍搜境内，得善歌舞者二人，使陪臣纳之王宫，以供洒扫之役。”夫差望见，以为神仙之下降也，魂魄俱醉。
　　子胥谏曰：“臣闻：”夏亡以妹喜，殷亡以妲己，周亡以褒姒。‘夫美女者，亡国之物，王不可受！"夫差曰：“好色，人之同心，勾践得此美女不自用，而进于寡人，此乃尽忠于吴之证也，相国勿疑。”遂受之。
　　二女皆绝色，夫差并宠爱之，而妖艳善媚，更推西施为首，于是西施独夺歌舞之魁，居姑苏之台，擅专房之宠，出入仪制，拟于妃后。郑旦居吴宫，妒西施之宠，郁郁不得志，经年而死。夫差哀之，葬于黄茅山，立祠祀之，此是后话。
　　
　　
　　
　　
　　且说夫差宠幸西施，令王孙雄特建馆娃宫于灵岩之上，铜沟玉槛，饰以珠玉，为美人游息之所，建“响屧廊”。何为响屧，屧乃鞋名，凿空廊下之地，将大瓮铺平，覆以厚板，令西施与宫人步屧绕之，铮铮有声，故名响屧，今灵岩寺圆照塔前小斜廊，即其址也。高启《馆娃宫》诗云：
　　
　　
　　
　　馆娃宫中馆娃阁，画栋侵云峰顶开。
　　犹恨当时高未极，不能望见越兵来。
　　
　　
　　
　　王禹偁有《响屧廊》诗云：
　　
　　
　　
　　廊坏空留响屧名，为因西子绕廊行。
　　可怜伍相终尸谏，谁记当时曳履声？
　　
　　
　　
　　山上有玩花池，玩月池，又有井，名吴王井，井泉清碧。西施或照泉而妆，夫差立于旁，亲为理发；又有洞名西施洞，夫差与西施同坐于此。洞外石有小陷，今俗名西施迹；又尝与西施鸣琴于山巅，今有琴台；又令人种香于香山，使西施与美人泛舟采香，今灵岩山南望，一水直如矢，俗名箭泾，即采香泾故处；又有采莲泾，在郡城东南，吴王与西施采莲处。又于城中开凿大濠，自南直北，作锦帆以游，号锦帆泾。高启诗云：
　　
　　
　　
　　吴王在日百花开，画船载乐洲边来；吴王去后百花落，歌吹无闻洲寂寞。
</div>
    <div class="pagination">
<a href="东周列国志_page108.html">上一页</a><span>...</span><a href="东周列国志_page104.html">104</a><a href="东周列国志_page105.html">105</a><a href="东周列国志_page106.html">106</a><a href="东周列国志_page107.html">107</a><a href="东周列国志_page108.html">108</a><span class="current-page">109</span><a href="东周列国志_page110.html">110</a><a href="东周列国志_page111.html">111</a><a href="东周列国志_page112.html">112</a><a href="东周列国志_page113.html">113</a><a href="东周列国志_page114.html">114</a><span>...</span><a href="东周列国志_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
