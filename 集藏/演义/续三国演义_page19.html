<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 19 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 19 页/共 34 页
  </h1>
  <div class="content">
   王豹献谋遭挞死，葛刘误主丧家园。当时早听诸贤策，安得沉尸到市边。
　　
　　
　　
　　第七十回  长沙谋议取齐王
　　
　　话说河间王司马颙奉诏命在于关中镇守，见世子司马晖与同张方、郅辅等征汉回兵，具言齐王宠任董艾、孙洵等五公用事，擅权专政，听其奸妒之言，不发钱粮济给大军，以此众皆解散，各回本镇。颙曰："相战之事，胜负如何？"晖乃将张方为先锋，前后恶战功劳道了一遍。河间王闻言大怒曰："齐贼这厮，何不知理之甚也！向日共起义兵，伐赵王、孙秀而复惠帝，功绩一同。今彼乃独专朝政，党与皆受重禄，吾为父执，反然俯首以听其使令。吾将立此大勋，又不加赏，奈何忍乎！"思欲约合成都王共讨司马冏，又不知事情遂否，心中闷闷不乐。有府中长史李含，字世容，狄道人□素多智谋，当日见河间王面带忧色，揣知其意，乃以言挑之曰："大王所以抱怀悒怏者，莫非为着齐王辜负伐赵之功，而独专其贵乎？"河间王曰："诚有是意。"含又曰："成都王亦武帝之子，当今皇帝之弟，功过齐王，甚洽众望。今反推逊归藩者，亦为齐王夺其大将军之印，恐成仇隙，避嫌而去也。面虽似和，心中实忌，但未得其便故耳。况齐王冏乃武帝之侄、司马攸之子，以宗枝论之，亦非嫡派。今越亲枝而专国政，朝廷拱手，廊庙侧目，是亦赵王伦之俦，祸事其能久乎！"河间王曰："吾思欲会兵以讨正其罪，事机能可济否？"李含曰："未可也。今齐王与成都王未曾有隙，恐或不从。凡事要相时而动，方可成功。况齐王内有长沙、东海为之羽翼，且其过恶未彰，众心未怒，恐卒难动。昨闻人言长沙王怪其与东海王相为援结，心甚不怿，每每暗与成都王相通，思欲排之，成都王允而未行。大王何不修书一封，内包成都王之意，令长沙王起兵，废齐王以迎成都王辅政。二王一起嫌疑，非齐王害长沙王，则长沙王必杀齐王矣。然后大王徐观鹬蚌之势，以收渔人之功，岂不善哉！"颙曰："卿之高见极妙。但恐长沙王见齐王强盛，匿而不发，则是徒结空怨耳。倘一下人阿势，漏泄其情，岂不与彼又结深仇乎！"含曰："不妨得。待臣思索作书，只要内中语句活动婉转，莫作专主实使之意，将长沙、成都王俱隐合谋之情于内，则彼自然慎密，不敢妄泄矣。发与不发，少不得有书回答。则长沙王与齐王疑贰之心自此而起，纵不能废得齐王以消我气，齐王必然阴夺长沙王之兵柄矣。然后因长沙王之怒，待臣奉大王咫尺之书，径往邺城，说同成都王合起兵马，共伐不道，顺逆之势可立判矣，何愁齐王之不克哉！那时议举成都王辅政，共安社稷，岂非不世之大勋乎！"河间王听言大悦，即命李含作草，亲自写书，遣人潜地送至洛阳长沙王府中而去。
　　
　　长沙王接得其书，反复看过，正合己意。乃具回书，密付原使带至关中，献上河间王。河间王看其书意，复令李含将书一封，直至邺郡会合成都王，极言齐王并其党与等所为之过恶。李含至邺，入见成都王。参毕，呈上书启，又将长沙王之意密告一遍，言："大王以真心委国政于齐王，奈其恶党葛、董等专嫉大王威德洽众，每欲加害。幸有长沙王在朝，未及发耳。我王以为，欲除西北反寇，非殿下别无其人，故命含来叩见大王，告以其事。望大王早为之备，免堕彼奸。"成都王听言大怒曰："吾为逐兔之犬，汝为食肉之人，反听下人之言，思害孤等，欲独享爵禄，必有赵王之所为矣！今不早伐，必被坏乱朝廷，后悔无及！"遂与李含定议，誓约遣回。含转至关中，道成都王听允之意。河间王见二王皆从，乃具表入朝陈奏，暴齐王冏嬖幸骄横、党恶害民、妄兴功役、擅专升黜等恶罪过。惠帝见表，即付齐王自看。齐王大惊，谓公卿等曰："吾今辅政，未见害民。今河间王表声吾罪，纠合成都王兴兵伐孤，诸公以为何如？"尚书令王戎曰："二王别无他意，但以同除赵乱，建功一番，今大王独摄朝政，故心不甘耳。且关中邺西之兵素称雄猛，京师兵弱，未易当也。大王何不就此辞政归第，委权崇让，上可以安享富贵，下可以保全身体，不亦善乎！"齐王呻吟无答，葛旟曰："此不知事体、不达时宜之言也！今齐大王居此辅政，犹如曹魏公之辅汉献也。一日解职无权，则横议纷起，卒难辨别忠佞。自汉魏以来，王侯谢政归第者，几人能保其妻子乎！故赵良有云：'秦王一旦捐宾客，收君者，岂其微哉！'世之仕途可不留心哉！"王戎因有疾，连日服药，众所皆知。时见葛旟不悦，心中惊惧，伪推药发，求出恭如厕。俄闻有声喧哄，疑为收己，乃佯疲堕厕间地上而睡，家人等扶归私第，得免而出。齐王遂无逊位之意。长沙王在朝见葛旟所言，恐其疑己通谋，乃密聚部属上官巳、皇甫商、王瑚、王矩、宋洪、董拱、陈珍、逯苞、冯嵩、刘佑十员亲随健将，并马隆之子马咸等，共议其事曰："今齐王专政，骄横暴虐。河间王前有书来与我，言欲会合成都王入朝正罪，事未及行，乃先上本，暴白彼之罪过。不日大兵将来，孤亦在朝，将何所从乎？"马咸见父亡后，齐王不使荫袭，心正恨之。见长沙王所问，即进言曰："凡人先事者便为头功。今齐王只听葛旟、董艾之言，不肯辞政，固位专权，众心不平，早晚必有变生矣，何待关、邺来伐乎！大王不可束手，以看他人成功。趁今官民怨怒，先举义旗，袒臂一呼，则众不约而前。径入朝内，到诸宫门，奉天子以令公卿，命将士收斩葛、董、卫、路、刘、韩、孙洵等。此桓文之事业，不可失也。"长沙王闻言大喜，密叫腹将宋洪、上官巳设计行事。上官巳曰："作事贵乎有名，且姑缓数日，待二王兵到，一鼓收之，庶免擅起干戈之议。"长沙王依言，下令诸将秘之，不可轻泄。
　　
　　不数日，有人密至洛阳呈报，言河间王遣李含、林成、马瞻等督兵三万，屯于阴盘；张方、郅辅、张辅等督兵三万，屯于新安。只等成都王之兵一到，即围洛阳矣。长沙王听报，即召将士议曰："今外兵已来，吾若不行，恐董、葛等别生奸计，事涉不美。诸君高见若何？"皇甫商曰："事在必为，为则必成，但机谋亦要谨密。二王之兵势已张扬在外，齐王必然闭城防备，岂能一时即入？大王既与合谋以任内事，此非轻易小可之比。且满朝权贵大臣，多半是其党与，又有东海王为之羽翼，一有不密，祸先及我。必须酌算万全，斯无患害也。"宋洪曰："诸大臣中，惟有司空羊玄之不阿齐王，素恼五公等骄横无忌，紊乱朝纲。可请此人一同谋议，必有高见。"长沙王听言大喜，即令人密请玄之至府共议。玄之潜至，相见毕，问曰："臣才浅陋，数见弃于齐王，受侮于强党。今蒙大王呼召，不知有何见谕？"长沙王曰："今因齐王为政不仁，信任群小，以干众怒，昨者河间王上表白其罪过，即日与成都王合兵前来问罪。孤今在朝，助内又不可，助外又不得。倘若有人协通成都，及畏张方英勇，城池一陷，玉石难分，皂白无辨，悉见受祸。故请司空高见，相与筹之。"玄之曰："殿下心欲何为，必有所主，须明言之。臣敢预启妄言乎？或动或静，或用或守，相机献拙，必当竭尽驽骀，请勿见讳。"长沙王曰："吾用马武威之谋，欲先事而起，以除国蠹。但恐齐王党盛，不能成事，心中未决。知司空素有奇识，愿赐教之。"玄之曰："齐王矜骄不道，纵下虐民，人人忿怒。今但以兵先入宫中，闭诸禁门，奉迎天子。诬言齐王见河间、成都二王兴兵问罪，惧难解释，构党谋叛，欲勒朝臣为助。奉帝敕令羽林各卫兵马，围住其府，先收董、葛、路、卫等人，大事即可定矣。"长沙王曰："司空之策妙矣。但恐卫兵惧齐王并五公等，不敢向前耳。"玄之曰："只要以天一为主，其外则用大王家将当先，何必恃外人乎！纵或有兵卒附会齐党，下令以危言一之，云道今河间、成都二王大兵三十万，张方为前锋，已屯城下。敢有从逆抗拒者，悉夷三族。谁敢违背朝廷乎！"长沙王听其所言，心中大喜，即召诸将分付，整兵屯于云龙门伺候。亲自披挂，率领亲将王瑚、皇甫商、王矩、陈珍，将兵一千入宫，奏称齐王惧罪谋反，葛旟等已将城门把住，乞早定夺。惠帝见长沙王所奏，即以为真，乃大怒曰："吾见齐王专擅，心中常如有失。今既造反，将何以处之？"长沙王曰："事已发矣，请陛下上东华门观变。可速降诏，敕令护卫羽林诸军诛讨叛逆，以安天位，毋使再有赵王、孙秀之失。"惠帝不知是计，即依长沙王之言，传令宦官宣谕众军，言齐王司马冏谋反，可速围住其府，并将党与尽皆诛戮，不得少容。众军闻诏，一齐踊跃而去。
　　
　　早有齐王党与将长沙王带兵入宫事报与董艾、葛旟知道，二人急入府中告齐王曰："长沙王披挂进朝，事必有变。彼倚关、邺之兵在外，思欲制我，亟宜速发，犹恐不及矣。"齐王从之，令路秀、卫毅、韩泰、刘真等提兵先攻云龙门，葛、董等准备入内，以捉长沙王。卫、路等兵至，长沙王之将马咸、逯苞、冯嵩、宋洪、董拱、宋淇、上官巳等，分两边杀出，两家拒住死战，箭如飞蝗，直至帝前。帝喝羽林军出助，共破齐兵。长沙王得命，使成辅、刘佑扶住惠帝，亲带王瑚、王矩、皇甫商、陈珍统羽林军马，开门杀出。陈珍当先，首冲齐兵，诸将继至，势不可当。葛旟、董艾等亦皆亲自临阵，于是朝中大乱，两家交横恶战，杀死军兵及百姓等不可胜计。齐王见长沙诸猛将善战难敌，又有护卫禁兵相助，料不能胜，乃密召黄门令王璜盗出内库驺虞之幡，向前诳退三军。璜乃持幡直至军前高叫曰："今奉圣上敕命，持此幡以戒谕两军。汝等且各罢战回营，不得扰攘宫阙，震惊殿陛，违者定夷三族。二王之事，明日大会百官，当殿辨议，毋得故违。"众军士皆面面相觑，不敢动手，羽林军皆欲退去。王瑚向前曰："兄长素存忠义，今日何得私将禁中公物以助恶逆乎！"璜曰："弟何不惧妄乱朝廷，而欲反责劣兄耶！"王瑚见其所言，即说长沙王曰："今若一被赚退，明日廷议，则坐我以反情，罪难逭矣！此幡决不可信从者。"长沙王曰："今皇上是成辅、刘佑监辅在东华门楼之上，此幡何由而出！明知是齐王诈计，盗来愚惑两军者。谁人敢向前去，扬言领旨，即将王璜杀之，夺其驺虞之幡，则可以制齐兵矣。"宋洪曰："只要汝器不怪，某当除之。"王瑚曰："今处灭门之中，各为其主，焉暇他顾！"宋洪听言，欣然向前，高叫王璜曰："既有虞幡，必有诏谕。可叫齐府之兵不得妄动，待吾来领圣谕，即当退兵。"言讫，直至璜前。王璜不知洪意，拱手称问，洪曰："黄门大人旨意何在？"璜曰："仓惶之际，惟有圣谕，未有旨意。"洪曰："既无旨意，何得诳吾！"即抢上前，一刀将王璜砍死，夺其驺虞幡，即带羽林军士，高叫齐兵曰："司马冏谋反，圣上亲诏羽林兵马收拿究问，汝等何得抗旨助逆！今给驺虞幡在此，可速退去，免夷三族。"葛旟喝令众兵曰："敢有退者，斩首号令！此幡齐王所请王璜持出，今司马义擅杀朝臣，反情众见。有人能获其首者，官封万户。"齐兵遂不肯退。宋洪又同羽林军士宣叫曰："汝等抗违朝廷宪典，欲何为也！再若不退，明日成都王入城，九族皆诛！"众兵听说，又值日暗昏黑，齐阵上渐渐走散，奔入羽林军中者十之三四，孙洵亦遗书长沙王而遁。上官巳见齐势将解，乃激励众将奋力一击。齐兵遂溃。王瑚、皇甫商、马咸三人获得葛旟，路秀被乱军所杀，刘真、韩泰、卫毅皆被擒住。长沙王传令攻入齐府，捉齐王缢杀之。其府中所有，悉遭抢散。长沙王命将五公等并齐府腹党皆斩之，惟收葛、董六人家族斩之，馀皆赦免。当即出榜安民，慰令众兵归营。次日早朝，长沙王率百官奉惠帝登殿朝贺，颁诏赦孙洵之罪，将六人首级差官赍送到成都王军中而去。外解钱钞犒赏二王兵士，持申帖禀问朝中之事。成都王问于卢志，志曰："今齐王见我等兵动，闭城拒我。长沙王发愤任难，幸除董、葛大蠹，得去齐豪，功可尚矣。今我王亦入京中，长沙王逊又不好，不逊又不好。依臣愚见，且自委任于彼，收兵还邺，庶使张方怀妒我之心，岂非两全其美乎？"成都王善之，回书与长沙王，辞帝回邺。长沙王乃奏帝加河间、成都二王郡邑，封张方、石超等为平难车骑骠骑将军，关内、漳邺等侯，于是各皆收拾还镇。长沙王见成都推让，恐人议己之非，乃谦恭卑逊，汲汲于政，朝中颇治。凡一应军国重事，皆遣人咨禀成都王而后施行，人皆重之。咸道齐王自专，以致取祸，晋之史官干宝断齐王冏曰：
　　
　　冏名父之子，倡义勤王。摧伪业于既成，拯皇舆于已坠。策勋考绩，良足可称。然而临祸忘忧，逞心纵欲，曾不知乐不可极，盈难久持。笑古人之未工，忘己事之已拙。若采王豹之奇策，纳孙惠之嘉谟，高谢衮章，永表东海。虽云伊霍，何以加焉。
　　
　　后人有诗叹齐王曰：
　　
　　堪笑齐王见识迷，乘危履满欠知几。不从逊位辞权谏，固宠无长反丧躯。
　　
　　
　　
　　第七十一回  顾秘起兵平石冰
　　
　　话分两处，再叙荆州刺史刘弘自荡阴辞成都王，带兵回镇。反寇张昌、石冰等不知弘到，乃大掠旁郡。弘怒，带兵去剿。昌、冰亦率众拒敌，摆开阵势，二贼扬威耀武而出。官兵阵上三通鼓罢，门旗大开，刘弘亲带皮初、张兴，以鞭指张昌曰："朝廷命汝等征蜀，正宜为国出力，以显功名，何为从逆作乱，以贻臭名乎！"张昌见弘自回，吃了一惊，锐气顿阻，乃以善言回答曰："今举朝官员，尽皆怀说蓄佞，赋役滥酷，致使良民哨聚，我等岂皆为寇之人也？惟有陶广州忠直爱民，可以服众。荆州公你今年已高迈，下人不体汝心，荆襄蜂起，何不告政，以让陶广州，代其到此荆州治事，则我等自当卸甲投降，何用征战，以劳神思乎！"刘弘听言大怒，乃命皮初出阵，擒此逆贼，以正军法。张昌不忿，亦挺枪来敌。当时皮初挥刀砍入，张昌二人战不数合，昌抵当皮初不住，大败而走，乃退据武昌。皮初乘胜领兵围住，日夜攻打，不能得下。其党石冰逃去，转掠新野。新野王司马歆起兵征剿，冰战屡败，乃求救于张昌。昌发兵来援石冰，与新野王战于博望坡，贼兵大胜，乃围新野王之兵于土山之上。两日两夜，兵士无援，饥饿之极，冲杀下山，悉皆战死，新野王亦为流矢所伤而亡。荆襄大震。刘弘闻知，乃命皮初抽兵回救新野。石冰知皮初兵到，遂引众接战于路。凡三对阵，石冰皆败，乃顺流奔遁楚州，于路劫掠甚惨。皮初随后引兵去征，石冰闻知，复令其党牛升引兵出战。两下摆开阵势，牛升逞勇，横戟杀出，皮初手舞大刀接住。二人各施武勇，翻天卷地，直杀得尘遮红日无光。约斗有三十馀合，牛升渐渐力怯，架隔不定，被皮初一刀砍于马下。石冰慌忙舞刀杀出，皮初又与接战，二人刀来刀去，又斗上二十馀合，石冰终是力怯，乃回马逃走，被皮初追去。石冰乃连夜走入临淮，坚闭不出。皮初乃围城攻打，数日不能下，折兵无数。冰言："不须攻击，只是陶广州老爷一来，我等即便敛甲投降。"各处贼首皆是一般言词。刘弘见报，乃具表上言于朝。朝中定议倒下，以为荆州襄汉反寇张昌、石冰等，既皆仰慕陶侃，可赍诏令其权下荆襄，收慰乱寇，以安黎庶。于是使人行诏而去。贼首张昌闻知皮初围石冰于临淮，乃即将兵径寇荆州。刘弘使费深往剿，被张昌杀败，堕于江中而死。张兴又去与战，相持十馀日，不能取胜。弘复遣人至临淮召回皮初，以退张昌。初回兵，石冰遂又复肆猖獗。皮初还荆州，与张昌大小五战，互相胜负，反遭射伤张兴。刘弘大惧。
　　
　　却好陶侃自广州引兵来至，其流民叛卒皆相率诣侃军前投拜。侃皆重赏，使回贼中招劝众兵归正。众兵遂相议刺杀张昌，以降陶侃，侃复以恩抚而赏之。众感其德，又至武昌赚杀贼党王坤，开武昌以纳朱伺之兵，荆寇悉平。刘弘见侃德能服众，愿以荆州让侃。侃未回报，忽广中流星飞马赶到，言："交州反寇童铁帽作乱，围守将叶鲜于广州甚急，乞速回兵救应。"陶侃闻报，即辞刘弘，引兵复回广州而去。到得半路，童铁帽闻知陶侃回兵，乃连夜逃散。刘弘使人将张昌、王坤等首级入洛，奏上陶侃、皮初二人平贼之功。朝命加侃为广州牧兼交州刺史、镇东大都督；刘弘加为荆州牧、安东大都督。弘婿夏陟有守御荆襄之功，加为襄阳太守；皮初加为荆州总兵、游击大将军。刘弘以皮初守御灵昌道有功于征汉，高鸡泊又立奇绩，回荆州又破张昌、救新野、围武昌、攻临淮，虽授职赏，刘弘念其功重秩轻，复上表论初之功劳曰："夫治一国者宜以一国为心。必若以姻亲为先，然后次及外人，则议者岂不以臣为私亲忽功，人将不肯用命矣！今陟臣婿也，待臣任事，虽曰有守御之功，而皮初实多汗马之劳。今授陟以郡，实出圣意，而不知者责必及臣，则是示天下以不公，无以令荆襄矣，焉能再任贤才乎！朝廷既垂恩典，必欲褒秩守臣，则皮初之功乞当先之。"朝廷从其请，乃以皮初为襄樊牧，夏陟为武昌太守。刘弘与三人分掌全楚，乃比先愈加励精任事，秉公诠德，随才授使，爱民节用，轻徭薄赋，荆襄复得安业，人皆感仰。江汉远近，悉瞻陶侃、刘弘之德，以为能屏绝巨寇，称为刘父陶母。后人有诗赞刘弘曰：
　　
　　忆昔刘公治楚荆，政敷宇宙可回春。十州怀惠瞻山岳，万姓衔恩铭肺心。
　　
　　令行俨似秋霜肃，德被浑如化雨新。千年伟绩垂江汉，万古芳名镂石金。
　　
　　又有诗一首赞陶侃服寇之德云：
　　
　　为政从来在得民，陶公德可感群生。广夷闻迹咸宾服，荆寇倾心愿款诚。
　　
　　不说陶侃平服张昌，且说石冰在临淮城中，见皮初撤兵回救荆襄，以敌昌等，遂出大掠，以分其势。复遣部将夏文将兵五千，侵寇京口，攻陷之，遂乘势直扰建康地方。百姓被其所掠，商贾遭其所扼。乡士夫见府县官员不敢征剿，心中不忿。于是前议郎周玘乃周处之子，因齐王专政时，张翰、顾荣弃官南还，玘亦辞归养母。兹见石冰据淮，夏文等肆掠邻境，将及本郡，乃聚集草莱好汉，并家丁亲友，共有七千馀人，以防贼寇。欲要征剿，又虑己为归闲之官，不好擅用兵马，乃诣贺循相议，共推吴兴太守顾秘为主，以号令军民。秘见二贤自至，乃从之，即传檄远近，集兵共退石冰。文至各处，有华谭、葛洪、甘卓等皆起兵应秘，兵威大振。各下县被贼所据者，见官兵四集，皆谋杀所署贼党，以归于正。夏文见民心不顺，官兵将至，乃收兵过江，见石冰言："江南周玘等起兵，推顾秘为扬州都督，尽复我等所夺郡县，吾与连战不胜，只得引兵过江。"石冰听言大怒，即责夏文曰："我命你下江南夺取其地，而不能镇守。见兵才集，即便弃而逃回，是何道理！"喝令推出斩之，众部属向前保免。石冰曰："且看众人之面，饶你性命。可将原部之兵，速斩周玘头来，将功折罪。"夏文只得低头前进，去到江边。遥见对江旌旗飘动，已是南兵分布船只，思要过江，复取淮扬等处。夏文忧惧，思难为敌，先遣部将黄仁阻江为阵，以截住南兵。周玘当前锋，探得贼人有备，乃暗移兵，暗从乌江偷渡，过上流以出贼人之后。顾秘使甘卓等对贼扬威诱赚，度周玘渡过将到，乃激励将士齐心渡江破贼。甘卓身披短甲，引兵当先，戒约诸兵曰："吾等皆是自欲仗义退贼者，非是官军之比。今当协力向前，若有不用命者即斩，有功者重赏。"众皆发愤，踊跃争先，船如箭发，飞渡大江。夏文与黄仁分兵阻战，两边舟船来往，犹如那龙翻巨浪，风卷洪涛。自午至未，江波为赤，贼兵三停去一，尚未肯退。忽然，一枝官兵自瓜步顺流杀下，势不可当，乃议郎周玘也。杀得贼众无处可逃，披靡大败。夏文、黄仁乃弃船上岸，葛洪等亦带马追赶。周玘先到，厉声大喝曰："贼徒今不归正去邪，尚欲走往何处去也！"黄仁见玘追近，乃拍马舞刀转战，不及五合，被周玘一枪刺死，贼乃大乱。顾秘看见，挥军并进。夏文料不能敌，逃回京口。顾、周等连夜追至，围城攻打。夏文兵少，恐被所困，乃乘夜偷出，走至广陵，以从刘机。顾秘、甘卓、葛洪、周玘亦分兵直趋广陵，不在话下。
　　
　　时石冰又命部将夏正、汪可东分兵掠取寿阳、豫章等处，寿阳刺史刘准令守将吴会拒贼。会与正战，屡屡失利。准自至，亦不能胜。豫章守将舒越亦被汪可东困于城中，贼势正炽。却好陈敏回兵，听知其事，先令大将夏文华引兵趋救舒越。汪可东见其至，撤兵迎敌。舒越在城上看可东兵动，即整兵马杀出。汪可东被夏、舒二将两头夹攻，乃大败弃豫章而走，转掠浔阳。陈敏又遣大将夏文盛领兵一万，去救刘准。准见救至，乃合文盛进复寿阳。贼将夏正出战，被夏文盛杀得大败，不敢入城，乃连夜遁至临淮，以合石冰。时石冰已尽提兵马去救广陵，临淮复为官兵所取。夏正遂率众攻打，两昼夜不能下，又被陈敏、刘准合兵追至，杀得夏正大败而走，直至建康界口，大江之中扎下水寨，使人探听夏文、石冰、汪可东消息。敏、准二人得退临淮之围，即勒兵转救浔阳。浔阳守将叶兴见汪可东兵盛，闭城固守。可东日夜攻击，叶兴百计守御，三千官兵死伤过半，看看城堞将毁，人力皆疲。可东料城将陷，乃竭力攻打。正在危急之中，忽见尘埃蔽日，两路军马飞杀而至。汪可东知是救兵，乃撤围整阵以待。被陈敏、刘准两边合至，杀得汪可东大败而走，获贼首十七名。惟剩残卒五百馀人，欲奔夏正水寨相合。叶兴开城出迎陈敏、刘准，入浔阳谢劳。陈敏曰："浔阳数遭寇扰，钱粮已竭。我等不须入城，趁此去捉贼首，以断后患。"乃率兵南追汪可东。先遣刘准还守寿阳，安慰百姓。令夏文华、夏文盛将精兵五千追赶汪可东，至采石江及之。可东回身接战，被夏文盛所擒。陈敏将可东斩首，即引得胜之兵，径到扬州剿破石冰。正遇贼兵四门冲出，与顾秘、周玘、葛洪、贺循等分头鏖战。夏文盛、夏文华、钱广、钱象亦分四路杀至，石冰、夏文等遂皆走入城中，闭门坚守。攻及半月，并无寸功，反被石冰日夜严备，以石矢击伤兵士不计其数。
　　
　　众人乃诣陈敏议计，敏曰："石冰死守此城者，所恃有大江水寨夏正之兵、瓜步苗秀之兵以为声援，欲望其救至耳。诸公紧困城池，待下官先收夏正，不过十日往返，可以成功。但得一人提兵去收苗秀，不过半月，广陵势孤，石冰就擒矣。"葛洪曰："某虽不能，愿领兵马直抵瓜步，以擒苗秀。"众人听言大喜，即送二人起身而去。陈敏带众直至建康，收剿夏正。夏正率兵出战，敏将夏文盛挥刀接住，二人战了二十馀合，夏正败走，逃入水寨。陈敏将兵围住，连攻三日，不能得进，反被射伤无数军校。敏心甚恼，夏文盛曰："夏正虽则陷于贼中，犹有忠义之气。我昨日阵上以言责之，彼则低头不语，似可以招抚者。主公试遣一能言之人，径至正寨，以利害说之。倘得归降，庶免杀伤士卒，却不好也！"陈敏依其言，遣人持书一封，去见夏正，谓之曰："今我大兵四处，共计十万，围石冰于广陵，旦暮将拔。且张昌、王坤、黄仁、牛升、汪可东悉皆授首，外援已绝。吾闻汝亦名家子弟、大族良民，而乃失身落草，以玷祖先，甚非男儿所为事业。何不趁此改过归朝，上可以立功流芳，下可以全身保祀，正哲人转祸为福之时也！况荆襄悉平，四方大定，如再不降，恐家门非君所有也。"夏正看其言词有理，乃谢使者曰："上覆陈太爷，若能赦吾罪过，保全身命，即便率众归降。"使者曰："陈公非负善之人，不必过虑。吾当代将军请之，切勿食言，以甘自戾。"使者辞回，以夏正之言道上一遍，陈敏乃遣夏文盛至水寨，与正约为兄弟，使其放心。夏正遂将寨中应有钱粮器仗尽献陈敏，然后自绑至敏军中投降。陈敏亲自下帐，解其绑缚扶起，待为上宾。问以取扬州之策，正曰："不劳太爷用力，吾弟夏文为众推服，胜吾十倍。前日渡江北还，险被石冰所杀。众欲助文以除石冰，吾弟不肯作此不义之事，故众俱止。今欲攻克扬州，只须我们写一密书去见吾弟，约以内应。吾与夏兄屯兵在此，明持文书去报，只道我与苗秀将兵去救扬州，使冰引众出城，共破官兵，彼必深信。那时擒斩石冰如拾芥耳，有何难哉！"陈敏曰："汝言诚善，若能破除石冰，不惟救拔扬州一城百姓，且贤昆玉功德亦不细矣！"乃设宴厚款夏正。敏乃悄悄引兵回至扬州城下，与众道知其事，众皆大喜。
　　
　　须臾，葛洪亦至，言："苗秀猾贼见吾兵到，恃勇轻敌。吾故意以弱诱之，引入伏中，四面围合，遂被我兵斩之，尽收其粮仗而回。"顾秘曰："二处既破，又有夏正用计，石冰已入掌中矣。"乃设款与敏等聚饮，至更深而散。次日，夏正遣心腹人持私书一封、文书一道，俱将与陈敏看过封起。私书藏于腿股贴肉深处，文书藏于胸前，悄地出营，至城下叫门，守军放入。使者至石冰前，于胸中取出文书呈上。石冰拆开看之，言："吾兵自临淮来会主帅，岂期不遇。即欲攻城守之，又被陈敏、刘准合兵共至，势甚强盛，只得引兵退至建口，扎下水寨，以觇动静。昨见夏文盛引兵来犯建口，被吾三战杀败退去，始知主帅等被困广陵。今恐三面受敌，特会苗秀，尽起两路兵马，约在三日内齐至城下，共杀官兵一阵。但看东南角旗起，红白二色者，即我等之兵也。可即整兵出应，勿得有误，成败在此战也。"石冰看毕，乃召众人共议其事。原来夏文亦见正之私书，言："吾兄弟本世族大家，误陷贼中。若待城破之日，宗祧皆亡，笑遗后世。今吾已归官兵，弟可谅之。明日约冰夹攻，是吾计也。汝若不从，即当远思脱迹。今陈、顾、周、甘合兵，势未易当耶。"文看书从之。及冰召问，文即进言曰："既然二处之兵来援，事机切不可失。急宜打点，此一战足可以大破官兵，而擒斩将士也！"石冰大喜曰："明日吾自当先，与公分门而出。若得成功，汝当为广陵守矣！"文曰："但愿杀退官兵，再复临淮京口，犄角而守，方可以争江东而冀成事业耳！"石冰慰励而散。次早，夏文密约亲兵并心腹等人，俱各打点伺候。石冰等皆披挂饱食，上城观望。只见周玘、葛洪、夏文华、钱广分四门攻打，将及巳时，东南角夏正、夏文盛打红白旗分两路杀至，官军乱动。石冰等在城上看见，即便放炮开门杀出。未及合战，夏文自南门绕转，一刀将石冰砍死。部将等欲杀夏文，文大叫曰："吾奉帝诏杀贼，敢妄动者定夷三族！"众人不听，只见夏文盛、夏正杀至，将冰将尽皆砍死。夏文首先入城，官兵随进，收石冰等亲属，皆诛之。顾秘、陈敏等出榜安民，上表入朝，奏众人平贼功绩。长沙王等以朝事未妥，全然不颁爵赏。顾秘诸贤在扬州坐俟月馀，不见动静，将原带回吴，与贺、甘、周、华依旧散闲，归于私第。而夏正兄弟随顾秘到吴兴，不愿在陈敏部下。时人见诸贤平此大寇，渺无寸赏，皆叹而惜之。后贤论此一节，皆因晋惠帝权由王臣，有功而不知赏，有罪而不知罚，以致后来胡寇犯关，卒无一旅勤王之师，坐使中原陷于夷狄，怀帝被掳，实因惠帝昏庸之所兆也。有诗叹曰：
　　
　　晋君暗主数元康，上下昏庸蔽日光。亲室假衡惟自噬，驭临无策任移攘。
　　
　　长沙尽瘁忠良熄，砉越争锋锐勇亡。不因自坏金汤室，安得刘戈践洛阳。
　　
　　
　　
　　第七十二回  晋惠帝三王互战
　　
　　辞归一处，事启两端。再说长沙王司马义，因河间王上表暴责齐王，遂乘机纠众谋诛齐党，独当朝政。河间王、张方之兵不曾临城，成都王亦不曾见阵，长沙王恐其入洛难处，即将董艾、葛旟六人之首解至途中，希止二王之兵。成都王揣知其意，以义伦序为兄，即上书虚逊不赴。长沙王因其所辞，即便遥授众将官职，遣发回镇。张方等至关中，见河间王，具言齐党已平，成都王亦回兵还邺去了。河间王听说大怒，责张方曰："汝随孤半世，岂不知孤心也！着你前去者，欲除齐豪而并去长沙之黠，以立成都也。何乃不至洛阳，而即被其赚回，正宜合兵问其擅杀齐王之罪。言齐王虽专，不犯大逆，只合废黜，何该诛戮？将此为辞，则一袒臂可以即收长沙矣。汝何被其所赚，即便中道而回。反使贼义借我二人兵威窃取大柄，得逞其欲，是我等为彼之鹰犬矣。奈乎可乎！"李含曰："大王不须烦恼。成都王实是假意成谦，亦遭打发归邺，心岂甘乎！再过几时，看长沙王行径何如，方外行意。若彼不矜不骄，忠公辅治，不似赵、齐专擅，私树党与，待亲王以情义，用贤才，无私贰，当念其能保宗社，善治家国，以礼相待。脱彼罔大，固宠专政，恃才自恣，待臣掉三寸之舌，亲诣邺台去见成都王，说其合同起兵入洛，一鼓可以收彼，有何难哉！"
　　
　　再说成都王自回邺城，见长沙王有事咨禀而行，心中大悦，遂与卢志闲论曰："孤得卿为吾筹画，先诛篡逆之赵伦，次退魏郡之汉寇，再杀专擅之齐王，诛董、葛之奸恶。今军国重泰，先启孤而行，正谓不任劳而参朝政，可以足吾心也！"志曰："大王谦退而能建立大勋，堪拟周、召、荣、毕矣！"和演见卢志阿美成都王，心中不快，乃乘间说激成都王曰："前诛赵王，是齐王倡首，我难与争，避嫌回邺，恐致成恶也，于理为可。今诛齐王，是我王倡首，张方为助。今彼挟我之威而致齐王授首，奸权殄灭，理当迎我王入朝，同理国政方是。长沙王不思大体，见我微辞谦让，即便倨遣我等。窃功幸位，擅政用事，虽有咨启，是藉我谋而资彼事。大王何即喜悦，不以朝中为念，而徒守此粟丸之邺，宴乐终身，岂能得展丈夫志略也！"成都王被其所怂，忿吐真言曰："吾所以屡事兵戈，为国效力者，盖欲出入殿陛，以遂平生志愿耳。前被齐王所抑，今被长沙王所搀，何时能惬我怀！是被小人所卖矣。"即召众人入议其事。陆机曰："大王呼唤臣等，有何使令？"成都王曰："长沙王假借我等威势，诛杀齐王，不容我等入朝面君。他今独执朝权，我等翘首以听其命令，心实不甘！意欲会合河间王，共讨负义之贼，诸君高见以为何如？"卢志曰："殿下委兵辞宠，时望美重，四海悉称仰矣。今齐王之专执已除，葛、董诸逆臣尽剪，朝中大难既靖，长沙竭诚辅治。正宜顿兵敛甲，文服入朝，可成桓文之盛事也。"成都王曰："子乃文学之士，动遵孔孟之迂。伯王异业，时有不同，悉难凭你。"时邵续在邺，闻知其事，亦上言谏曰："人之有兄弟，如身之有左右手。今殿下当天下之艰，逢伪汉之敌，四方鼎沸，而先去一手，可乎？乞殿下以攻长沙之兵防汉寇之入，始为晋室宗社之幸。"成都王亦不见纳。谋于陆机，机曰："此事不比庸常。若大王独倡谋议，不但自惹是非，且动人笑话。必得别王共同行之，斯免乖戾。"正议间，忽报河间王有书至。成都王唤入，亲拆看之。言："惠帝与诸大臣议，欲以皇侄为太弟，长沙王与羊玄之、皇甫商抗阻，不肯迎汝入朝。他今独掌国政，负我二人倡义大功。若肯兴师问罪，孤当助一臂之力，以效犬马之劳。"司马颖见书大喜，即回书相约，一同举兵向阙，以诛窃位之恶。
　　
　　二王乃各上本，论"司马义挟君诛冏，杀长乱亲，不当在朝执政，宜遣还镇。其党羊玄之、皇甫商怀谗坏法，速收诛之，免生他衅。不然，旦暮举兵入朝，扫除君侧之患，莫谓臣等为擅动兵戈，震惊殿陛也。"惠帝与长沙王看本大惊，羊玄之不知所为，面如死灰，战栗不已。长沙王曰："二王之心，但忌吾居中用事，彼不得逞其欲耳，将欲通同谋为不轨也。吾忠似藿葵，敢有毫忽异心，天地祖宗将诛吾于冥冥之中矣，何待他人声吾罪乎！明日愿单骑归藩，以免二王兴兵犯阙，以误国家。"惠帝曰："吾知颙、颖之心欺朕愚昧，将欲篡立耳。二人必欲举此无情之兵，朕当亲率六军，与他决一生死，肯累弟乎！弟之心朕悉知之，毋用忧疑。但当尽心辅朕，以讨不道，勿弃朕去。"长沙王涕泣而言曰："吾知二人必不容吾，吾亦不敢在朝，情愿归藩居闲，以免其忌。庶使妄害军民之命，俾吾获罪于天地也！"惠帝曰："弟言固是。倘二人必不肯已，以兵向镇，则取弟如探囊耳，岂可自送其首与敌人作媒孽乎！"乃不许去，以义为太尉都督中外诸军，以御颙、颖。帝书手诏，差官持去，令河间、成都罢兵，异日另行封赏。颙不听，命李含为谋主，督大将张方、林成、马瞻、郅辅等领兵七万，径趋洛阳。成都王见关中兵出，不用卢志，以陆机为谋主，率领大将孟超、石超、王粹、董洪等，率兵八万为前驱，进屯洛阳之十三里；陈昭为谋主，率领大将牵秀、王彦、和演、赵让、陈眕等为后队，统兵五万屯朝歌。
　　
　　时孙惠避齐王，逃匿在邺，见机阿附成都，乃私诣陆机，劝之曰："今长沙王辅政，并无过失。而成都、河间二王徒恃兵众，思欲伐之。且强敌未除，中原危如垒卵，先伐手足，岂是理乎！今足下从二王以臣伐君，以逆犯顺，愚实为君不取也。何不辞此之行，以效卢子道之贞谅，免污清名，不亦善乎！"陆机曰："我若推辞，彼必谓我无才矣！"乃不听孙惠之说，径自领兵起发。惠叹曰："士衡有浮才而无实见，枉得虚名，其能老还江东乎？"二王兵分三道而起，将至洛阳，驿路中接连飞报到于朝中。惠帝听说大怒，乃亲率皇甫商、上官巳、宋淇、董拱、陈珍、成辅等，带领羽林龙虎护卫六军，出拒邺城之兵。长沙王率领王瑚、王矩、宋洪、马咸、刘佑、丰引，领兵八万，出拒关中之兵。分调已讫，帝命东海王把守城池，御驾亲出，闻知陆机屯兵十三里，遂引众前往退敌。机命前锋将孟超布阵待敌。惠帝至，摆开军伍，令皇甫商打话，使其退去。商出阵前叫曰："邺城之将可听吾言：今万岁亲在此间，尔等休得为逆！可速下马，重加官职。"孟超曰："吾等非是犯驾，不过欲取长沙王耳！奉主之令，理无下马。"遂挺枪杀出，皇甫商挥刀接住。二人交马，才及二十馀合，孟超被皇甫商一刀砍于马下。王粹连忙冲出敌住，战不二十合，粹抵不住，带马而走。石超、董洪双马杀出，皇甫商接战。未及十合，上官巳、宋淇抢出相助，陈珍、董拱、成辅一齐奋勇撞入成阵，势不可当，杀得超等大败奔溃，无处可逃。惠帝喝军追去，众皆争先竞进，就如饥鹰逐兔、饿虎驱羊一般。追五七里，得郭勱、公师藩兵到抵住，结成阵势。俄而牵秀、陈昭又至，遂传令："杀进前去，劫住惠帝，则长沙易取矣。"于是王彦、郭嵩等分头冲杀过阵，上官巳等六将拼命抵住。正在危迫，却好长沙王探知惠帝在十三里厮战，引兵杀至。马咸、丰引等横杀而入，邺兵不退。王瑚大怒，乃以大戟二把缚于马膊两边，以腿夹定，手挺长戟，大呼而前，首先冲入，兵士撞着便倒，众军随之直入邺兵阵内。郭勱恃勇拒往，不及十合，被王瑚一戟刺于马下，马咸赶到，加上一枪而死。瑚、咸二人在阵中左冲右突，杀得成兵纷纷乱倒。长沙王曰："兵虽彼盛，锐气已挫，乘此效力冲去，可擒司马颖矣！"王瑚大呼曰："主忧国危，正大丈夫报效之时也！有忠义者可随吾去捉成都王，以受封侯。"众皆应诺，呼声动地。王瑚、马咸、陈珍、宋洪、丰引奋力一齐杀入，将邺兵冲作两段。陆机慌忙持刀大喝军众曰："敢有退后半步者皆斩！"邺兵乃舍死抵住。石超奋力狠进，一刀砍中马咸左腿，坠于马下，遂被所斩。王瑚、宋洪看见，扬声高叫曰："汝等皆食国家之禄，世受朝廷之恩，今听陆机负主奸言，而与圣驾抗对，岂不逆天之罪乎！且陆机忘恩背义之贼，前日朝廷封他为征西元帅，掌管八王十五路诸侯之兵，荣宠无比。不思立功报效，而乃助臣伐君，以逆犯顺。汝等听他所言，神天必不佑汝！倘若乘舆无恙，岂不惧怕灭门乎！"众军闻言，皆不敢向前。王瑚、陈珍、宋洪、宋淇、曹引、上官巳、皇甫商等见邺兵少懈，各皆抖擞精神，奋死力一击，邺兵便退。石超、牵秀急杀向前止喝，只见惠帝亲带董拱、成辅、冯嵩、刘佑一齐冲至。冯嵩曰："天子在此。敢行忤逆者，即便向前！"众兵见天子亲临，悉皆避缩。冯、刘等知兵心不敢向前，一齐并上，石超、牵秀抵敌不住，成都之兵大败，望风奔走。长沙王催兵随后赶去，不许少住，邺兵逃避不迭，逼堕入七里涧中者，号声震地。人叠人，马踏马，尸积如山，涧水为之不流。陆机止喝不住，退走四十馀里，至半夜方始住扎。记点人马，折去三万馀人。长沙王亦收兵入营，虽失马咸，喜得大胜，乃分赏将士，以察二王消息。
　　
　　成都王大败一阵，心中甚恼，悔不听卢志、邵续之言，有怪陆机之意。有宦官孟玖，乃孟超之兄，极得成都王宠幸，合府中官将等欲望功赏者，皆先奉承孟玖，与之结识，方得重用，惟陆机兄弟轻藐他们。日前孟超有部兵抢人财物者，被诉于机处，机乃不责孟超，收其总旗官斩之，以正其罪。孟超不平，将铁驰入军中夺回。超顾陆机曰："貉奴子焉可都督乎！"机诈作朦胧涵之。从事孙拯曰："超武将也，敢如此无忌，欺罔总帅，何不斩之！"机曰："今非行兵之际，安可杀之？且其兄孟玖有宠于王，乃府中第一人。吾为羁旅，既无下情于彼，当看成都王面，安可辱他？"一日，孟玖又于成都王前代父求为邯郸令，陆机固执谏阻曰："此县为府掾冲资，岂可以黄门奴人之父为之！"孟玖深恨陆机，欲害无路。至是出兵失阵，其弟孟超被杀，又怪陆机不救，乃谮言于成都王曰："殿下知此败之由乎？"成都王曰："彼以天子为名，理顺气壮，兵将用命，故被所败。"玖曰："非也。乃陆机被长沙王所说，承彼之意，挥兵回转，以致败也。"成都王曰："何以知之？"玖曰："陆机与长沙王面言：'天子君也，殿下臣也。以臣伐君，大不道也。曾有人劝吾莫来领兵，以丘统、蔡克总之，我恐二人不肯忠于朝廷，故此承命而来。太尉放心，我决不有忘朝廷拜任元帅之大恩也。敢附逆犯上，以贻后世唾骂乎！'殿下不信，可召临阵将士问之，少不得有几个听得的。如无军人听得，则当问臣妄言之罪。"成都王听言大怒，即召临阵将官牵秀、和演二人问之。此二人平日谄谀孟玖，情契甚密，玖又暗地着人贿嘱二将。二将每怪陆机临阵叱喝，及是即从玖意，入见成都王，乃一词证之。成都王曰："汝等是吾股肱爱将，不可屈排智士。"和演曰："某等以战斗为事，亦不曾记意其言。但长沙王乃是后到，以言坐责士衡，某等只听得土衡答道：'吾读儒书，岂不知顺逆二字。但在矮檐之下，不得不低头耳。日后自见好歹。'此数句吾固听得，其他不敢妄言。"牵秀曰："吾所见者一节可疑耳：昨兵被其冲断，彼为帅主，当挥兵自十三里扎阵死战，焉致大败？士衡喝兵士退屯七里涧逆战，此是驱羊入阱，任其捉而屠之矣。故使折了许多军马衣甲、器械钱粮，挫尽锐气，众皆丧胆。以此观之，孟子玉似不诬也。"成都王听二人之谮，以为实然，即便大怒曰："若留此等无义之徒，吾不知死所矣！"随命和演、牵秀二人收拿陆机斩之。机见牵秀至，不及更衣，即着随身白袷接秀入，问曰："将军戎服至此，有何所事？"牵秀曰："奉命收君。"机曰："昨日战败，非我之罪，何乃独收我们！"牵秀曰："王上言君有二心，见长沙王来，慢军致败。速请就缚，孟子玉已曾诉君过失，立等审证。"机曰："既是孟玖陷吾，辨亦不免。将军少坐，容作一笺，明辞成都王，然后就戮。"写毕叹曰："华亭鹤唳，可复得闻乎？不听孙惠良言，致受枉死，哀哉，哀哉！"机被收，不得见成都王而为所斩。和演等复请收陆云、孙拯治之。参军丘统、蔡克等流涕跪告曰："机之心王之所知，机之枉王之弗觉。睹平日之行，知今日之事。宜宥云、拯，以全大王念交之美。"成都王见陆机之笺，恻然有宥云之意。孟玖揣知颖心，使人托事请成都王入内，即与牵秀等将陆云杀之。行路者亦悲机、云枉死之冤。
　　
　　孟玖、演、秀恐人议己之短，乃将孙拯下狱，令酷吏拷究二陆交通长沙王情词，取招证失。孙拯受杖数日，皮肉见骨，终言陆机之枉。吏知拯忠烈不变，乃谓之曰："二陆之枉，吾亦明晓，谁不知之？君何不自爱其身，而甘投汤火乎！"拯仰天叹曰："今汉寇方兴，陆公用命，反被诛戮。吾蒙知爱，既不能救其死，安忍复从而诬之乎！"该吏义拯，代为善言回话，孟玖乃暗拟招词，命吏书写，吏不从，推与书手，作陆机交通长沙之意。有孙拯门人费慈宰，见吏恩抚孙拯，乃诣狱告言，愿舍命代为诉冤。拯反谕之曰："吾自矢义不负二陆，死乃吾之所愿。诉亦不能免，休得惹咎。"慈宰曰："夫子不负二陆，仆又安敢负夫子哉！"遂竟诣成都王处投状，辨二陆忠义无反背心，孙拯无辜，宜宥其罪，言甚慨切。成都王怜之，令出外伺候，召孟玖议之。玖乃暗地使人将孙拯、费慈宰一并杀之。当时满邺城远近，见陆家兄弟被其枉害，累及孙、费，行者尽惜之。后人有诗叹曰：
　　
　　笑嗟二陆擅雄奇，饕禄危邦欠识机。古来将忌为三世，终受阉奴族屈诛。
　　
　　
　　
　　第七十三回  关邺两兵围洛阳
　　
　　不说成都王听孟玖之说，因兵败而枉杀陆机兄弟，且说关中李含、张方带兵犯阙，闻惠帝与长沙王大破成都王之兵，乃势沮不敢围城，乘机大掠洛阳之北境。千里内外，人民逃散，昼无烟火，不胜其害。报入洛阳，帝甚患之。长沙王曰："张方之兵虽然强暴，无成都王之盛。但陛下带兵在后遥为护卫，以车驾先驱，将布帛前去，佯为犒赏，以善言慰使回兵，休害百姓。其军士见陛下亲至，又言犒赏，众必敛械以观陛下，不敢出战。因其无备，纵兵击之，靡不胜矣。"惠帝从之。乃命皇甫商、王瑚、上官巳、宋洪、陈珍、成辅、董拱等扮作扶驾之兵，步行随之，马皆佯作拽驾之用，鞍上盖以黄袱；以刘佑、宋淇、冯嵩、新将张驴督兵二万为护卫，远随于后。惠帝驾近方营，先命东海王带使臣持犒军敕诏，直至张方营中宣谕，李含、张方等乃戎服乘马，出寨接驾。惠帝遥谓张方曰："卿等皆是忠义之士，何为从逆臣之言，兴兵攻朕！且朕有不道之处，卿等当上言谏诤，方为良臣。今无故出师至此，欲缚皇帝乎，欲夺洛阳乎？"张方不答。惠帝又曰："朕知卿等被人所赚，至此军粮不给，将扰百姓，朕故亲自驾至此间，将有些小钱粮布帛，汝可领去给赏军士，暂回关中，休得在此使百姓惊恐。不日长沙王归藩，我自有宣诏到长安，与卿等定议，汝心听否？"李含、张方一时不能回答。长沙王闪在惠帝背后，见关中兵不作准备，各皆懈怠散乱，乃使惠帝复宣言曰："汝等答又不答，退又不退，又不下马领赏，莫非思欲搏战以劫朕乎！"张方曰："臣等焉有此意？但齐王罪不当死，而长沙王擅自诛之，以夺朝权，成都王檄合臣等，共纠其过耳。陛下若出长沙王，臣等即回关中而去。"长沙王听其所言，即将黄旗竖起，众将各皆跨马杀奔过去。刘佑、宋淇、丰引等五将分两翼抢进，伏兵四处拥至，喊杀连天。张方、郅辅急忙迎敌，早被王瑚戳死冯荪，皇甫商杀死卞种。上官巳直入中军，生擒李合。张方兵大败，退走三十馀里。长沙王知张方、郅辅、林成、马瞻皆勇，不去追赶，保驾回洛阳。
　　
　　张方扎住，与众将共议进退之事。马瞻等曰："今长沙王奉天子以令三军，我等何可与战！设使就胜，也无杀天子之理。不如且自回军，再议进取。"张方曰："公言固是，但我军粮在寨，已皆失陷，关中甚远，如何去得！沿路劫掠居民，又非大将之体。今成都王退兵中路，相隔咫尺，不若径去见他商议，看他如何发落。他若许我回兵，必定应赴行粮，又且见我尊他，岂不两全其美乎？"众然其说，乃率兵至成都王处相见，禀说被算失粮回兵之事。成都王召众将议之。董洪、赵让曰："兵者有进而无退，今虽伤折数万，还有十万之兵，足可为用。且张子正有兵六万，足能破长沙而困洛阳，何为一战即欲罢归，是自丧志也。且西兵一去，我势已孤，亦难独战，则七里涧之恨，永不能消。又恐复至邺城问罪，事亦难了，还当思计进取是也。"成都王曰："昨者兵士见圣驾一出，即皆如羊遇虎，孤是所以虑而欲罢耳。"丘统曰："不然，善用兵者能因败而致胜。今长沙王恃两战得利，不虞吾再进，此自然之理。亟宜协同张方之兵速趋七里涧，据其形胜，乃出其不意也。此到彼处，不过四十里之程，半夜可至，比及天明，营垒已成。吾等大兵俱去沿堤守住，彼纵出兵，无奈我何矣。那时或攻或守，看紧慢而行，有何惧哉！长沙王见吾兵逼近皇城，亦不敢出城立寨以战我等。脱彼无知来攻我等，我只固守莫出，待其疲敝，尽力杀他一阵。京兵一败，即皆逃入城中，闭门拒守矣。然后分兵把其门路，巡掠四方，阻其樵牧，我以足食之兵困一空城，不过半月，樵苏必竭。且府库久虚，民皆窘极，若一不给，即便生变，自然陷矣，何用战为！"成都王听言大悦，乃重款张方，给与粮仗，慰使与石超、牵秀引兵四万，靠晚衔枚先起，疾趋而进。再命马瞻、林成与王彦、和演引兵四万次发，以应前军。张方等驰至七里涧，方及半夜，即令军士分数十里筑成营垒，沿堤占截把住。后军四更又到，一夜皆完，极其牢固。天明时，成都王自至观看，心中大喜。
　　
　　长沙王自杀败二处之兵，只道张方无粮必退，并不议及军旅。第五日早起，未及入朝，城外报至，言："关中、邺城之兵乘夜复至七里涧，据住堤岸矣。"长沙王听言大惊，急令将官等领兵出战，阻其勿筑营垒。及兵至涧，已被守定。长沙之兵攻击，不能动。挨至午后，张方、石超、王彦、郅辅等分四路冲出，势不可当，京兵饥倦，抵敌不住，败走入城。次日复出，再战又败，遂被成都王催兵围住。困至半月，城中无援，樵苏困极，粮食欠缺，斗米千钱。诏命所行，不过一城而已。长沙王甚忧惧，南中郎将祖逖进言曰："臣有一计，可退张方之兵。方兵一去，邺兵势孤，可以破矣。"长沙王曰："计将安出？"逖曰："臣前征汉之时，河间王世子司马晖欲夺衙博之兵配其部下，雍州刺史刘沉面斥不从。张方回兵，谤谮刘沉，河间王怪其忤己，遣人持书与争衙博之界，沉又巽辞直拒，以为封疆不可紊乱。河间王屡欲并吞雍州，无隙可指，故未及发耳，刘沉亦甚为之提备。此人素怀忠义，刚烈勇决。可下诏至雍州，言河间张方心包不道，兴兵犯阙，困帝于洛阳，不肯退兵。备辞慨切，令其檄会邻郡，兴兵袭取长安，则司马颙必召张方回兵，此围可解，乃孙子趋魏救韩之策也。"长沙王听计大喜，即奏帝差使臣持密诏星夜至雍州，告以国遭大难，逆臣犯阙，语意甚切。刘沉得诏，乃会僚佐共议，言："朝廷被成都、河间兵困洛阳，今下诏命我檄会邻郡，袭取长安，以擒司马颙。然则何郡可肯助我？"众僚佐曰："新平太守张光乃心王室，请他到共议，必有主意。"沉乃遣人飞马前去，邀请张光同来看诏。
　　
　　光闻朝廷有诏，乃驰赴雍州。刘沉接入，以诏付看，张光东首流涕曰："忠孝二字，五伦之先。人生在世，若无五伦以典，禽兽无异矣！今河间王不以汉寇为意，反乃骨肉自残，围帝于都城，党恶以犯上，不顾仁义，废弃纲常，天地之所不容，人神之所共怒！名公若合衙博数郡之兵，奉诏讨逆，此不世之伟勋也，何为而犹豫哉！"刘沉曰："但恐河间兵广势大，事有不济，反惹祸耳。"光曰："今张方等远事洛阳，我兴大义，获枭逆臣，为国靖难，列名史册，树功云台，此我辈之幸也。设或不济，亦得效忠赴义而死，万载忠魂流芳不泯，不胜于助逆求生者乎！"刘沉听言，决意曰："吾当蹈义而死，不为谄逆而生也！"乃遣其子往谕镇西将军衙博，衙博闻诏，泣而从之。遣人合荡寇镇东将军皇甫澹，起兵西赴。澹乃皇甫商之弟，见说张方围京，即起本部人马进屯郑邑，以备接应。刘沉、张光、衙博等合五万馀人，径袭长安，以牵制张方，救解洛阳之急。司马颙见刘沉等合兵来攻，乃连夜遣飞使趣张方回救长安。张方闻召，乃进禀成都王，言："长安被攻紧急，臣欲回救，特来告知大王。但京城垂破，只在旦夕，大王切不撤围，少纵再合难矣。臣料刘沉非吾之敌，破之必矣，一月可以往返，大王须善耐之。吾留林成、马瞻部兵二万与大王调用，臣去就来。"成都王从之，遣方与、郅辅等将兵四万，掳掠洛阳近郊财物，就掳官私奴婢万人西去，救援长安。刘沉探知河间王去取张方回兵，乃催各部人马径渡渭水，连夜直捣长安。
　　
　　河间王见雍州兵到，慌命刁默、吕朗、席薳、王阐等率众出城退敌。两军相遇，摆开阵势，各皆擂鼓而出。河间王遥谓刘沉曰："孤与卿家地土连界，心腹相通，乃友爱君臣也。今孤因长沙王负功专政，故与成都王合兵问罪，又非反背朝廷。卿何听长沙王而恶孤，无故兴兵至此，与人结怨！"刘沉曰："大王兴兵上伐天子，臣今奉诏以讨叛逆，非论友爱之日也！"司马颙大怒曰："谁人擒此反背贼奴，以正妄言之罪？"言未毕，阵中首将王阐舞刀杀出，衙博跑马接住。二人战上三十馀合，王阐不能抵敌，退后而走，吕朗忙来战住。不二十合，枪法又乱，席薳、楼褒双出，刘沉挥晋邈、霍原、夏本等一齐冲出。正在混战，皇甫澹引兵来至，杀得颙兵大败而走，奔入城中。衙博、皇甫澹奋勇当先，追杀入城，早被颙兵将城门闭上，衙博等后军皆不曾得进。博、澹二人进城十馀里，杀死兵马无数，见后军不继，连忙杀转城边来开城门。颙将刁默在城上看见，大呼曰："可急放下闸板，毋使二贼走出！"衙博听得，驰马疾前，砍死守军百馀。皇甫又来奋杀至。衙博撇了军士，向前一刀，砍下锁钮，正才伸手拽门，被城上闸板坠下，压着马头，衙博落地，皇甫澹急来托住。二人方欲从下而出，只见上面闸板叠连坠下，皇甫澹连人带马俱被压死。衙博回步欲杀守兵，已皆散去，并无一个。只见王阐、吕朗等带兵赶来，逼于城下，乱箭将衙博射死。可怜两个英雄猛将，一时误死于长安门下。刘沉等见二将不在阵内，疑其追杀入城，急叫兵士攻打城池，只见城上将衙博、皇甫澹之头掷下。众皆大惊失志，战气顿丧。刘沉等乃令军士退后扎寨，再行计议。兵士得令，即皆罢攻。吕朗、刁默等见其退动，与王阐、楼褒分两路杀出。时天色将晚，军兵乱窜，张光、刘沉各不相顾，晋邈误入颙阵之中，被席薳所斩，霍原亦被吕朗所杀。刁、吕等追赶一程，因黑暗收兵入城。刘、张等亦暂扎下，至天明，抽身欲回雍州。行不二十里，见前面旗幡蔽日，乃是张方、郅辅等兵到，两边于路厮战。又值长安城中追兵赶到，雍州兵被两头夹攻，当之不住。张方生擒夏本，息援心慌，亦被郅辅所杀。刘沉、张光二人不顾兵士，夺路先走，馀皆四散奔溃。张方将欲收兵入城，张辅、郅辅曰："张光、刘沉垂败已极，正犹漏网之鱼，不可使之逃于深渊。假吾二人精兵万人，连夜追去擒转，以断祸根。"张方壮之曰："二公肯代吾行，成功必矣！"各拨铁骑五千，如飞而去。雍州兵马因连战两日，黑走半夜，尽皆疲瘁，行走不上。将近渭河，正欲整顿将渡，忽听得喊声渐至，急忙立定，张、郅二将早已赶到。河中无船，军士无处可逃，尽皆跳入水中，死者不可胜数，张光、刘沉悉被所擒。张辅押刘沉先到，送见河间王。王谓刘沉曰："孤与卿唇齿相援，心腹相倚，未尝轻慢于君。今乃悖知己而结冤，天不肯耳，故致自损。"刘沉曰："既得心腹相倚，则不当有夺衙博之笺也。吾兹误陷，是天不佑晋室耳，不必相问。且知己之惠轻，君臣之义重，沉不敢有负天子之诏，竭尽己忠。若量强弱以苟全，徇私义以欺君，吾不为也。投袂之日，期在必死；菹醢之戮，自甘如饴。但恨不能捷于朝，是衙博入城之误也。速请加诛，早见先帝于地下耳！"颙知其心不苟，留亦不从，乃令斩之以全其忠。顷而郅辅又押张光至，河间王曰："汝与刘沉协谋攻我，天理不容。今日被擒，有何话说？"光曰："吾为刘雍州画策者实也。奉诏伐叛，谊不容辞，事虽无成，吾之忠心已尽。即今汉寇方炽，而殿下等不协力以匡王室，反乃骨肉自残，获罪先帝稔矣！吾今获罪，左右无过为晋。未尝助汉附成，为逆为乱，死无愧也！"颙见光言慷慨，临死不惧，乃释缚宥之。表光为司马□□有诗一首，赞美张光、刘沉二人为国忘身之忠曰：
　　
　　逆图河间礼神畿，二士忠诚愤国危。天道反常忠义绝，致令晋室自支离。
　　
　　当日司马颙因雍州兵犯长安，召回张方，救援根本，以退刘沉等兵。不期四州之兵，一战尽被司马颙所破，新平、雍州悉为所并，关中无事。复令张方等益以吕朗、刁默，带领得胜之兵，日夜兼进，往洛阳协助成都王共围长沙王。长沙王自张方回长安后，数以兵马出战，希退邺兵。又有林成、马瞻为援，因此互相胜负，围不得解。又直张方等再到，兵将虽勇，奈是以臣犯君，有朝廷在内，兵士不敢尽命攻城，以是自八月围至十月。城虽不陷，奈因乏食，牛马杀尽，樵苏不通，拆屋炊煮，人民饿死者相枕藉，肌股之肉，人皆窃去食之，号哀之声，日夜不息。京兵被杀者三万馀人，关中、邺城之兵前后被长沙王所杀者七万馀。惠帝见城中困极，外兵亦疲，乃召中书令王衍、光禄勋石陋议之曰："成都、长沙二王皆武帝子，朕之兄弟，实连枝之手足也。二卿可持吾诏券出城，劝谕司马颖，使其退兵，分队而治，免得骨肉自残。"二人领命，直至成都王寨中，宣谕惠帝之意。成都王不奉诏命。长沙王知事难解，乃修书一封，遣使送与成都王。书曰：
　　
　　先帝应乾抚运，统一四海，勤身苦己，克成帝业，庆流子孙。向因孙秀作逆，反易天常，弟等兴义，复还帝位。齐王恃功，肆行非法，上无燮理之能，下无辅佐之绩，遂彼谗慝，离逖骨肉，天怒人怨，寻已荡除。吾之与弟，友予十人，同产皇室，受封外郡。咸不能阐敷王教，经济四夷，使窃据川蜀，刘渊虎视平阳，黑侵冀北，翘望河东。赖弟威镇邺都，太尉雄居关内，是以川寇不敢西出，汉贼不敢南窥，故朝廷托以为二寇之屏障，未及迎归辅治，勉强权以政事，付与劣兄参理。吾自受任以来，日夜劳思，小心翼翼，未敢有毫忽不循臣职也。设有事关国体，才力之所不及者，亦皆诏启王弟，详议可否，方始行移。此劣兄之心所以同于向日之葵，天地神明之可共鉴者也！弟试察之，使兄有尘纤不忠之处，愿就锡镬之烹，不使外人声吾罪耳。但以二王勤王之功未白，是不才之虑念失检也，以故致太尉与弟祖兵百万，重围宫城，相守六十馀日，死伤几十馀万，匪国恩之不慈，实存心之太窄耶！今奉寸楮，劝弟还镇，以宁家国，令宗族无羞，子孙之福也。如其不然，当念骨肉分裂之痛，以善待之。毋致手足毁伤，徒为废躯，以贻后人之笑，弟其谅之！
　　
　　成都王看其书意，心下惕然，乃召长史诸将佐与张方等入帐，以长沙王之书示之。众皆惨恻，相与言于成都王曰："今大王兴兵至此，二月有馀。城中死伤枕藉，而军民无变者，盖为长沙王忠心辅政，无罪可伐，故皆悉力愿与共守耳！且途人亦言二王不别忠佞，以致损伤数十万无辜之命，王自未之闻也。"成都王曰："曲在我等矣！诸将且散，待吾思之，来日再议。"当时外见成都王有追悔之心，作诗一首叹曰：
　　
　　大厦将倾四柱欹，故交门户乱交摧。成都方有撑持意，又遇奸谗构祸机。
　　
　　
　　
　　第七十四回  司马越害长沙王
　　
　　却说成都王见长沙王之书及诸将之语，乃按住兵马，三日不去围城，思有退去之意。惟张方心中不肯相从，未及起发。东海王在朝，常阿附齐王，思幸用事，被成都、长沙攒谋害了齐王，常怀不平之意。及是见其两仇杀，正欲思毙长沙王以迎成都王，慢行己志。闻知成都等欲有退兵之心，密召心腹将何伦议曰："二王起兵来此，长沙王势力将屈，亡在旦夕。反被其一封书辞说动，即欲退兵。若此，则齐王之冤无能得伸矣！"何伦曰："殿下欲遂己意，必须留住二处之兵以为外势，方能去得长沙王。"参军刘洽闻知其谋，急入谏曰："齐王之败，非是不忠，固当悯之。但以固位专权，董、葛等骄横倚势，致自误耳。今城中如此困极，长沙王尽忠不辍，岂可因私害公，而生异心也！"司马越不听，密遣人出城约合张方，言："城中人民皆已怨变，旦暮便要出降，焉可退去。且功将垂成，而顿弃之，岂智者之所为？将军但再围数日，吾自着人开门，以迎大兵，诸公不劳用力而成功矣。"张方从其言，乃竟去见成都王告知，成都王犹豫不答。方乃密约石超、牵秀、和演共议曰："我等以数万兵士之命、十馀万钱粮围困长沙，今将成功，而听彼一纸之书，即便退兵，又无功劳，怨积恨结，知是福也祸也！冤家只做一次，我等依不得长沙王之书、成都王之意，明日只管引兵围住，尽力攻打，看东海王如何行移。倘果献门，祸根可断矣，岂不善乎！"石超等曰："将军之言是也。"乃即不待主命，率领兵士围住城门，竭力攻打。
　　
　　长沙王在外督兵守城，东海王在内召诸卫士分付曰："今河间、成都二王悉力攻城者，非怪朝臣而怒都民也，乃恨长沙王独专国政，而忘二王伐齐之功也。今城中被围，人民相食，外无救援，怎能退彼！且张方一怒，而刘沉、张光二大郡之兵全部遭掳，不日吾等皆为所擒矣！何不今夜卿等助我先收长沙王，然后奏过惠帝，废出金墉城，则二王之兵不战自退，可以保全一城之命。何故同彼苦守，而甘饿死沟壑哉！"将士听说，皆念长沙王赤心辅国，忠正无讹，不应而散者三停之二，内有五百馀人不去。东海王恐事有泄，急命本部亲兵，合卫士共一千人，谓之曰："诸君肯从我取富贵，皆在此夕，各宜用力！"乃潜至议事堂，将长沙王执住，令兵士监拘密室，入内奏帝曰："今河间、成都二王，起兵犯阙，非敢有他意，但欲废长沙王不许执政耳。目今粮草已尽，外无救兵，人民饿死，军士饥疲，将为变矣！乞陛下下诏削长沙王之官，贬为庶人，以退二王之兵，则社稷方保无事。"惠帝曰："长沙王忠而无过，岂可枉废！"越曰："长沙王虽然无过，陛下岂可不舍一人之官职，而救满城之性命。军兵一入，玉石不分，陛下能保全乎！"惠帝犹豫不肯，东海王命军士喧噪廷闹，曰："今若不从众请，变必不测矣！"惠帝乃只得勉强点首而叹曰："今之事无得由朕矣！"东海王即便宣言曰："圣上有旨，命贬长沙王为庶人，送往金墉城居住。"暗使何伦带兵悄悄押送而去。密通张方、石超涌抢入城，下诏安慰上官巳、王瑚等。诸将见外兵进入内，锋威不盛，皆诟东海王怀妒，相与私议，欲劫出长沙王为帅，以拒二王之兵。
　　
　　司马越窃闻众意，心中大惧，急与何伦共谋曰："若一再劫出长沙王，成都无恙，我则被其害矣，将安处之？"伦曰："急宜说激张方先往金墉城杀了长沙王，除了祸根，则好别行他计矣。"东海王大喜，即从其计，密遣人往说张方曰："朝中诸将皆欲劫出长沙王，以拒杀汝等。若一遂众之谋，彼皆尽心协力而前，则胜败未可量也。你可火速提兵，径往金墉城除了祸囮，方免大害。"张方听言，即遣刁默、郅辅引兵二千赶到金墉，将长沙王擒住，即欲杀之。长沙王曰："孤在朝中辅政，并不曾有恶及于藩王，骄傲朝臣，暴虐百姓，恣横矜大。今蒙圣旨令居金墉城，待他日事明理析，手足追悔，以别忠佞耳。且河间、成都皆吾骨肉，吾无纤毫罪恶，何致于死！若必欲杀吾，请面见二王，明声吾罪，然后引颈受刑，死甘瞑目。"众刀刽闻其言壮理正，不敢枉害。郅辅谓刁默曰："若此杀彼，我得害忠之名矣，何以处之？"刁默曰："捉虎容易放虎越难，既已擒绑亲王，吾等犯上之罪著矣，可以我等之命易彼之命乎？今但如此如此而行，则彼无怨矣。"乃将长沙王去其衣着，草衫绑系柱上，慰之曰："受君命以国法不得不如此。殿下但聊宁耐一日，明日面君，必有恩例。臣适听所言，亦皆惕然，始知殿下之枉。"时直十月，天气甚寒。长沙王曰："卿等既有怜忠之仁，且放我起来穿衣。过此一夜，倘得活命，吾必以恩报之也！"辅曰："军校们可取殿下衣服来。"军校曰："不知何人拿去了，寻觅不见矣。"刁默曰："既无衣服，可讨火二盆，放于大王身边，聊敌寒气。待我来查究衣服。"军士乃以猛火三面炙之，长沙王不能动，身躯又胖，炙至二更，口干鼻燥，心下焦烦，不胜其苦。忍耐不住，乃叫军士讨水饮之。郅辅曰："夜深无水，军中有凉酒，大王权饮几盏，待我令人去取水答应。"即将药烧酒与饮。长沙王口渴之甚，见凉酒连吃数盏，至天明无水，乃七孔流血而死，时年二十八岁。后司马颖亦二十八岁死，人皆以为天报之应。军士见长沙王枉死，尽皆伤感泪下。后晋史官干宝断曰：
  </div>
  <div class="pagination">
   <a href="续三国演义_page18.html">
    上一页
   </a>
   <span>
    ...
   </span>
   <a href="续三国演义_page14.html">
    14
   </a>
   <a href="续三国演义_page15.html">
    15
   </a>
   <a href="续三国演义_page16.html">
    16
   </a>
   <a href="续三国演义_page17.html">
    17
   </a>
   <a href="续三国演义_page18.html">
    18
   </a>
   <span class="current-page">
    19
   </span>
   <a href="续三国演义_page20.html">
    20
   </a>
   <a href="续三国演义_page21.html">
    21
   </a>
   <a href="续三国演义_page22.html">
    22
   </a>
   <a href="续三国演义_page23.html">
    23
   </a>
   <a href="续三国演义_page24.html">
    24
   </a>
   <span>
    ...
   </span>
   <a href="续三国演义_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
