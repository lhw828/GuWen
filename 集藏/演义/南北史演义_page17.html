<!DOCTYPE html>
<html>
<head>
    <meta charset="UTF-8">
    <title>南北史演义 - 第 17 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南北史演义 - 第 17 页/共 22 页</h1>
    <div class="content">　　话说窦泰，字世宁，官拜大都督行台，雄武多智。妻即娄妃之妹，为王勋戚重臣。故讨西之役，委以专征一面。先是未起兵时，邺中有谣云：「窦行台，去不来。」市中小儿咸唱之。又起兵前一夜，三更时候，有朱衣冠帻数人，入台云收窦中尉。宿值者皆惊起，忽然不见，人咸异之，知其此去必败。而世宁意气正盛，方以生擒黑獭，平定长安自负。西趋潼关，只道宇文大军方拒高王，此处必不自来，长驱深入，可以无虞。那知泰已潜出小关，结阵以待。世宁不虞泰至，仓猝出战。两军相合，未分胜负。忽后面喊声大振，冲出无数人马，杀入后队，勇不可当。前后夹攻，兵众乱窜，或走或降，一时尽散。世宁见大势已去，只得杀条血路，拍马而走。登一小山高处，招呼军士，无一应者。俄而四面围住，尽是黑衣黑甲，声声喊捉窦泰。泰回顾左右，竟无一人，仰天歎曰：「吾起兵以来，未尝遭此大败，今日何颜复见高王。」遂拔剑自刎。西魏兵见泰已死，斩其首以去。要晓得泰在前军佯与为敌，暗令窦炽、窦毅二将率领精骑，从山后抄出，袭破后军，故东兵大败。
　　又前过马牧泽，见西南上有黄紫气抱於日旁，从未至酉方散。占候吏蒋升曰：「此喜气也。大军得喜气下临，乃窦泰授首之兆。」果如其言。泰送首长安。
　　遂引大兵回广阳，与欢相敌。高王初闻窦泰被攻，以浮桥未完，不能往救。
　　继闻窦泰自杀，一军皆没，即拆浮桥而退。都督薛孤进殿后，西军来追，且战且行，一日砍折十五刀，敌乃退，军无所失。高王还晋阳，痛泰阵亡，奏赠泰大司马、太尉、尚书事，諡曰忠贞，以其子孝敬嗣父爵。
　　再说敖曹一军由商山而进，连破西师，所向无敌。进攻上洛，城中守将泉企防禦甚严，十余日不能下。时有上洛豪民杜窟暗结泉岳、泉猛、泉略弟兄三人，谋以城应东魏。事败，企收泉岳弟兄斩之，杜窟逾城走，投敖曹，请进师。敖曹用之为向导，还攻城。城上矢石如雨，敖曹连中三箭，洞胸穿骨，落马殒绝。良久复苏，血污满体，乃卸下甲冑，割征袍裹疮，上马复进，力杀数人。诸将皆感激，奋勇而登，城遂陷。执刺史泉企，企谓敖曹曰：「吾力屈，非心服也。」时敖曹疮甚，虑不能生，歎曰：「恨不见季式作刺史。」
　　诸将密以闻，王即授季式为济州刺史，因谕之曰：「窦泰军没，人必摇动，卿宜速归。」敖曹乃以杜窟行洛州事，全军而还。
　　却说泉企有二子：长元礼，次仲遵，皆有智勇。企被执时，二子皆逃脱。
　　大军去后，二人阴结死士，袭杀杜窟，复以城归西魏。泰封元礼世袭洛州刺史。於是东西各守旧境，暂皆罢兵，民得稍息。
　　看官也要晓得，欢与泰才智相等，其行事又各不同。泰性节俭，不纳歌姬舞女，不治府第园囿，省民财，惜民力，故西人感德，能转弱为强。欢则恣意声色，离宫别馆到处建造，然能驾驭英豪，善识机宜，远在千里之外烛照如神，故群臣效命，天下畏服。虽穷极奢靡，而国用不匮。尝於太原西南四十里外，建避暑宫一所，极林泉之胜。每逢夏月，同姬妾居之。又太原北有燕山，山上一大池，方一里，其水明澈澄清，俗谓之「天池」。夏日荷花最盛，高王造舟池内，载姬妾以游。曾於水中得一奇石，隐起成文，有四字曰：「六王山川」。王异之，携归，遍以示群臣，人多不解。行台郎中杨休之曰：「此石乃大王之瑞也。」王问：「何瑞？」休之曰：「六者，大王之讳。王者，当王天下。河、洛、伊为三川，泾、渭、洛亦曰三川，主大王膺受天命，奄有关洛。岂非大王之瑞乎？」王曰：「世人无事，常言我反，况闻此乎？慎勿妄言也。」时尉景在座，告王曰：「王不忆在信都时，僧灵远之言乎？其决尔朱氏败亡日月，一一不爽。又言齐当兴，东海出天子。王封渤海，应在齐地。天意如此，何患大业不成。」王曰：「士真尔亦不知我心耶？吾岂贪天位而忘臣节者。今后切勿作此议论，致被人疑。」二人不敢言而退。时有行台郎中杜弼，以在位者多贪污，罕廉洁，言於高王，请按治之。
　　王曰：「卿言良是，但国家自孝明以来贪墨成风，百官习弊已久，治岂易言。况督军战将家属半在关西，宇文泰常招诱之，人情去留尚未可定。江东又有梁主萧老翁，专尚衣冠礼乐，中原士大夫望之以为正统所在。今若釐正纪纲，不少假借，恐战士尽投宇文，士子多奔萧衍，何以为国？」斥其言不用。而弼性迂执，妒恶尤甚。一日，又告於王曰：「王欲除外贼，当先除内贼。」
　　王问：「内贼为谁？」曰：「满朝勋贵是也。」王不答，乃传甲士三千，分两行排列，自辕门起，直至堂阶，成一夹道。甲仗鲜明，剑戟锋利，弓尽上弦，刀尽出鞘，如临大敌。乃谓弼曰：「汝从此走入，并不相犯，无恐也。」
　　弼如命以行，但见四面都是刀枪，两旁无非锋镝，吓得魂胆俱碎。走至堂阶，冷汗如雨，身体战栗，见王犹面如死灰。王笑曰：「箭上弦不射，刀出鞘不砍，尔尚恐惧若此。今诸勋贵冲锋陷阵，大小百有余战，伤痕遍体，从万死一生中挣得功名。今享一日荣贵而遽责其贪鄙，弃大功而苛细过，人孰为我用乎？」弼乃服。故高王号令军民，每先安抚其心。其语鲜卑人曰：「汉民是汝奴，夫为汝耕，妇为汝织，输纳粟帛，令汝温饱，汝为何凌之？」其语汉人曰：「鲜卑是汝客，得汝一斛粟、一匹绢，为汝击贼，令汝安宁，汝为何疾之？」由是军民感悦。时鲜卑皆轻汉人，惟惧高敖曹。敖曹自上洛还，王以为军司大都督，统七十六部，宠遇日盛。但性粗豪，傲上不恭。一日来谒，值王昼寝，门者不敢报。敖曹怒，弯弓射之，门者惊散。左右奔告王，皆言敖曹反。王笑曰：「岂有敖曹反耶？」忙即召入，慰而谢之。如驯猛虎然，不加束缚，自受节制。王在军中对诸将言皆鲜卑语，对敖曹则汉语，以故敖曹常切感激，誓以死报。今且按下不表。
　　且说高王弟高琛，字永宝，尚华山公主，为驸马都督。生一子，名须拔。
　　永宝早失父母，娄妃抚养长大，故事嫂如母，常出入后宫。静帝即位，封南赵郡公。富贵无比，家蓄姬妾数人，正是朝欢暮乐时候。那知美色易溺，又生出一件事来。先是王在避暑宫，命永宝在府检校文书，与二世子高洋作伴，故永宝宿於德阳堂轩内。一日进见娄妃，坐谈半晌，退与高洋、高浚行至宝庆堂，相为蹴踘之戏。俄而高洋去了，浚挽永宝手行至堂左。旁有雕楼七间，楼上下皆丹青图画，金碧辉煌。走过楼廊三五十步，见一宫院，朱帘翠幕，楼台缥缈，有双环侍女二人立於帘外。永宝问：「此院何人所居？」浚曰：「此锁云轩，小朱夫人之宫也。」永宝知是朱金婉所居，便欲退出。浚拖住不放，谓侍女曰：「去报夫人晓得，叔叔驸马在此，快送些茶果出来。」侍女进去一回，果送出冰桃雪藕，请二人解渴。金婉亦走在帘内观望，见永宝年少风流，一表非俗，口虽不言，心中暗生羨慕。恰好一阵风过，把帘幕吹开。高浚见夫人在内，便走进作揖，招呼永宝道：「夫人在此，叔叔进来相见。」永宝闻呼，便亦走进施礼。那知不见犹可，一见金婉千般娇媚，万种风流，顿时神迷意乱，口称夫人不绝，加意亲热。金婉见他慇懃，便请入内堂，宽坐留茶，频以目视永宝，颇觉情动。高浚孩子心性，只贪顽耍，那管两下长短。少顷辞出，永宝回至外堂，转辗思量，夜不能寐。次日午后，吩咐侍者：「二世子倘若问我，说我暂时回府去了。」遂不带一人，悄悄走入内府，经过雕楼，喜无一人撞见，直至锁云轩门口。女侍看见，忙报夫人。
　　夫人未及回答，永宝已入宫来。夫人只得起身迎接，忙问：「驸马到此何干？」
　　永宝曰：「昨日承赐香茗，特来拜谢。」金婉惊曰：「大王不在宫中，昨君到此，本不敢邀坐留茶，以有二世子同来，故冒禁相见。今君独行至此，宫中耳目众多，恐涉瓜李之嫌，致招物议。请君速返，毋为我累。」永宝曰：「夫人果是天上神女，难道不容俗子一步芳尘么？」金婉见其言词婉昵，深寓相爱之意，便道：「承君不弃，只好缘结来生，今生休想。」连催回步，永宝只得快快走出。才下阶，见守门宫娥飞步进来报道：「巫山府胡夫人、凝远楼穆夫人皆来探望，行将到也。」金婉大惊，向永宝道：「君出，定被他们撞见，恐惹人疑，不如权躲一边。俟他们去后，然后再行。」永宝闻言，便转身往后去躲。金婉接入两位夫人，逊坐献茶。闲谈一回，巴不得二人就去。因天气炎热，要等晚凉回宫，坐着不动。直至红日沉西，方起身作别。金婉见二人去了，就请驸马出院。永宝急急走出。宫娥道：「门吏专候二位夫人辇出，便已下锁，驸马不能出去了。」
　　永宝重复退回。金婉道：「如此奈何？」永宝道：「今夜进退两难，只好借宫中一席之地，权宿一宵。明日早行，谅无妨碍。未识夫人肯赐曲全否？」
　　金婉见他哀恳，也是无可奈何，只得整备夜膳，对坐共酌。始初尚怀顾忌，三杯入腹，渐渐亲热起来。此以语言勾挑，彼以眉目送情。坐至更深，不觉春心荡漾，遂同枕席。天将明，永宝潜身而出，暗思：「事虽从愿，怎得常相聚会。」因阅宫府全图，锁云轩墙外即是东游园，园中假山一座正靠墙边。
　　若从背后掘一地道，便可直通里边，出入可以自由。打算已定，便向高洋道：「此地炎热，东园幽寂凉爽，吾欲借宿数日，不知可否？」高洋道：「叔父去住便了，何言借也？」永宝因即移居园内，命心腹内侍从墙外掘进，暗暗通知金婉。金婉大喜，亦命宫女在内帮助。地道遂成。从此朝出暮入，全无人觉。如是者已非一日。
　　先是高王闻世子在朝颇事淫乐，欲召他归来，考其朝政得失。忽报柔然入寇，高王亲自引兵御之，遂召世子归，镇守晋阳。世子与永宝从幼相依，情最莫逆。一日将晚，欲与相见，寻之不获，有内侍张保财曰：「顷见驸马不带一人，走入东园去了。」世子亦步入园来，问园吏道：「驸马在内否？」
　　园吏曰：「在内。」及至园中，不见永宝。遂坐亭中，命保财寻觅。保财满园寻遍，毫无踪迹，走至假山背后，见一地洞，深有六尺，洞口泥土光滑，似有人出入其间。回报世子，世子亲自往看，果有一洞，命保财入内探视。
　　回说：「内经十数步，通入墙内，洞口亦有树木遮蔽。遥望之，楼阁重重，回廊曲槛，绣幕朱帘，俨如图画。隐约有一美女与驸马共坐亭上笑语。」世子听罢大惊，暗想：「墙内已是宫府，与锁云轩逼近，难道叔父与朱夫人有私么？」吩咐保财：「汝今夜宿在园中伺候消息，明日禀我知道。」遂自回府。一等天晓，复往园中，问保财道：「驸马曾出来否？」曰：「尚未。」
　　世子等了一回道：「驸马此时定将出矣，你说我候在千秋亭上，有密事要商，速来相见。」正是：私情虽密终须破，好事多磨切莫为。
　　未识世子等候亭上作何言说，且听后文分解。
第四十一卷     结外援西魏废后　弃群策东邺亡师
　　话说保财奉世子命，候在洞口。一会永宝出来，见了保财，大惊失色。
　　保财道：「驸马莫慌，世子坐等在亭子上，请驸马相见。」永宝只得走进亭来，世子接见道：「叔非韩寿，奈何偷香？」永宝跪下道：「此事愿世子庇我，莫诉兄知。」世子扶起道：「此事我何敢泄？但日久必败，倘被父王晓得，祸必不免。前日姪因一念不谨，几丧性命。叔何不以我为鉴？及早改之，犹可无事。」永宝唯唯，遂同至德阳堂。世子说了一番，只道永宝以后自然悔改，从此绝不提起。
　　一日，忽报柔然败去，高王奏凯而回。大军将到晋阳，遂同府中文武，郊外迎接。王归，犒赏三军已罢，回至娄妃宫中夜宴。是夜，宿于飞仙院。
　　次日，即往东府，三日不出。有一夜回府，本欲往娄妃宫去，行至宝庆堂，见雕楼下月色甚明，忽思朱金婉处久已冷落，趁此良夜与他相聚一宵。走至锁云轩，见院门深闭，令人叩门。那知其夕永宝正在里边，与金婉饮酒取乐，忽闻王来，彼此失色。永宝急走内阁躲避。夫人下阶相迎。夜宴之具不及收拾。王谓夫人曰：「卿在此独饮乎？」夫人曰：「因贪月色好，故在此小饮。」
　　口虽答应，颇露惊慌之色，王心甚疑。遂解衣共寝，夫人不发一言，全不似旧日相叙光景。王心疑益甚，复起望月。夫人亦绝无一语，乃走出房外。微闻墙边有人窃窃私语，遂从帘内望之，月光如昼，见数宫人送一少年出去。
　　一人道：「驸马今夜只好在园中担搁。」又一人道：「驸马休慌，世子在飞仙院亦曾如此。」王知是永宝，心中大怒，且不声张，命值夜宫女开门迳出。
　　至雕楼下，有人言语，呼之，乃内侍王信忠，急命锁了锁云轩外门，便至柏林堂，倚牀独坐。金婉见王已去，又报外门封锁，知事情败露，吓得魂飞魄散。宫娥们亦皆忧惧。王坐至天明，召园吏问：「昨夜何人在园？」答道：「驸马。」王问：「此时在否？」答道：「已去。」王喝道：「你们职司守园，如何纵人出入？」园吏道：「因是驸马，且大王亲弟，故不敢拒。」王曰：「几时留宿起的？」园吏曰：「往来时日皆有簿记。」王命取来，俄而呈上一簿，乃驸马留宿园中日月及世子寻见地道根由，备写在上。王知园吏无罪，遂叱令退。忙召永宝，永宝虽怀惊惧，不敢不到。世子不知永宝事发，亦随之入。王见之大怒，以园吏所书之簿示之。永宝伏地谢罪。王令左右去其衣冠，痛杖一百，血流满地，令人扶出。又怒责世子曰：「你亦罪难指数。」
　　亦痛杖之，幽於柏林堂西庑。走到娄妃宫中，怒气满面。妃问：「大王为何如此着恼？」王将锁云轩事告之，妃曰：「永宝虽有罪，望王念手足之义，曲为宽宥。」话未毕，忽内侍报道：「驸马不堪受杖，到府即死。」盖永宝体素肥，外强中乾，受杖既深，顿时痰涌，遂欲救无及。王得报大惊，娄妃闻之泪下如雨。继而王拔剑以走，妃问：「欲杀何人？」王曰：「永宝之死，皆金婉害之。我去杀此贱婢。」妃拦住道：「金婉不足杀也。王广收美色，纳之后宫，使他空守寂寞，为人所诱，此心焉得不乱？今驸马已死，岂可复杀金婉以重其罪。况金婉已生一子在宫，若杀之，教此小儿谁靠？王即不念其母，可不念其子乎？依妾所见，闭锁深宫，使不齿於诸夫人之列罢了。」
　　王遂收剑坐下。
　　俄而，报世子杖后发晕数次，妃惊曰：「澄儿何罪而王杖之？」王歎曰：「此儿虽聪明，但旧性不改，在京纵欲败度。不痛责之，无以惩后，今日犹未尽法治也。」看官，你道高王何以甚怒世子？先是世子在朝大兴土木，广选佳丽。一日，朝罢回府，有妇人诉冤马前。视其状词，乃古监门将军伊琳之妻裴氏，见其姿容甚美，遂带入府中，亲自问话。盖伊琳奉命往洛阳运木，违误工程，侵盗运费，为侍中孙腾劾奏。侍中高隆之构成其罪，收禁在狱，三年有余。裴氏因泣陈冤枉，言孙腾在洛自盗内府金银，没入珊瑚树一枝、珠帘一顶，皆系伊琳亲见，欲灭其口，故问成死罪收禁狱中。世子大怒道：「孙侍中贪财怙势，擅入人罪，吾当为尔伸冤。但事关权贵，你若出去，被他们暗行杀害，谁与质审？你且住我府中，等事情明白，然后出去。」裴氏拜谢。盖世子悦其美而欲私之，故不放之出也。次日，遂下文书於尚书省，提问伊琳一案。隆之知事关孙腾，乃使人送还文书，谓世子曰：「伊琳之狱定已三年，罪状甚明，不劳追摄。」世子大怒，必欲提问。司马子如亦劝世子勿究。世子不从，腾与隆之大怒，不放伊琳出狱。世子无从审问，因欲上诉高王。孙、高二人访知世子已与裴氏成奸，亦欲诉知高王。子如从中调停。
　　赦了伊琳之罪，前事亦不追究，方各相安。其后世子奏复伊琳官爵，数往其家留宿。高王探知此事，心中甚怒，因军旅匆忙，未及责问。今又闻其袒庇永宝，故并责之。然永宝已死，心甚不忍。乃命世子归府调养，幽金婉於冷宫，余皆不究。永宝之子须拔，以游夫人无子，命其抚养在宫，列於诸子之内，取名曰睿。今且按下不表。
　　且说宇文泰自潼关杀了窦泰，败高王於蒲坂，国中连年饥馑，兵食不足，常虑高王起兵复仇。时有蠕蠕国，土地广大，兵马强盛。闻与东魏相结，欲伐西魂，心甚忧之，因遣使通好，欲得其助，蠕蠕主曰：「西魏若欲结好，必娶吾女为后，方肯为援。」使者复命，泰劝文帝废乙弗后为尼。帝不忍，曰：「后乃结发之妇，岂可无罪而废？」因集群臣会议，群臣迎合泰意，皆言不废皇后，则难娶蠕蠕之女，不娶其女，恐外患之来，无人救援，社稷不安。帝迫於众议，歎道：「吾岂以一妇而弃社稷大计。」乃废乙弗氏为尼，降居别院，后与帝大恸而别。有感别诗曰：
　　十载承恩一旦捐，数行珠泪落君前。
　　良谋果得安天下，妾入空门也泰然。
　　其后蠕蠕以故后尚在，复欲伐魏。文帝遂赐后死，前日所梦，至此果然应了。是时帝既废后，乃遣扶风王元孚具金帛礼仪，往蠕蠕国迎头兵可汗公主为后。可汗大喜道：「我女得与大魏皇帝为后，诚天缘也。」遂送女於西魏，车七百乘、马一万匹、橐驼一千头、珍宝异物不可胜数。蠕蠕风俗以东向为贵，故公主行幕皆向东。将至长安，扶风王请公主南面，公主曰：「我此时犹蠕蠕女也。魏自南向，我自东向，亦有何害？」西魏大统四年三月丙子，立蠕蠕国公主郁久闾氏为后。丁丑，大赦天下，丞相泰自华州入朝称贺，旋还华州，闻弘农郡有积粟，遣兵袭而据之。
　　是年，东魏主年十五，亦立欢之次女为后。适边郡贡一巨象，改元元象，大赦天下。高王闻泰夺据弘农大怒，乃大举西讨，先命敖曹治兵於虎牢，调发各路人马，限日齐集壶口，进取蒲津。段荣谏曰：「臣夜观星象，大军不利西行，宜俟来年进讨。」王曰：「天道幽远，今军已戒严，不可阻将士之气，卿毋畏缩。」娄妃亦谏曰：「妾闻秦地有山河之固，地势险阻，大兵仰而攻之，主客相悬，劳逸不同。愿大王慎之。」王曰：「吾筹之已熟，今行不灭，荡平无期。此行非得已也。」遂命世子入朝，率诸将进发。军至壶口，侯景引五万人马，自河南至；刘贵引三万人马，自山东至。连晋阳之兵，共号二十万，兵势甚盛。敖曹知大军已发，遂自虎牢起兵，围住弘农。右长史薛琡告王曰：「西贼连年饥馑，故冒死来入陕州，欲取仓粟以养三军。今敖曹已围弘农，粟不得出。但置兵诸道，勿与野战。比及麦秋，收成又缺，其民自皆饿死，宝炬、黑獭何忧不降？愿勿长驱渡河。」王不听。侯景亦谓王曰：「今日举兵形势极大，万一不捷，猝难收敛。不如分为二队，王统前军，臣统后军，相继而进。前军若胜，后军全力以赴；前军若败，后军乘而援之，万无一失。」欢亦不从。遂自蒲津渡河，全军尽登西岸。泰闻东魏兵至大惧，以华州当道冲，遣使至州，命刺史王罴严守。罴对使者曰：「老罴当道，卧貉子那得过归。语丞相可无忧也。」俄而，高王兵至，谓罴曰：「何不早降？」
　　罴大呼曰：「此城是王罴塚，生死在此，欲死者来。」诸将请攻之。王曰：「无庸，吾志在灭泰，此等碌碌，何足污吾兵刃？」遂涉洛，军於许原之西，连营三十里。
　　先是泰发征书十余道，调集各路人马，皆未至。将士不满一万，欲进击欢，诸将皆疑众寡不敌，请待欢军更西，以观其势。泰曰：「欢若至长安，则人情扰乱，将何以济？今乘其远来，营伍未固，击之可图一胜。」贺拔胜亦以为然。即造浮桥於渭上，令军士齎三日粮，以示必死。轻骑渡渭，留辎重於后。自渭南夹渭而西，壬辰，至沙苑，距东魏军六十里。然见其兵势甚盛，将士皆忧难敌，泰亦惧不自安。宇文深独贺曰：「吾军胜矣。」泰问其故，对曰：「欢镇抚河北，甚得众心，以此自守，图之非易。今悬师渡河，非众所欲，独欢耻失窦泰，愎谏而来。此所谓忿兵，可一战而擒也。何为不贺？愿假深一节，发王罴之兵，邀其走路，使无遗类。」泰喜曰：「闻君言使人胆壮十倍。」泰又遣达奚武觇欢军。武从三骑，效欢将士衣服，日暮去营数百步下马，伏地潜听，得其军号。因上马历营，若警夜然，有不如法者，往往挞之，俱知敌军情状而还。仪同李弼曰：「敌众我寡，平地不可与战。去此数里，地名渭曲，地狭势阻，多高芦长苇，可以全军埋伏。先据此处，以奇兵胜之。」泰从其计。乃命李弼为右拒，引兵三千，带领勇将五员，伏於渭曲之西；命赵贵为左拒，引兵三千，带领勇将五员，伏於渭曲之东。皆令闻鼓声而起。自主中军，背水佈阵。
　　分拨方毕，东军已至。见宇文兵少，皆有轻敌之心。都督赵青雀请战，斛律美举曰：「黑獭举国而来，欲决一死战。譬如狗，或能噬人。且渭曲苇深土泞，不利驰骤，无所用力。为今之计，不如勿与交锋，密分精锐，掩袭长安，巢穴已倾，则黑獭不战成擒矣。」王曰：「彼伏兵芦内，以火焚之，何如？」侯景曰：「以大王兵力，何坚不破？今日当生擒黑獭，以示三军。若纵火焚之，虽杀之不足为勇也。」彭乐饮酒醉，盛气请战曰：「王何不速战？今日众寡悬殊，以百人而擒一人，何患不克？」王许之。彭乐大声呼曰：「能杀敌者，从吾来！」王立马高坡之上以督战，令於军中曰：「能生擒黑獭者，封万户侯。」於是兵将一涌而进，不成行列。泰率诸将死拒。
　　俄而，战鼓三通，左右伏兵陡出，并力致死，将东军冲为两段。彭乐深入敌阵，正遇耿令贵交战，令贵败走。不料李标在后，一枪直刺过来，正中腰下，把肚肠拖出。段韶见了，急来救护。彭乐纳肠入腹，纳不尽者以剑截之，束创复战，勇气不衰。敌军见者皆为吐舌。斛律明月被围阵中，一枝画戟使得神出鬼没，连杀数将。贺拔胜出马相迎，力战数十合，明月全无惧怯。胜壮之曰：「谁家生此虎儿？」纵之去。斯时西军勇气百倍，东军前后不相顾，尽行溃散。正是：廿里连营成瓦解，六军锐卒似冰消。
　　未识高王作何解救，且听下卷细讲。
第四十二卷     奔河阳敖曹殒命　败黑獭侯景立功
　　话说高王立马高坡，见东军大败，尚欲收兵更战，使张华原历营点兵，莫有应者。还报曰：「众兵尽散，营皆空矣。」王未肯去，斛律金曰：「众心离涣，不可复用。宜急向河东，再图后举。」俄而，娄昭、潘乐、段韶飞奔而来，皆曰：「王何不去？」王曰：「能复战乎？」韶曰：「不能矣。赵青雀已降於泰。诸将只道大王已去，皆渡洛东归矣。此时不去，敌兵四合，恐自拔无路。」王犹据鞍未动，斛律金以鞭拂王马，乃驰去。数将拥之而行。
　　王曰：「全军尽没，吾何以返？」韶曰：「臣父总锦衣军，有兵一万三千未动。侯景有五万人马，尚在河桥屯守。渡过洛水，便得济矣。」行至洛口，时已二鼓。只见前面火把大明，早有敌军拦住。段韶一马当先，刺死来将，众人杀散余兵，渡过浮桥。将近黄河，忽报西军抄截，河桥已断。王大惊，问：「侯景人马何在？」曰：「尚在迎敌西军。」俄而，天色渐明，侯景接着，慰王曰：「王无忧，河桥虽断，臣已命刘贵、段荣在下流处预备楼船五十号以待。王速登舟先渡，臣在此接应诸将便了。」王循河而行，果见段荣、刘贵舣舟以候，但岸高舟远，不能即登。见一橐驼立在水滩，王下马，纵身一跃，立在橐驼背上，才得就船。诸将相继渡毕。丧甲士八万，弃铠仗十有八万。泰追至河边，选留甲士二万，余悉纵归。都督李穆曰：「高欢破胆矣，速渡河追之，欢可获也。」泰曰：「吾兵力未齐，且欢亦未能一举灭之也。」
　　还军渭南，所征之兵甫至，令於战所人种一柳，以旌武功。后人有沙苑诗一绝云：
　　冯翊南边宿露开，行人一步一徘徊。
　　谁知此地青青柳，尽是高欢败后栽。
　　西魏帝闻捷，加泰为柱国大将军，李弼等十二将皆进爵增邑有差。弼弟身小而勇，每跃马陷阵，隐身鞍甲之中，彭乐几丧其手。敌人见之，皆曰：「避此小儿。」泰歎曰：「胆决如此，何必八尺之躯耶？」耿令贵杀伤甚多，甲裳尽赤。泰曰：「观其甲裳，足知令贵之勇，何必数级纪功乎？」时高敖曹闻欢败，释弘农之围，退保洛阳。己酉，西魏行台宫景寿等向洛阳，洛州大都督韩贤击走之。又州民韩木兰作乱，贤击破之，一贼匿屍间，贤至战所，按收甲仗，贼倏起斲之，断胫而卒。泰闻贤死，以为洛州可图，复遣行台元季海与独孤信将步骑二万趋洛，杨忠、李显引兵趋三荆，贺拔胜、李弼引兵围蒲坂。先是高王西伐，蒲坂民敬珍谓其从兄敬祥曰：「高欢迫逐乘舆，天下忠义之士皆欲倳刃於其腹。今又称兵西上，吾与兄起兵断其归路，此千载一时也。」祥从之，纠合乡里，数日有众万余。会欢自沙苑败归，祥、珍率众邀之。欢恐关东人心有变，急欲赶回晋阳，镇抚四方，不顾而去。及贺拔胜、李弼至河东，祥、珍率猗氏等六县十余万户归之。泰以珍为平阳太守，祥为行台郎中。秦州刺史薛崇礼为欢守蒲坂，防禦甚固。有从弟薛善为秦州别驾，欲降西魏，言於崇礼曰：「高欢有逐君之罪，善与兄忝衣冠绪余，世荷国恩。今大军已临，而犹为高氏固守，一旦城陷，函首送长安，署曰逆贼，死有余愧。及今归款，犹为愈也。」崇礼犹豫不决，善与族人斩关纳西魏师。
　　崇礼出走，追获之。於是泰进蒲坂，略定汾、绛以西。凡薛氏族人预开城之谋者，皆赐五等爵。善曰：「背逆归顺，臣子常节，岂容阖门大小俱叨封邑？」
　　与其弟慎固辞不受。泰善之。晋州刺史封祖业闻西魏兵至，弃城走。仪同三司薛修义追至洪洞，及之，劝其还守。祖业不从，修义曰：「临难而逃，非丈夫也。」还据晋州，安集固守。会西魏长孙子彦引兵至城下，修义开门，伏甲以待之。子彦不测虚实，遂退。王黜祖业，以修义为晋州刺史。又独孤信引兵逼洛阳，刺史、广阳王元湛弃城归邺，敖曹不能独留，亦引兵北渡。
　　信遂据金墉。於是贺若统以颍川降魏。前散骑侍郎郑伟起兵陈留，据梁州降魏。前尚书郎中崔彦穆起兵荥阳，据广州降魏。泰皆即地授为刺史。东魏行台任祥闻颍川失守，率骁将尧雄、赵育、是云宝进兵攻之。贺若统告急於泰，泰使宇文贵将步骑二千救之。军至阳邑，雄等已退三十里，任祥率众四万继其后。诸将咸以为彼众我寡，不可争锋。贵曰：「雄等谓吾兵少，必不敢进。出其不意，进与贺若统合兵击之，蔑不胜矣。若缓之，使与任祥兵合，进攻颍川，城必危矣。城若失，吾辈来此何为？」遂疾趋颍川，背城为阵，与雄等战於城下，大破之。赵育请降，俘其士卒万余人。任祥闻雄败，不敢进。
　　贵复击之苑陵，祥军又败，是云宝亦降。又都督韦孝宽攻东魏豫州拔之，执其行台冯邕。独慕容俨为东荆州刺史，有西将郭鸾来攻，昼夜拒战二百余日，乘间出击，卒破走之。故河南诸州多失守，惟东荆州独全。高季式为济州刺史，有部曲千余人，马八百匹，铠仗皆备。会濮阳盗杜灵椿等聚众万人，攻城剽野。季式遣骑三百，一战擒之。又进击阳平贼路文徒等，皆平之。於是远近肃清。或谓季式曰：「濮阳、阳平乃畿内之地，不奉诏命，又不侵境，而私自出军远战，万一失利，岂不获罪乎？」季式曰：「何言之不忠也？我与国家同安共危，岂可见贼不讨？且贼知台军必不能来，又不疑外州有兵击之，乘其无备，破之甚易。以此获罪，吾亦无恨。」高王闻而嘉之。
　　先是王之败归晋阳也，意忽忽不乐。侯景曰：「黑獭新胜而骄，必不为备。愿得精骑三万，迳往取之。」王以告娄妃，妃曰：「设如其言，景岂有还理？去一黑獭，复生一黑獭，王何利之有？不若藏锋蓄锐，待时而动，奚汲汲为？」王乃止。於是抚夷创，补军旅，修甲乘。阅一载，而兵力复振，乃分遣诸将，进复河南诸州。贺拔仁攻南汾州，刺史韦子粲降之。泰大怒，尽灭子粲之族。西将韦孝宽、赵继宗闻东军至，以孤城难守，皆弃城西归。
　　侯景方攻广州，未拔，闻西魏救兵将至，集诸将议进退。将军卢勇请进观敌势，景许之。乃率百骑至大隗山，遇魏师。日已暮，勇乃多置旌旗於树颠，夜分骑为十队。鸣角直前，西魏兵不测多少，军大乱，勇擒其将程华，斩其帅王征蛮而还。广州守将骆超闻之大惧，遂以城降。於是汾、颍、豫、广四州复入东魏。
　　且说西魏大统四年，文帝知独孤信已据金墉，将如洛阳，展拜园陵。会信告急，言东魏高敖曹、侯景攻围金墉甚迫，乞发大军往救。泰因请銮驾幸洛，进观形势，帝从之。遂命尚书左仆射周惠达辅太子钦，镇守长安。命李弼、达奚武率三千骑为前驱。八月庚寅，至谷城，侯景闻援兵将至，谓诸将曰：「西贼新来，兵锋必利。当敛兵以待，徐图进取。」莫都娄贷文曰：「贼兵远来，当乘其未至击之。愿自引所部往挫其锋。」可朱浑道元以为然。景不可，二人遂不禀景命，各以千骑前进。夜遇李弼军於秀水，弼命军士鼓噪，曳柴扬尘，东军不战而退。贷文走，弼追斩之。道元单骑获免。悉俘其众送弘农。侯景知贷文、道元私战失利，又闻泰兵至瀍东，乘夜解围去。辛卯，泰率轻骑追景至河上。景设阵为长蛇之势，北据河桥，南据邙山，与泰兵合战。西将冲入，兵皆散走。泰亦亲自陷阵。战久，鼓声大震，东军合力奋击，泰被围，诸将各自为战，不及相顾。泰乘间冲出，左右皆散。忽流矢中其马，马惊而奔，泰坠地。东魏兵追及之。李穆下马，以策抶泰背，骂曰：「笼东军士，尔曹王何在，而独留此？」追者不疑其贵人，舍之而过。穆以马授泰，与之俱逸。泰归营，鸣金收军，将士皆集，兵势复振。次日，进击东魏兵，东魏兵北走。高敖曹意轻泰，建旗盖以陵阵。泰曰：「此敖曹也，急击勿失。」
　　於是尽锐攻之，一军皆没，敖曹单骑走，唯一奴从，往投河阳守将高永乐。
　　永乐，高王从兄子也，与敖曹有怨，闭门不纳。敖曹仰呼曰：「门即不开，速以绳来援我。」永乐不应。敖曹惶急，拔刀穿阖，未彻而追兵至，乃伏桥下。追者见其从奴持金带，问：「敖曹何在？」奴指示之。敖曹知不免，奋头曰：「来，与汝开国公。」以其杀己必获重赏也。追者斩其头去。又西兖州刺史宋显有众三万，与泰战，泰亦杀之。虏甲士一万五千，赴河死者以万数。敖曹首至，泰大喜，一军皆贺，赏杀敖曹者绢万匹，岁岁稍与之，比及周亡，犹未能足。
　　再说万俟普自归东魏，高王以尊且老特礼之，尝亲扶上马。其子洛免冠稽首曰：「愿出死力以报深恩。」及邙山之战，诸军皆北渡，洛独勒兵不动，谓西魏人曰：「万俟受洛乾在此，能来可来也！」西魏人畏之而去。东魏名其下营地曰回洛。后隋之回洛仓，即其地也。侯景闻敖曹死，即欲进战。诸将皆曰：「吾军新失大将，人有惧心，胜势在彼，未可遽与争锋。」景曰：「不然，黑獭连胜数阵，有轻我心，其下将士必骄。彼骄我惧，正堪一战。
　　且沙苑之败未复，今又丧师失将，耻辱甚焉。大王付吾侪以阃外之任，若不大破黑獭，何面目见之？吾计决矣，诸军勿疑。」於是整率诸军，尽渡河桥。
　　将战，下令曰：「今日之战有进无退，退者立斩！」乃命诸将分队进击。泰见东魏兵至，命右拒敌其左，左拒敌其右，中军敌於中路，自拥精骑一千，拥护帝驾，立马高处观之。当是时，两边置阵既大，首尾悬远。从旦至未，战数十合，彼此不相上下。或东军得利，西师败而复振。或西师得利，东兵却而复前。无不舍死忘生，互相对敌。俄而，氛雾四塞，风沙迷目，左右两拒，战并不利。景忽下令於东曰：「西阵已获黑獭矣。」东阵大呼。又下令於西曰：「东阵已获黑獭矣。」西阵大呼。西魏军皆惊惧，遂大溃。独孤信等未识君相所在，弃军走。将军李虎、念贤等为后继，见信等败亦溃。泰见前军瓦解，不敢留，与帝烧营而遁。方战急时，王思政下马举长祐左右横击，一举辄踣数人，陷阵既深，从者尽死，身被重创，闷绝於地。会日已暮，敌亦收兵，帐下督雷五安於战处哭求思政，会其已苏，割衣裹创，扶之上马而归。盖思政每战，常着破衣弊甲，敌不知其将帅，故得免。将军蔡祐下马步斗，左右劝乘马以备仓猝，祐怒曰：「丞相爱我如子，今日岂惜一死？」帅左右十余人，合声大呼，击东魏兵，杀伤甚众。东魏人围之十余重，祐弯弓持满，四面相拒。有厚甲长刀者一人，直进取之，去祐可三十步。祐只存一矢在手，左右劝射之。祐曰：「吾曹之命在此一矢，岂可虚发？」将至十步，祐乃喝声道：「着！」其人应弦而倒。东魏兵退却，祐徐徐引还。正是：瓦罐险遭并上破，将军倖免阵前亡。
　　但未识西师败后竟得长驱入关否，且听下文分解。
第四十三卷     归西京一朝平乱　惧东邺三将归元
　　话说邙山之战，泰大败而遁，奉帝急走弘农。其时弘农守将闻大军败绩，已弃城而走。城中无主，所虏降卒在内结党聚乱，闻泰至，相与闭门拒守。
　　泰进拔之，诛其魁首数百人，城中始定。时诸将在后者皆未至，泰惊不能寝。
　　及夜，蔡祐至。泰曰：「承先来，吾无忧矣。」枕其股，寝始安。盖祐每从泰战，常为士卒先，不避矢石，战还，诸将皆争功，祐终无一言。泰每歎曰：「承先口不言勋，我当代其论叙。」故泰倚之如左右手。次日兵将稍集，泰留长孙子彦守金墉，王思政镇弘农，自引大军奉帝入关。
　　先是泰既东伐，关中留守兵甚少，前后所虏东魏士卒散在民间，闻东徵兵败，共谋作乱。李虎等至长安，见贼势猖獗，计无所出，不得已，与太尉王盟、仆射周惠达奉太子钦出屯渭北。百姓互相剽掠，关中大扰。降将赵青雀与雍州於伏德聚众万余，进据长安子城。咸阳太守慕容思庆亦起兵从逆。
　　各招降卒，以拒还兵。长安士民不从者，相率以拒青雀，日数十战。亏得侯莫陈崇进击破之，贼始畏惧不出。王罴镇河东，见人心惶惑，大开城门，悉召军士，谓曰：「今闻大军失利，青雀作乱，诸人莫有固志。罴受委於此，以死报国。有能同心者，可共固守；不能者，任自出城。」众感其言，皆无异志。泰闻变，留帝驾於閺乡，以士马疲弊不可速进，且谓：「青雀等皆乌合之众，我至长安以轻骑临之，必皆面缚乞降，不足为患。」散骑常侍陆通谏曰：「贼逆谋久定，必无迁善之心。蜂虿有毒，安可轻也？且贼诈言东寇将至，今若以轻骑临之，百姓谓为信然，益当惊扰。今军虽疲弊，精锐尚多。以明公之威，总大军以临之，何忧不克？」泰悟，乃引兵西入。父老士女见泰至，莫不悲喜相贺。又华州刺史宇文导知贼据咸阳，起兵袭之，杀慕容思庆及於伏德，然后南渡渭水，与泰合军，兵势益壮，进攻青雀，杀之。乃奉太子入朝，抚安百姓。九月朔，帝入长安，丞相泰还镇华州，内外始定。
　　且说高王闻敖曹之死，如丧肝胆。又闻众将败北，自晋阳发七千骑至孟津，未济，得侯景捷报，言泰已烧营而遁。西师悉退。斩获甲士、收得资粮不可计数。王大喜，遂济河。诸将相继来会，皆言高永乐不救敖曹之罪。王大怒，立召永乐，即於帐前杖之二百，罢其职，发回晋阳。赠敖曹太师、大司马、太尉，諡曰忠武公。众以永乐不杀，治罪犹轻也。后人有诗讥之曰：
　　地下敖曹目未瞑，头行千里血犹腥。
　　军前不斩河阳将，献武当年尚失刑。
　　时金墉犹未下，王进兵攻之，长孙子彦不能守，焚城中屋宇俱尽，弃城而走。
　　王入洛，见人民荡析，楼堞无存，乃毁之而还。先是东魏迁邺，主客郎中裴让之留洛阳。及独孤信败归，其弟诹之相随入关。泰赐以官爵，为大行台、仓曹郎中。王怒其外畔，囚让之兄弟五人。让之谓王曰：「昔孔明兄弟分事吴、蜀，各尽其心。况让之老母在此，不忠不孝必不为也。明公推诚待物，物亦归心。若用猜忌，去霸业远矣。」王皆释之。
　　斯时旧境悉复，边土皆安，乃加赏有功将士。进侯景为河南大将军、大行台，将兵十万，镇守河南，而身归晋阳。东魏元象二年，静帝以王功大莫赏，封其子高浚为永安郡公、高淹为平安郡公、高浟为长乐郡公、高演为常山郡公、高涣为平原郡公、高清为章武郡公、高湛为长广郡公，虽在孩提者并赐金章紫绶。欢於是入朝谢恩，兼察朝政得失，百官贤否。世子告王曰：「吏部尚书一缺掌天下铨选，关人才进退。得人则治，不得人则乱。昔闻崔亮为吏部时，不能评论人才，作停年之格，以州、县、郡官年深者擢之上位，以故真才流落，士气不伸。次后选用以此为例，非用人之道也。孝庄即位，李仲隽为吏部，专引新进少年，朝廷乏经国之才。至尔朱世隆摄选，官以幸进，政以贿成，贤才屏迹，宵小满朝，纪纲大坏，天下骚然。后崔孝芬为之，亦华而不实，徒有斯文之称，究无安世之道。今迁邺以来，三换其人，皆无可取，何以励人心而敦世道？」王曰：「汝能任此职乎？」世子曰：「儿才亦恐不胜。」王曰：「汝能留心人才，无徇己私，便可不负此职。吾今言於帝，命汝摄之便了。」於是世子摄选，百官皆贺。王於都堂召会文武，大宴三日，见座无敖曹，深加歎息，谓群臣曰：「吾欲遣使西魏，求还敖曹首级，恐伤国体，为黑獭所笑。弃之则於心不忍。诸君能为吾计乎？」陈元康曰：「易耳。若令侯景求之，首必可得。黑獭自邙山大败以来，畏景如虎，必不吾逆也。」王归晋阳，遂以命景。景乃遣人扬言於西魏曰：「送还敖曹之首，则兵不动，不然将长驱入关，以报河阳之辱。」泰闻之，笑曰：「安有为死人首而动大兵者？不过景欲得敖曹之首耳。我方兵疲力乏，且欲闭关息民，不可激其怒。」因归高敖曹、窦泰、莫多娄贷文三人之首於景。景送至晋阳，王抚首大哭，悉加厚葬。
　　再说世子自摄选以来，迁擢贤良，黜逐不肖。凡清要之职，皆妙选人物以充之。其余量才授位，无不惬当。有未受职者，皆引置门下，讲论赋诗，以相娱乐。又好蔡氏八分书法，暇即习之。制金玉笔管，会集古今人文。府中书吏常有百人，给赐甚厚。士大夫以此称之。时南北通好，使命相继，务以俊乂相夸。每遣使至梁，必极一时之选，无才地者不得与焉。梁使至邺，邺下为之倾动，贵游子弟盛服聚观，馆门如市。宴会之日，世子使左右密往视之，一言制胜，为之抚掌。邺使至建康亦然。一日，世子入朝，见帝於内殿。帝曰：「朕有一事，欲与卿言。」世子问：「何事？」帝命召来，只听得屏后玉珮之声，走出一位女子，端严秀质，美丽绝人，向世子低头下拜。
　　世子答拜，问帝：「此位何人？」帝曰：「此东光县主，名静仪，乃是朕姑，高阳王元斌之妹，侍郎崔恬之妇也。因有家难，乞怜於朕。朕不能主，故令求赦於卿耳。」世子敛容再拜，曰：「臣掌者，陛下之法。未识县主求赦者何事？」帝曰：「恬弟崔悛去年在洛，被宇文泰逼之西去，今臣於西。若正其外叛之罪，累及一门，恬亦当诛。卿父执法难违，欲卿曲宥耳。」世子曰：「帝命不敢不遵，父意恐难回转，此非臣所得主也。」静仪见世子不允，流泪不止，重向世子拜恳。世子见静仪面如梨花着雨，愈觉可人，不忍绝之，向帝曰：「陛下既有宽赦之情，小臣岂无哀怜之意？自当竭力援手。」遂再拜而退。静仪见世子允了，亦谢恩而出。世子归语公主曰：「卿知高阳王有妹静仪乎？」公主曰：「此奴之姑也，幼时亦曾见之。」世子曰：「可惜绝色佳人，未识将来性命若何耳。」公主问：「何故？」世子备述其事：「顷在帝前相见，屡次拜求，若父王不允，岂非灭门在即？」公主曰：「大王立法如山，未必肯宽恕也。」此时世子心中辗转寻思：「不赦静仪，则美色可爱；赦之，则惧父见责。」倒觉进退两难。一日，接得晋阳密札，果为崔悛一案。内云：「崔悛身投伪国，理合全家正法。但崔氏世代名门，民望所属，汝宜细细斟量，方可行诛。」世子览之大喜，曰：「父王既有此言，欲宽崔氏之罪不难矣。」遂奏帝，凡崔氏连坐者皆赦之。以书复高王曰：崔悛被掳入关，从逆非其本心。崔恬尽职邺中，为国尚无异志。诛及无辜，易招物议。免其连坐，可慰舆情。况恬妻东光县主，高阳之妹，今上之姑，帝本有意曲全，儿已特行宽宥矣。
　　高王见书，遂置不问。此时不唯崔恬夫妇感激，帝亦大悦。
　　一日，宴世子於内宫，后亦在座。静仪适来谢恩，帝召入，赐坐后侧，命静仪敬酒三爵，以酬世子之劳。世子亦回敬之，谓静仪曰：「县主与吾妇是至亲，少时常聚，至今每怀想念。异日当令来见也。」静仪曰：「妾於次日本拟登堂拜谢，敢劳公主下降。」世子佯称不敢，而心实暗喜。宴罢各退。
　　世子归，知东光县主次日必来，暗嘱门吏：「县主若到，勿报公主，引其步舆，打从平乐堂直入绛阳轩中。」绛阳轩乃世子密室也。次日，静仪到府，门吏挽其步舆，直至密室深处，从人悉屏在外。静仪坐在车中，但见曲曲花街，两旁都是翠柏屏风，不像后宫模样。及至停车，回顾侍儿，不见一人。
　　有一宫女走来开幔，道：「公主在内轩相等，请县主入见。」宫女引路，静仪只得移步相随。及至内轩，不见公主。宫女又曰：「在暖阁中。」及入，却见世子走来施礼，心上大疑，因问：「公主何在？」世子曰：「少停相见。因有密事相告，先屈县主到此一叙。」宫娥摆宴上来，静仪辞退，世子曰：「昨在帝前承赐三爵，今日少尽下情，县主莫辞。」静仪无奈，兢兢坐下，世子慇懃奉劝，宫女连送金樽。天色渐暮，侍女皆退。静仪欲回，世子笑谓之曰：「昨夜梦与卿遇，今日相逢，乃天缘也。卿其怜之。」静仪曰：「全家之德，没齿不忘。若欲污我，断难受辱。」说罢便走。门已紧闭，世子即上前拥逼，衣服皆裂。静仪力不能拒，遂成私合。是夜同宿阁中，侍女皆厚赏之，嘱令勿泄。在外从人疑为公主留住，初不料有他故。三日后，静仪坚意辞去，世子不得已送之回府。静仪归，对其夫流涕，微言世子无礼。崔恬不敢细问，仍善遇其妻，盖惧见怒於世子，祸生不测也。然世子日夜想念，欲图再会，苦於计无所出。乃召其奴张保财谋之，保财曰：「易耳。世子超授崔恬爵命，出使在外，则可以潜游其家矣。」世子乃奏恬为散骑常侍，出使远去。夜间，屏去侍从，潜至崔家，与静仪相会。连宿数夜，形迹大彰。
　　高阳王闻之大怒，奏於帝，请赐静仪死，以免狂童之侮。帝曰：「此事实伤国体，但非静仪之罪，乃高世子之过也。高王功在社稷，大权在握，世子为所宠爱，朝事悉以相委。国家安危，系彼喜怒。若赐死静仪，澄必怀怨。何可以一女子而起大衅？」高阳见帝不允，默然而退。其后世子亦恐人觉，晏去早归，微服来往。时高岳、孙腾、子如、隆之四人闻知，皆担忧恐，相与议曰：「王令吾等在此者，为辅世子也。今世子以万金之躯，夜出潜行，倘有小人从而图之，祸生不测，吾等死不足赎。今若谏之，彼必不听，反遭其怨。不若密启大王，使行禁止。」四人议定，遂将世子私通静仪之事禀知高王。王大怒，私语娄妃曰：「子惠不克负荷，行将废之。」妃惊问，王悉告之。妃亦怒其荒淫，曰：「此儿终不善死。」王於是立召之归。正是：朝中不究贪淫罪，堂上犹施挞责威。
　　未识高王召归世子若何处治，且听下文分解。
第四十四卷     私静仪高澄囚北　逼琼仙仲密投西
　　话说高王怒世子放纵，召其夫妇同归，欲行废黜。犹惜其才美，诸子莫及，为之转辗不乐。一日，偶至仪光楼下，高洋兄弟四人在花荫踢球为戏，见王至，皆进前跪拜。王欲观诸子志量，尚未发言。一内侍捧乱丝数缕而过。
　　王问：「何所用？」对曰：「此织作坊弃下者。」王命诸子各取一缕治之。
　　高浚、高淹等皆以手分理，洋独拔剑将乱丝斩断，王问：「何为？」对曰：「乱者必斩。」王大奇之。先是高洋内虽明决，外若昏愚，澄甚轻之，且因其貌丑，每嗤曰：「此人亦得富贵，相法何由可解？」弟兄常侍王侧，问及时事，世子应答如流，洋默无一语，故王亦不甚爱之。今见其出语不凡，遂加宠爱，私语娄妃曰：「此儿志量刚强，聪明内蕴，非澄所及，可易而代之也。」妃曰：「澄辅政已久，朝野尽服，责其改过可耳。若竟废之，妾以为不可。」
　　未几，世子夫妇至晋阳，欲见王，王不见；见娄妃，妃独召公主入，以静仪事诘之。公主不敢隐。妃曰：「归语尔夫，父怒不可回也。」公主涕泣求解，妃曰：「汝且归府，俟其见父后图之。」公主归语世子，世子知静仪事发，大惧。次日，王坐德阳堂，先召赵道德、张保财责问世子所为：「若一言不实，立死杖下。」二奴惧，遂以实诉。王怒其导主为非，各杖一百，下在狱中。继召世子，历数其罪，杖而幽之，不放入朝。澄知身且见废，忧惧成疾。娄妃为言於王，王曰：「俟能改过，而后复其职。」妃遣使密报，疾渐愈。其后王命杨休之撰定律令，命世子主其事，每日诣崇义堂检校一次，即入德阳堂，侍於王侧。高王天性严急，终日衣冠端坐，威容俨然，人不可犯。以世子多过，不少假颜色。世子朝夕兢兢，唯恐获罪。一日，王昼寝。世子欲进见娄妃，求放还朝。值诸夫人在柏林堂游玩，惧涉嫌疑，不敢前进，背立湖山书院帘幕之下。盖诸夫人每朝谒娄妃，过了七星桥，便下车步行。
　　所经湖山书院、芙蓉楼、柏林堂，约百余步方至妃宫。芙蓉楼共七间，梁栋帏幔，皆画芙蓉，故以为名。湖山书院亦有十数间，内有洞庭湖、金芝亭、卧龙山，奇花异草，苍松翠柏，彷彿江南风景。又有沉香阁，高十余丈，藏度图书之所。柏林堂九间，内有古柏一株、小亭一座，景极幽雅。诸夫人谒退，常在此徘徊。有卢夫人者年尚幼，举止颇轻佻。在院观玩已久，回步走出，不知世子背立帘下，把帘一推，触落世子头上罗巾，见是世子，大惊，忙出帘外谢罪。世子未及回答，高王适至，见与卢夫人对立帘前，疑其相戏以致失帽，大怒曰：「尔在此何干？」诸夫人皆惊散。王将世子挥倒在地，拳打脚踢，无所不至。时陈元康最得王宠，适有事欲启，问：「王何在？」
　　内侍言：「王在柏林堂毒打世子，恐世子性命不保。」元康闻之，冒禁奔入，果见世子血流遍体，在地乱滚，王犹踢打不已。於是向前跪捧王足，涕泣哀告曰：「父子至情，大王何忍行此？倘失误致死，悔之何及？」王鉴其忠诚，遂止。元康忙扶世子出，随王回至德阳堂。王告以世子之罪，元康曰：「大王误矣。世子近甚畏敬，其入宫者不过入见内主耳。况诸夫人皆在，何敢相戏？失帽定出无心。大王细察，定知臣言不谬。且朝中权贵横行，非世子高才，无以制之，王何逞小忿而乱大谋？」王曰：「卿言良是，吾性严急，不能止也。」元康曰：「王自知严急，今后愿勿复然。」王不语。及入宫访诸众夫人，皆言并无相戏之事，怒乃解，然犹未肯遣其入朝也。娄妃以世子屡触父怒，通信高后，劝帝召之。及帝命下，王遂遣之，仍令辅政。临行，夫妇拜辞，王戒公主曰：「汝夫倘有不谨，必先告我。」又以道德可赦，保财奸巧，必欲杀之。娄妃以保财之妻乃旧婢兰春，从幼贴身服侍，即前此嫁王，兰亦有功，不忍杀其夫。因言之於王，亦赦其死。令每月彔府中事以报，隐而不报，必斩主仆。皆凛凛而去。於是世子归朝，绝迹崔氏之门，励精为治，政令一新，朝纲肃然。王闻之大悦。时四方少定，东魏改元武定，大赦天下。
　　高王出巡晋、肆二州，直至边界。遣使蠕蠕国，诳称：「宇文泰谋杀蠕蠕公主，其下嫁者皆疏属远亲，并非贵主。若肯与吾邦通好，则天子当以亲公主下嫁。」
　　你道蠕蠕公主若何身故？先是乙弗后废为尼，降居别院，郁闾后犹怀妒忌。文帝不得已，乃以次子武都王为秦州刺史，后随之而去。帝思念常切，密令蓄发，隐有追还之意。大统六年，忽报蠕蠕举兵来侵，众号百万，前锋已至夏州。声言：故后尚在，新后不安，故以兵来。群臣震恐。帝亦大惧，乃遣中常侍曹宠齎敕秦州，赐乙弗后自尽。后见敕泣下沾衣，谓宠曰：「但愿天下常宁，至尊万岁，妾虽死何憾？」遗语皇太子，言极淒楚。左右皆感泣。遂饮鸩酒，引被自覆而崩，年三十二岁。宠复命，帝默默伤感，凿陇葬之，号曰寂陵。其后蠕蠕公主怀孕，迁居瑶光殿，宫女侍卫者百余人。忽见一美妇人后妃装束，盛服来前，问宫女曰：「此妇何人？」左右皆言不见，后遂惊迷，如此者数次，人皆知乙弗后为祸也。将产之夕，又见此妇在前，产讫而崩，所生子亦不育。故高王借此离间。蠕蠕果怨西魏，遣使东魏，愿求和亲。王奏之朝，帝乃於诸王宗室中选得常山王元隙之妹，姿容端丽，封为兰陵公主，下嫁蠕蠕。武定元年，蠕蠕遣使来迎，帝厚加赠送。公主过晋阳，欢又赠奁二百余万。以国家大事，亲送之楼烦郡北乃归。
　　泰闻之大惧，因思贺拔胜之兄贺拔允在晋阳，可结以图欢，乃私语胜曰：「高欢，国之贼，亦公之仇也。吾闻可泥在彼虽为太尉，亦郁郁不得志，公何不招之西归？倘能乘间诛欢，为国除害，此功不小。公以为然否？」胜曰：「兄之从欢非本心也，以公意结之，断无不从。」泰大喜，胜即写书寄允，嘱其暗害高王，乘乱奔西。允得书，大以胜言为是，遂起图欢之意。一日，王赴平阳游猎，召允同往，允执弓矢以从。王至平阳城外，见青山满目，麋鹿成群，令军士列围而进，亲自射兽。诸将皆四散驰逐。允独乘骑在王后，暗想：「乘此左右无人，若不下手害之，更待何时？」於是拽满雕弓，照定王背射来。那知用得力猛，弓折箭落。左右见者大呼曰：「贺太尉反！」王惊顾，亦大声呼之。允方弃弓，以刃相向。诸将齐上，擒之下马。王问允曰：「贺卿何为反？」允曰：「今日弓折乃天意也，夫复何言？」王囚之，遂归晋阳。议允罪，诸将请戮其全家。王念故情，杀之，而赦其二子。
　　时高洋年十五，王为娶妇，右长史李希宗有女祖娥，德容兼备，遂纳为太原公夫人。百僚皆贺。成婚之后，夫人见洋体暗中有光，怪而问之。洋曰：「由来如此，故常独寝。汝勿乱传。」自后，侍女皆令外宿，独与夫人寝处。
　　盖洋以次长，父常誉之，恐兄有忌心，故每事谨退，示若无能。人尽笑其愚，唯高王深知之，命为并州刺史，杨遵彦为之副。要晓得高氏诸子皆聪俊。高浚幼时，出游外府，见祭神，而归问其师卢裕曰：「人之祭神，有乎，无乎？」
　　裕曰：「有。」浚曰：「既有神，其神安在？」裕不能答。高浟八岁，王使博士韩毅教其学书，毅见浟书不工，因戒之曰：「五郎书法如此，日后尚宜用心。」浟答曰：「我闻甘罗十二即为秦相，未闻能书。何必勤勤笔墨？博士当今能书者，何为不作三公？」毅甚惭。世子於诸弟中尤爱浚，请於父，授职於朝，官为仪同三司，朝夕相随。今且按下不表。
　　且说御史中丞高仲密以建义功，身居显职，宠任用事。其妻为侍郎崔暹之妹，夫妇不睦。邺城李荣有一女年十八，号琼仙，生得容貌无比。仲密闻其美，欲娶之，其家不肯作妾，必为正室方允。仲密乃出其妻，而娶琼仙。
</div>
    <div class="pagination">
<a href="南北史演义_page16.html">上一页</a><span>...</span><a href="南北史演义_page12.html">12</a><a href="南北史演义_page13.html">13</a><a href="南北史演义_page14.html">14</a><a href="南北史演义_page15.html">15</a><a href="南北史演义_page16.html">16</a><span class="current-page">17</span><a href="南北史演义_page18.html">18</a><a href="南北史演义_page19.html">19</a><a href="南北史演义_page20.html">20</a><a href="南北史演义_page21.html">21</a><a href="南北史演义_page22.html">22</a><a href="南北史演义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
