<!DOCTYPE html>
<html>
<head>
    <meta charset="UTF-8">
    <title>春秋列国志传 - 第 39 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋列国志传 - 第 39 页/共 62 页</h1>
    <div class="content">　　　　
　　　　及行近楚国荆门，见一大门额上曰“荆门”，乃掩闭不开，旁有单小门，甚是矮窄，不知其故？少刻，启疆出迎，二人下马相见，启疆携晏子之手，请从小门而入，晏子心知慢己，乃谓启疆曰：“此狗窦也，吾与大夫乃伯国衣冠之臣，必从荆门而入，此狗窦乃待使狗国者也！”遂携启疆之手，同入荆门。
　　　　
　　　　及入朝，朝门外有数十儒臣，峨冠博带，济济彬彬，列于两行。晏子望见，知是楚国一班谋士，向前逐一相见，中有一后生，向前问曰：“大夫莫非夷维晏平仲乎？”仲视之，乃德安人也，姓斗名韦黾，字子吉，伯比九代玄孙，官为楚国中军参谋。平仲答曰：“然，大夫有何教益？”子吉曰：“吾闻齐乃太公所封之国也！冲东方要险，兵甲敌于秦楚，货财盈于鲁卫，何自桓公一伯之后，数十年来，齐侯之德过于桓公，平仲之贤远驾管子，正好丕振旧业，以光先人。又何神手藏机，晦迹韬光，往岁则受晋征，昔年又被楚伐，公何不展大猷，经邦济世，而终日营营，为大国作奴隶乎？”晏子扬声对曰：“夫识时务者为俊杰，通机变者为英雄，吾齐君臣，知天运之盛衰，达时务之机变，所以养兵练将，待时而举，交聘诸侯，乃邻国往来之礼，何谓作人奴隶？汝之先祖斗佃比，号作江南名士，乃被吾国先大夫管夷吾詈死于召陵，汝固无名竖子，妄评是非，尚敢花言巧语，检点他人之得失耶？”子吉满面羞惭，缩颈而退。
　　　　
　　　　右班中闪出一人，问曰：“平仲固识时通变之士，然崔杼弑死庄公，其臣自贾举以下守节死者无数，子亦齐之故家，世食君禄者，既不从君而死，又不弃位而去，是何汲汲于名利，昏昏于廉耻也！”仲视之，乃晋国大夫伯宗之子，伯州黎也。
　　　　
　　　　仲即对曰：“抱大节者不拘小谅，有远虑者岂从流俗。吾闻君为社稷，死则臣从之。庄公淫崔氏之妻，以致被弑，非为社稷而死，吾何敢从而沽一时之名哉？且吾不去位者，因定新君，以保宗祀，固欲显君立业，非尸位素飧附权臣者可比！尔之父乃晋室良臣，被谗所诛，汝当尽心报国，以昭父德可也！夫何叛君降楚，作不忠不孝之徒！此汝君臣之伦尚且不识，无怪贪名利而无廉耻也！”伯州黎亦被平仲羞辱一番，低头无语。
　　　　
　　　　左班一人出曰：“晏平仲自谓显君之士，以吾观之，乃一鄙吝之夫而已！”晏子视之乃襄阳人也，上军参议，姓屈名建字子贤。仲曰：“子贤何谓仲为鄙吝之夫耶？”屈建曰：“大丈夫遇贤圣之君，操钧衡之柄，贵为相国，富敌王公，固当高车驷马，衣紫腰金，以彰君宠也！夫何敝裘赢马，出使外邦，且又闻平仲一狐裘省三十年祭祀之礼，豚肩不掩豆，此固当为而不为，岂是位下职小，皆由鄙吝以致此也！”平仲抚掌大笑曰：“吾以子贤为江南豪杰，顾乃屑屑与流欲同群耶！婴自居相位以来，父族皆衣锦，母族皆食肉，至于妻族亦无冻馁，且齐国之士，待吾举火者七十余家，由此观之，吾家虽俭而三族肥，似吝而群士足，孰谓人臣得禄能彰君赐者有如吾哉？”屈建不能反辩，退居本位。
　　　　
　　　　又有一士出而戏之曰：“吾闻成汤，身九尺而作贤王，子桑敌万夫而为名士，子身不满五尺，力不能获一鸡，徒事口舌，自负其能，以吾观之，胸中纵有经邦术，手上应无辅国权，侏儒竖子，何足道哉！”晏婴视之，乃共王之子，灵王之兄，楚筏也！婴乃微笑缓对曰：“吾闻称权固小，能压千斤，冉泉虽长，徒为水役。婴本身微力薄，不足挂齿，然公子身高一丈，力冠三军，正好追迹汤王，并驾秦将，何自鄢陵一战，束手就擒，蓬首垢面，甘作晋囚者二十余年，苟非平公悯南冠之客，怡思归之音，释囚放还，吾不知身高力大者，能保其生耶？”
　　　　
　　　　楚筏不能对，众儒将有交诽之意。
　　　　
　　　　忽上军大夫伍奢自外而入曰：“晏平仲乃齐之贤士，汝等盍以礼貌相迎，何故交谈口舌，数黑论黄，以慢大邦使客。”
　　　　
　　　　遂携平仲入见灵王。灵王赐橘于晏子，乃未剖之橘，晏子弗剖而食。灵王鼓掌而笑。晏子对曰：“臣闻君赐，果瓜桃不削，橘柑不剖，今大王不教小臣，非臣不知也。”少顷，三五武士，缚一罪囚从殿下过，灵王问曰：“囚何人？”武士对曰：“齐国人也！”王曰：“囚有何罪？”武士曰：“罪至劫盗。”王乃谓晏子曰：“然则齐人固盗欤？”晏于知其挟己，乃顿首曰：“臣闻江南有橘，齐人取之，树于江北，生不为橘而反成枳，其所以然者何也？土地不同故也！今齐人居齐则不为盗，居楚则多为盗者，亦以楚地产盗故也！”灵王默然不语。良久又问：“齐国之士如大夫之贤者几人？”晏子对曰“臣国瑶玙之器栋梁之材，如公孙叟、陈胥无辈，布满朝廷，然不肖如臣者，如麻如粟，不可胜计。”王曰：“然则何为不教公孙叟来聘？”
　　　　
　　　　晏子曰：“人臣出使固有常典，贤臣则使贤国，不肖之臣则使不肖之国，楚乃不肖之国，特遣不肖之臣而来使也！”灵王大笑曰：“寡人本将辱子，今反受子辱耶！”乃受其聘礼，厚待晏子，遣归。
　　　　
　　　　自是列国来谢斗宝之会者，相继不绝，独陈、蔡不至。灵王问伍奢曰：“昔者诸侯赴会，陈、蔡无宝，秦伯欲问其罪，得明辅力救，二侯方得全归。今他国尚行谢礼，陈、蔡为何不至？”奢曰：“陈、蔡国小，无足为礼，况大王名望著于海隅，何必计此小过？”灵王不听，令公子弃疾率师五万，将军远掩副之，先伐陈后伐蔡。
　　　　
　　　　楚灵王谓弃疾曰：“汝必奋起智勇灭二国而归，即封汝为蔡侯！”弃疾喜而谢恩，即领兵出。伍奢谏曰：“斗宝之会，楚为明辅，今誓墨未干，便欲背盟，臣恐楚祸在旦夕矣！”灵王不听，伍奢自是称疾不出。弃疾引兵直抵于河，令人入陈探其虚实。
　　　　
　　　　却说陈哀公，时疾将危，平生最爱长子，名偃师。及将死，嘱大夫秋胡曰：“偃师乃吾爱子，汝必尽心辅之！”秋胡受命辅偃师，哀公二弟名招、名过者，自相谋曰：“我等皆先君之子，今兄得大位将死，乃传于子，我等岂不束手以待他人之富贵？”招曰：“兄侯将死，我诱弑偃师，夺其位，便为诸侯，何必忧此？”过曰：“不可！偃有秋胡在侧，必不能为，吾闻楚兵伐陈，今屯于河口，我请入见楚将，约其里应外合，灭却偃师之后，立我等为后，如此省得有弑君之名”岂不美哉？”
　　　　
　　　　招然之。
　　　　
　　　　遂令过连夜来至河口，见了弃疾，将前事呈说一遍。弃疾命出，姑待商议，过出，弃疾问谋士观从曰：“妫过此事若何？”从曰：“此是天以陈送楚，宜速取之！”疾曰：“彼约我灭却偃师之后，更立他为诸侯，此事奈何？”从曰：“妫过自相谋乱，若不除之，彼必生变，不如祚许为君，至灭国之后，立与不立，任吾行事，彼何敢阻？”弃疾大悦，即召过曰：“汝速回与兄商议，开城迎接我军，候灭得偃师之后，即立汝为诸侯。”妫过大悦，拜谢而归，见招具告前事，招即率本部精兵伏于城下，以备接应。楚兵令过伏兵于朝门外，等杀偃师。
　　　　
　　　　时哀公病甚危，独偃师侍汤药，忽近臣奏曰：“楚兵围城，来征不谢斗宝之罪！”哀公惊忙无措，诏偃师出敌。秋胡谏曰：“太子国家根本，岂可诏之出敌？”哀公不听，偃师披挂出朝，其子名朝吴扣住马首曰：“臣观数日以来，公子招、过二人，似有谋父之意，望父不可轻出！”偃师叱曰：“国家危在目下，竖子焉敢阻吾，以陷社稷！”言未毕，朝外喊声大振，妫过引兵杀入，偃师措手不及，被过斩于马下，其子朝吴见父被刺，单骑出奔外国，被楚军捉住囚归。
　　　　
　　　　却说妫过开了城门，纵楚军杀入，城中大乱，哀公闻知大事已去，自缢于寝室，秋胡私自东门逃出，楚将弃疾引兵杀入大殿，闻哀公自缢，偃师被斩，乃出榜安民，封陈库藏，安息如故。妫招、妫过自谓楚兵得入陈城，乃是己功，兄弟来见弃疾。请立陈侯之事，弃疾目视观从，遂令斩却招、过，尽灭陈侯宗族，遍搜陈国文武。肯降者则引入楚用，违者即斩。
　　　　
　　　　秋胡闻知，仰天叹曰：“吾为陈国大夫，受太子之重寄，不能保国，以至国亡君死，更有何颜而食他姓之禄乎？”遂自东门逃归鲁国，至平山桑间，见一妇人采桑于绿阴清处，容色清丽，胡心悦之，四顾无人，乃取锭金下车，徒步走到桑间，呈金与妇，而戏之曰“吾闻力田不如逢丰年，采桑又不如遇国卿，今此终朝采桑，不满一筐，吾有黄金一锭聊献与子，以助辛苦之资，不知子意何如？”妇人辞曰：“夫采桑而织纴，维竭力而事姑嫜者，妇道之常也。妾亦不敢求黄金，亦不愿见国卿，子请收金速往，无待见辱。”少顷，胡之仆从皆至，遂上马东归。
　　　　
　　　　当时，秋胡娶妻白氏，方五日即往陈求仕，及仕五年而归，白氏方采桑于平山堤下，两别既久，俱不能认，及胡归见其母，取金帛献上，问母起居礼毕，及妇出见，乃向者桑间之妇也。
　　　　
　　　　白氏见桑中戏己之人，遂流泪告曰：“子娶妻五日，别亲而远仕者多年，今日归养，固当驰驱而还，何乃悦桑间之妇，弃养亲之金，夫弃金忘母是不孝也，好色污行是不义也，事亲不孝则事君不忠，处家不义则居官不理，孝义并忘何为人子，妾不忍见，任子改娶他妇！”言罢而入，乃从后园而出，投河而死。
　　　　
　　　　秋胡悲痛自责，以礼葬之。后鲁人为立庙于平山，岁时祭祀，谓之洁妇。秋胡自此，再不欲仕，收迹养亲而已。明东屏先生，有《咏史诗》云：夫妇恩铙万镒金，岂宜恩浅祸机深，贵临轻践桑间戏，金自污名忍害心。
　　　　
　　　　唐王维题平山洁妇诗云：
　　　　
　　　　一跻平山庙，慨临洁妇人。
　　　　
　　　　守节惟勤纴，存贞岂污金。
　　　　
　　　　煌煌云下月，皎皎水中冰。
　　　　
　　　　浪拍千金醴，香留万古名。
　　　　
　　　　汉都护刘向颂曰：
　　　　
　　　　秋胡西仕，五年乃归。
　　　　
　　　　遇妻不识，心有淫思。
　　　　
　　　　妻执无二，归而相知。
　　　　
　　　　耻夫无义，投河丧躯。
　　　　
　　　　明水山吴学先生因读史有《秋胡怨》一篇并录于此云：君身不如陌上桑，朝朝携归青满筐，成我蚕丝为黼黻，以易耳肯供高堂。君身亦人子，曷不思君母，五年违膝下，归来身将舞。斑斓衣黄金，弃与桑间妇，倚门白发将何有，妾心非为薄情怨。妾诚羞与郎相见，不能成君为孝子，甘向清流为君死。
　　　　
　　　　却说楚公子弃疾屯于陈国，将起兵伐蔡，谋士观从进曰：“陈因家国自乱，所以我兵长驱而进，若蔡则君臣和合，兵甲充足，未可轻征，臣请入蔡诱蔡侯前到章华，公子先埋伏兵马于监利城下，待其至则生擒姬般，然后鼓兵攻城，一鼓而下。”
　　　　
　　　　弃疾许之，观从即日投蔡国而来。
　　　　
　　　　蔡灵公召入，问其来故？观从对曰：“楚王以君臣威力，能保天下诸侯，脱离虎秦，诸侯感德，各奉金帛谢，惟陈、蔡恃顽不至，所以楚王命大将军弃疾率兵五万，前来问二国之罪。
　　　　
　　　　今天兵一到，席卷妫陈，吾主以蔡为周亲国，不忍加兵，令从来请示下，知罪则速往楚致谢，以免社稷倾危，不然得胜之兵一至，蔡地将作丘墟矣！”蔡侯听了，吓得如醉如痴，问于诸臣，大夫蔡泪曰：“楚人多诈，不可亲往，楚王贪欲太甚，必有后患，不如深沟高垒，坚守城池，楚虽强，岂奈我何？”蔡侯乃无主意之人，闻观从之说，慌忙无措，不听蔡涓之谏，自载金帛，入楚待罪。不知后事如何，且看下回分解。
　　　　
第六十六回　楚灵王冒雪游猎　申家底灵王自缢
　　　　蔡侯来到狮子山前，一彪人马挡住去路，蔡侯问是何人，当先一将答曰：“吾乃楚公子弃疾驾前大将军，姓斗名成然字子旗，奉公子之令来迎贤侯。”蔡侯闻知，下马与子旗相见。
　　　　
　　　　成然曰：“明公士卒远行辛苦，可令将金帛车与吾小卒推换。”
　　　　
　　　　蔡侯即令换却车仆，与子旗同行，行不数里，子旗变颜大骂：“匹夫忘楚大恩，不行谢礼，吾奉观从谋主之命，专候擒尔！”
　　　　
　　　　蔡侯惊慌，翻落马下，楚兵将蔡侯及随驾文武，尽行囚下，来见弃疾。即令子旗解蔡侯君臣及前斩陈哀公之首级入郢请功。
　　　　
　　　　灵王览表，不胜欢悦！便差子旗转封弃疾为蔡公，令斩蔡侯及陈哀公之首，悬于章华台下，令列国诸侯一年两贺，三年一贡，各要珍禽异兽，以备章台游览，如有违而不贡者，依陈、蔡之令。于是，灵王朝夕宴于章华台上，复命大排銮驾，出狩于乾溪，留御弟子干、子皙诸人守国。
　　　　
　　　　君臣驾出西门，时当寒冬，风雪满面，军士皆怨王曰：“天寒如此，使我等受冻，遇强敌，何以交战？”王自着皮冠翠裘，坐九华车上，问右大夫郑母曰：“昔我先王，征陆浑之戎，过周问鼎，王孙满曾对曰：国之存亡在德不在鼎，先王再不敢举。今吾威振九州，名驰四海，欲遣使于周请鼎，不知天子肯与否？”子革对曰：“昔者，先王有意吞周，问鼎轻重，然其时势有所未能，臣观当今大王，威震九州，名驰四海，时势大过于前，天子焉敢不许？”楚王曰：“子革之言极称孤意，然往岁孤会诸侯，往秦斗宝，晋有水晶帘，鲁有雌雄剑，齐有夜明珠，卫有镇风石，吾楚称大邦，反独无宝，吾闻昔者先王熊绎与齐、晋、鲁、卫共事康王，而受封赏，然四国各有异宝，而楚独无何也？”子革对曰：“昔我先王虽与四国共事周室，然齐乃成王之舅，晋及鲁卫皆周兄弟，故四国分封，各赐重宝，以镇邦国，楚特外姓之臣，所以无宝。”灵王曰：“吾欲遣使，往求四国之宝，其肯与否？”革曰：“以子之言，则天下合在吾掌握，何忧天子之位不至？”便欲差使求鼎及四国之宝。革曰：“当今隆冬，将士疲苦，姑且缓求，俟来春天气和暖，然后遣使遍求，彼肯则止，不肯则战，士卒亦无寒苦，国家可保万全。”灵王大悦，遂解所服皮冠翠裘，以赏子革，加其官职。
　　　　
　　　　于是，游而不返，朝夕宴于乾谿。
　　　　
　　　　早有人将此事报于蔡公弃疾，其谋士观从曰：“明公乃共王之子，与主上灵王同胞，臣观主上虎狼，今日为之扫除陈蔡，得享富贵，他日天下宾服，吾恐蔡公之位难保长久也。”弃疾俯思良久，谓观从曰：“吾每虑及此，奈无与谋者，子言正合吾意，为我划一妙策。”从曰：“主上自灭陈、蔡以来，从游乾谿，当今天寒，必不返国，乘此机率兵打入郢州，夺其大位，率服君臣，然后发兵困住乾谿，楚国军势土地，我得大半，彼虽争夺，焉可再得？”弃疾大悦，曰：“计则妙矣！争奈二兄守国，彼若坚守不出，无计奈何？”从曰：“诸侯之位，谁人不欲，兵至郢州，先遗书于二公子，约在事成之后，先立于干为王，则彼将相助之不暇，焉肯闭关拒我，此特借势而行事，若待开城之后，再作区处。”弃疾然之，遂令斗于旗、远掩率本部精兵向前，自统陈、蔡之兵继后杀奔郢州。
　　　　
　　　　哨马报知子干。当时，灵王出游，楚国兵权独弃疾最盛，闻其乘虚作反，满朝文武皆惊惧失计，或云坚守，或云遣使追王，或云发兵出敌，纷纷无一主见。子干独取坚守一策，令远启疆，号令四门，准备守城器具，连夜遣使入乾谿追王。弃疾在城下，次日不得入郢，观从曰：“不速致书子干，待主上之兵回至，则我军首尾受敌，大事去矣！”弃疾即写书令有胆量之卒，沿城而上，密见于干。子干观书大悦，遂复弃疾之书，令其急攻东门，事必有成。
　　　　
　　　　次日，子干诈令诸将坚守，自引宿卫士把守东门，弃疾与远掩一齐攻打东门，子干在城上佯声曰：“蔡公已登城矣！”
　　　　
　　　　三军遂奔，弃疾杀入城来，城中军民自相践踏。灵王长子禄与次子敌闻城被陷，亦各披挂杀出，遇斗子旗于大街，三马战不数合，子旗斩太子禄于马下，子敌拍马要往东门逃走，却遇远掩，大喊一声，斩于城下。观从忙告弃疾曰：“若不早立子干，军民有变！”弃疾即率文武，奉子干即位，且数灵王荒淫贪暴之罪，即令斗成然领兵去围乾谿，成然兵至訾梁，遣人持牌文谕灵王之从者曰：“先来归者加官重赏，后至者斩，不至者夷其三族。”灵王正在乾谿朝夕饮宴作乐，闻斗子旗兵至訾梁，众从者闻子旗牌文十散八九，少顷哨马报太子禄与公子敌，皆被蔡公所诛，灵王叹息数声；又哨马复报子干即位为王矣！灵王气翻马下，子旗仗剑欲斩，子革杀出救回，子旗亦不追上，但在马上大叫曰：“汝等不惧族者可随楚王！”子革亦弃灵王逃归。灵王回视从行者，不上五六十人，子旗又任阵后杀至，灵王叹曰：“此天亡我也！”子旗又曰：“汝从楚王者，有能捉王献功，加官重职！”其士卒争先来刺灵王。
　　　　
　　　　灵王见从者皆叛，恐被所诛，乃脱下盔甲，士卒争取而归，灵王方才得脱，徒步走入小村中，腹内甚饥，见一田夫息耕垄上，王乃向前问曰：“子有余食能遗我乎？”田夫见其状貌非常，问曰：“汝何人也？向我乞食！”灵王两眼泪下曰：“吾乃章华台主，因荒游离国，以至今日！”田夫默思良久，低头拜曰：“章华台主即楚国君王，乃吾父恩主也！何以至此？”
　　　　
　　　　王曰：“汝父何人？”田夫曰：“臣父姓申名无宇，官为楚国下大夫，因裂主榜文，捉扑于王宫，蒙王赦其死罪，黜罢归田，臣乃无宇之子名亥也！”王曰：“汝父安在？”申亥曰：“往岁死矣！”王泣曰：“吾早不纳汝父之谏，以至今日，恨又不见尔父！”申亥亦泣，乃扶灵王归家。王曰：“此何处也？”
　　　　
</div>
    <div class="pagination">
<a href="春秋列国志传_page38.html">上一页</a><span>...</span><a href="春秋列国志传_page34.html">34</a><a href="春秋列国志传_page35.html">35</a><a href="春秋列国志传_page36.html">36</a><a href="春秋列国志传_page37.html">37</a><a href="春秋列国志传_page38.html">38</a><span class="current-page">39</span><a href="春秋列国志传_page40.html">40</a><a href="春秋列国志传_page41.html">41</a><a href="春秋列国志传_page42.html">42</a><a href="春秋列国志传_page43.html">43</a><a href="春秋列国志传_page44.html">44</a><span>...</span><a href="春秋列国志传_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
