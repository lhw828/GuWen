<!DOCTYPE html>
<html>
 <head>
  <meta charset="utf-8"/>
  <title>
   续三国演义 - 第 26 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续三国演义 - 第 26 页/共 34 页
  </h1>
  <div class="content">
   晋将胡忠、华勍听得人马行动，急教察探，知是汉兵逃去，二人不待军令，将带所统兵士万人，乘暗悄悄尾随而去。至天明，可辨号色，即便大喊而进，不三十里，见前连络车仗未远，催兵疾发。忽听得一声炮响，两员汉将各持大刀截出，指忠、勍骂曰："附逆贼奴，阿佞狗子，安敢妄来追吾！吾乃关义勇之后关河、关心是也，盖为吾汉主怪怒司马模檄兵要复洛阳，命吾等提兵来此，捉他问罪。今诛元恶，其他可恕，故此班师，复将长安予汝，恩幸甚矣！汝乃何人，辄敢大胆！"挥刀砍进。忠、勍二人慌忙迎敌，五合之中，胡忠被关河一刀砍落其首，华勍见势不好，挥兵退走。关河兄弟亦不复追，乃整兵迤逦缓缓而去。刘曜思无面目回平阳见众，一路烦恼，行至荥阳，使人探听李矩，恐怕有兵阻路，回报："李矩已往汝阴剿贼，今在彼处镇守未回，只有文官郭诵在此镇守。"刘曜听说大喜，即便分兵两路，一齐掩至城下。郭诵不曾防备，被刘灿打入东门，诵乃弃城而走，刘曜遂入城，据住荥阳，权时住扎。后人有诗叹刘曜兵败不敢回平阳一首曰：
　　
　　刘曜痴心妄逆天，恃强不肯弃长安。兵败深惭归故国，始信存忠是至言。
　　
　　
　　
　　第九十九回  姜发关河夺并州
　　
　　汉嘉平四年，汉主刘聪见刘曜又破长安，诛司马模，以为天下已有大半，惟晋阳一郡，密迩都城，未附。皇太弟刘义曰："今山右皆属我部，并州之地，宜趁破长安之势袭而取之，免弃肘腋以为躯体之患。"汉主此时荒于酒色，怠忽国事，乃不从其议。义退，汉主问于宦官曰："昨闻人言太保刘殷有女二个，未曾聘人，皆有姿色，汝可知否？"宦官对曰："果有二女，皆国色无比，宫中鲜有及者。"聪大悦，曰："汝可传旨作伐，待朕聘为贵妃。"中宫知其事，使人告太弟刘义，义亟上谏曰："太保刘殷虽非一家，实同一姓，律礼有碍，岂以堂堂大汉天子而自失律，可乎？"汉主以问嬖幸近臣大鸿胪李弘曰："朕欲纳取刘殷之女，皇太弟以为同姓不可娶。卿乃知经典者，试言理意何如？"弘对曰："太保之枝，出自娄敬和番遗派五部，原系高祖赐姓刘氏，非与圣宗共源，实二姓也。今太弟以此为碍礼，亦执古拘泥耳。且魏司空王基乃当世大儒，深通周礼，为子娶妇，择聘王澄之女，以其太原、瑯琊姓同而源别，故不拘也。"刘义闻弘强辨坏法，又入进谏曰："陛下尊居九五，岂愁国中无二女子乎？而乃苦苦欲纳刘殷之女，以干乱伦之名，而昧同姓之礼也。"汉主又问于太宰赵延年，延年度汉主意在必纳殷女，因顺意承迎，对曰："鲁论有娶吴同姓之事，孔圣有司败知礼之答，况后人乎！今刘殷乃刘康之后，源流可考，与陛下宗殊族别，何害于礼？"汉主大悦，赐延年金五十，令之作伐，又谓之曰："卿当以此意义道及朕之弟侄辈，毋使背生诽谤。"延年领旨而出，于是命李弘奉册玺，立刘殷二女为左右皇妃。殷女又道侄女四人之美，汉主复皆召入相见，立为贵人。因是刘氏六贵，宠冠后宫。自是汉主日夜在内宴乐，不出视朝，百官奏事，皆委中黄门听决。
　　
　　及后刘曜复失长安，陈元达与诸葛宣于二丞相亲自入宫谏劝，道以利害，请帝临朝，聪听之，即日出朝百官，乃设宴大享文武。晋怀帝时亦在坐，汉主谓之曰："卿昔为豫章王时，朕曾同王武子私来洛阳，尝相燕见，卿今访像还识朕否？"怀帝曰："臣安得忘欤？但恨向之肉眼不早识龙颜耳！"汉主又曰："卿家似亦聪睿，骨肉若此相残，何无一言谏及，而致坏乃家国乎？"怀帝曰："大汉将欲应天承命，故为陛下自相祛剪，摧其爪牙，殆天意所使故耳。且臣之家，若能尊奉武帝教命，守已成基业，九族惇睦，八王协心，陛下何由得臣至此侍宴乎？"汉主喜其明敏，以小刘贵人赐与怀帝为妻，嘱之曰："此乃名公之孙，卿当善遇之。"怀帝谦谢再四，方敢拜受。席罢，众皆散出不提。
　　
　　再说刘琨在并州接得石勒书，看其有腐儒之句，心甚不怿。及闻不肯罢兵，已袭三台，斩谢胥，刘演与部将潘良、郎牧、田青、韩弘奔走廪丘，分守枋头，大怒不息，欲会代北之兵进复三台。忽有探马报到，言："汉差刘曜打破长安，杀害南阳王，愍帝奔走雍州，得索綝、鞠允、麹持、贾疋等秉忠协力，杀曜大败，斩首七千级，折兵四万馀，复夺长安。今又被刘曜窃荥阳，恐贼再举，望警边关，以防不测。"琨转怒曰："汉寇若此魍魉，既已战败，理合退还本土，而乃又夺荥阳，居吾晋境，是欺藐我大朝无人物。今当先破此逆贼，复取荥阳，然后合兵再攻石勒，平定三台。"即令人往枋头召侄刘演，至晋阳共议其事。演曰："石勒兵威甚盛，未可轻进。昨闻刘曜长安失利，只有残兵三万馀人，虽破荥阳，乃李守总不在郡故也。可使人密约段公，先破刘曜，聚集兵粮齐备，然后图勒。"琨曰："汝言正合我意。只今有兵五万，尽可破贼，不须约合代兵，恐惹贼知有备。亟当速发，出其不意，方为用兵之道。"即使姬澹、卢谌督兵一万，屯于黄葛坡，以候西北路阻截汉兵。以郝诜为先锋，刘演、田青为左军，张儒、潘良为右军，自率郎牧等为合后，杀向荥阳而去。
　　
　　早有探子驰报刘曜，曜聚姜、关诸将，共议战守之策。存忠姜谋主曰："刘琨欺蔑我军新败，锐挫兵少，故来寻对，思幸胜也。彼何足虑？所患者辽段为助以兵，与琨曾结兄弟也。谁人肯去，只须精兵五千，把住北兵要路，然后整兵伺候，齐心协力，一战可破刘琨矣。琨破，段兵必自退去。设彼妄来，待吾以奇兵逆之，不擒则走矣。"刘曜听言大喜，命刘景、关山、靳文贵将兵五千去阻北路，以姜飞为前锋，关河、姜发领中军，自与刘灿、呼延胜督后军，关心守城以备救应。曜出五十里，遇琨兵到，两边摆开阵势，并州大将郝诜出马，并不打话，直冲汉阵。汉将姜飞接战，未及十合，刘曜自到，问及晋将不通姓名之故，即大怒曰："贼弟子如此无状，敢小觑吾军！"乃挥鞭自出，直捣中坚。琨兵披靡，莫能撄其锋。刘琨喝命死战，关河从中杀出，势不可当。琨遂大败。曜怒不息，亲追三十馀里，至晚而歇。姜发、关河大叫曰："刘琨人杰也，趁今败挫，连夜追去，可以破彼。若使回城养锐，又难必胜矣。"关河勒马叫曰："亟宜前进，乃迅雷不及掩耳，可得并州矣！"独领中军铁骑万人先驰。曜大悦曰："小将军若此愤发，何功不成？"即使姜发督呼延胜赶去应助，自亦随起。姜飞、黄命皆单马跟去，两日夜追及于黄葛坡。琨兵奔倦，恐被所逼，急命姬澹将生力兵迎敌，关河、呼延胜双进。方才接刃，姜飞、黄命迭至，姬澹抵敌不住，复又大败而走，四员汉将紧紧接尾追逐。刘琨走得入城，关河、呼延胜亦到，把城门攻打。琨见汉兵攻急，一时不曾备守，恐为所陷，乃只得收拾家小库藏，往北门杀出，奔往辽代而去。姜发后到，见无兵守，叫谓河、胜二将曰："琨不上城对敌，必从后面走矣，何不急攻？"二将催军发喊，只见百姓自开城门，罗拜高叫曰："并州城内遭难甚矣，今聊得苏，又遇大军来到，刘刺史惧威，已自逃去，乞免杀害百姓！"姜发听知，乃下令分付："伤一鸡犬者，与杀人同，斩首填命。"戒约已定，方才入城。于是军中肃然，与民秋毫无犯。刘曜大喜，安抚百姓，设宴贺喜，举盏自劝姜发、关河曰："今得存忠、思远愤悱，一鼓而得晋阳，足以洗长安之羞矣！"乃差人上朝报捷。又探得辽代不曾出兵，召关山等转守荥阳。
　　
　　却说汉主聪见刘曜长安又被取去，心中正闷，忽使者走马入朝献捷，言中山王已得并州、荥阳二郡，今在彼抚镇，未得入朝面圣。汉主听奏，大笑曰："朕不喜得长安，喜得晋阳耳！每愁山东未得，而山西都城之下不能全并，何为丈夫？今日获此，金瓯始完，可以贺矣！"乃下诏命光禄司尚膳监大排筵席于光极殿，在朝大小文武官悉皆赐宴，使晋怀帝着青衣、戴小帽伺之，执壶斟酒，以洗昔日之羞。汉主举酒笑谓众臣曰："昔我先帝鼎足西川，无少罪过，而司马氏倡祸袭而夺之，俾我君臣屈膝于邓艾、钟会，吾虽龆年，心实耻之。前破洛阳，发艾等坟寝焚之，今日令司马昭子孙斟吾之酒，可谓得雪其耻矣！"汉公卿等尽皆起身称颂曰："齐桓公能复九世之仇，春秋大之；汉武帝愤冒特悖慢，洗清漠南，后人称赞；今陛下先烈前哲，可谓中兴之圣主矣！"尽皆酌酒喧呼，声震殿陛。时有晋之陪臣王俊、庾珉，见汉人如此行移，气得目眦迸裂，头发上指，乃高声谓同列曰："主忧则臣辱，主辱则臣死，吾等不能磔杀胡狗，徒欲偷安性命，何为忠义之子！忍看此情，木偶不若耶！"于是各皆流涕，向前斥诟汉主曰："昔年吾之先帝并蜀平吴，何曾使故帝着青衣以行酒乎！无道狂虏，若此所为，仁心何在？今我晋臣已立愍帝，南北大兵百万，不日踏平胡穴，捉汝砍肉为丸，分饲猪犬，不足以罄汝罪也！"言毕又骂。汉主大怒曰："亡国俘囚，尚敢如此不怕死乎！"喝令刀斧手将怀帝君臣一并牵出，相对受刑，顷刻献首。
　　
　　随行臣子悉皆被害，只有辛勉卧疾在寓，不曾赴席，未及其害。次日，汉主使人赍印拜勉为光禄大夫。使臣赍敕至勉行寓，道及汉主拜爵之意，辛勉曰："吾甘死如饴，不肯怀二心以忘晋恩。"坚辞不受。使命回复汉主，言辛勉愿为晋鬼，不敢受职叨禄。汉主又召黄门乔度至，分付曰："汝可将印章、鸩酒二事，去招辛勉，勒之使降。言不肯就职，请饮鸩酒；若惧而受印，则甚美矣。如若坚执愿饮此酒，则不可与以坏忠臣。"乔度领旨而去。至勉寓，谓之曰："我主有命，就职则食厚禄，不从则饮此鸩酒，乞详而取之！"辛勉仰天叹曰："丈夫岂以数年之命、一秩之荣而亏大节，俾他日无颜见先帝与中国士大夫于地下乎！"乃取朝服加身，面东而拜。拜讫，即夺度手鸩酒去饮，度急以手推住曰："吾主付此酒者，特以试君忠烈何如耳，岂欲害君命乎！从与不从，君心见矣，勿得妄吞此酒。待吾回旨，再有区处。"遂将印章、鸩酒回见汉主，具言辛勉拜阙叹息、欲饮鸩酒之意。汉主深加叹赏，命筑室于平阳西山居勉，每月倍给俸米布帛，拨官夫四名以奉养之，后八十二而卒。有诗一首赞曰：
　　
　　自古为臣尽节难，晋怀遭掳叹沦亡。从容就义嘉辛勉，杀身慷慨羡庾王。
　　
　　又有诗一首叹晋室因自坏，以致陷帝被害云：
　　
　　堪嗟晋氏可酸辛，骨肉相戕苦自争。蠹尽根枝成掳客，君臣同戮怨何人！
　　
　　晋愍帝建兴二年，怀帝遇害。凶讣至长安，大小百官悉皆挂孝，奏请愍帝颁赦属地，加升各官，即下诏征兵复仇，擢梁芬为司空，阎鼎、鞠允为左右仆射，索綝为太尉，兼领禁卫将军，又加梁纬为冠军将军，鲁充为荡寇将军，韩豹为定国大将军、正先锋，其下华勍等各加保国上将军，麹持、贾疋为侍中中丞，凉将北宫纯授骠骑大将军，宋配授骁骑大将军，领兵回镇招军，再听宣命，共戬汉寇。时长安城中户不盈百，荆棘成林，公私有□□□百官章服印绶，惟以桑枝署号而已。其文官武将，皆常在下郡趱粮集兵，多不在朝，一应军国之事，皆资于索綝一人。
　　
　　綝字巨秀，敦煌人也，少有逸群之量。其父索靖乃高世之士，受赠关内侯，能知人好歹，识兴废。常奇綝，教以诗书战策。本郡知其贤，欲召主簿，靖辞曰："吾儿乃廊庙之才，非简册之用，州县吏职适足以污吾儿。"至是果应。索綝此时当长安大任，将传愍帝诏命、怀皇讣音，递报江东、江右、湖南、河西、冀北、辽阳等处知悉。
　　
　　刘琨被汉所袭，奔于代郡，及闻诏至辽代，乃西向恸哭，入见代公拓跋猗卢曰："伪汉刘聪所为不道，今害怀帝，思欲兼并一统之业。念吾为晋之臣，无郡可守，使吾恢复之志不能伸，奈何，奈何！"猗卢曰："君今失势，是天排好人，只得权且埋头，叹亦无用！"琨曰："不肖以忠义激发，反被刘曜所袭，此恨九死不瞑。大人可念晋臣一脉，乞借一兵，与贱叔侄复取并州，得存居止，以为复晋之基，足感覆载维持之德，当效结草以报。"猗卢原与刘琨有泽，乃从其请，即令长子拓跋六修，督大将日律孙、宾六须等，帅兵五万为前锋，自领精兵五万为后继，以姬澹为导引，刻日起马，望并州而进。
　　
　　汉之探军知此消息，报入并州，中山王刘曜听说，乃聚众共议其事。姜存忠曰："今刘琨思取荥阳，不期战败，连并州俱失，根底全无，恨切心髓，故往代北借兵来此，欲复基本。猗卢部落素称悍猛，今此之行，必定为琨尽力。且琨叔侄未曾全败，兵将尚存，二兵相合，其锋难敌，未可与战，且只坚守，以老其锋。一面差人上平阳，催取大兵前来，方可退敌。"刘曜曰："数十万之晋兵，尚不能当万之锋，岂惧一代郡小虏乎？不战则彼即肆志矣！"发曰："不然。吾思并州新得，如同借寓，民心未附，思琨者多。若战不胜，内外离心，此即难守。"曜曰："我兵素以勇称，威著南北，今若不出，倘被围城，兼阻平阳要道，不惟被笑，且受其困矣！"即日点兵五万，自当前锋，刘灿、邢延为左右，刘丰为后继，径渡汾河，扎营于狼猛，以拒代兵。次日，猗卢之子拓跋六修、大将日律孙、先锋宾六须，郝诜、姬澹二人导引，坦然而进。刘曜恃勇领兵阻道，日律孙向前布阵，遣骁将卫雄跟刘琨出战，两边擂鼓齐话。琨指刘曜曰："汝起五部，侵我平阳，亦已甚矣！何乃贪心不足，寇长安，窃荥阳，袭我并州，实欲藐视我大晋无剿汝之能也！"曜曰："我让长安而退守荥阳，不过塞阻索綝等兵，使不敢侵我山右境界耳。是你自不量力，妄欲攻我，以致反失并州者，是天理不容汝耶！"刘琨大怒曰："贼子起自胡中，寇我中国无限州郡，直犯洛阳，尚敢如此乱言，谁出马擒此逆虏？"道声未了，喊起处代将卫雄横槊而前。但见他：
　　
　　袍袖蟠花彩绚，乌银甲润如油，鹿皮冠衬铁兜鍪，虎体熊身豹首。手执狼牙瓜槊，身骑龙质骅骝，腰悬宝剑赛干俦，劲箭长弓背扭。
　　
　　刘曜见此将状势猛恶，恐众将胆怯，乃亲自出马迎敌。卫雄擎槊倒刺而进，曜以鞭稍架开，二人狠战上四十馀合，不分胜败。郝诜、张儒知曜往日英勇，双马齐来夹助。汉将关河、呼延胜各挥大刀抢出，四将方才抵住。日律孙、宾六须两员番将，生得一个黄须紫面，一个赤眼红眉，各执三尖刀，骑一丈马，如风似电，砍将出来，黄臣、黄命慌来接住。未及数合，刘灿、刘丰后军到，把律孙、六须围住并杀，不防姬澹、郎牧、田青、潘良引兵又至，横入阵中，冲开灿、丰二将，将汉兵搅得大乱。此一回两军恶战，与往日更不相同，兵对兵几踏翻了晋阳此界，将对将险震倒了狼猛山岗，滚滚尘飞数十里，濛濛沙起几千寻。刘琨见两边战无上下，密令副将偷出，一齐放箭，将曜射之。刘曜身中七箭，鏖战益力，不期马被中眼，扑地而倒，曜遂坠鞍。卫雄赶进，一槊先击其马，众兵攒入，曜即步斗，鞭打倒者无数。卫雄见兵士不能擒曜，举槊照头打去，却得关河抢进，一刀隔住。雄战关河，琨副将把曜围住，枪及身者无数，有汉讨虏将军傅武来救，立杀晋副将二员，围乃解散。武即下马，扶刘曜乘之。曜曰："今在危亡之顷，各宜自免。吾身被中七枪十四箭，伤重无比，在所必死。将军可速自乘，保吾王侄归国，莫与我共丧此地也。"武曰："今汉家王室始立根本，而战争方炽，天下不可一日无大王。武乃无用之人，备员将列，正当效命救主，不可误也。"曜曰："适非讨虏斩将，吾已危矣，肯忍舍汝全我之命乎？"武又曰："兀的雕旗连野，猗卢大队兵至矣，急宜暂避。"乃抱曜上马，飞步策鞭奋赶，得渡汾水，猗卢果至，汉将悉皆弃战渡汾，北兵随后追蹑。离城三十馀里将及，人马正乏，却得关心、姜发两路救至。代兵不舍，姜飞、王逵、赵国、关心等敌住。日律孙、宾六须、卫雄、郝诜、姬澹与张儒独追败兵，渐渐逼近。邢延、刘丰二人回马战敌，曜、灿乃得走入并州。代帅拓跋六修挥兵涌进，关河、关山、呼延胜等大叫曰："吾等屡曾纵横西北，今日乃被一代小虏所逼，岂为丈夫！"于是舞刀转战，兵势复振，酷战无已。猗卢谓刘琨曰："泼贼骁悍，非力可胜，宜使兵士四面一齐射之，自然败矣。"琨乃拍马催众放箭，于是弓弩竞发，矢如飞蝗，汉亦放对。争奈代兵熟闲弓马，奋力向前，射得汉兵立脚不住，大败而走。王逵断后，身中二十馀箭犹然抵住，被日律孙斩之。赵国退之弗及，亦遭射死。汉诸将得此一人挡住代锋，姜发等始能进城闭守。
　　
　　刘曜患伤痛甚，偃仰帐中。姜发上城观看，幸得天色昏黑，猗卢收兵扎寨，不敢逼城。发乃下至帐中，见曜议曰："今大王患疮甚重，难以拒敌，诸将伤者过多，王逵、赵国又死，兵折万馀，伤者及半，此城决不可守，不如乘夜趁代兵歇息，走回平阳，又作区处。"曜曰："不听公言，致有此失。若非傅讨虏，吾已死在沙场中矣。"乃听发议，径收拾出城，使人往荥阳报知刘景，暂回平阳。二郡遂皆捐弃还晋。次日，刘琨欲请猗卢攻城，只见百姓父老等早具香花自诣辕门，哭诉拜请，琨乃入城安抚，复得并州。后人有诗赞曰：
　　
　　堪羡刘琨国士俦，两番披难复邦州。祖鞭先着深怀愧，可见忠心不释仇。
　　
　　又有五言一律叹琨之才略曰：
　　
　　八王吞噬日，四海竞争时。愍忠刘越石，有力辟荒隅。血战开荆棘，渐耕并贼持。设智祛刘曜，连庐破汉师。微差误偏信，蹉跌丧身躯。
　　
　　
　　
　　第一〇〇回  刘曜二打长安城
　　
　　晋愍帝建兴二年，刘琨得复并地，安民已讫，即自徒步往代公营中拜谢，及请乘势追剿刘曜。猗卢曰："吾兵远来，疲于奔命，汉虽暂败，弩箭之力也，将帅尚盛，安可轻藐思剿他乎？"琨曰："今不乘追破曜，大王一回，其兵复至矣。"猗卢曰："扶人扶到头，吾心自有分晓。"越日，乃邀刘琨校猎于并界寿阳山，以耀兵威，大逞皮肉，山为赤色，及张旗帜，百里皆黑，罢围而归。猗卢以卫雄督精兵五千戍并，协助琨守，临发，又谓刘琨曰："若有急，速报将来，吾当自至，慎毋误也。"猗卢别去，琨转城中，见并州被汉所残，人民复敝，留郝诜将兵二千与卫雄镇守，自带诸将移屯阳曲，以聚兵粮。投者甚众，锐气稍复。乃上表至长安，奏知愍帝，言复并州，杀伤刘曜，汉兵大惧，宜趁此时合兵征讨，可尽剿矣。时愍帝复归长安，得索綝、鞠允、阎鼎、贾疋、麹持数人孜孜辅翊，晓夜赞画，规模粗备，兵粮亦振，人民稍集。接得琨表，即召众公卿计议回旨。梁芬上言曰："刘琨以一代郡之兵，能破强曜，况合南北之众乎？亟宜发诏各处，令琅琊、王敦、周顗、祖逖等自南而进，王浚、张轨、辽代自北而进，再合张光、李矩、刘琨与南阳王子，从此共将京兵一齐出关，可以报复国仇，克取神州矣。"于是帝命索綝等复颁诏命往各镇而去。
　　
　　长安部掾张琼乃王因之友，密遣亲人将此消息报上平阳与因知之。王因得闻此言，密奏汉主，汉主聪乃大会臣宰，同至便殿计议。左丞相陈元达出班奏曰："古云：先发者制人。趁晋兵未出，急发使命，令曹嶷绊住王敦；赵固操兵洛阳，使祖逖不敢妄动；石勒耀武江汉，佯为顺流东下，则司马睿自不能北上矣；王伏都提兵一枝至罕城屯扎，使合呼延模、王子春等襄国之兵，以防王浚；黄良卿领兵三万，至邯郸界上会合诸葛武、张信、廖全等邯郸、瀛州之众，以遏张轨；再命始安王刘永明提兵十万，径取长安，擒其君臣，破其伪都，则各兵自皆瓦解矣。"汉主听言大悦，乃宣刘曜上殿，问曰："卿自并州回，金疮痊久，闻晋复有谋，举报仇伐我之意，颁诏各郡，大会军兵。我已差人各往阻遏，惟关中一路未曾提备。今吾欲待先取长安，奈无主帅可将兵马，皇弟还肯向前效力否？"曜曰："为将之道，身不解甲，胯不离鞍，此其任也。今臣闲空已久，正思无用武之处，何言肯否？"汉主听言大喜，即拜曜为关西大都督，挂平晋元帅之印，以大将乔智明为先锋，王腾、马冲为左右，关河、关心为合后，其馀傅武、邢延、刘丰等俱各随军征进，以老将关山监视军马，大兵十二万，一时迅起。晋守臣未及提备，乔智明新受大任，奋勇当先，一路关津郡邑，不能当抵，多半降附，抗拒者悉被攻破，直过峣关，方才住扎，以候大兵俱到而进。
　　
　　晋守堡兵士报至蓝田，蓝田督备即将火牌迭连报入长安。晋愍帝幼而且怯，闻奏此事，大惊失措，慌集文武诸臣共议曰："前番被汉刘曜逼朕西走，得卿等效力，西凉来助，始得复取此地。今坐才稳，强寇又至，如之奈何？"索綝曰："兵来将敌，水来土掩，何惧之有！一面差人催取鞠允、麹持等急趱兵粮救应，一面着大将军韩豹，统华勍、鲁充、梁纬提兵五万，前往蓝田，扼住险要，彼兵焉能得进？"愍帝聊安，即宣四将给赏而出。豹等拜命，引众疾起，驰往蓝田，未及安扎，飞马报道，汉兵已到。韩豹留梁纬结营，自与充、勍将兵布于要路，刘曜亦欲先来据占，却好两军齐到，于是各排阵势。晋先锋韩豹出马谓刘曜曰："知足不辱，知止不耻，此古语也。汝诚人面兽心，不识浅深利害者，岂有悬军越险，数千里外而欲伐人之国，能保不败者乎？"刘曜曰："不须多言！自古道得好：'人无害虎心，虎无伤人意。'是汝欲会兵与我汉作对，故此先来伐取长安耳！前者南阳王兵势三倍汝等，我且一鼓下之，不是国中有事，班师回议，关中岂复借汝居住乎？"豹曰："若非是走得快时，已为长安死灰矣！尚敢摭言以诳何人？"刘曜听言大怒，舞鞭打过晋阵，韩豹以刀指喝曰："不必性急，我和你今日慢慢并个输赢，莫要用过气力，少刻又走。"曜曰："休得乱道，十合之中，不擒汝匹夫，非为男子！"二人约马近前，叫声看着，怎见得好杀，有《鹧鸪天》词一首为证：
　　
　　汉思图晋寇长安，两军争胜战蓝田。韩豹鹰扬夸武勇，刀如卷雪敌心寒。
　　
　　威吓众，气吞天，雄哉刘曜将中先。熟铜鞭卷黄龙尾，搅得尘沙似滚烟。
　　
　　二人恶战两回，共计八十馀合，未分胜败。华勍知曜英勇，连忙放马杀出助豹，汉将呼延胜看见，舞刀截住。鲁充、梁纬见勍被阻，一齐冲出，直奔刘曜。汉先锋乔智明挺枪向阻，方及交锋，王腾、马冲又至，于是数员将交横乱斗，只听得一片喊杀之声，征尘蔽日，浑如大雾漫空。正战方酣，忽听得炮鼓连天，汉后军关河带领邢延、傅武等分两翼乘尘朦中攻入，兵士涌进，晋军遂不能支。关河直捣中坚，豹尚力战，只见关心又从马后砍至，豹遂退避，于是众皆奔动，大败望长安而走。关心、关河、乔智明三人，向后紧追，直杀至龙尾坡。晋兵奔至城门边，一涌而进，俱言汉已将入矣。百姓们只以为真，附墎之人亦皆逃入。城门之下，军民乱挤，不分晋汉。哭声震地，踏死者不计其数，长安市上尽皆嚷遍。晋帝闻知大惧，走入射雁楼中去躲，众官员无处寻觅。关河等不知晋人骇惧，疑有埋伏，亦不敢入城，反令放火烧其所立之寨，移兵据屯逍遥园，以进大兵。刘曜既胜晋兵，追赶一程，见日晚，下令收军，独不见前后二将、主将，急忙查问，回报三位将军追去不曾回马，未知何处。曜乃下令催兵疾进，莫使有失。关山乃亲自先发，如风而进，众将随之。一更以后至龙尾坡，知河等已扎住在逍遥园，乃往见之，俱各大喜。须臾，刘曜自至，即设宴坐饮，共议不许歇息，恐有暗计，一夜共谋待旦，准备天明即便围城。
　　
　　忽细作报道："鞠允、麹持、麹鉴等，会合雍秦陇右人马十馀万，分两路杀至。刘曜乃不围城，众兵固寨以待，鞠允等亦不敢近进，屯于中路，密遣使命持书偷入城中，约索綝、贾疋引兵出战，前后夹攻之意。索綝即回书约定时刻，不得相误。次日辰牌，只见长安城门大开，韩豹、华勍引兵分两路而出。刘曜见晋兵将到，慌整队伍迎敌，未及成列，韩豹与华勍飞马杀出，乔智明将欲迎敌，不想关山、呼延胜已到阵前，众将交锋，未及十馀合，索綝又使鲁充、梁纬冲出，突入汉阵。关河、邢延、刘丰齐出阻住，两边混杀。战至近午时，忽然西北角喊声大震，乃是鞠允、麹持将来陇右之兵，秦州大将胡崧，雍将梁综，陇右金章、华敕、华膺统兵七万，从后杀来，两头夹攻。汉兵力战不退，索綝、贾疋亲自督战，虚张大叫曰："宋始、竺恢大兵杀至，汉兵败矣！可努力向前，擒得刘曜者官上加官，受封万户！"晋将听言，勇气倍奋，尽皆舍死争先。汉军果当不住，大败而走。韩豹等追至渭水，日晚而回。
　　
　　刘曜折兵万馀，心中大怒，曰："吾自行兵以来，未有一战即败者，想是众兵将不用命故耳！明日再去，如若不胜，必斩部长。"关河谏曰："殿下不可错责兵士，乃是晋将两头攻进，故此支撑不住，非不用命耶。今彼初立新君，竭力募兵，必皆效命，且未可再进。又闻宋始、焦嵩果自泾阳扶风招有人马三万来到，愈加盛矣！且自退守蓝田，察其的实，再进未晚。"曜曰："岂有数千里至此，已过险隘，未得寸功，而又退去，使彼复据乎？"关山又曰："知彼知己，百战百胜。今番姜存忠不在此间，少人谋议，当听河言，免致有误。且晋初西创，必皆殊死以树新立之功，长安恐未易破，且战锋亦利。"曜曰："汝祖六十，威震华夏，继安未满六旬，何即怯邪！"山曰："尚能运八十斤之刀，挽三石力之弓，胡为怯哉！若只一将对一将，犹能擒斩晋之晚进，但以吾军在彼重地，不可不相机而行，是以相劝耳。"曜又曰："兵者有进无退，吾自有处。"乃令宿将皆将后队，唤乔智明、邢延、傅武、王腾、马冲一班新将上帐，分付曰："昨者朝中以汝等为前锋，并左右紧关之职，今日助吾去复昨日之恨，务要用心尽力，生擒索綝、鞠允二人，便为破长安第一之功。"于是返兵复渡渭水。
　　
　　晋之细作将此消息报至军中，綝、允谓众将曰："彼昨战败而走，军心未固，锐气在我。贼徒无知，逆势而行，我且速进，以顺应之，彼兵必以我为乘胜追赶，稍得少进，汉兵乱矣！"于是韩豹、华勍等提兵前进，两军遇于中路，各排阵势。乔智明恃勇冲出，未及交手，被晋将梁纬暗中一箭，射中肩窝。智明大怒，带箭赶进。鲁充挺枪抵住，智明忿逼而前，一叉扭定其枪，转手一叉柄打中充颈，充乃拖枪退后。华膺恐其有失，向前战住，三合之中，又被智明一叉戳死。华敕看见，赶至报仇，方才一合，不防邢延自背后一枪刺敕落马。华勍恸弟失丧，奋勇杀至，乔智明抵住又战，未及十合，梁纬等攻入，智明两边受敌，躲避不及，被华勍一刀砍于马下。刘曜见智明落地，恐军退败，怒挥竹节刚鞭打过晋阵，韩豹、鞠允双马出敌。战约五合，鞠允枪被打折，得豹战住，只见麹鉴、梁综赶到，未及攻战，汉将邢延、呼延胜向前接住。正在喊杀，忽然正北上征尘接汉，信炮轰天，竺恢、焦嵩、宋始等引生力精兵，从后杀入。却得关山、关河接应兵至，杀退焦嵩，宋始往助，又战不过，竺恢慌忙并上。其弟竺怀恐兄等非二关对手，乃暗扯雕弓，望关山满射一箭，正中左臂，山乃负痛退入阵中。关河战住焦嵩、宋始，竺恢兄弟二人直赶关山，却得关心杀出，于是两边又皆战住。索綝正欲催军放箭，只见西边阵上纷纷乱窜，南阳王部下大将胡崧、张春杀至，汉兵各不相顾，遂皆奔溃。竺怀见其走动，逞威向前。远看关心护兄疾去，关山手上无刀，知其臂痛，便策马径进，将欲相近，关心回头一看，认得竺怀，遂勒马喝曰："放暗箭的小贼，远走犹迟，尚敢魍魉，是寻死也！"挥刀逼上，只一合，连头带项砍为两段，报却射兄之仇。晋兵少住，索綝、鞠允大喝，手斩旗总二人，众皆惊惧，呐喊竞进，声震数十里。刘曜扎兵不住，只得亦走，望潼关而去。晋兵追至，见汉兵已据潼关，乃收兵回转。
　　
　　刘曜扎定，计点人马，折兵三万，自觉无颜归国，乃强誓三军曰："兵有五万，尚可为战，况有七万乎？明日必须再整复进，情愿战死长安，有何面目回平阳见众也！"关河又谏曰："胜败乃兵家之常，何足为耻！强如曹操而有赤壁之败，智若武侯而有街亭之失，其他上古不可枚举，况此小挫乎？宜回平阳，再点人马，来报此仇，亦未为晚。且汉之高祖数遭楚败，而后九里山前一阵，即收全功，以雪七十二阵之耻。殿下可忍小图大，勿自堕也。"始安王乃从之，收兵退屯于淆池，使人上疏，言："已大破晋兵，夺峣关，抢蓝田，败韩豹，直逼长安，斩金章、华敕、竺怀、华膺，因乔智明恃胜轻进，堕围失手，军兵退走，以致误败。今屯兵淆关相拒，退则恐蹑吾后，进则虑兵少无功，乞发大兵数万，再攻长安，舍身报国，务擒晋孽以断祸囮，否则索綝等将合南北之兵，先出关西矣。"汉主看表，见刘曜之言有理，先发兵一万，粮米若干，以安曜心。曜得兵粮，乃大筑营垒，召募英勇，买结民心，以伺大兵。晋细作将此消息具奏愍帝，帝召索、鞠等封赏，就议其事。索綝请帝下诏，征梁州刺史张光入护长安。光得诏，即便集众商议，旧从事王乔曰："主帅自与刘沉攻河间之后，兵将丧亡。张方死后，虽得众举复镇此地，兵粮实少。后得与陶公收剿荆寇，才有降卒二万，锐气未盛，焉可舍此而救长安，失其根本也！"光曰："若然，何可违旨？"长子张迈曰："白泥堡土帅杨武，亦吾部将，向令镇守魏兴，不曾去攻河间，全军在此，今有精兵万五七千，威势甚振。前下荆襄，亦得其弟杨式效力。既有诏宣勤王，何不令他为前部，我以一将督兵同去，父亲在此不动，可不两全其美也！"张光听言大喜，遣大将息援将兵一万，持檄去帅杨武往卫长安。
　　
　　杨武见檄，召集子弟商议可否，众皆曰："汉兵勇猛难敌，洛阳尚被所破，皇帝受擒。前次又陷长安，南阳遭戮。我等若去，有损无益。成功又是张光之名，纵得微职，在朝受俸，孰似我在此处自收自享乎？我等只是不去的是。"杨武亦愿安逸，懒于远行，遂不奉令。光使人催之，武曰："入卫京畿，日觐龙颜，还须主帅亲去。我等山夷，只合为主守地，焉能当此大任？"张光见其推托，密与张迈计曰："吾使杨武去救长安，实欲阴除梁州之患，今彼反欲说吾自往，是思背叛，袭夺梁州耳！必须先擒此贼，吾方自去长安护卫。"迈曰："不可如此，今彼反情未露，若遽以兵责彼，则是自逼其反矣！此等夷贼之心，终难豢养，不若以其地割与杨茂搜，趁我未出，令其发兵攻杀杨武，以绝梁地祸根。"光从之，遣人以书密见杨茂搜，茂搜见之大悦，即使其子杨难敌提兵二万，攻夺杨武之地。武度杨酋无故来侵，必是张光所使，乃使其弟杨式以金帛迎赂于途，反说难敌曰："张刺史以大朝方面，不合吾等自立，听调不听宣，常使我将兵攻汝，以杜梁州大患。吾恐两自相残敌，鹬蚌之斗，彼收渔人功利，不肯奉命。彼虑吾与汝连，故反说汝来夺我地。若我二家仇杀，兵折将损，彼却于中取事，一鼓而俱殄矣。且前汝父使杨忠往梁州贩卖布匹，光使晋邈杀而夺之，以为汝等欲窥梁州虚实故也。汝父遣人告光查问，彼则假推，杖晋邈以饰其过。彼怀灭汝之心久矣，虑吾助汝袭他，故又赚汝来敝我也。我今愿自附顺于你，共攻张光，夺取大郡归你，免致有伤同类，不亦善乎？"难敌被式所说，又见奉币请附，即便从之，乃一同合兵，径攻梁州。光遣息援出兵迎战，反被难敌与武两头夹攻，斩首三千级，大败入城。张光听报，恼得一气攻心，吐血斗馀。别驾王乔曰："今主公染患，二贼又猖，不若且退守魏兴，伺贼退去再议。"光按剑奋起，曰："吾受国恩，不能杀贼以救长安，欲生何为？"乃亲出退贼。难敌见光自出，不敢见面，与杨武移兵伏于谷中，光谓贼惧，催息援、晋邈率兵赶去，至隘处，被贼两头发伏，弩箭乱起，二将皆被射死，光乃败走回城。二贼遂至城下。光无内兵外援，被围一月。督护范旷曰："今城将陷，惟有求救于李雄，方可退贼。"光曰："吾奉命守城，城亡亦亡，何乃反求于蜀寇乎？且今得死便如登仙，焉用避哉？"是夜听得百姓号哭，长叹一声而死，时年六十五岁。范旷、王乔二人哭倒于地，曰："公今一去，梁地将为夷域，长安定为膻乡矣。"哭而又哭。后人有诗赞曰：
　　
　　从容矢义回河间，慷慨捐身答范王。忠烈始终靡改易，梁雍千载忆张光。
　　
　　次日，百姓知道本官身死，咸念宿德，痛伤其为国无救，被抑而亡，尽皆相聚悲号，如丧考妣，满城哭声相接。军民无心守御，被贼陷其西门。难敌犹下令不许有伤家眷，扰害百姓，使得罪于张光。以是王乔、范旷、张迈得以安保母弟，奔魏兴而去。杨难敌遂据梁州，遣杨武还军旧地。晋史官干宝有赞评曰：
　　
　　事君徇国而竭诚，身履夷险而不变。届巴丘而流涕，集都亭而伤心。古之忠烈，罕辈于兹。
　　
　　
　　
　　第一〇一回  孙纬甲始败石勒
　　
　　再题汉主刘聪，接得刘曜之表，请兵添助，再攻长安，免晋得胜出关。聪乃一边发兵粮至淆关安曜，一边催石勒进取江南，以分晋势。石勒得诏，使细作过江察探的实。细作回报："江南琅琊王修文偃武，未有北伐之意，目今长江风浪凶险，难御火攻，我兵风逆之际，亦不可去。"勒信之，乃具本上平阳，奏言江东不敢北上消息，及道曹嶷、夔安据青州之固，与王敦并不相事兵旅："今见诏下，了无动静，非欲自伯，即欲南附耶，不然何久无入觐之行，而起王弥合谋攻臣之举？伏乞下诏，赐臣先讨曹嶷之不臣，以示兵威，然后西向助攻长安，自然可下矣。"表至，汉主聚集群臣议之，姜发上言曰："勒见前番谋并王弥，朝议不曾加罪，故今又思妄吞曹嶷，欲去我汉羽翼，图自立耳。若从其请再并曹嶷，则石勒将来无可制矣！"汉主善之，乃下诏示勒，不可妄相噬啮，以自损伤唇齿，且宜出兵攻晋，以遏其报仇之心。石勒闻命，犹豫不决。张宾曰："我已表请伐嶷，诏既不许，亟宜西上以塞其疑。设若违忤，必定有人传报曹嶷，朝中又责，青州又仇，我不自安矣。"勒始惧，乃留赵染为邺城主帅，桃豹为督护，共守邺都，自将兵马先围陈留。
　　
　　陈留郡守王赞闭城固守，求救于伪授雍州都督李洪、冠军将军汝南守备王兹，又求救于幽州总管王浚。浚远弗及应济，惟李洪、王兹二处救至。王赞见之，乃出兵拒勒。勒命石虎出马冲锋，只一合，馘斩李洪，王兹退走，死于乱军之中。王赞欲走入城，以待幽冀之救，被张实追来擒住。勒请上帐，授为从事中郎，赞乃降顺。陈留既平，幽州大将王甲始率兵二万来救，路上见无锋警，不行察问，惶惶然至界内，离城十里始知，思进退两难，乃即扎下。只见汉将石虎将兵出阻，两边构战，王甲始失利，退屯于文石津。石勒气骄，自与石虎将精骑万人，欲追戬王甲始，好攻王浚。将舡浮津，水陆俱进。未及晋营，忽见旌旗蔽日，浚将孙纬率辽西、鲜卑万馀骑来至，即合王甲始出攻石勒。石勒不知多少虚实，惧而引退。乃焚其舟船，移兵向柏门，迎重门之辎重，复济河从襄阳路而回。将至界上，人报巨寇侯脱、严嶷各拥强兵万馀，合同王璃、王如，复奉崔旷为襄阳守，二寇分据湘阴、湘乡，甚是势獗。石勒听言大怒，径趋襄阳，直攻崔旷。旷走繁昌，勒取襄阳。张宾曰："崔旷既走，不可复留根孽，待吾将兵一枝，擒此贼囮，以除后患。"勒然之。宾与赵概同去，先设伏齐整，使概出马诱敌。崔旷不知是计，欺概老迈，引兵来战。概斗良久，诈败而走，崔旷赶去，误入伏中，被张宾所擒，缚至襄阳见勒。勒曰："湖湘地旷路遥，不若渡过江夏，还邺再议。"宾又曰："欲平天下，当救民为先，今侯脱、王璃乃荆楚之大害，闻脱与严嶷粮少则掠人为食。纵然路远，亦宜先除此恶贼，以靖民害，则荆楚悉皆归仰矣，何可弃去？"勒曰："军师之言是也，吾闻贼中惟侯脱为最，可先平之。"乃命石虎将兵直趋湘阴。侯脱知之，出兵来拒，相持旬日，两边杀伤颇众，虎不能胜。有人报与石勒知道，勒乃乘夜令三军蓐食，以张敬为前驱，自将后队，鸡鸣而起，趱程兼进，径趋脱垒。晨压苑门，脱始觉之。脱乃大惧，欲出逆战，已不可展矣，遂弃众望寨后而走。张敬将轻骑追上，擒转见勒。勒让脱曰："人之性命，关于天地，何得将作孽牲以为食乎？"脱无言可应，勒命斩之，以扼王、严等。王如惧，遣人送金帛车马与勒犒军，密遗书张宾，哀告其情，求宽征伐。勒受其币，宾乃劝其止收严嶷，则二王自化。又回书与王如许和："可念故旧，速回平阳，以辅故主，毋陷贼中，遗臭于后。"如喜其听从，不加兵革，但以兄仇不能得报为恨，乃密与契弟王璃议曰："汝素勇捷善刺人，今石勒有张宾在此，念吾先兄遭害，故暂听我而罢。一过江夏，再命石虎、孔苌等将兵来伐，我等不望生矣。明日密行一计，我将船只布于江中伺候，弟将骑兵万人，赍牛酒布帛于江边去，诈言饯送，一鼓袭之，可斩石勒矣。"璃曰："此计大妙，即当行之。"二人遂重宴党目，分赏部落，各往行计。
　　
　　王璃乃使人先上饯馈手本，张宾心知是计，乃密问其使曰："王如将军自来相见否？"使曰："如言向日得罪于上党公，逃避至此，幸得将军念旧，贷以不征，理合来谢，但恐上党公见怒，故不敢来，望将军方便恕之。"宾曰："他既不来甚好，我自有分晓。"乃遣使回。入见石勒，备言如此如此。勒大喜，乃伏兵江边以待。璃至，石虎等发伏围之，璃知计泄，退后而走。吴豫、赵鹿、刘膺等截住，璃乃战死。王如看见，知事已坏，乃弃船引本部亲兵东走。勒不知其情，渡过江夏，将及到岸，哨船回报："贼首严嶷奉杨岠为江夏太守，严兵守住，未可轻进。"石勒听报大怒，亲帅大军攻之。杨岠见其势盛，不敢出战，伺夜弃城而走，以奔严嶷。石勒使石虎将兵追之，虎乃围住贼垒，严嶷知势不敌，解甲投降，虎收其部众二万，带至中军见勒。勒命囚之，解上平阳，请旨发落。汉主下诏褒奖，加勒为南路大总管。勒又得侯、嶷、王璃等水步军五万馀，心中遂欲渡江，尽平南土。令人于葛坡大造舟船，近郡广陵。
　　
　　广陵自陈敏被剿之后，寿阳刺史刘准知甘卓、顾荣等徐州逃回，无人镇守，乃荐成都王旧将陈眕来守。眕到任，知前上党守羊综、广平守邵肇皆被石勒所逐，逃在广陵，即请二人为掾，共聚兵马，分隶属县，蓄粮备乱，声势稍振，民赖之。至是闻知石勒营造舟船，即召羊、邵二人议曰："石勒得据上流，将欲东下，故此治船。二公可将轻舟密往焚之，使贼势沮扼，然后请琅琊王添兵，守住九江京口，江东无虞矣。"综、肇领计前去，烧其篷厂。监督工匠者乃汉大将军张实，实怒其算，又恐石勒见怪，即将本兵二万，与吴豫、刘宝往报仇恨。赶一二日将及，只见陈眕引兵来救，实乃进与眕战，历十日不获解甲，大小数战不能胜，反被陈眕逼退八十馀里。张实大忿曰："吾自离川入羌，年历六旬，大小数百战，未尝少败，今被匹夫所迫，何颜再见吾兄与汉帝等人乎？"于是戒约三军，饱食而起，自与赵鹿居先，吴、刘二将居后，衔枚疾走，夤夜驰至眕军，时将四更，一齐奋勇杀入。眕军恃胜无备，被张实直捣中麾，陈眕仓皇来敌，被实一枪刺死。羊综、邵肇赶到，把张实围住，实怒奋冲击，前后所杀三百馀人。眕兵抵死不退，赵鹿又被羊综战住，张实身中四枪，面被两箭，正将危急，得吴豫、刘宝冲入，杀散晋兵，戳死羊综，眕兵乃四散逃去，邵肇亦死于乱中。张实乃尽得眕之粮仗，收兵还葛坡。
　　
　　败军奔投于周顗、祖逖处，告知其事。二人相悉，具文申禀于琅琊王。琅琊王召王导、贺循议曰："石勒无故造船，其意必思东下，二公何以待之？"王导曰："可命纪瞻守住广陵，卞壸、周访、刘遐、周玘督兵分把水陆二道隘口，添兵寿春，助刘机、祖逖共御防之。"琅琊王然其议，遵而行之。会天久雨，百日不止，平地水深数尺，人家遭没过半。石勒所将北兵不服水土，军中疫作，死者什四，马皆困杀，粮又不继。南兵屋居火食，战气益励。祖逖探知其情，乃使人持书索战，以试虚实。勒心患之，召集诸将议之，计无所出，当下刁膺上言，劝勒假意送书归款于琅琊王，请移兵扫平河朔，以赎前罪，待其准信，使祖逖等罢兵，再作计议。石勒无言可答，喟然长叹。周振劝勒徙营高处，少避水害。勒曰："数有前定，岂在移营？二公皆未善也。"时张实患疮伤不能愈，勒使人以毡车送上平阳汉主处而去。诸兵士见之，皆纷纷背议言："上党公莫非欲回兵乎？"石勒闻之大惊，密谓众将曰："军心不固，今将奈何？"张敬、赵概、孔苌、呼延莫、张曀仆等二十馀将齐进曰："马久不乘，则生灾疾；人久不战，则怠筋骨。今及吴军未集，吾等谓各与精卒三百，以船分二十馀道，一齐俱发，俟夜登其城，杀其将卒，据其粮廪，然后进取丹阳，直趋建邺，可以生缚司马氏诸儿辈矣。"石勒乃冷笑曰："若此，斯是勇将规模也。"各赐马一匹、铠一副、缎一端，又谓之曰："此事非易也，还当别议之。"众将谢出。勒徐问张宾曰："纷言若是，于君之计以为何如？"宾曰："以愚度之，将军破洛阳，执其天子，杀其王侯妻孥，掠其妃嫔，焚其宫阙，毁其宗庙，暴其陵寝，晋人深恨将军，岂能逃其责？据敌之心，虽濯将军之发，不足以尽将军之罪，奈何欲降，而望相臣奉乎？逆见去年诛王弥，人心已不怿，天心已含怒，今者将军在此营建功役，故天降霖雨，方数千里，越季不止，是示将军不应留此地也。不若移还襄国，伐罪吊民，平定河朔，天下之事无出将军之右者矣。晋兵增集寿春者，惧吾之袭江南也；祖逖之索战者，虚张兵势，非实敢攻击吾也。请亟行之。"勒曰："彼数以书求战，吾兵未出，一旦北还，必以我为怯，将兵追来，被其困矣。且兵士粮少，是以不敢放心耳。"宾曰："兵多粮少，某有一计在此。前晋许昌平东将军王康，见洛阳危急，将许昌钱粮尽皆移于上蔡，今当速往袭取，得此之粮，可资行矣。"石勒然之，使石虎将轻兵二万，攻陷上蔡，虏新蔡公司马确、守将王康，勒皆害之。乃又问于张宾曰："天色已霁，兼得此粮，还可留乎去乎？"张宾曰："正当趁此吴兵不疑，以辎重行粮先发，径向北道。命石季龙以兵故向寿春，吴将自不及起兵追吾矣。待辎重去远，大军徐回，何惧有失乎？"石勒乃攘袂鼓髯而言曰："有大略者自有大计。"因召刁膺责曰："君当共相辅佐，协力以成功业，兵未接刃，如何便起降议？理合从法，然知汝乃胆怯，非本心也，姑且宥之。"遂削其职，令膺白衣领事，擢张实为中垒将军，拜右侯不名。时辎重去远，勒使人暗召石虎引还。虎见江南运船中搬起米谷布帛堆叠如山，乃率兵往夺，被晋将纪瞻、刘遐伏兵四发，船中金鼓喧天。石虎奋勇转战，兵士堕水死者七千人，遂败而走。晋兵追百馀里不住，虎奔至巨灵口方才立足。石勒中军闻知，尽皆惊栗，将谓晋兵大至，勒乃亲自引兵布阵以待之。晋人知勒威勇，亦引兵退去。勒与张实徐徐引兵向山东而去，回至襄国，王子春等接入。石勒既还，兵势复振，分命诸将兼并邻郡，皆下之，侵及王浚境内。
　　
　　浚之长史刘亮、司马高柔上言劝浚曰："今石勒兵众，势日益盛，数侵吾境，当速会刘并州、李荥阳与辽段猗卢等处之兵，合力讨而逐之。毋待其根蒂深固，难以动摇，则他日吾为其所制矣。"王浚怒曰："我有雄兵三十馀万，屡破强寇，石勒新回，十不及吾之四，天下征镇，谁有盛于吾者？吾不制人则已，人能制我乎？"亮曰："人无远虑，必有近忧。今被石勒侵去许多境界，不以为意，他日肆志，宁有极乎？不听吾言，受制终弗远耶！"王浚大怒曰："刘亮迂儒，敢此诋诮本主！刀斧手，与吾推出斩了！"高柔急谏曰："刘亮忠直良言，乃爱主之心，实为有益，不宜见罪，望明公恕之，免致言路塞绝。"浚又怒曰："汝乃亮之朋党，欲相谠护，以乱吾法耶！"乃喝令并将二人一齐斩之。须臾，传首各寨，于是众皆流泪，无敢再言者。部曲等渐生离叛，多有奔投勒处报消息者。石勒实有袭浚之心久矣，因惧王浚兵精粮足，根本牢固，更兼鲜卑、乌桓、北代皆亲戚之属，为其羽檄，又有刘琨、邵续是其僚属，为之掎援，故此未敢发耳。及见此因，乃使细作往幽州察其动静。细作回报，言幽邦士民纷纷谈议，道王浚所为残酷，百姓怨恨，军卒离心，不久将败。以为自杀刘亮、高柔之后，无人敢谏，惟从事枣嵩、朱愿二人之言是听，大肆横暴，思要自立，欲求贤才辅翊。人荐霍原有匡济之才，原系中州人，素怀忠谅，志节清高，能知兴废，在此隐避远地，不求仕进。王浚召之再四，原不肯应。浚无奈，使长子就问伯王之事，原不许，以忠义导之。浚子归白，浚大怒，以为不附于己，欲害原。大将孙纬曰："此人名重无过，不可妄杀。"浚曰："汝等不知，长安童谣有云：'天子在豆田。'豆者，藿也；田者，原也。若不杀之，此人将为乱矣。"竟执霍原杀之。今大小事务，皆委朱、枣掌之。二人贪酷无比，北州人为之谚曰："府中赫赫朱丘伯，十囊五囊入枣郎。"其主簿事田矫亦婪而残暴。浚皆不禁，兵士悉皆效尤，相扇成风，说浚广播山泽，引水灌田，增租税于中取利，浸人冢墓房屋，亦不存恤，擅调工役不辍，民无控告，多叛徙入鲜卑处度活。承事郎韩咸切谏，王浚以为毁谤败利，付朱愿鞫勘，杖杀之。不问官兵士庶，咸怨王浚，恨不能伸，一有敌至，即当瓦解矣。
　　
　　石勒听言大喜，曰："果若是实，浚可图也。今当再使军马侵扰其地，试其虚实如何，好行大进。"于是遣刘膺、桃虎等故往幽境肆掠。王浚知之，不自讨逐，持檄使段疾陆眷征勒。陆眷惧勒兵盛，不肯应命。王浚使人召之，陆眷又不至。浚怒，遣使让之。陆眷惧，集众计之。段末杯曰："浚老悖不德，残杀了忠良无数，又欲来寻我等，若一去谢，必被所诛矣。且石勒曾有恩与我，结为兄弟，焉可反而讨彼？还宜却浚结勒，以修旧好，彼必相援，何惧于浚哉？"陆眷然之，使人致书于勒，勒又以厚赂深结段氏，段氏遂倾心附勒。王浚闻知陆眷皆已附勒，心中怒甚，即以重币厚赂拓跋猗卢之子、左贤王日律孙，使攻陆眷，以并其地。日律孙见王浚许其吞并，即便出兵以攻段氏。陆眷知之，求救于石勒。二人合兵，大败日律孙，斩首七千级，追赶二百里，律孙走死。众将劝曰："今乘代兵新败，径袭幽州或可破也。"勒曰："吾有此心久矣，但今未可遽发，且王浚钱粮广大，军兵全盛，猗卢被吾等杀其子，必怀报恨。又且刘琨、邵续皆是晋臣，我一妄举，彼必会合三处之兵伐我，能保不败乎？今趁猗卢怨我之际，吾欲反行致书于王浚，推而遵之，以骄其心，使彼罢助北代报仇之念，然后缓缓图之。诸公意下以为何如？"徐普明曰："事固可行，但当如羊祜、陆抗相问之意，其他不可轻付于笔者。"张宾曰："不然。此敌国之意，毋能弭其备也。今王浚假乌桓、鲜卑、辽代之力，欲称制居南面久矣。虽然为晋之藩臣，实怀僭逆之大志，必思协求英雄，以图共济事业。今将军威震海内，以去就为存亡，所在为轻重。浚之仰将军，犹楚之望韩信也。今若构谲遣使而无诚款之实，脱彼生疑，图之之机一露，后虽用奇，亦无所施矣。夫立大事者，必先为之早逊，以骄惰敌心，图济其成可也。且今称藩推奉，尚恐浚未之信，徒以羊、陆之情相抗，适成虚话耳！"勒深然之，乃遣王子春与舍人董肇等，赍金帛为贡，奉书推崇王浚之意。书曰：
　　
　　勒本偏胡，出自戎裔，偶值晋纲弛替，海内饥乱，流离迍厄，窜命冀方，共相率合，以救生灵。今晋祚沦夷，中原无主，苍生失望。伏惟明公州乡贵望，四海所宗，当今堪为中州主者，非公而谁？勒所以捐躯命，兴义兵，以除暴乱者，实为有德者以驱除耳。伏乞明公早行应天顺人之举，践登大位，以定六合，拯救万姓，天下幸甚。臣勒仰慕之心，如赤子之于慈母，望明公察臣微忱，早赐大用，不胜恩幸，谨此再拜。
　　
　　王浚见勒书与贡币，心中暗喜，唤子春上前赐坐，问之曰："石公一时之英武，据赵旧都，鼎势已成，何为称藩于孤，岂非诈乎？"子春对曰："石将军英才俊拔，士马雄盛，诚如钧旨，仰惟明公，州乡乔望，奕叶名庭。出镇雄藩，威声播于四表，令誉著于八纮，以故胡越钦风，戎夷颂德。岂以区区小地，而敢不襁衽于神阙者乎？昔者陈婴、韩信，岂其鄙王之轻而不肯为王，蔑帝之薄而不愿为帝？但以帝王元自有真，不可以智力取故也。今石将军之拟奉明公，犹阴星之附太阳，偏江之趋洪海耳！项籍子阳覆辙不远，石将军自明人也，鉴此而推心尊奉于公，公何疑为？且自古迄今，胡人入为名臣者，或有之矣；而胡人之为帝王者，实未之见也。矧石公非所以恶帝王而不为，顾知取之而不为天人之所许，是以归戴明公耳。"浚惟哂而不答。枣嵩已得石勒外奉书启、金珠重贿，乃从旁力赞之曰："石公谅人也，子春信人也，真书至言，不得相戏，使人心冷耶！"浚乃大悦，封子春、董肇等为列侯，以饵石勒，另差田矫以方物回答石勒，亦甚奖谀。勒又假于北面拜受，重待田矫以天使之式。时王浚有右司马游统出守范阳，见浚害其亲友韩咸，乃叛浚驰伻降于石勒。勒斩统伻，使人函首呈送于王浚。浚虽不罪游统，而深信石勒之诚，无复再疑。后人有诗一首叹王浚被诳之不觉，云：
  </div>
  <div class="pagination">
   <a href="续三国演义_page25.html">
    上一页
   </a>
   <span>
    ...
   </span>
   <a href="续三国演义_page21.html">
    21
   </a>
   <a href="续三国演义_page22.html">
    22
   </a>
   <a href="续三国演义_page23.html">
    23
   </a>
   <a href="续三国演义_page24.html">
    24
   </a>
   <a href="续三国演义_page25.html">
    25
   </a>
   <span class="current-page">
    26
   </span>
   <a href="续三国演义_page27.html">
    27
   </a>
   <a href="续三国演义_page28.html">
    28
   </a>
   <a href="续三国演义_page29.html">
    29
   </a>
   <a href="续三国演义_page30.html">
    30
   </a>
   <a href="续三国演义_page31.html">
    31
   </a>
   <span>
    ...
   </span>
   <a href="续三国演义_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
