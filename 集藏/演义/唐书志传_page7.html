<!DOCTYPE html>
<html>
<head>
    <meta charset="UTF-8">
    <title>唐书志传 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐书志传 - 第 7 页/共 15 页</h1>
    <div class="content">　　却说夏主兵到聊城，每与太仆杨义臣军中议出兵之策，忽辕门外军人报：“大唐淮安王遣刘文静至。”夏主接入帐中，相见毕，文静曰：“奉淮安王之命，送微物与明公，以表拂尘之意。幸冀领纳。”夏主喜曰：“既已预奏圣上，兵又稽迟，何敢劳淮王重赐。孤实无以报之。”文静曰：“淮安王知公远涉风尘，故来慰劳。何谓报耶？”即以表礼呈上，遂辞夏主而回。夏主送至帐外，谓文静曰：“足下多多拜覆淮安王，不必费淮王军马，此贼待孤擒灭，以雪先君之仇。”文静应命去讫。夏主回至中军，问义臣破敌之策。义臣曰：“且遣范愿领本部三千人马，明日出战，探敌人虚实。然后计可保全。”夏主依其言，即遣范愿领兵前去迎敌，不许取胜，只宜缓挠其势。范愿领计，率众绰刀上马，于聊城平川旷野列开阵势，以待彼来。只见许阵上红旗展处，一将出马，身长七尺，眉目清朗，手执方天戟，乃许帝长子宇文承基也，对阵上高声问：“来将何人？”夏阵中范愿跃马向前曰：“吾乃夏主驾下副元帅范愿是也。今奉主命，率领大兵来擒乱臣贼子，以祭先君。”宇文承基听的大怒曰：“尔夏主各据一方，尚自不道，仍敢持兵自来送死！”挺方天戟直奔范愿。范愿轮起三停刀，抵住交锋。二人战上五十余合，不〔分〕胜负。日已沉西，两下各鸣金收军。
　　且说宇文承基引兵入聊城，见许帝。许帝问：“交兵胜负若何？”承基奏曰：“夏兵精锐，又况范愿勇不可当。两下交兵半日，未分胜败。臣来日再整人马，与夏兵誓决雌雄。”有左仆射宇文智及奏曰：“臣观夏国之兵出吾之北，唐国之众出吾之右，魏地之兵在吾之后。今稍能却其精锐之众，诚恐其用诱敌计也。尝闻‘寡固不可以敌众，弱固不可以敌强。’吾主宜熟筹虑。倘或有失，吾之一族不得其死矣。”许帝闻奏大惧，欲复议西还之计。宇文承基曰：“今唐、夏之众新集，驱驰远来，体疲食竭，正宜因山为营，审势攻击，无不克矣。若即弃而去，是示之以弱。所在之民，谁非寇仇？纵吾欲归，其得至乎？此未战先自败也。”许帝未决。宇文智及曰：“今彼众多，且兼建德士马皆北方骁果，便于骑射，利在野战。臣请得精兵十万，与太子承基、大将王铁佛、副将刘汝和、先锋张敬、民部尚书郑善果等，设虚形以分其势，按甲休兵，用逸待劳。彼不得不分众而备我。敌势既分，其兵必寡，我见机而动，以众击寡，无有不胜者也。”许帝从其议：“以留守殷大用与孤共守聊城，余外军官，俱由宇文智及节度。”次日，宇文智及部领十万大兵，出聊城五十里扎下营垒，按兵不出。
　　却说淮安王遣人体探夏、许交兵胜负，游骑回报，具言：两下连日交战，未见输赢。李神通正在中军与李靖、刘文静、屈突寿众将在议破敌之计，忽人报：“聊城留守殷大用有密书来见大王。”李神通召入，差人进见，呈上殷大用之书。李神通拆开视之，书曰：
　　殷大用手书拜覆淮安王李麾下：许帝近日忧迫夏兵，甲士劳疲，厌于战斗。聊城积聚陈腐经年。因是军民有所凭恃。大王可急示兵攻击，吾当内应。书弗悉言，谨此申达。
　　李神通看书毕，以示李靖。李靖观罢，喜曰：“此天赐吾破贼成功也。”附口于神通耳边道：“如此如此。”神通即复书，与来人回，分付：“拜上留守，依回书所行，勿致失误。久后必当重报。”差人带书去讫。李靖令屈突寿带五百军人，各携弓弩、罗网之具，张设郊外，但遇聊城有飞出禽鸟，随而捕之，捉得活者，照数给赏。屈突寿即领众人去。二日间，各捕得鸟雀无数，迳回营中来请赏。淮安王大喜，照数关给赏物。众人得赏，各拜谢而出。李靖令军中将桃杏核去其瓤，俱装纳艾火于内，用线拴系。飞禽大者带上桃核，小者带杏核。装纳已毕，依前放入聊城。话分两头。
　　却说许帝自宇文智及出兵以后，退居宫苑，日与萧后、宫嫔饮酒取乐，至夜深不止。许帝偶困倦于行宫，自觉神思昏沉，见萧后来奏：“特请陛下同游花园。”许帝披衣而起，与萧后、妃嫔、侍从一同游玩。所经皆昔日炀帝宫苑，景致华丽，世间无比。许帝喜不自胜，同萧后登玩花台。恰才坐下，只听得一阵狂风穿林，摧古木，卷石下高林，尘沙迷眼目，冷气透胸襟。眼前忽不见萧后、宫嫔、侍从人等，遇一少年，头戴通天冠，腰系龙蟠带，身穿绛红袍，手执碧玉圭，连声叫屈，涕泪交流，向前扯住化及骂曰：“吾乃隋炀帝之子秦王浩是也。尔祖父受我隋之厚恩，不思补报。为国重臣，弗能匡救，却行弑夺悖逆。我本无心复任社稷，尔众人既废我位之后，因有何过，以逼饮鸩而死，致使尸骸莫收，神魂漂散。我诉于皇天后土，得来取索性命！”言罢，台下一伙人各执刀枪进台上，将化及刺倒在地。化及瞩目视之，乃隋郎将赵行枢、司马德戡、元礼、直阁裴文通、狐行达等。赵行枢一把揪住，数之曰：“昔诛无道君者，因其酷毒天下，积恶深重，不得已而为之。选立其子，与万民造福。尔自立为大丞相，篡夺国柄，淫乱宫嫔，鸩杀幼主，比于炀帝罪愆尤甚。下民怨及，因欲废暗立明，以从众望。我等得何罪，尽将诛戮无余！今日实来乞命也！”化及无言可对，被行枢众人用刀乱砍，分解其尸首。一时间血淋满地，魂魄渺然。许帝大叫一声，展转觉来，却是南柯一梦，惊出一身冷汗浃背。时漏下三更矣。
　　许帝正在忧惕间，只听得宫外喊声不绝，火焰连天，聊城南北通红，仓廒俱被烈火焚毁。宫嫔报入内苑来，许帝大惊，即分付都虞侯殷大用，领兵五万救灭仓廒中火。殷大用得旨，故意迟缓，不十分防救。天色黎明，仓场库务为之一空。许帝出宫，闻烧尽仓库，集群臣谓之曰：“此非近火，实乃上天震怒，欲灭寡人。故致仓库被灾。卿等各当省心谢过，以攘天谴。”众臣领命退去。候骑报入宇文智及营中，承基等听得城中积聚俱被天火烧毁，无不惊惧，各有离心。承基谓之曰：“今事已近矣，众人各当尽命。进生退死。”即留大将王铁佛领三万人守营，自与太子承基、尚书郑善果等率兵一十万，北拒夏兵。众将分拨已定起行。且听下节分解。



　　第二十六节　范愿大战司马雄　义臣克日擒化及
　　却说夏主与杨义臣议曰：“孤闻宇文智及率领大兵在外，化及固守聊城。体探军回报，城中积聚尽被火焚。朕欲乘其弊，举兵先克聊城。智及人马在外，不战自败也。特问太仆，其计可否？”义臣曰：“兵法云：‘多算胜，少算不胜。’而况其无算乎？今聊城之南，魏公李密故将徐世勣拥兵据阻，西有唐主李靖之兵。今二国按兵不动，岂无灭贼之心？想此聊城之灾必非天意，实乃智者为计也。明公不必重忧，管取聊城唾手可得，宇文智及亦在吾术中耳。”夏主曰：“计将安出？”义臣曰：“予观智及大营东北三十里外杀气冲逼，当有敌人至矣。可令范愿领敢死步兵五千余人，尽着许兵衣甲，是夜卷旗息鼓，悄悄于僻路潜行，过智及大营三十五里外埋伏，待许兵至则发。用命者重赏，失机误事全军皆斩。”范愿引众领计去了。复命刘黑闼、曹旦、王琮率兵一十万，前去与智及兵对敌，谓黑闼曰：“若许兵一败，你当疾追。留兵三万与凌敬等守营。夏主自领铁甲五万，专取聊城。”义臣分拨已定。
　　刘黑闼部十万大兵，出山南摆开阵势。智及对阵中郑善果当先迎敌。夏阵上刺史王琮挺枪勒马而出，问曰：“来者何人？”善果曰：“吾乃许帝驾下民部尚书郑善果也。”王琮责之曰：“公名臣之家，隋室大臣，奈何为弑君贼效命拒战乎？”善果更不打话，捻枪骤马，直奔王琮。王琮举刀来迎。二马相交，二十余合，王琮拨马望本阵而退，善果一匹马从后追入中军。王琮按住枪，拈弓搭箭，觑定善果脑门边射来，正中胸膛，善果坠于马下，被王琮众军捉入本阵。王琮勒骏复杀入许阵，迎头一将红袍铠甲，手执钢刀，乃刘汝和，抵住王琮交锋。战不两合，被王琮一枪刺死。许军大败。夏兵漫山塞野而进。建德亲兵至聊城下，见许阵将陷，戒厉其众曰：“隋为吾君，吾为民。化及弑逆，不可不讨。大丈夫欲取封侯之品，无过于今日也！”诸将得令，各奋勇争先，无不以一当百。宇文承基与智及、张敬等分左右翼杀出，大呼曰：“若不决死，必为所擒！”尽力冲突，得透重围。刘黑闼一支军从山南驰下，追赶宇文智及，走上二十余里，只听得山坡后伏兵齐起，喊声动地，智及看见尽打许军旗号，只说是王铁佛之兵来此救应。智及众人复抵住黑闼交锋，未度此乃范愿伏兵也。两下截出，箭如飞蝗，宇文智及措手不及，被范愿捉于马上。张敬中乱箭矢死。杀的许兵七断八续，各自逃生，降其众不计其数。宇文承基单骑拚死杀出垓心，走入聊城，坚闭不出。王铁佛知许兵已败，率众军弃营而走。
　　夏主收军，众人各上其功。夏主将宇文智及用槛车陷囚，候捉化及一齐就刑。督令诸军攻打聊城。许帝与黄安、陈智略等计无所出，又听得杨义臣在城下招谕其众。城里张章仁皆关中人，连日见聊城无粮，饥饿难忍，又见夏兵势重，恐难逃生，谓其下曰：“今淮安王屯兵在外，不若今夜偷出西门，前往归降，必不害我等性命。若同许帝一时受死，生既无益于国家，死亦与草木同朽腐，岂非愚之甚耶？”众人曰：“〔愿听〕将军之命。”当即弃马，各束行装，偷出聊城，不在话下。次日，人报知许帝。许帝大惊曰：“吾死无日矣！”众臣亦劝之乞降淮安王，庶可保不死。许帝从之，即奉表遣人驰诣淮安王乞降。使命密出，离聊城西门，迳入中军，来见淮安王，呈上许帝乞降表章。淮安王以示李靖等。李靖曰：“不可允其降。夏主百战疲劳，困逼聊城贼，擒在目下矣。大王如许所请，是欲邀功也。”淮安王然之，即发使人回。仍遣刘文静赍礼物，往夏主军中赏劳众将，约其会兵取聊城日期。文静领命，赍礼物去讫。
　　却说夏主与杨义臣商议：“但有聊城愿归之卒，许众人开围放出，不得阻拦。”忽报：“辕门外有唐纳言刘文静至。”夏主宣入帏幄之前，问曰：“纳言此来何为？”文静曰：“今聊城仓库皆被李靖用火计烧之，今内无积聚，外有重兵。日前许帝奉表乞降，淮安王我主以贼亡在旦夕，不允其降。特遣区〔区〕赍来礼物，赏劳诸将，仍约何日期会兵破敌。”夏主曰：“重劳淮安王赏物，将何报答？拜上淮安王，不必费王之师，待孤擒之，以谢天下。”刘文静辞夏主回唐营去讫。夏主问义臣破敌之策，义臣曰：“可遣内史麹棱分领二万人，从聊城西北迳至东南角上会兵。主公帅精兵三万，自聊城北往南行，亦聊城东南取齐。”众将得令，各自准备行事。
　　却说使命回聊城，奏淮安王不允纳降，许帝愈惧，莫知所为。宇文承基奏：“臣舍死出退夏兵，复还魏县，又作良图。”许帝即与兵五万，承基披挂出城，将五万人分为上下中军：以司马雄领左军，当其左；宁虎领右军，当其右；自领军当其中，摆开阵势。对阵麹棱部王琮、范愿等一齐出战。许阵中宇文承基手执方天戟，出马请战。夏阵中王琮勒马向前。二将军器并举，金鼓齐鸣，战上三十余合，未分胜败。范愿一支军从左杀进，两下夹攻。许阵上闪出一员猛将，身长七尺，浓眉大眼，手执长枪，乃副将司马雄也，直取范愿，战十余合，范愿勒马绕阵而走。司马雄随后追来。范愿按住三停刀，绰起铜锤，望司马雄当门打落，脑髓迸流，死于马下。宇文承基见司马雄战死，拨回马逃入本阵。只见东南上一支大兵驰下，乃夏主亲兵也，两下截杀。承基首尾受敌，与宁虎、陈智略奋力冲透重围，杨义臣统大兵，分头追袭。曹旦一匹马追及。宁虎抵住，持起狼牙棍，与曹旦交锋数合，后军麹棱拈弓在手，搭箭当弦，弦响箭到，宁虎中流矢而死。许兵大败，杀死者如芦苇相似，僵尸数十里。宇文承基知不能脱，仰天叹曰：“臣力至此，不能支也！”欲引刀自杀。麹棱后兵追及，擒承基，捉回中军。夏主令以陷车牢固，与宇文智及并余党俱监在一处。宇文化及见将士杀尽，无军可应，复诱海曲诸贼帅共守聊城。
　　杨义臣曰：“臣昨观天文，见贼星暗坠，兆在丙子日得俘也。明公可急攻之。”夏主听说大悦，即纵兵围击聊城，装起云梯、瞰车、火炮之具，日夕困打。未三日，城中已报：“捉了宇文化及并其余党。今开聊城，既欲献中军，来见夏主。”夏主令宣入，其将拜于帐下曰：“臣是魏公李密故将徐世勣，因宇文化及诱诸海贼御守聊城，故领三千精兵诈为海贼。今臣洞开四门，已将化及并其党俱监下，请大王入城安民。吾于此辞去。”夏主曰：“破聊城擒逆贼者，将军之功也。未及旌赏，何以遽欲辞去？”世勣曰：“臣以故主旧城无将统理。得欲归之，以安其众。”夏主曰：“徐公真丈夫也！”世勣已去讫。夏主督令诸军，守聊城四门，以备宫阙府库。宇文化及等，皆以兵甲监之，乃给榜文，晓谕六军。榜云：将士若无符节，毋得擅入城中，不许妄杀无辜，抢掠百姓，烧毁神庙，拆坏民居，砍伐树木，翻掘坟冢，奸淫妇女。若有违此军令者，一人犯罪全军皆诛。右榜晓谕通知。
　　却说夏主次日会集各部人马，进入聊城，所得资财悉以分将士。止不见了太仆杨义臣。只见小校来报夏主：“昨夜太仆乘月黑出营，竟弗知从（往）何处去。惟睡榻上遗书一封。”夏主令拆开视之，内有七言四句二首。诗云：
　　自古高官必险危，武昌门外柳花飞。韩侯苦恋淮阴职，狗死弓藏悔已迟。
　　又诗云：挂冠玄武便休休，一别王侯竟莫求。独泛扁舟无限景，波涛西接洞庭秋。
　　夏主欲遣人四下追寻，凌敬奏曰：“杨太仆忠直之士，今借夏国之兵，已报旧主冤仇，其志足矣。望主公勿再追寻，乃其去矣。”夏主从之。即先令隋萧后称臣，素服哭炀帝尽哀，收传国玉玺。就执过宇文化及父子等集隋宫，数其罪曰：“尔之祖宗本是白奴皂隶，累世承受隋厚恩，为炀帝画策，谋夺正位，实汝父宇文述所为也。位居国公，任理大政。当炀帝行无道，苦虐生灵，尔昆仲帝帏之宠臣，无一言谏止，共成其患。及君被弑，祸并于子。即夺大宝，淫乱宫闱。今神人共愤，仗天行讨。三军勉励，旌旗齐指，已擒获贼党，执列市曹，用正大辟，以谢上帝。复何言哉！”化及低首无语。夏主命刀斧手剐其心而祭二帝。夏主已诛却宇文化及，以裴矩为左仆射，其余各随才授职。有欲诣关中及东都者，听之。遣使将宇文化及用匣盛贮，驰送东都，奉表结好王世充。世充乃遣使，表建德为夏王。裴矩为夏主定仪制、律令。建德甚悦，欲乘席卷之势，取唐之邢、沧等州。
　　胡氏曰：商纣既亡，子孙皆臣服于周，惟妹土顽民（氏），乃有哀号呼天欲纪其绪，未闻殷之贤臣为纣斩衰躃踊，敬事妲己者也。隋炀之罪，视纣为浮。窦建德于是焉，数宇文化及以世受国恩，不能匡谏，亲行弑逆，辍自称尊，讨而杀之可也，而为昏炀发哀，拜谒萧后，则施之不当，何足以感动人心。其与汉祖为义帝之节，异矣。



　　第二十七节　窦建德大胜唐兵　秦叔宝锏打潘林
　　却说淮安王李神通已知夏主平复了宇文化及，下令班师。大军正欲起行，辕门外一将威风勇猛，领二千余人入中军乞降。淮安王问：“将军何来？”其将曰：“臣乃聊城殷大用。今城破主灭，得来相从。”李神通大喜，即署为左〔将〕军职。拔寨回京师，具平宇文化及表奏上唐主。唐主大悦，乃下诏，令秦王世民、齐王元吉，各随在招抚。京师宇文士及闻化及既死，遣人奉表高祖。高祖手诏召之。士及与封德彝来降，以妹淑姬为高祖后昭仪，由是授上仪同。唐主以德彝诌巧，罢遣就舍。德彝以秘策于唐主。唐主悦，拜内史舍人，俄廷侍郎。胡氏曰：祸乱之臣于兴国无怨恶也，而不可不戮者，天下之恶一也。既以谢涂炭之人，又以训吾之臣子也。德彝、士及，身为大臣，产祸召乱，又与叛逆诟詈其君，此而不诛，反宠秩之，唐之官赏为不足贵矣。
　　却说夏主窦建德讨诛宇文化及以后，威声大振，欲乘精锐之众十余万，取唐刑、沧、洺、相四州。声息传入京师，唐主与众臣议曰：“建德才得志，便欲侵寡人封疆。朕当起倾国之兵，与此贼誓不两立。”李纲奏曰：“边鄙之事自古有之，惟在守备严固而已。今者谋臣猛将，坚甲利兵，随处备御，申明号令，俾坚壁清野，按兵蓄锐，彼前不得战，退无所掠，人马疲困，自当远遁。何必亲御六龙，远临榆塞哉。”唐主意尤未决。李神通奏曰：“臣自居陛下，未有寸绩。今日愿部兵前退夏兵。”唐主允其请，即付兵五万与之，前往迎敌建德。李神通辞唐主，次日于教场中操演三军，离京师，望邢、沧进发。哨路军来报：“建德已陷邢、沧，即日军屯洺、相。”神通率众直趋洺、相，离二十里屯扎。夏主建德听知李神通引军来到，与凌敬议曰：“李神通往日相亲，意已备矣。今日来拒我，众何以御之？”凌敬曰：“神通此来，君命也，安肯私于明公哉？既称兵侵唐之封疆，勿以此为念。正可乘其远来疲竭，今夜俟彼营栅未坚，一鼓可破矣。”建德然之，即吩咐刘黑闼、范愿、曹旦等：“四路抄入，不得有误。”众人领计去了。
　　却说李神通大军初到，俱各困倦，未知持防。将近三更时分，巡哨军亦自安息，被夏兵掩旗息鼓，人马衔札（枚），悄悄将近唐营，一声炮响，刘黑闼众将四下抄进。唐兵人不及甲，马不及鞍，各抛戈弃甲而走，自相践踏，死者不计其数。李神通未知敌人虚实，不敢恋战，引残兵杀出重围，望黎阳逃走。比及天明，建德鸣金收军，杀得唐兵僵尸数里，旌旗金鼓委弃于野无算，掠其辎重二十辆。建德下令军中曰：“破竹之势不可失也。”复引兵进逼黎阳。
　　却说李神通走入黎阳，就李世勣以拒建德。世勣见夏兵势大，围困城郭，在敌楼瞰望夏兵，见建德营寨为三垒，攻击大兵俱聚于城下。建德营中皆羸弱士卒。世勣遣骑将丘孝刚引精兵，从城南击之。孝刚领精卒七千余人，开南门径袭建德营垒。唐兵一涌而进，夏兵大乱逃走。孝刚勒马挺枪，奔中军来捉建德。建德心慌，一匹马望城西奔走。孝刚引众后追，喊声大振。建德军报入二壁知道，范愿绰刀上马，引一支兵从孝刚马后赶上，大叫：“唐军不得有伤吾主！”孝刚见后有救兵至，勒住马，挺枪迎战范愿。二马相交，未缠数合，范愿手起刀落，将孝刚斩于马下，杀散唐兵，救了建德，复回本阵。建德深恨唐将，自立于城下，督军攻打，限三日不拔者，全军诛戮。果然二日间，夏兵奋力攻击，将黎阳鹿角攻崩。夏兵入城，虏执淮安王李神通及世勣父徐盖、魏徵等。唯李世勣引敢死士五个人杀出南门，走往卫州。建德下令将李神通送于馆驿中，以五千兵守之，供给饮食极其齐备。遣人持书往卫州招安李世勣。
　　却说世勣走入卫州，居数日，听得夏主遣人持书来招安，自思：“父子相依，安忍抛弃。莫若姑顺之，以救吾父。他日欲归唐主，亦未晚矣。”即遣（随）来人至黎阳见建德。建德大喜，谓之曰：“黎阳吏民得君镇抚，如一座连城。孤欲用足下，足下何故坚辞？”世勣曰：“臣乃旧主弃人，焉能辅治？蒙明公厚爱，不能不从矣。”建德授以右武卫大将军，以魏徵为起居舍人。时滑州刺史王轨被奴杀之，携首级诣建德请降。建德怒曰：“奴杀主，大逆也，岂宜留之！”立命左右斩其奴以号令，将王轨尸首遣人送回滑州。滑州吏民感悦，即日举城降。于是其旁州、县及徐圆朗等，皆望风归附。唯赵州未下。建德使世勣守黎阳，而以其父为质，引众进取赵州。令高士兴侵易水，高雅贤副之。
　　且说高士兴率兵二万，前抵易水，唐将罗艺与薛万均部骁壮邀之于衡水，依岸为阵，藏甲士于密林中。高士兴引众前抵衡水，未及半渡，忽芦苇中鼓噪而出，罗艺、薛万均两下兵前后截住，夏兵各慌。高雅贤一匹马绕岸而走，被薛万均赶上一刀斩落水中，众军大溃，一半死于衡水。高士兴料不能脱，下马乞降。罗艺大胜一阵，遣使驰奏，唐主下命赐姓李氏。是时建德听知高士兴被罗艺邀击，士兴投降。恐幽州兵连赵州，难以克复。督令众军，悉力攻打。城陷，执总管张志昂、慰抚使张道源。建德以其不早下，欲杀之。凌敬曰：“人臣各为其主，用彼坚守不下，乃忠臣也。大王杀之，何以厉群下乎？”建德怒不解，敬曰：“大王使高士兴侵易水，罗艺才至，士兴即降。大王以为何如哉？”建德乃悟，释之。大军还洺州，下命有司，令筑造宫室，徙都之。建德深恨罗艺败其兵于衡水，日与众人商议，欲起兵雪耻。曹旦曰：“罗艺善能用兵，兼部下薛万均兄弟有万夫不当之勇，大王欲要起兵复仇，非计出万全不可也。”夏主即遣大将王伏宝率精兵一万，前寇幽州，乃令李世勣击新乡。伏宝引兵进逼幽州，被罗艺设疑兵计复击破之。王伏宝败军回洺州，诸将以其勇冠军中，皆妒嫉之，言其与罗艺欲谋反。建德将杀之，伏宝曰：“大王欲兴大业，奈何听谗自斩左右手乎？”建德乃赦之。自是夏兵再不敢正视幽州矣。
　　却说李世勣意欲归唐，恐祸及其父，谋于郭孝恪。孝恪曰：“吾新事窦氏，动则见疑。宜先立效，以取信。然后乃可图也。”世勣从之，引众击破新乡，得其积聚，遣人悉以送归建德。建德大喜，愈加亲信。下命召入洺州，有机密事商议。世勣轻骑至，见建德，说之曰：“曹、戴二州，户口完实，孟海公窃有其地。今以大军取之而临徐、兖，则河南可不战而定矣。”建德然之，欲自将以徇河南，先遣其行台曹旦等将兵五万济河，令世勣引兵三千会之。曹旦等引兵去了。
　　却说李世勣引兵三千出洺州，与郭孝恪议曰：“建德自将兵趋河南，吾以精壮卫彼前后，俟其至，掩袭营垒而杀之。君以为此计可行否？”孝恪曰：“建德之众皆骁果人矣，倘谋事不密，我与足下之父皆难保矣。莫若乘其远出，因彼无备，暗携君之父，抄从别路归唐，此为上策也。”世勣然其计。
　　却说建德催集诸路人马未齐，迟延在洺州，尚未起行。曹旦先引兵五万，迤逦望河南进发。甲士皆无统束，于路多侵扰居民，诸贼羁属者尽怨之，多降世勣。世勣欲乘其机，先袭曹旦以孤建德之势。即遣人密告中潬贼帅李商胡之母霍氏，令谋曹旦共归关中，必得重用。霍氏与其下议曰：“世勣所言，极合我志。缘曹旦部下爪牙雄壮，如何可以动手？”贼党邓留曰：“今曹旦将佐唯利是贪，来日设一筵席，以其偏裨皆请至，伏甲士于密室，举盏为号，尽将杀之，然后会知世勣，内外夹攻，擒捉曹旦有何难哉。”霍氏然其计，遂预备甲士，埋伏西廊下，令人请曹旦诸将佐，齐来赴席。时林稠、徐鉴、霍超等十二人皆至，各依次即坐。邓留奉众人酒，至五巡，霍氏更衣起身。邓留举杯为号，一时间廊下抢出五百壮士，就席上捉住林稠，徐鉴见势头不好，抽身走出，被邓留掣出短刀，斩于门下。其余十一人尽皆杀死。霍氏乃遣人告知世勣。世勣即率部下二千余众，欲袭曹旦营寨。已先有人报知曹旦。曹旦点集部下，围住霍氏、邓留等。有徐鉴甥蒙谏，欲与舅报〔仇，首〕先杀入霍氏营壁。霍氏抵敌不住，引数千骑杀开血路，弃营逃走。邓留被徐鉴众兵乱箭射死。李世勣闻知曹旦有备，不敢停留，与郭孝恪帅数十骑奔唐去了。次日，建德帅大众始到，与曹旦会合。曹旦迎入中军，旦说：“中潬贼霍氏通同世勣，图谋林稠等，今世勣已走归于唐。”群臣请诛世勣父李盖，以雪乎（此）愤。建德曰：“世勣唐臣，为我所虏。既复归于唐，是不忘本朝，乃忠臣也。其父何罪，而欲诛之乎？”遂赦之，遣使往东都，求郑王合兵取济、谷二州，欲乘势袭徐、兖而向河南，遂按甲不出。话分两头。
　　却说郑王世充与建德结纳以后，自恃兵精粮足，每欲有取唐之州郡。忽得夏主会兵之书，同取济、谷二州，候入关中，共分天下。郑王大喜，遂允其请，以朱粲、单雄信为西道行台，率精兵五万，侵唐谷州；自统大军至济州，与建德相会，以秦叔宝为行军总管，程知节副之，苏威为谋主，罗士信为统军，共十万大兵，从法驾征进；留世恽、世伟、玄应等监国。世充分拨已定。次日，大军望济州进发。时济州刺史周望听知世充来寇济州，一面遣使诣关中取救，自督诸军，悉力拒守。边廷消息传入京师，阁门大使奏知唐主。唐主问于群臣，李纲奏曰：“王世充精果之众，非秦王不可迎敌。陛下宜诏之以救济州。”唐王依奏，即下诏，命世民：“率兵前救济州，勿致有误。”使臣领诏，迳出关外宣知唐主诏书。世民与将佐接旨已毕，打发使臣回朝，下令军中公孙武达、樊兴等共七万人马，离关外直抵济州。是日大军起发，但见旌旗蔽日，盔甲鲜明，端的是人如流水急，马似疾风吹，将近济州四十里九曲屯扎。
　　却说王世充哨军报知：“秦王部领雄兵七万前来救应济州。”王世充下令，部领三军，出平川旷野摆开阵势，与唐军放对秦王。对阵鼓噪而出，秦王身穿绛红袍，襟连猊环甲；挂一壶凿山狼牙箭，系一张弯月宝雕弓；头戴金盔，手执英枪。左骑下公孙武达，右骑下樊兴，背后尽是关中健卒，密排阵脚。王世充自亲出阵，在大黄纛下，上首秦叔宝，下首程知节，在马上谓世民曰：“尔唐主自立关中，已得正国。夫天下非一人天下。隋失其鹿，群雄共逐。今欲与夏主三分封疆：自河而南，当属于我；自陕而西，以与唐主。因是，夏主约孤袭取济、谷二州，两下大兵集此。而君持孤众深入险地，恐无生理矣。”世民马上指世充而骂曰：“尔受隋恩，窃秉大政，鸩缢君上于幽宫，残虐下民，淫恶不悛，天下欲啖尔之肉，尚弗平其恨。今大兵来到，正欲诛乱臣贼子，而与隋帝雪冤。吾唐主南郊受禅，犹不忘君德，每尽诚意，三时奉慰。今行天讨，以正叛逆之罪。不即受擒，尚自敢阵前鼓唇摇舌哉！”言毕，顾诸将曰：“谁出马先诛此贼？”一将涌身而出，众视之，乃樊兴副将潘林，手挺长枪，坐骑骏马，跑出阵前。世充阵内秦叔宝手执两锏，跃马迳来迎敌。两下军器并举，战不到数合，秦叔宝卖阵而走。潘林赶去，望后直刺。被叔宝夹其枪于胁下，侧身绰起铁锏，一道寒光迸过，将潘林打落马下。唐阵中欧阳武见打死潘林，一骑马抢出阵来，秦叔宝抖擞威风，独战欧阳武。二将交锋只两合，叔宝轻舒猿臂，早将欧阳武挟过阵去。王世充见叔宝初阵得胜，令大小三军一齐杀过唐壁。秦王左右翼公孙武达、樊兴各出阵前混战。近黄昏，两下始鸣金收军。王世充回营，重赏叔宝。叔宝曰：“来日交战，誓捉世民，以报明公知录之恩。”世充大喜。且听下节分解。



　　第二十八节　程知节用反间计　秦叔宝弃郑归唐
　　却说秦王收军，见折了战将潘林、欧阳武二人，闷闷不悦，下令军中坚壁而守。王世充每令人下书请战。秦王重劳遣之。公孙武达等禀秦王示兵，世民曰：“我军新挫，世充锐气正盛，而欺吾怯。只宜坚壁固守，伺其怠而战，敌人可破也。”忽人报：“辕门外二匹马引数十骑，飞跑而来，欲见大王。不敢擅进。”秦王令召入，二人至帐前，秦王早已认得，即出座相迎。此二人是谁？一个兴唐社稷徐懋公，一个定李江山郭孝恪。秦王大喜，问曰：“闻君近守黎阳，每欲遣骑迎候。值关中戎马倥偬，以致不果。今二位远来，吾事济矣。”世勣曰：“自旧主死后，黎阳无人总理，今臣未尽其职，又致陷失于建德。实有负陛下招抚恩也。”秦王曰：“失黎阳小患。今济州被王世充所困。唐主命臣部兵来救应。日前与世充交兵，吾军被其将秦叔宝一阵挫衄，折了大将二员，甚是丧志。每日令人下战书请示兵。吾正在忧虑之间，懋公今来，必有高议。”世勣曰：“主公勿忧。吾与秦叔宝、程知节共事故主李密，足知其为人勇冠诸军，故主不知重用之。自北山败绩，众人散归东都者，惟此二人可惜。某凭三寸不烂之舌，说叔宝、知节拱手来降主公，可乎？”秦王曰：“若公劝说叔宝来降，何虑天下哉！”问懋公：“此去以何而进？”世勣曰：“吾闻世充次子玄恕甚得世充宠爱，封为汉王，受业于太师陆德明，此人与知节最是相善。况有世充幸臣苏威，极贪贿赂。主公须费黄金数斤，结好苏威，用反间之计，叔宝在郑立脚不定，必背世充来投主公也。”秦王欣然与之。
　　世勣带领从人，将黄金数斤，辞秦王，出辕门，迳至世充〔营。正〕行至中途，忽人报：“前面一簇人马来，旗上书程知节名字，为世充催趱军粮到此。”世勣闻之，大喜曰：“此天赐吾成功也。”即勒马向前，叫声：“贤弟，久不相见！”知节认得是徐世勣，滚鞍下马，于路旁携住手，谓曰：“尊兄久违盛颜，今日何如至此？”世勣曰：“有机密事告公。”知节即叱开左右，与世勣歇于林间。世勣备言：“弃建德归唐，欲来请阁下与秦叔宝一同入关中，建立功名。”知节曰：“吾有心多时。尊兄勿虑。此事俱在我身上。来日将贿赂之物密送与太师苏威，更托陆德明同谄之，必成事矣。”世勣大喜，即付黄金与知节支用。知节曰：“老兄回启秦王，若是叔宝领兵出战，切须坚壁固守，按甲休兵。将半月之间，吾当用反间之计。老兄打探吾军中有相疑，公宜疾来叔宝处相会。”世勣即辞别知节回营，以达秦王，不在话下。
　　却说知节回至营中，密见叔宝曰：“自故主败后，余人皆归关中，独我与老兄来投郑主。今世充弑君夺位，天下皆为仇敌。尚又听信谗言，弃逐忠良，多用浮词，以惑其众，实非帝王气象也。久闻秦王世民仁慈大度，下士推诚，此乃拨乱之主矣。即目唐、郑交兵，尊兄若不早定大计，异日与草木同〔朽〕，悔之晚矣。”叔宝曰：“为人臣止于忠。今既委质为郑，复生异图，是导后世为人臣而怀二心者也。”知节曰：“良禽相木而栖，贤臣择主而佐。尊兄有擎天驾海之才，四方谁不惧仰。今若弃暗投明，取功名富贵，如探囊取物。何必区区而在人之下乎？”叔宝叱之曰：“贤弟再不许出此言。如复来说，恐叔宝心性激烈，不利于君也。”知节惶愧而退，来见陆德明，备言：“世充非贤明之主。今我欲弃暗投明，归降秦王。不然上下离心，事有不测。那时身填沟壑，有何益于世间？未知尊兄以为可否？”德明曰：“我亦有心久矣。只郑主待我尽厚，吾是以不忍遽背之。”知节笑曰：“郑主升公为汉王之师，则苟令玄恕来执弟子仪。斯为崇道矣。今反使尊兄就其家，行束修礼，是疲于往来起居。弗宁如此，轻贤薄德，何谓厚乎？”陆德明深然之。遂约定知节，与一同投唐。
　　知节曰：“只有叔宝立心坚固。尊兄当在汉王前疏之，谄其无心事郑，致彼上下猜忌，不由他不从也。”德明曰：“此吾自有主张，管取叔宝弃郑投唐矣。”知节辞陆德明而出，将黄金数斤送与太师苏威，因说：“叔宝每出兵与唐将交战，唐兵坚壁固守，恐有内变。公当度之。”苏威受其黄金，次日言于郑王：“叔宝英雄无敌，今出兵与唐将迎敌，皆不战而退，恐有二心。大王不可深信之。”汉王玄恕亦谄言：“叔宝乃李密故将，非有真心为吾用乎？陛下宜早遣之。”自是，世充见疑于叔宝。遇叔宝欲请兵出战，世充皆不许。叔宝亦不自安。正在中军犹豫之间，遇夜静，徐世勣密投其寨来，令人报：“有故人特来相见。”军士报入帐中，叔宝教唤入。世勣进见叔宝曰：“贤弟别来无恙？”叔宝灯下认得声音乃徐世勣，遂出座握手，请上正坐，谓之曰：“尊兄乘夜来此，有何见议？”世勣于袖中取出密书一封，度与叔宝曰：“此书秦王敬遣某付来见贤弟。”叔宝接过，拆开视之。书曰：
　　武德二年某月日，大唐秦王世民端肃奉书秦将军足下：愚闻明镜所以鉴形，往事可以知今。昔微子去殷而入周，项伯叛楚而归汉，周勃近代王以黜少帝，霍光尊孝宣而废昌邑。彼皆畏天知命，观存亡之符，见废兴之迹，故能成功于一时，垂业于万世也。今世充弑君夺位，天下共怒，况此贼诡诈，器度浅狭，多妄语咒誓，乃老巫妪耳，非拨乱之主乎。今上下多致猜忌，将军之所共知。兹值洛阳内乱，梁、楚临郊，王侯同逐，四境分崩。况我父皇自历战阵，亲冒矢石，与士卒同其甘苦，并将帅凑于事功，先定长安，经营河北，近来英雄云集，百姓风靡，虽函岐幕周，不足以喻。将军诚能预度成败，亟定大计，尚可转祸为福，庶免后日之悔矣。吾总戎任，严令诸军，坚壁不与示兵，郑主必致疑忌。那时将军果能建立功名，使上下相安乎？于吾相从，秉心塞渊，俱登职位，而无弃才，皆将军故旧，当以问之。盖王者迭兴，千载一会。今若归唐，必居重任，竖勋名于史册，画图像于麒麟，岂不美哉！如仍迷途不复，吾于将军未见其利也。某谨书。
　　叔宝看书已毕，沉吟半晌，谓世勣曰：“若今背郑主而归秦王，是不忠也。吾以真心事人，彼宁肯负于我哉？”世勣笑曰：“将军曾闻徐文远至东都见世充，拜之，或问之曰：‘君见李密而倨傲，今见世充即拜之，何也？’文远曰：‘魏公君子，能容贤士；郑主小人，能杀故人。我何如不拜？’以此观之，足知郑主难与同事功人矣。今秦王盼将军，犹先主之候孔明也。何必执小谅而忘大计哉。”叔宝意犹未决。适人报：“汉王之师陆德明至。”世勣闻德明来，遂躲于帐后。叔宝出，迎至帐中坐定。德明谓之曰：“即今李子通率众侵郑，一日二次来报，军情甚紧。郑王正欲回军以待之，争奈唐兵坚壁不战，恐大军起行，秦王有蹑后之患。深疑将军与唐通好，别怀二心，阴有拘执尔之意。我与足下往日相善，乘夜特来报知将军，宜早为计。”德明言毕，即辞叔宝而出。叔宝正在忧惧，适李君实、田留安二人来见，亦言此事。程知节继至，因谓之曰：“老兄不听小弟之言，今日果做出来。当如之何？”叔宝曰：“尔众人皆有此意，我请懋公出来，一同会议。”懋公出见众人，即将秦王书以视李君实等，众人皆劝叔宝弃郑归唐。叔宝见诸人意齐，愿降秦王。因谓懋公曰：“你先回，拜上秦王。叔宝来明白，去亦明白。来日我辞见郑王，自当归唐矣。”世勣遂辞别叔宝自回。叔宝密吩咐李君实、田留安：“你二人迳往洛阳，搬取亲眷，先投秦王处。我随后即至。”二人领命而出。程知节出帐外，附口于李君实耳边云：“可将陆德明家小一同带来。”君实应诺，迳往洛阳去了，不在话下。
　　次日，叔宝与程知节正在议事之际，辕门外报：“有秦王出兵，列阵索战。”传入中军，郑王曰：“仍命秦叔宝与众将领兵出战。”太师苏威曰：“叔宝面善心非，恐有不测。主公宜亲行以驭诸将，胜负在此一举。目下李子通侵扰边疆，拟须回兵。若我战胜则与议和，如军战败，分兵设疑而旋师矣。”郑王大悦，传军令曰：“寡人亲经战阵，有用命者重加升赏，躲缩者全队刑罚。”众军得令，各秣马蓐食，俟候交锋。郑王使秦叔宝、程知节引兵前拒，自帅大军列阵于九曲，与唐兵两阵对圆。只见叔宝、知节领本部人马往西奔走，将离郑阵百步许远，二将下马，遥望世充拜曰：“仆感公厚礼，深思报效，见公多猜忌，信谗言，非可托身之所。请从此辞。”言罢，二人翻身上马，投奔唐阵。世充大怒曰：“人言此贼有二心，吾未深信。今日果然。”下令勒兵追之。郑阵中李光仪、何惠二支兵抢出阵来。秦王阵中见郑兵后追，摩动红旗，公孙武达一匹马跑出，抵住李光仪，两下金鼓齐鸣。光仪独战二将，樊兴拍坐下马，挺枪刺斜杀出。何惠拨回马，接住交锋。战至半酣，郑阵稍动，秦王欲使精兵袭其后，世勣近前曰：“叔宝新降，世充怒恨未息。可收兵回营，以挫其志。彼众不战自败矣。”秦王然之，即鸣金收军。郑兵见秦王势大，亦不敢复追。毕竟看下节如何分解。



　　第二十九节　李世民结纳叔宝　宋金刚寇打并州
　　却说秦王回军升帐，与世勣议：“叔宝今来归唐，当何以处之？”世勣曰：“叔宝英雄出众，大王当效汉高祖拜韩元帅之礼待之，则此人必竭忠尽命，以报主公。”秦王曰：“吾骤待叔宝如此，恐难伏其众也。”世勣曰：“当今戎马横行，贼盗未息。若用叔宝廓清天下，而以众人礼待之，恐彼不留心矣。主公位居王列，如黄帝之拜风后，武王之拜吕望，惟王处置，其下安有不伏者哉。”世民曰：“谨受教。”即与世勣出接叔宝入帐中。诸将佐各依次序而立。世民推叔宝坐上位。叔宝坚辞曰：“臣乃不忠之人，匹夫之勇，如何敢受大王重礼？”秦王曰：“世民今得见将军，如槁苗而得甘雨也。”遂令左右捧过印绶，秦王亲拜叔宝为总管。叔宝见秦王意厚，只得受之。秦王对（封）叔宝已毕，叔宝下阶拜曰：“臣幼学武艺，经历四方，未遇贤主，以致失节于他人。今日得睹明公，愿罄平生，以图补报也。”秦王大喜，仍以程知节为统军，其余来降将校，各有赏赠。令军中大设筵席，以待诸将。秦王举盏，持与叔宝曰：“将军年有几何？”叔宝起而对曰：“不才新年三十有七。”秦王曰：“然则长我二岁。”以目属懋公谓：“我欲拜叔宝为兄，可乎？”世勣曰：“古者有君臣之义而尽兄弟之爱，刘先主与关、张是也。主公今日行之，有何不可？”秦王持酒离席，度叔宝。叔宝惊曰：“臣无寸箭之功，适劳大王屈驾，拜为大将。今又欲结为兄弟。缘臣起自贫贱，遐荒武夫，甚非其偶，何敢受此？”秦王曰：“吾拜兄为社稷故也，岂以门户相上下乎？”世勣纳叔宝于坐，秦王下拜了四拜。叔宝不得已受之，即下阶叩首谢罪。众人看见无不悚然。忽报：“辕门外有二将军，带数辆车来到，未知甚人。”秦王唤入，却是李君实、田留安，载得叔宝家小至。秦王甚喜。叔宝曰：“陆德明家小如何亦至此？”程知节备述其事，叔宝亦欢悦。
　　正议论间，陆德明引数骑跑马来到，进见世民。世民看见其人衣冠济楚，才貌出众，正欲问之，叔宝曰：“此世充次子玄恕师陆德明也。”秦王即下拜曰：“素闻盛名，如雷灌耳。今日得睹，实称平生也。”德明曰：“某孤陋寡闻之士，何错重于明公？”秦王就请为秦府长史之职，与李世勣定破世充之策。候骑回报：“王世充见叔宝、知节投唐以后，每日与众将欲来雪恨。近有江都李子通声息甚紧，诸将各劝班师退保东都。昨日大兵分作前后三队退去，止留一个空营在九曲之北。”秦王听知，欲分兵追之，世勣曰：“不可。穷寇勿追，归师莫遏。世充此去，必命大将断后。追之无益也。”秦王从其言，令人通会济州刺史周望，自班师复回关中，惟留总管郑善果领兵三万，以御世充。秦王拔寨离了济州，直趋长安。大军屯扎霸陵桥。
　　次日，秦王亲自朝见，具上退王世充、解济州围之表。唐主龙颜大悦，重加宣慰，因谓之曰：“天下雄盗，惟建德、世充二人，尔当努力平之。”秦王曰：“陛下不必重虑。臣筹度胸中久矣。即日令郑善果以遏世充之后。窦建德合朱粲侵扰徐、兖、河南边境，止用遣一二大将讨之足矣。臣仍以重兵屯扎关外，前后救应。不出一年，管取此贼之首致于金阶下也。”唐主曰：“卿有如此制度，朕复何忧。”即下诏，命秦王部领精兵十万，出镇关外，所有部下皆由节度。秦王领旨，辞唐主回至秦府。诸将佐齐齐摆列，秦王下令整饬人马起行。殷开山进曰：“大王劳众恰才回转京师，即欲征进，恐非养威蓄锐之计。”秦王曰：“主上重宵旰之忧，岂臣子安逸之时乎？尔等勿多言，以惑军心。”于是再不敢有说之者。次日，秦王部领大小三军离长安。
　　是时唐主以世民出师屡捷，欲施恩于同族，诏诸宗姓居官者，在同死（列）之上，未仕者免徭役。每州置宗师一人，以摄总，别为团伍。隋东海、北海、东平、须昌、淮南诸郡，皆降于唐。西突厥、高昌亦遣使入贡。会朱粲寇谷州，建德寇徐、兖，李子通窥江表，守臣不能拒敌，皆至陷没。高祖尝以为守者未得其人，诏下复选才官，以任外藩。李纲奏曰：“外藩之任，非智略过人者不足以当之。陛下至亲，并州总管齐王，近日守臣具奏，言其不务军政，惟好畋猎，尝载纲罟三十余车，与殿内监窦诞蹂践人禾稼，纵左右掠夺民物；当衢射人，观其避箭。此等事，非圣朝所宜有。陛下可令人助之，前后规谏，以止其暴。”高祖惊曰：“如此，谁可以往？”李纲曰：“右卫将军宇文歆，为人正直，雄略有识，可往辅助齐王。”高祖即手敕，令宇文歆前往并州，复以诏命：“得专制齐王。”宇文歆领命，径至并州城，入见了齐王，具知以上命，出令严禁其下，条陈有道。因是，齐王少止出游，日与宇文歆等议论政事，不在话下。
　　却说刘武周自取楼烦、定襄、雁门诸郡以后，与定杨将宋金刚招募山东、河北豪杰，部下有尉迟敬德、罗孔阳、陈焕章等将，精兵一十五万，所向其锋莫敌。金刚说武周曰：“唐主既定关中，齐王元吉镇领并州，未经战阵。明公可乘养锐之众，先袭并州，擒捉齐王，然后就席卷之势，西向以争天下，大事可图也。”武周深然之，即以精兵五万，令金刚寇并州。金刚领兵望并州进发。候骑报入并州来。齐王元吉大惊，与众人商议。宇文歆曰：“并州吏民未谙军旅，宋金刚此来，皆是山东、河北精壮之众，其锋难以抵当。我王可遣人往京师求救。我辈只宜深渠高垒，坚守城郭。以待救兵来。”齐王依其议，即修报急文书，令人漏夜径奔长安来。齐王一面点集军民上城守护。金刚大众将并州围困水泄不通，日夕督令军士攻击。
　　却说使人至京师，将表文奏入朝中。高祖听的，聚集众臣议曰：“今刘武周寇打并州，任（甚）紧，谁人可往救之？”裴寂出班奏曰：“臣蒙陛下采录，未有寸功。今日臣愿领兵以解并州之围。”高祖悦，即下诏，令裴寂部大军一十万，前往并州，许以使（便）宜从事。裴寂辞唐主出朝。次日，点集大小三军，离京师径往并州进发。后人有《从戎曲》一章，单道军人出塞立功之事：
　　少年苦志讲孙吴，长大从戎学丈夫。塞草已经来去路，城边那问骨髅枯。旌旗舒卷骅骝急，霜雪飞飘堠火迷。君不见：关中时，控弦尽用阴山儿。何如一战平胡虏，吾人早寄仲宣诗。
　　却说裴寂领了大军，出离长安，迤逦望并州而进。至介休地界度索原屯扎。与右武卫大将军姜宝谊谋曰：“宋金刚甲士骁果，近知救兵至，必度我远来疲竭，有乘我虚之意。可将众分为二壁，以防攻击。”姜宝谊从其计，将众军作前后壁屯扎。
　　却说宋金刚听的长安兵来救并州，罗孔阳曰：“唐军远来，利在速战。今夜乘其虚而攻之，无不克也。”金刚将从之，尉迟敬德曰：“不可。主帅裴寂善知兵者，姜宝谊勇冠诸军。彼知我欲乘其虚，首尾连营。此去正坠其计矣。且彼众我寡，不宜平地置阵。此东十里上流，可先据以待之。”金刚大喜，留尉迟敬德围并州，自引兵三万进至上流，背水为阵。罗孔阳为左拒，陈焕章为右拒。命将士皆偃戈于葭芦中。裴寂军中已知贼在上流。寂引众将出平原，欲与金刚对敌。姜宝谊曰：“贼将以众寡不敌，欲依水为阵，以拒我师。莫若分兵，前后击其首尾，则贼可破也。”寂以为不然，悉众而出。裴寂军望见贼兵稀少，一齐奔进，左军乱不成列。罗孔阳鸣金为号，葭芦中伏兵并起。钱九陇挺枪跃马，直进上流。宋金刚一骑飞出，两下相交二十合，不分胜负。右拒陈焕章率铁骑从横击之，绝其军于二队，唐兵大败。裴寂前后不能相顾，勒马望本阵而走。陈焕章一匹马从后追来。铁九陇因势失利，不敢恋战，率众杀回本阵。看见焕章追及裴寂，九陇拈弓搭箭，指定焕章面门矢来，焕章应弦而倒。裴寂得脱，弃了度索原，望晋州奔走。姜宝谊率众为后殿，不知路径，被金刚两岸伏兵用长钩套竿一齐截出，把宝谊坐下马绊倒，已被金刚众所获。杀死唐军于上流，水为之红。
　　却说裴寂走至晋州，前后败兵陆续走到，报：“姜宝谊被金刚伏兵所捉。折伤军士无算。”裴寂听得失却姜宝谊，不胜悲惶。即遣使赍表，诣京师谢罪。表至，唐主闻宝谊被擒，泣下曰：“彼烈士，必不肯屈。定遭贼死矣。”赐其家物千段，米三百斛；下诏慰谕裴寂，复使镇抚河东。时刘武周破唐军十万于上流，乘胜进逼并州。元吉穷迫，众将心慌，窦诞进言：“今日之危，非力可敌。莫若弃城，走归关中。复起大兵来与金刚定夺。”齐王从其言，便欲带众人杀出并州。一人闻之，忙谏曰：“不可。”乃宇文歆。齐王曰：“城已将破，焉能久守乎？”宇文歆曰：“贼众虽胜，城中粮食充足，壕堑深固。点集精壮拒守，岂能遽陷哉。关中若知裴寂新败，必有救应兵来，贼亦不敢轻进，单虑唐军袭其后也。今若弃此，晋州以北非复国家有也。愿大王严守，为国家之保障。”刘政会亦劝请从宇文歆计。齐王无决断人随时许之。次日，绐其参佐，乘夜携其妻妾，开西门奔还长安。众人知觉无主，各乘势杀出。刘武周遂取并州，擒少卿留守刘政会。自晋州以北，城镇俱没于贼。
　　却说元吉走入长安，来见唐主，具说：“刘武周势不可当，臣只得弃城走归。愿再乞兵，前去取复并州。如仍有疏失，情受军法。”唐主大怒，谓李纲曰：“元吉未习时事，故遣窦诞、宇文歆辅之。晋阳强兵数万，粮食可支十年。兴王之基，一旦弃之。宇文歆不为严守，我当斩之。”纲曰：“王年少骄逸，诞曾无规谏，又为之掩覆。今日之败，诞之罪也。歆曾谏王，王自不改。每具表奏闻，乃忠臣也，岂可杀哉。”唐主始悟，引纲升御坐，曰：“我得公前后规谏，遂无滥刑。元吉自为不善，非二人所能禁也。”遂赦窦诞、宇文歆，以元吉有失藩镇，坐免官职。既而讽诸宪官，下诏复其原职。八月，唐酅公薨，谥曰隋恭帝。
　　《纲目》断云：书薨何废帝也？自晋书陈留王曹奂卒，是后代兴之际废主皆弑，无有以卒书者。于是复见。若唐者，可谓近厚矣。其永世也宜哉。

　唐书志传　中　金陵薛居士藏本；鳌峰熊钟谷编辑



　　第三十节　尉迟恭大战唐兵　刘武周威震关中
　　却说刘武周据并州、太原府，复欲使姜宝谊归顺。宝谊曰：“忠臣不事二君，烈女不更二夫。愿受快刀，誓不顺贼也。”刘武周怒，令军人推出斩之。宝谊临刑，西向大哭曰：“臣无状，负陛下矣！”不移时，军士斩首回报。刘武周既斩了姜宝谊，复遣宋金刚部众五万陷晋州，执守将右骁卫将军刘弘基。武周欲杀之，罗孔阳曰：“弘基忠士也，可赦之为将。”武周从其请，复令领其本军。遂进逼绛州，陷龙门县，军势甚锐，所向望风而逃。边廷报急文书交驰于关中。高祖与其下议曰：“刘武周声势如此紧急，秦王总戎在外，亦是关要，谁可以退武周？”言未毕，齐王元吉出奏曰：“臣往日既失并州，又被宋金刚折却许多人马。今愿为国家出力，仍报旧仇，万死无恨也。”唐主即命元吉为大总管，调关中诸路军马，前去迎敌。李纲出班奏曰：“公子齐王素不曾习战，以致前日有失并州。今付以大任，非其宜也。更兼武周士卒精果，尉迟敬德勇冠诸军。非久熟韬略者，不可与敌之。”元吉叱之曰：“尔何长敌人志气，灭自己威风！吾若不生擒武周，剪除敬德，誓不复回关中！”即辞帝，星夜出关中，集诸路军马，来与刘武周决取胜负。
　　却说刘武周听知齐王元吉引兵来到，遂下令军中，于平川旷野排开阵势。齐王大军列于对面。齐王坐跨骏马，手执长槊，立于门旗下，指宋金刚而骂曰：“不知天命草贼！日前误失计较，致陷并州。尚复侵扰边境。今日与你定个输赢。”金刚曰：“臭乳匹夫！被吾杀得片甲不回，今日又敢无礼！”顾谓诸将：“谁可出马擒之？”言未毕，一将涌身而出，面如铁色，虎须环眼，身穿皂色袍，头戴三山盔，坐跨乌锥骏马，手执竹节钢鞭，端的入阵有万夫不当之勇，众视之，乃朔州人氏，覆姓尉迟，名恭，字敬德。金刚大喜。唐阵中褊将军张达一骑迎敌。二将交马，战不三合，尉迟敬德逼开唐阵，提起钢鞭，将张达打落马下。齐王见折了张达，勒马挺槊，直奔敬德。敬德举鞭还战。交锋才两合，敬德佯输，绕阵而走。元吉骤马追来。敬德举钢鞭在手，看的元吉较近，分头一鞭打来。元吉眼明，侧身一躲，肩辈（背）上早稍了一鞭。元吉伏在马上，口吐鲜血，逃回本阵。金刚见唐阵稍败，摩动旌旗，左翼罗孔阳、右翼陈焕章，各引兵杀出。尉迟敬德欲展本事，在阵前抖擞精神，两条鞭迳追中军，左冲右突，如入无人之境，迎头正遇淳州总管刘世让、工部尚书独孤怀恩、兵部尚书唐俭，齐来进攻。〔敬〕德独敌三将，并无惧怯。独孤怀恩一条枪望敬德后胁刺来，被敬德接过枪柄，拨下马来，从骑进前捉了。唐俭见怀恩失利，引兵刺斜逃走，敬德拍马追去。比及相接，敬德绰起钢鞭，在臂上打中，唐俭负痛坠于马前。刘世让看见，一匹马飞跑来救。敬德故意卖弄，返骑诱之。世让挺枪从后追赶，大叫：“敬德休走！”敬德勒回马，交锋只三合，闪开火尖枪，刘世让措手不及，早被捉在马上，缓缓而退，人不敢近。此一回，尉迟敬德独战唐将八人，擒其三将：唐俭、刘世让、独孤怀恩，打死张达，元吉中伤，余三人小将不录。后人有诗赞云：
　　剑戟凌空杀气高，唐兵百万望风逃。功勋未上麒麟阁，先向并州识俊豪。又诗云：褰旗斩将逞威风，刃带征兵染血红。英武非惟平六合，将军真可倚崆峒。
　　却说刘武周见唐军丧气，挥动众兵，尽力四边追杀，杀的唐军尸横遍野，血流成渠。元吉被伤，引败兵连夜走回长安去了。武周鸣金收军。自是风声所至，人怀忧惧。并州以西，晋州以南及长子、壶关，但闻敬德形影来，亦皆惊怕。消息传入京师，阁门大使奏知唐主。唐主大惊曰：“敬德何等人，有如此英雄！”且莫问他与唐军迎敌胜负，手敕令边廷诸侯：“画得尉迟敬德形像来与寡人观看。”诏下二日间，远近诸臣，俱进上敬德表仪。唐主命挂于殿前东壁，以示群臣曰：“敬德生的如此雄壮，真乃煞神出世也。若不降伏此人，刘武周焉能平克？”李纲奏曰：“秦王世民，部下战士如云，岂无一人能敌敬德者乎？陛下可调之征讨武周，必能成功。”高祖允其奏，即遣使诏秦王回，一面差人令裴寂守把浍州，以塞武周要冲。裴寂素性怯，无将略，及闻诏，忧惧无措，惟趋令军民入为堡伍，自相守护，遇有积聚悉焚之。民惊扰愁怨，皆起为盗。夏人吕崇茂杀其县令，率众攻裴寂。裴寂甲士各无斗志，大败走归长安，入诉。唐主责之曰：“卿任戎事，不审地利，致折兵损将于并州。朕宽宥尔罪，当效职补过，庶不负朕重托。今弗重民命，所有积聚悉焚之。此为何策？又搅乱一方，而来见朕。恐执法者难再容卿也。”裴寂无言可复，唯叩首丹墀而已。唐主下诏，与赵文恪俱属法吏。敕永安王孝基讨吕崇茂。
　　时刘武周结连蒲坂王行本，相应关中，精兵二十万，所向震骇。唐主与众臣议曰：“孤素知刘武周景城悍贼，辅之以宋金刚，如虎生翼。今据并州，新破裴寂十万众于上流，已斩姜宝谊，吾兵锐气频挫。近日兵部尚书唐俭、工部尚书独孤怀恩、总管刘世让俱被虏囚。张达已死，元吉负伤。若一旦兵到长安，何以当之？莫若弃大河以东，谨守关西，暂避其锐而已。尔众人以为如何？”高祖宣谕毕，群臣莫对。正在未决之际，适秦王世民至，闻唐主有此举，进说曰：“齐王不能固守，致失并州。裴寂未得地利，因折甲士。近日众人被掳伤者，皆轻敌故也。于国家大计，未足有损。今太原王业所基，国之根本。河东殷实，京邑所资。若举而弃之，臣窃愤恨。愿假臣精兵三万，必平殄武周，克复汾、晋。陛下勿忧。”高祖曰：“武周部下有一员猛将，覆姓尉迟，英雄无敌。近日破我军，皆此人力也。藩外诸侯进得其形像在此，端的容貌绝异，真天人矣。”世民曰：“臣亦知敬德英武，临敌之际自有牢笼他的计策。”
　　高祖正与世民议论间，值刘政会密表，具刘武周可平之状。于是高祖意决，更发关中精兵二万以益世民，使击武周。世民辞帝出朝，退居秦府中。诸将佐各参已毕，秦王将敬德仪形挂于堂上。众将观其人生得恶狞，皆有惊惧，惟秦叔宝端立不视。世民问曰：“秦兄亦惧否？”叔宝咬牙踏步而进曰：“若见此匹夫，誓生致之，以报主公知遇厚恩。”秦王喜而壮之。遂率领精兵五万，出教场练阅，问于世勣曰：“此去征克武周，试谓计从何出？”世勣曰：“可将京师关中人马分为十二军，一人总管，一将副之，遇敌则督之以战，闲暇则教之以耕。今武周深入晋州，其军利在速战。我众且耕且守，以老其师。此虽非一时之利，实能使武周不战而自困矣。”世民大喜，遂依其计，分十二军，统关内诸府，皆取天星为名，每军将、副各一人，督以耕战之务：
　　万年道按参旗星为名号，参旗军总管秦叔宝领之；长安道按鼓旗星为名号，鼓旗军总管程知节领之；富州道按玄戈星为名号，玄戈军总管侯君集领之；醴泉道按井钱星为名号，井钱军总管马三宝领之；同州道按羽林星为名号，羽林军总管李靖领之；华州道按骑官星为名号，骑官军总管刘政道领之；宁州道按析威星为名号，析威军总管段志贤领之；岐州道按平道星为名号，平道军总管钱九陇领之；幽州道按招摇星为名号，招摇军总管李安远领之；西麟道按苑游星为名号，苑游军总管陆德明领之；怪州道按天纪星为名号，天纪军总管殷开山领之；宜州道按天节星为名号，天节军总管屈突通领之。
　　秦王分拨已定，下令军中曰：“此回出兵，非往日之比。尔众甲士各宜奋厉，闻鼓以进，闻金则止，前后俱依队伍，临敌不许越节，以乱行伍，致误军情。如得贼人首级者，照数关赏；仍有弗遵约束之人，定以军法按之。”众将得令，各依号令而行。怎见的：旌旗闪耀，盔甲鲜明；正值暮秋九月，路上红尘随马足，塞边白草点征衫。秦王大军征进，以李世勣为大元帅，受麾节，挂大元帅印，总督诸军。自龙门县度河，离绛州二十里柏壁屯扎。时介休军民，闻世民来，莫不归附，至者日多。世民渐收其粮，军食以充。乃下令休兵秣马，唯令钱九陇、李安远等乘间抄掠，自领大军坚壁不出。



　　第四卷
　　起唐高祖武德三年庚辰岁，止唐高祖武德三年庚辰岁。首尾共本年实事。
　　按《唐书》实史节目。隋堤风物已凄凉，堤下仍多旧战场。金镞有苔人拾得，芦衣无土鸟衔将。秋声暗促河声急，野色遥连日色黄。独上寒城更愁绝，戍鼙惊起雁行行。



　　第三十一节　敬德大战美良川　世民遣将攻蒲坂
　　却说永安王孝基得唐主旨，引二万人马攻贼党吕崇茂。崇茂亦部余党于夏县平原，与唐兵对阵。王孝基挺枪跃马，出阵前大骂：“诛不尽鼠辈，今日早早拜降。庶留性命！”吕崇茂曰：“裴寂数万之众，被吾杀得片甲不留，今尔亦来送死。”言罢，舞刀直奔孝基。孝基背后一将飞出，众视之，乃大将张琦也，手执开山钺斧，抵住崇茂。二人战上二十余合，王孝基一匹马引军夹攻，崇茂乌合之众，阵列不成，先自慌乱。崇茂力怯，拨回马便走。王孝基以鞭一指，唐军从后掩杀，崇茂大败。余党降者不计其数。孝基直追至介休，贼走入溪峪中，据险不出。王孝基令众军围住山口，绝其饮道。崇茂在峪中困迫无计，与众人商议曰：“唐兵势大，今重围守峪口，如何得出？莫若遣人往并州，求救于刘武周，同击唐军，方能脱此厄也。”众人然其计。崇茂即遣机密人，越樵路，偷出唐营，直至并州，来见刘武周。
　　武周听得秦王领大军五万屯柏壁，正与尉迟恭、苑君璋在军中议退敌之策。忽辕门外人报：“吕崇茂遣人求救于将军，借兵同破唐军。”武周谋于诸将佐，苑君璋曰：“唐主举一州之众，直取长安，所向无敌。此乃天授，非人力也。今秦王世民精果之众屯于柏壁，军民争应者，日以百数，难与交锋。况太原而南，尽岩阻崎岖之地，大王束甲深入，后无踵军，一有疏失，不可复偿。不如北连突厥，南结唐朝，南面称孤，足为长策。奚用助他人而危甲士哉！”武周不听，遣宋金刚督尉迟敬德、寻相将兵救之。敬德领命，引二千人马，迳至介休地界。王孝基军皆依山为营，不知持备刘武周军。被敬德率精锐步军，从山原驰下，孝基兵慌，敬德一骑突入唐壁，勇不可当，迎头正遇大将张琦舞斧来敌，交马只二合，敬德绰起钢鞭，将张琦打落马下。吕崇茂在峪中，听得武周救兵至，鼓噪而出，唐兵大败，死者无算。王孝基被两下前后截出，围在中军，引数千众杀开血路逃走。敬德勒动乌锥骏马，尾其后来。孝基走未数里，寻相一支兵从中路截出。孝基复欲杀回，措手不及，被敬德捉于马上。唐兵皆抛戈弃甲乞降。敬德既捉了王孝基，与吕崇茂众合为一处，分作前后二队，乘胜进逼柏壁。游骑报入秦王中军来。
　　秦王闻知王孝基被虏，折尽唐兵，大惊，谓其将佐曰：“孝基失算，致贼人得成战功。今又折许多人马，他日吾何以见唐主？”即遣兵部尚书殷开山，带领公孙武达、樊兴等，共兵一万，邀击敬德于美良川。殷开山领命，引兵前抵美良川二十里。次日，殷开山令公孙武达、樊兴分作两翼，埋伏于美良川左右道，待武周杀过，两下截出，吾自引兵击之。公孙武达与樊兴二人，自去点军埋伏。
　　却说尉迟敬德与寻相至美良川界，传令曰：“兵贵神速。莫失机会。”敬德、贼将吕崇茂当先便进，与殷开山军相迎。崇茂出与殷开山交锋。战不数合，殷开山诈败而走。崇茂招敬德引兵赶上。寻相听得前军得胜，提兵行至美良川。忽闻两岸连珠炮响，左边公孙武达、右边樊兴，二支兵两下截出，惊得寻相手足无措，急令人唤吕崇茂、尉迟敬德回救之时，殷开山引铁骑抄出北山后，势如狼虎，大呼曰：“吕崇茂休走！”崇茂勒回马与殷开山交战。未及数合，唐军回塞而进，崇茂力怯，走上北岸，被殷开山拍马赶到，斩于马下。尉迟敬德正与公孙武达、樊兴鏖战，见兵势崩溃，杀出重围。唐军两岸箭如雨到，寻相死战，身被数枪，弃马赴河而逃，所领一千余人，尽被杀死。走至前面，遇敬德一支兵，合为一处，齐回并州，来见刘武周，具说：“秦王势大，杀死夏人，吕崇茂折兵大半。”武周怒曰：“誓与世民决一雌雄！”苑君璋谏曰：“我军初挫锐气，只宜坚壁而守。秦王之众深入，待其粮食不继，野无所掠，然后遣轻骑袭之，无不胜矣。”武周不从，令罗孔阳守并州，自领大众前至柏壁，与秦王对营而阵。
　　世民听得刘武周自引兵来索战，即亲自出马，左有秦叔宝，右有殷开山，三匹马齐在门旗下对阵。刘武周左有尉迟敬德，右有宋金刚。殷开山纵马提斧，以出搦战。对阵尉迟敬德跑马挥鞭，与殷开山战到二十合，殷开山力怯，拨回马望本阵而走。敬德骤马从后赶来。程知节一匹马挺枪抢出，抵住交锋。二人战了数合，敬德左手拨开尖枪，右手绰起铁鞭，望知节当门打落。知节眼快，侧身躲过，左臂稍了一鞭，坠落英枪，负痛而走。秦王马上看得痴了，不觉失口曰：“人言尉迟敬德英雄无比，果不虚也！”秦叔宝在右翼听得秦王如此说，恨不得平吞敬德。拍动坐下马，手提两锏，冲出阵前，大叫：“认得秦琼叔宝么？”敬德曰：“杀尽英雄，岂识村野匹夫乎？”叔宝大怒，两马齐交，军器并举，约战百余合，不分胜败。秦王观之，叹曰：“真丈夫也！”唐军见叔宝战住敬德，结了阵势，看两员将鏖战：一使四棱利锏，一用竹节钢鞭，马踏征尘，二将滚作一团。两下钲鼓之声，喧动天地。又战五十余合，不肯收兵。徐世勣谓秦王曰：“敬德之虎将，若与叔宝死斗，必有一伤。主公可鸣金收军。”世民依其说，即鸣金收军。两马并回，刘武周亦归本阵。
　　却说秦王收兵回营，重赏叔宝曰：“今日非兄，唐兵又挫锐气也。”叔宝曰：“未胜其敌，何足为勇？来日交锋，誓与敬德势不两立！”世民大喜，谓诸将曰：“彼有敬德，吾有叔宝，足以相敌也。”次日，辕门外人报：“宋金刚引兵搦战。”叔宝请出迎敌。李靖进策曰：“刘武周大众集此，并州空虚。主公可假精兵一万，从旁道抄进，乘其无备，举手可复矣。然后大王以重兵压之，武周进退无计，不战而败也。”钱九陇曰：“不然。刘武周景城智将，且苑君璋辅之，岂有并州无人守领，悉兵而出乎？此去恐费师无益。莫若出兵离其心腹，乘破竹之势，袭取并州，不劳声息而定也。”世民曰：“二公之计虽善，皆未见乎全利。即目金刚悬兵深入，兵精将猛，掳掠为资，利在速战。我闭营养锐，以挫其锋。分兵汾湿，冲其心肿（腹），彼粮尽计穷，自当遁走。当待此机，未宜即战。”李世勣等尽以为然。世民遂按兵不出。
　　却说刘武周见秦王坚守不出，谋于苑君璋曰：“秦王谋臣勇士不下数十，其必有欲密袭并州者。今坚壁固守，实老吾军之故。大王宜退守并州，使金刚拒住唐将，则吾首尾不孤，警有救援，庶几可保全也。”刘武周依其计，遂留金刚屯柏壁，以苑君璋副之；自引大众复回并州。
　　却说刘弘基与王孝基见唐军势胜，武周已回并州，私相谋曰：“我等被虏，欲复归唐，未得机偶。今秦王大兵屯柏壁，屡胜金刚之众。今夜可举火为号，带领旧随众人，杀入营中，枭取金刚首级，投归秦王。此我等之功也。”孝基曰：“此计虽妙，尉迟敬德骁勇侍卫，恐此计难成，反受其祸也。”弘基曰：“先密遣人报知秦王，约定今夜来劫金刚营塞，吾等为内起，彼必来接应，何惧敬德哉。”二人准备停当，令人来报秦王。秦王大喜，随遣殷开山、程知节二支兵前后接应。殷开山、程知节各点兵去了。将近二更时候，宋金刚与苑君璋、寻相、敬德等尚在军中议事，忽人报：“后槽火起，寨外喊声震天。”苑君璋曰：“此必内营有人谋反。诸军乱动者先斩之！”即遣敬德引铁骑五千出营外，以防唐军；寻相引兵五千内营巡哨；宋金刚自引一支兵出于寨外，见唐军两翼抄进，尉迟敬德令铁骑发矢，箭如飞蝗，唐军伤折者无数。殷开山已知有备，不敢近前。只见刘弘基带五百人，首先杀出，被敬德截住众军，弘基死战得脱。殷开山、程知节两下接应，引众回营。宋金刚寨内，寻相已捉住王孝基，救灭后槽火。金刚鞠问其情，立斩于马前。自是有先捉得唐将在军中者，令人监候之，不与预事。
　　次日，秦王升帐，刘弘基、殷开山、程知节入见，俱说：“夜来交兵，宋金刚知谋发露，整兵持防，杀伤唐兵颇多，只脱得刘弘基。人传王孝基已斩于军中。”弘基拜伏于帐下曰：“臣失职遭俘，甚辱君命，罪不容于诛。近知大兵来到，恐惹不测，未得即来见殿下。今致孝基被刑，实又吾累之也。”世民宣慰久之，仍署为总管。因王孝基死于非命，悼之不已。陆德明进曰：“王孝基死在贼手，皆虑事未周故也。若能斩将搴旗，威镇敌场，此在褊将之任。主公何必过伤？目今宋金刚大众拒视我师，实倚北有刘武周为援应，南恃王行本为唇齿，致敢坐据柏壁，竟观时势。若得才智勇敢者，迳出蒲坂，围困宋正本，使不得救援；再令殷开山、公孙武达更换出入，挠诱敌人，以劳其兵。待彼困迫，有离散之意，王则举大兵前截后邀，金刚一鼓可破也。”世民曰：“此策极善。只是无此人去取蒲坂，使吾计不成也。”世民言未毕，一将应声而出曰：“某虽不才，愿引兵去取蒲坂。”众视之，乃李靖也。秦王大喜曰：“今得李靖此去，吾无忧矣！”即付兵二万与之。李靖辞却秦王，引兵二万，直趋蒲坂。大军离城二十里屯扎。次日，哨马报王行本。王行本引兵出迎。两边各布成阵势，李靖身穿红袍铠甲，手执三停刀出马，跑出阵前搦战。宋正本舞刀来迎。二将战上二十合，宋正本力怯，拨回马望本阵逃回蒲坂。唐兵一齐掩杀，杀的行本败兵尸横遍野，流血成河。王行本走入，坚闭城门不出。李靖督甲士悉力攻击，王行本受困急迫，遣人诣柏壁求救。且看下节如何分解。



</div>
    <div class="pagination">
<a href="唐书志传_page6.html">上一页</a><span>...</span><a href="唐书志传_page2.html">2</a><a href="唐书志传_page3.html">3</a><a href="唐书志传_page4.html">4</a><a href="唐书志传_page5.html">5</a><a href="唐书志传_page6.html">6</a><span class="current-page">7</span><a href="唐书志传_page8.html">8</a><a href="唐书志传_page9.html">9</a><a href="唐书志传_page10.html">10</a><a href="唐书志传_page11.html">11</a><a href="唐书志传_page12.html">12</a><span>...</span><a href="唐书志传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
