<!DOCTYPE html>
<html>
<head>
    <meta charset="UTF-8">
    <title>廉明公案 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>廉明公案 - 第 2 页/共 3 页</h1>
    <div class="content">汀州府上杭县西街十总，有民卢用中者，家养一鸡母，近一年半矣。忽一日出路失了，遍寻不见。过了两个月，用中在路中见之，认得是己的鸡，即欲赶回去。同街马志兴来争曰：“此鸡母是我的，你何故冒认？”卢用中曰：“鸡明是我的，于两月前失了，必是你家攘去。今见在此，安得不复还我？”马志兴曰：“前月人攘你鸡，必然烹了，岂留到今？我鸡已蓄养一年，其非你的明矣。”二人相争不已。邻舍有劝解者曰：“你二人相去只隔十家，可放鸡在中间，你二家令妇人呼之，看鸡从那个所呼，即是他的。”及卢家呼鸡，趋卢家；马家呼鸡，又趋马家。邻舍人辨不得。二人遂打起来，打在秦巡捕衙去，各具说原因。秦巡捕曰：“你十家可都开门放鸡于路中，你二家不得呼；如呼者，即系是盗。看晚间鸡在那家去宿，即再来报。”令快手薛立押去，禁两家不得呼，亦不得故令人撞逐。至晚，入卢用中家，即与鸡群同去宿。薛立乃带卢、马二人来回报：见鸡已入卢家去宿矣。秦巡捕判曰：“此鸡明系卢用中的，前所以两旁呼皆趋应者，盖卢家蓄养一年半，其旧主母声，鸡认得，故从其呼。至马家呼亦从者，彼亦蓄有二月余矣，其新主母声尚在近日，安得不从其呼。故呼之应否，不足以辨之。但卢家已养年半，鸡由大门出久入熟，不用呼之亦知归。马家窃人之鸡淹禁在家，不与出入，一旦骤然逃出，鸡必从熟门而入矣。马志兴安得辞攘鸡之责也。罪以窃盗论。”
金州同剖断争伞
广东泗城州，有民罗进贤者，二月十二日，时天下大雨，独擎一伞，将去探友。至后巷亭，有一后生求帮伞。进贤斥之曰：“如此大雨，你不自备雨具，我一伞焉能遮得两人？”其后生乃城内光棍丘一所，花言巧计，最会骗人。因被罗生所辱，乃诡词曰：“我亦有伞，适间友人借去，令我在此少待。只我欲归得急，故求相庇，兄何少容人之量。”罗生见说亦与他相帮。行到南街分路，丘一所夺伞在手曰：“你可从那去。”罗进贤曰：“伞把还我。”丘一所笑曰：“明日还，请了。”进贤赶上骂曰：“这光棍你帮我伞，要拿在那里去！”丘一所亦骂曰：“这光棍，我当初还不与你帮，今要冒认我伞，是何理也？”罗进贤忍气不住，扭打在金州同衙去。金州同问曰：“你二人伞有记号否？”皆曰：“伞小物，那有记号？”金又问曰：“曾有干证否？”罗时贤曰：“彼在后巷亭帮我伞，未有干证。”丘一所曰：“彼帮我伞时有二人见，只不晓其人名。”金又审曰：“伞值银几何？”罗进贤曰：“新伞，乃值伍分。”金州同怒曰：“五分银物，亦来打搅衙门。一州虽设，十州同亦理，不得许多事矣。”命左右将伞扯开，每人分一半去，将二人赶出。密嘱门子曰：“你去看二人，说甚话，依实来报。”门子回覆曰：“一人骂老爷糊心不明，一人说‘你没天理，争我伞，今日也会吃恼’。”遂命皂隶拿二人回，问曰：“谁骂我者？”门子指罗进贤曰：“是此人骂。”金公曰：“骂本管官长，该得何罪？发打二十。”罗进贤曰：“小人并无骂，真是枉曲。”丘一所质曰：“明是他骂，这里就反覆，则他白占我伞是的矣。”金公曰：“不说起争伞，几误打此人。分明是丘一所白占他伞，我判不明，伞又扯破，故彼忿怒，骂我也。”丘一所曰：“他贪心无厌，见伞未判与他，故轻易骂官。那里伞是他的？”金公曰：“你这光棍何敢欺心。尚且坚执他骂官，以陷人于罪。是我故扯破此伞，以灼你二人之情伪，不然那有工夫去拘干证，以审此小事乎！”将丘一所打十板，仍追银一钱，以偿罗进贤。适前二人在后巷亭见丘一所傍伞者，其一乃粮户孙符。见金公审出此情，不觉抚掌言曰：“此真是生城隍也，不须干证矣。”金公拘问所言何事。孙符乃叙丘一所傍伞之因，罗进贤斥彼之言，后来相争，“今老爷断得明白，故小人不觉叹服。”金公益知所断不枉。金公判曰：“罗进贤拥盖独行，不容他人之傍。丘一所遇雨求庇，反忿斥己之言，因伞起争，遂告台而求断。无证可据，故破伞以试情。罗恨一物不完，骂官喋喋；丘喜半边分去，得志扬扬。故知伞属进贤可决。争在一所，借人庇荫，何忍攘臂而夺之，岐路兢争，谓可昧心而得也。笞打一十，以示惩。银追一钱，而作偿。”当日罗进贤领银一钱去，不以买伞，送在东岳庙去买香烧，祈保金爷禄位高升。不数月，果升金毕府同知，若果应所祝者。
滕同知断庶子金
北京顺天府香河县，有一乡官知府倪守谦，家富巨万。嫡妻生长男善继，临老又纳宠梅先春，生次男善述。其善继悭吝爱财，贪心无厌，不喜父生幼子，分彼家业，尝有意害其弟。守谦逆知其意，及染病，召善继嘱之曰：“汝是嫡子，又年长能理家事。今契书账目家资产业，我已立定分关，尽付与汝。先春所生善述，未知他成人否，倘若长大，汝可代他娶妇，分一所房屋，数十亩田与之，令勿饥寒足矣。先春若愿嫁，可嫁之，若肯守制，亦从其意，汝勿苦虐之。”善继见父将家私尽付与他，关书开写明白，不与弟均分，心中欢喜，乃无害弟之意。先春抱幼子泣曰：“老员外年满八旬，小婢年方二十有二，此呱儿仅周岁。今员外将家私尽付与大郎官，我儿若长，后日何以资身？”守谦曰：“我正为尔年青，未知肯守节否，故不以言语嘱咐汝，恐汝改嫁，则误我幼儿事。”先春誓曰：“所不守节终身者，粉身碎骨，不得善终。”守谦曰：“既然如此，我已准备在此矣。我有一轴记颜，交付与汝，万宜珍重藏之。后日大儿善继倘无家资分与善述，可待廉明官司，将此画轴去告之，不必作状，自能使幼儿成大富矣。”越月，守谦病故。不觉岁月如流，善述年登十八，求分家财。善继霸住，全然不与，且曰：“我父年上八旬，岂能生子？汝非我父亲血脉，故分关开写明白，不分家资与汝，安得与我争也？”先春闻说，不胜忿怒。又记夫主在日，曾有遗嘱。闻得本府同知滕志道，既极清廉，极是明白。遂将夫遗记颜一轴，赴府上告曰：“妾幼嫁与故知府倪守谦为婢，生男善述，出周岁而夫故。遗嘱谓嫡子善继不以家财均分，只将此一轴记颜，在廉明官司处告，自能使我儿大富。今闻明府清廉，故来投告，伏乞作主。”滕同知将画轴展开，看其中只画一倪知府像，端坐椅上，以一手指地，不晓其故。退堂，又将此画轴挂于书斋，详细想之曰：“指天，谓我看天面；指心，谓我察自心；指地，岂欲我看地下人之分上乎？此必非也。何以代他分得家财，使他儿大富乎？”再三看之，曰：“莫非即此画轴中藏有甚留记乎？”乃扯开视之，其轴内果藏有一纸书曰：“老夫生嫡子善继，贪财忍心，又妾梅氏生幼子善述，今仅二岁。诚恐善继不肯均分家财，有害其弟之心，故为分关，将家业并新房屋二所，尽与善继。惟留右边旧小屋与善述。其屋中栋左间，埋银五千两，作五埕。右间埋银五千两、金一千两，作六埕，都与善述，准作田园。后有廉明官看此画，猜出此画，命善述奉银一百两酬谢。”滕同看出此情在心，见其金银数多，遂心生一计。次日，呼梅氏来曰：“汝告分家业，必须到你家亲勘之。”遂发牌到善继门首下轿，故作与倪知府推让之状，然后登堂。又相与推让，扯椅而坐。乃拱揖而言曰：“令如夫人告分产业，此事如何？”又自言曰：“原来长公子贪财，恐有害弟之心，故以家私与之。然则次公子何以处？”少顷，又曰：“右边一所旧小屋，与次公子，其产业如何？”又自言曰：“此银亦与次公子。”又故辞逊曰：“我何以当此，亦不当受许多。既如此，我当领之。即给批照与次公子收执。”乃起立曰：“便去勘右边小屋。”佯作惊怪之状曰：“分明倪老先生对我言谈，缘何不见，岂是鬼耶？”善继、善述及左右环看者，莫不惊讶，皆以滕同知真见倪知府也。由是同往右边去勘屋。滕公坐于中栋，召善继曰：“汝父果有英灵，适间显现，将你家事尽说与我知矣。叫你将此小屋分与弟，你心下如何？”善继曰：“凭老爷公断。”滕公曰：“此屋中所有之物，尽与你弟。其外田园，照旧与你。”善继曰：“此屋只贮些少物件，情愿都与弟去。”滕公曰：“适间倪老先生对我言，此屋左间埋银五千两，作五埕，掘来与善述。”善继不信曰：“纵有万两，亦是我父与弟的，我决不思分。”滕公曰：“亦不容汝分。”命二差人同善继、善述、梅先春三人，去掘开，果得银五埕。将一埕秤过，果一千两。善继益信是父英灵所告，不然何以知之。滕公又曰：“右边亦有五千两，与善述。更黄金一千两，适间倪老先生命谢我者，可去取来。善述、先春子母二人闻说，不胜欢喜，向前叩头曰：“若果更有银五千两，金一千两，愿以金奉谢。”滕公曰：“我岂知之！见是你父英灵所告，谅不虚也。”既而向右间掘之，金银之数一如所言。时在见者，莫不惊异。滕公乃给一纸，批照与善述子母收执置业。自取谢金一千两而去。只因看出画中以手指地之情，遂使善述得银，滕公得谢。虽设计骗金，是贪心所使，然骤施此计，亦瞒得人过，所以为判断之巧。若善继知霸家业，而不知父留与弟之银，亦足相当。倪守谦恐以银言于先春，虑其改嫁盗去，而不知滕公已骗其千金。乃知财帛有命，而善继之强占、守谦之深谋，皆无益也。
武署印判瞒柴刀
临江府新金县，乡民邹敬，砍柴为生。一目往山采樵，即挑入城内去卖，其刀插于柴内，忘记拔起，带柴卖与生员卢日乾去，得银二分归家。及午后复去砍柴，方记得刀在柴内，忙往卢家去取。日乾小器，瞒不肯还。邹敬在家取索甚急，发言秽骂。日乾写贴，命家人送于县曰：“午前买邹敬柴一担，已还价银二分讫。不意彼在何处失却柴刀，强在门生家逼取，温言谕归，反触秽骂，恶不忍闻。乞电察强诬，法惩刁顽，儒门有主。叩白不宣。”时教谕武大宁署县印，纳其分上，即将邹敬责五板发去。敬被责不甘，复往日乾门首大骂不止。日乾乃衣巾亲见武公曰：“邹敬刁顽，蒙老师责治，彼反撒泼，又在街上大骂，乞加严治，方可儆刁。”武公心思：“彼村民敢肆骂秀才，必此刀真插在柴内，被他隐瞒，又被刑责，故愤不甘心。”乃命快手李节，密嘱之云云。然后起延卢日乾坐。又将邹敬锁住等候。李节依所吃嘱咐，到卢日乾家云：“卢娘子，那村夫骂你相公，送在衙来，先番被责五板，今番又被责十板。你相公叫我来接。于今把柴刀还他也。”卢娘子曰：“我官人缘何不自回？”李节曰：“你相公来见，我老爷定要退堂待茶，那里便回得？”卢娘子信以为真，将柴刀出来还之。李节将刀拿回衙呈上曰：“刀在此。”邹敬曰：“此正是我刀。”日乾便失色。武公故喝邹敬曰：“这奴才好打！你取刀只要善言相求，他未去看，焉知刀在柴中？你便敢出言骂。且问你，骂斯文该甚罪？我轻放你，只打五板。秀才前贴中已说，肯把刀还你，你去又骂。今刀则与你去，还该打二十板。”邹敬磕头求赦。武公曰：“你在卢秀才前磕头请罪，便赦你。”邹敬吃惊，即在日乾前一连磕头，起身走出。武公乃责日乾曰：“人卖柴生理，至为勤苦。你忍瞒其柴刀，仁心安在！我若偏护斯文，不究明白，又打此人，是我亦亏小民也。我在众人前说，你自肯把刀还他，令邹敬叩谢，亦惜你‘廉耻’两字耳。今后宜速改行自新，不然真名教罪人也。”说得日乾满面羞惭，无言可答而退。按：遣人到卢家赚出柴刀，是其智识。人前回护掩其过愆，是其忠厚。背地叮嘱责其改过，是其教化，一举而三善备焉。凡为官待士夫家，宜识此意。
孙县尹判土地盆
湖广黄州府黄梅县民康思泰，买一纸印土地神，奉事虔谨。凡时物必荐，家宰鸡猪鹅鸭必以祭赛，然后乃食。一日，往山采樵，检得一瓦盆回，将来养猪。其猪日益长盛，又无瘟瘴。虽他家将瘟的猪，买来此盆养过，即便无事。三年之后家致殷富。邻人管志高，家中猪常被瘴。不瘴者又难大。因此来问康思泰借此瓦盆。思泰曰：“我家十数头猪，全赖此盆养，怎么与你？”志高曰：“我以一长石槽与你换，相傍你福耳。”思泰又不肯。志高遂强去取之。思泰来争，不觉打破为两片，遂打在孙杰知县堂上去。思泰曰：“小的瓦盆养猪，易长又不染瘴。志高妒嫉，将来打破，被这欺凌，投爷作主。”管志高曰：“瓦盆是小的家中物，被思泰盗去养猪。今日蓦见去取，彼来争夺，因致打破。乞追价还，治贼正罪。”孙知县曰：“你两人争此盆，有何记号，有何证据？”思泰曰：“此盆我去砍柴，在山中检回的，无记号，无人可证。”谁想此盆下锲有“留记”两字，当打破时，被志高看见。出言曰：“小的瓦盆下锲有‘留记’两字，是命南山窑户陶大所烧，其人可证。”又将瓦盆两片递上，看果有“留记”两字。孙知县曰：“此是志高的物，故有证据、有记号。思泰系盗去是的矣。”即发打三十，判定赔银三钱。思泰被打及赔银也罢，只惜打破一盆。回家烧香祝土地曰：“我自检得瓦盆之后，养猪易长，凡宰猪必供养你神明。今瓦盆被人打破，我又被责，又着赔银，你也全不保佑我乎。”其夜思泰就寝，梦一土地来曰：“思泰，我为你奉我虔心，故将我画像中养猪的盆置在山中赐汝，因此养猪易长。你不看我画像中今无猪盆乎！你得此盆致富，今当还我。其被责是你自命运，所赔银亦小可事。你若恨志高时节，他猪槽下有银三十两，可去取之，以偿你所赔之银，休要怨我不保佑你也。”思泰次早起看纸印土地像中，猪果无盆，心中大信灵验。往县告曰：“老爷审小的盗盆，小的不是贼，未曾盗他盆。那志高盗我所积卖猪银三十两，乃是真贼，乞容小的去搜之。”孙知县复拘管志高来问。志高曰：“小的村农之家，若有三十两银，凭思泰去搜之。”孙尹命二公差押思泰去搜，四下无有。后于猪槽下掘开，取出一小瓮银，将来呈堂。孙知县亲秤过，果是三十两。但其银乱黑，不知是几十年前的。因问之曰：“此银是你何时积的？”思泰曰：“是我三年内前后卖猪的。”孙尹曰：“此尾一色老银，岂是近年陆续积的！必你何处偷来，恐人搜出，故寄埋邻家猪槽下耳，又冒称志高盗你的。”将此银追入库中，又发打思泰二十。思泰叫曰：“土地公，何故害我！”孙尹曰：“打你盗银，何故叫土地害你？”思泰曰：“我昨夜梦见土地公教我，志高猪槽下有银三十两，该是我的，可去取之。，以赔我瓦盆。我不合告志高为盗，今银追入库，又将加杖，岂不害死我也？”孙尹未信。少顷间，土地显灵，降遣思泰起立，大言曰：“贤知县好没分晓，我老人为思泰奉我勤谨，故以我猪盆赐他。志高害人利己，不敬天地，故将其猪盆覆了。今志高抢破思泰的盆，我故指示他取银三十两以赔之。何以该收入库，又欲再打思泰乎？你不明白，可将康、管二家纸印土地像来观之便见。”孙尹即差人去康、管二家扯土地像来看，康思泰的果无猪盆，管志高猪盆果覆。心中惊异。其时康思泰方醒，不知向所言何事。孙尹再将二印像详看，真是同印板的，只是一无盆，一则覆盆。愈看愈疑，毛发悚然惊动，遂发狂颠悖，不能理事，弃官而去。按：此事甚奇，惜孙令不能断之，自取惊狂之病，亦其宜也。赏观古人之事神也，惟有阴阳之气、山川之灵耳。后世则事以徼福。夫佛之说，明者皆不之信，独今所谓社神土主者，则实山川之英，此果有之。人当信以奉承，而他佛虽远之可也。
李府尹判给拾银
漳州有一贫儿名林振，颇晓文字，家贫落莫，东攒西穿，日食不给。到十二月年边，家口买办酒肉，快乐过年。林振床头无金，瓮中无米。要买些酒，并无分文。郁然叹曰：“贫穷都似我，要身做甚么。”愁闷奄奄，急生一计。直走城西东岳庙，许个愿曰：“弟子林振，家贫无资，年终岁暮，一身难全。愿岳帝降灵，使振拾些银两，暂得过年，愿备牲酒拜谢。”时十二月念八也。忽出庙门走上数步，远远望见一银包落在途中。连忙拾回，闭门发视，乃白金十锭也。即大喜曰：“此东岳神灵我也。”遂内取银一锭，凿开买酒米及猪头一个，鸡鸭二只。天近晚，携酒捧牲，径赴东岳解愿。仍将路上所拾银两，俱排在案前，供养岳帝。焚香拜毕，慌慌忙忙收拾牲酒，不觉银在案上，都忘怀了。及至家中，方记得银未及收起，着了一惊，魂不附体。连忙走去东岳跟寻，则此银已无踪矣。林振心中烦恼，短叹长吁，大喝一声曰：“神明总无凭，枉使我空喜此一遭也。”心不肯休，要去府中陈告。时知府姓李名载阳，居官清廉，合郡感戴。民间冤枉情由及跷蹊隐密，皆审得出。林振因此直向府中具词欲告，适府主李爷已封印矣。振不得已，只得回家，将前日买些酒米并猪头、鸡鸭，醉饱一场。且曰：“得宽怀且宽怀，得畅饮且畅饮。今朝有酒今朝醉，明日有病明日医。”然口中虽是勉强，而心里多少愁闷。至新正初三日，太府开印。时并无人告状，只见林振具一口词陈告曰：“具口词人林振，因家贫无聊，日食难度。去冬年暮，钱米一空，径赴本府东岳庙许愿庇。幸阴间有灵，暗处推迁，遂拾得银十两，将银并牲酒排列解愿。一时慌忙，银不及收，不知被何方人氏拾去，有此苦情，告乞追究。”知府看讫，叫上问曰：“你银是拾得的？”答曰：“果是拾得。”知府曰：“你拾从何来，今失从何去，并无踪影，教我如何追究？”林振无词答应，只叩头不已。知府曰：“你且暂归，待有动静，即吊你审。若无下落，不许搅扰。”林振唱诺而去。知府寻思：“新正开印，未接别词，只收这一纸，要代他开断，又是捕风捉影，无些着落。”即分付手下曰：“看轿，我要东岳庙行香。”手下即随太爷望东岳而去。既至，知府下轿，特前参拜且祝岳帝曰：“信官李载阳，虔诚鞠躬，特来恳谒。林振穷鬼，失银庙中，事属暖昧，不知何人。将谓尊神无知，胡林振无银而得银；抑谓尊神有凭，胡林振得金而亡金，有脱有得，无影无踪。明神显赫，愿赐早教。”祝毕，归府中。过半个月，并无动静。后一夕睡至半夜，忽梦见一人身穿大黄袍，首顶冲天冠，径来府堂。知府俯伏迎接，叙礼毕。知府请曰：“有何见教？”其人曰：“亦无别话，只昨见一后生手里执个长笛，问我仲尼何姓？”语毕辞别而去。知府醒来，心中觉有异气，因沉思其词。至明日晚堂，命书吏取出林振一起词来，看到何方人氏处，忽灯花堕落，烧一个孔。知府遂感触曰：“烧者廉也。且梦中有个长笛，此应‘萧’字的矣。又说仲尼何姓。夫仲尼姓孔，而灯花又烧个孔，此应‘孔’字也。莫是拾得林振银者，乃姓萧名孔者乎？”即叫皂隶王德近前，低声分咐曰：“你可出城中密密查访，看有个萧孔，即拿来见我。”王德领命，遍城密访，并无此人。过了三日，直至东岳庙查访，有姓名与此相同，王德遂把他拿住。那人曰：“拿我何事，对我说一说。”王德曰：“不消说，只见太爷便分明。”一路拿来直至府堂。知府正坐，即将那人跪倒。知府曰：“萧孔是你么？”应曰：“正是小人。”知府曰：“你去年十二月念八晚，在东岳庙香案上拾得银子，是你么？”那萧孔真情触破，只得招认。知府曰：“既是你拾得，亦是天财赐你。今你用去几多了？”萧孔曰：“小人只用去一两，余银尚在。”知府曰：“既是尚在，我差王德同你去取来。”王德即跟萧孔直向家中取出原银，复来到府，将银呈上。知府看讫，默默暗想曰：“阴光有灵，指教无差。”即命王德去吊林振赴审。林振听见吊审，欢欢喜喜，径到府堂跪住。知府曰：“你还想前银否？”林振叩头曰：“小人正想，只无奈何。”知府曰：“你银倒有下落，但你是拾得别人的，他又拾得你的。我今为你并分何如？”两人皆回答曰：“都情愿。”于是，知府当堂将那余银每人各分一半回家。乃知半月前所梦者，是岳帝降灵也。知府一时想起，亦觉好笑。故律一首云：贫儿多薄命，十金守不来。愁思无别计，惆怅诉郡台。捉影与捕风，教我何分裁。郁郁半月余，胸怀剖不开。灯花偶落处，指点巧安排。恭谢冥神教，殷勤拜玉阶。其后一府传颂，俱称李公，以为神人云。
韩推府判家业归男
贵州有一长者，姓翁名健。家资甚富，轻财好施，邻里宗族，加恩抚恤。出见斗殴，辄为劝谕。或遇争论，率为和息。人皆爱慕之。年七十八，未有男子，仅有一女，名瑞娘，已嫁其夫杨广。广侈智，性甚贪财。见岳翁无子，心利其资。每酒席中对人语曰：“从来有男归男，无男归女。我岳父老矣，定是无子，何不把那家私付我掌管耶？”其后翁健闻知，心怀不平。然自念实无男嗣，只有一女，又别无亲人，只得忍耐。然乡里中见其为人忠厚，而反无子息，尝代为叹息曰：“翁老若无嗣，在公真不慈。”过了二年，翁健且八十矣。偶妾林氏生得一男，名曰翁龙。宗族乡邻都来庆贺，独杨庆不之悦也。虽强颜笑语，然内怀愠闷。翁健自思：“父老子幼，且我西山景暮知有几时在这世上。万一早晚而死，则此子终为所鱼肉矣。”因生一计曰：“算来女婿总是外人，今彼实为追财，吾且日暮矣。将欲取之，必固与之，此两全之计也。”过了三月，翁健疾笃，自知不起。因呼杨庆至床前，泣与之语曰：“吾只一男一女，男是吾子，女亦是吾子。但吾欲看男面，济不得事，不如看女更为长久之策。吾将这家业尽付与汝。”当即出其遗嘱，交与杨，且为之读曰：“八十老翁生一子，不是吾子。家产田园尽付与女婿，外人不得争执。”杨庆听读讫，喜不自胜，就将遗嘱藏在匣中，自去管业。不多日而翁健死矣。杨庆得了这多家业，将及二十余年。那翁龙已成人，谙世事了。因自思曰：“我父基业女婿尚管得，我是个亲男，有何管不得”！因托亲戚说与姊夫，要取原业。杨庆大怒曰：“那家业是岳翁尽行付我的，且岳翁说那厮不是他子，安得与我争？”事久不决，因告之官。经数次衙门，上下官司，俱照依嘱咐断还杨庆。翁龙心终不休。时有推官姓韩名世德，公廉无私。郡中尝谣曰：“推府清，清如寒潭水中清；推府明，明如中秋月里明。”故人称他做“清明老子”。时百姓或两院告词，俱愿乞批韩推府。因此翁龙抱一张词状，径去察院投告，亦乞批韩推官。其状曰：“龙父翁健，八十生子。痛念年老子幼，惧生后患，姑将家业皆权付婿杨庆暂管。今龙成长，业尚不还。切思以子承父，古今通例。有男归女，事典何载？身为亲男，反致立锥无地。庆属半子，何得连顷万田？告乞公断，庶免不均。”推官看状，过了二日，即令拘杨庆来审。推官曰：“你缘何久占翁龙家业，现今不还？”杨庆曰：“这家业都小人外父付小人的，不干翁龙了。”推官曰：“翁龙是亲儿子，既与他无干，你只是半子，有何相干？”杨庆曰：“小人外父明说，他不得争执，现有遗嘱在证。”遂致上嘱咐。推官看讫，笑曰：“你想得差了，你不晓得读。分明是说‘八十老翁生一子，家业田园尽付与’这两句是说付与他亲儿子也。”杨庆曰：“这两句虽说得去，然小人外父说翁龙不是他子，那嘱咐内已明白说破了。”推官曰：“他这句是瞒你。盖‘不’者‘莫’也，说翁龙莫是吾子么？”杨庆曰：“小人外父把家业付小人，又明说别的都是外人，不得争执。看这句语，除了小的都是外人了。”推官曰：“只消自家看，你儿子看，你把他当外人否？这‘外人’两字，分明连上‘女婿’读来。盖他说你女婿乃是外人，不得与他亲儿争执也。此你外父藏有个真意思在内，你又看不透耶？”杨庆见推官解得有理，无词以应，即将原付文契，一一交还翁龙管业，允服供招。推官审云：“据翁健八十生子，旷古一奇。呱黄之口三月，皓庞之人九天。敬留惜乎家赀，恐有后而无后。诚长养乎，箕裘终无业而有业。细玩遗嘱，应知有意。呜咽叮咛，虽然面付半子；模棱两端，竟是意在亲男。翁龙既彼之子，便当缵承先业。杨庆人且有后，恶得久假不归？翁家旧业合当完壁。”判毕各人画招，遂申详察院。于是贵州一郡，咸说翁健嘱咐真有心机，而除非韩四爷高见，亦不能解意如此之神也。
孟主簿明断争鹅
南昌府进贤县，有秀才周仲进者，家颇殷足。恃势欺人，素行无耻，惯使低银买人货物。一日东乡一贩子名王二者，挑鹅来卖。他叫家僮问彼买鹅，问贩子曰：“这鹅多少银一个？”王二说：“这鹅有九斤重，要银一钱六分。”周秀才只还他一钱，王二说：“不肯，实要你一钱四分。”那秀才家亦养得有鹅，心欲把己小鹅与贩子的大鹅。叫家僮将鹅拿进家去，只还他一钱，银色又低。那贩子不肯卖。仲进即叫家僮换一小鹅还他，又骂之曰：“狗奴才！卖得这贵，我不问你买，把鹅还你。快去，快去！”那贩子见把小鹅换他大鹅，口喃喃，只问他取自己的鹅。仲进骂曰：“这奴才，你鹅不肯卖，我把还你，又来赖我取大鹅。”即叫家僮将贩子乱打一顿。贩子被打，臭骂一场，要与他死。仲进即叫家僮把贩子锁住，自己去见孟主簿。说有一贩子卖鹅，我问他买，他卖得杀我，把鹅还他，又赖我取大鹅，又骂学生。望父母看斯文分上，还要惩治他。主簿听说，即叫二公差拿贩子来。贩子哭诉曰：“我的鹅九斤，周秀才问我买，我说鹅值银一钱六分，他只还我一钱，又把低银子与我。我不肯卖，遂将他家一小鹅还我。我问他取自己的鹅，他即叫家人把我乱打，鹅又不还，望老爷作主。”仲进说：“你鹅九斤，有何凭据？”两人争执起来。主簿判不得，心生一计，问秀才云：“你家亦畜得有鹅否？”秀才说：“有。”孟公即叫公差往秀才家去，把他鹅都拿来。问贩子：“那一个是你的？”贩子认得自己的，即说：“这个是我的，九斤重。”孟公即叫快手秤，果九斤。仲进说：“他的鹅有九斤重，纵不然我家鹅没有九斤重的？这贩子极是刁，他又欺骗我的鹅。老大人还要责他。”孟主簿自忖起来。又问秀才云：“你鹅把甚么喂他？”秀才说：“我是饭喂。”又问贩子：“你的鹅把甚么喂他？”贩子说：“我的吃草。”主簿即叫快手将这九斤鹅放在一边，又把秀才的鹅放在一边。霎时间，鹅皆撒屎。孟主簿起看之贩子鹅吃草，撒屎青；秀才的鹅吃饭，撤屎白。孟公曰：“秀才，这分明是贩子的。你是个好人，要发科登第，反骗他鹅。”即将那九斤的鹅把还贩子。那贩子欢天喜地而去。孟公在堂上遂吟一律以嘲仲进云：埋头书史作阶梯，何事风生换一。哇食难能陈仲子，抄经须学晋羲之。发奸摘伏吾何敢，以小易大汝谁欺。粪屎判来真假见，劝君改行莫迟迟。那秀才见诗，满面羞惭而去。观此，可见孟公判断之明，录之以为污行贪得之戒。
骆侯判告谋家
石埭县陈绶，“状告为吞家绝食事：幼年失怙，母怜苦守。枭恶兄绮睥睨局谋，饵设合伙共餐，两版成墙，滴酒誓天。被朦允听，百凡付管，始往闽地佣书。谩望践盟，岂期贪谋毕露。一家艰苦置产，伊独霸为己业。虎居羊穴，陷母气死。恸惨昊天，乞怜亲劈开单。上告。”陈绮诉曰：“状诉为号天究占事；叔死婶寡，遗弟年雏，并无家业可恃。彼念至亲，抚养八载。岂今顷生祸心，又争家财。不思伊父生前彻贫，死后岂有遗产？养虎贻患，冤情可矜。乞台详情杜害。上诉。”骆侯审云：“陈绶、陈绮，盖从弟兄也。绮以绶父早死，母氏孀居，合爨八年，似亦足嘉者。今又措讼争产，非‘靡不有初，而鲜克有终’乎！虽然陈绶倘无遗业，陈绮必不共餐，一家是非，谅合族尊长胸中自有泾渭者。速公处回报。”
孔侯审寡妇告争产
仪真县蒋氏，“状告为抄家灭寡事：夫死半年，骸骨未冷，冤遭强梁。叔公杨奇，首倡奸谋，挟同为富不仁杨正，教唆讼师林楱，乘机蜂起，虎噬狼吞，强除故夫灵位，威逼改嫁。占田占产，封屋封仓，罄卷家财，胜如血洗。极冤极苦，无路投光。上告。”杨奇诉曰：“状诉为究财杜害事：蒋氏三十无嗣，因夫身故，频串外家兄弟，日遂往来，私运财物。分系叔公，直言被忤。听伊从兄蒋斐，飘捏抄家灭寡，去祸反陷。切思独居寡妇，岂应兄弟往来。故侄遗财，焉忍外家吞运。乞审杜祸，永感二天。上诉。”孔侯审云：“蒋氏夫死未期，扬奇因无嗣息，挟同杨正等吞产逼嫁之。数人者，亦纲常中大也。蒋氏无可谁何，召兄弟至家诉苦，大不获己，兹岂频相往来而私运财物耶？夫丧服未满而遽撤灵帏，杨奇是何忍也！寡产无多，而悉封仓屋，正等殆不仁乎。依律取供，另定继立。”
许侯判庶弟告兄
桐城县周宣，“状告为恩怜孽命事：兄属嫡生，身系支出。父存，分产品作三股，先抽一股劈长，二股均分。外有百金祭田，互相管业。父死未冷，岂兄顿萌祸心，狼吞虎噬，强占祭田，独霸堂屋，逐身外栖。零丁母子，情惨昏天，控冤上告。”周亘诉曰：“状诉为恳恩均财事：父宠庶母，钟爱幼子。田产虽拆，银两未分。弟私得银三百两，怕身均析，先告诳词。乞台作主。斧劈上诉。”许侯审云：“周详以二子，分产品作三股。嫡得其二，庶得其一，非贻谋不臧者也。岂有私将三百两银数而独与幼子者乎？虽然，母有嫡庶，父无亲疏。周亘合照分开，勿与弟兢，庶子道兄伦两无负也。倘兄弟自相鱼肉，必欲豪争，不惟士君子羞之，谅尔父九原亦不瞑目矣。”
唐侯判兄告弟分产
六合县孙祚，“状告为乞恩均产事：身苦撑家二十年，毫无所私。幼弟孙祯，恃父钟爱，独据土田，私兜父手财物，弟肥兄瘠，苦乐失均。乞天亲提斧断。上告。”孙祯诉曰：“状诉为欺幼占产事：父患瞽疾，兄祚掌家二十年，抠私百余金。父病临危，凭尊分产，拨田十亩帮娶。岂兄贪妒，立心紊争，以阄书为故纸，视父命若弁髦。乞天怜恤，不遭欺辖。上诉。”唐侯审云：“同气兄弟，因财失义，构成鼠雀之讼，藉令灼艾分痛，及感荆流涕者见之，必弹指矣。仰族长速为允释，毋使阋墙，取羞家谱。”
段侯判审继产
望江县陈以钦，“状告为追产存祀事：原父生身及兄，叔故无嗣，父令身继。凭族立阄，兄承父业，弟受叔产无异。岂兄贪妒，卖某处杉山，私受重价五十金。嗔论反殴。切思父业身无牵同，继产岂兄滥卖！兄占弟业，无可谁何，衔冤上告。”段侯审云：“陈以鉴、以钦本骨肉也。以钦原承父命，继叔绝嗣，阄书所订，则以兄承父业，弟受叔产者也。岂以鉴复肆贪饕，卖承继产业，遂令兄弟阋墙，自相冰炭。吾想义门家谱，谅不如是也。夫以钦已承叔继，既无分父产之心，以鉴合守父言，又岂有卖叔产之理！况叔产不腴，于父弟财更减于兄，重利轻义，何必乃尔！其卖山价银，合给还以钦无辞。”
苏侯判争家产
巢县吴陛，“状告为霸占家产事：缘父与伯同爨，伯外生理，父耕供家。不意伯欺父死身幼，即行分异。本银并产，尽被吞占，族长可审。原既共爨，苦乐宜均。何欺父不识字，买田皆用伯名。今又逼母改嫁，逐身外居，号天情惨，粘单上告。”吴炽诉曰：“状诉为捏冤争产事：祖□□然与弟各爨，克苦外求，自置田亩。岂侄陛捏称占产逼嫁，竦台争业。切思伊父未经析烟，身未买产，伊母日前改嫁，为子虚花。若有逼占事情，罪甘斩首。上诉。”苏侯审云：“吴炽与弟同爨，侄辈尚幼。弟死遽尔析烟，恤寡怜孤者当不如是也。夫侄幼分家，不无影占田地之心。弟妇出嫁，不无瓜分财礼之事。不然侄也敢以卑而犯尊乎？今以犹子比儿伯之田产，合判与三分之一。仰族长公处回报。”
金侯判争山
德兴县冯柯，“状告为强夺世业事：祖山一局，历传世守，又契可查。岂恶陈戟，欺家骂远，恃势强占，扫砍柴木。身知奔阻，反称是伊物业，唱众乱殴。切思祖原买山，官有册税，私有契券，界限明白，山邻可凭。乞天清业杜害。上告。”陈戟诉曰：“状诉为奸谋影罩事：枭恶冯柯，强占祖山，告明无抵。计扯伊买连界山场，影射混罩。不思山界虽连，木分二色。契书四至，所载分明。乞赐勘验，免遭罩占。上诉。”金侯审云：“吴山一局，值价几何？冯柯、陈戟两家累争不已，此徒敝精神而耗钱谷者也。虽然，虞芮不置闲田，而侯邦不睦。乙普明不置旷地，而兄弟不和。兹以其山入官，庶使两家讼息，孙庞可无刖足仇，廉、蔺或有刎颈好矣。”
骗害类
林按院赚赃获贼
浙江宁波府定海县佥事高封、侍郎夏震，二人同乡，雅相交厚，其内子俱有孕，因指腹为亲曰：“两生男，则结为兄弟；两生女，则结为姊妹；若一生男、一生女，则结为婚姻。”后夏震得一男，名昌期；高封得一女，名李玉。夏遂央媒去议，将金钗二股为笄。高慨然受之，回玉簪一对。但夏为官清廉，家无羡余，一旦死在京城。高封助其资用，举柩归葬。高亦寻罢官归，家富巨万。昌期虽会读书，一贫如洗。十六岁以案首进学，托人去高岳丈家求完亲。高嫌其贫，有求退亲之意。故留难曰：“彼乃侍郎之公子，吾女亦千金之小姐，须当备六礼行，亲迎方可成婚。今空言完亲，岂不闻‘聘则为妻，奔则为妾’。若草草苟合，是不成礼也，吾不能为之。彼若不能备礼，不如早退亲，多退些礼银与他，另娶则可。”又延过三年，其女尝谏父母不当负义信。父辄曰：“彼有百两聘礼，任汝去矣。不然难为非礼之婚也。”季玉乃窃取父之银两，及己之镯钿、宝钗、金粉盒等可百两有余，密令侍女秋香往约夏昌期曰：“小姐命我拜上公子，我家老相公嫌公子家贫，欲退亲，小姐仗信义不肯从，日与父母争辩。今老相公云‘公子若有聘礼百两便与成亲’，小姐已收拾银两、钗钿更百两以上，约汝明日夜间在后花园来接，千万莫误期约。”昌期闻言不胜欢喜，便与最相好友李善辅说知。善辅遂生一计曰：“兄有此好事，我备一壶酒，与兄作贺。”饮至晚，加毒酒中，将昌期昏倒。善辅抽身径往高佥事花园。见后门半开，至花亭，果见侍女持一包袱在。李去接曰：“银事可与我。”侍女在月中认曰：“汝非夏公子也。”李曰：“正是我，是你约我来。”侍女带包袱回见小姐曰：“来接者似非夏公子样。”季玉曰：“此事只他知，岂有别人！月下认人不真，你可与之。”侍女再至花亭，再又详认曰：“汝果不是夏公子，是贼也。”李已早备石头手中，将侍女囟门打死。急回来，昌期尚未醒，李亦佯睡其旁。少顷，昌期醒来，促善辅曰：“我今要去接那物矣。”李曰：“兄可不善酒也，我等兄不醒，不觉亦睡。此时人静，可便去矣。”昌期直至高家花园，四顾寂然。至花亭，见侍女在地，曰：“莫非睡去乎？”以手扶起，皮肉似冷。叩之不应，四旁又无余物，吃了一惊，逃回家去。次日，高佥事家不见侍女，四下寻觅，见打死在后花园亭中，不知何故，一家惊异。季玉乃出认曰：“秋香是我命送银两、钗钿与夏昌期，令他备礼来聘我。岂料此人狼心，将他打死，此必无娶我之心矣。”高封闻言大怒，遂命家人往府，急告其状曰：“告状人高封，为谋财杀命事：狼恶夏昌期，系故侍郎夏震孽子。封念与震年谊，曾与指腹为婚，实未受有聘礼。昌期因往来封家，串婢秋香偷金银并钗钿一百两有余。兜财入手，遂打杀秋香，以灭事迹。有此凶恶，情理难容，乞追赃偿命，生死感激。上告。”夏昌期诉状云：“诉为杀命图赖事：念昌期箕裘遗胤，义理颇谙。先君侍郎，清节在人耳目。岳父高封，感义原结姻婚，允以季玉长姬，许作昌期正室。金钗为聘，玉簪回仪。谁期家运衰微，二十年难全六礼，遂使岳心反覆，百千设计，求得一休。先令侍女传言赠我厚赂，自将秋香打死，陷我深坑。绝旧缘，思构新缘；杀婢命，坑陷婿命。乞悬电照，大霹奸谋。迫切上诉。”顾知府拘到两犯审问。高封质称秋香偷金银二百余两与他，我女季玉可证。彼若不打死秋香，我岂忍以亲女出官证他？且彼虽非我婿，亦非我仇，纵求与彼退亲，岂无别策，何必杀人命图赖他？”夏昌期执称：“前一日汝令秋香到我家，哄道小姐有意于我，收拾金银首饰一百两，令我夜在花园来接。我痴心误信他，及至花园，见秋香已打死在地，并无银两。必此婢有罪犯，汝将打死他，故令来哄我，思图赖我耳。若我果得他银，人心合天理，何忍又打死他？”顾知府问季玉曰：“一是父，一是夫，汝是干证，好从实招来，免受刑宪。”季玉曰：“妾父与夏侍郎同僚，先年指腹为亲，受金钗一对为聘，回他玉簪一双。后夏家贫淡，妾父要与退亲，妾不肯从，乃收拾金银钗钿百余两。私命秋香去约夏昌期，令夜在后花园来接。夜间果来，秋香回报，我着令交银与他是实，不知因何故将秋香打死。在花亭银物已尽收去矣，莫非有强奸秋香不从之事，故打死乎？抑或怒我父将退亲，故打死侍婢泄忿乎？望仁台详察，妾无半句虚言。”顾知府仰椅笑曰：“此干证说得真矣。”夏昌期曰：“季玉所证前事极实，我死亦无怨。但说我得银打死秋香，死亦不服。然此想是前生冤业，今生填还，百口难辩矣。”遂自诬服。顾知府判曰：“审得夏昌期仗剑仗徒，滥监芋学校。破家荡子，玷辱家声。故外父高封弃葑菲，命明告绝。乃笄妻季玉，重盟誓而暗赠金，胡为既利其财，曷欲又杀其婢。此非强奸恐泄，必应黩货昧心。赴约而来花园，其谁到也？淫怒以逞，暮夜岂无知乎！高封虽若负盟，绝凶徒实知人，则□季玉嫌于背父，念结发亦观过知仁。高女许行改嫁，昌期明正典刑。”已成狱三年，后福建兴化府林见素，除浙江巡按。未到任，故微行入县衙。胡知县疑其打点衙门者，收入监去。在狱中，又说我会做状，汝众囚有冤枉者，代汝作状伸诉。时夏昌期在狱，将己冤情从实诉出，林见素悉记在心。后打一印，令禁子送与胡知县，人方知是新大巡到。即出坐堂，吊昌期一宗文卷来问。季玉坚执是伊杀侍婢，更无别人。林院不能决，再问曰：“汝当日曾与何人说？”昌期答：“只与相好友李善辅说，其夜在他家饮酒，醒来李只在傍未动。”林院猜到，只说情已真矣，不必再问。遂考校宁波府生员，取李善辅批首，情好极密，所言关节，无不听纳。至省后，又召去相见，如此者近半年。一日，林院谓李善辅曰：“吾为官拙清，今冬将嫁女，枉为巡按，苦无妆资。汝在外看有好金，代我换些，异日倘有恰好并节，准你一件。汝是我得意门生，外事宜为我慎审。”李善辅深信无疑。数日后，送到古金钗二对，玉钗一对，金粉盒、金镜袋各一对。林院亦佯喜，即吊夏昌期一干人再问，取出金玉钗、粉盒、镜袋等，排于庭。季玉认曰：“此尽是我前日送夏生者。”再叫李善辅来对，辅善见高小姐认物件是他的，吓得魂不附体，尚推托他是过路客人换得。此时，夏昌期方知前日为毒酒所迷，高声与辩。李善辅抵捂不得，遂供招承认。林院审云：“审得李善辅贪黩害义，残忍丧心。毒酒误昌期，几筵中暗藏机阱；顽石杀侍女，花亭上骤起虎狼。利归己，害归人，敢效郦寄卖友；杀一死，坑一生，犹甚蒯通误人。金盒、宝钗当日真脏俱在，铁钺斧今秋大辟何辞。高封枉厕冠裳，不顾名义，欲退亲而背盟，几陷婿于死地。侍儿因而丧命，嫡女默然悲心。本应按律施刑，惜尔官休年老，姑从末减，薄示不惩。夏昌期虽在缧绁之中，非其罪也。高季玉既怀念旧之志，永为好兮，昔结同心，曾盟山而誓海。仍断合卺，俾夫唱而归随。”夏昌期罪既得释，又得成亲，二人恩爱甚笃。又画林院像，朝夕供养。夫拜曰：“谢林公使我冤枉得雪。”妇拜曰：“谢林公使我怨恨得消。”后昌期嘉靖间发乡科，官至给事。最恶姻戚薄恩，朋友负义者。盖有惩于己云。按：李善辅奸恶无比，终正典刑，天理昭彰。因素与昌期相好，又同醉共睡，故昌期全不生疑，惹此奇祸。以此见面朋伪交、人面兽心之徒，君子宜远之。然前问法官，徒知季玉证杀是真，又兼高封家富，必有上下贿嘱之事，以可信之情，加以书吏之弊，以文其罪，将何辞乎。惟林公能究其当日与知之人，遂察出李贼之恶。然设若不得真赃，彼死亦不认，昌期之冤何日得伸。故先与之交密，赚出其赃，则此狱遂可立判矣。林公神明，岂可及哉！世有贪财害义、陷人利己者，终必报应，若李贼者可为戒矣。
朱代巡判告酷吏
安仁县丁启，“状告为虎吏嚼民事：刁奸赵良，钻克刑房，瞒官作弊，勒骗民财，家成金穴。旧因仇贼诬扳，发系深狱，夜半提监，苦刑私拷，勒银五十两。活罪家贫，卖产跪送二十两，嗔少掷地。再鬻雏年儿女，凑数买命，凭李过付。切今男奴女仆，骨肉惨分，田地无存，父母狼狈。乞台剪恶追赃。上告。”朱代巡批：“赵良以刑房酷吏，侮弄笔刀，瞒官作弊，倘所称生民蟊贼非耶？丁启旧系仇贱，诬扳既无赃证，合行释放。乃夜半提监，索银五十两，胡为者也。夫以一冤狱而索银五十，若脱罪百馀，银曷胜纪！是以刀笔为孤注，罪人为奇货，而家藏金穴或不诬矣。赃既有指，恶已贯盈，合配要荒，扑杀此獠。”
郭府主判告捕差
安庆府王吴三，“状告为虎差吓诈事：贫守清规，秋毫无犯。旧因仇贼黑陷，漏访捕兵刘盛，买票承差，挟同吕海、吴弃等群雄乌合，围屋激捉，杀猪蚕食，酬酒牛饮中，难鸭一羽弗留。勒银八两打发，另卷衣服。身有怨言，锁送县治，路约四十里，一步一敲，痛彻心髓。今幸郭爷明审，幸睹天日。痛遭毒骗，情惨不甘。上告。”郭府审云：“刘盛钻充捕兵，闻知贼扳王吴三，婪票承行，挟同腹心吕海、爪牙吴充，相与围屋剿捉。蚕食牛饮，且勒骗打发银八两，另卷衣服。据此凶暴，乃虎而翼者也。夫吴三既非真贼，何必群雄激捉。刘盛已领工食，何用八两打发。捉一吴三，而他可知已；骗一吴三，而饮可例己。证既不评，律合远遣。弟吕海、吴充，虽饕餮酒食，未尝分赃，姑拟杖惩革役。”
饶察院判生员
京县张大猷，“状告为歪儒骗害事：无耻生员陈王政，吸髓骗民，衣巾大盗，吞谋祖山风水。身不允从，计唆蒋豪与身混争山界。县未归结，又速告府。身遭缠害，凭唐训付银十两买息。恶又吞山，祖骸难保。极苦极冤，吁天上告。”饶院批云：“陈王政既忝学官，当遵圣训。胡为以谋地之故，抛掷经书，侮弄刀笔，主唆词讼，而受人十两赃银乎？庠有若人，实为梗化。合速黜退，以正儒风。不然是泮水大养鲸鲵，士林中生荆棘矣。”
谢通判审地方
鄱阳县吴锦，“状告为思豁苦役事：地方枉法，卖富差贫。县户火夫九十名内，户骗银二钱，朦胧不拨。贫店札笔，并乏妻子。嗔无常例，半月偏拨七次。无钱受害，苦乐不均。乞挑廉捕研审，超豁疲民。上告。”谢通判审云：“审得地方史仪，瞒官作弊，卖富差贫，以九十名火夫，有常例者，一年不拨一差；乏常例者，半月叠差七次。是安佚鞅掌，悉权由于奸刀也。夫一户骗银二钱，虽未满贯，若扣十户则寡而多矣。况所骗者未止十户乎！合拟徒罪，以肃王章。吴锦委系笔户，应免役，所供是实。”
余分巡判告巡检
汉阳府房茂，“状告为违法勒骗事：身引往川贸易，路经汉川巡检司，照明过勒常例，执引锁船，故意留难不放。切思身非化外之民，又非私货、犯禁人货而其难客勒索。乞台追究，正法疏商。上告。”余分巡批云：“巡司职专护察，倘人非异人，货非私货，□安得阻截者！今关上兴留难之策，局中怀勒骗之心。夫非梗塞道路，而荼毒商旅，即仰府堂，研审再报。”
汪侯判经纪
丰城县耿文，“状告为虎牙吞骗事：祸本买糖，往苏贸易，虎牙朱秀，口称高价，拦河饵接，强抢夺船，满载货物，昼夜运至伊家，私自发卖，鬼名出数，三日一空。设限十日毕账，至今半载无收。孤客牢笼，恐作江湖怨鬼。号天追究事怨。上告。”朱秀诉曰：“状诉为黑冤诬陷事：身充牙行，刁客耿文将糖投卖，现价交易，并无赊帐。因取牙用饭钱，算银八两。枭图白骗，黑心反诬。乞准明查，若身行骗，罪甘斧劈。上诉。”汪侯审云：“朱秀以喇虎市棍，私充牙行，图接耿文糖货，盖行吞骗。此唇吻为剑锋，门户为坑阱，厘秤为戈矛，而劫杀客商者也。夫糖曰五十桶亦已多矣，价曰六十两不为少矣。岂恶今无耻施恶，一概鲸吞，而俾异乡孤客累累然如丧家狗耶！理合追还，疏通客路。”
任侯判经纪
九江府邓凤，“状告为剪棍救贫事：揭本买铁，误投棍牙丁端，发卖被拴，恶党陈路等饵发强吞。婉取则推张推李，强取则加辱加刑。遭此冤坑，坐毙性命，情苦彷徨，究恶追偿。上告。”丁端诉曰：“状诉为朋骗延累事：二月内，客人邓凤，买铁投行发卖，彼有铺户陈路等发去二十担，限期还价，强取不吐。岂今脱逃，致客情急。告台实出无辜，乞查捕报追还，身免遭累。上诉。”任侯审云：“客人有货，主家须要担当。铺户无钱，经纪岂得出帐？路等之脱骗客，本是丁端误之也。理合赔还，无得异说。”
朱侯判告光棍
繁昌县邹清三，“状告为假银坑骗事：世变江河，人心荆棘。身携绵布三疋，卖银救荒。棍徒郑景，银面包铜，诈作细足成色，赚身交易。乡民肉眼，竟堕术中。彼复者系假银，就行哀换。岂恶反殴，执布不还。荒中遭骗，一家绝食。苦口衔冤，上告。”郑景诉曰：“状诉为究诈枉骗事：身买邹清三绵布，实系足色饼块，凭孟兴眼同交易。岂恶枭奸，故将包铜细银势辖博换。心不甘骗，触怒告台。切思人非异面，市属通衢。法禁严明，谁敢行诈！乞剪刁风，不遭枉骗。上诉。”朱侯审云：“审得郑景，盖市中翼虎也。假银买布，削剥客商。是银面包铜者，乃包藏祸心乎！虽云清三非异面之人，荻巷非幽僻之所，然以布棍而御乡民，或明欺故骗。岂知卖布救荒者，一家嗷嗷然待哺耶！合剪刁奸，以塞诈路。”
袁侯判追本银
乐平县吴计，“状告为脱骗妻本事：身皆佣工，攒银二十两完聚。枭恶陈清，饵诱合伙贩鱼，滴酒立誓，术笼痴听。彼以伊惯江湖，罄囊付与，身止伴行。岂期贪谋毕露，拐银私回。坑身流落外地，沿途觅食。妻本被吞，绝后罪大，冒死上告。”陈清诉曰：“状诉为脱骗事：身往楚地贩鱼，枭恶吴计同取同往。彼至地头，醋迷花酒，沉陷本银，节谏不听。身为买卖先回，恶怪计等，反捏诬赖，且恶花费银本，与身何干？乞台详审分豁。上诉。”袁侯审云：“吴计佣工积妻本，陈清睥睨，滴酒立誓而诱以合伙者，此笼络之术也。及至楚地而拐银先回。捏称计迷花酒，沉陷本银。噫！勾栏酒色，岂田野农夫为之耶？且临行财本，计悉付清，此彰彰经人耳目者，即所花费，裂玉毁椟，是谁之愆？况同行者与清也先回，而计留后，又未释然于人心。即合究清银，以正法律。”
威逼类
雷守道辨僧烧人
四川成都府，有一升仙寺，景致幽雅，梵宇弘丽。往来客旅莫不游玩，骚人墨客，多有题咏。寺僧百有余人，皆清高富贵，兢养美好侍者，教之经卷，兼通歌舞。其寺每年二月初一作大斋醮，尝度本寺二人，或僧或道，功行完满者成佛。所度之人，必七日前减省饮食，令饿得清瘦。至期，僧众架起高台，堆积干柴于上，又四围皆积柴为火城，然后鼓乐喧闹，幢幡拥护。超度二人，端坐高台柴上，僧道士民，皆望台膜拜，可消灾获福。府县官员，皆要来行香。拜奠讫，乃故着火城，将二人烧化，谓之超度升仙。递年传下如此，人皆信之，瞻奉施舍，惟恐弗及。一日，有会试举人汤成誉、傅宗尧二人，往寺闲游，见其侍者俊秀，与之顽耍求欢。诸僧吃醋，遂礼请饮茶，哄二举人入禅室深室，将铁锁扣住，绝其饮食。每日只将粥半碗，恋其气勿绝，饿得黄瘦昏迷，目无见、口无声。至二月初一日，送上火台超度。各官照常年都来拜奠。正将放火时，雷继焕为分守道，见台上二人目若垂泪者。雷道心思：“既度他作佛，何故下泪？必有其故。”即令火停放，命手下接台上二人下来问之。及下台，亲看其二人，皆瘦黑不象人，问不知应。解其衣看之，则遍体都以小绳缚不能伸动。乃悉令解之，抬入衙中，渐渐保养，过两日，方省人事。又优养两日，其人渐复常能言语矣。雷道召问之。汤成誉乃叙其由曰：“我二人乃举人某某，将往会试。因游升仙寺，与其侍者戏顽，触此秃憎恨怒，哄入深室监禁，皆饿几不能生。又将索遍身紧缚，送上火堆。此时气已近绝，已不能叫。幸得明公救之，真生死而骨肉也。”雷道听得，即速点兵扫寺捉拿。时已逃去大半，止拿得僧海昙等四十二人来，将严刑拷问。僧海昙等，乃供出往年所超度者，尽非本寺僧道，皆是他方行脚，及远处客旅在寺搅扰生事者。其囚禁之法，都似治此二举人一样，上世传下如此，非徒一年、一人之故也。雷道乃一面出榜文四处捕其逃僧，一面将住持为首数僧拟死，拆毁其寺。告示论众曰：“钦差分守成都道佥事雷，为除左道以正巡风事：照得人惟伦理最大，惟圣道最可信。外此尚佛，违圣道者也，僧叛伦理者也。故善则召祥，不待礼佛。惟天养德，岂在烧香。间有灵庵显寺祷求应验者，此但其事偶尔相符耳。宁有命应穷而佛能使富，事应祸而佛能转福哉？即使有神应梦寐，决休咎者，亦人心之诚，则民生非以佛之故也，抑或山川精灵则有之。故神惟外稷城隍可敬信，而诸佛菩萨寺不可为彼所惑也。近见升仙寺僧，常将外人饥饿，制缚置中之高台焚化，谓超度成佛。反哄愚民拜之求福，递年枉死，何有底极。佛若有灵，岂助若等为此剧恶。今已访出，毁其淫祠，诛其凶僧，其逃走在外者，已行（文）各处捕治。今后士民宜明伦理，尊圣道。毋信异端入寺烧香，毋实行恶逆而欲媚神，以求福烧香以盖愆，直掩耳偷铃，其将欺天哉！为此，合行出给告示，晓谕军民人等知悉，遵守毋违，须至示者。”此时，雷道除此烧人之毒，又出示，使人知圣道之当尊，佛说之为妾，皆信服其化。大巡闻其能，保荐推为第一，遂超升河南布政。其后子孙累世科甲相继，则以其阴德及人，能辟左道之妄也。
姚大巡辨扫地赖奸
河南登州府霞照县，有民黄士良，娶妻李秀姐，性妒多疑。弟士美，娶妻张月英，性淑知耻。兄弟同居，妯娌轮日打扫。如今日李氏扫地，则箕帚在李氏房，明日方交与婶。明日张氏扫，则箕帚在张氏房，后日又付与姆。率以为常，永不改易。时数日前，士美往庄取苗，及重阳日，李氏在小姨家去饮酒，只士良与弟妇张氏在家。其日轮该张氏扫地，张氏将地扫完，即将箕帚送入伯姆房去，意欲明日免得临期交付，而士良亦已出外，殊不知也。及晚，李氏归见箕帚在己房内，心料曰：“今日婶娘扫地，箕帚该在伊房，何故在我房中？意者我男人扯他奸，故随手带入，事罢却忘持去乎？”晚饭后，问其夫曰：“你今干甚事来？可对我说。”夫曰：“我未干甚事？”李氏曰：“你今奸弟妇，何故瞒我。”士良曰：“胡说！你今日酒醉发酒风耳。”李氏曰：“我未酒风只你风骚忒甚。明日断送你这老头皮，休连累我也。”士良心无此事，便骂曰：“这泼皮贱妇，说出没忖度话，讨个证做来便罢；若悬空诬捏，便活活打死这泼妇。”李氏曰：“你干出无耻事，将打来吓我？便讨个证做与你！今日婶娘扫地，箕帚该在他房，何故在我房中，岂不是你扯他奸淫，故随手带入来乎！”士良曰：“他送箕帚入我房，那时我在外去，亦不知他何故送来，怎以此事证得？你不要说这无耻话，恐惹傍人取笑。”李氏见夫陪软，越疑是真，大肆呵骂。士良发起怒性，扯倒乱打。李氏又骂及婶子身上去。张氏闻伯与姆终夜吵闹，不知何故。潜起听之，乃是骂己与大伯有奸。欲辨之，彼二人方暴怒，必激其厮打，又退入房去。却自思曰：“我开门伯姆已闻，又不辩而退，彼必以我真有奸，故不敢辩。欲再去说明，他平素是多疑妒忌的人，又触其怒，终身被他臭口。且是我自错，不合送箕帚在他房去，此疑难洗，污了我名，不如死以成志。”遂自缢死。次早饭熟，张氏未起，推门视之，则缢死于梁上。士良计无所措。李氏曰：“你说无奸，何怕羞而死？”士良难以与辩，只遣人去庄赶弟。及士美回，问妻死之故，哥嫂答以夜中无故，彼自缢死。士美不信，赴县告曰：“状告为生死不明事：美娶张氏，素性贤淑，与兄士良、嫂李氏，同居共爨。今月初六，美因上庄。初九日夜，妻独在家，无故缢死，人命重事，乞究因由，死者瞑目，生者无怨。迫告。”陈知县拘来，问张氏因何缢死。黄士良曰：“弟妇偶沾心痛之疾，不禁苦楚，自忿缢死。”士美曰：“小的妻子素无此症，若有那痛，何不叫人医？此不足信。”李氏曰：“婶娘性急，夫未在家，心痛又不肯叫人医，只轻生自死。”士美曰：“小的妻性不急，只为人口讷怕羞，此亦不信。”陈公将士良夫妇起，士良不认，李氏受刑不过，乃说出曰：“我与婶娘每轮日扫地。初九日该婶娘扫，我在人家请饮酒，至晚归来，箕帚放在我房内。我疑男人扯婶有奸，故将箕帚随手带入我房。两人自角口厮打，夜间婶娘自缢死，不知何故。”士美曰：“此可信矣。但老爷参详有无奸情，生死明白。”陈知县曰：“若无奸情，彼不缢死。此欺奸弟妇，士良该死的矣。”即将拷打，勒逼招承。过了五载，其年该出。适南直姚尚贤升河南巡按，审重犯之狱及欺奸弟妇这卷。黄士良上诉曰：“今年小囚该出矣。人生世上，王侯将相终归于尽，死何足惜。但受恶名而死，虽死不甘，吾将诉之上帝，以白此冤。”姚大巡曰：“你经几番审录矣，今日更有何冤？”士良曰：“我本与弟妇无奸，可剖心以示天日。今卒陷于此，黯昧以死，使我受恶名，弟妇有污节。我弟疑兄、疑妻之心不释。一狱而三冤，何谓无冤？”姚大巡将案卷前后反复看过，乃审李氏曰：“你以箕帚在房，证出夫奸婶，你明白矣。且问你，当日该张氏扫地，其地都扫完否？”李氏曰：“前后栋各处都扫完了。”又问曰：“其粪箕放在你房，亦有粪草否？”李氏曰：“已倾干净，并无粪草了。”姚院乃曰：“地已扫完，粪早已倾，此是张氏自以箕帚送入伯姆房内，以免来日临期交付，非干士良扯他奸也。若是士良扯奸，则地未必扫完，若扫完而后扯，则粪箕必有粪草；若已倾粪草而后扯，则又不必带箕帚入房，此可明其决无奸矣。其后自缢者，以己自错，不合送箕帚入伯姆房，启其疑端，辩不能明，污名难洗，此妇必畏事知耻的人，故分一死以明志，非是以有奸为惭也。李氏陷夫于不赦之罪，诬婶以难明之辱，致叔有不释之疑，皆泼妇之无良，故逼无辜于郁死，合以威逼拟绞。士良该省发。”士美磕头曰：“吾兄平日朴实，嫂氏素性妒忌，亡妻生平知耻。小的向日告状，只疑妻与嫂氏争忿而死，及推入吾兄奸上去，使我蓄疑不决。今老爷此辨极明，真生城隍也。一可解我心之疑，二可雪吾兄之冤，三可白亡妻之节，四可正妒妇之罪。愿万代公侯矣。”李氏曰：“当日丈夫不似老爷这辨，故我疑有奸。若早些辨明，我亦不与他打骂，老爷既赦我夫之罪，愿同赦妾之罪。妇人愚鲁，以致妾疑，今知悔能改耳。”士美曰：“死者不能复生，亡妻死得明白，我心已无憾。要他偿命何益。”姚院曰：“法应死，吾岂能生之？”姚院判曰：“审得犯妇李氏，心多妒忌，性积猜疑，空捏婶奸，逼雉经于五夜。妾证夫罪，陷在犴者屡年。同吕雉之忍心，笑指戚姬为人彘；似武牝之毒手，强推帝子落房州。悍牝司晨，维家之索。长舌煽佞，方是用长。不诛无以儆恶于后人。拟绞惟以偿命于逝者。”按：前鞫官，怪就张氏绕处猜情，故皆以为有奸而死。姚令就从箕帚中审扫地完否，有无粪草，情即昭然可辨，何等明白显易。此所以为卓见远识，可为察疑狱者之龟。
康总兵救出威逼
山西道太原府河曲县，生员胡居敬，年方十八，父母双亡，又无兄弟，家道清淡，未娶妻室。书读未高，在宗主中考四等，被责归家。发愤将家资田宅变卖，得银六十两，将往南京从师读书。至江中，遭风覆船，舟中诸人皆溺死。居敬手抱一木板在手，随水流近浅处，得一渔翁安慈救之，以衣服与换，又以银赠之盘缠。居敬拜谢。问其姓名居止之所而去。居敬思：“回家则益贫无倚，况久闻南京风景佳丽，不如沿途乞食挨到那里，又作区处。”及到南京遍谒朱门，无有施济之者。衣冠蓝缕，日食难度，乃入报恩寺求为和尚，扫地烧香却又不会，和尚要逐之去。一老和尚僧率真问之曰：“你这没用，只会干甚事。”居敬乃曰：“不才山西人氏，忝系生员，欲到京从师。不意中途覆舟，行囊荡尽，故流落至此，诸事那会干。倘师父怜念，赐我盘缠，得还乡井，永不忘德。”僧率真曰：“你归途遥远，我那能赠你许多盘缠。况你本意要到京从师；今便归去，亦虚跋涉一番。不如我供膳，你在寺中读书，倘读得好时，京城内各省有人在此，寄学赴考，岂不甚便？”居敬思在寺久处，恐僧徒厌，遂乃结契率真为义父，与寺中诸僧为师兄弟。由是一意读书，苦心探索，昼夜不息。过了三年，自觉文章与京城才子相并，遂出赴考，果选取入场，本科即中高第，时弘治庚子年也。僧率真亦自喜作成有功。先时居敬虽在寺二年，罕得去闲游。既中后，诸师兄多有相请者，乃得遍游各房。一日，信步行到僧悟空房去，微闻棋声在上。从暗处寻，见有楼梯，遂直上楼去，见二妇人在下棋，两相怪讶。一妇人问曰：“谁人同你到此？”居敬曰：“我信步行到此，你是甚妇人，乃在此间？”妇人曰：“我渔翁安慈之女，名美珠，被长老脱娶在此。”居敬曰：“原来是我恩人之女。”美珠曰：“官人是谁？我父与你有甚恩？”居敬曰：“我是此寺中举人，前来京堕水时，蒙令尊救拔，厚恩未报。今不意得会娘子也。”美珠曰：“报恩且慢，你快下去。今年有一郎官误行到此，亦被长老勒死。若是来见，你命难保。”居敬曰：“悟空是我师兄，我同是寺中人，见亦何妨。”又问：“那一位娘子是谁？”美珠曰：“他名潘小玉，是城外杨芳之妻，独自行往娘家，被长老以麻药置果子中与他食，因强留在别寺中，夜间抬入此来。”话不觉久，悟空登楼来见，强赔一笑曰：“贤契何知到此？”居敬曰：“我偶然行来，不意师兄有此乐事也。”悟空即下楼，锁住来路之门。便呼僧悟静同来，邀居敬至一空房去，四面皆高墙，将索一条、剃刀一把、砒霜一把，递与胡居敬曰：“请贤契受用此，免我二人动手。”居敬惊曰：“我同是寺中人，怎将我当外人相防？”悟空曰：“我僧家有密誓愿，只削发者是我辈人，得知我辈事。有发着虽亲父、亲兄弟，不是我辈人，况契弟乎！”居敬曰：“如此，则我亦愿削发罢。”悟静曰：“你全假话，你历年穷苦，今始登科，正享不尽富贵之时，官家又将招你入赘，有几多好事在，你说削发瞒谁？今不害你，你明日必害我。”居敬指天发誓曰：“我若害你，明日必遭江落海，天诛地灭。”悟空曰：“纵不害我，亦传害我教门。你今日虽仪、秦舌也是枉然。再说一句求饶话，便动手勒死，免恼我肚肠。”居敬泣曰：“我受率真师父厚恩，愿见一面，拜谢他而死。”悟空曰：“你求师父救，亦是问阎王乞命须臾。”悟静叫率真到，居敬泣跪曰：“我是寺中人，见他私事亦何妨。今师兄苦逼我死，望亲父救我。”率真尚未对，悟空曰：“一人之命小，寺门之法长。自古人空门即割断骨肉，那顾私思。任你求，率真肯救你否？”率真曰：“居敬儿，是你命合休，不须烦恼，死后我必埋尸你在吉地，作功德普度你来生再享富贵。你昔日在江中溺死，尸首尚不能归土，那得食这几年粮禄。你求救则死益紧，我只一句话，决救不得你了。”居敬见说得硬，乃泣曰：“容我缓死何如？”三僧曰：“若外人，则不肯缓他；在你，且放缓一步。但今日午时起，明日午时要攒命耳。”三僧出去，锁住城门。居敬独立空房中，只有一索悬于梁，一凳子与他栊脚自缢，并一把小刀、一包砒霜，余无一物。在旁屋宇又高，四围壁立，壁外皆墙。居敬四顾详察，已思量在心。近晚来，以杌子打开近墙壁孔，取一直访，用索系住，又用刀削壁经为竹钉，将杌子镫其钉于抱柱。以衬脚将索系于腰，扳援而上，至于三川枋上，以索吊上直枋，将枋从下撞上，果打开一桷子，有一孔可容身，即从此孔中扒上屋去。时已鸡鸣，奈墙外皆僧房，从瓦上践，恐僧知之，欲待天明有外人入寺，然后从屋瓦上走出求救。次日早，总兵康尚德欲候大操，见时尚大早，入寺坐候，人马喧闹。居敬闻人喝道声，即高喊：“救命！”康总兵令人去看，从寺瓦上接得居敬下来，向前叙其因撞见妇人，被僧悟空逼勒将杀己，及己扳援上屋之状。康总兵即命拿二僧。其悟空、悟静见居敬屋上喊时，早已逃走，只拿二妇人至。康总兵审问明白，差人拘安慈、杨芳来领女去。时杨芳已死，惟拘安慈来认，见女儿美珠，拜谢康爷而去。潘小玉因无亲人可倚，自禀康爷曰：“妾夫已死，身无所归。我与美珠处久情投，已结为姊妹，今愿随他同去，契拜安慈为义父，央他代我择嫁。”康爷亦许之。胡居敬见安慈来，整备盛筵，接他三人入宅款待，执盏拜谢曰：“小生蒙尊公救命，又蒙厚赐，此情常在心，昨对令爱亦言之。今日已侥幸发科，奈客居冷淡，愧无厚报，敬奉杯酒为谢。后日公但有事嘱，我无不听命也。”安慈见居敬青年举人，思美珠未有匹配，乃曰：“相公如有念衰老之心，衰老虽捕鱼为生，家资颇有足以自给，别不敢干求。只小女无家，倘不相弃，愿献为偏房之妾。”居敬见安慈是个善人，美珠又甚有姿貌，即承许曰：“小生尚未娶，如蒙错爱，愿纳为正室，何况偏房乎？”安慈大喜曰：“今日此席即为会亲酒，莫待再有异议。”小玉觉微有戚容。美珠曰：“妾与小玉结为姊妹，情意相投，小玉又义拜我父。今相公如记我父旧恩，不弃小妾，愿更纳小玉妹为侧室，共奉巾栉，则两两成其美矣。”居敬沉吟未对。安慈又曰：“妻妾最难和谐，今小女一人既相安，愿勿遗葑菲。”居敬曰：“但恐无此礼，不若为小姨别求好配，岂不美乎！”安慈曰：“古人有娶亲姊妹者，欧阳修是也。况结契姊妹，何碍于礼？且好配莫过于相公，安用别求？适间钧旨谓‘有事嘱托，无不听命’，请以此事为验。”居敬曰：“令爱固美好，小玉尤娇媚，恐小婿无此福。故不敢受。今承岳丈严命，呵荆雅意，岂敢再辞。”即日与美珠交拜为夫妇，定小玉为次房。好似皇、英，两两归虞舜，燕、德双双配汉成。次年，居敬连登进士，除荆州推官。到夏口江上，见悟空、悟静、率真在邻船中。居敬立船头，令手下拿之。二僧心亏，知无生理，即投水死。率真跪求赦。居敬曰：“汝三年供我为有恩，临危不救为无情。倘当日被你辈逼死，今日焉得有官？以你恩补罪，无怨无德，任你自去，今后再勿见我便是。”按：安慈善心，故人因使女得良配；悟空狠心害命，终致身丧江滨。善恶之报，岂有差哉！
邵参政梦钟盖黑龙
贵州道程番府，有秀才丁日中，常在安福寺读书，与僧性慧朝夕交接。性慧一日往日中家相访，适日中外出。其妻邓秀英闻夫尝说在寺读书，多得性慧茶汤，因此出来见之，留他一饭。性慧见秀英容貌美丽，言辞清婉，心中不胜喜慕。后丁日中复往寺读书，月余未归。僧性慧乃以生名，雇二全真道士，假作轿夫，半午后到邓秀英家曰：“你先生在寺读书，劳神心苦，忽然中风死去。得僧性慧等救醒，尚奄奄在床，生死未保，叫我二人来接娘子，他有话分付你。”邓秀英曰：“何不借眠轿送他回？”二轿夫曰：“寺中长老正要送他回，奈此去程途有十余里，恐路中冒风，症疾加重。若中风再复，便难救治。娘子可自去看之，临时主意，或接回或在彼处医治，有个亲人在旁，也好伏侍病者。”秀英听得，即登轿去，天晚到寺，直抬入僧房深处，却已整排酒筵在，皆新鲜美味，金银器皿，如待客人般。秀英曰：“我官人在那房？领我去看。”性慧出曰：“你官人因众友相邀，去游城外新寺。今早人来报他中风，小僧去看，幸已清安。此去有路五里，天色已晚，可暂在此歇，明日早行。或要即去，亦待轿夫饭讫，娘子亦吃些点心，然后讨火把去。”秀英心生疑来，然又进退无路，只饮酒数杯，又催轿夫去。性慧曰：“此轿夫不肯夜行，各回去了。娘子可宽饮数杯，不要性急。”又令侍者小心奉劝。酒已微醉，乃照入禅房去睡。秀英见锦衾绣褥，罗帐花枕，件件美丽。以灯照之，四边皆严密，乃留灯在，带衣而寝，终疑虑不寐。及钟声下后，性慧从背地进来，近床搂抱住。秀英喊起：“有贼！”性慧曰：“你虽喊到天亮，也无人来拿贼。我为你费了几多心机，今日乃得到此，亦是前生夙缘注定，不由你不肯也。”秀英起曰：“野僧何得无礼！我宁死不受辱也。”性慧曰：“娘子肯行方便一宵，明日送你见夫。若不怜悯，小僧定断送你命，将埋厕中，永不出伦。”秀英喊骂，缠至半夜，被性慧行强，剥去衣服，将手足绑缚，恣行淫污。次日，半朝方起。性慧谓秀英曰：“你被我设计诱来，事已至此，可削发为僧，藏在寺中，衣食受用都不亏你，亦有老公陪你。若使昨夜性子，有麻绳、剃刀、砒霜在此，凭你死罢。”秀英思：“身已受辱，死则永无见夫之日，此冤难报。不如忍耐受辱，倘得见夫，报了此冤，然后就死。”乃从其披剃妆点。过了月余，丁日中来寺拜访性慧，秀英认得是夫声音，挺身先出，性慧即赶出来。日中方与秀英作揖，秀英哭曰：“官人认不得我乎？我被性慧脱诱在此，日夜望你来救我。”日中大怒，扭住性慧便打，被性慧呼集众僧，将日中锁住，取出刀来将杀之。秀英来夺刀曰：“可先杀我，然后杀我夫。”性慧乃藏起刀，强扯秀英人房吊住，再出来要杀日中。日中曰：“人妻被你拐，夫又被你杀，我阴司也不肯。若要杀，可与我夫妻相见，作一处死罢。”性慧曰：“你死则秀英无所望，便终身是我妻，安肯与你同死。”日中曰：“然则全我身体，容我自死罢。”性慧曰：“我且积些阴功。方丈后有一大钟，将你盖在钟下，与你自死罢。”自盖入钟下去后，秀英日夜哭啼，拜祷观音佛，愿有人来救他丈夫。过了三日，有参政邵一德，夜梦安福寺方丈中，钟盖一黑龙，初亦不以为意。至第二、第三夜连梦之，心始疑异。乃命轿往安福寺方文中坐。果有一大钟，令手下扛开看，有一人饿将死，但气未绝。邵参政知是被人所囚者，即令以粥汤渐渐灌下，一饭顷少苏，乃曰：“僧性慧拐我妻削发为僧，又将我盖在钟下。”邵参政命拿僧性慧，即时拿到，但四处搜，并无妇人。邵参政再命严搜。乃于复壁中，有铺地木板。公差揭起木板，有梯入地下，从此梯下去，乃是地楼，点灯明亮，一少年和尚在坐。公差叫他上来，拿见邵参政。其和尚即邓秀英也。见夫已放出，性慧已锁住，秀英乃从头叙其先时脱诱之计，到寺强奸之情，后来削发之由，及己闻声见夫之事，日夜拜祝之哭，一一明白。僧性慧不能抵辩，只磕头曰：“死罪甘受，愿赦责打。”邵参政审曰：“审得淫僧性慧，稔恶贯盈。与生员丁日中交游，酒食征遂。见其妻邓秀英美丽，巧计横生，赚其入寺看夫，强行淫污，劫其披缁削发，混作僧徒。虽抑郁而何言，将待机而图报。偶日中之来寺，幸秀英之闻声相见，泣诉未尽衷肠之话，群僧拘执欲行刃杀之凶。恳求身体之全，得盖大钟之下。乃感黑龙之被盖，梦入三更；因至方丈而开钟，饿经五日。丁日中从危得活，后必亨通；邓秀英撞死复生，终当完聚。性慧拐人妻，坑人命，合枭首以何疑。群僧党一恶、害一生，皆充军于远卫。”判讫，将性慧斩首示众，其助恶众僧，皆发充军。邵参政又责秀英曰：“你当日被拐，便当一死，则身洁名荣，亦不累夫有钟盖之困。若非我感梦而来救，夫不为你而饿死乎！”秀英曰：“我先未死者，以不得见夫，未报此僧之仇，将图见夫而死。今夫已救出，僧已就诛，妾身既辱，不可为人，固当死决矣。”即以头击柱，流血满地。邵参政命人持住，血出晕倒，以药医救，死而复生。邵参政谓丁日中曰：“依秀英之所叙，其始之从也，势非得已。其不死因欲得当以报仇也。今击柱甘死，可以明志，汝其收之归。”丁日中曰：“吾向者正恨其不死以图后报仇之言为假，今见其撞死，则非偷生无耻者，使不复生，则今世永别耳。幸而不死，吾其待之如初，当来世重会也。”日中夫妇双双拜谢而去。归，以木刻邵参政之像，朝夕奉事不懈。其后日中亦登第，官至同知。　　　　　按：日中被困，梦兆黑龙，固天数之未绝。然惹此祸者，非从秀英见僧留之午饭而起。盖在日中与僧交游，故僧乃造其家，秀英乃出见之。推原其由，不起于日中乎！故古语曰：“不通僧与道，便是好人家。”良不诬也。
拐带类
余经历辨僧藏妇人
山西大同宣府开牛卫军人廖永德，娶妻贺宜娘。一日，夫妇角口，因致厮打，宜娘逃回父家。路逢和尚僧水月，问其何往，宜娘答曰：“安不幸嫁个刁军，性暴粗蠢，无故将妾揪打，今将走回娘家去。”僧长叹曰：“佳人偏作愚夫配，好花枉插野篱边。娘子这美貌娇姿，若嫁与富家郎，岂不珠翠满头。若嫁与读书人，必有夫人福分。今嫁个强军，反被他朝夕打骂，真负此窈窕红颜也。小僧不识进退，我住在城中保元寺，衣食享用件件不亏，只少一个妇人。若有娘子这样花容，真爱证嫁珠玉，虔敬若观音也。”宜娘曰：“我父闻保元寺僧人富贵，只未得到也。”僧水月曰：“娘子若下顾，愿今日前往，真三生有幸也。”宜娘曰：“恐人知之，名色不好。”僧曰：“我寺中大如相府，深若仙宫。僧房禅室，无人得到，有谁知之？”宜娘曰：“我一孤身妇人入寺，恐被人疑猜。”僧曰：“娘子肯去，我有一计，使人不知。你在城外少待，我入寺取长衫、帽子、鞋袜，若你作男子，乘晚雇一疋马，载入寺去，有何不可？”宜娘曰：“此计甚妙，只过数日，要送我回娘家去。”僧曰：“不妨。”近晚时，僧雇马至，宜娘骑入寺去。见僧房中十分齐整，水月委曲承奉。其夜禅床云雨，倒凤颠鸾。好似襄王遇神女，胜如洞宾逢仙姑。后水月愈加爱恋，宜娘遂不思归去。过了月余，廖永德往岳丈贺怀智家去迎妻。怀智曰：“汝妻并未到我家，何故今日来接？”永德曰：“令爱日前与我相打，因逃回岳丈家。安得瞒我！”怀智曰：“此必你误打死，埋没其尸，恐我告发，故先来图赖我。”永德曰：“前月来你家，路人皆见，必是你改嫁与远方客人去，故捏我打死。”翁婿二人大闹一场。次日，贺怀智往上北路李通判处告曰：“告状人贺怀智为杀妻灭尸事！痛女宜娘，嫁刁军廖永德为妻。岂期永德日宿娟妓，恨妻阻谏，触怒打死，埋没尸首，故称前月妻回智家。乞台拘邻见佐，究尸下落，死者瞑目，正伦除恶。感激上告。”廖永德亦去诉曰：“告状人廖永德，为逐婿嫁女事：虎岳贺怀智，惯讼殃民，见利背义。冤娶伊女宜娘为妻，日盗家财，私顾外家。九月初十，搅家角口，逃回智家。恶起狠心，背嫁远客。捏德杀妻，有何证见。恳天严究，追给完聚，仁德弥天。上告。”李通判各准其状，两拘来问。贺怀智称永德杀妻灭尸，廖永德称怀智背地嫁女。两下争辩，李通判不能决。再拘贺怀智之邻丘仙，廖永德之邻伍保来问。丘仙曰：“小的与怀智同门出入，伊女并未归来，那有重嫁之事？”伍保曰：“小的在永德屋傍。那日永德夫妇相打是真，走向贺家，路人多见，只小的未见他甚时去。”李通判曰：“伍保未见去，何不报，一见去者来做干证。”廖永德曰：“彼见者只私下说，不肯来证。”李通判曰：“你说路人皆见去，缘何不报一个来证，有何足凭？此必是你失误打死，又捏岳丈重嫁，是何道理。”即发打三十，问其偿命。永德受刑不过，只得屈招。至次年，福建余员，为下北路经历，理冤辨枉，清廉无私，人号为余青天。廖永德具状，令人去投告。余经历思曰：“妇人与夫相打，走向娘家。一说已去，一说未来。必是路中被人拐带，吊审亦无益。”即唤手下王宝、谢仁等曰：“廖永德妻贺宜娘，走回娘家，路中被人拐带去。你等可用心替他体访，若跟寻得出，我重赏你。”再说僧水月得贺宜娘以来，心中只是欢喜自幸有此好缘。宜娘亦梳妆涂抹，相与绸缪眷恋。其水月与一后生凌秀极相善。一日，凌秀突入僧房，宜娘正在梳妆，闻足声近前，即躲入床后。凌秀见镜台内有脂粉、油脂，笑曰：“汝今日接甚表子来？”水月即答曰：“瞒不得你，昨晚果接一表子在此。”凌秀曰：“请出相见，岂不好也？”水月曰：“此是雏的，怕羞不肯出来。”凌秀再三请曰：“我是故人，与我相见何妨？”水月再三辞却曰：“汝不必恼我，不如大做东道请你便是。”凌秀见坚拒不见，遂曰：“你只请我，不见也罢。”水月遂盛设筵席相待，劝得凌秀醺醉。归到街头，遇着妻舅江采，复邀入酒店坐定，问之曰：“今日我为官事，请列位牌头草酌一杯，正叫贤妹夫来此相陪。你在那家饮得这醉？”凌秀醉后忘形，说出来曰：“我往保元寺去访水月长老，陡遇那秃子接一表子在，被我撞见梳妆镜台，唤他又不肯出相见。水月因请得我这醉。”时皂隶谢仁在座，听见说寺中有妇人事，心中正要体访贺宜娘下落，饮了数杯，即推故起身曰：“今日有公事，不得完席，失辞。”出径往院中去，故诈曰：“余老爷命我来点你等。”将妓妇逐一查过，并未有妓接往在外者。三数日内，屡往寺中打听消息，并不见踪。原来水月因被凌秀撞见，入室之后，乃移一大仓在房中，将宜娘藏在仓，谨护益密，外人那得知之。谢仁心不肯休，乃唤一小偷郭尾来，谎之曰：“我闻水月长老藏金银极多，夜则摊出看之。汝有计入他房去，先看藏在那里。明夜同你去偷之，何如？”那贼人闻说有银，心中欢喜。乘夜扒上水月睡房屋上去，推开瓦隙窥之，见水月执锁钥开仓，引一少年妇人出来，搂抱戏耍一番，乃解衣双双就枕而睡。郭尾潜下屋来，见谢仁曰：“你好哄我！那贼秃仓中只藏一妇人，夜引出来千般作趣，搂抱去睡了。那见些金银？”谢仁曰：“我亦被别人所哄，说道有银，谁知是个妇人。这遭劳动你了，待别处有好事，再抬举你。”次日，谢仁密禀余爷曰：“蒙爷爷差访贺宜娘下落，昨探访得保元寺僧水月房内仓中，藏一妇人，不知是否？”余爷即点军共往寺去拿。果在仓中搜得一妇人，并水月锁到。乃拘贺怀智、廖永德来认之。永德曰：“正是吾妻宜娘也。”怀智默然无语。僧水月磕头求赦。余爷判曰：“审得僧水月，未除结习，求构欲缘。红粉陡逢，黑地拐去。寺非赛祗圆，坐拥花娇；仓岂蕊珠宫，深藏菩萨。沉沦欲海，难登兜率之天；迷恋爱河，永堕酆都之地。合徒二年，发遣归俗。贺宜娘私奔，难比文君野合。深惭无艳，仙房通云雨，点污无垢佛头。经阁锱鸳鸯，败坏不二门户。将效尤梁武，向仝泰寺忍拾百文金身；岂景行观音，故翠竹林苦修大千佛道。合行官卖，用儆女流。贺怀智捏枉杀妻，廖永德捏重嫁女。虽属诬告，亦有可原。皆因失妻、失女之嫌，致伤旧翁、旧婿之谊。少惩不合，用戒砌诬。”按：此公案巧处，全在哄贼去观僧房一节，故能探知藏逃妇所在。虽是谢仁之计，亦由余公一察便知。此妇在路被拐带，严命跟寻，乃见踪迹。若官司不以为意，不令手下密访，此案如何结得？故为官在恤民勤政者以此。
戴典史梦和尚皱眉
戴君宠以三考出身，为袁州府宜春县典史。八月十四夜，梦见城隍送四个和尚来，三个开口笑，一个独皱眉。醒来疑异。次日十五，同堂尊往城隍去行香。见庙中左廊下有四个和尚。因记及夜间所梦之事，待堂尊并二三衙先行了，乃呼四和尚来问之曰：“你和尚何不迎送堂尊？”一和尚答曰：“本庙久住者，当迎送。小僧皆远方行脚，昨晚寄宿在此，今日又将别寺去。孤云野鹤，何地不之，故不趋奉贵人。”戴典史见有三个和尚粗大，一个和尚细嫩，不似男子样。心中生疑，因问之曰：“你和尚何名？”一个答曰：“小僧名真守。那三个都是徒弟，名如贞、如晦、如可。”戴公问曰：“和尚会念经么？”真守曰：“诸经卷略晓一二。”戴公哄之曰：“今是中秋之节，往年我在家，常请僧念经保安。今幸遇你四人，可在我衙中诵经一日，以保在官清吉。”即带四僧入衙去。戴公命堂上排列香花茶烛，以水四盆与僧在廊边洗澡，然后诵经。其三僧已洗，独如可不洗，推辞曰：“我受师父戒，从来不洗澡。”戴公以一套新衣服与他换，曰：“佛法以清净为本，那有戒洗澡之理。纵有此戒，今为你改之。”命左右剥去偏衫，见两乳下垂，乃是妇人。戴公令锁了三僧，将如可上问曰：“我本疑你是妇人，故将洗澡来试。岂是真要念经乃请你行脚僧乎？你这淫乱女人跟此三僧逃走，好从头供出缘由来。”妇人跪泣曰：“小妾是宜春县孤村褚寿之妻，姓葛名秀英，家有婆婆七十多岁。旧年本月十四晚，这三和尚来借宿，妾夫褚寿醉曰：‘我孤村贫家，无床被，不可以歇。’这和尚说道：‘天晚无处可去，他出家人不要床被，只借屋下坐过一夜，明早即去。’遂在地打坐讽诵经卷。妾夫见他不肯去，亦怜他出家人，晚具斋饭相待，开床照他去歇。谁料这秃子心歹，取出戒刀，将妾夫杀死。妾与婆婆开后门将走，被他拿住，将婆婆亦杀死，强将妾来削发。次日放火烧屋，将僧衣、僧鞋逼我同去，用药麻口，路不能叫。略不肯行，又将杀我。妾思丈夫、婆婆都被他杀死，几回思杀他报冤，奈我妇人胆小，不敢动手。昨晚正是十四夜，旧年丈夫、婆婆被杀之日，适值周年。他三个买酒唱饮，妾暗地悲伤，默祷城隍助我报冤。今老爷叫他入衙，妾道是真个请他念经，故不敢告此情。早知老爷神见疑我是妇人，故将洗澡试验，妾已早说出矣。今日乃城隍有灵，使妾得见天日，报冤雪恨，虽即死见丈夫、婆婆于地下，亦无所恨。”戴典史曰：“你从三和尚一年，污辱已多。若不说昨夜祷城隍一节，我必以你为淫贼，今日难免官卖。你既云祷城隍，求报姑夫之冤，此乃是实事。我昨夜正梦城隍告我，今事适与梦相合，方信城陛有灵。这三秃子天理合诛。”即当堂起文书，送葛氏还父母家，另行改嫁。其招申上司曰：“审得僧真守、僧如贞、僧如晦等三凶同恶，大逆济奸，晚入孤村，杀人母、杀人子，公行大逆。谋其夫、拐其妻，僧服、僧鞋，假妆葛氏为行脚。毒药毒手，强驱秀英以远游。本是女流，改名如可，致难洗之辱，徒黯黯而谁诉。抱不戴之仇，实冥冥而图报。寄宿城隍之庙里，默祷神明于夜中。神果有灵，来应卑职之梦，经惟赚诵，尽获妖僧之徒。旧年八月中秋，三秃杀人、拐带。今岁仲秋十五，一周服罪歼除。方见幽冥之难欺，谁谓报应之或爽。不分首从，俱正典刑。”戴典史因拿此三僧，堂尊服其有能。大巡保本，举荐戴公为瑞州府高安县县丞。刑政愈清，至今人犹传颂。
黄通府梦西瓜开花
黄在中以岁贡出身，为浙江温州府通判。清廉明察，奸弊难欺。忽一夜，梦见四个西瓜，一个开花，醒来时方半夜，思之，不知其故。次早去拜升官王给事，遇三个和尚在路上说因果。及回，其和尚犹未去。见其新剃头，绿似西瓜一般。因思起夜来之梦，即带三和尚入衙，问之曰：“你三人姓名？”一老的答曰：“小僧名云外，他二个名云表、云际，皆同门兄弟也。”又问之曰：“你住居何寺？”云外曰：“小僧皆远方行脚，各地游行，身无定居。昨到本府，在东门侯思止店下暂住，并不在此久居也。”又问之曰：“你四个和尚，如何只三个出来？”云外曰：“只是三人，并无别伙。”黄通府命手下拿侯思止来，问之曰：“昨日几个和尚到你店？”侯思止曰：“三个。”黄通判曰：“这和尚说有四个，你瞒起一个怎的？”思止曰：“更一个云中和尚，心好养静，只在楼上坐禅，不喜与人交接。这三和尚叫我休要与人说，免人参谒，恼乱他禅心。”黄通判赚出，即命手下去拿云中来到。见其眉目美好，貌若妇人。此和尚即跪近案桌前泣曰：“妾假名云中，实名四美。父亲贲文，同妾及母亲并一家人招宝，将赴任为典史。到一高岭处，不知是何地名，前后无人，被这三僧杀死我父母并招宝三个，其轿夫各自奔走，止留妾一人，被他削发，假装作僧，流离道路，今已半年。妾忍辱苟生，正愿得见官府，告明此情，报父母之冤，死无所恨。”黄通府听说，见三僧情理可恶，各发打三十，拟以死罪。故判之曰：“审得僧云外、云表、云际等，同恶相济，合谋朋奸。假托方外之游，朝南暮北。实为人间之狗，与狼心恶行。不畏神明，忍心那恤经卷。贲文职受典史，跋涉前程；四美身随二亲，崎岖峻岭。三僧凶行杀掠，一家命丧须臾。死者抛骨山林，风雨暴露；生者辱身缁衲，蓬梗飘零。慈悲心全然斫丧，秽垢业休问祓除。若见清净如来，遭受烹煎之谴；倘有阿鼻地狱，永堕牛马之涂。佛法迟旦，报在来世；王刑峻便，罪于今生。枭此郡凶，方快众忿。”申案上去，两院缴下。即从三僧，决不待时，枭首示众。又为贲四美起文书，解回原籍，得见伯叔兄弟。有大商贺三德，新丧妻。见四美有貌，纳为继室。后生子贺怡然，为黄居中县二衙。尝过一岭顶，见三堆骸骨如霜。怡然悯之，命收之葬。母贲氏出看岭上风景，泣曰：“此即当日贼僧杀我父母处也。”乃啮指出血，去点骸骨，血皆缩入，即其父母骸也。后带回家去葬。而招宝一堆骸，则为之埋于亭边，有石碑记“招宝之坟”四字在焉。按：贲氏被拐之时，曾感梦西瓜，因得妇嫁贺家，生一贵子。至随子之任，又得收父母遗骨，此亦奇事也。人生得失荣枯，有数存焉，岂偶然哉！
坟山类
苏侯判毁冢
浮梁县胡宾，“状告为伐冢毁骸事：山太陵，葬祖坟茔。土豪张律，倚挟官势，坏乱王法，掘坟、埋坟、强占风水。惨将柁木烧毁，锻炼骸骨，犯死生灵，五口哭声动天。开坟锹椁，总为伐命斧斤；焚椁烟烽，尽是杀人烙炮。生死衔冤，号天上告。”张律诉曰：“状诉为剪奸冤占事：祖买胡氏山一截，重价百金。内有一冢未掘，止许剽祭，不许复葬，约有明据。陡今奸恶胡宾，挟势复葬。嗔阻成仇，飘诬伐冢，毁骸重事。不思山卖三十六年，坟葬一十二所。前无异说，后可紊争。乞天许准杜祸。上诉。”苏候审云：“胡氏卖山三十六年，不为不久。张氏葬坟一十二所，不为不多。但兹山原有一家，止议胡氏剽祭，不许胡氏复葬。约有旧卷，乡亦有公评也。今据两词研审，胡宾不合，故因先坟而妾行复葬。复葬者是争之也。张律亦不合，不经官府而私自伐棺。伐棺非过举乎！各拟罪罚，以塞讼端。其山其冢，悉依原契毋紊。”
林侯判谋山
黟县李昊六，“状告为捏谋祖墓事：土豪王治九，垂涎寿坑吉地，插入无由，欺死瞒生，摹写父手典契，吞谋祖坟，开茔十葬。且父虽贫，不将祖山出典。试问干证，尽系豪恶故知。奸计一设，祖骸难保。乞恩抹契杜害，枯骨沾恩。上告。”王治九诉曰：“状诉为刁奸脱骗事：父债子还，律有定例，健讼李昊六，父手将山一段，契典纹银二十两，即取无还，理合照契受业。殊刁图骗，架告吞谋。不思伊父虽亡，干证现在，契书一纸，永久可凭。哭恳斧断，不遭奸骗。上诉。”林侯审云：“山有定主，谋者妄矣。债有常例，负者非焉。王治九只可据理取债，不可执典契而葬李昊六之山。李昊六亦须代父偿银，不可昧天理而负王治九之债。仰中亲速为允释，毋效鹬蚌。”
婚姻类
马侯判争娶
浮梁县陈浩，“状告为势夺婚姻事：毒恶赵玄玉，盖都喇虎猛气横飞。恃倚顿丘山之富，济林甫鬼蜮之奸。流毒一方，生灵切齿。身凭媒妁，聘定左成女为妻，今娶过门，路经恶里，岂料立心夺娶。牙爪云集，金鼓雷轰，锋戈霜莹，喊声震天。强抢新婚作妾，嫁奁服饰，一概鲸吞。势如劫盗，王法大坏。恳天法剿。上告。”赵玄玉诉曰：“状诉为夺妻大冤事：身用聘礼，凭媒娶左成女为妻。恶豪陈浩，宦势炙天，越法夺娶。抢亲未遂，听兄主唆，毒口吹祸。逞指鹿为马之奸，捏画蛇添足之状。教得升木，架空告台。切思婚姻先聘为主，一女只嫁一夫。遭恶夺告，惨蒙毒螫，衔冤上诉。”马侯审云：“审得赵玄玉，以万金土豪，桀骜烈性，蜂虿毒心。鲸鲵大胆，播恶一方。盖四凶可五，九黎可千者。左成有女玖英，陈浩既凭媒议，纳采问名，此醮行一与，终身无改者。玉胡为恃强夺娶，俾一女而二夫乎！及知玖英于归，牙爪云屯，操锋执刃，截路抢亲，罄掳嫁妆。此虽编发穹庐，亦未有弃礼义如斯獠者也。此恶不惩，纲常大坏。合行依律取供。其女判归陈氏，仍究嫁资。”
江侯判退亲
建德县周璁，“状告为乱法拆姻事：百年配偶，万古纲常。身父存日，凭媒王仕厚仪百金，聘定沈任女桂英为妻，婚书可据。岂期兽亲不仁，因家消乏，饵诱上门，逼写退书，遣女另嫁。切思夷邦尚有匹配，中国可无人伦。姻盟既毁，律法安在？号天法究。上告。”沈任诉曰：“状诉为超豁女命事：身女许配周璁，终身仰望。伊父身死未冷，嫖赌倾家。前年典出，不留尺地。今岁卖屋，不遗片瓦。黄金既尽，自写退书，领回财礼去讫。婿非肖子，女始二天。再判成婚，终身冤陷，乞恩超豁。上诉。”江侯审云：“沈任之女，既配周璁为妻，金镞可朽，盟不可渝也。璁既嫖赌，任属泰山，胡不招赘于家，而箝其放心乎。乃若逼写退书，遣女另嫁，此又坏乱法纪，播中国之丑声，俾夷狄人笑之也。虽然，夫之不幸，妾之不幸，纵使周璁消之，亦挂英之数奇耳，夫复何恨。若依沈任，是坏萧何。”
唐太府判重嫁
德化县朱正，“状告为谋夺生妻事：身娶韩盛女为妻，过门成婚无异。淫豪程俊，贪妻姿色，簧鼓岳母，接女归宁。广金夺娶，坑身失配。痛思未嫁则为伊女，既聘则身妻。夺嫁受财，行同禽犊。乞究完娶正伦。上告。”韩母林氏诉曰：“状诉为违令诬骗事：女嫁朱正为妻，反目殴伤，舁归救养，情急上告。蒙批谕娶不从。因遵执照，明嫁程后为妻。恶知，捏空耸制。泣思阿告已经三年，恩谕又非一次。何得未嫁绝无人影，既嫁遂有男夫。天鉴难瞒望光。上诉。”唐府主审云：“朱正原娶韩女为妻，闺门反目，岳母取回。历八年之久，既不完娶，又不令嫁，是坑此女子，拘拘然如触藩羝也。夫状告三载，谕娶七次不从，正恪有弃妻意矣。本县批令改嫁，是承娶者官府令承之也；嫁女者官府令嫁之也，更有何辜！但所嫁财礼，理合给带。朱正另娶续后嗣云。”
祝侯判亲属为婚
石埭县陈仲武，“状首为远法结婚事：舅姑姊妹，律禁成婚。今弟陈仲成泼妻孙氏，牝鸡司晨，欺夫横恣。酷信伊兄孙汝玉巧言相，不论舅姑干碍，不用媒妁婚书，将次女嫁兄为媳。分紊人伦，礼乖律法。身恐坐罪，为此上首。”祝侯审云：“陈仲成之次女，与孙汝玉之长男，盖舅姑兄妹也，律禁为婚，彰彰可睹。今乃不凭媒议，私结姻盟，是仲成不合以女许嫁，而偏听牝鸡之鸣。汝玉不合令男从亲，而私结文鸾之好。若效桓温之镜台。实坏萧何之法律。合断离异，以正典刑。”
喻侯判主占妻
六合县伍春生，“状告为生离事：身贫无配，赘豪党俊九使婢为妻。议工三年，准作财礼，婚帖存证。今身工满求归，岂豪与妻恋，将身打逐，伊族党睿见证。活活分离，见闻凄惨。进不得妻完娶，退则汗血无偿。情极可怜，叩天作主。上告。”党俊九诉曰：“状诉为叛诬事：逆恶伍春生，赘身使女为妻。靠如嫡亲，带往楚地贸易。岂恶见利忘义，窃银百两远逃，召访三年未获。前日潜归，诱婢被获。究本成仇，拴党作证，捏词告台。不思盗本久逃，召帖可据，诱婢诬主，律法难容，乞天正法。上诉。”喻侯审云：“伍春生入赘党家婢，议工三年，准作财礼。工既满矣，俊九胡不遣之归也。夫春生既欲得妇，必不窃银。倘若远逃，焉敢再返？况伊父母恩重，兄弟伦笃，夫妇爱深，肯为不义事而参商其骨肉乎！固知执召帖者，不若婚约为可凭；讼叛诬者，不若生离者之切也。合行究妇偿工。勿使觖望。”
债负类
班侯判磊债
玉山县王九德，“状告为吞骗赀本事：五年，刁恶丘章，借银五两，约限对月付还。临期节取，触凶反殴。切恶昔日借银，释迦口吻。今时负债，盗跖心肠。可怜血本纤毫，岂忍奸豪白骗。乞恩追给，永感二天。上告。”丘章诉曰：“状诉为磊债叠骗事：三年，凭中黄益约，借王九德本银六两。每月违禁取利，竹节生枝，未几换约，滚作十两。欺身无还，势夺血产，心犹不满，复行执约告台。乞审中见芟诬枉骗。上诉。”班候审云：“贫人借债而负债，此贫不守分也。富户放债而磊债，是为富不仁矣。但债凭代保，或骗、或磊，保人胸中自有泾渭者。合为公剖，以塞讼端。”
孟侯判放债吞业
南陵县吴亘，“状告为磊债吞产事：腴田八亩，价值百金。阎王大户范忠，将银放，违禁取利，逐月翻算。领仆三五，坐并蚕食，意图吞业，勒写契书。当限，彼不允从，立有赎约。业吞虎口，一家绝食。粮税紧赔，国朝重事。妻儿男女。如鸟摘毛。告恳亲提斧断，如虚一字，斩首甘罪。”范忠诉曰：“状诉为刁骗事：枭恶吴亘，借银三十两，越限不还。前月内止将硗田八亩，立契捺债。身不肯受，焉有赎约。岂恶捏诬图骗，不思债有定利，民何敢磊；业有定主，民曷敢吞。乞准详审，不道欺骗。上诉。”孟侯审云：“吴亘原借范忠银三十两，虽越三年，已还十五两矣。范忠乃叠创磊算，遂吞吴亘田八亩，此亦非仁者也。虽然，债负不斩，终为祸孽；亩产不吐，竟是惑丛。为亘者可以还过银作利，再偿范忠三十两之银。为忠者毋得执契照田，而吐还吴亘八亩之业。庶放债者无沉债之冤，而有恒产者因有恒心焉。”
左侯判债主霸屋
祁门县全汝亨，“状告为磊债霸屋事：债有常律，利有定额。贫借主豪伊凤本银十两，年历二周，还成对合。岂恶为富不仁，利上算利，勒写房屋准析。业吞虎口，安身无资。飞鸟尚尔有巢，人生岂可露宿？乞台作主，不遭惨骗。上告。”伊风亦诉曰：“状诉为恳恩杜骗事：七年，恶全汝亨，借银十两，延今不还。前月理取，自将破屋二间，写契捺债。岂应捏诬霸屋，耸告法台。切思取银得屋，寻李弃桃，骗债告人，画蛇添足。乞台详审劈冤。上诉。”左候审云：“全汝亨原借伊凤银十两，历年二周，已还对合。为凤者又岂应磊利叠算而准拆房屋也。夫晏子不毁雀薮，大宋尚作蚁桥。凤以倩负而逐人露宿，其视二君子大径庭矣。其银既偿，理勿再追。其屋尚存，给还原主。”
宋侯判取财本
贵池县胡，“状告为吞本坑生事：倪遂领身本银一千两，贸易五载，获利万金，广置基地。与取前银，称说分地节哀。求地，又约算帐还银。岂料延今，帐既不算，地又不分。伊富身贫，情极可悯。乞提给判，救济残生。上告。”倪遂诉曰：“状诉为妒谋重骗事：胡将银一千两付身营觅，得失均沾，帐约两证。五年，还过一千七百两，亲笔领存。岂豪妒买基地，计诬吞本谋分。不思明月尚有盈亏，买卖岂无得失。虎口难填，恐遭痛嚼。乞究杜谋。上诉。”宋侯批云：“付人本银一千两，若胡者，亦扶危济困之丈夫。还银一千七百两，若倪遂者，亦知恩报恩之君子。今为一片基地，切齿仇争，是二人者又易反易覆之小人也。仰中亲速为允释，毋以蜗角交讼鼠牙。”
叶侯判取军庄
东昌县饶钦，“状告为乞恩救伍事：祖军边卫，存银应伍。枭恶陆良九，免中借贷十两，二载不还分厘，致军归逼，贫难卒办。恐误卫所清勾，公私受害。且军庄非私债可比，延赖与吞骗何殊。乞追救伍，不遭坑累。上告。”陆良九诉：“状诉为指军辖骗事：势豪饶钦，私债滚算，剥民膏脂。旧年十月，借银十两，今已还过十六两伍钱，收笔可证。今又捏架军庄，诳台叠骗。贫财有限，虎口难填。乞提法究安民。上诉。”叶侯审云：“陆良九原借饶钦银十两，历年二周，已还过十六两零。钦又捏称军庄，执约复告。此贪天之狗利者也。夫债在常条，利有定额。欠债不偿，虽私债亦所当追。还银已足，纵军庄亦不重给。借约入官，毋使滚骗。”
户役类
郑侯判争甲首
安仁县陈和美，“状告为恳恩均役事：邓益钱粮百余，同宗陈敬又属蓬下甲首。身户粮未满十，竭力差役，如蚊负山。今蒙均户，乞拨陈敬归宗，帮帖疲役，庶苦乐得均，民无逃散。上告。”邓益诉曰：“状诉为夺甲坑差事：一里一甲，圣祖传制。剖多益寡，仁爷良规。身户甲首，止一陈敬，外无帮帖。陈和美蓬下，五甲繁盛。弊书陈和衷冒认陈敬同宗，过都□扯。不思两版方可成墙，独木焉能支厦。乞怜疲役，殄恶安民。上告。”郑候审云：“邓益钱粮百石，而甲首惟一；陈和美粮不满十，而甲首五焉。今陈和美以陈敬同宗，求拨归户，亦非过举也。但邓益之米，视陈和美之米虽多，而甲首甚寡。陈和美之米，视邓益之米虽寡，而甲首甚多。似亦相当，可以无拨。”
杜侯判甲下
都昌县吴全，“状告为顽甲差事：身充三甲里长，奉公并纳粮差。叠票严摧，揭债赔纳。岂甲下余铣，怪全催紧，反肆凶殴。切思官限不违一月，恶已经一年，拒顽挠法，实为梗民。乞台严究。上告。”余铣诉曰：“状诉为虎里害民事：积害里长吴全，乡中翼虎，生事害民。身系带管甲首，遭骗吸髓，顿索酒食，杀尽鸡鸭。催收粮差，重秤违额。今又额外加征，民不堪命，盖天上诉。”杜侯审云：“余铣者，吴全之甲首也。全以措差讼铣，而铣以过征讼全。是鱼目珠，混於一贯者也。及查铣之收帖，累岁粮差各完之早者，可为勒乎！意者全之挠法，额外加征，而酿成雀角之祸耳。虽然，法无两立，差之情既虚，过征之罪当究。”
高侯判脱里役
建德县邓阿金，“状告为恳恩豁役事：视赋佥差，国朝良制。阿金原产二十石，悉卖与周谊等，死时已无寸土。今蒙佥役，手足无措。阿痛产罄贫极，日食艰难。幼男七岁，年登啼饥，户众邻图可审。乞拘承产人户，照税明充，庶得权宜，济变存活孤寡。上告。”高侯批云：“邓阿金粮虽在户，田实已卖。今系里役尚可。以四旬寡妇，七岁孤儿累之也。仰拘承业人户，照税丛充，庶免隅泣。”
</div>
    <div class="pagination">
<a href="廉明公案.html">上一页</a><a href="廉明公案.html">1</a><span class="current-page">2</span><a href="廉明公案_page3.html">3</a><a href="廉明公案_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
