<!DOCTYPE html>
<html>
 <head>
  <meta charset="utf-8"/>
  <title>
   武王伐纣平话 吕望兴周 - 第 24 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武王伐纣平话 吕望兴周 - 第 24 页/共 27 页
  </h1>
  <div class="content">
   中和二年十一月，黄巢兵势尚强大。王重荣共都监杨复光商量：「巢贼要怎生收捕？」复光道：「雁门李仆射父子，骁勇有强兵，有徇国尽忠之心；只因河东郑从谠与他有隙，所以不来。若假朝廷使命，晓谕郑从谠，使卑辞召之，则彼之来归，贼不足平也。」时王铎在河中将墨敕召李克用，克用遂统部下一万七千人，取道入河中。克用自带数百骑过晋阳城下，与郑从谠作别。郑从谠厚加馈遗而行。十二月，李克用部兵四万至河中。其军皆着黑衣，部伍精明。朝廷语授李克用为雁门节度使。那时黄巢在长安，夜梦黑?无千无万，飞从西北来；有一?待攫黄巢头上巾，巢走避得免。睡醒后，意下思量李克用诨名做李鸦儿，诸军皆着黑衣，谓其党曰：「鸦军到矣！当避其锋，不可与战。」
　　中和三年正月，李克用与黄巢的弟弟黄揆，在沙苑田地会战。黄揆败走。王铎表李克用为东北面行营都统。三月，黄巢军败食尽，待为逃遁计。那时李克用正攻打华州，黄巢发军三万向蓝田路把隘，遣尚让去攻华州。李克用共王重荣统军前来迎敌，尚让大败而走。李克用乘胜进军渭桥，每夜使部将薛志勤、康君立密地入长安城里，将粮草焚烧，斩虏而归。巢寇惊骇，以为神兵。五月，李克用会合忠武将庞从、河中将白志迁等，统军前进，迫近巢贼军营，在渭南田地里下营；写书与黄巢索战。李克用便打扮出阵：
　　头盔金水镀，金脑打正貌狻猊；介冑向银妆，束身砌倒持獬豸。箭叉玳瑁，凤凰微露尾梢翎；弓控壶钟，龙在波藏露头角。面上金光闪闪，手中雪刃辉辉。鞍心一拍甲裙开，膀转身横靴入镫。
　　那黄巢如何打扮？
　　三叉淡金冠，叩牙朱蹀（足奕）。斜褐毛衫，鞔裆波裤。沙柳木捍箭，手抱铁枪，骑一匹豁耳破臂忔幞蹄战马。
　　弓箭炮石打不到处，两处阵圆。一员将军出阵，绰马打话。那黄巢□□问道：「对阵有甚头目？愿闻姓字！」李克用出马答道：「咱是沙陀□□射的儿子独眼龙。黄巢反贼！您若会事之时，束手归降，两国□兵。若执迷不反，待擒汝赴军前，斩汝万段，以谢天下生灵！」黄巢闻说大怒，更不答话，交马便斗。黄巢输了一阵，退走少歇又战。被克用赶杀，会合义成、义武两军，相继追击。黄巢军大败，俘斩几尽。黄巢仅与数十骑，将宫室烧了逃走。一日之内，三次大捷，李克用统军入长安城。故将金宝财帛，抛弃满路，克用军士争取，追赶稍缓，黄巢遂得逃去。时李克用年才二十八岁，于诸将中年纪极小，兵势最强，破黄巢功在诸将之上，有一目微眇，军中皆号做「独眼龙」。朝廷降诏，除李克用同平章事。将巢伪相崔璆，斩于市曹，枭令。诏曰：
　　我太祖创业，借突厥之援以兴王；予小子遭时多艰，复借沙陀之力以破贼。黄巢肆为不道，使宗庙腥膻，生灵鱼肉。上天悔祸，一日三捷，李克用之功居多。其宣授克用同平章事。故兹诏示，想宜知悉。
　　李克用得诏书，望阙谢恩，犒设军士了当。那时分朱温为见黄巢兵势衰败，已将同、华二州来诣王铎军前归降。朝廷授朱温做河东行营招讨副使，赐名做朱全忠。
　　中和四年四月，黄巢收拾溃军尚数万，进围陈州，几三百余日。赵犨兄弟与巢挑战，大小数百合，巢军围城转急。周岌共时溥、朱全忠等，皆使人来李克用处告急。李克用会合许州、汴州、徐州、兖州四州军马，及部下蕃汉军五万人，在陈州城下屯驻。与尚让在太原接战，尚让败走。巢听得尚让已走，即日解围，遁向汴州路去。五月，大雨，平地水涨三尺，黄巢军营被水渰了；又听得李克用大军将到，遂引兵向东北遁去。尚让将骑兵五千，进逼大梁城下，朱全忠使人告李克用求救。李克用将兵赶去，到那中牟北地名王满渡，候贼军半渡，纵军掩击，杀虏万余人，贼军大溃，尚让帅众来降。黄巢收千余人奔兖州，克用追至冤句，不及，因获巢幼子及乘舆服器符印，及所掳男女万余人，遂进军到汴州，屯军城外。朱全忠差人固请克用入城，送克用到上源驿宿顿，置酒大会。正是：
　　满座金钟浮绿蚁，当筵歌拍捧红牙。
　　那朱全忠排办茶饭，请李克用饮宴。酒醉后，克用乘酒使性气，说了几句大话，朱全忠心不能平。筵宴罢，从行的皆醉了。有宣武将杨彦洪密地与朱全忠商议，将车填塞了道路，遣军将上源驿围了。那李克用正在醉中，鼻鼾齁齁地价睡。亲兵薛志勤、史敬思与全忠诸军格斗，郭景铢扶克用匿床下，以水沃克用面，待他苏醒后，告其事变。克用张开目，手握一张弓，走起。只见烟焰腾空，恰好得一阵大雨，雷电掣光，天地昏暗。薛志勤扶李克用帅左右数人跳过墙，突围走出，乘电光中逃去。史敬思在后拒战，为乱军杀死。朱全忠误将杨彦洪射死了。李克用与薛志勤几个缒城而下。那克用的妻刘夫人，多智略，左右走归的来告事变，夫人立斩之；阴召大将约束军士，不得噪动。次日，天明，李克用要勒兵攻杀朱全忠。刘夫人劝道：「若擅起军相攻，天下谁知曲直？莫若往朝廷告诉，则彼自无辞。」克用听从其言，移书谯责朱全忠。全忠回书道：
　　前日之变，全忠初不之知；乃朝廷遣使者与杨彦洪商量。今彦洪既已伏辜，愿明公谅察！
　　李克用即日引军还晋阳。那时有李嗣源的，乃是胡人，名做邈佶烈，本无姓，在军中骁勇无比，年才十七岁，从李克用在上源驿冲突矢石之间，略无所伤。克用收为养子，命名唤做嗣源。
　　中和四年七月，李克用奉表自陈，告诉朱全忠上源驿谋杀的事。其表曰：
　　臣李克用，沙陀一酋长耳。父子遭遇大唐恩眷，秉节藩方。顷仗天威，收复长安，使元凶授首，宗庙再安，无非皇帝陛下威断神武，臣何力之有焉。臣帅兵归镇，便道汴梁，朱全忠邀臣入城，馆置于上源驿，俟臣酣醉，使裨将杨彦洪等纵兵围劫，阴欲杀臣，为巢贼报怨。臣部下将佐三百余人，并所带牌印，一时被朱全忠乱军劫去。臣切见朱全忠乃黄巢余孽，阴狡祸贼，异日必为朝廷患。夫救焚者，销之于曲突徙薪之时者易为力；若及燎原而后扑之，则焦头烂额矣。治疽者，疗之于血气方凝之时者易为功；若及溃痈而后治之，则腐肉伤肌矣。臣愚，欲望圣断，遣使按问，削全忠官爵。臣愿奉诏帅本道兵讨之，为国家销患于未萌，诚万全之举也。臣昧死谨言，伏候敕旨！中和四年七月二十日，臣李克用表上。
　　僖宗得克用所奏，不惟不能治朱全忠之罪，克用前后表凡八上，乃遣杨复恭奉使李克用军，宣谕圣旨。诏云：
　　览卿所奏，深知卿冤。国事方殷，姑存大体，朕为卿和解，已遣使谕朱全忠矣。廉、蔺结友，寇、贾交欢，先国事而后私怨也。今遣杨复恭谕旨，朕深望卿慕廉、蔺、寇、贾之事焉！就赐金茶合二只，犒军钱五十万缗，帛五百疋。秋凉，旨不多及。
　　李克用见那诏书不从起兵之请，终郁郁不平，便有攻伐朱全忠的意。八月，进李克用爵为陇西郡王。
　　光启元年十月，田令孜遣那朱孜、李昌苻合军攻打河中。王重荣诣李克用处求救。克用正怨朝廷不问朱全忠上源驿的公事，练军买马，结托诸胡，议攻汴州。报重荣曰：「待吾先灭全忠。扫除此等鼠辈，如拉败叶耳。」重荣再遣人求救曰：「若待大王自关东还，吾为所虏矣。不若先除君侧小人，退擒全忠，何难之有？」李克用乃上表于朝。表文云：
　　朱孜、李昌苻凶德参会，与朱全忠相为表里，欲共灭臣。臣不自救，死无所矣。已聚集蕃汉兵十五万，取来年大举入河北，讨平二镇。不近京城，保无惊扰。俟二镇已平，殄歼全忠，少雪上源驿之耻。臣昧死奏闻，伏候敕旨！光启元年十月日，臣李克用表上。
　　僖宗览克用所奏，遣使谕旨和解。克用不奉诏。十二月，与王重荣合军进屯沙苑，与朱孜、李昌苻战。孜、昌苻败走；李克用进军，迫近京城。田令孜奉僖宗车驾幸凤翔。驾才离长安，而宫室生聚，悉为乱军焚掠一空。
　　光启二年正月，李克用军还河中，与王重荣同写着表，奏请僖宗还宫；因子田令孜罪状，乞正典刑。僖宗皆不省视。田令孜引兵入宫门，劫僖宗幸宝鸡，从者才数百人，宰相百官皆不之知也。朱孜、李昌苻统邠、岐之兵，进逼车驾，金鼓之声，震动天地。田令孜迫僖宗离宝鸡，使王建将五百人，各执长剑为前驱。僖宗将传国宝授与王建，背负以从，登大敢领。李昌苻纵火烧阁道，王建扶掖僖宗从烟焰中跃过。六月，朱孜立襄王温，权监军国事。襄王遣使者到晋阳，赐李克用诏，言：「主上已晏驾。吾为藩镇所推，今已受册。」克用大怒，焚诏书，囚使者；遣使上表，移檄进讨。诏杨守亮将兵二万出金州，与王重荣、李克用共攻朱孜。
　　文德元年二月，张全义统军袭攻河阳。李罕芝奔泽州，诣李克用军前告急求救。李克用遣将军康君立督马军七千人，助李罕芝攻张全义。全义诣朱全忠军求援，全忠遣丁会统兵救全义。丁会与李存孝交战，存孝败，康君立引兵还。
　　昭宗龙纪元年六月，李克用大发兵，遣李罕芝、李存孝攻伐孟方立，取磁、洛二州，进取邢州。孟方立自饮药死。李罕芝还军于上党，就那三垂冈置酒，伶人奏《百年歌》，至于衰老之际，悲歌凄切，坐上有垂泣者。李存勖方五岁，在克用侍侧，乃抚髀道：「大丈夫当从少年立功名，何为悲凄于晚景邪？」克用慨然道：「此奇儿也！后二十年，必能代我战于此地也。」诸将立那方立的弟孟迁为留后，求救于朱全忠。全忠使王虔裕将甲士数百人赴援。
　　大顺元年二月，李克用取云州，不胜而还。四月，张浚因杨复恭以进，复附田令孜，而待复恭寖疏。昭宗知张浚与杨复恭有嫌隙，特用张浚为宰相。浚每以谢安、王导自比。李克用甚轻忽之，听得浚拜相，谓诏使道：「张公好虚谈而无实用，倾险小人也。主上采虚名而相之，他日必能交乱天下。」浚听得克用这言语，深恨之。那时有赫连铎、李臣威附会着朱全忠，皆以诛李克用为请。昭宗令省台四品以上官员会议，皆以为不可发兵讨李克用。独有张浚、孔纬两个，坚欲起兵。乃下诏削夺了李克用的官爵。浚奏给事中牛征做行台判官。征听得此命，叹曰：「国家丧乱之余，无事而横挑强寇，吾见其颠沛也。」以疾辞不行。张浚陛辞日，大言道：「俟臣先除外忧，然后为官家除内患。」盖指杨复恭也。复恭听得这说，就长乐?置酒，与浚饯别。复恭把酒，劝浚尽饮。却不道：
　　劝君且尽一杯酒，西出阳关无故人。
　　浚不肯饮，复恭却戏浚道：「相公仗钺专征，得恁地作态么？」浚应道：「俟平贼归日，方作态也。」复恭深忌之。八月，官军到阴地关。朱全忠使骁将葛从周带马军千人，密地从地名壶关夜抵潞州城下，突围入城。张浚使招讨副使孙揆赴镇，八月离晋州起行。李存孝听得孙揆将到，将马军三百人，向那长子西谷中藏伏了，拿却孙揆及中使韩归范，将槛车管押送与李克用军前。克用表孙揆做河东副使，揆道：「咱是天子大臣，兵败拿至此，分甘一死，岂能低首下心，伏事一个镇使？」克用大怒，命左右将锯解开孙揆尸首。锯不能入，揆骂道，「死狗奴！锯人当用板夹住，汝不晓耶？」乃令以板夹而锯之，至死骂不绝口。九月，朱全忠遣军围泽州，大呼李罕芝，谓曰：「张相公围却太原，葛仆射据了潞州，旬日间，沙陀无穴自藏，相公怎有生路？」会李存孝统军至泽州，选军马五百人，绕了汴军营，大呼曰：「我即沙陀来求穴的，欲得您军肉，以饱我士卒！若有肥的，可令出战！」汴军骁将邓季筠出战，被李存孝就马上活捉过来，余军大溃。存孝乘胜攻潞州，葛从周弃城宵遁。李克用授唐君立做昭义留后，李存孝做汾州刺史。存孝以不得昭义，愤怒，始有叛意。十月，官军出阴地关。李克用使李存孝将步军五千就赵城下寨。韩建使壮士三百人夜袭存孝军营，被存孝设伏兵了出战，建兵大败。存孝乘胜直抵晋州西门，张浚出马交斗，大败而走，归城闭门拒守。会存孝统军攻取绛州，张浚、韩建带轻骑逃遁。李克用遣韩归范还朝，附表讼冤。表文云：
　　臣李克用，父子三代，受恩四朝。破庞勋于宪宗之朝，翦黄巢于先帝之世。黜襄王，存易定，使皇帝陛下，今日冠通天之冠，佩白玉之玺，臣之力居多焉。若以攻伐云州，为臣之罪，则拓跋思恭之取鄜、延，朱全忠之侵徐、郓，何独不诛？赏彼诛此，臣岂无辞？今张浚既已出师，则臣固难束手待尽，已集蕃汉军五十万，欲直抵蒲、潼，与浚格斗。若臣不胜，甘当削夺；不然，轻骑叫阍，顿首丹墀，诉奸回于扆座，纳制敕于朝廷，然后自拘司败，恭俟鈇钺。
　　大顺元年十月日，削夺官爵沙陀旧部李克用表上。
　　昭宗览克用所奏，与朝廷会议，莫不惊骇。那时张浚、韩建军败，孙揆被擒，大臣深以为忧。干宁二年正月，李克用再上表。表曰：
　　臣切见张浚以陛下万代之业，邀自己一时之功，知臣与朱温深仇，私相连结。臣今身无官爵，削夺已尽，身是罪人，漂流靡定，不敢复归藩方；且就河中寄寓，进退行止，伏候指挥！
　　昭宗得克用表，贬张浚、孔纬远州安置；复李克用官爵，使归晋阳旧镇。二月，张浚奔华州，依韩建，与孔纬密地求救于朱全忠。全忠上表讼其冤。朝廷不得已，畏全忠凶焰，姑听自便；仍加李克用为中书令，贬浚为绣州司户。初，邢、洛、磁三州留后李存孝，与李存信俱是李克用的假子。克用偏爱存信；那存孝欲立大功，取重于克用，存信又谗谮于其间；存孝惧及祸，密地与王镕、朱全忠交结。朱全忠上表，称李存孝以邢州、洛州、磁州三州自归，乞赐旌节；及会诸道军马进讨李克用。朝廷诏授李存孝为三州节度使，不许会兵攻伐。李克用围邢州，凿堑筑城以守之。邢州城中食尽，李存孝出见李克用，泥首谢罪。克用将槛车囚系以归，用车裂于牙门。
　　干宁二年，王行约、李继鹏、王行瑜、李茂贞等作乱，昭宗车驾幸石门镇避乱。七月，李克用帅蕃汉军十五万迎车驾还宫。李克用驻兵华州，遣其子李存勖奉表诣行在问起居。存勖年才十一岁，使之献捷于京师。昭宗奇其状貌非常，赐鸂鶒酒卮、翡翠盘等，抚存勖背道：「此儿可为国家之栋梁，他日必为吾家尽忠。善自爱重！」解所佩玉带赐存勖。就授李克用为招讨使，进讨王行瑜。十一月，王行瑜自将着甲士五千人，在龙泉寨坚守。李克用攻击颇急，王行瑜走入邠州。克用进军，将邠州城围了。行瑜登城号哭，谓李克用曰：「行瑜无罪。所有胁乘舆迁幸的事，皆是李茂贞、李继鹏等所为，行瑜即无干预。愿大王移军问罪凤翔，行瑜愿束身归朝，毋烦大兵迎刃。」李克用答道：「王尚父何为过恭？咱受天子诏令讨三贼臣，尚父亦预一人之数。今若束身归朝，非咱每所敢专制。」行瑜度不能免祸，乃挈带家小，突围走遁。李克用入邠州，封了府库，抚安居民。不两日，王行瑜自为部下将杀了，传首送克用军前。十二月，诏李克用进爵为晋王，赐衣甲马铠弓箭各一副，金线战袍、金带一条，手刀、银缠枪、战马一匹。仍赐御书大旗，上面写着「精忠卫国晋王李克用」九个字，令行师之际建之。李克用遣掌书记李袭吉奉表入谢。表文云：
　　臣李克用顷仗天威，进兵诛讨三贼臣。李继鹏、王行瑜二凶，已行授首；独李茂贞□兵凤翔，尚逭天诛。臣待罪外镇，不能宣国威灵，致车驾蒙尘，生灵涂炭，死有余罪，敢逃司败之诛﹖陛下不以臣为无似，下诏进讨，国贼未除，先蒙恩赏。臣愿得依近清光，上禀睿等，不劳调兵，止以本军进讨，庶塞旷官之咎。若蒙睿旨允臣所奏，当克期取胜，不旬日间，当致茂贞之首悬于阙下，取进止！干宁二年十二月，臣李克用表。
　　昭宗与贵近官员一处商量，怕茂贞灭后，沙陀军势寖盛，朝廷不能制伏。昭宗乃赐诏褒嘉。诏曰：
　　览卿来奏，备见忠忱，良用嘉叹。不臣之状，行瑜为甚，已就诛夷；茂贞、韩建，自知悔罪，职贡相继，乞从赦宥。且宜休兵息民。卿久在兵间，跋涉驱驰，军士良苦，可即还镇，免行朝觐。如茂贞等，长恶不悛，姑图再举。故兹诏谕，卿可悉之。
　　李克用既奉诏，不敢再进军。未免排办茶饭，看待诏使。酒酣，克用谓使者曰：「咱观朝廷意向，似疑咱有异心。但茂贞不除，关中无宁息之日。咱到此去阙庭不远，怎可不见天子一面？」有那将佐盖寓进言道：「天子还宫，席未及暖，人心恟惧，兀自未安。大王若提兵一度渭桥，京都又复惊骇。大王此行，重在勤王，不专为朝觐行也。既准诏敕免朝，不若敛兵回镇。」克用笑曰：「盖将军尚不欲咱入朝，况天下之人乎？」复命书记草表以上：
　　臣李克用钦奉诏敕，令臣帅所部兵依旧还镇，仰承天涵地覆之恩，自合即日就道。然区区愚忠，谓密迩王朝，去天咫尺，实欲一望清光，面陈除凶雪耻之策。复奉诏旨，免行朝觐，谨具表恳辞，伏乞睿照！干宁二年十二月日，臣李克用表谢。
　　李克用帅所部军还镇。初，李克用在渭北下营，李茂贞、韩建惧为攻击，事朝廷甚恭，朝贡不绝。及李克用还军后，贡献渐疏，表章数有骄慢语。
　　三年七月，李茂贞进军侵迫京师，昭宗车驾出幸华州。八月，韩建移檄诸道，召天下输粮草诣行在。李克用闻变，乃长叹曰：「去岁若从咱说，怎有今日之祸！」乃征诸道兵马入援。有幽州节度刘仁恭以契丹入寇为辞，无出兵的意。李克用移书责以大义。刘仁恭将书抵地谩骂，将使者囚系。克用怒，自统兵击刘仁恭。仁恭遣其将单可及迎战。是日，大雾迷冥，兵交马踏，可及佯败。有杨师侃伏了兵马在木瓜涧藏伏。克用追赶可及，为伏兵四出，克用马跌，单身牵将马奔入一林中去，将身隐匿。其马作嘶叫状，克用密祷其马道：「若咱每世有太原，则马不得嘶鸣！」马果不嘶。乱兵搜索不得，乃免祸。
　　至天复二年二月，朱全忠使氏叔琮、朱友宁统军三十万，进攻周德威、李嗣昭军营。那时汴梁军连亘数十里下着营，晋阳军马止有数万。那周德威连战数合，力不敌，败走。氏叔琮、朱友宁乘胜进军，攻打河东，取了慈州、汾州、隰州；围却晋阳，攻打西门。李克用召诸将会议，待走入云州；李存信待北走鞑靼求援。有李嗣昭、周德威及李嗣源皆道：「儿辈在此，自能固守，大王不可为此谋，怕人心动摇不便当。」刘夫人亦进前阻当。李克用乃居数日，收拾溃军，李嗣源共李嗣昭不时带敢死士偷劫氏叔琮、朱友宁军营，屡得胜捷。那时朱全忠在河中，忽一夜得个梦，道全忠与李克用两个厮搏，全忠被克用搏倒，有黑蛇将全忠脑上啮吃，痛连心腹，因此觉来。自知这梦不祥，次早急写文字，将那氏叔琮、朱友宁所将军马，尽行抽回。值大水灾疫，汴军杀伤病死过半。友宁等军回，李嗣昭共周德威又将骑兵赶杀，再取了慈州、隰州、汾州三州。自此李克用与朱全忠不交争者数年。
　　天复四年八月，朱全忠弒昭宗，立太子祝为皇帝。
　　至昭宣帝天佑三年十月，刘仁恭差使命往河东求和，往返数百次。克用嫌刘仁恭变诈反复，初不许和。那克用的儿子李存勖谏道：「今天下之势，归朱温的十之八九。自河以北，与朱温为敌者，独河东与幽、沧耳。今不与之并力攻守，岂河东之利哉？英雄图大事的，不顾小怨。他虽困我，今穷蹙来归我，又救其急，此孔子所谓『以德报怨』是也。」克用听其言，乃许刘仁恭通和，遣军三万人赴晋阳。
　　天佑四年，梁王朱全忠改名晃，称皇帝，奉唐帝做济阴王。
　　天佑五年正月，晋王李克用病笃。周德威等率所部军在地名乱柳下寨。命其弟李克宁曰：「吾子存勖，志气远大，必能成吾事，兴吾宗。你等善教导之。今以业子累汝辅翼！」业子者，存勖小名也。克用又顾李存勖曰：「嗣昭久困重围，吾不及一见之矣！待葬后，汝宜竭力救之！」道罢而卒。存勖哀哭不非常，克宁入曰：「将士欲来谒贺。夫大孝在于不坠基绪，毋用多哭也。」存勖出，袭位为节度使。李克宁帅诸将来贺，存勖尽以军事委之李克宁。五月，李思安围潞州久不下。李嗣昭闭城坚守，资用阙乏。梁王遣使谕嗣昭降。嗣昭将诏书焚毁，斩却来使。梁主疑李克用诈死，趣兵还大梁。晋王乃大阅军士，授丁会为都招讨使，帅周德威等驻晋阳，趋潞州。晋王上党行军三垂冈，因叹曰：「此先王置酒处所也！」就这里藏了伏兵。次早，大雾漫漫，地下日昼晦暝，兵行雾中，直到夹寨下营；梁军兀自睡卧未起。晋王命李嗣昭、周德威分兵做二道，填却壕堑，焚烧营寨，鼓噪而入。梁军大败，丧失将校四十余人；资用器械粮食山积，皆委弃而遁。周德威乘胜攻泽州，梁统军牛存节引兵救解。晋王帅大军归晋阳，且休兵行赏。
　　天佑七年十二月，梁朱晃进军逼镇州，就柏乡下寨。赵王镕告急于晋求救，晋王遣将帅五千人至赵州，与周德威合军，因拿得梁之采樵者，问之，且曰：「梁之戒饬上将道：『镇州虽用铁为城，必为我取之。』」
　　晋王令赵进军抵柏乡三十里下营，遣周德威帅马军逼梁军营，不时出军挑战。梁军坚壁不出。周德威谓李存曰：「梁人无斗志，但欲逞兵耀武；不挫其锐，则何以决胜？」乃呼其军谓之曰：「梁军皆汴州屠沽贩鬻之夫，衣甲虽鲜明，人无斗争的意。汝曹生擒一夫，则足以自富也。」德威乃帅精兵千余人合战，追赶至野河而止。晋王卧帐中。德威往见张承业，谓曰：「大王骤胜而轻敌。今去贼营不远，只隔一水，彼若造桥以迫我，则我军不利。不如且退屯高邑，诱贼离营，彼出战则我归营，彼归营则我出挑战；仍遣轻骑抄掠粮运。不出旬月，必破贼矣。」承业入卧内，手褰帷帐，抚晋王曰：「如今怎是王安寝之时？强敌对垒！」适梁兵有降的来道：「梁军正造浮桥。」果如周德威所料。是日拔营退守高邑。
　　至天佑十年十一月，卢龙、幽、沧等州，皆归于晋。刘守光请降晋，晋疑其反复，不受。复求救于契丹，契丹知其无信，不出兵救援。晋王大军将至城下，刘守光登城谓周德威道：「俟晋王至，我但开门泥首听命耳。」及晋王单骑抵城下，谓守光曰：「朱温篡逆，我与公合河朔军以兴复唐室。您为谋不善，亦要学他狂僭。且如镇、定两帅，皆俯首事您为盟主，您不加恤，故有今日之祸。大丈夫做事，须决择个成败所向，公今何为？」守光应曰：「守光今日大王俎上肉也，惟大王处分！」王怜之，折弓箭为誓云：「但出城相见，吾不汝害也。」是夕，守光爱将李小喜缒城出降，且言城中力竭食尽。晋王趣督诸军，四面攻城，擒刘仁恭。晋王入幽州，刘守光挈妻子逃去。晋王授周德威为卢龙节度使，李嗣源为振武节度使。且说那刘守光将奔沧州路遁去，前行迷失道路，被人拿了，送晋王军前。晋王犒设军马了，统大军起发，将刘仁恭共刘守光两父子造着两个槛车囚着，写个露布投捷旗上。露布云：
　　刘仁恭父子稔恶召衅，附会贼臣，倾覆大唐之社稷，凌虐大唐之生灵；倏降忽叛，变诈多端，百姓为之离心，义士为之切齿。势穷力屈，束手就降。倘逭天诛，无以律众，其囚槛车管押赴先帝庙，以听处分。
　　将刘仁恭父子囚于露布之下，诸军争唱凯歌往晋阳。可谓是：
　　马敲金镫响，人唱凯歌回。
　　晋王将刘仁恭父子，向晋王太庙里献俘，缚将刘守光就太庙前斩了。临行刑时分，刘守光大呼曰：「教守光莫降者，乃李小喜也！」小喜进前怒目瞋视刘守光，叱之曰：「汝内淫父妾，奸污弟妻，行如禽兽，这事莫也是咱教汝么？」晋王嫌小喜面骂其主，可谓无礼，乃将李小喜先行斩斫，然后却将刘守光斩了。却留将刘仁恭荷枷往至代州，先剖仁恭腹，取其心，刺血以祭先王之墓。祭罢，押赴军前斩之。
　　天佑十一年，赵王镕与王处直各遣使推晋王为尚书令。晋王三让然后受命，始议开府置行台羞设属官等，一如唐太宗为尚书令故事。
　　天佑十二年，梁天雄节度使杨师厚矜夸己功，置一军号做银枪效节都，有数千人，欲复还旧时牙兵之盛。及杨师厚死，梁主以贺德伦为天雄节度使，分却六州做两镇。梁主怕魏人不服，先遣着刘鄩将军六万渡河，张那形势，胁服其众。魏兵不愿分徙，诸军谋作乱，纵火将营寨焚烧，抄掠百姓财物。次早，入牙城，劫将贺德伦置楼上。那张彦乃效节署将校，自帅其党，拔刀在手，禁遏军士剽掠的。梁王使供奉官扈异入魏军抚谕，许张彦刺史。张彦意欲复三州节度，梁主不许，再遣使命到彦军前。张彦将诏书裂碎掷地上，手把那戟南向诟骂朝廷，谓贺德伦道：「天子愚暗痴呆，与人穿着鼻，成个甚么朝廷！」逼胁德伦忒甚，德伦不能制伏，献书于晋王求救。晋王尚疑魏人变诈，未肯进军。德伦遣判官司空颋赉带缗钱二十万为晋王犒设军马，密地向晋王说：「张彦凶狡难制，愿晋王大军到，先除这凶贼。」晋王乃进军就永济县屯驻。张彦选银枪效节都军士五百人自防卫，来谒。晋王上驿楼责张彦道：「您恃凶悖，陵虐主帅，残暴百姓。咱举兵至此，本欲抚安百姓每，非是贪求土地。您于我虽是有功，终不可不诛您，以谢魏之百姓！」遂将张彦并其党七人，就军前斩讫。余众莫不股栗恐惧。晋王召其众晓谕道：「凶恶之罪，止坐八人；余各安心，咱无所问。尔等当竭力为我爪牙，共立功名。」众皆呼万岁欢拜。明日，晋王使张彦银枪效节都军卒，擐甲执兵，在马后随从，众军皆安稳无疑。梁王闻晋军已到，退就杨刘城驻扎。六月，晋王统大军入魏州城。贺德伦捧印节来献与晋王。晋王曰：「孤提兵远来，只为抚安百姓，非欲广土地取符节也。」德伦又拜跪道：「今梁寇密迩，人心皇皇，德伦势孤形弱，何以统服军旅？恐怕事出不测，怎不有负大王恩德？」晋王乃受印节。德伦帅将吏称贺。晋王承制，授贺德伦做大同节度使。是时银枪效节都骄横，尚未悛改。晋王使李存进为天雄都巡按使，出令道：「军中有讹言煽惑人心，及强夺百姓一钱的，皆拿赴军前，枭首市曹。」由是一城肃然无敢犯的。七月，晋军近夜偃旗息鼓，使军士各衔枚以进，攻袭澶州。其刺史王彦章正在刘鄩军中，晋军尽获彦章的妻子家小。晋王好生待遇他，遣人招诱王彦章归晋。彦章怒骂道：「人死留名，豹死留皮。大丈夫怎肯负人恩德！咱学取汉将王陵，宁复以家人为意？」遽命斩其使者，示无归晋心。晋军尽将其家口二十余人杀讫。且说那王陵乃汉高祖时沛人，聚党居南阳，以众归汉。楚王捉却王陵的娘东向坐，欲招王陵回心向楚。王陵的娘向使者道：「我闻汉王长者，终得天下。为我语陵，休为我故持二心。」遂伏剑而死。王彦章也是这般的肚肠，那里更顾惜家小也。却说晋王往魏县劳军，自帅马军百余人，沿河而上，要觇觑刘鄩军营。恰天时阴晦下雨，尘雾冥迷，却被刘鄩将五千军在河曲田地里藏伏了，四面鼓噪，围了晋王数重。晋王跃马大呼，所向军皆披靡，无一人敢与接战。有裨将夏鲁奇操执短戈，尽力死战。从当日午时斗至申时，突破数重围得出，只丧失了马军一人。晋王喜夏鲁奇骁勇，因赐鲁奇姓名为李绍奇，使与升转官爵。那时刘鄩伏兵，要陷晋王，又不能成功，寻思道：晋之精兵，尽在魏州；晋阳田地里，必无军马把守；要密地去攻袭晋阳。乃引兵从黄泽一路投西去。晋王疑刘鄩数日不出战，遣间骑觇探，只见有旗帜沿城往来。晋王道：「刘鄩一步百计。」再使人去觇觑，乃是刘鄩将刍草缚做人形，手里执旗，缚在驴上，相连续而行。晋王知得刘鄩这计策，料想他去其军才及山下，亟遣马军追赶。奈天时雨水潦，泥深三二尺许，士卒坠落崖谷死的，十之二三。晋王遣李嗣恩不分明夜，奔入晋阳城治兵备御。刘鄩军马远路，粮食已尽，又听得晋军有备，又有追兵厮赶在后。周德威见说刘鄩统军西上，自幽州统军马一千人来到地名土门。刘鄩整众军下山，在宗城屯驻，士马死的过半；待据守临清，扼绝晋军粮道。德威急忙赶至南宫，将刘鄩军下斥堠的拿来，断却手臂而纵之去，使与刘鄩言：「临清已被周侍中早据了也！」次早，德威攻掠刘鄩营而过，据守临清。刘鄩遂引军向莘县下寨，掘堑固守；晋王就莘县西三十里头下营；一日凡斗儿合。刘鄩馈运粮食不继，晋军不住挑战。梁主降诏责刘鄩偷安不战。八月，刘鄩将步骑万余人进迫镇定军营。晋李存审又将马军二千攻之，刘鄩败走，晋军俘获千余人以归。
　　天佑十三年，刘鄩帅大军攻晋魏州，坚守城壁不出战。晋王留李存审守军营，自往贝州巡劳军士，声言统军归晋阳。刘鄩听得，奏闻梁主，请发兵攻袭魏州。梁主敕令澶州刺史杨延直，将万人会魏州。次日，刘鄩悉出军众与杨延直合军。李嗣源出军索战，晋王自将大军从贝州来，李存审引营中军马踵其后。刘鄩一见惊骇，便收兵逃遁。晋王追击于后，到故元城田地里，向西北上排着一个方阵；李存审就东南上也排着一个方阵。刘鄩向那中央排着一个圆阵，四面受敌。合战稍久，梁军大败，步军七万余人，杀死殆尽。刘鄩突围走渡河，退保滑州。梁匡国节度使王檀奏梁王，请发河西兵攻袭晋阳，奄至城下，昼夜急攻。有代北旧将，姓安名金全，自太原来，谒见张承业曰：「晋阳乃国家根本之地，若失晋阳，则大事去矣，仆虽年老，尚堪一战，请以库甲见授，为明公击退梁寇。」承业即开库，恣其自取铠甲。金全帅其子弟军，得数百人，夜出攻梁军。梁军大惊，退五十里下营。李嗣源亦遣牙将石君立将马军五百人策应，早离上党，晚到晋阳城下，大声疾呼曰：「昭义侍中大军到矣！」遂入城与安金全等分军出，诸军击梁军。
　　天佑十四年，契丹阿保机自称皇帝，国人号之为天皇王，以妻述律氏为皇后。晋王经营河北，欲结契丹为援，常事阿保机为叔父，述律后为叔母。会晋王弟弟李存矩为威塞军防御使，在新州骄惰不治，侍婢干预政事；裨将卢文进与小校宫彦璋士卒等，谋杀李存矩，帅其众奔契丹。卢文进引导契丹军攻新州甚急，刺史安金全弃城走。周德威合河东、镇定之军攻之，阿保机自帅三十万来救，德威大败奔归，契丹乘胜进围幽州城，卢文进诱其攻城。周德威遣使告急，晋王召诸将谋之；李嗣源、李存审、阎宝等劝晋王救幽州。晋王喜曰：「昔太宗得一李靖，尚擒颉利；今吾有猛将三人，尚何怕契丹哉？」即日命嗣源将兵前进；阎宝与存审统镇定之军继之。那时幽州被围已三百余日，城中危困已甚。李嗣源帅马步军七万人会于易州。李存审道：「彼众我寡，契丹多马军，我多步军，若平原旷野相遇，契丹将万骑犯吾阵，则步军溃败矣。」李嗣源道：「契丹无辎重，我军必载取粮食自随；若平原旷野相逢，契丹抄掠我军粮，则我军不战而溃。不若取路从山中潜进，取幽州路而去。设或中路与契丹军相遇，则据险要以拒之。」定计后，遂将马军三千人与从珂军为先锋，到幽州六十里头下寨，进至地名山口。契丹以马军万人拒之于前，将士皆惊愕失色，李嗣源独将马军百余人先犯阵出马，免冑扬鞭，用胡语与契丹打话道：「是汝无故犯我边塞，晋王使我统百万之众，直趣西楼，灭汝种类。」说罢，跃马奋檛，三入契丹阵，斩讫酋长一人。后军相继杀进，契丹兵退却，晋军尽得出。李存审下令使军人各伐树木为鹿角，每一人持一枝，到止宿处，则编以为寨。契丹马军从寨前过，寨内军发万弩射之，人马死伤，积尸满路。嗣源等入幽州，缮城修备守之具。晋王出征数岁，凡军府政事，一切委重于监军使张承业。晋王或时索钱蒱博，及给赐与伶人，承业每靳惜不与。晋王令儿子继岌为张承业舞，承业将带、马赠继岌。晋王指钱积，诏曰：「和哥无钱用度，宜与一积钱。」承业曰：「郎君缠头，皆出自承业俸禄。」缠头与今人说利市一般。「此钱乃大王留以养战士的，承业不敢乱下破用。」晋王怒，颇诟骂承业。承业作色而言曰：「仆老敕使耳，惜此库钱，欲佐大王成伯业也。大王既不爱惜，可自取之，何必问老仆？只恐怕财尽人散，无所成就耳！」王顾李绍荣令讨剑来。承业起，将手挽王之衣曰：「老仆受先王顾托，誓愿为国家聚财练卒，诛这汴贼。若以爱惜库物，遭大王杀死，仆见先王于地下，面无惭色矣。」曹太夫人听得这事，急召晋王。晋王入宫，太夫人使人谢张承业道：「儿子忤触特进，已行笞棰矣。」「特进」，晋之官名也。明日，与晋王俱到张承业居第谢过，遽承制授张承业开府仪同三司、左卫上将军、燕国公。承业力辞不受，终身只称唐朝官称。卢质好饮酒，为人轻率骄傲，王颇恨之。承业乘间从容为晋王言曰：「卢质数无礼，请为大王除之。」晋王曰：「吾方招纳贤士，共成功业，七哥何为出此言？」张承业起身贺曰：「大王苟以此存心，何患不得贤才，何忧不得天下也？」十一月，晋王听得河冰合，大喜曰：「咱用兵数岁，为一水限断，不得渡河；今河冰自合，正与汉光武滹沱冰坚相似，得非上天赞我兴王之机会否？」话说里，说那汉光武南驰，传说王郎军兵在后，诸军皆有恐惧的心。及至滹沱河，有候吏还报：「河水澌流，无舡怎生得渡？」官属忧恐。光武遣那王霸驰至河探听，霸恐惊动众军，托言冰坚可渡。光武因笑道：「候吏果是谎说。」及到河次，河冰果合，光武诸军乃得渡河；有数骑过未了，而冰解。王霸谢道：「明公至德，获神灵之佑，虽武王白鱼之瑞，何以加此？」光武谓官属言：「王霸权变以济事，亦天瑞也。」晋王闻冰坚，乃引此事自比。于是统大军急趣魏州。梁军有甲士三千人屯驻杨刘城，沿城十数里，栅寨相连属。晋王攻拔杨刘城。梁主方议行南郊礼，听得杨刘失守，军中讹言，传说晋军已入大梁，梁王惊骇，罢却郊祀，奔归大梁。
　　天佑十五年正月，梁宰相敬翔谓梁王曰：「李业子继位以来，攻城野战，无不躬亲矢石。近日攻打杨刘城，自负束薪，为士卒帅先，所向无与抵敌。陛下宴安自如，疆土日蹙，臣有以知陛下非业子之敌也。」梁主反以敬翔为怨望，不听其谏。梁遣谢彦军攻取杨刘。彦军但决河水以限阻晋军。晋王谓德威曰：「梁军初无战斗之意，但欲阻水以老我师耳。当涉水攻之。」晋王身自负柴薪填塞河水，诸军褰甲横枪而进，斗经数合，梁军败走，杀死溺水，河水为之尽赤。八月，晋王谋大举伐梁，周德威统幽州马步军三万；李存审、李嗣源、王处直各将马军二万；奚、契丹、吐谷浑等，并河东、魏博之兵，大会于魏州，在地名麻家渡下寨。晋王欲自将马军万人，直趋大梁。周德威谏曰：「梁军尚全，轻行挑战，未见其利，王宜按兵不动；德威自以骑兵援之，使不得休息，乘其疲弊，可一举而灭之也。」王曰：「公何怯哉？」即以亲军先出战，周德威不得已从之。梁将贺排阵横亘数十里，晋王帅银枪都攻其阵，冲击十余里。梁马军都指挥使王彦章败走入濮阳，周德威追击，为梁军杀死。晋王登蒿丘，收拾溃军。城中有山，贺欲据之，晋王诏诸将曰：「今日夺得此山者胜！」乃帅马军先登，李从珂、王建及将步军继之，遂夺得土山。诸军皆欲休兵归寨，明日复战，惟阎宝、李嗣源等曰：「宜乘梁军日晚引退，进兵攻之。」王建及披甲横槊而进曰：「王但登山，观臣为王破贼。」嗣昭、建及帅马军大呼陷阵，诸军继至，梁军大败，杀虏三万余人。梁败军走至大梁，且曰：「晋军至矣！」梁主驱市人登城，欲奔洛阳。
　　天佑十八年正月，魏州僧得唐传国宝，诣行台来献。那宝是黄巢当日败破长安时分，魏州一僧名传真者得之，以为常玉，将欲出市货卖，有识宝者曰：「此唐朝传国宝也。」当时藩镇及诸将佐，劝晋王即真称帝，令有司置玉造法物，缘此得传国宝。诸将奉赐称贺劝进。蜀主、昊王屡写书劝晋王称帝，王以书出示将佐曰：「晋王太师亦尝劝先王自帝一方。先王谓余言：『昔天子幸石门时，吾发兵诛朱温，威振天下。吾若挟天子，据关中，自作九锡禅文，何难之有？但吾家世忠孝，誓于此生靡敢失节。他日当念复唐社稷，勿效朱温所为。』先王此言犹在耳，劝进之说，不敢闻命。」张承业听得此事，上书谏晋王，书曰：
　　吾王世世忠于唐室，所以老奴三十余年，捃拾财赋，召补兵马，誓灭逆贼，复唐宗社耳。今河北之干戈甫定，朱温之凶焰犹存，大王遽即大位，殊非从来吊伐之本意，天下谁不解体乎？臣愿王先灭朱温，复列圣之深仇，然后求唐之后嗣立而君之，南取吴，西取蜀，汛扫宇内，合为一家。大王有不世之功，让之愈久，则得之愈坚矣。老奴之志无他，但受先王恩德至深，欲为大王立万世之基耳。
　　晋王答曰：「不是孤有此意，奈为群下迫逐何？」承业因仰天大哭，谓王曰：「诸将血战，本为唐朝；今王自取之，误老奴矣！是朱温未灭，而又如天下后世何？老奴请自此辞大王去。」即日归太原，邑邑成疾，不食而卒。后人有一诗咏史，道是：
　　晋王立志本忠纯，誓死羞为失节人。
　　不共戴天灭梁寇，深期洗日作唐臣。
　　只缘诸将勤拳劝，翻误老奴规谏谆。
　　大宝来归天所命，况于献玺有传真。
唐史平话　卷下
　　诗曰：
　　称尊享御谩君临，辜负当年告庙心。
　　身死伶人优戏手，只缘批颊纵慆淫。
　　话说李存勖袭位为晋王，已经一十三年。当嗣位之时，年逾弱冠，麾下诸将皆是白首行阵之人，晋王结以恩信，断以英武，故能服真定，并山东，囊括渔阳，包举魏博。策马渡河，而朱温殄灭；偏师入蜀，而王衍就擒。如此所为，不负当年三矢告先王庙的素愿。使听张承业苦口之谏，却僧传真之佞说，迟迟岁月，俟梁寇削平，复唐社稷；不然，灭梁之后，进承唐统；庶有以自别于一时僭窃之徒盗于大位的。可惜着志小气骄，夸功自大，用宦官做监军，用伶人做刺史；酷好伶人倡优之戏，狎侮亵慢，无君人之度。故门高之弒，乐器之焚，亦是自取其祸也。
　　且说晋王从那天佑十八年正月，得魏州献到唐国受命之宝，诸将一力价劝进。是时张承业未死，晋王心犹惮之。六月，藩镇陈请收用唐室旧臣，尝有朱友谦遣苏循诣行台。苏循来到魏州，望见晋王府便下拜，人或怪之，循道：「吾拜殿也。」见晋王呼万岁，三舞蹈，垂泣称臣。晋王曰：「吾与尔比肩事主，怎用称臣？」苏循曰：「大王功隆德盛，天相人归，自宜即真登极，以慰天下之望，何用谦虚自牧以藩方自处乎？」王逊谢之。次日，苏循又献大笔三十枚，道做「画日笔」。王得之大喜，即日命苏循做河东节度副使。张承业见其谄佞，深疾恶之。八月，张文礼作乱，遣间使往契丹求援；又遣使告梁主请兵。文礼妒忌赵旧将，多有无罪遭其诛杀的。赵将苻习统军万人，从晋王在德胜。文礼请于晋王曰：「苻习有异志，不可信，愿大王更用他将代却苻习。」苻习乃见晋王，泣涕愿留麾下，当效驱驰。晋王谓苻习曰：「晋与赵王同立盟誓，攻讨逆温，义同骨肉。不拟一旦变生意料之外，祸起肘腋之间，吾痛念之。您苟不忘旧主之恩，能为之复仇否？若有意，我当发兵运粮，助汝调遣。」苻习共部下将三十余人，闻得晋王的说，以义激发，将足顿地恸哭曰：「大王果垂念故主辅佐之勤，许以复冤，我等岂敢爱身？不敢烦霸府兵马，愿将所部军搏取凶竖，以为王氏雪耻复仇，虽死亦不悔恨！」即日授苻习为成德留后，命史敬瑭、阎宝等将军马助苻习讨张文礼。时张文礼腹患疽，惊惧而卒。文礼的儿子张处瑾接战。敬瑭战败，中流矢而死。十月，晋王听得史敬瑭中矢死后，镇州未下，待要分军去攻取镇州。有戴思远知得此意，悉引众军乘其虚，攻袭那德胜北城。晋王军下一日捉得梁军的奸细，具知戴思远有袭德胜城意思，急命李嗣源在那地名戚城藏伏了兵马。李存审统军在德胜屯驻，先引带几个马军，诱思远军出战。战未数合，存审佯败走，梁军不知其计，尽数出阵追杀。是时，晋王自率马军三千人，皆披带铁甲，和伏兵四面掩杀，梁军大败，丧失军马二万余人。十一月，晋王分付着李存审、李嗣源据德胜固守；自统军马攻打镇州。经十余日不胜。张处瑾使韩正时突围，趋定州求救。晋军追赶，拿将韩正时杀了。
　　天佑十九年，李存审谓李嗣源曰：「梁人听得我在南兵少，若不攻德胜，则必袭取魏州，不若咱两军分备两处。」李嗣源分军屯澶州。戴思远与将佐谋曰：「晋军专守德胜，魏州必无措置，咱悉引军袭取魏州，出其不备，可以成功。」才向魏州路，则知李嗣源亦先引兵拒守，数遣轻骑出马挑战。思远探知李嗣源有备，乃西趋成安，大掠而去；径攻德胜北城，掘开重堑，筑起重城，断晋军出入之冲，昼夜攻打甚急。存审一力拒守。晋王知思远攻德胜，从幽州统率军马驰赴魏州，不五日间已到魏州城下。思远闻晋王大军已来，烧营逃去。晋阎宝引兵到镇州城下，筑凿城垒，周匝将镇州团团围了，决引滹沱河水环绕城外，绝镇州粮道。城中食尽，遣步卒五百余人待突围求食。阎宝听其出城，待设伏兵取之。其军却攻晋长围，俄而数千相继续来攻，遂坏却晋军长围，纵火烧营，晋军大噪而败，退保赵州。晋王授李嗣昭为招讨使，替阎宝职事。会张处瑾遣步军一千余人迎接粮运，投九门田地里去。李嗣昭就彼处埋伏军马，截其归路，击之，杀虏殆尽。镇州军放箭，射中李嗣昭脑，嗣昭拔却箭，还放一箭，其人中矢即死。是夕，嗣昭中矢疮痛剧，亦卒。八月，晋卫州刺史李存儒，本姓杨，名婆儿，初以俳优之伎，为晋王爱幸，晋王授存儒为刺史；专务掊敛，至于防城军卒，皆计月纳课钱，即纵之归。梁段凝、张朗密地统军，乘夜袭之。次日，登城，将存儒执了，遂拨卫州。九月，张处瑾谓其弟处球曰：「李存进孤军无备，不如袭而取之。」张处球率所部军七千人，收旗息鼓，到东垣渡下营，逼近李存进军营。李存进仓皇狼狈，引敢死士十余人斗于桥上，镇军退却。晋遣马军截其归路，夹攻之，镇军俘斩殆尽。存进为梁军流矢所中而死。晋王授李存审为招讨使。镇州食竭，张处瑾遣使诣晋王投降，晋王未许。会李存审攻城，有中将李再丰缒城诣晋军，开门迎降。李再丰自捉了张处瑾的兄弟，并其党高蒙，囚置槛车，送赴晋王行台献俘。赵人请杀处瑾等，剐食其肉。将张文礼赴市曹剐了。苻习令部下求王镕遗骸，偶于故侍者家得之，晋王致祭而葬之。授苻习为成德节度使。习辞曰：「故主无后嗣而未葬，习当斩衰成服，恸哭而葬之。俟葬毕，却拜命未晚。」葬讫，诣行台。晋王使为天平节度使。十一月，唐特进河东监军使张承业卒。曹太夫人亲诣承业居第，为之行服，如丧子侄之礼。晋王听得讣音，数日为之不食。
　　天佑二十年二月，晋王欲立行台丞相，就四镇判官中选前朝士族充选。欲用河东判官卢质，质固辞，让义武判官豆卢革、河东判官卢程。即日拜为行台左右丞相，以卢质为礼部尚书。三月，晋安义留后李继韬遣使诣大梁请降，梁王以继韬为节度使。是时，安义旧将裴约戍泽州，泣谕其众曰：「余事故主逾一十余年，分财享士，志灭仇雠。不幸丧亡，柩尚未葬，郎君遽背君亲，忍耻事雠，我虽死不能从也。」遂据泽州自守。梁遣董璋将兵攻之，继韬募敢死士，尧山人郭威往应募焉。四月，晋王存勖就魏州牙城之南隅，筑一高台，择日登坛祭告皇天后土，即皇帝位，国号大唐，改元为同光元年。尊母曹氏为皇太后，嫡母刘氏为皇太妃。改魏州做兴唐府，称东京；以太原府称西京；改镇州做真定府，称北都。是时，唐之所得者，凡十三节度五十州。闰月，立唐宗庙于晋阳，追尊曾祖执宜为懿祖昭烈皇帝，祖国昌为献祖文皇帝，考晋王为太祖武皇帝；以高祖、太宗、懿宗、昭宗洎懿宗以下为七室。却说契丹屡进兵入寇，幽、卫二州皆为梁所取，潞州又复内叛。唐主患梁未可攻，一日，有郓州将卢顺密来奔，为唐主言曰：「郓州军不满千人，固可袭而取也。」唐主密召李嗣源与之谋议，曰：「梁人志在泽、潞，不备东平，今郓州单弱，固可一鼓而下之。若得郓州，则心腹内溃，而东平可得也。」嗣源因胡柳陂之败，常以为耻，欲立奇功以补前过，对唐主曰：「今用兵年深，生民疲困，苟不出奇决胜，如何得成大功？臣愿独当此役，陛下不必为忧。」李嗣源统精兵五千趋郓州，大军已到城下，日色向晚，会天时阴雨，道路昏黑，将士皆欲解甲稍歇，高行周谓嗣源曰：「此天赞我决胜之机也，彼必无备。」乘夜渡河，郓人皆不知觉。李从珂以身率先登城，将守城卒杀讫，开着城门，使唐军入城。嗣源下令禁约军士，无得焚烧宫室，劫掠财物，恩抚士民。捷书至，唐主大喜曰：「总管真奇策，吾事济矣！」即署李嗣源为天平节度使。
　　梁主惧，遣使诘责诸将段凝、王彦章等，趣令进战。五月，梁主遣招讨使王彦章攻唐德胜南城。唐主闻之，自统军屯澶州，命朱守殷守德胜城。临行陛辞，唐主戒之曰：「王铁枪勇略无双，宜谨备之，不可忽也。」王彦章统诸将急攻南城，守殷败走，彦章乘胜连拨诸寨，声势复振。唐主遣宦者焦彦宾，趋杨刘，与镇使李周固守。与王彦章数日百余战，比到杨刘，士卒之亡者过半。彦章以步军十万人攻杨刘城，李周尽力拒守，每与士卒同甘共苦，故能得军心，效死勿去。彦章兵虽众，竟不能取，退驻城南下寨。唐主亲帅大军救援，每日行六十里，兼驰骋畋猎，自以为李周在内能守，不以为忧。六月，唐军已到杨刘，梁军深沟固垒，不可得入。唐主问计于郭崇韬曰：「杨刘之围已合，奈何？」崇韬对曰：「臣愚以为彦章乃劲敌，当以计谋取之，不可与之角力也。臣愿陛下就博州东岸筑建城垒，固保河津，既得与东平声势联属，又可以分贼兵势。只有一说，彦章亦智略之士，恐其侵迫我军，则城不得成就。愿募敢死勇斗之士，每日与彦章挑战以牵制之，使之旬日不得东下，则我城可成。」七月，彦章军急攻杨刘，李绍荣用火（木代）焚梁之连舰，彦章退保杨村。唐军追击之，梁军死没凡二万余人。杨刘之围已解。赵张、段凝恐彦章成功，百端沮挠，由是征归大梁。梁以段凝为招讨使，遣王彦章、张汉杰攻取郓州。唐主听得梁军将至，自引兵就朝城田地里屯驻。恰梁将康延孝来奔，唐主亲赐宴，从容访问梁主事势。延孝对曰：「梁朝土地不为狭，兵旅不为寡；然主见昏懦，不能专任将帅，以责其成功。近闻将以十月数道起军，令董璋趋太原，霍彦威寇镇定，王彦章攻郓州，段凝当陛下。臣切观梁兵聚则不为少，分则不为多，愿陛下养勇蓄力以待其分，自帅马军五千人，自郓州直抵大梁，擒梁之伪主，则不出旬月之间，天下定于一矣。」唐主闻之大悦，解锦袍一领、玉带一条、银合茶药赐之。授康延孝为招讨指挥使。十月，梁主欲发数道军马，大举入寇。唐主深以为忧。一日召诸将计议。李绍宏等曰：「郓州难举，乞割易卫、黎阳之地，与梁结和，休兵息民，更图后举。」唐主曰：「若行这举，真是养虎遗患，非谋之善也。假之以岁月，则彼盛我衰，吾且无葬地矣。」诸将退，独召郭崇韬问计。崇韬对曰：「陛下问臣，臣不敢隐嘿，谨条其事以奏。」疏云：
　　陛下焦心劳思，不解甲，不栉沐者，十五余年，初意在于除凶雪耻。今位号甫正，殚数年之力，始得郓州尺寸之土，不能固守而弃之，臣恐将来粮食已尽，将士离心，虽画河为境，谁为陛下守之？臣近询康延孝，颇知河南事体，度己量敌，日夜思之，念此至熟矣。私切自谓成败之机，在于今岁，梁以精兵授段凝，决河自固，恃险不复为备。凝将略非长，诚不足畏。降者皆言大梁无军。陛下若留兵守魏，固保杨刘，自将精兵与郓州合势，长驱入汴，伪主进退失据，束手就降，则诸镇望风而自溃矣。
　　唐主览奏，喜动天颜，批答云：
　　览卿所奏，正合朕志。丈夫得则为王，失则为虏，吾行决矣！卿有事宜，不拘早晚，听叩宫门进入。
　　是时，王彦章将兵来攻郓州，李嗣源遣李从珂索战，王彦章出阵打话道：「咱是梁将王彦章，今统大军要取郓州而后朝食，阵前将军有通身是胆的，请出问话。」李从珂绰马而出，答道：「咱是大唐皇帝的皇亲，国家利害，死生以之，愿借城下与将军一决胜负，将军莫待走休。」话讫，二将马交，如二龙夺宝波心，似两虎争餐岩畔。斗经几合，彦章部下一员将刘全被从珂一箭射死，彦章军败，俘斩近万余人，彦章退守中都。李从珂奏捷来至，唐主喜曰：「郓州已得凯捷，足张吾军矣！城之锐锋少挫，我之军声复震。」于是大举伐梁。临行，遣刘夫人并皇子名继岌，及将士之家属，悉归兴唐。与家人诀别，谓：「事之成败，在此一决；若其不济，当聚吾家口于魏室而焚之。」刘夫人谓唐主曰：「事机之来，急如弩箭，投机之会，间不容发。今日之事，只合进攻，不宜退守。陛下决意征讨，毋以老妾为忧。若事之济，庶可毕先皇未遂之志，吾死且瞑目矣。」唐主即日进军渡河，昼夜倍道，水陆俱进。以李嗣源为先锋，遇梁军，一战，彦章中流矢败走，李绍奇跃马追赶。彦章曰：「吾出入鞍马，二枪自随，铁枪之名著矣。前后七十余战，未尝败北；今败于此，是天亡我，岂战之罪哉！」彦章创痛马跌，为李绍奇活捉，并其将张汉杰等二百余人，斩首六千级，器械辎重不计其数。将王彦章、张汉杰等押赴唐主军前，献俘奏捷。唐主呼王彦章问曰：「您平常间诋毁我做『李亚子斗鸡小儿，初何足言。』今日为小儿拿来，您怎生作活计么？道还着服咱小儿么？您素号名将，何不守兖州？怎不思中都无城壁，何以自保？如此料事，非计之善，所以为我擒也。」彦章对曰：「彦章力非不足，谋非不深，奈天命已去，人亦无如之何也。」唐主亲释彦章之缚，赐药使敷其创；惜彦章之勇，不忍杀之，遣人诏诱，欲使为己之用。彦章曰：「咱本郓州一匹夫，蒙大梁恩遇，位至上将，与皇帝陛下驱驰于魏博、杨刘之间，血战十五年，势穷力屈，拿赴军前，分甘一死。纵陛下可怜见小人武勇，欲全而生我，咱有何面目可以见天下之人？大丈夫斫头便斫头，怎敢畏死？若使咱朝为梁将，暮为唐臣，小人之所不为也！」唐主料彦章不屈，复使李嗣源自往谕之。嗣源曰：「您不见魏郑公事乎？魏证事太子建成，一日，秦王杀建成，立为天子，魏证事秦王，致正观太平之治。秦王庙号太宗，至今配食太宗庙庭。您若回心事唐，君臣义同一家。况舍逆从顺，将军非失计也。将军熟思之！」彦章曰：「汝非邈佶烈乎？败军之将，怎可收用？愿汝一言，早赐处分。使咱得与颜杲卿、张巡辈游于地下足矣，又复何言？」嗣源度彦章终不为用，告唐主曰：「彦章烈士，死非所恐也。」于是诸将皆呼万岁，举觞为唐主寿。唐主举赐酒命嗣源曰：「今日之功，公与崇韬赞决之力也。向听李绍宏等谋，咱之大事去矣。」又顾诸将谓之曰：「向吾所忧者惟彦章一人，今已就擒，此天授我以灭梁之机会也。然段凝尚在河上，计将安出？」诸将皆曰：「东方诸镇(精兵，皆在段凝麾下，所在皆空城耳。今天戈所指，何向不克？倘先广地，东薄于海，观而动，可以万全。」康延孝曰：「此非善谋。臣愚区区，以为莫若急取大梁。大梁既平，则诸镇可传檄而定矣。」李嗣源大呼曰：「延孝之谋忠矣！大凡兵贵神速，今彦章就擒，段凝未之知也。设使有人走告之，疑信之间，尚须三日。便使知我军所向，便遣救兵，若取直路，则有阻湾之险，须从白马南渡，则舟楫亦难猝办。此处去大梁最近，长驱而前，两日可到。若使段凝得知大梁之急，便发援兵，兵未到而梁主已在吾阱中矣。臣请以马军三千为先锋，陛下亲帅大军殿后徐进。」唐主听得此言，抚髀而叹曰：「朕之计决矣！」即日嗣源陛辞先行。明日，唐主离中都，临行，将王彦章押付法场斩了。唐主为之流涕。不两日，唐之大军已到曹州，梁诸郡守将望风迎降。梁主友贞闻道王彦章已死，唐军又到，仓皇骇愕，聚族相对而哭。诸将相束手无策。梁王登建国楼，或请幸段凝军，收兵拒唐。皇甫麟曰：「段凝非将帅材，彼闻王彦章已就擒，则破胆矣。安保其能为陛下尽节乎？」梁主复召宰相谋议，郑欲自怀传国宝诈降以缓唐师。梁主泣曰：「事至今日，怎敢爱宝？但恐您此行未必了得事也。」珏良久思之曰：「咱未敢自谓了得，了与不了，一付之天可也。」左右皆笑其疏愚。梁主置传国宝于卧榻上，忽为左右窃去，以迎唐主降矣。梁主谓皇甫麟曰：「卿可断吾首。」麟泣曰：「臣不敢奉此诏。」梁王曰：「与卿俱死可也。」麟不得已弒梁王，却引刀自杀。李嗣源军行五日至大梁，王瓒开门迎降。是日唐主大军接踵而至。嗣源闻唐王驾至城下，开门跃马出迎，见唐主急下马山呼称贺。唐主喜甚，将手揽住嗣源衣袂，以头撞其怀中曰：「咱得天下，卿父子之功也，天下与汝共之。」段凝统军入援，使杜晏球为先锋，行至封丘田地，闻梁主已亡，遇李从珂军，晏球先纳款降附。段凝继至，以所部军五万诣李从珂军前归降。唐主慰劳之，赐段凝姓名曰李绍钦，赐晏球姓名曰李绍虔。段凝出入公卿间，扬扬自得，了无惭色。梁之旧臣愤之，皆欲磔其面皮，抉其心以食之。即日毁坏梁宗庙，追废朱温、朱友贞为庶人。诏漆朱友贞首级，函之藏于太社。唐加李嗣源为中书令。楚王殷遣其子希范入见，将行营都统印缴纳，上本道将吏籍。唐主遣使告吴王以灭梁之捷。徐温怨严可求曰：「公前沮吾计，今将如之何？」可求笑曰：「闻唐主始得中原，志骄气盈，御下无法。不出数年，将有内变。」徐温曰：「未到数年之间，彼若萌不肖之心向我，又将奈何？」可求曰：「但当卑辞下礼，保境安民，以待其变耳。」唐使初称诏谕，吴主不拜。使者奏闻唐主，易诏为书，只用敌国之礼。吴人复书称大吴国主，辞礼如笺表之体。十一月，梁李绍钦纳货赂于伶人景进，结托掖庭，授李绍钦为泰宁节度使。盖唐主幼善音律，好伶优之戏；或时自傅粉墨，与伶人共舞于庭，以娱悦刘太后。唐主优名为李天下，尝自呼曰：「李天下！李天下！」优人敬新磨趋前遽批唐主颊。唐主变色而怒曰：「尔无君臣之礼邪！」新磨徐徐答之曰：「理天下只有一人。连呼李天下、李天下，尚呼谁邪？」唐主悦，厚赐之。尝在中牟县放猎，马蹂践民田禾稼，中牟令伏马前谏曰：「陛下为民父母，奈何践民田禾稼，将使百姓转死沟壑乎？」唐主怒，叱去，令左右推转了来。新磨追还，擒赴马前，告责之曰：「汝为县令，独不知天子好田猎否？奈何纵民耕稼，以妨吾天子之驰骋乎？汝罪当死，固合行刑。」唐主闻之有愧色，因笑而释之。唐朱友谦与温韬入朝，唐主赐宴，仍赐朱友缉姓名曰李继，赐康延孝姓名曰李绍琛，赐温韬姓名曰李绍冲。绍冲多赉金帛，赂刘夫人及权贵伶官，旬日复遣还镇。郭崇韬谓唐主曰：「温韬发唐山陵殆尽，其罪与朱温同科，怎可复居方镇？岂不为天下义士之笑？」唐主曰：「入汴之初，已赦其罪矣。」竟遣就镇。十二月，唐迁都洛阳，从张全义之请也。御史台奏请复行唐旧律令。
　　同光二年正月，歧王李茂贞遣其子继曮入贡，上表称臣。唐主以其先朝耆旧，特加优礼，赐诏不称其名。唐自天佑以来，愤宦竖用事干政，多用士人代为内诸司使。至是复敕内官千余人诣阙，使为内诸司使；后置诸道监军。自此宦者干政，陵忽主帅，怙势争权矣。唐主遣李存渥、李继岌往晋阳迎太后、太妃。太妃曰：「陵庙多在晋阳，若俱去，则岁时甚人主奉祀事？」遂留晋阳，惟太后入洛阳。唐主议行祀南郊。是时孔谦好聚敛以媚人主，凡赦文所蠲免者，谦复征求无已。自是虽有诏令，皆不取信，百姓为之怨怒。那时郭崇韬兼将相之权，豆卢革间之曰：「汾阳王郭子仪本太原人，公世家居雁门，岂其派裔否？」崇韬曰：「尝见先人说上距汾阳王十四世尔。」革曰：「如此则郭子仪乃公之从祖也。」崇韬缘此认郭子仪为宗谱，每以膏梁子弟自处，好品藻人门地高卑，故嬖幸之徒，多怨嫉之。崇韬与亲信人谋曰：「吾备位宰相，令嬖宠之徒、勋旧之族，往往憎怨咱居其上。吾欲还本镇回避它如何？」左右曰：「您岂不见蛟龙失水，反为蝼蚁所食？不可出外。公但请主上立刘夫人为皇后，则伶人宦官之谗，不能入矣。」崇韬曰：「此谋是也。」即日帅百官共奏，请立皇后。表文云：
　　臣崇韬伏闻：礼本夫妇，诗始后妃，治乱因之，兴亡系焉。是故《关雎》之求淑女，以无险诐私谒之心；《鸡鸣》之得贤妃，则有儆戒相成之道。于以表正宫中，所以化美风俗。臣仰惟皇帝陛下，自居尊履位以来，未正中宫位号。切见夫人刘氏，懿柔淑恭，旧有令闻，弼亮帝德，绰有壶仪。乞早崇位号，以副四海之望。臣昧死谨言，伏取进止。
　　同光二年正月日，臣郭崇韬表上。
　　唐主览奏，即日命翰林院草册文，下太常寺讨论立后典故，简册刘夫人为皇后。册文曰：
　　维同光二年，岁次甲申，二月乙丑朔，越六日庚午。皇帝若曰：自昔有天下者，必择建厥配，以承宗庙，以御家邦。肆朕受帝践祚以来，考慎册典，以祈协于神民。咨尔刘氏，徽柔温淑，绰有令仪。越朕初载，来嫔藩邸，资馈在中，率礼无违。以至君临万方，只承内事，齐明夙夜，罔有旷失。宜崇位号，表正宫闱。今遣摄太尉佐理功臣光禄大夫检校太傅行尚书省事上柱国汾阳郡开国公食邑一千户赐紫金鱼袋郭崇韬，持节册命尔为皇后。于戏！匪初惟艰，惟慎厥终，王忱念兹。朕以永享天禄，尔亦有无疆之福。猗欤休哉！
　　唐主既命崇韬册刘氏为皇后，刘皇后诣殿下谢恩已罢，归宫厚有馈送郭崇韬。却说那刘皇后生自寒族，其父以医卜为业，幼年被掳入宫，得幸从唐主。在魏时，父闻其贵，诣魏州上谒，后深耻之，怒曰：「妾去乡时，父不幸为乱兵所杀，今何物田舍翁，敢至此！」命笞之宫门外。后性狡悍淫妒，专务蓄财，如薪蔬果菜之属，皆贩卖以求利。及为后，四方贡献皆分为二：一以献天子，一以献中宫。皇后无所用，惟以写佛经布施尼僧而已。三月，河南尹张全义及诸镇各进献暖殿物，珍珠宝货，各以万计。四月，孔谦贷民钱，使以贱估贵，后屡檄州县督之。唐主往年胡柳之役，伶人姓周名匝为梁所获，唐主每思之。入汴之时，匝来谒见，因泣言：「臣之所以得生者，皆梁教坊使陈俊、内园使储德源二人保全之力也，愿陛下得二州刺史以报之。」唐主许之。郭崇韬谏曰：「陛下所与取天下者，皆英豪忠勇之人。今大功始就，封赏未加于战阵之士，先以伶人为刺史，恐忠义之士扼腕，缓急无以为用。」唐主乃止。逾年，伶人周匝再以为请，上乃语崇韬曰：「朕已许周匝矣。公之言虽正，然当为我屈意行之。」五月，乃命伶人陈俊、储德源为刺史。七月，驾幸雷山，祭赛天神。十二月，唐主及刘皇后，往幸河南尹张全义居第。全义大陈贡献之物。酒酣，皇后奏：「妾幼失父母，请父事全义。」唐主许之。全义皇惧固辞，后强之，然后受后拜，复贡献谢恩。明日，令翰林学士赵凤草书谢张全义。凤乃奏曰：「自古及今，未有天下之母，称人臣为父者，不敢奉诏。」唐主嘉其直，乃以银胡瓶一个、绢一百匹赏之。司天台奏孛犯荧惑，当主火灾。群臣奏请修德以消弭灾异。上曰：「火之为灾，但令城门多置水以禳之可也。」
　　同光三年正月，义成节度使王都将入朝，唐主欲辟球场以待之。留守张宪谓场有即位坛不可毁，请更就宫西辟场。用工数日未毕，上竟命毁即位坛。宪又奏曰：「此坛主上受命之所，若之何毁之？」唐主立命两虞候毁之。张宪退，私谓崇韬曰：「忘天背本，莫不祥于此矣！」宦者欲增广嫔御，诈言宫中夜见鬼物，因言：「咸通、干符时，六宫不减万人。今掖庭空虚，故鬼物游之耳。」唐主乃命宦者王允平、伶人景进，采择民女三千余人以充后庭。初，五台山有妖僧诚惠，自言能降伏天龙，命风召雨。唐主以四月大旱，遣使迎诚惠至洛阳，上帅后妃百官皆拜之。惟郭崇韬不拜。诚惠安坐不起。使祈雨，数旬不应。郭崇韬曰：「诚惠狂惑官家祈雨，□□□春秋之世，焚巫尪以祈雨。今诚惠亦可代巫尪，焚之即雨。」诚惠听得这话，密地逃去。主上亦不以为罪。至六月，连雨七十五日，百川皆满溢，田畴无青草。那时，唐主苦溽暑，宦官因说：「长安全盛时，宫中有数百楼。今官家曾无避暑之所！」唐主命王允平别建一楼。宦官曰：「郭崇韬常谓孔谦言用度不足，为之蹙眉。恐陛下虽欲营缮，彼必有言说。」上曰：「朕自用内府钱，又何害于事？」乃遣中使语崇韬曰：「今岁盛暑非常，朕昔在河上，行营卑湿，被甲乘马，亲当矢石，犹无此暑。今居深宫之中，暑不可度，为之奈何？」崇韬谓中使道：「您归奏主上，谓昔在河上时，劲敌未灭，仇耻未报，虽有盛暑，亦不顾也。今外患已除，海内宾服，虽珍台闲馆，犹觉郁蒸也。陛下倘不忘河上之时，则暑气自消矣。」唐主毕命王允平营治清暑楼，所费巨万，日役万人。崇韬谏曰：「今河南水旱，军食不充，愿且息土木之役，以俟丰年。」唐主不听，越两旬而楼成，百姓愁叹。
　　同光四年，唐主以军食不足，敕河南尹预借夏秋税，民不聊生。宰相率百官上表请出内库之财以缮军食，唐主欲从之。刘后曰：「吾夫妇君临万国，虽借武功，亦由天命。咱每既得天命，则人怨其如我何？」宰相于便殿论之，后就屏风后属耳听其言，须臾出妆具并二银盆、幼皇子三人，出示宰相曰：「四方贡献，随以给赐，所余止此耳。请宰相鬻之以赡军。」大臣皆皇惧而退。却说李嗣源为乱军所迫，李绍荣在卫州奏言嗣源已叛，嗣源遣使上表，自讼其冤，皆为绍荣遏绝不得达。石敬瑭说嗣源曰：「大梁者，天下之要会，愿假三百骑先往取之。」唐主发洛阳，止于地名汜水，听得嗣源兵在黎阳，遣其子继璟召之，中道为李绍荣所杀。嗣源至滑州，唐主遣使输款与嗣源，约曰：「先入者得之。」石敬瑭以勒兵入封丘据其城，遣人趣嗣源入大梁。唐主至万胜镇，听得嗣源已入大梁，是日，唐主即命旋师；扈从二万五千人，溃散万余人。还过罂子谷，道遇卫士，谓之曰：「适报魏王进西川金银五十万到京，当给与您每。」卫士曰：「陛下赐亦迟矣，不济得事。」唐主又索袍带赐从官，有内库使张容哥称颁给已尽。卫士抽刀逐之曰：「使吾君失社稷，皆因此辈！」容哥走谓同党曰：「皇后吝财至此，今乃归罪于咱辈！事若不测，将磔吾党万段，不能待也。」赴河而死。四月初一日，唐主复如汜水，备办行装，将趋发，为从马直指挥使郭从谦率所部兵攻兴教门；听得军变，急引兵憩茂林下，近臣宿将，皆解甲逃遁；独散骑都指挥使李彦卿，军校何福进、王全斌等十余人拒敌。唐主俄为流矢所中，鹰坊人善友扶至绛霄殿廊下，拔箭渴懑而死。左右皆散。善友敛乐器覆尸而焚之。刘后将金宝收纳囊中，系马鞍，与申王存渥、李绍荣等焚嘉庆殿出走。那时，李嗣源至罂子谷，闻唐主死，乃恸哭入洛阳，居于私第。下令禁诸军焚掠，就灰烬中收拾庄宗骨殖而殡葬之。豆卢革帅百官上笺劝进，嗣源谕诸将曰：「吾奉诏讨贼，不幸部曲叛散；待入朝自诉，又被李绍荣拦当，致主上及祸。诸君见推，非我意也，愿勿复言。」百官凡请李嗣源监国，笺凡三上，嗣源乃入兴圣宫。百官班见，下令称教。刘后奔晋阳，与存渥私通，存渥为军杀死；刘后往晋阳为尼，嗣源使人一就杀之。又执李绍荣斩之，复其姓名曰元行钦。下教切责租庸使孔谦奸佞、侵克军民之罪，斩之。因罢诸道监军使。有司劝进议即位礼；李绍真、孔循请改国号。嗣源曰：「吾年才十三事献祖，视吾犹子；又事先帝垂五十年，经营攻战，未尝不与同甘共苦。武皇之基业，吾之基业也；先皇之天下，吾之天下也。安有同家而异国者乎？」嗣源乃服斩衰，于柩前即皇帝位，百官缟素。至于受册时分，始御衮冕。百官且吉服，山呼万岁称贺。大赦天下。简汰后宫，量留百人，宦官三十人，教坊百人，鹰坊二十人，御厨五十人。诏中外毋得献鹰、奇玩。凡诸司使务，有名无实，废之。仍遣诸军就食近畿，以省馈运。除夏秋之税，却诸侯之贡。初政清明，有可称者。唐主目不知书，四方奏事，皆令安重诲开读。重诲亦不甚晓悉，奏置翰林端明殿学士，选文学之士冯道、赵凤二人充选。
　　天成三年正月，唐主更名亶，以冯道、崔协同平章事。三月，以石敬瑭为六军诸卫副使。十月，唐免三司逋负二百万缗。十二月，有相者周玄豹在晋阳见唐主，因言唐主贵不可言。及即大位，唐主欲召玄豹赴阙，赵凤曰：「玄豹之言已验，陛下无所询问。今若召之来到京师，则轻躁狂妄之徒，必辐凑其门，争问吉凶。自古术士妄言，致人族灭者多矣。」唐主从其言，就除光禄卿致仕，厚赐金一二百两、缣二百匹以赏之。
　　天成三年二月，皇子从璨性刚蹂，是时安重诲招权纳宠，从璨不为之屈。上东巡，与客宴于会节园内，酒酣戏登御榻，谓客曰：「吾若得坐此榻，卿毋忧不富贵。」重诲以无君奏坐之，唐主赐从璨死。北都留守从荣，年少骄蹇傲狠，不事政治。唐主遣左右往北都讽导从荣。其人谓从荣曰：「河南相公恭谨好贤，有老成之风。相公年齿居长，直自勉励，不可使声名在河南之下。」从荣退与杨思权谋曰：「大家左右有此等言话，我将废乎？」思权因与从荣言：「相公宜募部曲勇士，缮治甲兵，为自固之计。」其人密知其说，告冯赟。赟密奏于上。及朝廷召冯赟入为宣徽使，谓大臣曰：「从荣刚褊而狂轻，宜选重德之士以辅之。」唐主曰：「朕当与大臣议之。」史馆修撰张昭远进谏，其疏曰：
　　臣切见先朝皇弟皇子，皆好俳优，入则饰姬妾之奉，出则夸仆马之多，习尚如此，何由而成其贤德？臣愚，切谓诸皇子宜精选有德之士，以为师傅，令皇子屈身师事之，使之闻正言，行正行，讲明经史，以知义理之所归；亲近儒生，以知安危之所伏。古者，人君即位，则建太子于春宫，所以明嫡庶之分，塞祸乱之原也。今卜嗣建储，臣未敢轻肆诋议；至于恩泽赐予之际，婚姻省侍之间，嫡庶长幼之分，宜示以等威，绝其侥冀之心，则养成德器于少成之时，习惯自然，将无所往而非正矣。谨具疏闻，惟陛下采择。
　　唐主览疏，称叹其忠，然卒不能用也。是年岁大熟，唐主与冯道从容论治，因言今年禾谷屡登，四方无事。道因言：「臣昔在先皇幕府，差咱奉使中山，行历井陉之险阻，臣恐马跌，执辔甚谨慎小心，所以无颠仆的患。及至道途坦平处，此心夷然，不以为惧，放辔纵逸，马踬，颠陨反不能免。此无他，患生于所忽也。凡为天下者何以异此？昔冯异告汉光武曰：『愿国家无忘河北之难，小臣不敢忘巾车之恩。』臣亦愿陛下无忘在大梁时，则天下生灵受安靖和平之福荫，宗社幸甚。」唐主称善再三。且说话说里怎生说冯异的事？光武收王郎时分，士马饥乏，主簿冯异在无蒌亭进豆粥；及至滹沱河，又进麦饭。及光武中兴，登极后，遣中使赉珍宝衣服钱帛赐与冯异；道与中使曰：「仓卒无蒌亭豆粥，滹沱河麦饭，厚意至今未报谢。」异顿首谢道：「咱闻齐管仲对威公道：『愿君无忘射钩，臣无忘槛车。』所以齐国赖之以伯。」冯道举这故事告着唐主，望唐主居安虑危也。一日，明宗问冯道曰：「今岁谷丰登，百姓还赡足否？」道答云：「农家乃四民中之最可怜者，岁荒则死于流离，年登则伤于谷贱。臣记得进士聂夷中尝有一诗《伤田家》，说得最好。」明宗曰：「试举似其诗如何？」道诵曰：
　　二月卖新丝，五月粜新谷。
　　医得眼下疮，剜却心头肉！
　　明宗深有味乎其言，令左右录其诗，常讽诵之。明宗为见世乱无主，于宫中每夜焚香，告天密祷曰：「臣本胡人，不能做中国主，致令甲兵未息，生灵愁苦。愿得上天早生圣人，为中国万民之主！」是年赵太祖生于汴梁夹马营中。
　　长兴元年，安重诲矫诏使河中牙内指挥使杨彦温，用计逐皇子节度使李从珂。盖是明宗在真定路时分，李从珂共安重诲饮宴，因酒酣后，从珂殴重诲；及到酒醒后，谢罪悔过；重诲终是内怀不平。至从珂为河中节度使了，重诲屡在明宗前谗谮，欲阴害之。明宗不听其谗，故为矫诏之事以激从珂反叛。杨彦温受安重诲之令，伺候从珂出城阅马军教习，彦温勒兵闭门，拒从珂使不得入。从珂使人诘问，彦温对曰：「咱非敢负恩，受枢密宣，请公入朝。」从珂遣使告急于明宗。明宗问重诲，重诲对曰：「此奸人妄言，宜诛之。」明宗欲诱彦温亲问这事；重诲因请伐从珂，乃命索自通部兵攻从珂。明宗谓自通曰：「必生致彦温解来，吾欲面诘其事。」从珂倍道兼行入朝，自讼其冤。明宗责使归第。自通至河中，竟斩彦温，使从珂受谗无以自明。明宗召安重诲责之曰：「吾儿为奸党倾陷，未明曲直，公遂不欲置之人间，何也？朕昔为小校时，家贫，赖此小儿拾马粪自赡，以至今日。咱为天子，顾不能庇吾儿邪？卿要如何处之，于卿为便？」重诲曰：「惟陛下裁之。」明宗曰：「使闲居私第可也，毋得复言！」明宗乃立皇子从荣为秦王，从厚为宋王。曾有一诗咏道：
　　忍教骨肉自相屠，重诲谗邪总诋诬。
　　不是明宗全父道，恐为矫诏杀扶苏。
　　话说里说这扶苏的事：如秦始皇巡幸骊山，至沙丘而崩。李斯为丞相，秘不发丧，与赵高谋矫诏赐太子扶苏死，立胡亥，卒亡秦家天下。设使唐明宗不能察见安重诲之谗，则□父子自相屠戮矣。明宗由是渐疏安重诲。因那石敬瑭攻蜀未下，明宗欲自行督战，安重诲曰：「军威不振，臣之罪也。臣请自往督战。」
　　长兴二年，召安重诲还，授安重诲为护国节度使。明宗既解安重诲机务，乃召李从珂泣谓之曰：「如重诲意，汝不得复见老爷矣！」授从珂为左卫大将军。且说明宗的妃王氏，饼家子也，有姿色，号为「花见羞」。少年卖在梁故将刘鄩家为侍儿，明宗纳之后宫。明宗议立皇后，曹氏当立。曹氏谓淑妃曰：「我素多病，性不耐烦，妹代我为后。」淑妃曰：「后，帝之匹偶，至尊之位，谁敢干之？」乃立曹氏为皇后，王氏为淑妃。五月，安重诲表请致仕；闰月，诏以太子太师致仕。皇城使翟光邺素恶安重诲，明宗遣诣河中察之，因语光邺曰：「重诲果有异志，则杀之。」光邺至河中，李从璋以甲士围其第，自入见重诲。从璋乃拜于庭下，重诲惊愕，下阶答拜，从璋奋檛击杀重诲及其妻张氏。六月，诏天下均民田税。九月，敕解纵五坊鹰隼，内外无得更进。冯道曰：「陛下思虑至此，可谓仁及禽兽。」明宗曰：「朕昔从武皇畋猎时，秋稼方熟，忽有兽走入田中，遣马骑取之。比及得兽，则禾稼无成。以此思之，猎之有损无益乃如此，故不欲复游猎以妨民田耳。」
　　长兴三年二月，初令国子监刻九经板印卖。且说初秦王从荣为人轻隽，两目作鹰视，喜为诗，好招文学之士赋诗饮酒。明宗问从荣曰：「尔军政之余，习何事业？」对曰：「有暇则读书，与诸儒讲论经义。」明宗曰：「经有君臣父子之道，必硕儒端士乃可亲之。汝将家子，文章必不能工，传之于人，徒取笑也。吾老矣，于经义虽不能晓，然此心每喜闻之；如浮薄之诗，不足学也。」安重诲死，王淑妃、孟汉琼宣传制命，范延光、赵延寿为枢密使，从荣皆轻侮之。石敬瑭兼六军诸卫副使，其室永宁公主，与秦王从荣异母兄弟也，素相憎恶。从荣每忌从厚声名出于其上。敬瑭不愿与从荣共事，每欲求外镇回避那从荣。会契丹入寇，明宗命择河东帅，范延光、赵延寿皆以石敬瑭为荐。明宗乃授石敬瑭为河东节度使。敬瑭军至晋阳，以部将刘知远、周瑰为都押衙，托以心腹之任：故军府事，悉委刘知远；帑藏事，悉委周瑰。
　　长兴四年三月，立子从珂为潞王，从益为许王。太仆少卿致仕何泽上表请立从荣为皇太子。明宗览表泣下，谓左右曰：「群臣请立太子，朕当归太原旧第，以终吾生耳。」诏宰相枢密等议之。从荣见上曰：「臣幼少，且愿学治军民，不愿当此名也。」退见范延光、赵延寿曰：「执政欲夺我兵柄，幽之东宫邪？」延光等白明宗，授秦王从荣为天下兵马大元帅。十一月，明宗疾作，秦王从荣入问疾，明宗俯首不能举。从荣才出宫，听得宫中哭声。明日，称疾不入侍，遣都押牙马处钧与朱弘昭、冯赟道：「秦王欲帅牙兵入宫中侍疾，且备非常之变。」二人答马处钧曰：「主上万福，王宜尽心忠孝，不可妄信浮言。」秦王怒，再遣马处钧语朱弘昭、冯赟曰：「公辈不爱家族耶，何为拒我？」朱、冯二人告王淑妃、孟汉琼，急召康义诚谋议。从荣已将马步军一千人在天津桥伺候；再遣马处钧到冯赟居第，谓曰：「秦王今日决然入宫，您等死生祸福，在须臾间耳。」赟驰入右掖门见弘昭，责康义诚道：「咱自布衣至将相，苟秦王兵马得入此门，当置主上何地乎？」义诚徘徊议论未决，忽监门报曰：「秦王军至端门外了，计将安出？」汉琼拂袖起去，径入殿门。朱弘昭、冯赟继踵而入。汉琼见明宗曰：「从荣反叛，军已攻端门矣！」明宗泪下，指天而言曰：「从荣负咱恩，尔曹善自处置，休惊动我百姓。」是时从珂皂孩儿李重吉做控鹤指挥使，亦在侍疾。明宗呼重吉谓之曰：「咱与尔父在军中冲冒矢石以取天下，从荣有何功，乃为人所教，如此悖逆！当呼尔爷以兵柄授之，除这凶悖可也。」重吉感泣，帅控鹤军守着宫门。孟汉琼疾忙召马军指挥使朱洪实帅马军五百人攻讨从荣。从荣走归府。皇城使斩从荣，函首来献，并杀其子。即日追废从荣为庶人。宋王从厚为天雄节度使，遣孟汉琼征召入朝。次日，明宗崩，时年六十七岁。十二月，闵帝从厚立，改元为应顺元年。
　　正月，征潞王从珂，从珂辞疾不赴。使者至凤翔，皆言得从珂私事。朱弘昭、冯赟忌从珂之功，不欲使他的儿子重吉掌兵，出为亳州团练使。从珂的女孩儿在洛阳为尼，亦召入禁中。从珂因此转生疑惧。朱弘昭、冯赟不喜石敬瑭久在太原，更不降制书，只差使命特宣授潞王从珂移镇河东，石敬瑭徙镇成德。从珂内怀疑猜，不肯拜命。从珂移檄邻境，檄文云：
  </div>
  <div class="pagination">
   <a href="武王伐纣平话 吕望兴周_page23.html">
    上一页
   </a>
   <span>
    ...
   </span>
   <a href="武王伐纣平话 吕望兴周_page19.html">
    19
   </a>
   <a href="武王伐纣平话 吕望兴周_page20.html">
    20
   </a>
   <a href="武王伐纣平话 吕望兴周_page21.html">
    21
   </a>
   <a href="武王伐纣平话 吕望兴周_page22.html">
    22
   </a>
   <a href="武王伐纣平话 吕望兴周_page23.html">
    23
   </a>
   <span class="current-page">
    24
   </span>
   <a href="武王伐纣平话 吕望兴周_page25.html">
    25
   </a>
   <a href="武王伐纣平话 吕望兴周_page26.html">
    26
   </a>
   <a href="武王伐纣平话 吕望兴周_page27.html">
    27
   </a>
   <a href="武王伐纣平话 吕望兴周_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
