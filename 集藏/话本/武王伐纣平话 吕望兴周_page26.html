<!DOCTYPE html>
<html>
 <head>
  <meta charset="utf-8"/>
  <title>
   武王伐纣平话 吕望兴周 - 第 26 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武王伐纣平话 吕望兴周 - 第 26 页/共 27 页
  </h1>
  <div class="content">
   且说知远姓刘氏，其先世沙陀部绿柳村人氏，后居太原汾州孝义县。父名光赞，母苏氏，生知远，初名成保。为人严重，不好言笑，面色紫黑，目多白睛。年方七岁，父光赞早已丧亡，家贫母寡，无以自赡。一日，苏氏与小叔刘光远商量：「咱家贫子幼，难以忍饥守志，未免唤取媒人，与他评议，改事他人。所有成保幼小，叔叔若可收留，幸为养他成丁，看他自去作活如何；望觑您哥哥面皮，特为收录。」刘光远答其嫂曰：「咱每若自有家产，生计赢余，便收养这成保小的，也觑着哥哥的面，有甚要紧？但是咱亦家贫，自有几个孩儿，待咱日求升合养赡，真个是：『一朝无饭吃，父子两分离。』怎说得这话？既是嫂嫂改适他人，只得教媒人与婚主订议，挈取成保自随，乃为便当。」苏氏曰：「咱有服制，谁人敢为做媒？须是叔叔为我主盟始得。」刘光远曰：「您怕人说服内成亲时，何不具状告官后，召媒改嫁，几多稳当。」苏氏见说，只得依从光远的言语，具状往孝义县告官，乞行改嫁。状词云：
　　告状改嫁人刘阿苏，年壮无病，系本县人氏。昨嫁事刘光赞为妻，已经五载，生下男孩刘成保，年方七岁。刘光赞于今年正月十二日因病身亡。且阿苏家贫儿幼，委是贫难不济。与小叔刘光远商议，若欲持服守志，奈贫寒不能营办口食。据小叔刘光远回言，令阿苏具状告官挈带孩儿刘成保改嫁。未敢擅便，谨状告乞　孝义县判县，乞赐详状施行！长兴二年九月初五日，刘阿苏状。
　　孝义县知县览阿苏词状，唤集邻保并刘光远，当厅审问，取各人供指词，因与阿苏所告相同，遂判执照付阿苏，召媒改嫁。阿苏得判后，召得刘洪为媒，说那卧龙村慕容三郎姻事。盟约已定，无过是着定了下个追陪财礼，选取良辰吉日，慕容三郎取那阿苏归家。与那上下亲情眷属做个筵会，宴请诸宾。笙歌聒地，鼓乐喧天。筵会罢，众宾送新郎入帐，正是：
　　锦帐牙床色色新，销金帐幔缀同心。
　　珊瑚玉枕屏山畔，交颈鸳鸯浮又沈。
　　慕容三郎取得浑家归后，其阿苏挈带得刘光赞的孩儿成保自随，归他义父慕容家看养，改名做刘知远，年渐长成。慕容三郎是个有田产的人，未免请先生在书院教导义男刘知远读习经书。争奈知远顽劣不遵教诲，终日出外闲走，学习武艺，使枪使棒，吃酒赌钱，无所不作，无所不为。义父慕容三郎心下不乐。
　　一日，是二月八日，庆佛生辰时分，刘知远出去将钱雇倩针笔匠文身，左手刺个僊女，右手刺一条抢宝青龙，背脊上刺一个笑天夜叉；归家去激恼义父，慕容三郎将刘知远赶出门去。在后阿苏思忆孩儿，终日恓惶，泪不曾干，真是：
　　玉容寂寞泪阑干，梨花一枝春带雨。
　　慕容三郎见它浑家终日价恓惶无奈，未免使人去寻得知远回归。那时知远年登十五了。义父一日将钱三十贯文，令知远将去汾州城里纳粮。其苏氏向慕容三郎道：「休教刘知远去纳粮。奈他有三般病，怎生把钱付他去得？」慕容三郎问他有甚底病。苏氏曰：「第一病是爱赌钱，第二病爱吃酒，第三病是爱贪花。沾惹这三病，身畔怎生着得钱？您将三十贯与他去，便从断送了他头皮，使他无归路也！」慕容三郎道：「不是恁地说。人有常言：『遭一蹶者得一便，经一事者长一智。』他前时不肖，被我赶将出去；今想老成似在先时分了。我且把这钱去令他纳粮，试他如何。若能了得这事回来，咱待把三五百贯钱与他开个解库，撰些清闲饭吃，怎不快活？」苏氏见其夫恁地说了，不敢阻当，只得教刘知远交领上件三十贯文去纳税。
　　刘知远交领那钱后，辞了爷娘，离了家门奔前去。行到卧龙桥上，少歇片时，只听得骰盆内掷骰子响声，仔细去桥亭上觑时，有五个后生在桥上赌钱。刘知远心里要去厮合赌钱，未敢开口，只得挨身向前看觑。其间有一个后生，向知远道：「有钱便将来共赌，无钱时，休得来看。」知远听得此语，心下欣然，将那纳粮的三十贯钱且把来赌：「我心下指望把这钱做本，赢得三五十贯钱将来使用。」才方出注，掷下便是个输采。眨眼间，三十贯钱一齐输了，无钱可以出注。知远向五个后生道：「您每一人将一贯钱借我出注。」那人道：「有钱可将来赌，无钱便且罢休！」知远心下焦燥，向他说：「我不赌钱，且赌个厮打。打得我赢，便将钱去；若输与我，我不还钱。」道罢，与五个郎君共斗。斗经数合，只见五个郎君腾云而去。知远意下思忖：这是五通菩萨济会他，留下这三十贯钱不曾将去。担取这钱奔前去。才经半日，又撞见有六个秀才在那灌口二郎庙下赌博。刘知远又挨身去厮共博钱，不多时间，被那六个秀才一齐赢了。刘知远输了三十贯钱，身畔赤条条地，正似乌鸦中弹，游鱼失波，思量纳税无钱，归家不得，无计奈何。蓦忽间，听得路上往来人说道：「太原路有使命赉擎后唐明宗皇帝圣旨到来开读，要招募强壮人充军，以备防御契丹入寇。」知远见说，人急计生，收拾些果足，待往太原府去投军。行到西河县管下地面孟石村，遇见日晚，桐阴已转，日影将斜；望远浦几片帆归，听高楼数声角响。知远未免要寻个店安歇。店家为官司行下缉捉奸细，不许停留无行止单身之人，谁人肯容受刘知远宿泊？正仓皇无措，行至前面，见一座庄舍，十分齐整。知远将身奔入那庄门，只见粉墙朱户，画阁琼楼；早上淡烟笼院宇，晚来薄雾罩池塘。知远思量这个人家是一个富豪的人家，待晚奔他庄门上一宿，才晓便去。谁知道知远在他庄门上打睡，那庄主李长者，名做李敬儒，夜后得个异梦，古人有诗说这梦：
　　鹿分郑相终难下，蝶化庄周未可知。
　　纵使如今不是梦，能于为梦几多时？
　　李敬儒梦见甚底？梦见他门楼上有一条赤蛇，缠绕作一团，被敬儒将棒一驱，那赤蛇奋起头角，变成一条青龙，在雾露中露出两爪，吓得李长者大叫一声，魂梦忽觉。等到鸡鸣，李长者起来，疾忙唤门子去门下看有甚么物事，回来报说。去不多时，门子来报道：「庄门上有个壮大的单身汉，在门台上打睡。」李长者听得这说，唤门子叫他入来，问他来历。门子依命出门下，喝一声道：「咦！您是甚人，在此打睡？疾忙起来，去见长者，莫带累咱每吃受谴责。」知远只得随那门子入去。长者坐于厅上，知远就厅下一跪。长者问知远道：「您是甚处人氏，要往何处，在这里打睡？您莫是奸细的人？今官司缉捉无行止目生异色人。可依直向咱说来！」知远启覆：「长者，小人不是奸细，乃是孝义县慕容三郎义子。只因父亲把那钱分付小人去纳粮，在卧龙桥上被五个后生厮合掷骰，一齐输了；被知远厮打一顿，夺得这钱回来。又行至灌口二郎庙里，又撞着六个在那献台上赌博，知远又将这钱去入头共赌，不数攧又被那六个秀才赢了。既无钱纳粮，又不敢回家。打听得太原府见奉圣旨招军，遇晚，店家不肯容受单身无行止人宿泊，未免投奔使庄，权借门台上一宿，待晓便去。」长者见说：「您一个人形貌堂堂，怎不别寻个生活，去投军做甚么？您不见俗语有云：『做人莫做军，做铁莫做针。』做了军时，别无活路头也！何不且在此间，与我家里打粗使唤，你意下如何？」知远跪谢。仔细觑时，知远文身绣体，只得教他去后槽饲马。知远将身入马坊，去逐一交点了马匹，割草浸谷，及时喂养得。
　　一日，只见群马嘶鸣，李长者手携藤杖，纵步到马坊看觑。但见知远在地上睡卧，有一条黄蛇，从知远鼻孔内自出自入；旁有一人身着紫袍，撑着一柄黄凉伞，将知远盖却。李长者归向他的浑家道：「刘知远在马坊地上打睡，有这般物事在边，委是差异！况昨来所梦的事，似与这事符合。向后这厮必有大大发迹分也！」他浑家道：「既是有此等异事，休教他去养马，怎不将女孩儿三娘子招他做女婿？向后改换我家门风，也是一场好事。」次日，唤他家老院子王大去与知远说媒，知远向王大道：「你休来弄我！我一穷到骨，甫能讨得个吃饭处，您说这般话，莫带累咱着了饭碗。」王大曰：「咱是得个太君的言语，怎生是来耍您？您若信从，便教您享用快活；若还不肯，您可将身出去。」知远心中大喜。李长者择取良辰吉日，招知远登门，做个入赘女婿。
　　正是：
　　门阑多喜色，女婿近乘龙。
　　屏开金孔雀，褥隐绣芙蓉。
　　李长者会着内外众宾，排着大大筵会，为女孩儿三娘子招个刘知远入赘，即日成亲。刘知远与三娘子两个是夙生有缘，结成夫妇：
　　鸳帏同寝，共谐今日恩情；凤枕交欢，说尽当时密爱。天上深盟厚誓，难比今时；世间痛惜深怜，怎如今夜。虽然一夕夫妻，但见百年喜美。
　　当日刘知远与三娘子成亲之后，怎知他三娘子两个哥哥名做李洪信、李洪义的，终日肚闷，背后道：「咱爷娘得恁地无见识！将个妹妹嫁与一个事马的驱口，教咱弟兄好不羞了面皮！」只管憎嫌他妹夫刘知远。转眼间过了半年，李长者夫妻一两月间相继丧亡，便是那李敬儒的长孩儿李洪信管着家计，和那弟弟李洪义两个，一向僝僽刘知远，要赶将他出去。三娘子为见恁地生受，一日向知远道：「咱两位哥哥心下不喜您在这里。咱将些钱本与您出去经商，周年半载却归来觑咱一番也好。」知远听得他妻儿言语，便就房下并迭得百十贯钱，将身出去。奈知远是个辣浪心性人，有钱便爱使，有酒便爱吃，怎生留得钱住？一日，使尽盘缠，一直奔去太原府李横冲帐下投军，号做横冲都。自投军后，时通运泰，武艺过人，走马似逐电追风，放箭若流星赶月；临阵时勇如子路，决胜后谋似张良。不两月间，多立了奇功。李横冲补授知远做着偏将，与那银枪效节都军下石敬瑭两个厮合，结义做个兄弟。
　　却说那三娘子自知远出去经商，半年后生下一个孩儿。李洪信、洪义两个，要教那妹妹将水淹杀了：「您一身自也依傍咱每衣饭，如何更养得那穷汉的孩儿？」只管在家骂詈。三娘子不能禁受，与那叔父李敬业商量，雇觅一人，写着一封书，将这孩儿送去太原府还刘知远。知远接了书看，将那孩儿命名做承义，雇觅个乳母看养。在后刘知远跟着石敬瑭军下立功，做着石敬瑭部下部将，是后唐长兴三年事也。那时契丹欲举兵入寇，朝廷选帅臣出镇河东，有枢密院直学士李崧去皇帝跟前奏过：「今朝廷议选河东帅，非石太尉不可。」即日宣授石敬瑭做河东节度使。刘知远跟随敬瑭一处，去到晋阳田地里，将军下事务一切委重刘知远勾当。
　　至闵帝应顺元年正月，朝廷不欲石敬瑭久在河东，徙潞王从珂做河东节度使，却宣授石敬瑭做成德节度使。会潞王称兵反叛，捉着西京留守王思同杀了；闵帝仓皇无措，下诏召石敬瑭将兵入朝，拒敌潞王。三月，潞王兵马到陕阌乡，闵帝懮骇不知所向，只带得马军五十人，一同奔出怀州至东数里头，遇着石敬瑭统兵入卫。闵帝心中大喜，召敬瑭问兴复之策。敬瑭曰：「臣听得康义诚已行反叛，事势危急，容臣与二三大将谋之，却得闻奏。」敬瑭出外见怀州刺史王弘贽，共谋兴复大计。弘贽曰：「前代天子播迁，皆有卿相侍卫府库法物。今主上此来，仪有五十骑自随，莫是被潞王即位后，废了主上，驱迫此来，亦未可知。」敬瑭回军中，将王弘贽的话说与沙守荣、奔洪进两个。忽洪进向前责骂敬瑭曰：「令公为明宗爱婿，富贵相与共之，忧患亦宜相恤。今天子播迁，委计令公，冀图兴复，公乃以此致疑，怎不是附贼要卖天子否？」洪进抽佩刀待刺石敬瑭，当有敬瑭亲将陈晖力救得免。守荣格斗，被陈晖杀死。洪进亦自刎死。刘知远做牙内指挥使，直引兵入闵帝行宫，将左右从行的骑士，一齐杀尽；只留闵帝一人，得不加害。石敬瑭更不谒见唐主，引兵径趣洛阳。
　　至清泰三年，唐主宣授石敬瑭做天平节度使，敬瑭欲不拜命，朝旨差张敬达做西北都部署，迫胁敬瑭赴郓州。敬瑭疑惧，与刘知远共谋去就。刘知远道：「哥哥久在兵间，素得士卒心。今据形胜地面，士马又十分精强，若称兵反叛，帝业可成。奈何听命于一纸制书，自投身于虎口乎？」敬瑭听得知远这说，心下欣然，应道：「贤弟说的话，使我心下豁然。」便唤请掌书记桑维翰写着表，称臣于契丹主，请以父礼事之。契丹主回书，许俟八月，倾国赴援。八月，唐主使张敬达筑长围攻打晋阳。石敬瑭差刘知远做马步军都指挥使。十一月，契丹主立石敬瑭做大晋皇帝，改年号做天福元年。宣授刘知远做侍卫马军都指挥使。
　　天福四年，晋主加授刘知远做同平章事，与那杜重威同制。知远心下不悦道：「咱有佐命的大功，重威起自外戚，无甚功劳，耻与之同制。」制下数日，杜门不肯拜受。晋王怒，谓赵莹曰：「知远坚拒制命，可落军权，令他归家闲坐。」赵莹奏道：「陛下昔在晋阳时，兵不满五千人，受虏兵十万余所攻，危在旦夕，倘非刘知远心如金石，拚死拒守，大业何由可成？今以小小过失，弃绝功臣，天下之人将谓陛下赏轻罚重，无以制伏臣民。」晋主怒少解，遣和凝亲到知远居第，宣谕圣旨，促令受命。知远皇恐就职。
　　天福六年，晋王怕安重荣跋扈，宣授刘知远为北京留守。那时知远的孩儿承义，年至十二岁，因出外走马，被军卒戏笑曰：「宣赞跨马趯球快活，怎知恁的娘娘在那孟石村，日夕在河头担水，多少苦辛么？」承义未听得时，万事都休，才听得后，一日也忍遏不下，归家泣告父亲道：「孩儿每出外闲走，被军人笑骂，道咱在此快活，怎知娘娘见在孟石村河头担水辛苦。孩儿告着爹爹，待亲身去寻咱娘娘，探问消息。」知远闻言，只见眼泪汪汪，向承义道：「您不须去，您若去时，两个舅舅必用计谋陷害您。待老爷明日结束行囊，带领百十人一同走去，探您娘娘消息，两日便回。」那元帅经行，但见鼙声振野，骑气惊人；旌旗飘九陌红霞，戈甲浸满眦秋水。离了北京，离不得饥餐渴饮，夜宿晓行。不数日到得孟石村二十里头，将一行人从并潜伏一处。知远自打扮做个讨草人夫，担着一对草篮，回那孟石村李长者庄上去。那两个舅舅李洪信、李洪义全不瞅睬着知远。只有那叔叔李敬业厮认得知远，带他去厅上坐定，喝令屋里点茶出来。古人有诗说茶，道是：
　　玉蕊旗枪真绝品，僧家造化极工夫。
　　兔毫盏内香云白，蟹眼汤前细浪腴。
　　断送睡魔离几席，增添清气入肌肤。
　　幽丛自好岩溪畔，不许移根傍上都。
　　茶罢，盏托归台。敬业问知远道：「探听得贤亲在太原大大发迹，今将谓衣锦还乡，怎生衣服得□□□□？您的妻房在这里吃哥哥万千磨难，日夕监他去河头挑水，受尽苦辛，也指望您功名成遂，夫荣妻贵也。您下梢只恁地狼狈，怎不叫他失望！」将出两件衣服，使知远穿了，引他去上亲下情处厮叫一声。因归去见取三娘子，夫妻厮见，不觉珠泪垂垂。知远道：「咱讨草去为北京留守行司，应付喂马用度，改日却来相探。」道罢，挑起草篮便去。第二日，只见一阵军马在庄门外啰唣。少刻，北京留守头踏过了，人从喝道：「低声！」看看留守马来，直至李长者厅前下马，行上厅上坐了。看那留守坐厅时如何？
　　无限朱衣当砌畔，几多卫士立阶前；厖眉狱子执黄荆，努目杖家持法物。左边排列，无非客将孔目通引官；右侍森严，尽是狱级前行推款吏。法司检条定法，狱子讯问钉枷。说不尽许多威严，塑画着一堂神道。
　　那厅上坐的，却是李长者赘婿刘知远，受了北京留守，衣锦还乡也。使左右请将三娘子出来，令排备香案，戴冠穿帔，拜受夫人宣命；拜罢，就知远左边列坐。喝令当日排军，捉将李洪信、洪义两兄弟跪于阶下，骂之曰：「您旧时欺负自家，赶将出去投军，又要将水淹杀了咱的孩儿！咱这三娘子是您同胞的兄弟，不把半眼觑他，迫令他受尽了万万千千磨难，日夕为你做驱口去河头挑水。您是不顾恩义的贼！」喝令左右：「将第一等重枷来，将李洪信、李洪义枷着。待歇予亲眷厮见了，押赴门首斩首来军前献酒，泄了咱一肚愤气！」当得妻叔李敬业进前跪告，知远疾忙起身，走下阶来将叔叔扶起，请上厅，归主位坐定。敬业道：「人居寒微时，谁不吃人欺负？且如苏秦未遇时，嫂皆笑之，不为下机；及佩六国相印时，位高金多，亲属皆来跟随苏秦，干求富贵，秦皆周之，使满其欲而去。又如朱买臣，家贫刈薪糊口，常将书册挂担上，行且读书。其妻羞见买臣恁地，日夕求去。买臣道：『吾年五十当富贵，今四十七矣，待我富贵，厚报您恩，休要辞去。』妻骂曰：『如公终饿死沟中耳，何能富贵？』坚要改嫁。买臣不能留，姑听其去。不三年，拜颖川郡太守。买臣到任，其妻跟后夫同治桥道，买臣见之，使载后车以归。咱哥哥夫妻两个，自有眼孔识得好人，招贤亲入赘。是洪信、洪义两个凡夫肉眼，怎识好人？望留守觑着咱哥哥面皮，姑存留两个承续香火，亦是贤亲一场阴德事。」知远跪谢了敬业道：「小人听得叔叔教诲，敢不遵从？」喝令阶下排军，将洪信、洪义两个疏了枷，引上阶来，为他把一个盏，与他退惊则个。又记得旧日在李家未赘时，曾出外牧马，马吃着报恩寺田禾稼，被寺僧拿去笞了二十下。知远回孟石村后，此僧不胜恐惧。知远乃遣人唤这僧来，命之坐，以好语慰安之，道是：「大丈夫以德报怨，小人以怨报怨；您可安心，咱前日的事如风休冰解，休要疑惧。」众心服知远之器量过人。知远在孟石村住得半月十日，带取李夫人一同回北京留守衙去也。十月，知远遣亲将郭威，赉诏旨诱说吐谷浑酋长白承福，令他舍弃安重荣，来归朝廷：「您好生小心勾当，事济有赏。」威曰：「虏惟利是嗜，安铁胡当来，只将袍裤赐之，得他归服。今若捐重赂以诱之，可立致其来耳。」知远令郭威将带黄金玉带等自随，往吐谷浑白承福处谕旨云：「朝廷已割您这田地隶属契丹，您合自安部落。今者何故南来助安重荣反叛耶？只恐重荣丧亡，您部属无所归附，悔无及矣！」承福惶惧，帅众同郭威来归降刘知远，知远表白承福做大同节度使。六月，晋主石敬瑭疾亟，宣召刘知远入朝，欲使辅政，策立嗣君。是时，齐王重贵自立为帝，竟寝其命不遣。知远在后得知，由是心怀怨望。
　　天福八年九月，景延广执契丹回图使乔荣，因放荣归国，乃大言曰：「尔归语其主，孙有十万横磨剑，翁怒则来战，万一蹉跌，取笑天下。」知远那时做河东节度使，听得这言语，遂知延广以大言召寇，但不敢声言之。一面增募军马，置十余军以备契丹冲突耳。
　　开运元年二月，契丹渡河，晋主自将亲征，诏刘知远击契丹。知远兵屯乐平不进。八月，宣授刘知远为行营都统，知远受命。晋主再遣使命督促知远会兵山东，知远但按兵不动。晋主疑之，谓所亲曰：「知远据守太原，殊无援朕之急，想有异图。」虽受都统之命，实无临制之权，凡朝廷大事皆不得预闻。知远亦自知为主上见疏，但谨慎自守以度日。郭威见知远有懮色，谓知远曰：「小人见令公每日懮形于色，但以浅陋之见觇之，河东之山河险固，风俗好斗，地多良马，无事则劝民勤于耕桑，有事则募民习于弓矢，此真霸王之资也。愿令公坚守，不必移镇，进退在我，又何忧乎？」知远曰：「咱有此意久矣，顾高祖之恩不可负耳！」
　　开运三年八月，晋王数召白承福入朝，宴赐甚厚。其部落入太原畜牧，多犯法。刘知远无所轻贷，必以法诛之。部落往往知朝廷微弱，又怕知远严明，私谋遁归故地。刘知远与郭威商议：「今天下多事，置白承福等部落在太原，乃异日腹心之疾，不如因事图之。」密地遣人，进表奏朝廷，谓：「白承福等为谋反复，将有歹心，乞朝廷迁移其部落，使居内地。」晋王乃遣使命赉诏将吐谷浑部落分隶诸州。知远乘其未行，遣郭威招诱白承福入居太原城中，以谋叛坐之，并其部属四百余口尽杀之，不留一人。吐谷浑之党遂弱。初，晋主忌知远位望已隆，乃进爵为北平王，使为北面行营都统。知远愈增募军马，兼得吐谷浑财畜，愈觉富强，马步军各有五万余人。晋主与契丹结怨，知远心知晋室危亡，忌景延广用事，更无一言论谏。契丹举大兵深入，知远心知晋主颠沛，嫌晋主忌刻，不遣一兵救援。至晋主重贵被契丹执以北归，乃分兵据守四境；遣客将王峻奉表称臣于契丹。表云：
　　河东节度使北面行营都统进封北平王臣刘知远，谨顿首上表于大辽皇帝陛下：臣备位晋朝，位兼卿相，主有昏德，而不能进弼违之谏；国有兵难，而不敢遣勤王之师；实以皇帝陛下自天生德，无地不臣。今以亡国之俘臣，愿存前晋之宗社。冒死谨言，席稿待罪。伏候圣旨！
　　契丹主览知远所进表了，道是：「刘知远观望不至，既不属南朝，又不事北朝，意将何所属耶？」乃手诏褒美。诏云：
　　览卿所奏，备见忠忱。今赐刘知远木拐，优礼先朝元老，昭示朕尊贤之意。此后进表宜加「儿」字于刘知远姓名之上。勉守太原，朕将畀尔之嘉命！
　　王峻捧诏回归，具道契丹主的意思。孔目官郭威向知远道：「虏之恨公深矣。但王峻言契丹贪残，大失人心，虽得天下，岂能久有兹土？中国须索中国人为主，且待时而动可也。」知远曰：「公之谋，与吾意暗合，可谓英雄所见相同也！」或有劝知远乘时进兵，以兴复晋室为辞，必可得志。知远应之曰：「用兵当审时度宜，今契丹新据京邑，未有他变，怎可轻动？况契丹之志，惟在于得货财，若剽掠已满所欲，必将北归。况春寒已过，势难久留。直待其去，然后取之，可以收万全之功也。」河东将佐劝刘知远称尊号，然后号召四方忠义之士，以取中国。知远厉声曰：「晋主北迁，怎得使尔叛国？如高祖恩义何！」那时知远听得契丹主北还，声言欲出兵井陉，迎夺晋主归晋阳，命指挥使史弘肇报告诸将佐出师期限。军士皆欢言：「中国无主，今主天下者非我王而谁？宜推戴北平王先正位号，然后出师未晚。」争呼万岁。知远疾声叱之曰：「虏势尚且披猖，吾之军威未振，当且建功业，然后俟天所命。士卒何知，妄有所请！」命左右禁止之。孔目官郭威与都押衙杨邠入说知远曰：「此殆天意，非止人谋。王不乘此时应天顺人，则人心一去，怎不反受其殃？请大王熟思之！」知远为众迫胁，乃即皇帝位。自言未忍改晋国之号，又嫌开运年号不佳，更称天福十二年。诏诸道有为契丹括率民间钱帛者，截日革罢。晋主知远自将精兵东迎出帝，至寿阳，听得已过数日，乃留兵戍承天军而还。诗曰：
　　晋君借援犬羊群，迫胁唐君赴火焚。
　　谁料犬羊更吞噬，周还图汉不堪闻！
周史平话　卷上
　　诗曰：
　　汉祚相传仪四春，区区篡位谩劳神。
　　浮荣易若草头露，大位归之花项人。
　　五代几年争霸业，千村万落涨氛尘。
　　谁知天意归真主，夹马营中王气新。
　　话说郭威事汉高祖刘知远，凡军府之事，无问大小，悉以咨问于威。高祖升遐，将太子承佑分付着郭威辅佐。奈承佑谥做隐帝的，听信外戚李业谗言，一朝无故轻杀大臣。郭威举兵反叛，挈享国四年之汉鼎而迁之周庙，是为周太祖也。
　　且说周太祖姓郭名威，乃山东路邢州唐山县地名尧山人氏。其父郭和以农耕为业，其母常氏乃河东路潞州黎城县常武安的妹妹；自嫁事郭和后，丈夫日勤耕稼，妇女夜事绩织，厮共生活，应当官司徭役。一日，郭和出田头耕耨禾苗，常氏将饭食送往田间，在中路忽被大风将常氏吹过隔岸龙归村，为一巨蛇将常氏缠住。不多时雷电顿息，天日开明。常氏吃这一唬，疾忙奔归尧山，便觉有娠。怀孕一十二个月，生下一个男孩，诞时满屋祥光灿烂，香气氤氲，郭和抱那孩儿一觑，见左边颈上生一个肉珠，大如钱样，珠上有禾穗纹，十分明朗。郭和向常氏道：「这个肉珠作怪，珠内有禾，莫是田禾之宝？」夫妻私相告语，怕生这男孩后，每岁田禾倍熟，因命名唤做郭成宝。岂料得这孩儿后，家中生计萧条，田禾耗损。不两年间，郭和身死。那常氏带取这个孩儿，年幼无依，未免并迭了家财，将郭和营葬了毕，母子两个奔去河东路潞州寻着黎阳县，投奔着常武安家里收留，同共作活。年至七八岁，他舅舅常武安使令郭成宝去看牧牛畜。有那大虫要来伤残牛只，被成宝将大柴棒赶去，夺取牛回来。成宝归家，说与舅舅得知。常武安道：「您年纪虽小，却有胆智，我为你改了名唤做郭威。您小年有这胆气，他日可无负『威』之名也！」
　　年至十一岁，武安令郭威去看守晒谷，怕有飞禽来吃谷粟时，驱逐使去。无奈那雀儿成群结队偕来偷吃谷粟，才赶得东边的去，又向西边来吃。无计奈何，郭威做成竹弹弓一张，拾取小石块子做弹子，待那飞禽来偷谷时分，便弯起这弓，放取弹子，打这禽雀。却不曾弹得雀儿，不当不对把那邻家顾瑞的孩儿顾驴儿太阳穴上打了一弹。弹到处，只见顾驴儿毙倒在地气绝。被那地分捉将郭威去，解赴黎阳县里打着官司。离不得委官亲到地头，集邻验视顾驴儿尸首，除太阳穴一痕致命外，余无痕伤。取了郭威招伏，解赴潞州府衙去听候结断。那潞州刺史坐厅，将郭威管押立于厅下。刺史一觑，却是孩儿每打杀了孩儿。把笔就解状上判送法司拟呈。那法司检拟郭威弹雀误中顾驴儿额上，系是误伤杀人，情理可恕；况兼年未成丁，难以加刑。拟将郭威量情决臀杖二十，配五百里，贷死。呈奉刺史台判，准拟照断，免配外州，将颊上刺个雀儿，教记取所犯事头也。司吏读示案卷，杖直等人将郭威依条断决。决讫，唤针笔匠就面颊左边刺个雀儿。刺讫，当厅疏放。郭威被刺污了脸儿，思量白净面皮今被刺得青了，只得索性做个粗汉，学取使枪使棒，弯弓走马。每夜读诵《阃外春秋》、《太公兵法》。年至十五六岁，勇力过人。吃酒时，吃得数斗不醉；吃肉时，吃得数斤不饱。一日出市上闲走，有一汉将着一条宝剑要卖。那剑光闪烁，杀气峥嵘。正是：
　　手持三尺龙泉剑，定取皇家四百州。
　　那汉将这宝剑出卖，郭威便问那汉道：「剑要卖多少钱？」那汉索要卖五百贯钱，郭威道：「好！只直得五百钱。咱讨五百钱还你，问你实得。」那汉道：「俗语云：『酒逢知己饮，诗向会人吟。』我这剑要卖与烈士，大则安邦定国，小则御侮捍身，您孩儿每识个甚么？您也不是个买剑人，咱这剑也不卖归您。」郭威道：「却不叵耐这厮欺负咱每！」走去他手中夺将剑来，白干地把那厮杀了，将身逃归邢州路去。郭威到得邢州，寻问唐山县地名尧山，到得乡里，那有一个人厮认得他？他跟着那娘娘常氏回潞州时节，郭威且得二三岁；今虽长成，奈缘刺坏了脸，谁人肯认他。行了两日，却有他亲叔父郭科认得他颈上肉珠儿，便唤道：「郭成宝，您今恁地长成了！又怎生刺了脸儿？」郭威向郭科把别后的事一一说了一遍。郭科道：「您虽是杀了那人，却是州县隔远，那里有讨您处？您且在此闲耍几时，却讨个生活归您做。」
　　一日行从柴仁翁门道过，那柴家是个世代豪富，好布施，济贫寒，积阴德的人。他门下常有诸色百工技艺的人，在彼仰给衣饭。他门下一个相士见了郭威，向柴仁翁道：「适来行过的后生，是何处人氏？这厮将来贵不可言。颈上一颗肉珠，乃是禾宝。颊上一个雀儿，将来雀儿口啄着禾粟时分，这人做天子也！」柴长者见那相士恁地说了，急忙使人唤郭威进来，问他来历。郭威逐一说与柴长者听了一遍。长者问郭威曰：「您而今在这里做个甚的生活？」郭威道：「咱待去为人雇佣，挑担东西，胡乱糊口度日。」柴长者道：「不消恁地。咱有个亲生女儿唤做柴一娘，招您做赘居女婿，不知您意下如何？」郭威见说：「谢长者看觑！但是小人身畔没个辽丁，怎生敢说婚姻的话？」柴长者道：「大丈夫富贵贫贱，各有时命。且忍耐在家里，俟时通运泰，必有发迹的分也。」柴长者便唤邻舍范文二做媒，与郭威的叔父郭科说知，择取良辰吉日，招郭威入舍，与柴一娘结百年夫妇之好。奈郭威既入赘柴家后，柴长者是个豪富的人，他贪图相士道郭威他日做天子，别作一眼觑他。那柴仁翁有两个孩儿，长的名做柴守礼，次的名做柴守智，每日与郭威厮赶闲耍。郭威是个浪荡的心性，有钱便要使，有酒便要吃，时常出外，好使性气与人厮打。柴氏向郭威道：「咱父亲累代积善，不喜您恃勇使性打人，怕有失手时，自投刑宪，怎不生受？」
　　郭威一日向柴一娘道：「您且安心在这里。咱娘娘在潞州舅舅常武安家里，自前年买剑杀了那厮走从这里来，一向不知他音耗是怎生。近来该遇赦恩，从前罪过官里都赦了。咱便欲过潞州，探我娘娘一番。有盘缠可得三五十贯文与我，归来却得厚谢。」柴氏见他有这孝心，便向爷爷柴仁翁说知，津发郭威离了家门，投潞州去。是时后唐天佑二十年正月的事也。
　　行经月余，已到潞州常武安家，见了舅舅，问着娘娘信息，且知母氏已自丧亡。是他常舅带郭威去坟头拜墓了，恸哭一顿。觉得常武安嫌郭威在前生事连累，亦不甚眷顾着他。恰遇三月时分，有泽州节度使李继韬将泽州叛唐归梁，出榜召募敢死勇士备御。榜曰：
　　潞州节度使司钦奉诏敕，差当职备御本镇，收剿裴约，拔取泽州。今备榜召募敢死义士，充军前勾当。如有英雄豪杰勇力之士，愿当一面，愿保一城，自出奇谋，共立异绩者，许赴军前应募。待斟酌官赏，奏换真命，断不食言。故兹榜示，诸人通知。天佑二十年三月日榜。
　　李继韬出了这榜，无人应募。郭威读罢，心中大喜，自思忖道：「咱有些武艺，识得兵书，若不去充军，要作何用？」即日去州前揭了榜应募。继韬一见大喜，便署他做裨将，统率五百人。五月，继韬要统兵攻取泽州，遣董璋做着先锋。董璋到泽州城下，与裴约会战。二将交斗，裴约佯败，董璋乘胜追杀，被裴约伏兵四起，将董璋活捉了。那时郭威跃马，手轮双刀，突入裴约阵上格斗，杀伤三十余人，将董璋抢归。那裴约一直赶来，被郭威勒回马射了一箭，裴约中箭坠马而死。董璋遂取了那泽州，却把取城的功劳报着李继韬做自己功请赏。郭威吃董璋争了这功，又隶属他部下，思量与他厮争不出，呕了一肚价怒气，没奈何，他是粗汉，只得多吃了几碗酒，消遣愁闷。连泛了二三斗酒，该酒钱一贯有余，身下没钱，未免解个佩刀，问店家权当酒钱，候有钱却来取赎。店家不肯当与，被郭威抽所执佩刀，将酒保及店主两人杀死了。地分捉将郭威解赴节度使司去，李继韬大怒道：「您是军将，怎得妄杀平民？」郭威将救董璋杀裴约取泽州的事，向继韬详细说了：「只为吃董璋争了功赏，肚闷，将佩刀当些酒吃，醉后将他杀了。」继韬见说，且喝令长枷送狱收问。终是惜他勇力，不忍坏了他，密地唤人放威走了。郭威直奔入汴梁，单独一身，没个归着。一日，在御街上闲行，有阴阳官费博古设肆卖卦，郭威去个卦肆里买一个卦，专占此身去就。费博古排下了卦子，问：「丈丈要作何用？要谋甚事？」郭威道：「咱到此间，待要去充军；又待要奔归邢州乡里。这卦吉凶怎生？愿先生明告！」费博古且将卦影来检了，写着四句诗。那四句诗道个甚的？
　　百个雀儿天上飞，九十九个过山西。
　　内有一个踏破脚，大梁城里赁驴骑。
　　郭威一见费博古写了这诗，心中道是：「咱名唤做郭雀儿，他卦影上分明提出咱姓名，极是灵验！」博古道：「此卦大吉，乃干卦飞龙之象，不可恋旧回乡，只好在汴梁住坐，将来有富贵之分也。看详此卦，干象为龙，亦君象也；飞龙在天，利见大人；若不为君，他日亦是近君□德之人。只可谒见大贵人，自此发迹非细。老夫自从在这里设肆卖卦，前后不曾占得一课如此。贤丈功名来逼，千万保重！他日无忘老夫之言也。」道罢，郭威心中欣喜，去街上买些酒吃，恰遇平章刘知远朝回，那郭威醉倒路旁，被喝道军卒将藤棒子打起来，拥至知远马前。知远见郭威是个健汉，唤郭威跟着马来，引归私第，询问郭威是何处人氏，怎生醉倒路旁。郭威从那应募李继韬军下攻取泽州，被董璋占了功赏，杀人逃走，来到此间，逐一细说与知远听了；向郭威道：「您有这般智力，当此乱离之世，不从事弓刀间立着功名，取那富贵，怎不枉了一生？虚掷光阴，真是可惜！」唤左右将一卮酒赐与壮士饮啖。郭威告覆：「相公！一卮酒怎能醉我？若蒙颁赐，告觅一斗见赐！」知远见郭威是慷慨丈夫，唤将二斗酒，仍将熟豚蹄一只，与他按酒。郭威就厅下接了酒并豚蹄，向厅前跪谢，将到廊下，把大大碗倾酒，满满泛了三五碗，抽腰间所佩的刀，将豚蹄割取大脔啖了。刘知远唤入宅堂里去问：「郭威，您只在咱帐前做亲将，统帅七百人，您为头目。」实时出了札付，将一部军马交郭威管领。
　　开运元年，晋主自将兵亲征，驾次澶州，檄刘知远做招讨使，与杜威、张彦泽两个各统所部兵马，备御契丹。是时，刘知远帅军从太原路去。契丹遣伟王将兵寇太原路。伟王帅精兵五万，在忻州秀容县北下寨，旌旗蔽野，马畜弥山。刘知远令写书约会白承福合兵防御。郭威道：「告枢密招讨相公，小人请将精兵三千，明日决定破贼。请相公凭城看小人用计劫取贼营！」知远谓郭威曰：「虏兵方来，其气甚锐，未可与战，您不可轻敌。」郭威曰：「彼跋涉风沙，兼程疾驱而来，士马疲困；若不乘此攻击，待营垒已成，我军见其士马之盛，必夺其气，不敢与敌，则胜负未可知也。何似乘其疲困而击之，可以得志？」知远曰：「您道得是也！」日未晡，郭威下令，令军士备办粮食，人持火炬一枚，向忻州秀容县南藏伏了；约以夜后火举，则各焚炬鼓噪而进。恁地分付了，郭威脱了衣服，令军人将他背脊上打了三十下背花，星夜走过秀容县北契丹寨上诈降；被巡卒拿去，拥见伟王。伟王道：「这人莫是奸细？交军下斩了头来！」郭威垂泣道：「小人远远来投大王，要为大王白手取了太原，少报仇怨；怎生疑我是细作，枉把小人杀了！」伟王见说，唤：「且留人间。您是何人？可说因依仔细！」郭威道：「咱是刘招讨帐前亲兵郭威，因吃酒得罪，被主帅将小人打了三十背花，禁受不过，特地投奔大王。大王不信，可验背疮，便见的实。」伟王看了郭威背上杖疮，便不疑他，问：「郭威，您有甚计可取太原？」郭威道：「知远军下有一个使妖兵的人，唤做马殷，会藏形匿影，喝茅成剑，撒豆成兵。今马殷已在大王军营中了。合先为除了这人，则知远如失左右手，太原可以唾手拿来。小人请一张剑，并大王帐下亲兵一人为伴，咱有术可以拿得他。」伟王将剑一口付郭威，令阿里罕做伴当，一同搜捕。郭威待至二更后，被郭威将阿里罕杀了，并帐前亲军，尽行砍杀，举火大噪，一军扰乱。那三千伏兵，四面掩杀，伟王仪以身免，俘斩一万七千余人。伟王即日引兵逃遁，郭威大得胜捷。表奏朝廷，辟郭威做节度司参谋兼推官，凡有军马文字，必使郭威共议。八月，晋主遣刘知远做行营都统，令将所部兵马约会山东田地，共御契丹。那时知远坚守太原，无赴援之意；晋主疑之，每有国家大事，皆不使知远谋议。刘知远自见位高势偪，颇以为忧。一日，问郭威曰：「朝廷征兵甚急，咱每是怎生去就？」郭威谓知远曰：「河东得山河之险固，有士马之精强。无事则民勤于耕稼，以广军储；有事则民习于弓矢，以莅武事。此真霸王之资也。闭关自守，又何忧乎？」
　　晋开运三年八月，白承福部落在太原多务剽掠，居民不安生理。刘知远忧之，一日，与郭威谋曰：「方今天下多事，若使吐谷浑白承福等久居太原，此乃腹心之疾，不如早除之。」威曰：「密表于朝，乞迁之内地，分其种落置诸州，则可无患。」晋主得表，遣使送其部落分隶诸州。知远使郭威等诱承福等入城，以谋叛诬承福等，合其族四百人，杀之无遗。
　　开运四年七月，刘知远即皇帝位，国号曰「汉」，诏授郭威做枢密使。枢密院吏魏仁浦奉使契丹还，郭威访问仁浦兵数及故事。仁浦强记精敏，逐一疏陈，郭威专信任之。是时，朝廷庶事草创，汉主知远悉以军府事委郭威提督。
　　干佑元年正月，汉主疾大渐，召史弘肇、郭威等入内，汉主泣谓威等曰：「吾披荆棘，共卿等取天下，从事鞍马三十余年，行与卿等诀别。嗣子承佑幼弱承佑即隐帝，后事托在卿等，善护之！」道罢，汉主殂于内寝。郭威与史弘肇谋，秘不发丧，下诏称杜重威谤议朝政，颇怀歹心，将重威并其党押赴市曹斩之。市人争割重威之肉以啖之。河东节度使刘崇，当汉高祖知远镇河东时分，与郭威争权有隙。至是见威方总兵柄，刘崇忧惧，恐郭威报怨，与判官郑珙谋曰：「主上幼冲，政在权臣。咱与郭侍中不谐，他日必有变，将如之何？」珙曰：「晋阳之兵，天下无比。况又山川险固，十州征赋，足以自给。公为宗室大老，不向此时善自为计，他日受制于人，悔之何及？」崇曰：「您说得是也！」即日罢了上供征赋，收募豪杰，籍民丁为兵，朝廷诏令多不禀承，而反叛之意将萌矣。会河中李守贞反永兴王景崇反凤翔赵思绾反三镇反叛，汉隐帝诏郭威为西面招慰安抚使，枢密使如故，将兵趋河中，督三道军马，收捕三镇，诸军皆受郭威节度。郭威受命，至河中，分兵为三道，攻打河中。白文珂、刘词两个就同州进兵，常思自潼关进兵，郭威自陕州进攻。盖郭威抚养士卒，与之同甘共苦，小有功的，厚赏之；微有伤的，亲视之；军士无问贤不肖，凡有开陈，皆温辞色接之；微忤不怒，小过不责。由此得将士心，所守必固，所攻必克。
　　干佑二年正月，郭威听得蜀兵来救凤翔，赵晖战败，求救于郭威。威自将精骑五千人赴援，未到大散关，蜀兵闻风逃遁。郭威再还河中。李守贞果觇郭威之出，使王继勋引精骑千余人夜袭汉栅，纵火大噪。刘词使裨将李韬御之，继勋战败，杀获七百余人，继勋中矢而逃。四月，李守贞再出兵攻汉长围。郭威谓都监吴虔裕曰：「听得河中非久食尽，来则御之，去则勿追。不旬月间，三镇之叛尽授首矣。」魏延朗统兵来劫长围，吴虔裕蹻马迎战，战才数合，魏延朗已被吴虔裕活捉过来。王继勋帅其众三千人，诣郭威军前投降。七月，李守贞见赵思绾、王景崇两镇已降，郭威将兵攻拔了河中府外城了，李守贞与妻子赴火自焚。郭威入城，获守贞孩儿崇玉与其伪相国师总伦等，解送大梁，磔尸于市。八月，郭威自河中归，道经洛阳，见西京留守王守恩贪鄙聚敛，刻剥百姓；径出枢密院头子，命白文珂代守恩做西京留守。九月，郭威归至汴梁，前军人唱凯歌，后阵马敲金镫，回到禁城了。汉隐帝登宝殿，集文武官班分立于金阶之下。群臣进表，称贺三镇已平。郭威至殿下，朝见隐帝。帝劳之曰：「卿跋涉山川之险，冲冒风沙之中，运筹决胜，使元凶授首，三镇悉平，非卿之力不及此！」龙颜大悦，便支给了金银绢帛各五千匹两，犒赏诸军，宣郭威加侍中枢密大使。威奏汉主曰：「臣将兵在外，凡镇安京师，供馈兵食，皆宰相大臣居中者之力。臣安敢独当此赐？」隐帝遍召宰相、枢密、宣徽、三司、侍卫使九人至殿下，帝命内府出金带一条赐郭威，玉带九条赐宰相以下九人。加授史弘肇中书令，窦贞固司徒，苏逢吉司空，苏禹珪、杨邠仆射。史弘肇又奏曰：「臣以郭威削平三镇，推功于臣等，滥蒙恩赏。在外藩镇，未沾恩赐，怎不觖望？欲望圣慈允臣所奏，以削平三镇，大赦天下，普赐恩爵，使中外之人，共沐维新之泽，不亦美欤？」汉主允奏，令学士院草诏大赦。赦文曰：
　　朕以幼冲，入继大统，宵旰以思，未臻善治。何物强藩，诱致邻寇，荡摇我边疆，俘杀我人民。顾予小子，未堪家多难；莱尔二三股肱，实左右朕。元枢出督，诸郡豪杰响应，未及期年，群凶授首，三镇底宁。除征行军马，别行犒赏外，加诸镇节度使各转三官；部下属官将士，各转两官。所有三镇百姓，久遭干戈围守，今年合征田租，并行蠲免外，余三年免征一半。自九月初五日昧爽以前，除杀祖父母、父母，弟杀兄，奴婢杀主，大逆不道，不在赦原外，其余已结正未结正，已觉发未觉发，罪无大小，咸赦除之。于戏！否往泰来，共睹维新之化；上作下应，永臻丕乂之风。咨尔多方，体予至意！故兹诏示，想宜知悉。
　　朝廷宣读赦文了，遣奉使星夜赶到各路开读，遵依诏旨施行。中外之民大悦。十月，边郡奏报契丹引兵入寇河北，乞朝廷差兵防御。朝廷公议，差委侍中郭威都督诸路军马出河北拒守。
　　干佑三年四月，汉主谓史弘肇曰：「契丹寇河北，昨差郭侍中出督诸将防御，朕欲使郭威镇守邺都，使诸将一听郭威号召，其备御契丹事务，专委郭威便宜处置。」弘肇奏曰：「宣授郭威做邺都留守，仍领枢密大使如故。」苏逢吉力争，以为无留守带行枢密使的故事。弘肇曰：「领枢密则可以摄伏诸将，便宜行事，号令行矣。不然，事权不一，动有牵制掣肘之患，何以责其成功？」汉主从弘肇之请，令学士院降制：郭威邺都留守，枢密大使依旧。仍诏河北诸路甲兵钱谷，但见郭威文书，立皆禀应。郭威妻柴夫人无子，有妻兄柴守礼的孩儿名荣的，郭威养以为子。至是，朝廷署授郭荣做贵州刺史。五月初三日，郭威陛辞赴邺。至邺，召集诸将佐就留守衙里排着筵会，酒至三行，郭威谓诸将曰：「威叨承天眷，留守邺都，将旨此来，专以备御契丹，抚安边境，为第一义。体知河北诸郡，频年兵革，凋弊已甚，一意抚摩，尚恐民不聊生。今视事之初，与诸将约：谨斥堠，守封疆，广军储，缮兵甲，诸公责也。毋得纵军卒抄掠平民，无得放头口蹂践禾稼。契丹猝至，则内坚壁而外清野，量敌后进，庶收万全之功。今后『成功有赏，违令者诛』，与诸公共守八字，断不渝也！」诸将听得郭威言语，私相谓曰：「郭爷爷敕令不可违犯！」自是契丹畏服，不敢犯边。隐帝自即位以来，三镇既平，中外无事，除丧听乐，靡所不为。十一月，有太后的弟弟李业，因求做宣徽使不得，却与嬖幸阎晋卿、聂文进、后匡赞、郭允明三四个，日夕在汉主跟前谮毁大臣杨邠、史弘肇、郭威等。一日，同谋激汉主忿怒，将大臣杨邠、王章、史弘肇等三人尽行诛杀。遣供奉官孟业赉诏，令行营都指挥使郭崇威、曹威，杀郭威及监军王峻两个。郭崇威将孟业囚在狱中，将诏示郭威。威曰：「吾与诸公被荆棘，从先帝取天下，受托孤之任，竭力以卫国家。今事势至此，怎敢偷生？君辈当奉行诏书，取吾首以报天子，庶不相累。」崇威等皆垂泣曰：「天子幼冲，此必左右群小所为。愿从公入朝自诉，荡涤鼠辈，以安朝廷。」威乃留养子郭荣镇守邺都；令郭崇威做先锋，自帅大军，陆续以进。汉主恐外有变，急诏慕容彦超、侯益等入卫。彦超方食，得使者赉诏来到，舍匕箸，即日帅兵就道。至汴梁，汉主谓彦超曰：「听得郭威自邺都举兵反叛，禁中之事，烦卿卫护。功成之日，当以郭威官爵相处。」彦超愧谢而退。侯益亦入朝奏曰：「臣有一得之愚，切谓邺都戍兵家属尽在京师，不若闭城自守，出其军人妻属登城以招之，人人思家，可不战而胜也。」彦超听得这话，笑曰：「侯益衰老，为懦夫计耳！怎能挫郭公远来锐锋？」郭威军行至澶州，汉主遣侯益统帅阎晋卿、吴虔裕、张彦超等诸翼军马趋澶州。郭威乃过滑州，义成节度使宋延渥开城迎降。威入滑州，取库藏财帛支劳将士，且举酒属从行诸将曰：「闻侯令公已督诸翼军马自南来，吾欲保全尔曹功名，怎不奉行前诏？吾死且无所恨。」诸将流涕言曰：「公不负国家，国家却负公，所以吾党争欲效死，如报私仇。愿公前进，彼侯益何能为哉？」监军王峻徇于军中曰：「咱得郭爷爷处分，俟克京城日，听诸军旬日剽掠。」诸军皆踊跃思奋。却说汉主听得郭威军至河上，颇自悔惧，私谓窦贞固曰：「昨来举事太匆匆，如今奈何？」威至封丘，人情恟惧。慕容彦超于汉主跟前大言曰：「臣视北军犹蠛蠓耳！」退问郭威兵数及将校姓名，始忧惧不知所为，拊髀长叹曰：「此亦劲敌，未易破也！」会郭威颈上患疽，且驻军封丘治疗，三日而愈，颈边所刺雀儿，果与珠上禾黍相及。柴夫人令郭威览镜道：「您曾记得咱爷爷见相士说，您雀儿啄着菽时分，必为天子？今雀儿厮近了，富贵来迫，公千万自爱，毋辜咱父亲的期望也！」汉主探听得郭威兵至七里店，汉主与慕容彦超帅大军屯七里店，与郭威军对营下寨；又使刘重进帅禁军与侯益会合，屯赤冈。时扈从军容甚盛，至暮，皆不战而须来日。慕容彦超引轻骑直冲郭威阵上奋击，郭威与李荣帅骑兵拒之，彦超败走，麾下死者百余人。于是诸军往往逃走溃散，降于北军。侯益等密地走见威投拜，威各遣之还营。慕容彦超与十余骑奔归兖州。汉主独与三相及从官十余人宿于七里寨，回视诸军，皆在郭威麾下矣。旦日，汉主还宫，行至玄化门，有刘铢在门上射箭，几中汉主。汉主回辔，北至赵村，追兵已及，疾忙下马，走入百姓家，忽为乱军所杀。郭威帅兵自迎春门入，归私第。初，郭威在魏时，汉主命刘铢往郭威居第，将威家属尽行屠杀。刘铢性残忍惨酷，虽婴孺无得免的；惟柴夫人与郭荣侍威在镇，无恙。诸军入京城，大掠通夕，获刘铢、李洪建，囚之于狱。次早，命诸将分部禁遏剽掠者，至日哺乃定。郭威素服入哭隐帝，迁其梓宫于西宫。王峻请曰：「隐帝不君，倾覆社稷，请如魏高贵乡公故事，葬以公礼。」郭威不许，谓峻曰：「仓卒之际，吾不能保卫乘舆，使之遇害，罪亦大矣！奈何贬君之位，以快私愤乎？此吾之所不忍也。」郭威帅百官往太后宫起居，奏太后曰：「先帝晏驾，请早立储君，以主社稷！」太后诰曰：
　　河东节度使刘崇、忠武节度使刘信，皆高祖弟也。武宁节度刘赟，崇之子，高祖养以为子。开封府尹刘勋，高祖的儿子也。其令百官议择所立！
　　郭威、王峻入见太后，请立开封尹刘勋为嗣。太后曰：「刘勋久患羸疾，不能起，何以临朝？」令左右以卧榻舁刘勋，以示诸将。诸将信之，乃别议所立。郭威与峻议欲立刘赟为嗣，百官表请太后下诰，遣太师冯道诣徐州迎刘赟。初，威在河中讨三叛时分，得朝廷诏书，见其处分军国之事，皆合机宜，问谁为之，使者以范质草诏对，威曰：「此人宰相器也！」直学士当草制诰，威独令范质草诰，令具仪注于仓卒之中，讨论撰定，皆合事宜，威称赏不已。翌日，郭威帅百官请太后临朝，垂帘听政。郭威奏曰：「臣合门老幼，被刘铢屠杀已尽。告太后殿下，将刘铢早正典刑。」太后曰：「付与卿自行处断，便族灭其家，不足以雪公之耻也。」郭威奏曰：「刘铢屠绝我家，我又屠灭其族，怨仇反复，无有穷极。乞将刘铢押赴市曹处斩，枭首于市；全宥其家，免行族灭。」闻者皆谓郭威用心忠厚。刘铢尸弃于市，军士愤怒，有碎磔其肉以喂犬者。不两日闻，有河北路进奏告急文字，报道契丹入寇，屠我内丘，陷杀饶阳。太后急遣郭威将所部兵马迎击，除范质做枢密副使。且说刘赟接得太后诰命，留右押衙巩廷美、教练使杨温，镇守徐州，与冯道等趋汴梁。在路仪仗，皆如王者仪制，左右山呼万岁。郭威至滑州，留数日，赟遣使慰劳，谓将受命时分，相顾不肯下拜，私相告语曰：「咱辈破京城之日，屠陷京都，连日剽掠。今复立刘氏为天子，设若问罪我辈，则全军被戮，吾党无遗类矣！计将安出？怎不早自为谋？毋待临期及祸，悔无及也！」郭威军行至澶州，将欲起离，将士拜伏马前不起。郭威曰：「您起来！有话得说，遮栏马首欲何为耶？」诸将士卒大噪曰：「今中国无主，咱每从侍中征战，便立得功劳，有谁怜我？譬如在河中时血战几番，末梢头和侍中几乎性命不保。天子须侍中自为之！若立刘氏，则我将士屠陷京师，已与刘氏为仇，不可立也！使刘氏为之，咱每但有反叛而已！侍中能自保富贵乎？」将士急忙将马前黄旗裂断，被郭威身上，共拥威立马，山呼万岁。即日向南行，趋归汴梁。郭威乃上太后笺，请奉汉宗庙，事太后为母。下书抚谕汴梁士民，具道为军士迫胁的意，仰官民安心生理，一如旧制，毋得妄生惊疑。军至七里店，窦贞固报告百官道：「新天子已到七里店。」百官以下，尽出郊迎拜谒。贞固等到七里店，上书劝郭威即皇帝位。那时刘赟已到宋州。王峻、王殷两个探听得澶州军变，遣着郭崇威将马军七百人前往宋州，拒住刘赟，休教他入朝。崇威到得宋州城下，赟见他带得人马来，疑必有变，闭了城门，登楼诘问崇威曰：「公提兵此来，有何话说？」崇威对曰：「澶州军变，郭侍中遣小人来此宿卫大王，非有他事也。」刘赟召崇威登楼，执崇威手垂泣曰：「不幸国家多变，先皇听信谗邪，致宗社倾亡。今日事已至此，为之奈何？」崇威曰：「郭侍中不负高祖皇帝委托，保无他虞，请大王安心！」是时，护圣指挥使张令超、许州判官董裔几个，皆来侍卫，密地向刘赟曰：「觇着崇威视瞻举措，敢有歹心？道路行者皆言郭侍中已称尊御极，而殿下深入不知回辕，将及祸矣！为今之计，宜召张令超，谕以祸福，乘夜将兵劫取崇威的马军，掠睢阳金帛，募士卒，投北走归晋阳。彼新定京邑，朝廷人事倥偬，未暇调兵追我。待彼来追，则我之巢穴成矣。殿下宜早图之！」赟曰：「郭侍中一心徇国，纵肯负我，讵肯负高祖之恩哉？」犹豫未决去就。是晚，崇威密说张令超归朝。平明，张令超帅众归崇威营。赟仓皇大惧。郭威又遣人趋冯道先归。冯道辞赟先行，赟泣谓道曰：「寡人此来所恃者，以太师三十年旧相，故无疑耳。今事危急，太师何以教寡人？」道嘿然不对。客将贾贞数瞬目示赟，欲令刘赟杀了冯道。赟谓贾贞曰：「汝辈不得草草，无预冯公事，岂得妄生疑忌！」冯道既行，郭崇威将刘赟迁移外馆居住，将赟的腹心人董裔、贾贞等数人，密地杀了。不两日间，朝廷差使臣黄仙芝传太后诰命，废刘赟做湘阴公，令侍中郭威监军国事。马铎统兵入许州，刘信惶惧自饮药而死。内而百官，外而诸镇，相继上表劝威即真称帝，威却而不受。威军营步军将校章京，因醉扬言曰：「向者澶州马军扶立，今步军亦欲扶立矣！」威立命斩之以徇。
　　周广顺元年正月，汉太后下诰授监国郭威符宝，就南郊筑登极坛，坛分三级，按天地人；每级十二梯，按十二月；坛侧建大旗二十四面，按二十四气。百官诣郭监国居第，扶拥郭威登坛，身上穿着赭黄袍，上加兖服，头戴冕旒，旒皆十二斿。告于皇天后土，拜受册命，即皇帝位。百官三舞蹈，山呼：「皇帝万岁！万岁！万万岁！」定国号曰「周」。制曰：
　　朕周室之裔，虢叔之后，国号宜曰「周」。改元为广顺元年。大赦天下。凡仓场库务掌纳官吏，无得收斗余称耗。旧所进羡余物，悉罢之。犯窃盗及奸者，并依晋天福元年以前刑名决遣。罪人非反逆，无得诛及亲族，籍没家资。唐庄宗、明宗、晋高祖各置守陵十户。汉高祖陵职员宫人荐享、守户并如故。
　　宣赦已毕，遍行天下。周太祖即郭威追念史弘肇无后，乃召弘肇亲吏李崇矩入内，访问弘肇亲族。崇矩奏言：「有史弘福的，是弘肇弟弟，今尚存在。弘肇的家财，旧是崇矩掌其簿籍，皆知其数。」因使人宣召史弘福，尽拔史弘肇抛下财产付与史弘福，令其隶皇子郭荣帐下做属官。请汉太后李氏迁居西宫，上尊号曰「昭圣皇太后」。那处置已定，汉之国祚遂为周太祖郭威取了也。后有人咏道：
　　忆昔澶州推戴时，欺人寡妇与痴儿。
　　周朝才得九年后，寡妇孤儿又被欺！
　　却说那北汉主刘旻初名崇，汉高祖同母弟也。旧为太原府尹北京留守。周太祖郭威讨三叛李守贞、王景崇、赵思绾时分，立大功，与旻有怨隙。及闻隐帝被弒，旻即谋举兵向阙。周太祖自河中入，阳立旻孩儿刘赟为汉嗣。旻喜曰：「吾儿为帝矣！」乃罢兵，遣判官郑珙奉使至京师。周太祖见郑珙，具道所以立赟之意，且自指其颈以示郑珙曰：「郭雀儿待做天子时，做已多时。传示刘节使，自古怎有雕青花项天子耶？幸公无疑！」厚待郑珙以归。旻见郑珙回话，大喜曰：「吾知郭公信义人，必不负高祖也。」太原少尹李骧谓旻曰：「郭公犯顺，终欲自取。公不如疾引兵逾太行，据孟津，俟徐州相公即位，然后还镇，则郭公不敢动矣。不然，怎不为之所卖？」旻骂曰：「李骧腐儒，离间咱的父子！」命左右将出推斩了。骧大呼曰：「吾负经济之才，为庸人谋事，一死固自甘心。但家有老妻，愿与之同死！」旻并其妻斩之。及闻赟废为湘阴公，旻乃遣人请湘阴公归晋阳。周主报曰：「湘阴公比在宋州，今方遣使迎归，必令得所。幸明公勿以为懮！」不旬日间，周主遣人往宋州将湘阴公刘赟弒了。
　　刘旻听得湘阴公已死，乃即位于晋阳，号曰「北汉」，用干佑年号。据有十二州，便是并州、汾州、忻州、代州、岚州、宪州、隆州、蔚州、沁州、辽州、石州、麟州，这十二个州府。刘旻既称皇帝，除判官郑珙、赵华同平章事，次子刘承钧做侍卫亲军都指挥使，副使李存审为代州防御使。处置已定，郑珙等帅众山呼万岁称贺。旻谓之曰：「朕以高祖皇帝之业一旦坠地，今日称尊，皆出于不得已。咱是何等天子，尔曹是何等将相！」郑珙因请立宗庙，旻曰：「不须立庙，只如家人祭祀礼可矣。」宰相俸钱每月止有一百缗，节度使止有二十缗，其余薄有资给，所立朝廷特小朝廷耳。在后闻湘阴公被弒，北汉主大哭曰：「吾不用忠臣之言，以至于此！」乃为李骧立祠，岁时祭之。
　　却说周太祖且处置朝廷新政，听北汉自立，未暇攻伐，一日，谓王峻曰：「朕起自寒微，艰难险阻，身备尝之；遭时丧乱，一旦为帝，怎敢厚自奉养，以病小民乎？」凡四方贡献珍美食物，诏不须进贡。又下诏求言，凡利民条陈的，许其封章来上。诏曰：
　　朕生长军旅，不亲学问，未知所以治天下之道。凡文武官僚，有益国利民之术，各具封事以闻！
　　二月，周太祖将汉宫宝玉器皿陈列殿庭，命武士将斧碎之，谓大臣曰：「凡为帝王，怎用此物？听得汉隐帝每日与嬖幸在禁中嬉戏，珍玩之物，不离于手。兹事不远，宜以为戒，怎可效之？」谓左右曰：「今后珍异悦目之物，休得进入宫禁！」宣授郭荣为镇宁节度使，选朝士之有德望者为僚佐，近臣举王敏、崔颂、王朴等，周太祖除王敏、崔颂做判官，王朴做掌书记。
　　且说契丹主初攻内丘时分，死伤颇多，又有月食，军中屡有鬼魅之妖；契丹主忧惧，遣使与汉通和。会汉室丧乱，刘词送契丹奉使至大梁。周太祖遣将军朱宪往契丹国报聘，且叙革命之由。未几，契丹复遣使来周，贺新即位。周太祖厚待其使而报之。及契丹主闻北汉刘旻自立为帝，使招讨使潘聿捻遗刘承钧书。北汉主刘旻使孩儿刘承钧回书，言：「本朝沦丧，欲效晋石敬瑭的故事，求援北朝，兴复汉室。」契丹主得书大喜。旻复遣谢彦光奉使契丹国借兵，契丹主亦遣使至北汉谓刘旻曰：「周主遣使命田敏来，约以岁输钱十万缗。」北汉主使郑珙为报聘使，将金银匹段各一千两匹，厚赂契丹主，致书称「侄」，请契丹行册命礼。契丹复遣潘聿捻到北汉，册命北汉主刘旻为皇帝。是时周太祖遣将军姚汉英使契丹，契丹主欲与北汉结援，故拘留姚汉英，不使还国。是年，北汉刘旻待举兵伐周，契丹主名兀欲的约引兵会之。与酋长议，诸部酋长连年出征不得志，皆不喜南征。兀欲曰：「吾已许北汉主矣！」驱迫诸部使行。军至新州，有燕王述轧的反叛，将兀欲杀了，自立为帝。那齐王述律听得述轧自立，乃逃入南山。诸部奉齐王述律攻伐述轧，又将述轧杀了，立齐王述律为帝，改元应厉。北汉主以叔父事述律，请兵击周。奈述律年少，专好游戏，每夜酣饮至天明方且眠睡，至日中方起，国人号为「睡王」。十月，「睡王」使萧禹厥将奚契丹五万人与北汉军同举伐周。北汉主刘旻自将兵二万，与契丹共攻晋州，三面置着营寨，昼夜攻城。周巡检使王万敢与指挥使史彦超、何徽等，分兵坚壁拒守。十一月，周太祖遣王峻将兵救援晋州，诏诸军皆受王峻节度，听便宜从事，得自选择将吏，不必表闻于朝。十二月，王峻帅军至陕州，逗留旬日不进。周主听得北汉攻伐晋州甚急，乃遣使至陕，与王峻议，欲自将兵马取道泽州路，与王峻会合，救援晋州，乃下诏约以三日离大梁。王峻见使命这说，急忙遣使为周太祖言曰：「晋州城垒坚固，契丹二国卒攻不下。刘崇兵锋方锐，不可力争，须老其师以待其衰耳。陛下即位方新，藩镇未能心服，切不宜轻易一动。万一车驾出汜水，则慕容彦超乘虚引兵入汴，则大事去矣！」周太祖听得使者传示王峻这话，豁然省悟，将手自提其耳，言曰：「嗄！几败乃事！」即日下诏罢亲征。王峻引兵趋晋州，听得晋州之南有个蒙坑田地，极是险峻可畏。王峻未到晋州之先，心下常怕此处田地或为北汉据守，则难于进攻。及到蒙坑地面，见前锋已过，私自喜曰：「吾事济矣！」王峻大军到晋州，且就祁县南屯下寨，休兵秣马，坚壁不战。北汉主刘旻军食已乏，契丹军已思归，听得王峻大军已到，夜后烧了营垒，一夕遁去。王峻兵入晋州，诸将请王峻乘契丹之遁，急急追赶杀之。峻乃遣指挥使药元福、康延沼两个，将马军追杀。北汉兵马，坠崖谷而死者，十分着了四分。康延沼畏懦，追赶不上，故北汉兵得以度河。药元福疾声谓延沼曰：「刘崇气衰力惫，狼狈遁归，不乘此剪扑，必为后患！」诸将皆不欲进军；王峻又遣使令诸将收军，不可深入。元福等遂回。契丹兵至晋阳，士马十丧五六。北汉主因这一番挫沮，无意进取；兼是十二州之土瘠民贫，内供军国调遣，外奉契丹岁币，赋役烦重，民不聊生，诸将解体，百姓离心，往往逃归周境矣。 
　　广顺二年正月，周主发开封府民夫五万，修筑大梁城垒，旬日而工役俱毕。是时泰宁军节度使慕容彦超起发民丁为乡兵，入城为战守之备；又多遣群盗，分头出邻境恣行剽掠。周太祖曰：「此贼果叛，吾擒之易易耳！」敕都虞候药元福统帅都部署曹英、都监向训，共合兵讨慕容彦超。临行，周太祖谓曹英、向训曰：「元福宿将有重望，无得以军礼见之！」二人请以父执事之。唐主遣其将燕敬权帅兵军于下邳，待为慕容彦超救援。药元福出军迎战，就阵生擒了唐将燕敬权，进军到兖州。慕容彦超专意指望唐军救援，听得燕敬权遭擒，其谋大沮，集属官会议，有判官崔周度上书谏曰：
　　周度窃谓：鲁，诗书之国，伯禽以来，不能霸诸侯；然以礼义守之，可以长世。公于国家非有私憾，况主上开谕谆勤，苟撤备归忱，则坐享太山之安矣。
　　彦超得书大怒，谓崔周度曰：「如今乃英雄角逐之秋，怎可以诗书礼义言之？您为周郭威作游说耶？」决意反叛。奈府库空竭，无财帛可赏募将士，乃大括民财，应副军前用度。有匿财坐罪而死者，不可胜数。二月，周太祖将已擒获唐将燕敬权放令归唐，使敬权归告唐主曰：「叛臣天下之所共疾也。唐主助其攻中国，得非助桀为虐乎？非计之得也！」唐主闻这言语，大惭，即日将所得中国人厚赠皆遣还。四月，周主谓冯道曰：「慕容彦超之叛，曹英等出师收捕，已及三月余日，竟无成功。朕欲自将亲征何如？」道曰：「彦超小丑，如鱼游釜中。今陛下天戈所指，泰山压卵，行将授首也。」即日下诏亲征。王师行至兖州，周太祖遣人开陈祸福招谕之，彦超不伏；乃檄召诸将，分道进兵。慕容彦超仓皇失措，召术者曰：「您昨来与我说，镇星行至角亢分野，正是兖州之地，其下有福人应世，咱乃立祠而祷之。今官军四面夹攻，镇星何不出气力以相救？您为我祷告镇星，求神兵相援，事捷之后，当厚有赏赐。」术者依命恳告，谓：「有必胜之兆。明公但出战，管有神助也。」彦超以为信，佩取弓箭，蹻马奋击。被曹英、向训两个前来迎战。斗经数合，彦超力不能敌，回顾阵上将卒，有一半许不战自溃。彦超就马上号泣道：「镇星怎不出气力相助？」疾呼数声，拽转马便走。曹英赶上，被彦超弃马奔入城去，两下鸣锣收军。彦超点视军马，逃降杀死的十分也无三分了，不胜忿怒，拽将术士剐了；乃放火将镇星祠焚烧。彦超带一门老幼，尽投井而死。以下将士开门出降，官军大掠。民间累经彦超搜括财帛之后，无甚储蓄；军卒愤怒，俘杀居民以万计。周太祖欲尽屠其城，有翰林学士窦仪疾忙去与范质谋曰：「主上新得天下，方收降附，若尽行屠戮，殊失中外来苏之望。明公胡不出一语谏之？全活一城生灵，便是活佛出世也！」范质与仪俱入行宫见周太祖曰：「首恶者慕容彦超一人耳，今既投死，兖州百姓皆陛下赤子，一时迫于胁从，岂所得已？闻陛下欲屠其城，臣以为歼厥渠魁，胁从罔治可也。昔高祖围鲁城，怒其不降，欲举兵屠城，闻弦歌之声，以为圣人邹鲁之地，不忍加害。陛下不能为汉高之所为耶？」周太祖感悟，遂赦之。且说那汉高祖五年十二月，与项羽厮杀，围项羽在垓下田地。项羽闻四面皆楚歌，乃自叹曰：「吾与江东子弟八千人渡江而西，今无一人，此非战之罪，乃天亡我也！」自刎而死。楚地悉定，独鲁城不下。汉王引兵围之，欲尽屠鲁城。至城下犹闻弦诵之声，谓其守礼义之国，为主死节，乃持项羽头以示之，鲁城乃降。范质举这事谏周主，亦道是兖州是鲁地，陶诗书礼义之化，不可肆屠戮之酷刑。是他范质、窦仪两个说这几句话，全活了兖州一城百姓，积了多少阴骘也！六月初一日，周太祖亲幸曲阜，谒孔子祠，拈香下拜。左右止之曰：「孔夫子乃陪臣，怎可受天子之拜？」周太祖曰：「您说甚话？孔子百世帝王之师，有国家者敢不敬乎？」遂拜。又幸孔子墓设拜。仍下敕禁百姓毋得入孔林樵采。使从臣访求孔子、颜渊的二家子孙，署曲阜县令及主簿。九月，周太祖下令敕沿边守臣，禁止边民不得入契丹界剽掠俘杀。契丹寇冀州，周之守臣与之拒敌，契丹宵遁。十月，契丹界分瀛州、莫州、幽州三州大水，三州之流民入周塞者，计四千余口。周太祖下诏，令所在官司赈给存恤之。中国之民先被俘虏而得归者，亦不下十余万。平章军国事李谷以病臂辞位，周太祖遣中使诣李谷私第谕旨曰：「卿所掌至重，朕难得其人代卿任事。卿但强起就职，若使事功得就，怎以朝礼为拘？」谷不得已起视事，臂痛尚未能执笔，周太祖诏谓三司士务繁剧，许令刻名及押字印用之。自五季以来，俗尚勇斗，诉讼无法。太祖乃立诉讼之法，敕民间凡有诉讼，必先经由县州及观察使司。如其处决不直，乃听诣台省。或诉讼人自不能书牒，倩人书的，并书所倩姓名住处，防有虚妄诬诉之弊。若无人可倩，听执白纸投告有司，吏为依口书写。所诉必须切己的事，休得挟私妄诉，违者以反坐断之。旧制：禁民间私买卖牛皮，凡有牛皮的，悉令输官傥直。唐明宗时分，支盐偿之。晋天福年间，并盐亦不支给。至汉立法禁断，有犯牛皮一寸的，死罪；民间日用，无得将牛皮用度。李谷向周太祖曰：「民间所输牛皮，欲从三分中减免二分。计田十顷，税止取皮一张；余听买卖，惟不许卖与外国。」此令一行，公私俱以为便。十月，庆州刺史郭彦钦性贪残，野鸡族多产羊马孳畜，彦钦故扰之，以求赂遗。野鸡族不禁彦钦诛求，举兵反乱。事闻于朝，乃授折从阮做静难军节度使讨之。明年，野鸡族归降。十二月，郑、滑二州河决，淹了十余万家。太祖遣使往二州修塞。静难镇节度使侯章入朝，献买宴绢一千匹，银五百两。周太祖却之不受。侯章道：「藩镇朝觐，无以见殷勤，些小银绢，聊表孝顺小心也。望皇帝休怪！」太祖慰谕之曰：「诸侯朝觐天子，宜有宴犒之礼，此在国家经常费内支破，岂待买耶？如此，殊失君臣交际之体！」敕有司今后有似此比例，皆不许受。
　　广顺三年，刘言上疏，乞移武平节度使府治就朗州置立；设法卖茶，以备贡献。朝廷从其请。且说前世屯田，皆在边塞上，田地使屯戍军耕佃。唐末中原屯驻军马去处，皆置营田。其后又召募资产高大人户输苗课佃耕，户部别置一司总领，不属州县。或丁多无役，或容庇奸盗，州县不得诘治。梁太祖朱温击淮南时分，掳掠得牛万余头，悉给农民，使每岁输纳牛租；在后牛已死，而租额不除，民间甚以为苦。周太祖生长田间，素知其弊。李谷建议请朝廷将户部营田务租牛课一项革罢了，拔营田的民户属州县管领。田庐牛具并赐与现佃的为永业，各各修葺屋庐，栽植桑柘，获地利数倍。是年户部增户口三万余户。叶载采献言：「营田多有肥饶田土，不若鬻卖与民户，可得钱数十万缗，资助国家用度。」太祖曰：「利在于民，犹在国也。朕取此钱何用？得无夺民间生理乎？子以利规我，是权万纪故智也。」那权万纪在太宗时分，奏宣尧部中可凿山冶银，岁取数百万。太宗责万纪道：「天子所少者，嘉谋善政，有益于百姓者。公不能进贤推善，乃以利规我，欲比方我做汉之灵帝、威帝耶？」斥使还第。周太祖却叶载采之请，太宗之意也。有叶仁鲁者，周太祖旧时亲吏也，做着菜州刺史，坐受枉法赃事，法当赐死。太祖遣中使将酒食赐与仁鲁，谓曰：「汝自抵国法，吾亦无如之何。汝之死，吾当存抚汝母及尔妻孥，休以为懮！」仁鲁感泣就刑。皇子郭荣做镇宁节度使，屡请入朝。王峻忌荣英烈，每沮止之。恰值王峻行视决河未回，郭荣再以为请，周主许之。及入朝，见有李守贞部下骑将马全义从荣入朝，召见，太祖指全义谓左右曰：「全义忠于所事，昔在河中李守贞部下，屡挫吾军。汝辈宜效全义所为也！」补马全义为殿前指挥使。王峻听得皇子郭荣入朝，疾忙奔归大梁，表请出镇。宣授王峻做平卢节度使。峻晚节处事狂躁，一日奏荐颜衎、陈观两个为相，周太祖曰：「进退宰辅，不可仓猝，俟更思之。须有德望者可当相位。公所荐二人，德望何如？」峻骂曰：「陛下以花项文身为君，又何德望之有？」语颇不逊。峻退，周太祖使人幽峻于别所，召冯道等入见，泣谓之曰：「王峻陵朕太甚！欲尽逐大臣，柄用新进，剪朕羽翼。朕惟一子，峻百端间阻。无君如此，谁则堪处？」乃贬王峻做商州司马，峻愤恚而死。三月，宣授郭荣做开封府尹，封晋王。初，唐明宗之世，令国子监校注九经，刻板印卖；至今年六月，板方成，献之周太祖，令本监印造，颁赐诸路州县学。是时蜀中有毋昭裔，亦出私财百万，营造学馆，刻板印九经授学者读诵。虽干戈倥偬之余，尚不废文明之治，可谓知本者矣。七月，唐大旱，井泉枯涸，淮水可涉而渡，饥民过淮者，络绎于道。濠、寿等州，发兵拒之。周太祖闻之，敕谓使臣曰：「彼我之民一也。」遣使宣谕诏旨，有籴米过淮者，休得禁遏。八月，周太祖自入秋以来，得风痹疾。术者吕宗一奏言：「陛下圣躬万福，忽得此疾，乃箕星临分野，宜散财作福以禳之。」周太祖欲祀南郊，筑圆丘社稷坛于大梁之南隅，又作太庙于城西，将择日亲飨焉。会邺都留守王殷入朝，殷在镇恃功专恣，肆行不法，凡河北镇戍兵，应用敕处分者，殷不请于朝，即以帖行之；又不时科敛民财，以自丰殖。周太祖心颇恶之。一日，因其入朝，留王殷充京城内外巡检。乃勉强扶病御殿，殷入起居，遂使左右执之，诬殷欲以郊祀日作乱，送大理司诛之。有司奏以十月初一日享祭太庙，周太祖力疾祭享，才及一室，不能跪拜而退，命晋王荣终礼。是夕，宿于南郊，疾大作，几至不救，中夜乃愈。
　　显德元年正月初一日，周主祀圆丘，使晋王荣代拜行礼，周太祖仪能瞻仰致祭而已。郊祀毕，百官朝贺。周太祖宣晋王荣判内外兵马事。时周太祖患疾，群臣少得进见，中外恐惧；听得晋王典掌兵柄，人心稍安。军士有怨郊赏薄者，周太祖召诸将至寝殿，诘责之曰：「朕自即位以来，恶衣菲食，专以赡军为念，尔辈怎不知之？今乃纵凶徒怨谤！惟知怨望朝廷，不知己有何功，而敢如此肆无忌惮，恐于尔辈不便！」诸将皆皇恐谢罪，穷究其不逞者戮一二人，流言乃息。在先，周太祖在邺都日，每期望小吏曹翰有才干可委任；及即位，使曹翰事晋王荣。荣镇澶州时分，使翰做牙将。荣入尹开封府，翰从容谓荣曰：「大王国之储嗣，今主上寝疾，大王当在侍旁，躬尝药之职，奈何犹决事于外耶？」荣感悟，即日入侍禁中。周太祖疾笃，将诸司细务停止勿奏；若有大事，则晋王禀进止，宣旨行之。周太祖唤晋王荣谓之曰：「昔吾西征，见唐朝十八陵，无不被人发掘的，此无他事，只是多藏金宝故也。我死，尔当以纸衣被我体，以瓦棺敛我形，圹中休得用石，惟用甓代之。工人役徒，皆依例支给雇佣钱物，毋得烦扰小民。葬毕，籍定近陵三十户蠲免徭役，使三十户守视。勿营缮下宫置宫人，及作石羊、石虎、石马、石人等物。此等虚文，宜一切革罢。惟立一石碑，上刻云：『周天子平生好俭约，遗令用纸衣瓦棺，嗣天子不敢违也。』将此碑置陵前。吾之告汝止于此矣。为天下君，不是易事，您可在意着！」言讫而殂。晋王荣就柩前即皇帝位。军马大事，虽世宗临决世宗即晋王荣，然犹禀命于太后柴氏而后行。
　　且说北汉主刘旻听得周太祖已殂，就内殿举酒相庆。遣使臣多将金帛赂契丹主，借兵伐周。契丹主遣政事令杨衮将带万余骑往晋阳，与北汉会合。北汉主自将兵三万人，宣白从晖做都部署，张元徽做先锋使，与契丹趋潞州攻打。有潞州节度使李筠即李荣，避世宗讳，改名筠，遣部下将穆令均的统军迎敌，在上党县东下营。两处阵圆，一箭炮石打不到处，一员将军出阵，却是张元徽。与周将穆令均两个厮战，经三十余合，元徽佯败北走，穆令均不知元徽已设伏兵，一力追赶，被伏军四处掩击，令均为乱军杀死。惟李筠单骑遁归上党，收拾溃卒，婴城自守，具表奏闻：
　　昭义节度使臣李筠，谨谨顿首百拜上奏皇帝陛下！臣谨言：我朝不幸，先皇太祖仁明英武皇帝宫车晏驾，有北汉叛贼刘旻，幸祸伐丧，结连契丹入寇，军逼潞州。臣已遣部将穆令均前途迎战，在上党地面屯驻，被贼将张元徽，阳败诱杀穆令均，我师败绩，皆臣授受乖方，自取丧师之罪。谨奉表以闻。且臣婴城自守，效死勿去。所有潞州备御事宜，乞天朝命将出师，以图防御万全之胜。臣丧师之罪，乞付司败定断，席藁以待斧钺之诛。昧死奏闻，伏候圣旨！显德元年二月　日，宣授中奉大夫昭义军节度使臣李筠顿首百拜上。
　　三月初二日，世宗得表大怒，欲自将拒北汉兵。在朝群臣皆曰：「刘崇向来在平阳战败，逃遁以来，势蹙气沮，必不敢自来。况陛下即位方新，山陵大事未毕，人心易摇，不宜轻动；宜命将御之足矣。」世宗曰：「刘崇幸我大丧，欺负朕年少新立，此贼必自来，朕不可不往。」冯道固争之，世宗曰：「昔唐太宗得天下，凡有征伐，未尝不自亲征。太宗英武尚如见，朕怎敢偷安不以身先士卒乎？」道曰：「未审陛下能为唐太宗否？」世宗曰：「刘崇以十二州之地，事力单弱，不过借契丹势援以陵我。以吾国兵力之强，破刘崇如山压卵耳，又何难哉？」道曰：「未审陛下能做山否？」世宗以冯道前朝元老，优礼答之。惟王溥怂恿世宗亲征。世宗命冯道奉周太祖梓宫赴山陵，下诏亲征，即日起离汴梁。军马已至怀州，世宗欲兼程速进。有指挥使赵晁密地与通事舍人郑好谦道：「贼势方盛，宜持重以挫之，未可勇往。」好谦以其语奏闻，世宗怒曰：「何物竖子，为此浮言，以沮我师！行当戮之以徇！」即令左右将赵晁枷了，以警军之众。有人咏一首诗道：
　　北汉刘崇敢伐丧，蚍蜉撼树不知量。
　　天戈一指士争奋，鼠窜狼奔返晋阳。
周史平话　卷下
　　诗曰：
　　五代都来十二君，世宗英特更仁明。
　　出师命将谁能敌？立法均田非徇名。
　　木刻农夫崇本业，铜销佛像便苍生。
　　皇天倘假数年寿，坐使中原见太平。
　　且说梁、唐、晋、汉、周的五代，共得五十六年，大都有十二代人君。其间贤君之可称者几何？先儒曾说道：「五代之君，周世宗为上，唐明宗次之，其余无足称者。」且说周世宗才登大位之后，便遭那北汉主刘崇举兵伐丧，倘如冯道的说，则退然自怯，保守一方，待他诱致强虏长驱而来，亦付之无可奈何而已。世宗天性英武聪明，锐意求治，愤然以亲征为第一事，是洞然见得大计之所系，不区区为儿女曹苟效目前计尔。
　　世宗自怀州倍道疾驱，不旬月间已到泽州，就州之东北隅下了营垒。那北汉主刘崇的军马，在高平南田地里下寨。明日，周将樊爱能击汉军，北汉军退屯阳城。世宗怕北汉主遁去，下诏趣诸军休分明夜，兼程赶上。北汉主刘崇在巴公原排阵；张元徽排阵在巴公原投东一壁；杨兖帅契丹兵马排阵于巴公原投西一壁；众军行伍，极是严整。世宗志气精锐，军行太速；那河阳节度使刘词将着后军，尚未来到，众心颇怀忧惧。世宗命白重赏将左军排阵于营之西角，樊爱能、何徽将右军于营之东角，向训、史彦超将马军居中，张永德将禁军扈卫世宗车驾。世宗身擐甲冑，跨马入阵督战。北汉主见周军寡少，意下自悔，不合借援契丹，大言于军中曰：「诸将且看，我今日不特只是杀赢了周军，亦可使契丹见我用兵，便自心服也！」杨衮策马前望周世宗军马，退谓北汉主道：「周亦劲敌，怎生轻进？」北汉主奋髯怒曰：「诸公勿言！恐沮我军气势。试观我决胜，拿取周主过来，为咱的孩儿报仇也！」那时东北方大风，少顷转作南风，北汉副枢密使王延嗣使司天监李乂向北汉主曰：「时可战矣！当乘风力助我军势。」北汉主深信其言。枢密直学士王得中扣马而谏曰：「风势如此，怎生言助我势？有言可战者，乂可斩也。」北汉主叱之曰：「吾计已决，老书生休得妄言，吾当斩汝以徇军！」北汉主出阵，急麾张元徽军先进，与周将樊爱能、何徽合战。才经数合，只见樊爱能、何徽两个引取马军先走，右军溃散，只留步军千余人，尽解甲走诣北汉主军前投降。世宗见右军逃溃，只得自引亲兵，冒犯矢石督战。是时宋太祖赵匡胤为世宗宿卫将，厉声谓同列曰：「主上处此危急，正是吾辈拚死力战之时！」又谓张永德曰：「贼气骄，可破也。您引兵乘高西出为左翼，咱为右翼，左右夹攻贼营。国家安危，在此一举。」永德曰：「公之谋是也！」道罢，各帅二千人进战。赵太祖身先士卒，驰犯贼锋，众军力战，无不以一当百。北汉军大败。内殿直马瑀蹻马引弓，连射死数十人，士气益振。马全义自变量百马军直陷汉阵，北汉主趣张元徽出战，元徽前略阵，马倒，为赵太祖射杀。杨衮见周兵强盛勇斗，且恨北汉主说他心服的言语，全军退遁。且说樊爱能、何徽两个引骑南走，剽掠辎重；且扬言契丹军大至，官军已输，余众尽为降虏。世宗遣近臣为使谕止之，不听，反将使者杀了。前路与刘词相遇，唬使刘词不得前进；词不从，引兵赴援。那时北汉主尚有万余人，阻涧而阵。薄暮，刘词军至，与赵太祖等合击北汉，追至高平刘崇下营处，僵尸遍野，委弃辎重器械牛畜等物不可胜计。是夕，世宗野宿军营，捕得步军之降汉的，尽斩之。樊爱能、何徽等听得周师大捷，与士卒稍稍复还。明日，在高平休兵秣马，宴犒诸军；选北汉之来降者得数千人，刺做效顺指挥，遣淮上屯戍，余有二千余人，赐资装，遣之还北汉。北汉主帅百余骑，昼夜兼行北遁；高平一败，惊破心胆，所至得食未及举箸，传说周军来至，辄弃箸仓皇而走；衰老力惫，殆不能支吾，仪得走入晋阳，救死且不赡矣。世宗欲诛樊爱能、何徽等，犹豫未决。昼卧帐中，时张永德侍侧，世宗因以此事谋之。永德对曰：「樊爱能等素无大功，忝冒节钺，望敌先遁，死未塞责。且陛下方欲削平四海，苟军法不立，虽有熊罴之士，百万之众，安得而用之？」世宗掷枕于地曰：「吾必诛此贼！」即令军士收捕樊爱能、何徽及所部军使以上七十余人至帐前，责之曰：「您曹非是不能征战，正欲将朕为奇货卖与刘崇耳！」命尽斩之于军前。又给槥车，使（扌畀）尸首归葬。由是骄将惰卒，知有所惧，朝廷号令方新，毋复如旧时行姑息之政也。张永德为世宗曰：「赵匡胤智勇过人，当待以不次之赏。高平之战，使非赵公用命当先，苟皆如樊、何之徒，则陛下之大事去矣！」世宗叹赏其勇，超擢做殿前都虞候。余将校之迁除者凡数十人，有自行间擢为主军厢者。仍释放赵晁囚系。
　　且说北汉主一败窜归晋阳，收召散卒，缮治甲兵，修完城堑，以备周师之来；遣王得中护送契丹政事令杨兖归国，因求救于契丹主，契丹许之。世宗遣符彦卿等北征，但欲到晋阳城下耀兵，未议攻取大计。既入北汉境，其民争以食物迎劳，泣诉刘氏赋役之重，愿供军须，助攻晋阳，其州县亦多有降者。世宗始有兼并之意。诸将皆谓粮乏，请班师，世宗不听。军士亦往往有剽掠者，北汉民大失望，稍稍逃归山谷，自为保聚之计。世宗听得居民恁地逃徙，急驰诏禁止剽掠，安抚农民，止征今岁租税；及募民有入粟者，使得拜官。又发近县民夫运粮，以给军食。遣李谷诣太原计度粮料。北汉宪州、岚州、石州、沁州、忻州五州来降附于周。五月，世宗自潞州趋晋阳；至晋阳城下，旗帜环晋阳城连亘四十余里。杨兖与王得中奔回契丹，契丹主怒其无功，囚了杨兖，使数千骑屯忻州、代州界上。世宗遣符彦卿等击之。彦卿入忻州，契丹退保忻口，游骑时至城下。彦卿与诸将列阵以待之，来则与战。史彦超将马军二十人为先锋，杀退契丹兵二千人，恃勇深入，为契丹所杀。彦卿引兵还晋阳。折德扆帅州兵来朝谒世宗，仍置永安军，以折德扆为节度使。是时，发兵攻晋阳城，会天时久雨，士卒疲病，乃令引还。初，王得中自契丹回，中路为逻卒捉获，囚送世宗军前。世宗释其囚系，赐以带马，问得中曰：「虏军几时当到？」得中但曰：「臣受命送杨兖，他无所求。」或人谓王得中曰：「公不以实告，契丹兵即至，公能自全乎？」得中长叹曰：「吾食刘氏禄，有老母在围中，若以实告，周人必发兵据险以拒契丹。如此，则家国俱亡，吾独生何益？宁杀身以全家国，所得多矣。」乃自缢而死。世宗将离晋阳，匡国节度使药元福曰：「进军易，退军难。」乃勒兵成列而殿后，使前军先行，以防后来追踪者。北汉果出兵追蹑于后，药元福击退北汉军。军行匆遽，焚弃刍粮数十万，至郑州谒嵩陵而还。世宗自以违众议亲征，破北汉，却契丹，自此以后，政无大小，皆以身亲决，百官受成而已。河南府推官高锡上书谏之。书曰：
  </div>
  <div class="pagination">
   <a href="武王伐纣平话 吕望兴周_page25.html">
    上一页
   </a>
   <span>
    ...
   </span>
   <a href="武王伐纣平话 吕望兴周_page21.html">
    21
   </a>
   <a href="武王伐纣平话 吕望兴周_page22.html">
    22
   </a>
   <a href="武王伐纣平话 吕望兴周_page23.html">
    23
   </a>
   <a href="武王伐纣平话 吕望兴周_page24.html">
    24
   </a>
   <a href="武王伐纣平话 吕望兴周_page25.html">
    25
   </a>
   <span class="current-page">
    26
   </span>
   <a href="武王伐纣平话 吕望兴周_page27.html">
    27
   </a>
   <a href="武王伐纣平话 吕望兴周_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
