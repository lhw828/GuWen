<!DOCTYPE html>
<html>
<head>
    <meta charset="UTF-8">
    <title>武王伐纣平话 吕望兴周 - 第 25 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武王伐纣平话 吕望兴周 - 第 25 页/共 27 页</h1>
    <div class="content">　　朱弘昭等，专制朝权，惧倾社稷，今将入朝以清君侧；顾兵单力弱，恐不能济，愿借灵藩之援，以迄大事。
　　时王思同等执其使以奏。惟陇州相里金倾心附从。三月，朝廷差张彦威帅张虔钊、孙汉韶、张从宾、康福等五节度使会合军马讨凤翔。军抵凤翔，从珂登城泣向诸军曰：「吾未冠时，从先帝出入行阵，间关百战，出入生死，金创满身，共取天下。尔曹亲睹其事。今新君信任朱、冯老畜谗言，戕害自家骨肉，我有何罪而受诛戮？」道罢，因恸哭。诸将闻得此言，皆为挥涕，反戈攻击张虔钊。虔钊走遁。杨思权大呼曰：「大相公即我主也！」率诸军解甲投戈请降。潞王敛城中财帛，支犒军士罢，遂建大将旗鼓，统率大军，趋长安。闵帝从厚听得大军将至，欲自迎潞王，以大位让之。那时康义诚要悉兵拒敌。潞王军至昭应，捉获王思同，潞王诘责之，本欲赦宥其罪；杨思权、刘延朗待潞王醉，矫制杀之。潞王先锋至陕城下，呼曰：「禁军十万，已奉新帝来即大位！尔徒数人，待累一城生灵肝胆涂地乎？」士庶闻之，皆相率赴军前请降。闵帝从厚闻变，召朱弘昭谋所向，弘昭投井死。安从进杀冯赟于居第，函二人首级，传诣潞王军前。闵帝出奔魏州。潞王从珂至蒋桥，百官班迎，潞王传教敕曰：「未见梓宫，未可与诸人相见。」潞王入谒太后、太妃，径诣西宫，伏梓宫恸哭，自陈诣阙之故。冯道率百官班见下拜，王亦答拜。道两上笺表劝进，潞王曰：「予此行甚非得已！俟皇帝归阙园陵葬殡，自退守藩方。诸公遽言这事，非所愿闻。」明日，太后下令废却闵帝为鄂王，以潞王知军国重事。又过了三个日头，太后下令，潞王可即皇帝位，乃变服即位于柩前。潞王元是镇州平山人氏，本姓王；明宗兵过平山，掠得其母魏州并其子，明宗养以为子，名从珂。及长成，骁勇善战，庄宗常呼其字曰「阿三」。登极后，改元清泰。遣王峦赐酖饮闵帝，闵帝不饮，峦缢杀之。磁州刺史宋全询，遣使问起居，闻闵帝遇弒，恸哭者半日，乃自缢死。有司百计敛民财赏军，仅得六万。废帝怒，下军巡使狱，昼夜督办；百姓无所从出，往往赴井自缢而死。至□取传国宝同上玄武楼，令军士纵火自焚而死。惟王淑妃与许王从益匿于球场免祸。晋主入洛阳，唐主皆解甲投戈待罪。下诏追废从珂为庶人，时年五十一也。晋高祖石敬瑭兵既至洛阳，命军士收拾其烬骨，葬于徽陵城中。徽陵盖唐明宗葬处也。穴于徽陵，其土一垄，封仅高数尺，行路之人见者，为之流涕。
　　诗曰：
　　堪笑鸦儿兴后唐，四君三姓自相戕。
　　谁知一十四年后，历数依前属石郎。
晋史平话　卷上
　　（前缺）
　　王欲拜大将如召小儿，此信之所以去也。」汉王乃筑坛一所，在褒州四十里头，坛分三层，按天、地、人三才。择日斋戒具礼，拜韩信为上将。未拜时分，人人将谓得甚么大将；及拜后，乃是一个出胯的韩信，一军为之惊怪。信为大将后，虏魏王豹，虏齐王广，下燕平赵，立了大大的功劳。项王使武涉说韩信反汉，与楚约三分天下，封信为王。信谢曰：「臣得事项王数年，官不过郎中，位不过执戟，进言不听，画策不用，故弃楚归汉。汉王授我大将军印信，拥数万之众，裂齐之土地而封我为王，南面称孤，咱未为不遇也。夫人深亲信我，我若背之，不祥莫大焉。公幸为我谢项王！」韩信得萧何之荐，乃王齐，便是「成也萧何」也。与石敬瑭尊契丹为父，割十六州赂之，岁贡岁币三十万匹，契丹立之为大晋皇帝，与韩信得萧何之力一般。及至高祖得天下，韩王初入楚，行县邑，陈兵出入，人有告信反者，谋之陈平。平教高祖伪游云梦，会诸侯于陈，信闻天子出巡狩，必出郊迎谒，谒而擒之，特一武士之力耳。高祖用其策，果擒韩信，欲诛之；信乃叹曰：「果若人言：狡兔死，良狗烹；高鸟尽，良弓藏；敌国破，谋臣亡。天下已定，我固当烹！」遂械系信归洛阳。赦信，封为淮阴侯。信归淮阴，怏怏不得志，与陈豨通谋，欲以兵袭吕后。吕后与萧何谋，萧何教吕后诈言已得陈豨诛杀了，当绐信入贺，使武士缚信斩之，夷其三族，便是「败也萧何」也。与晋出帝因杜威等叛附契丹，卒为契丹所执，死为虏地之鬼，与韩信中萧何之诈，身死吕后之手一般。契丹是夷狄之国，狼子野心，只可以威德怀服，不可以势利结托也。且如唐高祖皇帝，举兵篡隋时分，也曾听从刘文静之说，称臣于突厥可汗，借突厥之兵力，以开创三百年之基业。向无太宗皇帝英武仁恕，混一天下，夙夜听政，宵旰忘疲，用房、杜之贤相，任李靖之将才，信魏证之忠谋，听王珪之善谏，建府立卫，如周官乡遂之师；口分世业，似周官井田之制；限官任才，如六卿之承属；定律令格式，除肉刑、笞背，如五刑之禁暴。故能致贞观太平之治，使突厥之渠系颈阙庭，蛮夷君长带刀宿卫；所以能制伏了突厥桀黠变诈之情，故免末年狼狈也。
　　石敬瑭年方十岁，随从他爷臬泪鸡出猎在洺州教场田地里，共着哥哥厮共走马，见空中有一雁孤飞。杜工部曾有一诗：
　　孤雁不饮啄，飞鸣声念群。
　　谁怜一片影，相失万重云。
　　望尽如犹见，哀多如更闻。
　　野鸦无意绪，啼噪自纷纷。
　　敬瑭只因见了这孤雁，与哥哥厮誓：各放一箭，射中翼翅者为胜。誓讫，拽起弓如满月，放去箭似流星，恰好当那雁左翼射中。他哥哥的一箭，射中了雁颈上。为此与那哥哥互争胜负。他哥哥不伏，被敬瑭挥起手内铁鞭一打，将当门两齿一齐打落了。唬得敬瑭不敢回家见着父亲，浪荡走出外州去。得个娄忒没家收拾去做小厮，教敬瑭去牧羊。敬瑭在旷野中将那羊群随他大小的排做两阵，喝令羊斗，羊便以角自相触抵，各求胜负。敬瑭做着主帅，指麾号令。一日，娄忒没出外撞见敬瑭如此嬉戏，心内颇以为异。忽一羊为狼所噬，敬瑭直跳上狼背上，骑着狼，救得那胡羊再活，手搏生狼，归献娄忒没。娄忒没见了，心中大喜道：「您有这般勇力，咱教您学习武艺，休辜负了这气力么！」敬瑭答云：「咱自会走马射弓，怎要学习？」娄忒没道：「咱却不知得您原会武艺，既是如此，我与您厮赛一交，看取谁强谁弱。」敬瑭道：「小孩儿每怎敢与大大人厮试？愿与您郎君共赛。」娄忒没见说，便唤他孩儿阿速鲁出来，将两匹马、二张弓与两个试那武艺。敬瑭将身跳上马，拿着一张弓，佩了一副箭。待取阿速鲁打扮出来，头戴一顶金水镀的头盔，身披一副银片砌的锁甲，握弓上马。两个马如岩畔争餐虎，人似波心抢宝龙。斗不多时，只见阿速鲁眼上吃敬瑭射着一箭。娄忒没口中不说，心下懊闷，待要别寻个事，将这厮打死。回家去，却得他的浑家一言救解。说个甚的？
　　启开一点樱桃口，救活千寻松柏身。
　　那娄忒没的浑家兀歹儿道：「适间咱在楼上，望着两个比试武艺，但见那小厮头上有一片紫云盖着，马上有一条黑龙露出，爪角皆做金色，光明眩耀。这厮将来有发迹的分也。」娄忒没听得此说，与那孩儿阿速鲁商量，待带他出去打猎时分，将他杀了。兀歹儿听得这话，密地将得黄金五两，使敬瑭偷了好马一匹骑坐逃去了。却说敬瑭得这盘缠，谢了兀歹儿夫人，疾忙骑着马奔上魏州一路，去那节使张彦帐下投军，唤做帐前银枪效节都。敬瑭为人沈厚，不好谈笑。在后贺德伦统军攻下魏州，将张彦诛杀了，收取银枪效节都一军下骑士五百人，归附唐庄宗军前为宿卫军。敬瑭跟着庄宗名做李存勖，出入行阵间，多立了奇功，在李存审帐下充马军总管。因明宗名做嗣源的在镇州守德胜城，嗣源与张处瑾、韩正时厮杀，嗣源马已跌倒，敬瑭跳下来将手扶嗣源上他马走去；他回身将铁檛击死韩正时，杀虏一千余人。李嗣源为此爱重敬瑭，将那永宁公主嫁与敬瑭为妻，授殿前驸马都尉。
　　至唐天成二年，累功为六军诸卫副使。一日，跟明宗出郊打围，赶得一只白狐，被军卒拿与敬瑭面前，白狐或作人言道：「您休害我，他日厚报您恩德。咱的女孩儿述律，见在朔方，有气力。您是大唐皇帝的，他日做我的外孙，善保富贵，他时异日休得相忘。」道罢，起一阵恶风，扬沙走石，须臾间天地廓清，白狐或不知去向。敬瑭道：「这事也好作怪！」
　　至唐长兴元年九月，董璋在阆州反叛。有一僧向董璋道：「大将军名应图谶，他日必有兴王之业。」璋问曰：「怎生说这话？」僧曰：「『千里重重草，玉上有文章，国号罗平地，兔子上金床。』千里重重草，这『董』字也；玉上有文章，这是『璋』字也。」董璋道：「咱是辛卯生，卯肖兔；庚辛属金。这兔子上金床，正应着小人也。」董璋决意反叛，在蜀称帝，改年号曰罗平。唐主遣石敬瑭充天雄军节度使，统兵去收董璋，在地名东原口下寨。董璋自将精兵二千人，对垒排阵，出阵谓敬瑭曰：「咱事大梁皇帝，唐王灭梁后，咱自入蜀回避，何事更来相攻？您会事之时，速为退军；若还不肯，就阵上生擒活捉，斩汝万段，悔之无及！」敬瑭绰马出阵，回话道：「老贼！你昔为李家奴，扫马粪得脔肉，感恩无穷；今为节度使，天子何负于汝而反耶！」道罢，二马交斗，璋佯败，敬瑭恃勇追击，被伏兵掩击，敬瑭与百余骑突阵逃去。军回利州，路与董璋的儿子光业相遇。董光业被敬瑭活捉，槛车解送唐主军前斩了。十一月，孟知祥攻陷黔州。唐主命石敬瑭一就统军攻取剑州。敬瑭军至剑门，趋剑州小地名北山下屯驻，排一个圆阵。贼将赵廷隐在牙城后山田地排着方阵，李肇在河桥排个方阵。敬瑭统步军五千人挑战。赵廷隐选那善射的五百人在中路藏伏，按甲以待。敬瑭回归掩击，二马合斗，未经十余合，忽起一阵狂风，飞砂走石，人马蹂践。敬瑭与廷隐矛相及，敬瑭扬旗鼓噪奋击，伏兵大乱，自相蹂践。敬瑭乘马，将强弩射之，冲河桥阵上，李肇被敬瑭一箭射倒。赵廷隐溃散，与马军数十人逃窜。那时朝廷差着安重诲巡督征蜀诸军，已到利州，召石敬瑭问：「征蜀已是半月，您如何不立奇功？」石敬瑭谓重诲曰：「蜀道险阻，难于进军，所以成功较难。」重诲曰：「限一月您要收捕董璋，如其不捷，待奏朝廷削夺官爵！」敬瑭领命而退。才出，即得凤翔节度朱弘昭遗书与敬瑭道：
　　弘昭书奉驸马都尉大使石公座下：安公近过凤翔，馆于府舍，备言入蜀之由，颇有怨君之意。举措孟浪，谋略深沉，将至行营，必夺公兵柄，岂不使将士疑骇？为公之计，莫若奏闻朝廷，恐激军变，乞早征还。则公之用兵，可无中制之患。不然，意向矛盾，动为安公掣肘，非公之利也。辱爱之厚，用陈此忱，幸明公留意！
　　石敬瑭得朱弘昭书，觑了一过，转生疑惧，即日统所部军遁归。西川兵追至利州，不及而还。
　　长兴三年，秦王从荣喜为诗文，每日聚会浮薄轻险之士，相与戏谑，颇自矜功夸大，一时在朝大臣，如枢密使范延光、赵延寿等皆被秦王轻侮。石敬瑭妻永宁公主，与秦王是同爷异母的兄弟，素相憎恶。敬瑭亦不欲在朝做六军诸卫副使，待寻个在外的差遣，回避那秦王。恰遇契丹举兵入寇，唐主命群臣简择河东帅统兵防御。那时延光、延寿奏道：「今帅臣可任者，独有那石敬瑭、康义诚可以应选。」会诸大臣趣议差河东帅臣勾当，延光、延寿待奏荐康义诚。石敬瑭亦愿外补。有枢密直学士李崧奏曰：「河东重镇，非石太尉素有威望者不可。」朝廷遂差石敬瑭充河东节度使。敬瑭至晋阳，将军事尽委部将都押衙刘知远，帑藏事委军司马周。蔚州刺史张彦超，旧与石敬瑭有仇隙，听得石敬瑭为节度，彦超叹曰：「怎生屈节事仇人乎？」遂举蔚州降契丹。契丹闻得石敬瑭统军到镇，遣使来通和，在晋阳城外杀马取血结盟而去。
　　唐闵帝应顺元年二月，朱弘昭在朝，不喜石敬瑭久在太原，徙石敬瑭做成德节度使。那时潞王从珂亦准朝命徙镇河东。潞王内怀疑惧，在凤翔举兵谋反，军至陕阌乡，诸将及康义诚等皆诣潞王军前投降。唐闵帝奔魏州趋避。四月，闵帝至卫州东数里，石敬瑭方统兵入朝，恰与闵帝相遇。闵帝大喜敬瑭兵到，独召石敬瑭问计，托以兴复之事。敬瑭听得康义诚从潞王叛，低头长叹数声，往见卫州刺史王弘贽，问之。弘贽曰：「往时天子播迁在外，当有将相、侍卫、府库、法物四件跟随一处来，使臣民有所瞻仰。今独有五十骑自随，是可疑也。」敬瑭将那弘贽说的话，问弓箭库使沙守荣、奔洪进，两人道：「今天子独与数骑拥从至此，纵咱有忠义之心，何以办事？」洪进厉声责敬瑭曰：「明公为明宗皇帝爱婿，无事时共享富贵，有事之时，忧患不相恤！今天子蒙尘在外，公合戮力讨贼，共图兴复，乃迁延不进，反以无将相、侍卫、府库、法物四事为疑，是欲附贼卖天子也！」抽出佩刀待刺杀敬瑭，赖得亲军陈晖力救得免。守荣被敬瑭一箭射死；洪进亦举刀自刎死。敬瑭麾下牙内指挥使刘知远统军尽入，将唐主左右从骑尽行屠杀，独舍置闵帝而去。石敬瑭遂趣洛阳，唐主慰劳存问，宠赉颇厚。初，敬瑭与唐主比肩事明宗，皆以勇力善斗闻于一时，然两人素不相下。敬瑭之入洛阳，非其本心，既已入朝，未敢自请还镇。那时敬瑭方病，经旬日，服药皆不见效，请得阴阳人房衍来占六壬课，得一个课，名做天皇课。房衍道：「这课主人心下忧疑，宜命道士告斗禳度。」乃请个道士张守一来军中，行符咒水，为敬瑭拜章告斗。中夜后，张守一拜章已罢，忽报应道：「此病无妨，但利进动，不可守常。」守一到得紫微宫，亲见星君，判下四句云。那四句道甚么？
　　借问和尚过河无？河南拱手待姑夫。
　　引得姑夫到中国，嫔妃卿相作戎奴。
　　石敬瑭见张守一说了这四句，心下自晓得这意义了，那病忽然苏醒，如风行云卷，日出冰消。太后及魏国公主屡为敬瑭请命于唐主，奈缘凤翔诸将佐，皆劝唐主留了敬瑭，不可使之还镇。惟韩昭胤、李专美为唐主道：「赵延寿在汴，不须猜忌敬瑭。」唐主见敬瑭羸瘦，不以为疑，遂宣授石敬瑭复为河东节度使。敬瑭既得还镇，常思为全身之计。唐主好采访外事，令翰林学士李崧、端明殿学士李专美、知制诰吕琦等，更迭到中兴殿直宿；或与语至夜半不寝。那时敬瑭有两个儿子做内使，将货贿赂太后左右人，探伺密谋，朝廷的事，动息皆知之。敬瑭在镇尝称疾，每谓病体羸瘠，不堪为帅，冀望朝廷不生猜忌的意想。那时契丹屡举兵，在北边寇掠，敬瑭恳求朝廷，求添兵运粮。唐主诏借河东菽粟，仍令镇州输绢五万匹，赴北兵总管府军前交纳；又遣镇、冀二州出车一千五百乘，就代运粮应副诸军食用。是时，民困于水旱饥荒，敬瑭督趣严急，山东百姓往往流离外郡矣。敬瑭自率大军在忻州下营，朝廷遣使者赉诏抚谕，宣赐诸军夏衣，军士欢呼万岁，敬瑭不得已，亦降阶望北阙大呼万岁。幕属段希尧请敬瑭诛为首唱万岁的，立命刘知远穷究得三十六人，实时赴军前处斩，以徇诸军。唐主听得这事，转生疑惑。
　　靖泰三年正月初六日，唐主圣节，号做千春节，置酒内殿。真是：筵中珠履三千客，座上金钗十二行。宴罢，晋国长公主举觞称寿了，尝云：「妾启奏皇帝陛下，欲辞归晋阳，未敢擅便，取自圣旨。」唐主醉酣，笑答之曰：「公主怎不且留此中？匆匆谋归，待与石郎同反耶？」石敬瑭二子递这言语，报与父亲，转生猜忌，将其私财帑藏留洛阳诸道者，尽数收拾归晋阳，声言军需不足，转输私财，收给用度。朝廷料其有歹意，唐主日夕以为忧，夜与近臣从容论事，因曰：「石郎与朕，自是至亲，本无异志；但流言不已，恐彼自不安，万一失欢，将如何救解？」皆不敢对。朝退，李崧私与吕琦谋曰：「我等受恩深厚，岂得不关念虑。计将安出？」琦曰：「石郎若有歹心，必结契丹为授。契丹为求萴刺等，屡请和亲，今朝廷诚能纵萴刺等归契丹，约以岁纳礼币十万缗，彼贪此厚利，彼欢然从和。如此，则河东势孤，虽欲跋扈，无能为矣。」崧曰：「此上计也。但有一着，每岁捐十万缗钱，不是细事，亦须与张相好生商量，然后闻奏。」遂同去见张延朗，把二人谋议的事，从头说了一遍。延朗喜曰：「学士之计得之矣。若朝廷听从，不但可以制伏河东，销未然之变，亦可省边庭调度之费。学士管教闻奏，若财谷之事，老夫自当措办。」一日，李崧、吕琦就内殿密奏其计。唐主闻之，大以为喜，转以其策咨问枢密直学士薛文遇。文遇曰：「以天子之尊，屈身夷狄，国之辱也。谁为陛下画此谋？倘戎情无厌，他日求尚公主，如单于求要昭君之事，将何以拒之？」唐主急命召崧、琦责之曰：「朕一女尚乳臭，卿等使朕屈身以事戎狄，将欲使弃吾女于沙漠之地耶？」二人愧谢。唐主曰：「有敢倡和戎之议者，以军法从事！」次日，即出吕琦为御史中丞。石敬瑭在河东，欲觇朝廷意向，累表乞解兵柄，朝廷不允所奏，又称病上表。表文云：
　　河东节度使臣石敬瑭，叨被国恩，滥充戚党，以国家之盛衰，系一身之休戚。受命驱驰以来，粉骨未知报效。近因入侍，栉风沐雨，病势日增，弱不胜衣，尪羸愈甚。欲乞圣慈怜臣疲病，筋力已衰，与解兵柄，付一小垒，容臣养疴调理。倘延犬马余生，则未死之年，无非报朝廷忠陛下之日也。谨具表奏闻，伏取进止！
　　唐主得表，览所奏，与执政大臣谋议，欲从敬瑭所奏，移镇郓州。李崧、吕琦等力谏以为不可允所请。是时，薛文遇独在枢密院直宿，唐主召文遇与之商议。文遇奏曰：「以臣观之，河东素有歹志，移镇固反，不移亦反，不若先事图之。」唐主喜曰：「朕闻卿言，吾意决矣。今年司天台奏，今年当得贤佐，出奇谋，定天下，卿其当之。」即日写着除目付学士院，降制徙石敬瑭为天平节度使。制下，朝臣相顾骇愕。使张敬达做西北都部署，趣敬瑭往郓州。石敬瑭与将佐谋曰：「咱再来河东，主上面许，更不除人替代。今有移镇之命，是与千春节向公主说的话也。我岂能束手死在道路乎？今且再发表称病，以觇主上意向。若其宽我郓州之行，则尽节事之；若有意加兵于我，则改图以应之。」段希尧、赵莹等力沮其计。惟刘知远挺身向前，长跪而言曰：「教明公赴郓州者，是欲杀公于机阱也。明公久在兵间，素得士卒心，今从河东形胜之地，甲兵不是寡少，粮食不是虚竭，士马不是疲弊；若据险称兵，远近响应，传檄诸镇，帝业可成。奈何听命于一纸之制书，自投身于虎狼之口乎？」敬瑭曰：「公之言是也。顾计将何先？」桑维翰曰：「明公入朝，主上听公还镇，以河东授公，此殆天意假公以兴王之基也。明公为明宗之爱婿，主上以庶孽夺天位，今以反逆疑公，岂空言可以首谢？但为自全之计，则可免祸。吾闻契丹主与明宗约做兄弟之国，缓急相救援。明公诚能推赤心，屈节以事契丹，朝呼夕至，顾何求不获，何向不克哉？」敬瑭谢之曰：「策甚善。」乃令维翰写表奏：
　　臣敬瑭谨言：古者，帝王之治天下也，立储以长，传位以嫡，此古今不可易之法也。晋献公以骊姬之故，废太子，立奚齐，晋之乱者数十年。秦始皇不早立储君，杀扶苏，立胡亥，卒以自墟其国。唐之天下，明宗之天下也。明宗皇帝，金戈铁马之所经营，麦饭豆粥之所收拾，提三尺剑从马上得天下，厥功亦不细矣。近者，宫车晏驾，主上以庶孽之子，入承大统。天下忠义之士，闻者皆为扼腕。区区臣愚，欲望陛下退处藩邸，传位许王，有以慰明宗皇帝在天之灵，有以服天下忠臣义士之志。不然，同兴问罪之师，少正篡位之罚，徒使血污阙庭，生灵涂炭，彼时悔之亦噬脐矣。冒昧奏言，伏候敕旨！
　　唐主见表文辞语蹇傲，裂破其表，掷之于地，骂道：「竖子欲称兵向宫阙耶！」即手诏答之。诏曰：
　　卿于鄂王，固非疏远，卫州之事，卿实负之。传位许王，何人肯信？卿往镇郓州，毋得翱翔不进。故兹诏答，卿宜悉之。
　　唐主降制，削石敬瑭官爵。雄义指挥使安元信帅部下兵奔晋阳，归附敬瑭。敬瑭谓元信曰：「强莫强于朝廷，弱莫弱于晋阳。公何所见舍强而就弱耶？」元信曰：「元信不会观星知气，但以天下之事势决之，以人事之情理卜之，以定趋向耳。」敬瑭曰：「子姑言之。」元信曰：「帝王之所以统御天下者，莫重于信与义。今主上与令公至亲且贵，尚待之以不信，况其它疏贱之小人乎？无信与义，何以为人？其败可翘足而待也，何强之有？」敬瑭听元信的话，大悦，悉以军事委之。振武巡检使安重荣亦帅马步军五百人来奔晋阳。秋，七月，敬瑭子弟之在京都者凡四子，朝廷尽收捕杀之。敬瑭听得朝廷恁地处置，遂东向大恸曰：「臣受明宗皇帝如天福荫，今主上昏愚，听信谗邪，将臣四子一日屠之。臣不改图，死无葬所矣。臣非敢负明宗，顾今上激臣之叛耳。皇天后土，实闻此言！」明日，大会诸将佐，办个茶饭饮宴，共议举兵的勾当。即令掌书记桑维翰草表，称臣于契丹主，请假兵赴援，且约以父礼事之。约事济之日，割卢龙一道，及雁门关以北诸州，赂之。刘知远听得这话，力争曰：「称臣可矣，称子事父，其礼太过。厚许岁币可矣，许割土田，所赂太厚。乘快许之，虽足得其气力，然他日反为中国之患，不无生受么？」敬瑭曰：「但依咱说的写去。」表文曰：
　　臣石敬瑭表奏契丹大国可汗：臣唐室之爱婿，切惟明宗皇帝，与大国约为兄弟，非一日矣。刑马之誓，歃血之盟，缓急相援，忧患相恤，两国信义，誓不食言。今潞王从珂废主自立，臣欲举兵兴问罪之师，顾兵单力寡，恐不足以办大事。愿执子礼，父事可汗，愿借精兵，共济斯役。事捷之日，愿割卢龙一道，及雁门关北土地以为谢。冒昧表闻，伏候报可。
　　表至，契丹主大喜，复书道：
　　契丹可汗德光，致书于元帅石公。得卿所奏，备见忠忱。追念明宗兄弟之情，敢不闻命。除已关报诸部落纠集军马外，候在秋高马肥，枣子红时候，倾国赴援。幸持重自守，以俟援兵之来。使回，不多祝。
　　八月，唐主遣张敬达为太原四面兵马都部署，讨石敬瑭。张敬达军到晋阳，以为攻城计。石敬瑭以刘知远为马步都指挥使；知远收抚降附，用法无私，由是人皆为用。敬瑭身擐甲冑，登城坐卧矢石之下。知远谓敬瑭曰：「咱观敬达无它奇策，不足畏也。愿令公多遣间谍，经略外事。守城至易，知远独力足以当之。」唐主听得契丹许敬瑭以秋高赴援，催趣敬达急攻。奈天时风雨，长围为水潦所浸，竟不能就。而知远不时遣轻兵抄掠，敬达无以制之。九月，契丹德光将马军五万，自武阳谷至晋阳，就地名虎北口下寨。先遣使谓敬瑭曰：「契丹可汗，传示元帅：大军已到，吾欲今日即破贼，您但旁观可也。」敬瑭遣使驰赴契丹军营，报曰：「劳顿爷爷亲帅大军来到，略备些犒军物件赴军前投纳。」写着咨目道：
　　犒军钱二十万缗，酒一百酲，羊三百口，牛二百头。
　　使者传命道：「孩儿石敬瑭谨奉献爷爷契丹可汗军前，为犒设用度，伏望笑览。但南军甚厚，请俟明日决战如何？」使者未到时分，契丹军与唐骑高行周、苻彦卿合战；刘知远亦出兵助其进击。那时，张敬达、杨光远、安审琦等，帅步军在城西北山下寨。契丹遣轻骑三千人，不披甲冑，直犯北山阵。唐兵追击，奔至汾曲，契丹鸣鼓大噪，伏兵四起，冲唐兵断为两阵。契丹与刘知远合兵进攻，唐军大败，死者近万人。张敬达收召余众，退保晋安。契丹帅兵归虎北口。敬瑭得唐降军千余人，尽行屠杀。是夕，敬瑭出见契丹主，问曰：「皇帝跋涉远来，士马疲倦，卒与唐战而大捷何耶？」契丹主曰：「始吾之来，料唐兵必断雁门诸路，伏兵于险要之地，则不可得而进矣。使人驰驿侦视，皆无伏兵，所以长驱而来，知大事必济也。我军方来，气势方锐，若不乘机进击，旷日持久，则胜负未可知矣。」敬瑭叹伏，引兵围晋安寨。契丹就晋安之南置营，长百余里，厚五十里，军中多设铃索及吠犬，外人跬步不能过。张敬达士卒独有五万人，马尚有一万余匹，顾瞻契丹大军营垒，为之破胆，遣使入朝告急。唐主大惧，遣苻彦超统军屯驻河阳；诏天雄节度使范延光、卢龙节度使赵德钧、耀州节度使潘环，共帅所部兵救晋安，下诏亲征。诏曰：
　　朕藉祖宗之灵，纂承大统。贼臣石敬瑭，凭恃戚畹之亲，诱致契丹，大举入寇，摇荡我边鄙，屠害我生灵。朕将帅诸路兵马亲征。咨尔臣民，各一乃心力，弘济小子于多艰，则予于汝多士有嘉。故兹诏示，想宜知悉。
　　是时雍王重美谏曰：「陛下目疾未平，未可远涉风沙，临犯矢石。臣虽童稚，愿代陛下北行。」唐主心下正怕北征，听得雍王这说，大悦。张延朗、刘延皓等怂恿唐主亲征，唐主不得已离洛阳。卢文纪曰：「河南国家之根本，胡兵倏然而来，忽然而往，不能久留。晋安长围甚固，况有三路援兵策应，计无难破之兵。且河阳天下津要之地，且乞车驾留此，镇抚南北，姑遣近臣督战。苟兵围未解，然后进师，亦未为晚。」唐主问曰：「近臣中谁可北行者，卿等但言之。」张延朗与和凝等曰：「赵延寿的父亲赵德钧，帅卢龙兵马来赴援，宜遣延寿会之，必能集事。」乃遣赵延寿帅兵二万往潞州策应。唐主至怀州，朝夕以晋安为忧，出黄榜募有奇谋异策之士，听条具诣行在所奏闻，待采用，升擢官赏。明日，有那吏部侍郎龙敏趋行朝见帝有事闻奏，百官班定，越班而出，执笏跪奏。怎道？
　　臣龙敏奏闻皇帝陛下：臣切睹契丹德光，倾国入寇，内固空虚。为今之计，莫若捣其虚，且立季赞华做契丹主，发天雄、卢龙两镇分兵护送，自幽州取道直趋西楼，朝廷明明露檄，宣布中外。契丹主必反顾巢穴，无暇久留屯于晋安。俟其回军，选募骁勇将士，帅精锐之兵邀击之，此亦解围之上策也。事势危急至此，不可捐逊以拯溺也。惟陛下留神！吏部侍郎臣龙敏表。
　　唐主览龙敏所奏，心中豁然大喜。执政大臣争持议论，恐其无成，沮挠百端，不从所请。唐主日夕忧虑，它无计谋，惟酣饮悲歌而已。群臣有劝唐主北行者，唐主曰：「卿勿说石郎的事，听得使咱每心胆堕地。」唐主一日谓大臣曰：「契丹之围不解，敬瑭之难未除，咱与卿等宜唤集僧道，就寺观作些好事，以回天意。」吕琦奏曰：「为今之计，须简军旅，募智勇以退敌。为此不切之务，岂不诒笑远近臣民乎？」卢文纪希望风旨曰：「此襘禳之法也。您岂不见《观音经》有云：『我若向刀山，刀寻段段断。』《北斗经》有云：『家有《北斗经》，兵难永不起。』一心做好事以回天心，未为失计。天意既回，然后藉民为军，悉力以拒契丹，则百姓各自以保护生聚为心，人自为战，契丹虽强，不足畏也。」唐主曰：「文纪之言忠矣。」乃酌卮酒以赏之。即出文移唤集寺观僧道，日夕鸣钟击鼓，焚香讽诵经咒，祝禳兵祸，唐主亲自临拜。又出榜募民兵。榜怎道？
　　大唐皇帝亲征契丹，收剿敬瑭叛贼，大军已次怀州。廷臣奏请乞募民兵，藉民马以为义军，应副防御勾当。奏过，钦奉圣旨，大括天下将吏及百姓每有马的，尽数拘收。民间每上户出壮丁一人，自备铠甲器仗，唤做义军。就数内择有气力的大户充头目，自行管领。限在十一月十五日以前，到军前听候调遣。
　　诏下，得马二千三百三十六匹，壮丁五千八百八十一人，拨隶范延光军下调发。十一月，唐主使赵德钧做行营都统，命自地名飞狐，去踵契丹军后，钞掠部曲。怎知道赵德钧自有反叛的心，要乘乱图取中原，却统马军从土门路投西去，奏请合泽、潞兵并进。那时范延光受诏，将带军马留屯辽州，德钧又请与魏博军合战。延光知得德钧已有歹心，表奏于朝，称道：「魏博军已入贼境，怎可南行数百里与德钧合兵？」德钧本意要并了范延光的一军，逗留不进，被延光恁地奏过，唐主不允所请，却统兵去西阳与赵延寿合兵投北去，在那团柏谷口下营；已经月余，按兵不动。契丹主在柳林下营，其辎重老弱的军，皆在虎北口。才到日晚，各各结束行装，待作遁走之计。赵德钧欲借契丹势援，图取中国，篡夺唐主帝位。德钧久蓄歹心，未敢发露，累表奏唐主，要为那孩儿赵延寿求成德节度使。唐主览他表奏，将谓是赵德钧已破契丹奏捷，喜见颜色。及见他奏请，却只是为儿子求节钺，乃大怒曰：「赵德钧统诸路兵马，防御契丹，去已多时，做得甚么功劳？便为儿子求讨节度使的名分！若他每父子能却契丹，便要禅代我位，咱亦甘心。若只玩寇邀君，第恐大势不能自立，如猎者防虞不密，犬与走兔俱毙，便得节使又怎生自活？」德钧因此怀嫌，密遣儿子延福赉持黄金三百两、缎五百匹，前去赂契丹德光，称是犒军礼数。契丹主接了金帛，问道：「元帅有甚言语？」赵延福道：「孩儿每临行时，大人说传示契丹皇帝道：大军远来，跋涉风沙不易；今唐主出奔怀州，称道亲征，其实回避大国兵马也。大人见拥重兵，与大国兵马对垒。倘若皇帝肯立大人做着皇帝，为中原之主，大人便将部下军马，南平洛阳，与契丹约做兄弟之国，把那河东割与石郎自管。若如此，则两下休兵，免使生灵荼毒，顾不伟欤？」契丹主听得这说，道：「您且安心，待咱思忖则个。」契丹主自悔深入唐境，晋安之营未下，赵德钧兵马尚强，又有范延光将兵在其东，又怕山北诸州出兵，邀其归路而击之；莫若多得岁币，成约而归：一则不损折了人马，一则岁岁多得金帛子女之属。将欲从赵延福所请。敬瑭闻之不自安，疾忙使桑维翰来使契丹军中。契丹见维翰至，问：「学士来此，有何言语？」维翰跪告契丹曰：「赵德钧父子，久有歹心，不是个有信义的人。其所将之兵，皆是临期驱逼市人，收藉脆弱之夫，闻战自溃，不足畏惧。皇帝不可信从赵延福诞妄说谎，贪取涓滴之微利，而自弃丘山之大功乎！若使晋阳石郎得做皇帝，将竭尽中国事力事大国，岁时修贡如子事父，又岂若德钧兄弟之约乎？」德光曰：「咱不是背盟，盖兵家用权变处事，待来使姑得持两可的话也。」维翰曰：「皇帝倾国来救敬瑭之急，四海之人，皆服皇帝信义。奈何一旦因小人的谗间，遽变前约，使大义不终，臣切为皇帝不取也。」自旦至暮，跪于帐前，涕泣奏请。契丹主乃召赵延福至帐前，指帐前石谓之曰：「咱每已许石郎做皇帝，盟誓已坚，待这个石头烂了则可变约矣。您为咱传示赵元帅，他若会事之时，且退兵观觑，待石郎做皇帝后，把一两镇归他做主。如不信从，当以鞍马弓刀相见未晚也。」契丹主一日召石敬瑭曰：「吾三千里来赴难，必成大功。观汝器貌识量，真中原之主也。吾欲立您做皇帝，您可早慰中国臣民之望。」敬瑭跪谢曰：「孩儿每不能了事，劳顿大大人远来赴接，欲藉皇帝威灵，扶持大唐社稷。若舍弃明宗的恩义，自立为帝，人谓我何？」逊谢再三。契丹主曰：「先立您做天子，则臣民有主，却图进取未迟。」敬瑭乃从之。契丹主命作策书。怎道？
　　契丹皇帝诞膺天命，奄有朔方，痛念中原无主，四海罹兵戈之苦，百姓遭荼毒之灾，亲提大军来赴急援。切见石敬瑭以明宗之爱婿，拥节度之重权，人望所归，天心攸属。议立石敬瑭为大晋皇帝，即位于晋阳，定国号曰晋。布告天下，咸使闻知。
　　契丹主既作册命，自解衣冠授与石敬瑭。就晋阳城南筑个三层坛，敬瑭就坛上即位，诸军皆山呼万岁称贺。石敬瑭举觞为契丹寿，跪曰：「孩儿每今日遭遇圣恩，推戴为天子，全藉皇帝福荫。请割十六州土地为皇帝谢。」那十六州，是甚州府？
　　幽州　　　蓟州　　　瀛州　　　莫州　　　涿州　　　檀州　　　顺州　　　新州　　　妫州　　　儒州　　　武州　　　云州　　　应州　　　寰州　　　朔州　　　蔚州
　　即日召大臣赵莹、桑维翰等，写着个文字，拨取以上十六州，请契丹主差人前去交割。又写着个每岁贡约岁币三十万匹的合同文字，赴契丹主帐前交纳。改唐长兴七年唤做天福元年，禀晋朝正朔。创立朝廷，其法制皆遵用明宗皇帝旧典。宣授赵莹做翰林学士承旨，宣授桑维翰做翰林学士权知枢密使事，宣刘知远做侍卫马军都指挥使，宣景延广做步军都指挥使。立晋国长公主为皇后。册文曰：
　　大晋皇帝诞受上天明帝，晋承烈祖丕基，顷拜命于朔庭，俾宅尊于中夏。咨尔皇后晋国公主，膺明宗之显命，作嫔予家，顷国难未平，夙夜敬顺，助予一人，鸡唱儆戒之道。朕甫登大宝，均拜洪休，宜崇位号，仪刑宫庭。立晋国长公主为皇后。尔惟奉若天道，表正中宫，美《关雎》之风，修彤史之行，无忝我明宗之休命。
　　晋王即位，立后已定，即日宣赵莹做左相，桑维翰做右相，兼同平章事。晋王乃命库使籍晋阳府库，得钱三十万缗、绢五千匹、金银各三千两，尽数输送契丹主帐前犒军。军中欢声如雷。近来有咏史一诗，道是：
　　底事疑心恼石郎，甘臣胡虏灭天常。
　　潞王未返怀州驾，无奈天心属晋阳。
晋史平话　卷下
　　诗曰：
　　细阅青编论是非，石郎举事不知几。
　　一朝反噬无遗孽，堪笑妖狐假虎威。
　　晋主即位，处置已定，欲从契丹主引兵南下。晋主谓契丹主曰：「河东形胜之地，须留一子守着。」契丹主曰：「您出诸子来，咱自择一人。」晋主的儿敬儒早丧，有一子名做重贵，晋主养以为己子，形貌状晋主而短小。契丹主指重贵曰：「此大目者可也。」乃命重贵做北京留守。晋主与契丹主诸军进屯团柏田地，使契丹将高谟翰做先锋。唐军迎战，赵德钧和赵延寿先逃走了，唐军不战自溃，杀死万余人。刘延朗走至怀州，唐主始知晋主即位。杨光远杀了张敬达，降附契丹。朝臣忷惧，不知所向。唐主召李崧议事。薛文遇不知事由，亦到行朝。唐主大怒。李崧私蹑文遇足，令他出去。唐主曰：「我见此等头口，使咱肉颤，几欲抽刀刺杀之，亦不足以泄我这愤怒也。他自谓天生贤佐，出奇谋，定天下，误咱每至此，有何面目来见我耶！」崧跪曰：「文遇小人，浅谋误国。陛下亲手刺之，转彰其丑。」因劝唐主曰：「今日之事，不利进攻，只宜退守。何似整驾南还，别图兴复。」唐主即择日起发。怀州居民，竟携老幼，逃窜山林，监门者请严刑禁止。雍王重美曰：「国家多事，未能为百姓做主，又禁他避死求生，徒增百姓之怨，不若听其自便。」乃出令任从逃窜。唐主择定十二月初五日离怀州，命诸将分守了南北城。
　　却说晋主与契丹主统军到潞州，赵德钧父子在高河地面，备办拜见礼数，迎谒契丹主，诣军前面缚投拜；被契丹喝令锁着，差人管押归契丹国去也。德钧父子到得契丹国，见述律太后。太后问道：「汝既做唐帅，近者又往太原是怎生？」德钧跪曰：「奉唐主之命。」太后指了天曰：「您从吾儿求做天子，何得谎说？」又自指着心曰：「这里不可欺也！吾儿将行，咱戒之曰：『赵大王若引兵北向渝关，急须引归，太原不可救也。』您既要做天子，怎不用兵击退吾儿？就唐主阴图禅位，亦未为晚。您为唐臣，负其主为不忠，乘时邀利为不义。不忠不义，何所容身于天地之间？」令左右将去剥取皮来，将付军中蒙鼓。命其子赵延寿与张砺为翰林学士。晋主将离上党，契丹主举酒与晋主曰：「咱若引兵南下，河南之人必大扰动。您自引汉兵南下，咱令太相温帅马军五千人，送您到河梁田地。咱且留此，俟您音问。若有急，则下山救您；若洛阳大事已定，则咱自北去。」晋主道：「藉皇帝福荫，以有今日之功。」约以他时修朝贡以谢。道罢泣下。契丹主曰：「世世子孙，休得相忘。如刘知远、赵莹、桑维翰，这三个皆是创业功臣，苟无大故，不得弃绝也。」唐主闻南兵大下，复归洛阳。晋主至河阳，苌从简已具舟楫迎降。唐主欲复过河阳，晋主怕唐主西奔，使契丹马军千余人据守渑池。唐主知大势倾亡，计无从出；唐主从珂与曹太后、刘皇后、雍王重美、宋审虔等，携传国玺同上玄武楼，使军士纵火将楼焚烧。引皇后并欲将洛阳宫室一齐烧却，有雍王重美劝曰：「新天子且至，必不露居。他日重劳民力营缮，死而遗怨，将焉用之？」遂不果焚。是日晚，晋主入洛阳，唐军皆解甲待罪。晋主谓刘知远曰：「您部署京城，分汉军使归营宿，顿契丹主馆待于天宫寺。」城中肃然，无敢犯令。追废唐主从珂为庶人。以冯道同平章事。范延光聚卒缮兵，将谋作乱，桑维翰曰：「大梁北控燕、赵，南通江淮，乃资用富饶之所。今延光反形已露，大梁去魏不过十驿田地，彼若有变，大军寻至，所谓迅雷不及掩耳也。」托以洛阳漕运有阙，东巡汴州。
　　天福二年七月，白奉进在滑州，军士有夜掠者，捕获五人，将三人棣奉进，二人棣苻彦饶。奉进将三人斩之，彦饶怒。明日，奉进诣彦饶军谢过，彦饶怒曰：「军中各有部分，奈何无客主之礼？」奉进谢曰：「军士犯法，何分彼我。我已谢公，公怒不已，怎个要与范延光同反么？」拂衣而起。彦饶命甲士擒奉进杀之。那时，奉国左厢指挥使马万，帅部兵欲从彦饶叛乱，有那右厢指挥使卢顺密帅部兵出营，厉声谓万曰：「苻公擅杀白公，必与魏城通谋。此去行宫才二百里，奈何不思报国，乃欲助乱自求族灭乎？今日当共擒苻彦饶送与天子立大功。军士从命者赏，违命者诛！」马万不得已，执苻彦饶送大梁斩之。杨光远麾下军卒，欲推杨光远为主，光远呼军卒责之曰：「天子怎是尔等贩弄的物？晋阳之降，实出穷迫。今若推戴咱每为主，是教咱做反贼也。相寻去讨诛夷之罪何邪？」众卒遂不复敢言。晋主尽以掌军事委刘知远。知远御下甚严，乃设为利禁。下令后，有军卒盗人纸钱一幞，被擒。知远曰：「军卒犯令，请行军法。」喝左右将去推转了来。左右曰：「所犯者轻，请宥其罪。」知远曰：「吾诛其情。犯令必诛，不计其值，虽一钱亦不恕之也。」竟押出斩之，众皆畏服。十二月，契丹主还国，改元会同，国号大辽，公卿百官皆仿中国之制，仍参用中国人，授赵延寿做枢密使。
　　天福三年二月，大赦天下。张允上疏驳论：
　　右散骑常侍臣张允，切谓帝王遇天灾多肆赦宥，谓之修德。借有二人坐狱遇赦，则曲者幸免，直者衔冤。冤气升闻，乃所以致灾，非所以弭灾也。愿陛下谨之慎之，无轻放赦，则下无侥冀之心，适足为省刑之一端也。
　　晋主览疏大喜，下诏褒之。七月，作受命之宝，以「受天明命，惟德允昌」为文。八月，晋主上尊号于契丹主及述律太后。差左仆射冯道、刘昫两人做册礼使，奉表称臣。表文曰：
　　臣大晋石敬瑭谨奉表朝贺于父皇帝契丹可汗陛下：臣叨辱圣恩，义同父子，曩在上党，拜别慈光，首末三载，顾瞻阙下，岂胜驰情。切谓圣武英明太上皇帝尊太后号徽明柔裕太上皇后。仍输送金帛三十万匹两，随表以献，伏取圣旨。天福三年七月初五日，大晋皇帝臣石敬瑭表。
　　契丹主览表大喜，下诏慰答：
　　览您所奏，甚慰老怀。今后遣使，不须上表称臣，只作书称「儿皇帝致书于父皇帝殿下」，如家人礼足矣。善抚中夏臣民，永承天休，予亦与尔有无穷之闻。
　　契丹主写着了诏，书遣报聘使同使者回大梁。晋主馆使者于宣德殿，即就别殿拜受诏敕。初，契丹主割得幽州，唤做南京，使唐降将赵思温做留守。思温的孩儿赵延照在晋做祁州刺史，思温知契丹动息，背地令人与延照言契丹终变，乞以幽州内附。晋主畏契丹不敢受。九月，杨光远统军攻广晋，逾年无功，晋主怕师老民困，遣内职朱宪入城，说诱范延光曰：「若举兵来附，当以大镇相处。若降而杀汝，白日在上，吾无以享国。」范延光见朱宪恁地说，举手加额曰：「主上重信义，许以不死，则吾不死矣。」乃撤去守备。至是月遣牙将奉表待罪，诏赦之。降制授范延光为天平节度使，仍赐铁券。将佐除授防团刺史以下，牙兵升为侍卫亲军。杨光远为天雄节度使。十月，契丹主加晋主尊号。晋主拜受其诏，待奉使宠赐甚厚。晋主改汴州为开封府，号东京。以其地乃舟车所会去处，漕运尤便，故徙都东京。遣王权充契丹报谢使。权谓人曰：「吾老矣，安能向穹庐屈膝耶？」上表以老疾辞。晋主怒，勒停其官。那时，方镇有杨光远最为跋扈难制，晋主召桑维翰分其权。维翰曰：「宜分天雄兵柄，则可制矣。」乃加光远为西京留守，兼河阳节度使。光远缘此怨望朝廷，背后遣使厚赂契丹主，养部曲千余人，有反叛异心。晋主建邺都于广晋府；置彰德于相州，将澶、卫二州棣之；置永清于贝州，将博、冀二州棣之。澶州旧治在顿丘，晋主恐契丹为后世之患，遣刘继勋徙澶州城，跨德胜津。以高行周为邺都留守，王廷胤做彰德节度使，王周为永清节度使，欲以阴制契丹也。
　　天福四年三月，加刘知远、杜重威同平章事。知远谓重威起自外戚，无大功，耻与同制，杜门不受。晋主大怒，谓赵莹曰：「知远坚拒制命，朕欲落他军权，使归私第，怎生是得？」莹拜请曰：「陛下昔在晋阳，兵不过五千人，为唐军十万所攻，危如累卵，设非知远心如金石，怎成大业？奈何以小过弃之？窃恐此语外闻，非所以彰人君之大度也。」晋主怒解，遣和凝诣知远第谕旨。知远惶恐受命。
　　天福五年二月，北都留守安彦威入朝，晋主曰：「朕所重者信与义，昔契丹以义救我，我今以信报之。闻契丹征求不已，公能屈节奉承，深称朕意。」彦威对曰：「陛下以生灵之故，犹卑辞厚币以事之，臣何屈节之有？」晋主大悦。七月，西京留守范延光请归河阳私第，朝廷许之。杨光远奏道：「延光叛臣，恐其逃入敌国，请朝廷除之。」朝廷敕延光居西京。光远使承贵帅甲士围延光第，逼令自杀。延光曰：「天子赐咱铁券，您父子何得如此相逼？」承贵将白刃驱逼延光挤于河。诡奏延光赴水死。朝廷虽知其冤，怕光远之强，不敢诘问。会杨光远入朝，授光远为平卢节度使。
　　天福六年正月，吐谷浑从晋割雁门后部属契丹，不禁契丹贪虐，思归中国；成德节度使安重荣复诱之，至是以部落千余帐来归。契丹主大怒，遣使责让晋。晋主遣人逐吐谷浑归故土。初，成德节度使安重荣耻臣契丹，见契丹使者，必箕踞谩骂，或密地遣人杀之。契丹以此责让于晋，晋主为之逊谢。六月，安重荣执契丹奉使拽剌，乃使轻骑掠幽州南境，上表称道：「今有吐谷浑、两突厥、浑契苾、沙陀等，各率部众归附；党项等亦将契丹告牒来纳；皆言为契丹侵暴，愿各帅十万众，与晋会合共击契丹。」又为书遗朝贵，及移文藩镇，谓已勒兵必与契丹决战。晋主患之。那时，泰宁节度使桑维翰，听得此说，密地使人上疏来谏晋王。疏曰：
　　臣维翰窃谓善兵者抚几而发，不善战者彼已不量。伏惟皇帝陛下，免于晋阳之难，而有天下，皆契丹之功，不可负也。今重荣恃勇轻敌，吐浑假手报仇，皆非国家之利，不可听也。臣观契丹士马精强，战胜攻取，其君智勇过人，其臣上下辑睦，牛马蕃息，国无天灾，此未可与敌也。且中国新败，士气凋沮，又和亲既绝，则当发兵守塞，兵少则不可以待寇，兵多则馈运无以继之；我出则彼归，我归则彼至，臣恐禁卫之士，疲于奔走，镇、定之地，无复遗民。今天下粗安，烝民困弊，静而守之，犹惧不济，其可妄动乎？契丹与国家恩义非轻，信誓甚着，彼无间隙，而自启衅端，就使克之，后患愈重；万一不克，大事去矣。议者以岁输缯帛，谓之耗蠹；有所卑逊，谓之屈辱。殊不知兵连祸结，财力将匮，耗蠹孰甚焉？武吏功臣，过求姑息，屈辱孰大焉？臣愿陛下训农习战，养兵息民，俟国无内忧，民有余力，然后观衅而动，则必成矣。况邺都富强，国家藩屏，今主帅赴阙，军府无人，乞陛下略加巡幸，以杜奸谋。冒昧谨言，伏取敕旨。天福六年六月　日，泰宁军节度使臣桑维翰谨疏。
　　是时，刘知远为邺都留守，赴阙禀议，正在东京，亦劝晋主不可轻启兵端。晋主犹豫未决，忽得桑维翰疏，大喜，谓使者曰：「朕比日以来，烦懑不决，今见桑公所上表疏，如醉梦中忽然醒觉也。」晋主召刘知远问计，因谓知远曰：「安重荣跋扈，朝廷思有以制之。北京留守，非卿不可。浼卿一行，为朕镇抚其民，阴以制之。」知远遂行。八月，晋主至邺都降诏谕安重荣。诏曰：
　　吾因契丹得天下，尔因吾致富贵；吾尚不敢忘契丹之德，尔乃忘之耶？今吾以天下臣之，尔欲以一镇拒之，不亦难乎？宜审思之，毋取后悔！
　　重荣得诏愈骄慢，听得山南东道节度使安从进有反谋，密地遣使与之通谋，结为外援。十月，刘知远遣亲将郭威赉诏招诱吐谷浑酋长白承福，欲使之叛安重荣来归朝廷。威谓知远曰：「虏惟利是嗜，安铁胡止以袍裤赐之，今欲其来朝，必重赂乃可致耳。」知远出府库金一百两、缣二百匹，使威赉以赂之。诏曰：
　　大晋皇帝诏谕吐谷浑酋长白承福等：朝廷已割尔曹棣契丹，尔曹当自安部落；今乃南来助安重荣为逆。重荣已为天下所弃，朝夕败亡。尔曹宜早从化，勿俟临之以兵，南北无归，悔无及矣！
　　白承福得诏大惧，帅众来归知远。知远处之于太原岚石之间，表闻于朝。使白承福领大同节度使，收承福精骑以棣知远麾下。达靼、契苾闻之，亦叛安重荣归晋。重荣之谋稍沮。初，晋主离汴州时分，和凝奏曰：「车驾已行，安从进必反。请密留空名宣敕十数通，付留守郑王重贵。万一有变，则书填诸将名目遣击之。」十一月，安从进举兵反，郑王重贵遣高行周、宋彦筠、张从思等伐之。安重荣听得安从进反叛，召集境内饥民数万，南向邺都，托言入朝。晋主闻之，以杜重威为诏讨使，在宗城西南与重荣战，重荣败走，还城自守。晋兵战及冻饿死者二万余人。
　　天福七年正月，镇州牙将从西郭水碾门导官军入城，杀守陴民二万人，执安重荣斩之。晋主函安重荣首送契丹，卑辞逊谢。契丹因晋主招纳吐谷浑，遣使来让，晋主忧愤成疾。一旦，冯道独对，晋主命幼子重睿出拜道，又令宦者抱重睿纳道怀中，欲使道辅立之。六月，晋主殂。道与侍卫马步都虞候景延广议曰：「国家多难，宜立长君。」乃奉齐王重贵为嗣。是日，齐王重贵于柩前即皇帝位。初，晋主有疾，亟召刘知远入朝，欲托知远辅政。重贵寝其命，不遣使宣召。由此知远怨望新主重贵。八月，高行周围襄州，奉国军都虞候王清与指挥使刘词帅众攻拔襄州。安从进举族自焚死。且说晋主初即位，大臣议奉表称臣，遣使命诣契丹主告哀。景延广曰：「致书称孙是矣，奉表称臣，其礼太过。」李崧力争之曰：「陛下如此，他日必躬擐甲冑与契丹交战，悔无及矣。」延广固争。冯道持两可之说。晋主卒从延广的议，致书不称臣而称孙。契丹主大怒，遣使命责让。景延广对使者复以不逊语激之。契丹卢龙节度使赵延寿，请于契丹，欲代晋为帝；屡劝诱契丹，兴兵伐晋。八月，晋主听得延寿有反谋，亟还东京。然尚与契丹往来，问遗无虚月。初，河阳牙将乔荣，从赵延寿入契丹，契丹使乔荣做回图使，往来贩易，晋就大梁置邸居之。九月，景延广说晋主曰：「契丹之使在晋贩易者皆杀之。将回图使乔荣囚之于狱，拘收其宝货。」一时在朝大臣，皆言契丹不可负。乃赦乔荣，慰谕而使归契丹。荣临行入辞景延广，延广大言曰：「尔归告汝主，先帝为北朝所立，故奉表称臣。今上乃中国所立，所以屈身于北朝者，正以不敢忘先帝盟约故耳。为邻称孙可也，万无称臣之理。翁怒则来战，孙有十万横磨剑可以相待。翁若轻举，万一为孙所败，取笑天下，悔何及矣。」乔荣乃诈言：「公之言语颇多，怕有遗忘，愿以纸墨书之。」延广命吏悉写所说的言语授乔荣。荣以呈契丹。契丹主大怒，决意举兵；晋使之在契丹者，契丹皆杀之。刘知远是时镇河东，知延广必虚言召祸，但募兵增置十余军，为之守备。十月，晋主立其叔母冯氏为皇后。初，高祖将马三百匹，借平卢节度使杨光远；十二月，景延广以诏命取之。光远怒，遣使命将玉带御马金帛赂契丹主，谓契丹曰：「晋境大饥，乘此攻之，一举可取。」赵延寿亦怂恿契丹伐晋。契丹主乃拣精兵五万，使赵延寿统率，与之约曰：「若得中国，立汝为帝。」延寿信之，闻命即帅军就道。是岁，晋境春夏旱，秋冬水蝗大起，竹木叶皆尽；兼是朝廷搜括民谷，督责严急，有坐匿谷抵死者，县官往往纳印自劾去；民之馁死者，数十万口，流亡不可胜数。
　　开运元年正月，契丹前锋将赵延寿、赵延照将兵入寇贝州。在先，朝廷谓贝州水陆要冲，多聚刍粮，为大军数十年之储。契丹主自攻贝州，权知州事吴峦战败赴井死。晋主遣高行周做都部署，与苻彦卿、皇甫遇等帅众御之。晋主将兵屯澶州，遣使奉书遗契丹。恰契丹诸军在邺都下营，使者不得达而返。晋主宣景延广为御营使。晋主方离东京，契丹兵已到黎阳。晋主军屯澶州，契丹主军屯元城；契丹又分遣伟王统帅军马寇太原。宣授刘知远与白承福会合兵马御之。伟王在秀容田地里与刘知远会战，被刘知远杀了伟王。契丹听得伟王已死，一夕遁去。二月，博州刺史周儒降契丹。晋主命石赟守麻家口，白再荣守马家口。周儒引契丹主之弟名麻答的，从马家口渡河，在东岸下营，攻打郓州北津，待与杨光远会合兵。为晋主差李守贞、皇甫遇、梁汉璋、薛怀让等，将兵万人，缘河水陆并进。那时，高行周、苻彦卿、石公霸等，统帅大兵，在戚城田地下营。契丹主进军，将戚城围了。晋主自将马步军二万人解围。契丹遣步军万余人筑垒屯河西，诸军渡河未尽，晋军迫之，契丹退走。晋军乘胜追击，契丹大败，溺河而死者数千人，俘斩数千人；河西之兵，恸哭而去。定难军节度使李彝殷与诸将佐谋曰：「契丹举兵伐晋，内必空虚，莫若帅精兵侵契丹之境，彼有内顾之忧，可以少纾晋国之难。」诸将曰：「元帅之言是也。」即日帅骑兵三万攻掠契丹境内。契丹佯弃元城而去，却就古顿丘城田地多设马军藏伏，以俟晋军来追，合兵掩杀。晋军因霖雨不止，更不追击。契丹人马饥疲，赵延寿谓晋主曰：「晋军悉在河上，畏我锋锐，必不敢前。不如就其城下，四合攻之，夺其浮桥，则大事成矣。」三月朔日，契丹主自将十余万众，屯于澶州城北。高行周跳马出战，自午至晡，彼此各有胜败。契丹主自将精兵当中军而来，晋主亦自将精兵出阵待之。契丹主望见晋军之盛，责让杨光远曰：「您道晋兵半已馁死，今何其多也？」自以精骑左右略阵。晋兵按甲不动，万弩齐发，飞箭如雨，契丹稍稍退却；昏黄时分，全军引去。晋籍乡兵，每七户共出兵器资一夫，号曰武定军。四月，晋主命高行周留镇澶州，遂归大梁。朝廷因契丹入寇，国用愈竭，复遣使者三十六人分道括率民财。使者请曰：「民不从命，则将若何？」晋主曰：「朕封剑授汝，不用命者先斩而后奏。」以此吏卒携锁械、刀杖，入民家督趣，急如星火，求死无地，百姓惊扰，皆不聊生。八月，桑维翰再秉朝政，以刘知远为行营都统，杜威为招讨使，督帅十三节度使，以备契丹。十二月，李守贞围青州，城中食尽，饿死者大半，契丹援兵不至，杨光远遥望契丹田地，稽首拜曰：「皇帝，皇帝，误光远矣！」其子杨承勋劝光远降，冀保全家族。光远曰：「咱从契丹，尚有全生之理；若降晋主，谁保无族灭之诛乎？」承勋怒，归怨于判官丘涛劝光远之叛，将丘涛斩了，送其首级于李守贞军前，纵火大噪，劫其父光远出居私第，上表待罪，开城受守贞军。闰月，朝廷以杨光远罪大，而承勋归命，难于显诛，命守贞以便宜从事。守贞乃遣人拉杀杨光远，诈称病死；授其子承勋为汝州防御使。十二月，契丹复大举入寇，赵延寿为向导，引兵先至邢州。晋主命天平节度使张从恩、邺都留守马全节、护国节度使安审琦，会诸道屯邢州；武宁节度使赵在礼屯邺都。契丹主以大兵继至，建牙于元氏。
　　开运二年正月，晋主诏赵在礼还兵屯澶州，马全节还屯邺都；又遣张彦泽屯黎阳，景延广守胡梁渡。
　　契丹寇邢州、洛州、磁州，杀掠殆尽，入邺都境。张从恩、马全节、安审琦悉以部兵陈于相州安阳水南岸。皇甫遇共着濮州刺史慕容彦超，将数千骑前觇契丹动息，至邺都与契丹数万相遇。皇甫遇、慕容彦超等且战且却，行至榆林店，契丹大军猝至，二将私自谋曰：「咱辈今走，死无所矣。」乃止驻，布一个圆阵，自午至未，力战百余合，杀伤甚众。皇甫遇马战死，步战数合，其仆杜知敏下马以所乘之马与遇骑坐。战稍定，回顾知敏，已为契丹擒去。遇曰：「知敏义士，救人于急，不可弃也。」与慕容彦超蹻马突入契丹阵，挟取知敏以归。俄而契丹再出新兵来战，二将曰：「吾属势不可走，当效死以报国耳。」日已向暮，张从恩、马全节、安审琦等在安阳，惊怪皇甫遇等觇兵不归。审琦自将所部马军一千余人救援。从恩曰：「虏众猥至，尽吾军恐不足以当之，公轻身而往，徒喂肉虎口耳。」审琦曰：「成败天也。万一不济，当共死王事。设使虏不南来，坐失皇甫太师，咱有何面目以见天子？」遂逾水而进。契丹引去，遇与彦超等乃得还。有契丹军来降者，谓马全节曰：「契丹兵马不多，宜乘其散归部落，大举径袭幽州，可以大获。」晋主征兵诸道，下诏亲征，是日离大梁。契丹遣羸弱之卒，驱牛羊过祁州城下；刺史沈斌出兵击之，契丹帅精骑夺其门，州兵不得还。赵延寿引契丹急攻之，斌在城上，延寿绰马在阵前招诱沈斌，谓之曰：「契丹大国倾国而来，使君会事之时，早来归降。万一不降，城陷食尽，又将安归？」斌厉声答曰：「侍中父子失计，陷身虏庭，忍帅犬羊之丑，以残父母之邦，不自愧耻，反有骄色，何也？沈斌弓折矢尽，终为国家效死耳，肯效侍中所为耶？」明日城陷，斌自刎死。三月，杜威等帅诸军会于定州，进攻契丹，复泰州，获契丹兵二千人。赵延寿部曲有降者，言：「契丹主还至虎北口，闻晋取泰州，复拥众南向，约八万余骑，来夕当至。」杜威忧惧，退至阳城。契丹兵大至，晋军与之决战，契丹稍退却，逾白沟而去。晋军见契丹已退，旋欲结阵，契丹军马如山，四边围合。诸军力战拒之，人马饥乏，行至地名白团卫村，各埋鹿角为行寨。契丹引军围之数重，又出奇兵，出寨后，断绝晋军粮道。晋军营中掘井辄崩，人马俱渴。忽大风从东北起，至曙，风转甚。契丹主坐奚车中，命铁鹞军下马拔晋军鹿角，突入寨，奋短兵与晋军合斗。又顺风纵火扬尘，以助其势。军士皆愤怒大呼曰：「诸招讨使何不出战？」杜威曰：「俟风稍缓，徐观可否。」李守贞曰：「彼众我寡，风沙之内，莫测多少，惟力斗者取胜，此风乃天之所以助我也。若俟风止，我军见契丹之盛，必夺其气，吾属为所虏耳。」即厉声大呼曰：「诸军齐力击贼！」谓杜威曰：「令公善守御！」守贞帅中军死战。马军排阵使张彦泽亦欲俟风回与战，右厢副使药元福曰：「今军中饥渴已甚，若俟风回，吾属已为虏矣。敌谓我不能逆风以战，宜乘其不意，急击之，此兵之诡道也。」都排阵使苻彦卿曰：「就使束手就擒，莫若捐躯徇国。」乃与彦泽、元福、皇甫遇等帅精骑出西门迎战，诸将接踵而至。契丹稍退却。风势转盛，日昼昏晦如夜，彦卿等拥万余人横击契丹，声动天地。契丹大败而走，势如山崩。守贞下令，唤步军尽拔去鹿角出斗，马步军并进，赶散二十余里。契丹部下铁鹞军既已下马，仓皇不能复上马，委弃马匹器械蔽地。契丹主乘着奚车急走十余里，追兵急奔，得橐驼一匹骑之以走。诸将请乘胜急追，杜威扬言曰：「逢贼幸不死耳，更穷追之耶？」李守贞曰：「人马俱渴，暴得水，足弱，难以追贼，不如且退。」于是收军退保定州。契丹主大败，奔至幽州，收拾溃军。以军失利，杖其酋长各数百。诸军既归，晋主亦还大梁。六月，晋主将视朝，忽有小殿直奏道：「御榻上有一老狐拱坐于上。」晋主意下不乐，唤殿前宿卫将军挟弓矢来，喝令射中老狐的赏黄金二十两。数箭竟发，老狐逐一将箭绰了，回射一箭，掷着晋主衣袂。被打捕司牵得猎犬至，狐且徐徐退走，旁若无人。是日，晋主为之罢朝。次日，有桑维翰执笏跪奏：「狐升御座，不祥之兆。契丹以不得志而去，归图再举，其谋必不可测。莫若卑辞下礼，遣使通和，庶两国休兵，生灵免涂炭之祸。惟陛下留意！」晋主曰：「朕终夜不寐，亦思及此。听卿所奏，如唤醒迷涂。您决意与大臣议遣使者，得两下休和，安边息民，皆卿之力也。」桑维翰令学士院草表。表文曰：
　　晋国皇帝孙石重贵谨遣使冯子金赉表一通，上奏契丹大国祖皇帝陛下：晋之得国，实荷大朝福荫，得至今日。往者，奸臣赵德钧父子，构结奸谋，暌间大国，使祖皇帝亲帅大军，问罪小国，连年兵衅，生灵肝胆涂地，祖皇帝知之，必垂哀悯。今遣使奉表大朝，请修先皇帝旧年和好，使两国休兵息民，誓修侄孙事祖之礼，不敢废慢。皇天后土，实闻此言。少渝此盟，先皇帝在天之灵，必不恕也。伏惟敕旨。晋国皇帝表。
　　契丹主得表，踞坐怒骂冯子金，谓晋朝负盟。却得述律太后谓契丹主曰：「使汉人为胡主可乎？」契丹主曰：「不可。」太后曰：「您何故欲为汉主？」契丹主曰：「石氏负恩不可容。」太后曰：「您今便得汉地，亦不能为若主也。万一蹉跌，悔何所及？」又谓其群下曰：「汉儿怎得一饷安眠？自古但闻汉和蕃，不闻蕃和汉。汉儿果能卑辞下礼，我亦何惜与和？」契丹主宴待冯子金，诏曰：「您传示大晋皇帝道：咱可怜见石郎小心，不欲绝他宗祀。通和之请，怎不可从？但得景延广、桑维翰二公来面订盟约，仍割镇、定两道棣我，则可和矣。」使者归致命，晋主道：「契丹主语有忿怒，料其无和意。」遂不遣景、桑二公北行。初，高丽王建因遣胡僧名袜啰的，来与晋高祖敬瑭约曰：「勃海我婚姻也，其主为契丹所虏，请与朝廷共击之。」高祖与契丹和好甚□□□□，高祖不报。及晋主即位，袜啰复来言高丽国主之意。晋帝欲使高丽扰契丹东边以分其兵势。会建死，其孩儿名武的复上表告哀。十一月，晋主以武为高丽王。遣通事舍人郭仁遇奉使，约高丽共击契丹。仁遇使回，具言：「高丽之兵脆弱，袜啰之言夸诞，说谎的言语也，不可信从。」
　　开运三年四月，王令温代替冯晖守灵州，不存抚羌胡，羌胡怨叛，党项羌酋长拓跋彦超与石存、也厮褒三族，共举兵攻灵州。由是党项之部族，亦倡乱矣。定州管下西北有狼山，其土人就山上筑堡以避胡寇，堡中有佛舍尼名孙深意的，在堡上住坐，以妖术惑众，远近信奉之甚谨。中山人孙方简与其弟孙行友自称是深意的侄孙，奉事甚谨。深意既死，方简嗣行其术，称深意坐化，事之如生，其徒日多。会晋与契丹绝好，北边寇盗充斥，方简兄弟因帅乡里豪健，据寺自保。契丹入寇，方简帅众邀击，获其辎重器械，土人多挈家小往依之，遂相聚为盗。乃归款朝廷，朝廷亦资其御寇，署东北招收指挥使。方简邀求不已，少不副所求，乃举寨降附契丹，为之向导入寇。那时，河北大饥，民之饿死者以万数。天雄军将刘延翰市马于边，方简执延翰献于契丹。延翰逃归，言孙方简欲乘中国凶饥；引契丹入寇，请晋朝早为之备。六月，定州言契丹勒兵压境。诏以李守贞为都部署，将兵御之。是时，李彦韬方用事，蔑视李守贞。守贞恨之。适有自幽州来者，言赵延寿有意归国，李崧信之，命杜威致书与延寿，许赂以厚利。延寿复书，乞发大军应接，辞旨恳密，朝廷欣然，复遣人诣延寿与为期约。契丹主使瀛州刺史刘延祚遣乐寿监军王峦书，请举城内附。诏城中契丹兵不满千人，乞朝廷发轻骑袭之，峦愿为内应。契丹主已归牙帐，奈地远阻水，不能救也。王峦与杜威屡奏瀛、莫乘此可取。冯玉、李崧以为信，欲发大兵迎赵延寿及刘延祚。晋主将北征，议以杜威为都招讨使，以守贞为副。赵莹私与冯玉曰：「杜公国戚，贵为将相，而所欲未厌，心常怏怏，岂可复以兵权假之？若必有事北方，不若止任守贞为愈也。」晋主不从。十月，下敕榜云。榜曰：
　　大晋专发大军，往平黠虏，先收瀛、莫，安定关南；次复燕、蓟，荡平塞北。有能擒获虏主者，除上镇节度使，赏钱万缗，绢万匹，银万两。
　　时自六月积雨，至是未出，军行及馈遗者甚难。契丹主大举入寇易、定州。杜威等闻之，自冀、贝而南以御之。张彦泽时在恒州，引兵与杜威会合，言契丹可破。威等乃复趋恒州，以彦泽为先锋，与契丹夹滹沱河下营。契丹恐晋军急渡滹沱河与恒州合势，议行兵还。及听得晋军筑垒为持久固守之计，遂不去。磁州刺史李谷说威及李守贞曰：「今大军去恒州咫尺，烟火相望，但多以三股木置水中，积薪布土于其上，桥可立成。密约城中举火相应，夜募壮士斫虏营而入，内外合势，虏必逃遁。」诸将皆喜曰：「李刺史之言是也！」独杜威谓此策不可用。杜威谓李谷曰：「差委您去督办怀、滑州军粮，好生办事。」谷领命而去。被契丹大军当晋之前，密地遣其将萧翰帅百余骑出晋军之后，断晋粮道及归路。萧翰捉获晋民之樵采的及百姓每，皆被他用墨黥其面曰：「奉敕不杀。」纵之使归。运粮民丁在路遇之，皆弃车惊溃。十二月，李谷自书密表，奏言大军危急之势，请幸滑州，及请发兵守澶州、河阳以备冲突。开封府尹桑维翰见国家危在旦夕，求见面陈守备之策。那时，晋主方在苑中调鹰，辞不得见。又请执政言之，执政互争可否。维翰退谓亲眷曰：「晋氏不血食矣！」晋主欲自帅大军北征，李彦韬谏曰：「陛下亲征，谁与守社稷耶？千金之子，不死于盗贼，自爱者重也。愿陛下深居内禁，不可亲临矢石之间。」晋主乃诏高行周、苻彦卿共戍澶州，景延广戍河阳。是时有指挥使王清与杜威言曰：「请以步军二千人为前锋，夺桥开道，公帅诸军继之。倘得入恒州，则无懮矣。」威乃许王清与宋彦筠俱进。清与契丹合战，势甚壮锐。契丹佯败，清与彦筠赶杀。彦筠败走，清独帅麾下军力战，屡请救于杜威，威竟不遣一骑助之。清谓其众曰：「上将握兵坐观咱每胜败。咱困急已甚，更无一人救援，想有歹心。咱每但当以死报国耳。」至暮力战不息。契丹又出新军继之，清与麾下皆战死殆尽。由此诸军畏惧不敢出战。契丹远远地将诸军环绕晋军营寨。军中食尽，杜威与李守贞、宋彦筠等商议，待欲降附契丹。议论已定了，威背后使心腹的人，诣契丹牙帐，请事成后邀求重赏。契丹主绐之曰：「赵延寿威望素浅，虽得晋国，他每不足为中原主。汝果降附，当以汝为帝。」杜威得这言语，心中大喜，密地令书记草降表，伏了甲士，却召诸将议事。诸将闻命，将谓有军期的文字商议，皆来听候。威乃出降表示诸将，令各署名。诸将骇愕听命。令军士出陈于外，军士踊蹻，道威将令出战。威亲出谕诸军曰：「今食尽涂穷，当与汝曹共寻生路。」因命解甲倒戈。军士皆恸哭，声振原野。杜威共李守贞仍于众中扬言主上失德，信任奸邪，猜忌于己。闻者莫不怒目切齿。契丹主遣赵延寿穿赭黄袍，至晋降军营，慰抚士卒。又将赭黄袍令杜威穿着。盖契丹先绐威为帝，故以此戏弄杜威也。杜威为向导，引契丹主到恒州城下。顺国节度使王周亦出降。契丹主以孙方简为义武节度使，麻答为安国节度使。张砺言于契丹主曰：「今大辽已得天下，中国将相宜用中国人为之，不宜参用北人及左右近习。苟政令乖失，则人心不服，虽得天下，又将失之。」契丹主曰：「南北参用，所以为长久计也。」契丹主引兵南下，杜威将所部军以从。遣张彦泽将马军二千人为先锋，进取大梁；授通事傅住儿为都监。契丹主又欲遣皇甫遇先入大梁，遇恳辞，退谓所亲曰：「吾位为晋将相，兵败既不能死，忍复图其主乎？」行至地名平棘，谓从行者曰：「吾不食数日矣，何面目复跟虏主南下？」遂自扼其吭而死。张彦泽受契丹主的分付，倍道疾驱，乘夜度白马津。晋主听得彦泽军至，急忙召李崧、冯玉、李彦韬等入禁中议事，欲诏刘知远发大兵入援。次早，张彦泽从封丘门斫门关而入，城中皇皇。晋主在宫中自放火，携剑驱宫人赴火；偶为亲军将薛超拖住。少顷，张彦泽传契丹主与述律太后书，慰抚晋主，晋主乃灭火与后妃相向哭泣，疾忙召范质草降表。表云：
　　孙男臣石重贵祸至神惑，运尽天亡；今与太后及妻冯氏，举族面缚待罪。遣男臣石延煦、延宝奉传国宝出迎。
　　那时，张太后亦上表称「新妇李氏妾」。傅住儿令晋主待罪军前，自称：「望父哀怜，少宽斧钺之诛。」张彦泽引晋主等至契丹主帐前，宣契丹命云：「钦奉大辽皇帝圣旨，令石重贵脱却黄袍，穿着素衫，拜受诏命。」左右皆掩面垂泣。忽有使者宣召张彦泽议事，彦泽微笑不应。宣契丹主命，召桑维翰、景延广。维翰行至天街，遇着李崧，驻马相语。忽有军吏于马前揖维翰曰：「请相公赴侍卫司。」维翰知不免，顾谓崧曰：「侍中当国，今日国亡，反令维翰就死，何邪？」崧有愧色。彦章踞坐见维翰，维翰责之曰：「今日事已至此，公有何□□□□□□，去年拔公于罪人之中，复领大镇，授以兵权，何为负恩至此？予有何言？所欠者为先帝一死耳！」彦泽无以应，喝令锁着，差兵监守。彦泽纵兵大掠京城二日，都城为之一空。彦泽自矜夸有功，旗帜上皆写着「赤心为主」四字。彦泽在晋时，素与阁门使高勋不叶，径杀勋叔父及勋的弟。中书舍人李涛曰：「与其死于沟壑，不若死于彦泽之手。」乃投刺，题曰：「上疏请杀太尉仇人李涛谨来请死。」携刺往谒彦泽。彦泽欣然接之，谓涛曰：「舍人怕死否？」涛曰：「涛今日之怕死，亦如足下去年之怕也。向使高祖信涛的说，安有今日之祸？」彦泽大笑，酌酒饮涛。涛引满酌之而去，旁若无人。彦泽将晋主重贵移住开封府，顷刻不得少留。晋主命悉收内库金珠，彦泽道：「此物乃大辽皇帝所得亡国新俘的物，不得藏匿。」晋主悉归彦泽，不敢带行。彦泽遣指挥使李筠将兵监守内外，音问不得通。冯玉求自送传国宝，冀契丹主任用之。晋皇子廷煦之母有姿色，彦泽使人取之以侍寝。杀桑维翰，将带缚维翰颈上，诳契丹主曰：「维翰怕死自缢而死。」高行周、苻彦卿皆诣契丹降。契丹主责之曰：「您记得阳城厮杀时事否？」彦卿曰：「臣当时惟知有晋主，不知有大国。今日死生惟命。」契丹主笑而赦之。契丹主赐晋主手诏云：
　　大辽皇帝道与石重贵孙勿忧烦，须教您有啖饭之所。进入传国的宝非真，咱何得相诳？可将真的献来！
　　晋主重贵奏云：「顷王从珂自焚，旧传国宝不知所在。此宝先帝所为，非相诳。」有司议欲使晋主衔璧牵羊，大臣舆榇迎于郊外。契丹主曰：「吾遣奇兵取大梁，非受降也。」不许用降礼见；又诏晋文武群僚，一切如故；朝廷制度，并用汉礼。遣兵催督河阳捕景延广。契丹主到封丘，景延广驰驿至。契丹主诘责之曰：「致两国失欢，皆您所为也。十万横磨剑安在？」召乔荣与延广对辨，延广初不服；荣出片纸书所记语示之，乃服罪请死。契丹以十事诘责延广，每服一事则授一牙筹；授至八筹，契丹主叱锁之，将送之归国。中夜自引手扼吭而死。
　　天福十二年正月初一日，百官送晋主重贵于城北；百官乃易服纱帽，迎契丹主，伏路侧请罪。契丹主命起，复抚慰之。晋主重贵与太后迎于封丘门外，契丹主辞不见，径跃马入城，百姓皆惊走。契丹主遣通事谕旨云：「咱亦人也，汝曹休怕，会当使您每苏息。咱无心南来，汉军引咱至此耳。」至明德门拜而后入。日暮复出，屯于赤冈。高勋诉张彦泽杀其家人。契丹主亦怒彦泽剽掠京城，喝令兵锁着彦泽。百姓争投牒讼彦泽罪。遂遣人押张彦泽与傅住儿赴北市斩了，仍命高勋监杀。彦泽所杀士大夫的子孙，皆衰绖执杖，号哭诟骂，举杖扑之。高勋命剖其心以祭死者。市人争破其脑取髓，腐其肉而食。契丹差军防护景延广归契丹，行至陈桥止宿，延广扼吭而死。契丹主将晋主石重贵及其家人，迁徙封禅寺住坐，以兵团守甚严。下诏封重贵为负义侯，徙居黄龙府。那时雨雪冻馁，太后使人谓封禅寺僧曰：「吾尝于此饭僧数万，今日独无一人相念耶？」僧云：「虏意难测，不敢献食。」晋主密求于守者，乃稍得食。契丹主是日引兵入宫，诸门皆用契丹守卫，杀犬悬羊于门，谓之厌胜术。契丹主谓晋群臣曰：「自今不修甲兵，不市战马，轻徭省役，天下太平矣。」令去胡服，改用中国衣冠。宣李崧为枢密使，冯道为太傅。诸藩镇皆诣契丹降附焉。诗曰：
　　衣到弊时生虮虱，肉从腐后长虫蛆。
　　向非叛将为殴役，安得强胡敢觊觎。
　　桀犬吠尧甘负主，失身事虏作戎奴。
　　君看彦泽赵延寿，国破家亡族亦诛。
汉史平话　卷上
　　诗曰：
　　石郎造晋起兵端，忍辱甘心父契丹。
　　才喜从珂方烬骨，奈何知远又弹冠。
　　战争并处恩何有？猜忌萌时心已寒。
　　鹬蚌相持渔者利，好将道眼为旁观。
　　话说里石敬瑭为后唐国戚，只因为潞王猜疑，激发石郎借援契丹，举兵篡唐，自立为晋。唐之潞王从珂虽赴火自焚，其骨已烬。敬瑭信用刘知远，君倡臣和，义同一家。至齐王重贵，专任景延广，好大矜功，失欢北虏，卒使祸生于所恃。刘知远初欲竭节尽忠，不负晋高祖的恩义；奈齐王猜嫌之心一萌，故知远观望之意始决：拥精锐之兵，据形胜之地，闻危急而不援，伺衅隙以自图。真是齐王与契丹互相吞噬，如鹬与蚌相持；知远旁视伺隙，一举而取之，如渔者坐收鹬蚌之利一般。惜乎天道好还，得国之后，坐席未温，而郭威睥睨其间，已挈汉鼎而为周矣。
</div>
    <div class="pagination">
<a href="武王伐纣平话 吕望兴周_page24.html">上一页</a><span>...</span><a href="武王伐纣平话 吕望兴周_page20.html">20</a><a href="武王伐纣平话 吕望兴周_page21.html">21</a><a href="武王伐纣平话 吕望兴周_page22.html">22</a><a href="武王伐纣平话 吕望兴周_page23.html">23</a><a href="武王伐纣平话 吕望兴周_page24.html">24</a><span class="current-page">25</span><a href="武王伐纣平话 吕望兴周_page26.html">26</a><a href="武王伐纣平话 吕望兴周_page27.html">27</a><a href="武王伐纣平话 吕望兴周_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
