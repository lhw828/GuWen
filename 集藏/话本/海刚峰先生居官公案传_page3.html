<!DOCTYPE html>
<html>
<head>
    <meta charset="UTF-8">
    <title>海刚峰先生居官公案传 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海刚峰先生居官公案传 - 第 3 页/共 9 页</h1>
    <div class="content"> 　　海公任淳安，宿上官驿，明烛独坐，忽闻窗外有如女人声者吟，曰：“夜月悬金镜，春风扬锦帆。江花如有意，飞点绣衣衫。”又曰：“旭日转洪钧，园林万树新。画屏朝弄色，彩槛外移春。巢雀俱堪托，人家尽不贫。独怜寒谷底，黄叶尚凝尘。”公大诧，曰：“有是哉？女乎，何以至此？”女曰：“妾非人，有沉冤欲诉耳。”公令前，即跪灯下，泣曰：“妾，钦州许巡检女也。五年前，从父赴任至此驿。驿夫魏昭，悦妾貌，毒杀妾父犯妾。妾固不从，罗巾缢死。尸犹痊，园中浅土才覆面耳。惟老爷怜察。”忽不见。明早，公集驿夫庭下，曰：“五年前，有许巡检负重罪逃至此，有能捕获者，厚赏。”魏昭曰：“曾有人杀之矣。”公大怒曰：“杀者，即汝也。”一讯即吐实。发女尸园中，面如生。命具棺殓，移葬之。
　　海公判
　　许巡检任上官驿，止带一女，而娇貌可堪。乃驿夫魏昭，知女姿色，淫心炽然，欲偕不能，辄起谋害，置药毒死许巡检。将谓必期其女之偕。岂女之贞，坚固不从，自缢而死。夫二命之死，实出无辜，应知灵魂必不瞑目于地下矣。而其女乃含冤于九泉之间，悲泣而陈其冤，非鬼之能言，亦昭之罪不容逭也。详其情，律实难容；察其行，罪实难逋。合拟大辟，以惩恶行。 

第十九回　风掀轿顶
  
  
 　　台州府仙居县地方，公至县地方，往过赴任，为大风掀去轿顶。公问：“风从何方起？”吏白曰：“东风。”公即令隶拿东风来审。隶默念：长官岂病狂耶？出，与众议。或教隶曰：“试往东行，呼东风，或有应者。不应，伏请未晚。”隶如言，市中无应者。行十余里，至一村家门，有深池，一人徒倚于门。隶再呼东风，其人果应，盖此人号东峰。隶取牌，民愕然，展看，忽为大风吹去，飞入池中。隶归告公，公曰：“必池中有冤。”抑亲至其地，集众涸池水，中有人骨一具。拷其民，民叹服言：“前有孤客借宿，俊利其财，杀之，投入池中。”遂伏法。
　　海公判
　　范俊，乃一村之刁恶人也，舞断乡曲，村民遭毒，顽官法，藐宪典，诚乡间之恶虎矣。旧年十月，孤客伊家借宿，身带银百余两。胡见利生心，忍心坏法，欺一孤身客人，谋杀移尸，投入门池。夫何狠心之甚耶！然冤魂终不瞑目，负曲九泉。虽不能如人之言以陈冤，则有灵起风制牌以入池，非冤魂之不容奸恶乎！大辟之罪，范俊安可逃之！ 

第二十回　谢德悔亲
  
  
 　　台州府临海县一富民谢德，女聘儒生杨谟。生贫，德遂寒盟。告县，县受赂不为理。生径奔省，往公处告，哀恳于公：“老爷德政，人称神明。谟被抑不获伸，所以奔诉，忍不引手为寒儒雪不平乎？”公沉思，忽变色曰：“尔本巨盗，尚敢赖婚，杖之二十，送狱。”左右大骇，不测其故。公令快手临海邑逮谢德，并媒证言。前获江洋大盗，报有杨谟名，赃物藏谢德家。密谕杨谟无恐，调治杖疮。谢德至，诉曰：“婿自为盗，前已告官离婚。民虽家计粗足，实由勤俭，非窝盗也”公曰：“吾固知若非窝盗者，赃虽虚，岂无聘礼可赔？还之，尔女别嫁可也：”谢德喜，而言纳金。杨谟不伏，曰：“本期雪冤，反遭诬枉。既夺我妻，伏陷我命。”称冤不已。公曰：“尔为盗，罪在不赦，纵得妻，将安用之？”生哀泣曰：“妻不敢望，但愿一见之足矣。”公谓德曰：“汝可备一祭礼，令尔女就奠狱中，庶彼甘心。”女至，公择生破其械，授之衣冠，唤吏具花烛，令生、女即公厅成亲。公好谓谢德曰：“婿本读书人，尔女嫁之亦不忝矣。故恕尔悔婚之罪。”仍以前纳之金，给生为资装。生与女，拜谢而去。
　　告退亲
　　告状人杨谟，告为乱法折亲事。身幼议配桂英，媒书可证。胡谢德盛衰易志，向富离贫、前四月引身上门，勒写退书，遣女另嫁。切思夷邦且重匹偶，中国可坏彝伦？姻盟可毁，王法无凭，号天整究。上告。
　　诉
　　诉状人谢德，诉为超豁女命事。身女许配杨谟，终身仰望。讵伊父死未几，倾家赌嫖，现今田不尽留，瓦无片蓄。婿非肖子，女矢二天，退礼休亲，虑孤女望。上诉。
　　海公判
　　谢德之女，既配杨谟为妻，金镞可朽，名不可谕也。德之嫖赌，任属泰山，胡不招赘于家，而箝其放心乎？乃若逼写退书，遣女另嫁，此又坏法乱纪，播中国之丑声，俾夷狄之人笑也。虽然，夫之不幸，妾之不幸，纵使杨谟消乏、亦桂英之数期矣，夫复何恨？若依谢德，是坏萧何。 

第二十一回　乘闹窃盗
  
  
 　　金华府金华县，有一富家汪大婚娶，邻有为盗者，亦随戚友往贺。席散，盗乘闹闯入，伏新婚床下，盗其金银首饰。富家疑昨席散，未见支德。德出，彼被盗也。告于公，逮掠不伏。公沉思，乃书一“金”字于盗掌中，曰：“果尔耶，字当自灭，若非尔盗，字当在。”令之起立一边。公乃令一明白会干事的隶，去拘其妻至仪门。海公问盗曰：“‘金’字在乎？”盗曰：“在。”隶语其妻曰：“尔夫已招矣，说金子还在。”妻惊讶间，公复问盗：“‘金’在否？”盗又答：“‘金’字尚在。”其妻以为夫果服也，归取所盗之物，付隶呈于公。公以示盗，乃伏于法。
　　告窃盗
　　告状人汪大，告为殄盗安民事。仇邻支观德，闯身代子完娶，乘闹入室藏躲，于本月十七日二更时分突出，家财皆什物件盗去一空。乞天拘究，追偿财物，除害安民。上告。
　　诉
　　诉状人支观德，诉为烛奸远害事。德素守分，毫不非为奸口，被贼搜诬德身。伊家婚娶，德本致贺，实为好意，岂有行盗之心？况且伊家人众业杂，独指德一人，白昼黑天，有何赃证？伏乞仁台作主，臂冤善。上诉。
　　海公判
　　支观德不务本，不逐末，行检以启人疑，作保头、作赌局，盗贼之徒，所由决矣。既知相贺之礼，胡何乘机藏避？非伊窃者，谁也？汪大岂是诬讼哉？姑拟不合。原赃给还失主。 

第二十二回　杨继儒释冤
  
  
 　　衢州府西安县杨继儒，父为显宦，偕诸友郊外游，遇群妇女，杨避立路侧。中一少女，见杨少年飘逸，心念得婿如此，则遂平生。因询其姓名于小仆，仆报言，“此里中杨公子也。”女归，思之成疾。市有伢侩老妪，常往来其家，闻女病，登楼视之，觉女为七情所感，因以言挑之。女告以杨公子事。妪曰：“此何难？”归计：女虽见杨公子，特邂逅耳。吾有子年少未娶，黑夜令往，女必不知其故，真伪莫辨。乃以对其子言之。复诓女曰：‘杨公子闻言甚喜，约今夕从后门登楼，请灭灯以待。”至夜，妪携子往，女以为杨也，纳之。自是，每夕必至，荏苒数月。偶有二表妹求学针指，以女同居。女谓妪子曰：“表妹在楼，此夜，但于下相候。”又数月，三女饮醉，女倦先寝，忘赴妪子约。两表妹服男衣扮戏，戏倦乃并枕。妪子候久，蓦地登楼，时残灯尚明，见男女并枕，大怒，以女更与人通奸而弃己也，并杀之而去。女醒来见二妹被杀，惊呼家人曰：“此杨公子杀之也。”告之县，县官逮杨，杨罔知其由。女力证为杨奸己与表妹，不从而杀之。杨受刑随招，随办系狱。不得白。后公至，谳狱，知其是冤。令女与杨对暴烈日中，杨困惫矣，公伪退阴处，令胥隶谓女曰：“杨继儒杀人，亦为女而杀之，今已垂死，情亦可怜，合以一物遮蔽其日，亦见你相处之情。”女见杨疲，心亦怜之，乃脱一裙遮其日。公出谓女曰：“尔言杨继儒强奸，何复遮其身？且继儒本公子，何由竟至闺中？”女不能讳，备述游春见杨，后张老妪引来，因表妹在楼妨碍，故杀之。公令逮张妪来鞠之，具言见杨女思成疾，所杀之情，妪并不知。公令口之，妪即吐实，谓：“女思杨公子成病，妪知其故，以己子来娶，属子往以代之，每夕往来。是夜，见女不下楼相候，乃登楼，见男女并枕，怒以为复通他人，因并之，不知为二表妹也。”遂逮其子伏法，妪亦连坐。杨罪得释，后登科第。
　　告杀死二命
　　告状人孟贵，告为凶杀二命事。枭恶杨继儒，倚父势宦，越分非为。女甥巧娘姊妹，于本月内到贵家习学女业，岂恶瞰见，昨夜逾垣入室，强奸身女秦娘不足，又欲行恣二女，姊妹不从，逞凶杀死。乞天拘究正典。上告。
　　诉
　　诉状人杨继儒，诉为烛冤豁命事。切儒父严肃家法，身素遵守训约，并未敢横为。殊仇孟贵，平空架陷，捏称女甥被儒强奸不从，逞凶杀死，情实诬陷。白昼暗天，恳乞仁台洞察，真伪立分，豁冤。上诉。
　　海公判
　　审得张氏，构子姚六，窃奸孟贵之女秦娘，已数月矣。秦娘慕继儒成疾，被伊知之，乃即携子往奸代儒者，母子操心之甚，奸之至者也。何尤多疑，执一暴而杀二命，罪安逃哉？律拟大辟。张氏不合属子前往，祸由伊而得，亦以辟罪并坐，继儒等各无罪。取供。 

第二十三回　以烟杀人
  
  
 　　桐庐县有一旅店，居停商旅。湖广有一商，姓朱名德教，至之投宿，恂恂雅饰，如儒生然。主家婢，时时睨客，商怪而不敢问，婢累咨嗟，临去语曰：“烟来伏地。”客不解。夜半烟来极大，扑人口鼻，目迷喉干，不能声唤。忽忆婢语，乃俯伏于地，口鼻就以衣四塞，稍可呼吸。四鼓时，烟方息，商乃出。而归询，前途居人曰：“此家姓魏，名长二，常以烟杀人谋财，屡矣。婢以此客良善，故漏是言。”客以之告于公，一家皆于法，特宥此婢。
　　告谋人
　　告状人朱德教，告为杀命谋财事。身系湖广荆州人，贸易度活，年尽归家。昨遇魏长之店，身向投宿，岂恶欲行谋夺财本，夜半三更，用烟将逼身死，幸婢漏言，得救教命。乞天剿除敦风。上告。
　　诉
　　诉状人魏长二，诉为平空毁陷事。切身开店，佣生住歇客旅，素不为非，公平取接，并无谋毒之行。殊刁朱德教，辄起祸端，平白诬捏，有甚赃证？若身素行谋人夺财，岂无乡邻见证？情实虚诬。哀哀上诉。
　　海公判
　　审得魏长二，乃狼心苟行之徒，亦奸党凶恶之徒也。不务本，不务末，诡计害人，情实可恶，然乃以开店为由，罹人于罗网之中者，据此凶恶，殆猛兽中之穷奇，蛰虫中之虺也。既云公平接处，何尤用烟杀人？非谓店舍，实系牢笼。若非伊婢漏言“烟来伏地”，则德教一命，几乎丧矣。此固天网不漏，亦诸恶之贯盈也。盍拟典刑，婢系无辜。 

　
第二十四回　夫挞妇为有奸
  
  
 　　金华府永康县，有一妇姓秦，嫁夫姓柳名清。一日，妇往母家，乘骡渡水，偶遇一刘进生，亦乘一骡至，结之曰：“骡性烈，至中流跳必堕溺，我驴驯，相易以度，抵岸各乘己者。”妇信之。及岸，进生鞭骡急往，不可追。妇归，其夫柳清以为妇有他奸，挞妇几死，乃赴公处，告求出妇。公无所问，但曰：“启衅者驴也，可牵来。”既至，既命系之廊柱，禁争刍水三日。纵之，而卒随后往视。其骡果归进生家。卒报之公，然公令即逮骡主至，询，遂以杖之。
　　告奸易骡
　　告状人柳清，告为调妻劫抢事。切妻秦氏，于母家归，路遇凶恶刘进生，见妻独归，乘骡一只，调戏不从，乘骡逃走。似此凶徒，荆棘蔓途，人民遭害；乞恩严缉剿灭。上告。
　　诉
　　诉状人刘进生，诉为捏诬脱骗事。生素守法，秋毫无犯。祸因路归，偶遇秦氏，抢之间，各自而回，并未答有半言。殊清多疑，谓身调戏伊妻，情实虚妾。上诉。
　　海公判
　　刘进生，以秦氏一人自母家归，狭路相逢，意必欲图夺彼骡者无疑也。既夺骡真，调戏秦氏者亦真矣。然罪不至劫杀之律。姑拟徒一年，以惩好恶之行。骡合当官。 

第二十五回　妻妾相妒
  
  
 　　南京比部主事陈应兆，正妻葛氏甚妒，陈娶一妾，妻每仇视之。陈偶顾妾而笑，妻问故，陈曰：“美目盼兮。”妻曰：“君悦其目耶？”陈笑而不言。次日，陈坐书室，妻令婢捧一碗至，陈视之，乃眼睛也。陈惊愕，妻曰：“尔悦妾目，故以相献。”乃知其妾已死。陈无奈，只得在家，忍隐数日。侍婢忽有一小过，妻曰：“尔不看样子。”婢惧为所戕，逃出，遇公出部访客，婢称冤于公，公问何故，婢述前事。公即到陈衙，令隶往搜；获得妾尸。公喝将陈妻系之带来，问葛抵命。陈罢官而回。
　　海公判
　　陈应兆，顾妾一笑，特一兴趣耳。葛氏以夫顾妾致忿，亦不过偏妒也，遂杀妾而取其睛，何也？无乃为小忿而死一命乎？妾虽被尔杀而死于无辜，应知冤魂九泉之下，必不瞑目矣，乃使婢逃，以白其情。非伊之罪贯盈，天不容奸，盍拟正与！应兆罔居官职，治家不正，其职亦奚留焉？ 

第二十六回　姑疑媳与翁有奸
  
  
 　　处州府严水县，有一詹尚贤，父子皆儒生。子肄业外馆。父詹希曾抱孙嬉，孙求翁金簪与戏，翁遂与之。其媳见于手执一金簪，恐子失堕，乃取插髻旁。姑素疑翁与媳有奸，私赠以簪。是夜，乃窃翁衣冠，入媳房调戏，以试真伪。媳本刚烈，大怒，遂咬下其耳。姑负痛归房，媳走诉父母。父曰：“尔翁礼义君子，岂有是事？且何证？”妇曰：“咬得一耳为验。”父曰：“长厚者亦为是哉！”明日具膳，召翁，翁欣然至，耳故无恙。父责女曰：“翁耳故在，岂得诬之？尔罪何如？”女归而愧，自缢。父赵景谟讼之公。又，姑久卧不起。枕畔有血迹，烛之，丧其耳鞫，问得其由，狱无所归，要归于其子。公乃细详律而批曰：“媳本烈妇，事由其姑起，子往外读，非其子之罪也。宜坐之于姑。
　　告奸媳致死
　　告状人赵景谟，告为号究女命事。身女珠玉，配与詹尚贤为妻。贤往外读，岂恶希曾以子在外，调奸恣媳，女坚不从，自缢身丧。切思女死无辜，情实惨然。人伦风化，律法不容紊乱。女因伊奸致死，冤含泉壤，乞天正法。上告。
　　诉
　　诉状人詹希曾，诉为烛冤事。纲常伦理，毫不容犯。身媳珠女，闺门烈妇。曾素守分，敢伤伦理。孽妻刘氏，多疑多妒，窃身衣冠以试媳奸，岂其贞烈，谓愧自缢，希曾敢坏法而调戏儿媳？乞天洞察真伪。叩诉。
　　海公判
　　审得刘氏多疑，素妒珠玉为有翁之通焉，亦不奸妒懦妇矣。乃以无知儿所戏之簪，为夫私赠与媳，即窃衣诈夫之身，而往试奸真伪，此妒心最甚，为计最拙也。然不知珠玉乃忠贞之妇，刚烈之女，谓姑为翁被戏，谓愧自缢，以成其名者，诚闺中之烈妇也。刘氏执妒之甚，致媳而死，罪由尔得，大辟宜坐。珠玉合行奖之。 

第二十七回　断问冤儿报仇
  
  
 　　温州府有一僧齐能，欲往北京礼部请度牒。从杭州过，于一饶福店宿，身负百金，次日欲即往。饶福知其身有百金，乃款待留之。是夜，持刀劈开房门，入而杀之，将尸埋炕床下。妇口生子渐长，常欲杀父，饶福乃讼之于公。儿忽然语曰：“我非尔子，乃是请度牒之僧齐能也。渠杀我，夺金百两，尸尚在炕床下。”令隶往搜得之，饶福遂成狱。其儿依然去为僧。
　　告子打父
　　告状人饶福，告为忤逆不孝事。家门不幸，生下孽子饶承才，不顾天伦，持刀欲杀福命，似此父子不分，人伦大变，法律难容；乞天究治正法。上告。
　　诉
　　诉状人饶承才，诉为冤苦事。切身齐能，因往吏部给度牒，揭金百两，遇福店投宿。岂恶见利生端，持刀劈门，将身杀死，尸埋房床下，负冤九泉，不甘瞑目，投伊妻游氏胎，欲报前冤，故常持刃欲杀。乞天发验，究治正典。上诉。
　　海公判
　　审得饶福，以一僧齐能独宿伊店，裹箧系金百两，乃杀之以夺其财，埋尸炕床之下，机最密矣。而齐能负冤不甘，乃即伊家投胎，将欲来取冤者之人，岂真伊子哉？然天之不容奸党也，故使福告承才忤逆，方知齐能冤屈，饶福之奸始露，而承才即僧齐能。非冤冤相报者？盍拟大辟抵命。
 
第二十八回　七月生子为先孕
  
  
 　　淳安县刘新女，嫁龚默，七月生子。默父应祥，以为先孕，出妇已三载。女舅父郑子成，与刘新有，遂诬讼于郡，谓女孕出新。刘新、应祥、默皆诸生，廪于痒，俱蒙羞，而刘新益甚，无以自解。然而，海公已心疑之。偶读石室藏书，中载有七月生子事，临决，出以视诸人，于是群疑尽释，女冤得白。语曰：“少所见，多所怪，故君子所不知阙如。而不疑，引经断狱，汉庭重之。《吾学编》亦载宋潜汉学士以七月生，广右廉访陶公，亦然生，皆足征之。顷语未汝修云：七月子多寿，八月子多不寿。妇有怀孕经水不绝者，或又谓有女十二生子者，有十一生子者，皆世所有，安可执一论耶？
</div>
    <div class="pagination">
<a href="海刚峰先生居官公案传_page2.html">上一页</a><a href="海刚峰先生居官公案传.html">1</a><a href="海刚峰先生居官公案传_page2.html">2</a><span class="current-page">3</span><a href="海刚峰先生居官公案传_page4.html">4</a><a href="海刚峰先生居官公案传_page5.html">5</a><a href="海刚峰先生居官公案传_page6.html">6</a><a href="海刚峰先生居官公案传_page7.html">7</a><a href="海刚峰先生居官公案传_page8.html">8</a><a href="海刚峰先生居官公案传_page9.html">9</a><a href="海刚峰先生居官公案传_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
