<!DOCTYPE html>
<html>
 <head>
  <meta charset="utf-8"/>
  <title>
   新编五代史平话 - 第 22 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新编五代史平话 - 第 22 页/共 22 页
  </h1>
  <div class="content">
   显德二年正月，世宗谓晋、汉以来漕运不给斗耗，网吏往往以亏欠抵死；至是诏漕运每斛给耗一斗。夏州李彝兴见折德扆且为节度使，耻不及德扆，梗塞道路，使周使者不得通音问。世宗与李谷谋之。李谷曰：「夏州边镇，朝廷每加优容，府州褊狭，不关系轻重，且宜以理抚谕彝兴等，庶全大体。」世宗曰：「德扆数年以来，尽力以拒北汉，奈何一旦为彝兴间阻，遂置之度外乎？夏州只产羊马，贸易百货皆仰给于中国，我若绝之，彼何能为？」乃遣供奉官胡权赉诏书诘责之，彝兴皇恐谢罪，道路复通如故。自兵兴以后，朝廷铨选之法久废，故官不得人。以此之故，世宗制定举令录的法度，令翰林学士两省举县令录事，除官之日，仍署举的姓名。若贪污枉法赃滥，并连坐举主。由是令录得官，州县之事无不治矣。二月初一日，日食四分。世宗下诏令群臣极言得失，诏曰：
　　　　朕于卿大夫才不能尽知，面不能尽识。若不采其言而观其行，审其意而察其忠，则
　　何以见器识之浅深，知任用之当否？若言之不入，罪实在予；苟求之不言，咎将谁执？
　　卿大夫其空臆毕言，朕将览焉。故兹诏示，想宜知悉。
　　诏下之明日，封章沓至，世宗采其可用者，皆见之施行。初，契丹屡寇河北，轻骑深入，略无藩篱之限，所以居民不遑安处，才有哨骑到来，先被剽掠。边将张藏英奏请于朝，谓深、冀等州有个河，唤做胡卢河，横亘数百里，可浚掘使深，疏水壅令满溢，若胡马之来，亦可限其奔突，庶百姓有逃生之路。世宗下诏遣王彦超、韩通两个将带军马，起发民夫，前去浚河。仍就地名李晏口田地里筑一座城壁，留兵马屯戍，卫护沿边居民。张藏英自陈备边之策：
　　　　臣张藏英顿首百拜，上奏皇帝陛下：臣伏读圣诏求言，仰见陛下有志□□，谦冲无
　　我，广山海之度，恢天地之心，此而不言，臣则有负。臣备员边琐，自恨不能尽犬马之
　　报，苟有所见，用敢上陈。切谓地形要害去处，若以精兵控守，则契丹无长驱之患，强
　　藩绝借援之谋，一举而两得，此臣所以拳拳于胡卢河之请也。此河既浚，李晏口之城已
　　筑，请列置戍兵，募边人之骁勇者厚其廪给，使春作之时，勤力于农，以事耕稼；农隙
　　之际，讲求弓马，以习战伐。无事则耕，有事则战，人自为守，胡虏虽披猖，亦无所骋
　　其技矣。臣倘蒙公朝采览，允臣所请，募兵之责，臣自任之。缓急之际，随宜讨击，庶
　　可少宽北顾之忧也。冒死谨言，伏取进止！显德二年二月日，臣张藏英表。
　　世宗览奏大喜曰：「藏英有此智谋，必能为朕扞守，贤于长城远矣！」降诏褒答。藏英到官数月，募得勇士五千余人。会王彦超视役筑城，忽为契丹所围。藏英引所部兵驰击，契丹大败，斩首三千余级，生擒契丹将屈突惠。自此边郡之民，得免抄掠之祸，渐渐休息生聚也。四月，世宗谓大臣曰：「大梁城中迫隘，欲展外城，先立个标帜，候今冬农隙之时，兴工板筑。才东作农忙，则罢其役，俟次年以渐成之。且令自今百姓葬埋，仰出所标七里之外营地安葬。其标内俟分画街衢、仓场、营廨之外，听百姓从便盖造房屋住坐。凡标内旧有坟墓去处，仰先期迁葬。」群臣皆谓城筑固善，小民不免怨詈。世宗曰：「怨谤之语，朕自当之，他日终为居人之利。盘庚五迁，小民胥动浮言，盘庚不顾浮言，作诰劝勉，使民无沈溺之患，亦此类也。」即日下诏议广大梁城筑便宜事理。世宗谓宰相曰：「朕自践祚以来，每思致治之方，未得其要，寝食不忘。又有吴、蜀、幽、并等处，皆阻声教，未能混一。宜命近臣着《为君难为臣不易论》，及《开边策》各一篇，朕将览焉。」是时有廷臣王朴献策一篇，策曰：
　　　　臣王朴谨顿首百拜，上奏皇帝陛下：臣谓中国之失吴、蜀、幽、并，皆因失道。今
　　必先观其所以失之之原，而后知所以取之之术。其始失之也，莫非君暗臣邪，兵骄民困，
　　奸党内炽，武夫外横，因小以致大，积微以成着。今欲取之，莫若反其所为而已。进贤
　　退不肖以收其才，恩隐诚心以结其志，赏功罚罪以尽其力，去奢节用以丰其财，时使薄
　　敛以阜其民。俟群才既集，政事既治，财用既充，士民既附，然后举而用之，功无不成
　　矣。彼之人观我有必取之势，则知其情状者愿为间谍，知其山川者愿为向导。民心既归，
　　天意必从矣。凡攻取之道，必先其易者；唐与吾接境几二千里，其势易扰也。扰之当以
　　无备之处为始，备东则扰西，备西则扰东，彼必奔走而救之；奔走之间，可以知其虚实
　　强弱。然后避实击虚，避强击弱，未须大举，且以轻兵扰之。南人怯懦，闻小有警，必
　　悉师以救之。师数动，则民疲而财竭；不悉师，则我可以乘虚而取之。如此，江北诸州，
　　将悉为我有。既得江北，则用彼之民，行我之法，江南亦易取也。得江南，则岭南、巴
　　蜀可传檄而定。南方既定，则燕地必望风内附。若其不至，移兵攻之，席卷可平矣。惟
　　河东必死之寇，不可以恩信诱，必当以强兵制之。然刘崇自高平既败之后，气沮力竭，
　　必未能遽为边患。宜且以为后图，俟天下既平，然后伺间一举可擒也。今士卒精练，甲
　　兵锐利；群下畏法，而无向时骄蹇之习；诸将效命，而有临阵死战之忠。先自夏秋边郡，
　　蓄积刍粮，期年之后，然后出师。顾何攻而不克，何向而不取哉？臣冒昧上闻，惟陛下
　　留意！显德二年四月日，比部郎中臣王朴表上。
　　王朴诣阙献上这备边策一道了，世宗欣然纳之。世宗谓朴曰：「览卿所陈，甚惬朕意。非卿忧深虑远，何以及此？朕恨见卿之晚也！」即日宣授王朴做谏议大夫，知开封府事。五月，世宗下诏敕天下寺院无敕额者悉废之，毁为民居。禁约私度僧尼，凡欲出家者，必俟祖父母、父母、伯叔父之命；仍禁僧俗舍身、断手足、炼指、挂灯、带钳、残害肌体、抄化之类诳惑流俗者；有犯的，皆刺面拨付极边充军。仍令诸州每岁造僧帐，有死亡归俗，皆随时开落。是时废了寺院三万余所，止存有敕额二千六百九十四寺，见管僧尼六万余人。世宗知其数，叹曰：「此六万人闲僧，每岁妨几农夫供给之矣！缓急何益于国家哉？」又诏天下有铜铸的佛像，并发付坑冶司铸钱所销毁铸钱用度。廷臣有请曰：「销佛像铸钱，非福田利益也。」世宗曰：「佛以寂灭为事，以有身为幻，苟利众生，虽割舍身命有所不恤，况区区之铜像哉？」竟下诏收毁铜像。六月，世宗亲录囚于内苑。有汝州民户马遇的父亲，共那弟为吏枉断冤死，屡经覆按，无以伸诉。世宗临问，尽得其实，时人皆以为神。自此以后，诸州县长吏无不留意狱讼也。且说世宗与廷臣议伐蜀，谋可将的，王溥荐宣徽使向训，遣向训赉诏令凤翔节度使王景共议伐蜀。向训与王景同趋秦州，王景取蜀黄牛寨等八寨：黄牛寨　马岭寨　木门寨　仙崖寨　白涧寨　紫金寨　铁峡寨　东河寨。八寨尽归附于周。赵季札先将辎重及妓妾等遣归，只单骑驰归成都府去。蜀主以为季札札军败走回，蜀人莫不震恐。蜀主唤左右押赵季札斩了，便商量遣着使命往北汉刘钧处及唐主处，约二国一齐出兵，以御周师。二国皆许赴援。七月，宰相谓王景等伐蜀无功，粮运不继，固请罢兵。世宗命赵太祖往视之，归言秦、凤有可取之势。世宗除王景为招讨使，向训为都监。九月，蜀主遣李廷珪、伊审征两个统军来拒周师。李廷珪亟遣李进据守马岭寨，又遣马军屯守白涧，又分兵趋风州城北隅屯守，绝周师粮道。闰月，王景遣裨将张建雄统军二千人守黄花，又分遣一千军趋唐仓，控扼蜀兵归路。且说张建雄到那黄花地面上，恰遇着蜀将王峦，两个接了便战。王峦力不敌，败走唐仓，恰撞着周军，战了两合，峦又败走马岭。李进与白涧军马，一齐来救王峦，被张建雄乘胜追杀，俘虏三千余人，蜀兵大败，李廷珪退保青泥岭。那时雄武节度使韩继勋，弃秦州奔归成都，有判官赵玼将秦州诣王景军前投降。那时更有一项援兵，从斜谷一路来，遇王景部将韩烈杀退，一齐溃散。成、阶二州见蜀兵大败，亦各举城降附于周。蜀人震恐。世宗得蜀捷大喜。百官入贺，世宗举酒命王溥曰：「蜀师之捷，卿择帅之力也！」世宗欲署赵玼为节度使，范质固争，只授郢州刺史。一日，世宗与诸将相会食于万岁殿，因说：「两日大寒，朕于宫中食珍膳，深愧无功于民，而坐享天禄。既不能躬耕以食其力，但当亲冒矢石，为民除害，稍可自安也。」蜀将李廷珪、伊审征奔还蜀，素服请罪，蜀主赦之；遣使致书于周，请修和好。世宗怒蜀主抗礼，不答；但谕使者曰：「您归告汝主，贪残以虐民，昏迷以废政，吾不过奉行天讨耳。尔若会事之时，奉表称臣，则和好可成。不然，帅兵来战，待活捉献俘于庙社，为百姓每除残去暴也。」蜀主见使者回，致世宗之语，大为之惧，聚兵运粮于剑门、白帝城两处，为守备之计。王景进围凤州，命韩通统兵向固镇田地筑城，绝蜀援兵，遂取凤州，擒凤州节度使王环及都监赵崇溥等将士计五千余人；崇溥不食而死。世宗诏已获蜀之将士，其愿留者优其俸赐；愿去者给以资装。秦、凤、成、阶四州，除常税外，其余科徭悉行革罢，以宽民力。十一月，世宗议举兵伐唐。唐主好文华，喜人谀己，故上下相谀悦，政事日乱。自取唐州破湖南后，志气愈骄，有并吞天下之心。旧时李守贞与慕容彦超两个反叛之时，唐主皆为他出师。又遣使通契丹及北汉，约共图中原。每冬淮水浅涸，发军戍守，唤做「把浅」。世宗遣李谷做淮南前军部署，王彦超为副使，督侍卫诸指挥使韩令坤等十二将，各率所部军马伐唐。汴水自唐末溃决，埇桥东南，尽为污泽；世宗谋伐唐，先发民夫因旧堤疏导，东至泗上，欲通漕运故也。唐主听得周之王师已至，君臣皆有惧色；惟刘仁赡词气无导平时，部分诸将守御。唐主差刘彦贞做部署，将军马二万趋寿州；皇甫晖、姚凤帅军马三万，在定远田地下营；召镇南节度使宋齐丘还金陵，图国难。李谷等到淮南造浮桥，自正阳田地一直渡准。王彦超到寿州城下屯驻。刘彦贞部将宋远等轻军挑战，被王彦超设伏掩击，斩首二千余级。吴越王钱弘俶遣使入贡，世宗下诏慰谕，且命出兵助周击唐。
　　显德三年正月，世宗授蜀节度使王环做骁卫大将，赏其不降也。世宗下诏亲征淮南，宣侍卫都指挥使李重进帅兵先赴正阳，世宗车驾离汴梁。李谷攻寿州不下，唐将遣数百艘战舰待攻浮梁，已到正阳江中。李谷与诸将商量：「我军不能水战，若贼兵断我浮梁，则腹背受敌，无可生之路矣。不如退守浮梁，待车驾到来，却谋进攻。」世宗听得李谷此谋，急使人止李谷休退兵。及使者至，则已焚刍粮，我军皆退正阳。世宗急遣李重进统兵直趋淮上。李谷奏曰：「贼之战舰日进，淮之水势日涨，万一粮道阻绝，不无生受。愿陛下且驻跸陈、颍二州之间，俟重进大势军马来到，臣与之共渡相视，贼舰可御，浮梁可完，立具奏闻，万毋躁进。不然，厉兵秣马，春去冬来，使贼兵疲于奔命，俟其势衰，收之未晚。」世宗不报。唐将刘彦贞素来骄贵，初无才略，所厉诸藩，恣为贪暴，赂权要以固禄位；听得李谷退保浮梁，私切自喜，引兵直抵正阳。刘仁赡及池州刺史张全约固止其行，谓彦贞曰：「公军未至，而敌已先遁，是畏公之威声也。何苦求战恁地之速？万一失利，则大事去矣！」彦贞不听。既行，仁赡曰：「刘公此行，必败无疑。我军且乘城为备可也。」李重进渡淮逆战，彦贞军于安丰，连营数十里，李重进登高望其军，喜曰：「甚易破也！贼贪而不虑后，若以马军三千，自上流出其不意攻之，破之必矣。」重进乃被重铠，先诸军蹻马突贼阵。交斗数合，彦贞力不敌退走；为李谷部将王成帅兵继攻，彦贞后军不得进。彦贞单骑仓皇败走，遇重进发一矢，殪其将张万进；彦贞马跌，为乱军所杀。李重进斩彦贞的首级，俘斩万余级，唐军大败。张全约数拾溃军，奔寿州。刘仁赡表全约做左骑都指挥使。皇甫晖、姚凤退保清流关。世宗授李重进做都招讨使，李谷判寿州行府事。世宗大军至寿州城下，命诸军围城，发民丁数十万，日夜攻城。命赵太祖统军出击。赵太祖帅兵在涂山田地里下了营；平明，遣羸弱百余骑进迫贼营，未及交战，诈为逃遁，贼将何延锡等果悉众来追，伏兵一鼓出获林间，贼众大败；追至涡口田地，斩唐都监何延锡，俘获二万余级，夺战舰一百五十余艘。周兵声势大振，诏王逵帅兵攻唐鄂州。二月，下蔡浮桥成，世宗自往视之，命赵太祖将兵倍道攻袭清流关。那时皇甫晖惊走入滁州城，断桥为自守计。赵太祖蹻马麾兵涉水直抵城下，皇甫晖曰：「人各为其主耳！愿容我成列而战，休迫人太甚！」赵太祖笑曰：「姑宽汝须臾之死耳！又何害于事？」晖整众而出，太祖身被重铠，蹻马突阵奋击，才得数合，已擒皇甫晖并姚凤二将，遂拔滁州。时赵玄朗即宋宣祖，太祖之父也。时为马军副都指挥使，引兵夜至，传呼开门。赵太祖曰：「父子虽是至亲，城门乃是王事，不敢用私恩废王事，决难奉命。」明旦乃许入。世宗遣翰林学士窦仪籍记滁州帑藏的财帛；太祖遣亲吏取帑中绢数匹，仪谓曰：「公初克城时，虽倾藏尽取去，亦无碍事；今小生抄籍以后，藏中的物皆官物也，非有诏书，不可得矣。」太祖以仪为忠。前时永兴军节度使刘词临没，上遗表以其幕属官蓟人赵普为荐，乞朝廷录用。范质至滁，署赵普为滁州判官。赵太祖与之语，甚悦。克滁州日，获盗百余人，皆该死，赵普请于太祖曰：「何不先讯鞠，然后决断？」由是得全活者十之七八。太祖益以普为贤。赵太祖屡获胜捷，威名日盛，每临战阵，必以繁缨饰马，铠仗鲜明，或谓太祖曰：「恁地为敌所识。」太祖曰：「吾固欲其识我耳！」唐主遣泗州牙将赉书至徐州请和，书词称：「唐皇帝奉书，请息兵修好，愿以兄事周，岁输财货，以助军费。」世宗不答。世宗侦探得扬州无备，令韩令坤将兵袭扬州，且戒令坤毋得残民；凡李氏之陵寝在扬州的，遣人与其原守的共守护之。令坤受命，倍道疾趋，奄至扬州，带数骑驰入城，城中全不知觉。唐副留守冯延鲁仓皇无计，髡发为僧，被僧衣服逃窜，被军士执赴令坤军前。令坤慰谕扬州百姓，令各安堵如平时，军士一无所掠，士民大悦。以次进取泰州。
　　且说唐主为见兵出屡败，大惧覆亡，乃遣翰林学士锺谟、文理院学士李德明，诣周奉表称臣，献御服、茶药，及金银、器皿、缯锦、牛酒等，至周世宗军前。锺谟、李德明素有口辩，世宗知其必来游说，盛陈甲兵而后出见之，谓曰：「尔主自谓唐室苗裔，宜知礼义，异于他国。与朕止隔一衣带水耳，未尝遣一介修好；只能泛海通契丹，借援强胡，抗衡中夏。所谓礼义，又安在哉？今遣尔来，欲说我罢兵耶？咱非六国愚主，怎被您口舌所能摇撼？可归语尔主，亟来见朕，再拜谢过，则无事矣。不然，朕欲往观金陵城壁，借府库以劳军。恁时，尔之君臣能无悔乎？」锺谟、李德明二人股栗，不能对一辞，皇恐而退。吴越营田使陈满为丞相吴程言曰：「周师南征，唐举国惊扰，常州无备，一鼓可下也。」程以满之谋告吴越王弘俶，弘俶遣吴程督兵趋常州。三月，吴程攻常州，先攻破外城，执唐团练使赵仁泽送钱塘。仁泽见吴越王不拜，且责吴越王负约。弘俶怒，抉其口至耳。元德昭怜仁泽之忠，以良药傅之，故得不死。唐主怕吴越侵迫润州，使柴克宏为右武卫将军，帅兵救常州。克宏蒙船以幕，匿甲士于船中，径袭吴越营，大破吴越军，斩首万余级，吴程遁归。克宏自请将兵救寿州，未至而克宏死。二月，周世宗至淝桥，自取一石，马上持之至寨以供炮；从官过桥的人，各持一石。赵太祖乘皮船入寿春壕中，城上贼将发连弩射之，矢大如椽，牙将张琼以身翼蔽太祖，矢中琼髀，死而再苏，镞着骨不可拔，琼饮酒一大卮，令人破骨出之，流血数斗，神色自若。唐主授孙晟为司空，遣晟与礼部尚书王崇质奉表于周，愿奉周正朔，守土疆。晟谓冯延已道：「当左相为此行，晟若辞之，则为负先帝矣。」既行，自知不免于祸，中夜叹息，谓王崇质曰：「君家百口，宜自为谋。吾义不负永陵一抔土，余无所知也。」既至，世宗遣中使将孙晟等诣寿州城下示刘仁赡，且招诱之。仁赡见孙晟，戎服拜于城上。孙晟谓仁赡曰：「公受国厚恩，不可开门纳寇！」世宗听得孙晟言语，大怒，欲斩之。晟曰：「臣为唐宰相，怎可教节度使外叛耶？」世宗释其罪。周师又取唐光州、舒州、蕲州。唐主复遣李德明、孙晟奉使于周，请去帝号，割六州，岁输金帛百万，以求罢兵。世宗欲尽求江北之地，不许。李德明请归白唐主令献之，世宗许其归，晟因遣王崇质与德明俱归。周世宗赐唐主诏曰：
　　　　诸郡悉来，大兵立罢。但存帝号，何爽岁寒？倘坚事大之心，终不逼人于险。言尽
　　于此，更不烦云。苟曰未然，请从兹绝！
　　唐主得诏，复上表谢。李德明盛称世宗威德，及周国甲兵之强，劝唐割江北之地。唐主意犹豫未决。宋齐丘不欲唐主割地，谓李德明轻佻，言多失实。会枢密使陈觉、副使李征古等，素恶孙晟及德明，使王崇质谮德明卖国求利。唐主大怒，斩李德明；以弟齐王李景达为诸道兵马元帅，陈觉为监军使，将兵拒周。中书舍人韩熙载上书曰：「信莫信于亲王，重莫重于元帅，安用监军为哉？」唐主不听。四月，唐将军陆孟俊将兵趋泰州、周军遁去。进攻扬州，韩令坤亦将遁。世宗遣张永德将兵救援扬州，令坤复还。世宗又遣赵太祖将兵屯六合，太祖下令曰：「扬州军有过六合一步者，折其足！」令坤固守扬州不敢动。世宗攻取寿州久不下，会大雨，营中水深数尺，粮运不继，与近臣商量，待欲班师。近臣谓不如且东幸濠州，以待诸将进取，倘未集事而归，彼得以蹑吾之后，怎无损失？世宗从之，驾幸濠州。是月，韩令坤写着战书索与陆孟俊厮杀，孟俊约日会战。陆孟俊谓令坤曰：「您周军退遁，独守扬州孤城何耶？会事之时，举城归还；如或不然，擒汝来，取尔头献唐皇帝，博取节度使也！莫说咱不曾道来！」令坤曰：「中国百万之师，您不量力，敢尔求斗？今日授首阵前，凿尔心肝，荐取一杯酒为百姓伸冤也。」道罢，两将便斗。令坤跃马驰突，孟俊败走。赵太祖自六合帅兵击其后，擒陆孟俊于马上；余军散走，僵尸遍野，获衣甲器械无数。旧来陆孟俊废马希萼时分，灭却舒州刺史杨昭恽之家，以昭恽的女孩儿生得美貌无双，献与马希崇做小妻。令坤攻破扬州，马希崇将杨氏献与令坤做偏房；及获陆孟俊，将长枷枷了，待解赴世宗行在所献俘；杨氏在帘下见之，忽抚膺恸哭，谓令坤曰：「这厮昔时杀我家二百口，今见之恨不斩之万段！告元帅：休解赴行在，怎不就军前杀之，为贱妾报前日之仇也？」令坤命左右押在军前责之曰：「您今日怎不取我头献唐主博节度使耶？咱今日要您心肝荐一杯酒，您且休怪！」孟俊答曰：「死则死矣，愿速行刑！」令坤笑曰：「剐汝万段为生灵泄愤，何用速为？」唤左右绷放木椿上剐之。赵太祖又听得齐王景达将兵欲渡江，疾忙奔归六合。唐军已距六合二十里头，设栅不进诸将谓太祖曰：「好乘其方来击之！」赵太祖曰：「我众不满二千，若往攻之，彼见我军寡少，得以易我；不如待其来则应之。兵法所谓兵应者胜，破之必矣。」居数日，周军持重不与战。景达出兵趋六合，赵太祖奋击，大破唐军，杀获七千余级，溺死于江者不计其数。景达单骑逃遁。是时，将士有不致力的，太祖阳为督战，以剑斫其皮笠，明日遍阅其笠，有剑迹的数十人，押赴军前斩之。自是部将无敢不尽死力为战者。涡口作浮桥成，世宗驾幸涡口行视，欲入扬州，范质等谓兵疲食少，谏之而止。五月，世宗还大梁，留李重进围寿州。七月，唐将朱元等取舒州、和州、蕲州，并兵攻寿州。在先为唐人以茶盐强民而征其粟帛，唤做「博征」；又兴营田于淮南。民甚苦之。及周军至，争奉牛酒迎劳。将帅专事俘掠，不加存恤，民皆失望，逃入山谷，操农器为兵，积纸为甲，时人唤做「白甲军」。周军讨之，屡为所败，所得州县往往为唐所有。淮南节度使向训奏于世宗，请以广陵之军并力攻寿州，诏许之。训封府库以授主者，命牙将分部按行城中，秋毫不犯。州民感悦。军还，感悦居民，负粮糗以送之。滁州守将亦弃城引兵趋寿州。唐诸将请据险以邀之，宋齐丘曰：「如此则怨益深，不如纵之，使敌人怀德，则兵易解也。」乃命诸将自守，毋得擅自出军。那时寿州之围益急，唐齐王景达驻军濠州，遥为声援，军中政令皆陈觉主之，拥军五万，无意出战，将吏畏之，无敢言的。八月，周王朴为司天监，王处讷撰钦天厉成，颁行天下。九月，除王朴做枢密使。十月，世宗谓侍臣曰：「近朝廷征敛谷帛，多不俟收敛纺绩之毕，非时督办，教百姓每生受！」诏三司自今夏税以六月起催，秋税以十月起催。民间甚以为便。山南节度使安审琦镇襄州十余年乃入朝，世宗授审琦守太师，遣还镇，审琦感悦。世宗谓宰相曰：「朝廷近来不以诚信待诸侯，诸侯虽欲效忠节者，其道无由。王者但能无失其信，何患诸侯不归心哉？」世宗念赵太祖扬州、六合胜捷，宣授定国节度使，兼殿前都指挥使。太祖表赵普为节度推官。十一月，李重进与张永德有嫌隙不相下，永德密表奏李重进有歹心，世宗不以为信。是时，二将各拥重兵，众心忧惧。重进一日单骑诣张永德营，从容宴饮，谓永德曰：「吾与公幸以肺腑之亲，俱为周朝元帅，同心王事，何事相疑若是其深？昔蔺相如与廉颇后私仇而先国难，今日幸侍笑谈，敢不效廉、蔺交欢耶？」话说里说廉颇、蔺相如的事，乃是六国时，秦王与赵王会于渑池，蔺相如侍宴，叱使秦王击缶，以雪赵王鼓瑟之耻。及归赵，赵王以相如做上卿，位在廉颇的上。廉颇道：「我为将，有攻城野战之功，相如素贱，乃因侍宴，以口舌之辨，位居咱上。咱见相如，必辱之！」相如听得廉颇有这言语，不肯与廉颇相会，每出才望见廉颇，辄引车回避。相如之舍人请曰：「子视廉将军怎及秦王？子能廷叱秦王，顾畏一廉将军哉？」相如谓舍人曰：「夫以秦王之威，相如尚当朝会处叱之。咱虽驽怯，怎畏廉将军耶？顾念强秦所以不敢加兵于赵者，有咱两人存也。今两虎共斗，其势必不俱生。吾所以回避廉将军者，先国家之急，而后私仇耳。」颇听得相如的言语，悔悟前非，露袒负荆，过相如之门谢罪。二人置酒交欢，遂为刎颈之交。李重进自到张永德营，道这般言语，亦要同心辅周，解释张永德之私憾也。由是二人之疑心永释，百姓众军亦各安心。唐主探问得二将交怨，却密地将蜡书招诱重进反叛，无非是谤毁反间的言语。重进将蜡书奏于朝。在先唐使孙晟、锺谟从世宗至大梁，世宗待遇甚厚，时或召见，以醇酒赐饮，问唐国的事，晟但言：「唐主畏陛下神武，事周无有二心。」及得重进所奏蜡书，出示孙晟责之，晟正色抗辞请死，问唐事虚实，默然不对。命都承旨曹翰送孙晟到右军巡院，与晟饮酒，从容访问，晟终不言。翰乃谓晟道：「有敕赐相公死！」晟神色不动，乃索讨靴袍，整衣冠南向拜曰：「臣谨以死报国！」乃去衣冠就戮。曹翰叱左右将孙晟下去，并从行者百余人尽杀之。贬锺谟做耀州司马。两日，世宗又怜孙晟忠节，悔杀之；复召锺谟为卫尉少卿。世宗召华山隐士陈抟诣阙，欲拜陈抟为谏议大夫。抟不受，力辞还山，曾吟一首诗，道是：
　　　　十年踪迹走红尘，回首青山入梦频。
　　　　紫陌纵荣争及睡，朱门虽贵不如贫。
　　　　愁闻剑戟扶危主，闷见笙歌聒醉人。
　　　　携取旧书归旧隐，野花啼鸟一般春。
　　那时，陈抟陛辞还山，世宗问抟飞升黄白之术，抟奏曰：「陛下贵为天子，当以治天下为务，安用此为？」世宗曰：「朕欲用卿共治何如？」抟对曰：「尧、舜在上，巢、由各得自遂其志。」乃诏许还山，令州县以时遣人存问。
　　显德四年正月，唐寿州城中被围已是两年，粮食空竭，齐王景达遣许文稹、边镐、朱元等将兵数万救寿州。军马在紫金山下寨，列十余栅，与城中烽火相应；又发兵筑甬道运粮，绵亘数十里之远。将抵寿州城下，李重进才及驻营了当，便出奇兵邀击，唐兵接战，大败而走，杀死八千余人，夺取二寨，遣人据守。唐刘仁赡在寿州，请以边镐守城，自帅众与李重进决战，景达不许，仁赡愤怒成疾。刘仁赡的幼子名崇谏的，夜泛舟度淮，为小校所执，仁赡命左右将去腰斩。有监军使周廷构为之营救，仁赡不许。廷构复使人求救于夫人，夫人曰：「妾非不爱崇谏，奈军法不可私，名节不可失；若徇私贷崇谏之罪，则刘氏为不忠之门，妾与刘公何面目见将士乎？」急命杀之。将士皆感泣。周诸将皆云唐援兵尚多，寿州未易下，奏请班师。世宗得奏，犹豫未决。是时，李谷寝疾，世宗遣范质、王溥就其第问之。谷曰：「寿春危困，破在旦夕，若鸾与亲征，则将士争奋，此行必可下矣。」在先，唐水军善战，周兵无以敌之。世宗自寿州归，乃于大梁城西汴水侧，造战舰数百艘，使唐之降卒教北人水战，数月之后，纵横出没，远胜唐军。三月，世宗车驾发大梁，命王环将水军自闵河沿颍入淮，唐军大惊。世宗渡淮，直抵寿州城下，躬擐甲冑，屯军在紫金山南壁。命赵太祖袭击唐寨，断其甬道，唐兵首尾不相应援。朱元恃功骄恣，唐主将杨守忠代之，元愤怒，举寨万余人降周。世宗命赵晁将水军数千人沿淮而下，命诸将会合，袭击唐紫金山，大破唐军，杀获万余人，生擒许文稹、边镐、杨守忠等，余众果沿流东溃。世宗自将马军数百，与诸将夹岸追击。又水军从中流而下，唐兵战死的，溺死的，及降的，着了四万余人；获船舰粮食器仗以十万计。刘仁赡闻援兵败，扼吭叹息。齐王景达、陈觉奔归金陵。世宗耀兵至寿州城下。唐帅刘仁赡病甚，监军使周廷构等作仁赡降表，舁仁赡出城以降于周。仁赡卧不能起，世宗慰劳锡赉，复令入城养疾。徙寿州州治在下蔡。赦州境死罪以下囚。百姓有受唐主文书保聚山林的，悉令复业。政令有未便于民者，听本州岛条奏。又下制存恤刘仁赡，制曰：
　　　　刘仁赡尽忠所事，抗节无亏，前代名臣，几人堪比？朕之伐叛，得尔为多。其以刘
　　仁赡为天下节度使兼中书令。
　　刘仁赡是日卒，追赐爵为彭城郡王。唐主闻仁赡之死，亦赠太师。世宗复以清淮军为忠正军，以旌仁赡之节。世宗诏开寿州仓廪，出米以赈饥民。四月，世宗车驾还大梁。八月，周平章事李谷罢，以王朴为枢密使。李谷卧病二年，九次上表辞位；罢守本官，令每月肩与一诣便殿议政事。十月，世宗设贤良、经学、吏理等科取士。北汉麟州举城降附，世宗授本州岛刺史杨重训为防御使。十一月，世宗自将伐唐，攻破濠州关城，拔其水寨，焚战舡七十余艘，斩首二千余级。又遣将攻拔羊马城，城中震恐。唐之战舰数百艘在涣水东，欲策应濠州。世宗命将乘夜袭破之，鼓行而东，直至泗州。赵太祖先攻泗州之南，因焚城门，破水寨。世宗御月城楼督将士攻城。十二月，唐泗州守将范再遇举城降周；世宗自至城下，禁约军中刍尧者毋得入城，民皆感悦，争献刍粟以给军。唐战船数百艘，保守清口田地，世宗追至楚州西北击破之。赵太祖擒唐应援使陈承昭以归。唐将郭廷谓知唐不能自立，命参军李延邹草表，延邹以忠义责廷谓，廷谓以兵胁之；延邹掷笔于地曰：「大丈夫终不负国为叛臣作降表！」廷谓杀之，举城降周。世宗时攻楚州，郭廷谓自外来朝谒，世宗慰劳廷谓曰：「江北诸将败亡相继，独卿能断涡口浮桥，破定远寨，所以报国足矣！」使郭廷谓将濠州兵攻天长。遣指挥使武守琦将骑数百趋扬州，行至高邮，唐军悉焚官府民居，驱其人南渡江。后数日，周军方至。世宗听得泰州无备，遣兵袭取之。
　　显德五年正月，周师克唐海州，世宗欲引战舰自淮入江，为北神堰阻限不得度。欲就楚州西北隅凿鹳水以通其道，遣使臣前去相视；使还，且言地形不便，计功甚多。世宗乃自往视，授以规画，旬日而成，用工甚省。巨舰数百艘，皆达于江。唐人大惊，以为神。周帅拔唐静海军即通州，吴越之路始通直。先，世宗遣使至吴越，谓使者曰：「卿去虽泛海，还当陆归。」今通州既入版图，吴越之使，可遵海而归汴矣。周师攻唐楚州，逾四十日不降。唐防御使张彦卿固守不下，世宗自督诸将攻克之。张彦卿与都督郑昭业犹帅众拒战，矢与刃俱尽，彦卿尚举绳床以拒周兵，不胜而死。所部一千余人，转斗死于锋刃，终无一人降者。高保融将水军会周师伐唐。二月，世宗军至扬州。三月，世宗幸迎銮镇，屡至江口遣水军击唐兵，破之。唐主怕世宗渡江，又耻降号称藩，乃遣陈觉奉表请传位于太子弘冀，使弘冀臣事中国。那时淮南田地只有四州未下，是庐州、舒州、蕲州、黄州也。陈觉见周国甲兵之盛，告世宗乞遣人渡江取表，献四州之地，画江为界，恳求息兵，辞旨甚哀。世宗曰：「朕本兴师只取江北，今尔主更举国内附，朕复何求？」赐唐主书，书曰：
　　　　皇帝恭问江南国主：朕之兴师，非敢贪求土地，残虐人民；实以天下一家，怎可自
　　分胡越？今国主已输诚款，归附本朝，南北一家，各守封域，以抚治人民，岂但国主享
　　安静和平之福，将子子孙孙实嘉赖之！通好方新，书指更不赘及。显德五年三月日。周
　　国皇帝书问。
　　唐主拜受世宗书，乃奉表来谢。表曰：
　　　　唐国主谨顿首顿首，百拜表上皇帝陛下：比遣臣陈觉奉表天朝，钦奉诏书，休兵息
　　民，允许通和，特容小国臣附，仰见陛下天涵地育之恩。谨献江北四州，每岁输纳贡赋
　　一百万缗，以助上国供亿用度。昧死谨言，伏候敕旨！显德五年三月　日，唐国主臣李
（上田下卉）表上。
　　世宗得表，百官称贺。江北悉平，共得唐之土地十四州六十县。世宗赐唐主书，谕以今当罢兵，不须传位。赐钱弘俶、高保融等犒军钱帛数十万。唐主遣冯延已献银、绢、钱、茶、谷共百万，赴世宗军前犒军。世宗敕故淮南节度使杨行密、升府节度使徐温等墓，并量给守户。其江南群臣墓在江北者，亦委长吏以时检校。世宗命发民夫浚汴渠，自汴口导河流达于淮，江、淮舟楫皆得以通于汴矣。唐主避周讳，更名景；下令去帝号，称国主；凡天子仪制，皆有降杀；除去帝号，奉周正朔。在先唐平章事冯延巳以取中原之策说唐主，尝笑烈祖龌龊，谓：「安陆所丧才数千兵，为之辍食咨嗟者旬日，此田舍翁识量耳；怎如今上暴师数万于外，而击球宴乐，无异平时，真英主也！」君臣相谀，偷安度日。翰林学士常梦锡屡言冯延巳等妄诞不足信。唐主谓：「延巳忠纯，朕未见其为妄诞也。」梦锡曰：「大奸似忠。陛下不悟，国其危矣！」及已降附周朝，延巳辈每谓周为「大朝」，梦锡笑谓之曰：「诸公常欲致君尧、舜，谓中原为囊中物；何意今日事周大朝，而自处以小朝廷耶？」延巳等惭愧不敢答。世宗始命太府卿冯延鲁、卫尉少卿锺谟使于唐，赐御衣、玉带、钦天厉，及犒军钱十万缗、绢帛五万匹。唐主常奏江南无卤田，愿得海陵盐监。世宗曰：「海陵在江北，难以交居。」诏每岁赐给盐三十万斛，应副唐民之食。俘获唐之士卒，悉命归之。世宗留心农事，常刻木为农夫蚕妇，置之殿庭。欲均天下租税，先以元稹《均田图》赐诸道。至是年十月，诏散骑常侍艾颖等三十四人，分行诸州，均定田租。又诏诸州将乡村率以百户为图，图置耆长三人。又诏凡诸色课户及俸户，并勒归州县；其幕职、县官，自今并支俸钱及米麦之属，毋得多取于民。
　　显德六年，淮南大饥，世宗命州县以米贷之。或曰：「民贫，恐不能偿，如何？」世宗曰：「民，吾子也。怎有子倒悬而为父者不救解之哉？安在责其必偿也！」三月，周枢密使王朴卒。世宗临其丧，以玉钺顿地，恸哭数四，不能自已。世宗谓北鄙未复，下诏亲征；命亲军都虞候韩通等将水陆军先发。四月，韩通自沧州治水道入契丹境，在干宁军列栅，开游口三十六所，遂通瀛州、莫州。车驾至沧州，即日帅步骑数万，直趋契丹之境，非寻常行道所由之径，民间皆不觉知。契丹宁州刺史王洪举城来降。诏授韩通做陆路都部署，赵太祖做水路都部署。世宗自御龙舟沿流而北，舳舻相连数十里，至独流口沿流而西，至益津关；契丹守将终廷辉举城归降。以水路渐溢，乃登陆而西，宿于野次，侍卫之士不及五百人，从官皆恐惧。胡马连群出车驾左右，不敢进逼。赵太祖先至瓦桥关，契丹守将姚内斌、莫州刺史刘楚信皆举城降附。五月初一日，侍卫都指挥使李重进等引兵继至，契丹瀛州刺史高彦晖举城降。关南之地，悉已平定。宴诸将于行宫，议取幽州，诸将山呼万岁称贺，皆曰：「陛下离京才四十二日，兵不血刃，北举燕南之地，此不世之功。今虏骑皆聚幽州，未宜深入。」世宗曰：「乘胜长驱，如破竹之势，怎可中辍？」是日，趣先锋都指挥使刘重进先发，据固安；会日暮，还宿瓦桥。是夕，世宗不豫，遂还军。是时孙行友拔易州，擒契丹刺史李在钦，献于行宫，押赴军市斩之。以瓦桥关为雄州，益津关为霸州。命李重进将兵出土门击北汉，韩令坤戍霸州，陈思让戍雄州，遂还。车驾至大梁，往返才六十日耳。六月，唐清源节度使留从效遣使入贡，请置进奏院于京师。世宗降诏不受其贡，诏曰：
　　　　江南近服，方务绥怀，卿久奉金陵，未可改图。若置邸上都，与彼抗衡，受而有之，
　　罪在于朕。
　　唐主遣锺谟入贡于周，世宗曰：「江南亦治兵修守备乎？」对曰：「既臣事大国，不敢复尔。」世宗曰：「怎恁地说？向日则为仇敌，今日则为一家，吾与汝国大义已定，保无他虞。然人生难期，至于后世，则事不可知。归语汝主，可及吾时完城郭，缮甲兵，据守要害，为子孙计。」谟归，具道世宗的言语，唐主感激，遂修葺金陵城壁，凡城之不坚者葺之，戍兵之少者益之。初，宰相屡请封诸皇子为王，世宗曰：「功臣之子，皆未加恩，独先朕子，能自安乎？」至是世宗不豫，乃封皇子宗训为梁王。是时，梁王生已七岁矣。世宗欲除魏仁浦为相，议者谓仁浦不由科第。世宗曰：「自古用文武才略为辅佐者，怎尽由科第耶？」乃以王溥、范质参知枢密院事，魏仁浦同平章事，枢密使如故；以吴廷祚为枢密使，韩通充侍卫亲军副都指挥使，赵太祖兼殿前都点检。世宗尝问兵部尚书张昭曰：「朕欲择相卿于朝行，问谁可相者？」昭以李涛为荐。世宗愕然曰：「涛轻薄无大臣体，卿荐之何耶？」昭对曰：「陛下所责者细行，臣所举者大节也。昔张彦泽虐杀不辜，涛累疏，以为不杀彦泽，他日必为国家患。汉隐帝之世，李涛亦上疏，请解先帝兵柄。夫国家安危未形，而能见之，真宰相器也！」世宗曰：「卿言甚善。然李涛终不可置之中书。」又翰林学士王着，乃世宗幕府旧僚，屡欲相之，亦以着嗜酒无行检，遂不果用。世宗大渐，召范质等入受顾命，谓质曰：「王着，藩邸故人，朕若不起，当相之！」质〔以下原缺。现据《南宋志传》中改编《周史平话》的故事，节録其有关部份，供读者参看。〕等受命出了朝门，私相谓曰：「王着日在醉乡，是个酒徒，岂可为相？朝中勿泄此言。」是夜，世宗崩于寝殿。远近闻之，无不嗟悼。后人咏史诗曰：
　　　　五代都来十二君，世宗英特更仁明。
　　　　出师命将谁能敌，立法均田岂为名。
　　　　木刻农人崇本业，铜销佛像便苍生。
　　　　皇天倘假数年寿，坐使中流见太平。
群臣立梁王宗训于柩前即位，是为恭帝。文武山呼毕，尊符皇后为皇太后，垂帘听政。遣兵部侍郎窦仪至南唐告哀。仪领命至南唐，正值冬天雨雪，唐主欲于廊下受诏，窦仪曰：「使者奉诏而来，岂失旧礼。若谓雨雪，请俟他日开读便了。」唐主闻言，遂拜诏于庭，不胜哀感，款待而别。不数日，有镇定报来，河东刘均约连契丹入寇，声势其盛。近臣奏知符太后，太后大惊，急聚集文武官商议。范质奏曰：「契丹犯边甚急，惟有赵匡胤可以御之。」符太后然其言，即便宣召匡胤入朝，加封为殿前都点检、节度使，引兵敌退契丹。匡胤奏曰：「嗣君新立，在朝文武官将当戮力共守京城，另调澶州等处将帅同臣征敌，则为万全之策也。」符太后允奏，即下敕旨，前去调发张光远等，不题。却说赵匡胤领命，即调集各处军马北征，克日出京门。部前军校苗训善识天文，见日下复有一日，黑光相荡，指谓匡胤亲吏曰：「此天命也。」此时各镇帅臣张光远、罗彦威、石守信、李廷翰、李汉升、赵廷玉、周霸、史珪、高怀德、张令铎、王审琦、张光翰、赵彦徽、崔爱寿等，俱在麾下，听凭匡胤调遣。是晚择吉发兵，扬旗吶喊，擂鼓金鸣，一声炮响，行动三军。看看已到陈桥驿，军士屯驻，聚于驿门。忽有侍卫亲军都指挥使高怀德与众人议曰：「主上新立，况兼幼弱，我辈出死力破敌，谁人知之？不如先立点检为天子，然后北征。不识诸公意下以为如何？」都押衙李处耘曰：「此事不宜预传，可与赵匡义商量定计。」众皆然其言，来与匡义商议。匡义曰：「吾兄素以忠义为主，恐其必不从也。」道犹未毕，忽掌书记赵普到来，众人以欲立点检事告普，普曰：「吾正来与汝等议此事，方今国中无主，点检名望素着，中外归心。一入汴京，天下遂可定矣。乘今夜整备，次早便可行事。」众皆齐声应诺。各人整备军伍，四鼓聚集于陈桥驿门，伺候匡胤起身。此时匡胤深卧帐中，不知诸将所议。天色渐明，部下将领直入匡胤帐前，大叫曰：「诸将无主，愿立点检为天子。」匡胤大惊失色，披衣而起，未及诘问，众人拥出厅前，石守信竟将黄袍披在匡胤身上抱住，厅前众军校山呼万岁，下拜称臣，声彻内外。匡胤曰：「汝等自图富贵，使我受不义之名，此何等事而仓卒为？」守信曰：「主少国疑，明公若有推阻，而被他姓得之，再事战争之理乎？」匡胤默然不答。匡义进曰：「此虽人为，亦天意耳，吾兄不须持疑。且济天下者当使百姓感戴如父母。京师，天下之根本，愿下令诸将，入城不许侵夺百姓，乃为定天下之大计也。」匡胤然其言，乃揽辔下令诸将曰：「太后与主上，是我北面而事者，不得冒犯。群臣皆我比肩，不得侵扰，朝中府库，不得侵掠。用命者重赏，不然当族诛之。」军士皆下马曰：「愿受命。」匡胤号令己定，遂整队而回。军士至汴，自仁和门入城，秋毫无犯，百姓欢悦。静轩咏史诗曰：
　　　　七岁君王寡妇儿，黄袍着处的相欺。
　　　　兵权有急归帷幄，那见辽兵犯帝畿？
匡胤既入汴京，下令军士归营，而自退后公署。时早期未散，太后闻陈桥兵变，即便退入宫中。范质谓王溥曰：「仓卒遗将而致反叛，吾辈之罪也。」王簿吓得口噤不能对。会侍卫亲军副都指挥使韩通自禁中出，听得匡胤兵变，与质、溥曰：「彼军初入，民心未向，吾当统领禁军御之。二公快请太后旨令，布告中外，必有忠义者相从。叛逆之徒，一鼓可诛也。」范质然其言，即入宫中见太后请旨去了。韩通归至府中，召集守御禁军。忽军校史彦升大怒曰：『天命有归，汝何为自戕其众。」引所部军来捉韩通，通未及避，被彦升赶近前来，一刀枭了首级去了。部下将其妻女亦杀死于阶庭，静轩有诗云：
　　　　忠于王事见韩通，世祖亲臣有几同？
　　　　欲御逆妇谋不遂，阶前冤血至今红。
　　却说匡胤在公署闻得城中鼎沸，急忙下令禁止。有将士捉得范质、王溥等至。范质挺身诘匡胤曰：「公乃先帝之亲臣，今乘丧乱而欺人孤寡，顿生谋叛以自立，异日何以见先帝于地下？思之岂不自抱愧乎？」匡胤掩泪答曰：「吾受世宗厚恩，为军士所逼，一旦至此，惭负天地，奈之何？」言未已，帐前罗彦威拔剑厉声曰：「三军无主，众议立点检为天子。再有异言者，斩首号令！」王溥面如土色，降阶下拜。范质不得已，亦拜。匡胤亲手扶起，以优礼相待之。伊起莘冰史诗云：
　　　　周祚既移宋鼎新，首阳不食是何人？
　 　　 片言不合忙投拜，可惜韩通致杀身。
范质等遂奉匡胤入宫，召集百官于朝，文武班定，适翰林承旨陶谷赍出禅位诏旨，令兵部侍郎窦仪读之。诏曰：
　　　　天生蒸民，树之司牧。二帝惟公而推位，三王乘时而革命，其极一也。予末小子，
　　遭家不造，人心已去，天命有归。咨尔归德军节度使殿前都点检赵匡胤，禀上圣之姿，
　　有神武之略，佐我高祖，格于皇天；逮事世宗，功存纳麓。东征西讨，厥绩懋焉。天地
　　鬼神，享于有德；讴歌讼狱，归于至仁。应天顺人，法尧禅舜。如释重责，予其作宾。
　　呜呼钦哉！只畏天命。
窦仪读诏毕，宣徽使引匡胤就北面听命讫，宰相导登崇元殿，加上天子衮冕，受群臣朝贺，是为太祖皇帝。奉周主为郑王，符太后为周太后，迁之西宫，大赦天下，国号宋，改元为建隆元年，而周运亡矣。迫尊考弘殷为宣祖昭武皇帝，尊母杜氏为皇太后，太祖拜于殿上，群臣相贺。杜太后愀然不乐。左右近曰：「臣闻母以子贵，今子为天子，反生不乐？」杜太后曰：「吾闻为君难。天子置身兆庶之上，治得其道，则此位极尊；苟或失驭，求为匹夫不可得，是吾所以忧也。」太祖再拜曰：「谨受教。」立宋氏为皇后，韩素梅为偏后，越数日，太祖下诏加授范质、王溥为中书门下平章事，以弟匡义为殿前都虞候，赵普为枢密直学士。论扶立功，以石守信、张光远为侍卫亲军马步军副厢都指挥使，赵彦博，崔庆寿为龙捷右厢都指挥使，并领节镇之职。其余周之旧臣，悉加封爵禄奉，差赍赉敕命告知郡国藩镇去了。时华山隐士陈抟骑驴过汴，闻太祖登基，拍掌大笑曰：「天下自此定矣！」吟诗一首：
　　　　夹马营中紫气高，属猪人定着黄袍。
　　　　世间从此都无事，我向山中睡得牢。

　　附录一
　　曹元忠跋
　　宋巾箱本《五代史平话》于梁、唐、晋、汉、周，各分上下二卷。惜梁史、汉史皆缺下卷；虽上卷尚存回目，而梁史已敚去数页，不能补矣。元忠于光绪辛丑游杭，得自常熟张大令敦伯家，以压归装，顾各家书目，皆未著录。博访通人，亦惊以为罕见秘籍。偶忆《梦梁录》小说讲经史门有云：「讲史者，谓讲说通鉴，汉、唐历代书史文传兴废争战之事。有戴书生、周进士、张小娘子、宋小娘子、邱机山、徐宣教。」疑此平话或出南渡小说家所为，而书贾刻之，故目录及每卷首尾辄大书「新编五代某史平话」也。惟刊自坊肆，每于宋讳不能尽避。其称魏征及贞观处，则皆作「魏证」、「正观」，要亦当时习惯使然。
　　是书近为吾友武进董大理授经景刊行世，写刻之精，无异宋椠。他日藏书家或与士礼居本《宣和遗事》并传乎？
　　宣统辛亥七月，吴曹元忠跋于京邸之凌波榭。

　　附录二
　　董康跋
　　宋时通俗小说盛行，读陆务观“夕阳古道”一绝可想见其风尚。顾世所传者，一为士礼居本之《宣和遗事》，一为艺风老人所刊之残本《通俗小说》，是否录自宋椠，待考也。此《五代平话》，清内阁大库物，微有残欠，曾在元和曹君直处见之，借以付梓，久已驰名艺苑。今为谷孙世兄所得。虽似宋元间麻沙坊刻，而笔力朴茂，其为宋椠无疑。近数十年，传奇小说珍藏过于四部，则是书之值可知矣。
　　丙子夏日毗陵董康识
　　（全书完）
  </div>
  <div class="pagination">
   <a href="新编五代史平话_page21.html">
    上一页
   </a>
   <span>
    ...
   </span>
   <a href="新编五代史平话_page17.html">
    17
   </a>
   <a href="新编五代史平话_page18.html">
    18
   </a>
   <a href="新编五代史平话_page19.html">
    19
   </a>
   <a href="新编五代史平话_page20.html">
    20
   </a>
   <a href="新编五代史平话_page21.html">
    21
   </a>
   <span class="current-page">
    22
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
