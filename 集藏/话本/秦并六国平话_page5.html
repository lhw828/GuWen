<!DOCTYPE html>
<html>
<head>
    <meta charset="UTF-8">
    <title>秦并六国平话 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秦并六国平话 - 第 5 页/共 11 页</h1>
    <div class="content">
话说燕丹太子闻秦始皇伐韩，虏韩王。□岁，赵王迁囚系。太子不悦曰：“不然，先定计□□□□□□□□已。”燕太子丹昔日质于秦，亡归燕，丹故尝质于赵，而秦王政生于赵。其少时，与丹有怨，及亡归，乃求为报秦王者。二十年，有燕丹太子要令刺客刺秦始皇帝。

荆轲者，卫人也，至燕，爱燕之狗屠及善击筑者高渐离。荆轲嗜酒，日与狗屠及高渐离饮于燕市。燕之处士田光先生亦善待之，知其非庸人也。

忽有一日，燕丹太子见有秦将樊于期得罪于秦王，亡之燕，太子受而舍之。鞠武谏曰：“不可。愿太子疾遣樊将军入匈奴以灭口。请西约三晋，南连齐、楚，北媾于单于，其后可图也。”太子曰：“太傅之计旷日弥久。樊将军穷困归身于丹，丹终不以迫于强秦，而弃所哀怜之交。”鞠武曰：“夫行危而欲求安，造祸而求福，计浅而怨深，燕有田光先生可与谋。”鞠武出见田先生道：“太子愿图国事于先生。”田光乃造太子。田光曰：“光不敢以图国事，所善荆卿可使也。”“愿因先生得结光于荆轲。”太子送至门，戒曰：“愿先生勿泄也！”

田光来见荆轲曰：“光窃不自外，言足下于太子也。愿足下过太子。”荆轲曰：“谨奉教。”田光曰：“吾闻之：长者为行，不使人疑之。今太子告光曰：‘勿泄！’是太子疑光也。”欲自杀以激荆轲，曰：“愿足下急过太子，言光已死，明不言也。”因遂自刎而死。

荆轲遂见太子。太子避席顿首曰：“燕小弱，累困于兵。今计举国不足以当秦。诸侯服秦，莫敢合纵。丹之私计，诚得天下之勇士，使于秦，劫秦王，使悉反诸侯侵地，若曹沫之与齐桓公，则大善矣。则不可，因而刺杀之，彼秦大将擅兵于外，而内有乱。则君臣相疑。以其间诸侯合纵，其秦必破矣。此丹之上计愿。”荆轲许诺。

于是，丹太子尊荆轲为上卿，舍上舍。荆轲未有行意。太子乃谓荆轲曰：“秦兵旦暮渡易水，虽欲长侍足下，岂可得哉？”荆轲曰：“今行而无信，则秦未可亲也。夫樊将军，秦王购之金千斤，邑万家。诚得樊将军首与燕督亢之地图，奉献秦王，秦王必悦见臣，臣乃得有以报。”太子曰：“樊将军穷困来归丹，丹不忍以己之私而伤长者之意。”

荆轲乃私见樊于期将军曰：“今有一计，可以解燕国之患，报将军之仇者，何如？”樊于期曰：“为之奈何？”荆轲曰：“愿得将军之首，以献秦王。秦王必喜而见臣，臣左手把其袖，右手揕其胸，然则将军之仇报，而燕见陵之愧除矣！岂有意乎？”樊于期偏袒扼腕而进曰：“此臣之日夜切齿腐心也，乃今得闻教。”遂自刭。乃盛樊于期首，函封之。

于是，太子豫求天下锋利匕首，得赵人徐夫人匕首，取之百金，使工以药烧炼，以试人，血濡缕，人无不立死者。乃装为遣荆轲。

燕国有勇士秦舞阳，年十三岁，常好杀人，人不敢忤视。乃令秦舞阳为副将。轲有所待与俱，其人居远，未来。太子迟之，疑其改悔，乃又请。荆轲怒叱太子曰：“且提一匕首入不测之强秦，仆所以留者，待吾客与俱。今太子迟之，请辞决矣！”遂发。太子及宾客知其事者，皆白衣冠以送之，至易水之上。有胡曾咏史诗为证。诗曰：

一旦秦皇马角生，燕丹归北送荆卿。

行人欲识无穷恨，听取东流易水声。

燕丹太子既祖取道，高渐离打筑，荆轲而歌为变徵之声，士皆流涕。又前而为歌曰：“风萧萧兮易水寒，壮士一去兮不复还！”

复为羽声，慷慨，士皆嗔目，发尽上指冠。荆轲就车而去。至秦，厚遗秦王宠臣，为先言于秦王。王闻之大悦。乃朝服，设九宾，见燕使者咸阳宫。

荆轲奉樊于期头函，而秦舞阳奉地图匣以次奉至阶下。秦舞阳色变振恐。群臣怪之。荆轲顾笑舞阳，前叫曰：“北番蛮夷之人，未尝见天子，故振慑。愿大王少假借之，使得毕使于前。”秦王谓轲曰：“取舞阳所提地图。”轲既取图奉之。秦王发图，图穷而匕首见。因左手把秦王之袖，右手提匕首揕之。未至身，秦王惊，自引而起，袖绝，扳剑，剑长，操其室，时惶急，剑竖，故不可立拔。

荆轲逐秦王。王环柱而走。秦法严，群臣侍殿上者，不得持尺寸之兵刃；诸郎中执兵器皆陈殿下，非有诏召，不得上殿。临期方急时，不及召下兵，以故荆轲乃逐秦王，而卒惶急无以击轲，以手共搏之。是时，侍医夏无且以其所奉药囊提荆轲。秦王方环柱走，卒左右曰：“王负剑！”遂拔剑以击轲，断其左股。荆轲废，乃引其匕首以掷秦王，不中，乃中铜柱。秦王复击荆轲。荆轲被八创。轲自知事不就，倚柱而笑，箕倨以骂曰：“事所以不成者，以欲生劫之，必得约契以报太子也！”荆轲怀屡年之谋，而事不就者。于是左右既前进，杀死荆轲。

秦王大怒，益发兵，诏王翦行兵伐燕。王翦蒙圣旨，领兵二十万，乞辛胜为先锋，上将董翳为副将，甘宁为末将。帝依奏，令王翦为招讨。

次早，讲武殿交兵，起离京兆府。迤逦行程，但见前排甲马，后列军兵。遥闻金鼓震天，远望旌旗映日。军中列引战旗、踏白旗、十干旗、八卦旗，迎风闪闪；身上被连环甲、锁子甲、桃花甲、柳叶甲，耀日辉辉；马前有金花斧、开山斧、熟铜斧、月样斧，双双勇猛；马后布斩马刀、麻扎刀、掠阵刀、雁翎刀，对对□□。匣中令剑分明，锁三尺青蛇；殿后帅旗摆动，□□□白虎。威风十里长街静，锦绣旗开万姓观。秦兵招讨三翦行兵，催上三军，看看取燕邦。

来到易水，燕国有细作探事小卒，探得始皇令王翦伐燕，急报景丹丞相曰：“始皇令王翦为招讨，辛胜为先锋，上将董翳为副将，甘宁为末将，行兵伐燕。”景丹丞相次早奏上燕王曰：“今有秦兵攻伐本邦，兵至易水，望大王疾速提兵退秦兵将。”

燕王大惊，宣召诸将行兵。燕王亲为招讨，令石凯、石青龙为先锋，上将孙虎为合后将，韩广为末将；兵高蓟城往易水易州平草川下寨。

两边擂鼓鸣锣，各人布阵。燕兵布下五虎离山阵，秦兵布下五龙混海阵。二阵俱圆，撞出一员猛将，牙齿如钻如凿，背略绰如虎如狼；因餐虎肉面皮青，好吃人睛双目赤；肩担金花月斧出阵，乃是燕将石凯，厉声高叫索战。阵中撞出一将，绛袍朱发，赤马红缨，担一柄三尖两刃四窍八环刀，北海虬龙战马出阵，乃是辛胜先锋。与燕将石凯二人打话不同，二马交战。石凯败走，辛胜赶上。石凯勒马再战三十合。辛胜败走，石凯赶上。辛胜不用掉刀，取出一张鹊面宝雕弓，搭起箭，背射石凯。石凯见箭来，便闪过。石凯不赶，回阵。两边各人收兵。

秦将董翳打扮，但见旗脚下一将，身上甲披三月柳，袍裁红锦绣团花，计使六韬三略法，枪横万岁老龙牙。燕将石青龙打扮，兔丝缨用麈尾结就，白头盔使滑石打成，硬川芎犀角做梢，铁巴戟用鹿角为柄。腰间鬼箭才急若防风，壁上黄苓抚动朱砂飞散。虎睛偏识兵书，桂心多记战策。二将打话不同，搦战。董翳败走，石青龙赶上。

忽见前面山峡道撞出一阵人兵，是甚人？乃是云州大通军太守庞会通，提兵一万来救助燕王。燕王闻之大悦，宣至驾前。庞会通奏上燕王曰：“臣闻大王有难，故来退秦之患。”王大悦曰：“全仗卿等退秦人兵。”庞会通再奏曰：“恁地，恁地。”燕王依奏。令孙虎提兵五千，去峡口左畔埋伏；令韩广提兵五千，去峡口右畔埋伏。令石凯为策应将。庞会通怎生结束？但见头顶银盔，红灼灼招■；绛毛缨袍披深红，底藏着明晃晃地银叶甲。勒甲绦须是老龙筋、狮蛮带。腰缠着猛兽尾，弯弓掸箭，腕剑提鞭。出阵，厉声高叫秦将打话。

旗下撞出辛胜先锋。二将交战三十合，庞会通败走。辛胜追来，庞会通勒转马头，再战二十合。庞会通又败，辛胜将军赶杀至峡口，左畔撞出孙虎五千人兵，右畔撞出韩广五千兵马，喊杀连天。辛胜大败回阵，谓招讨曰：“折兵七十余人。”王翦大怒。孙虎、庞会通、韩广大捷，奏上燕王。燕王大悦，支赏诸军诸将。诗曰：

鞭敲金镫响，人唱凯歌回。

话说王翦大怒，肩担三尖两刃四窍八环刀出阵，索燕将打话。燕阵撞出庞会通，与王翦打话不同，二马交，并无胜负。

东北一路，撞出一队人，约计五千。二将歇令，且看来者是甚人？当头一员将，身披黄金锁子甲，头顶金盔，体挂皂罗袍，跨匹赤色虬龙马，肩担月样斧，约重八十余斤，厉声高叫。乃是涿州太守应荣圣，特来救本国燕王之患，愿见燕王。庞会通引应荣圣来见燕王。燕王大悦曰：“有劳将军远来。”茶饭相待应荣圣毕。

有王翦归阵，召诸将：“谁人上阵捉新来者？”甘宁告招讨愿战。

甘宁出阵，厉声叫曰：“燕将愿求打话。”燕王问诸将曰：“谁人上阵？”有新来底涿州太守应荣圣，愿往出阵。燕王曰：“卿在意者。”二将临阵搦战，勒马相交，才三十合，燕将还赢，迎头剑砍，连项带脑，纷纷音颡斜挥，躲不迭，缩肩卸膊。二人鏖战，时下冷汗浸，两刃相迎，良久火光灿灿。闹中得便，刀举处，只是秦将甘宁。

甘宁已死。应荣圣刀头引举三军喊杀。秦兵败走。东砍西伐，七断八续。良久，各己收兵。

小兵告招讨王翦曰：“甘宁已死。”王翦大怒，亲临上阵杀诸将，灭燕王。厉声高叫索打话。

有小兵谓孙虎主将曰：“秦将上阵索打话。”孙虎奏上燕王。燕王召令诸将曰：“谁人上阵？”应荣圣愿往，跨马出阵，与王翦打话不同，二马相交。才三十合，王翦诈败，应荣圣赶将去，被王翦一刀砍落，两脚捎空，如同春梦。刀头招起人兵，燕兵大败。

燕阵有庞会通大怒，跳出马来，与王翦战。王翦诈败，庞会通赶将来，亦被王翦一刀斩落，登空落马。庞会通已死。燕兵大败，退五十里下寨。秦兵人马赶上五十里一箭之地下寨，两边擂动锣鼓，各人驻扎人兵。

燕王大惊，当日天晚，召诸将来问：“应荣圣、庞会通已亡，此事若何？”孙虎奏曰：“陛下可修国书，遣奉使往东辽借兵，来救本邦。”燕王依奏，遂遣孙虎为奉使，赍国书，往东辽献上东辽大王。大王接了燕邦奉使书观看。于内道甚麽？道是：燕孝王却被秦始皇令王翦为招讨，领兵二十万伐燕，两月相拒，不能退秦兵将，乞望大王借兵前来救应。如本邦危亡，岂不侵犯大王境界？唇无齿则寒，是致危矣。虏王看罢，召诸将行兵救应。发兵五万，令上将西门戎、钟离生、卓成三将，领兵往燕邦救助。

话说秦始皇帝登殿，敕问文武大臣，王翦提兵攻伐燕邦两月余日，至今不知如何。李斯奏曰：“陛下可发圣旨，预先捉获燕丹太子，后灭燕王。”始皇依奏，遣使赍圣旨至秦阵。王翦接了圣旨展开看，原来圣旨先令捉获燕丹太子，后灭燕王。王翦召诸将问曰：“圣旨预先要获燕丹太子，是怎生？”辛胜：“逼燕王取太子。”王招讨大悦。

辛胜上阵，厉声高叫，索燕将打话。燕阵撞出石凯。辛胜曰：“将军可回阵奏上燕王，今蒙始皇帝圣旨，预先要获燕丹太子，报昔日荆轲刺王之仇，免战。”石凯大怒曰：“即非太子遣荆轲刺始皇，皆是始皇意图天下六合。乃是荆轲路见不平，傍人刬削，来为刺客，非太子之过。将军错矣。要战却战，捉获太子，休言此话。”

二将打话不同，才交三十合，石凯败走；归阵奏上燕王言：“始皇圣旨，令王翦招讨，要获太子报荆轲之仇，兵马方退。”燕王大惊，召诸将来问此事若何。文武无言，只见秦兵上阵打话。石青龙愿往与秦将打话。辛胜与石青龙二骑马交，才三十合，大败，赶上燕兵三十里平岗岭下寨。燕王大惊。

诗曰：

秦皇意获北燕丹，唬杀燕王虑等闲；

遂令孙虎提首级，纳邀王翦去回班。

燕王无计，频频败走，只得令孙虎去取燕丹首级，献与王翦，回班人马。孙虎领燕王圣旨，回宫宣召燕丹太子。太子接了父王圣旨赐死。丹即泪下曰：“告将军：乞行方便，救丹一命。”使命曰：“蒙你父王敕命，怎生方便？”燕丹近前附耳说不上数句，孙虎依计，将太子手下人来割了首级，函封来献燕王。燕王泪下曰：“苦哉，可惜吾儿丧命！若不这般，教本邦危矣。”孙虎心下自知，不敢奏上燕王。燕王遣石青龙提丹首级，献与王翦退兵。

石青龙出阵，将太子首级献上王翦曰：“吾奉燕王敕旨，取得燕丹太子首级，献上招讨，可以回兵免战。”辛胜接得首级与招讨。招讨令人取出燕丹图像比对，原来不是，只是假底。王翦便令诸兵人动金鼓大喊。燕王阵内闻得秦兵大喊，吾太子丧命，莫是要伐吾邦？说声未罢，又闻秦兵发喊连天，唬倒燕王，跌在地上。未知性命如何？诗曰：

命丧有如鸦中弹，身危还似鸟焚巢。

那时，燕王已惊，近臣扶起，把安魂定魄汤饮了，渐至苏醒，问曰：“吾儿丧命，令朕绝嗣。如今兵又不退，前兵发喊，莫是要劫吾之本邦？”石凯奏曰：“陛下勿虑，臣保无危。容臣出阵与秦兵打话。”只闻后面人兵，一阵约有五万余数，乃是东辽救兵来见燕王。

燕王大悦曰：“且得救兵来到，保朕无危。”燕王犒赏辽兵人马。石凯出阵，与秦将辛胜打话。石凯曰：“将军迫人无乃太甚？我燕王取燕丹太子首级，献与始皇，怎生又发喊？”辛胜答曰：“小燕丹太子首级已是假底首级，是致如此。”石凯答曰：“你好巧语虚言，且休理会别事，且与你分个胜负！”二将勒马便斗。不知胜负如何？诗曰：

二将交锋后，盘旋两阵前；

征云笼日月，杀气罩山川；

几见燕王没，多缘太子愆； 

些儿心意失，眼下丧黄泉。

二将才战三十合，石凯败走。辛胜赶上杀将来，人兵被杀。回阵见燕王，燕王大忧。

东辽大将西门戎，打扮出阵，但见皂雕旗■，羊甲弓弯。西门戎厉声高叫，秦将打话。须臾，董翳出阵，交战才三四十合，董翳败走。西门戎赶将来，杀退秦兵五里，死尸遍野，鲜血坑流。燕兵追上五里下寨。两边兵马相拒。诗曰：
</div>
    <div class="pagination">
<a href="秦并六国平话_page4.html">上一页</a><a href="秦并六国平话.html">1</a><a href="秦并六国平话_page2.html">2</a><a href="秦并六国平话_page3.html">3</a><a href="秦并六国平话_page4.html">4</a><span class="current-page">5</span><a href="秦并六国平话_page6.html">6</a><a href="秦并六国平话_page7.html">7</a><a href="秦并六国平话_page8.html">8</a><a href="秦并六国平话_page9.html">9</a><a href="秦并六国平话_page10.html">10</a><span>...</span><a href="秦并六国平话_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
