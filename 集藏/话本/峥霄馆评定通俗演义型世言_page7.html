<!DOCTYPE html>
<html>
<head>
    <meta charset="UTF-8">
    <title>峥霄馆评定通俗演义型世言 - 第 7 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>峥霄馆评定通俗演义型世言 - 第 7 页/共 32 页</h1>
    <div class="content">
    数载飘摇瀚海萍，不堪回盼泪痕零。

    舞沉玉鉴腰无力，笑倚银灯酒半醒。

    凯奏已看欢士庶，胡巢何处问郊□。

    无心为觅平吴赏，愿洗尘情理贝经。

    督府酣甚。因数令行酒。曰：“卿才如此，故宜明山醉心。然失一明山矣，老奴不堪赎乎？”因遽拥之坐，逼之歌三诗。三司起避，席上哄乱。彭宣慰亦少年豪隽，瞩目翠翘，魂不自禁，亦起进诗曰：

    转战城阴灭狡枭，解鞍孤馆气犹骄。

    功成何必铭钟鼎，愿向元戎借翠翘。

    督府已酩酊，翠翘与诸官亦相继谢出。次早，督府酒醒，殊悔昨之轻率。因阅彭宣慰诗，曰：“奴亦热中乎？吾何惜一姬，不收其死力。”因九霄入谢酒，且辞归。令取之。翠翘闻之不悦。九霄则舣舟钱塘江岸，以舆来迎。翠翘曰：“姑少待。”因市酒肴，召徐文长、沈嘉则诸君。曰：“翠翘幸脱鲵巨波，将作蛮夷之鬼，故与诸君子诀。”因相与轰饮，席半，自起行酒，曰：“此会不可复得矣，妾当歌以为诸君侑觞。”自弄琵琶，抗声歌曰：

    妾本临淄良家子，娇痴少长深闺里。

    红颜直将芙蕖欺，的的星眸傲秋水。

    十三短咏弄柔翰，珠玑落纸何珊珊。

    洞箫夜响纤月冷，朱弦晓奏秋风寒。

    自矜应贮黄金屋，不羡石家珠十斛。

    命轻逐父宦江南，一身飘泊如转轴。

    倚门惭负妖冶姿，泪落青衫声□□。

    雕笼幸得逃鹦鹉，轻轲远指青齐土。

    干戈一夕满江关，执缚竟自羁囚伍。

    龙潭倏成鸳鸯巢，海滨寄迹同浮泡。

    从胡蔡琰岂所乐，靡风且作孤生茅。

    生灵涂炭良可测，殁弓拟使烽烟熄。

    封侯不比金日蝉，诛降竟折双飞翼。

    北望乡关那得归，征帆又向越江飞。

    瘴雨蛮烟香骨碎，不堪愁绝减腰围。

    依依旧恨萦难扫，五湖羞逐鸱夷老。

    他时相忆不相亲，今日相逢且倾倒。

    夜阑星影落清波，游魂应绕蓬莱岛。

    歌竟欷郏众皆不怿，罢酒。翠翘起更丽服，登舆，呼一樽自随，抵舟漏已下。彭宣慰见其朱裳翠袖，珠络金缨，修眉淡拂，江上远山，凤眼斜流，波心澄碧；玉颜与皎月相映，真天上人；神狂欲死，遽起迎之，欲进合卺之觞。翠翘曰：“待我奠明山，次与君饮。”因取所随酒洒于江，悲歌曰：

    星陨前营折羽旄，歌些江山一投醪。

    英魂岂逐狂澜逝，应作长风万里涛。

    又：

    红树苍山江上秋，孤蓬片月不胜愁。

    铩翎未许同遐举，且向长江此目游。

    歌竟。大呼曰：“明山，明山，我负尔！我负尔！失尔得此，何以生为。”因奋身投于江。

    红颜冉冉信波流，义气蓬然薄斗牛。

    清夜寒江湛明月，冰心一片恰相俦。

    彭宣慰急呼捞救，人已不知流在何处，大为惊悼，呈文督府，解维而去。正是：

    孤蓬只有鸳鸯梦，短渚谁寻鸾凤群。

    督府阅申文，不觉泪下。道：“吾杀之，吾杀之。”命中军沿江打捞其尸。尸随潮而上，得于曹娥渡，面色如生。申报督府。曰：“娥死孝，翘死义，气固相应也。”命葬于曹娥祠右。为文以祭之。曰：

    嗟乎！翠翘，尔固天壤一奇女子也。冰玉为姿，则奇于色；云霞为藻，则奇于文；而调弦弄管，则奇于技。虽然，犹未奇也，奇莫奇于柔豺虎于衽席。苏东南半壁之生灵，竖九重安攘之大烈，息郡国之转输，免羽檄之征扰。奇功未酬，竟逐逝波不返耶。以寸舌屈敌，不必如夷光之盅惑，以一死殉恩，不必如夷光之再逐鸱夷。尔更奇于忠，奇于义，尔之声誉，即决海不能写其芳也。顾予之功，维尔之功，尔之死，实予之死。予能无怃然欤？聊荐尔觞，以将予忱，尔其享之。

    时徐文长有诗吊之曰：

    弹铗江皋一放歌，哭君清泪惹衣罗。

    功成走狗自宜死，谊重攀髯定不磨。

    香韵远留江渚芷，冰心时映晚来波。

    西风落日曹娥渡，应听珊珊动玉珂。

    沈嘉则诗曰：

    羞把明□汉渚邀，却随片月落寒潮。

    波沉红袖翻祧浪，魂返蓬山泣柳腰。

    马鬣常新青草色，凤台难觅旧丰标。

    穹碑未许曹瞒识，聊把新词续大招。

    又过月余，华旗牌以功升把总。渡曹娥江，梦中恍有召，疑为督府，及至楼玉宇，瑶阶金殿，环以甲士。至门二黄衣立于外，更二女官导之。金钿翠裳，容色绝世。引之登阶，见一殿入云，玳瑁作梁，珊瑚为栋，八窗玲珑，嵌以异宝，一帘半垂，缀双明珠。外列女官，皆介胄执戈戟，殿内列女史，皆袍带，抱文牍。卷帘中坐一人，如妃主，侧绕以霓裳羽衣女流数十人；或捧剑印，或执如意，或秉拂尘，皆艳绝，真牡丹傲然，名花四环，俱可倾国。俄殿上传旨，曰：“旗牌识予耶？予以不负明山，自湛罗刹巨涛，上帝悯予烈，且嘉予有生全两浙功德，特授予忠烈仙媛，佐天妃主东海诸洋。胡公诛降，复致予死，上帝已夺其禄，命毙于狱，尔其识之。”语讫，命送回。梦觉身在蓬窗，寒江正潮，纤月方坠，正夜漏五鼓。因忆所梦，盖王翠翘仅以上帝封翠翘事泄于人。后胡卒以糜费军资被劾下狱死，言卒验云。
</div>
    <div class="pagination">
<a href="峥霄馆评定通俗演义型世言_page6.html">上一页</a><span>...</span><a href="峥霄馆评定通俗演义型世言_page2.html">2</a><a href="峥霄馆评定通俗演义型世言_page3.html">3</a><a href="峥霄馆评定通俗演义型世言_page4.html">4</a><a href="峥霄馆评定通俗演义型世言_page5.html">5</a><a href="峥霄馆评定通俗演义型世言_page6.html">6</a><span class="current-page">7</span><a href="峥霄馆评定通俗演义型世言_page8.html">8</a><a href="峥霄馆评定通俗演义型世言_page9.html">9</a><a href="峥霄馆评定通俗演义型世言_page10.html">10</a><a href="峥霄馆评定通俗演义型世言_page11.html">11</a><a href="峥霄馆评定通俗演义型世言_page12.html">12</a><span>...</span><a href="峥霄馆评定通俗演义型世言_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
