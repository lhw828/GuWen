<!DOCTYPE html>
<html>
<head>
    <meta charset="UTF-8">
    <title>全相平话 - 第 13 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全相平话 - 第 13 页/共 24 页</h1>
    <div class="content">　　才方来到，始皇敕问：“湘君何神？”偶见神仙奏曰：“尧女舜妻。”忽然见起一阵大风，怎见狂风僽雨？风雷大作，雨雹齐施；电光射一道金蛇，云势驱千里铁骑。当初道摆柳摇松，顷刻飞沙走石。千林败叶走空飞，万里黄沙随地卷。乌风大作，走石飞沙。
　　始皇见了这般，大怒曰：“寡人特来，愿求不死药，却有这般魍魉邪神，飞沙走石，雨滂沱，唬寡人！”敕令武士，伐湘山树，焚其山。武士领帝旨，各人手持斧刀斲伐树。只见现出一鬼来，怎见得人怕？阴阴密密雾内，叆叆叇叇云中，见凛凛敛敛身躯，现邹邹查查相貌，窝窝突突眉，迭迭薄薄眼，瑰瑰赖赖肉，胳胳■■筋，生几根采采色色血晶髭，披一带吉吉枓枓朱砂发，着一领斑斑烂烂虎豹皮裈，披一副廓廓验验龙鳞甲。诗曰：
　　勒腰绣带飘飘动，■脚阴云霭霭生。
　　只见那鬼领娘娘敕旨，东砍西伐，武士人翻倒在地。秦皇头旋眼花，却见庙祠团团而倒。唬得始皇大惊曰：“神仙休来惊怖寡人，令武士休伐树焚山也！”
　　却见依然无事。始皇方知神仙之灵通显迹，本来求不死之药，今日反祸于身。五百童男，童女并徐福，尽丧其身。有胡曾咏史诗为证。诗曰：
　　东巡玉辇委泉台，徐福般船尚未回；
　　自是祖龙先下世，不关无路到蓬莱。
　　当初始皇东巡之时，在泰山路前逢一山鬼，手捧白璧来献帝，对始皇道：“明年祖龙当死。”道罢，悠忽不知去向，乃知是山鬼送谶语也。龙者，君也，知是始皇明年死，但不敢闻奏始皇也。
　　话说韩人张良，五世相韩。韩被始皇灭了，虏韩王安。张良欲为报仇，闻始皇东巡郡县，不久来矣。先募壮士至阳武县博浪沙等候。始皇过来，坠石打死始皇，为韩王报仇。
　　不数日，始皇车驾东游至阳武县博浪沙中而过。张良令力士操铁锥，坠石打车。始皇车驾正过其间，只见坠石打将来，石从车驾边跳过去，误中副车。唬得始皇顶门失了三魂，脚板上去了七魄。有胡曾咏史诗为证。诗曰：
　　嬴政鲸吞六合秋，削平天下虏诸侯。
　　山东不是无公子，何事张良独有仇？
　　始皇问李斯：“何人坠石，敢打寡人车驾？”李斯奏道：“可令武士捉获。”
　　武士赶上博沙山，追捉。果有一队强兵，发喊坠石。韩国残兵杀至，武士当敌不住，被石打杀百余人。武士奏上始皇。始皇大惊，令武士同李信领兵赶上，杀退韩兵。韩兵大败。张良奔走，往说六国反叛秦皇。秦皇车驾，往琅邪，回京兆府。
　　二十九年，在中春阳和，方起驾东游。三十一年，徐广奏曰：“更黔首自田土也。”三十二年之碣石，令燕人卢生入海，还奏录图书曰：“亡秦者胡也。”始皇惊，胡者，想必胡虏侵国。遂令蒙恬来问何如。蒙恬奏曰：“须用发将镇守边疆。”
　　帝令蒙恬，兴兵三十万，北伐匈奴，抵拒收河南地四十四县，可筑长城。因地形，用制险塞。临洮至辽东之地延袤万余里，镇压边疆。
　　蒙恬领圣旨，起发大兵三十万，为招讨，往河南，起集万民，赴沙场，筑长城万里。威振匈奴。
　　始皇灭六国，天下一统。本指望从一世传至二世，三世及于万世，为天子。俄有童谣云：“亡秦者胡也。”于是乃遣蒙恬筑城，以防胡人也。有胡曾咏史诗为证。诗曰：
　　祖舜宗尧致太平，秦皇何事苦苍生？
　　不知祸起萧墙内，虚筑防胡万里城。
　　蒙恬往北塞为招讨，管领三十万人，文字下诸郡，三丁抽一，来赴沙场，筑起城墙，不问士宦豪杰之家，尽行起发赴场，如违，差兵捉拿斩首号令。宋朝王荆公有诗道：诗曰：
　　秦皇筑城何太愚，天实亡秦非北胡。
　　一朝祸起萧墙内，渭水咸阳不复都。
　　三十四年，李斯丞相奏帝：“异时诸侯并争，厚招游学。今天下已定，法令百姓，当家则力农工，士则习学法令。今诸生不师今而学古，以非当世，惑乱黔首，相与非法。闻令下，则各以其学议之：入则心非，出则巷议；夸主以为名，异趣以为高；率群下以造谤。如此弗禁，则主势降乎上，党与成乎下。禁之则便。臣请史官，非‘秦记’者皆烧之。天下有藏诗书百家语者，皆诣守尉杂烧之。有偶语诗书弃市。是古非今者，族。所不去者，唯医药卜筮种树之书耳。若欲有学法者，斩首。”
　　后坑儒四百余人，孔子之后，家藏诗书于屋壁，秦皇只留“周易”之书，乃是卜筮之书也，不毁。其余诗书尽行焚毁无留。
　　始皇又以咸阳人多，先王宫殿小，乃营作朝宫于渭南上林苑中。南儒章碣有咏史诗道：诗曰：
　　竹帛烟销帝业虚，关河空锁祖龙居。
　　坑灰未冷山东乱，刘项原来不读书。
　　始皇作阿房宫，东西五百步，南北五十丈，上可以坐万人，下可以建五丈旗。周驰为阁道，自殿下直抵南山，表南山之巅以为阙，为复道自阿房渡渭属之咸阳，以象天极阁道绝汉抵营室也。
　　阿房宫未成，乃发骊山隐宫徒刑者七十余万人，令分作阿房宫。计宫有三百，关外四百余。徙骊邑五万家。士农不事十岁。有侯生，卢生相与谋曰：“始皇为人，天性刚戾自用，狱吏得亲幸，博士备员弗用，大臣，皆受成事。士畏忌讳，谀佞不敢端言其过。事无大小，皆决于上。贪于权势。”于是侯生等乃亡去。
　　始皇大怒曰：“卢生等，吾尊赐之甚厚，今乃诽谤我！诸生在咸阳者，吾使人廉问，或为妖言，以乱黔首。”于是使御史悉案问诸生，诸生传相告引，乃自除犯禁者四百六十余人，皆坑之咸阳。使天下知之，以惩后。
　　始皇长子扶苏谏曰：“天下初定，远方黔首未集，诸生皆诵法孔子。今若重法绳之，臣恐天下不安，惟上察之。”始皇怒，令扶苏北监蒙恬于上郡筑城墙，即便启行。
　　三十七年冬十月，始皇出游。左丞相李斯从，右丞相去疾守。少子胡亥爱慕，请从，上许之。
　　十一月，行至云梦，浮江，下过丹阳，至钱塘，临浙江，上会稽，立石刻颂秦德；并海，西至平原津而病。
　　始皇恶言死，群臣莫敢言死事。病益甚，乃令中车府令行符玺事，为玺书，赐公子扶苏曰：“与丧会咸阳而葬。”书在赵高所，未授使者。
　　秋七月丙寅，始皇崩于沙丘。李斯见上崩在外，恐诸公子及天下有变，乃秘之不发丧，载辒凉车中。独子胡亥，赵高，并所幸者五六人知之。
　　赵高者，生而隐居。始皇闻其强力，通于狱法，举以为中车府令，使教胡亥决狱。胡亥幸之。赵高有罪，始皇令蒙毅治之。毅当高法应死。始皇以高敏于事，赦之，复其官。赵高既雅得幸于胡亥，又怨蒙氏，乃与丞相李斯言：“始皇有二十余子，长子扶苏，群臣皆莫知。”李斯以为上在外崩，无真太子，故秘之，置始皇居辒凉车。后有胡曾咏史诗为证。诗曰：
　　年年游览不曾停，天下山川欲遍经。
　　堪笑沙丘才过处，銮舆风起鲍鱼腥。
　　始皇已崩。李斯秘不发丧。乃将帝尸与鲍鱼同载，使臣下只闻鲍鱼腥气，不知始皇尸肉臭腐也。
　　赵高谓公子胡亥曰：“上崩，无诏封王诸子。”胡亥曰：“明父知子，父之命不封诸子，何可言者？”赵高曰：“不然。方今天下之权，存亡在子与高及丞相耳。”胡亥曰：“废兄扶苏而立弟，是不义也；不奉父诏而畏死，是不孝也；能薄而材强因人之功，是不能也。三者逆德，而天下不服。身殆倾危，社稷不血食矣。吾不为也。”赵高曰：“顾小而忘大，后必有害，愿子遂之。”胡亥叹曰：“今大事不发丧，礼未终，岂宜以此事干丞相哉！”
　　赵高与丞相谋。李斯曰：“安得亡国之言，此非人臣所当议也。”赵高议曰：“高入秦宫，管事二十余年，未尝见秦皇以丞相功臣，有封及二世者也。皇帝二十余子，皆君之所知。长子刚毅而武勇，信人而好士，即位，必当以蒙恬为丞相。君终不怀通侯之印，归于乡里，明矣。赵高受诏，教习胡亥，使学以法事数年矣，未尝见过，可以为嗣。”
　　李斯曰：“君其反位。斯奉王之诏，听天之命。”赵高曰：“安可危也，危可安也，安危不定，何以明圣？”斯曰：“忠臣不避死而庶几，孝子不勤劳而见危，人臣各守其职而已矣。君其勿复言。”
　　赵高曰：“方今天下之权，命悬于天下，高能得志焉，且夫从外制中谓之惑，从下制上谓之贼，君何见之晚？”斯曰：“晋易太子，齐桓兄弟争位，纣王杀亲戚，三者余逆天而宗庙不血食。斯其由人哉。安足为谋！”赵高曰：“上下合同，可以长久；中外若一，事无表里。君听臣之计，则长有封候，世世称孤。善者因祸为福。君何处焉？”
　　李斯乃仰天垂泪曰：“独遭乱世，既不能死，安托命哉。”乃与高诈为始皇诏丞相，立子胡亥为太子。更为书赐长子扶苏曰：“扶苏为人子不孝，赐剑自裁。将军蒙恬与太子居外，不匡正，亦宜赐死。”遂发使命，赍鸩酒，封剑而去，往到长城。
　　太子扶苏，蒙恬来接圣旨，拆开看，道是：“扶苏为人子不孝，赐剑自裁。蒙恬居外不匡正，亦宜赐死。”使命斟下鸩酒，与扶苏服曰：“汝不怨望朝廷！”扶苏先逼杀蒙恬饮鸩酒。蒙恬告使命曰：“不知皇帝先赐主公死么，后赐蒙恬死？”使命曰：“赐太子先饮酒而死，后令蒙恬死。若不先饮鸩酒，有违父王圣旨，为人之子，不得不孝。”
　　扶苏先服酒已死。蒙恬未肯服鸩酒而亡。使命曰：“太子先死，将军只得俱亡，何乃推延？”蒙恬曰：“吾乃何罪？”使命言之蒙恬曰：“君之过矣，而卿弟蒙毅有大罪，法及内史。”蒙恬曰：“今臣将兵三十余万，虽系囚，其势足以倍畔。然自知必死而守义者，不敢辱先人之教，以不敢忘先王也。我何罪于天，无过而死乎？”良久，徐曰：“恬罪固当死矣：起临洮属之辽东城堑万余里，此其中不能无绝地脉哉。此乃恬之罪也。”乃服鸩酒自杀。李斯谋藏诏书，遣使诈敕赐扶苏死。后有胡曾咏史诗为证。诗曰：
　　举国贤良尽泪垂，扶苏屈死树边时。
　　至今谷口泉呜咽，犹似秦人恨李斯。
　　话说胡亥发丧。至咸阳，赵高，李斯立胡亥为二世皇帝。九月，葬始皇于骊山，令匠作机弩矢，有所穿近者辄射之，以水银为百川江河大海机相灌输。上具天文，下具地理。后宫非有子者，皆令从死。死者甚众。或言工匠为机藏，皆知之。大事毕，尽将工匠赐鸩酒，尽皆死也。
　　二世皇帝即位，年方二十一岁，与赵高谋曰：“朕年少，初即位，黔首未集，效先帝巡行郡县以示强，威服海内，今晏然不巡行，即见弱，毋以臣畜天下。”
　　春，二世东行郡县，至辽东而还。夏，至咸阳。二世乃尊用赵高，申法令。乃阴与赵高谋曰：“大臣不伏，官吏尚强，及诸公子必与我争为之，奈何？”赵高曰：“因此时案郡县守尉，有罪者诛之，上以振威天下，下以除去主上生平不喜底。”二世乃行诛杀大臣及诸公子，以过罪连逮少近官三郎无得立者，三郎盖谓中郎，外郎，散郎，官名也。
　　郡臣谏者，以为诽谤大吏，持禄取容，黔首振恐。二世皇帝曰：“先帝营阿房宫，今释弗就，是彰先帝举事过也。”复作阿房宫，尽征材士五万人为屯卫咸阳，令教射狗马禽兽，当食者多，度不足，下调郡县转输菽粟刍藁，皆令自赍粮食。咸阳三百里内不得食其谷。
　　秋七月，戍卒阳城人陈蕲。是时，发闾左戍渔阳。九百人屯大泽乡。陈胜，吴广皆为屯长。会天大雨，道路不通，度已失期，乃召令徒属曰：“公等皆失期，当斩。而戍死者固什六七。且壮士不死则已，死则举大名耳。王侯将相宁有种乎！”众皆从之。乃诈称公子项燕，称大楚。
　　陈胜自立为将军，吴广为都尉，入据陈。陈胜既入陈，张耳，陈余诣门上谒。陈中父老请立陈胜为楚王。涉以问耳，余，对曰：“秦为无道，暴虐百姓，将军出万死之计，为天下除残。”
　　九月，沛人刘邦起兵于沛下；相人项梁起兵于吴；狄人田儋起兵于齐。
　　刘邦字季，为人隆准龙颜，宽仁爱人，意豁如也。常有大度，不事家人生产作业。初为泗上亭长。秦十二里一亭，亭置二长，主督盗贼，为县送徒人往骊山，徒多道亡，自度比至，皆亡之，乃解纵所送徒曰：“公等皆去，吾亦从此逃矣。”徒中壮士愿从者十余人。
　　刘季被酒，夜经泽中，有一大蛇当道。季援剑向前挥之，其蛇两段，白气上升空中。夜有一白衣老妪哭而言曰：“吾子西方白帝子也，化为蛇当道，今被赤帝子斩之。”道罢，忽然不见。有胡曾咏史诗为证。诗曰：
　　白蛇初断路难通，汉祖龙泉血刃红；
　　不是咸阳将瓦解，素灵那哭月明中。
　　刘季亡匿于芒砀山泽岩石伴间，数有奇怪。沛中闻之，子弟多往附之者。沛令欲以沛应之，掾主吏萧何，曹参曰：“君为秦吏，今欲背之，率沛子弟恐不听。愿君召诸亡在外者可得数百人。”因劫众，众不敢不听，乃令樊哙召刘季。时刘季之众已数千百人矣。父老乃率子弟共杀沛令，开门迎刘季，立为沛公。曹参，萧何等为收沛中子弟，得三千人，以应沛公。
　　外有项梁者，楚将项燕子也。常杀人，与兄子项籍避仇吴中。籍少时，学书不成，去学剑，又不成。项梁怒之。籍曰：“书足以记名姓，剑一人敌不足学。学万人敌。”于是项梁乃教籍兵法。籍长八尺余，力能扛鼎，才力过人。会稽太守殷通闻陈胜起，欲发兵以应胜，使项梁及桓楚将。
　　是时，桓楚亡在泽中。梁曰：“桓，楚亡人，莫知其处，独有项籍知之耳。”项梁乃出诫侄子项籍提刃居外，梁复入与太守坐曰：“请召项籍，令使命去召桓楚。”太子许诺，召籍入。
　　须臾，梁瞬视籍曰：“可行矣。”于是，籍遂拔刃，斩太守头。项梁持太守头，佩其印绶。门下大惊，扰乱。籍所击杀数十百人。一府皆惧，人莫敢起。
　　项梁乃召故所知豪吏，谕以所为起大事。遂举吴中兵，使人收下县，得精兵八千人。项梁为会稽太守，项籍为裨将，巡下县。籍是时年方二十四，力敌万夫，有拔山举鼎之威。
　　话说田儋者，故齐王族也。儋从弟田荣，荣弟田横，皆豪杰人。陈王令周布徇地至狄，狄城太守田儋，佯缚其奴，之庭欲谒见狄令，因击杀狄令，而召豪吏子弟曰：“诸侯皆反秦自立，齐古之建国也。”田儋遂自立为齐王，发兵以击周布。周布军还去。田儋率兵东略齐地。
　　二年冬十月，泗川监平将兵围沛公于丰。沛公出与战，破之，令雍齿守丰。
　　十一月，沛公引兵之薛。二世数诮让李斯居三公位，如何令盗如此。李斯恐惧，乃阿二世意，以书对曰：“明主能行督责之术，以独断于上；群臣百姓救过不给，何变之敢图？”二世悦。于是，行督责益严。税民深者为明吏，杀人众者为忠臣。刑者相半于道，而死人日成积于市。秦民益骇惧，思乱。
　　剿人范增，年七十，素居家，好奇计，往说项梁曰：“陈胜首事，不立楚后而自立，其势不长。今君起江东，楚蠭起之将，皆争附君者，以君世世楚将，为能复立楚之后也。”于是项梁然其言，乃求得楚怀王孙心。夏六月，立以为楚怀王，从民望也。
　　郎中赵高恃恩专恣，以私怨诛杀人众多，恐大臣入朝奏事言之，乃说二世曰：“天子所以贵者，但以闻声，群臣莫得见其面也。陛下富于春秋，未必尽通诸事。今坐朝廷，谴举有不当者，则见短于大臣，非所以示神明于天下也。陛下不如深拱宫中，与臣及。侍中习法者待事，事来，有以揆之，如此，则大臣不敢奏疑事，天下称圣主矣。”
　　二世用其计，乃不坐朝廷见大臣，常居禁中，事皆决于赵高。高闻李斯以为言，乃见丞相曰：“关东群盗多，今治阿房宫，聚狗马无用之物，臣欲谏之，为位卑贱，不敢言。此真君侯之事，君何不谏？”李斯曰：“吾欲言之久矣，今时上居深宫，欲见无阶。”赵高曰：“请为君侯上闻语君。”于是，赵高待二世方宴乐，妇人居前，令人告丞相曰：“可奏事。”丞相至宫门，二世怒曰：“吾尝多闲日，丞相不奏事；吾方私燕乐，丞相辄来奏事！”
　　赵高因曰：“丞相长男李由为三川太守，与寇盗通同。且丞相外权重于陛下。”二世大怒，遣使按验三川守监与盗通，同状，下斯就狱，根勘招伏。二世大怒，令赵高治之，责李斯与子李由反谋状。
　　李斯，李由虽无罪犯，枉受其罪，只得枉招。款状奏上二世，二世喜曰：“微赵高，几为丞相所卖！”遂具五刑，论腰斩咸阳市。
　　李斯出狱，与其中子俱执手，顾谓其中子曰：“吾欲与若复牵黄犬，俱出上蔡东门逐狗兔，岂可得乎？”遂父子相哭，而灭三族。有胡曾咏史诗为证。诗曰：
　　上蔡东门狡兔肥，李斯何事望南归；
　　功臣不解谋身退，直待云阳血染衣。
　　二世乃以赵高为丞相，事无大小，皆就赵高决之。
　　话说项梁兴兵已破章邯。章邯引兵至定陶。再破秦军，有骄色。宋义谏曰：“战胜而将骄卒惰者败。臣为君畏之。”梁弗听，乃令宋义使于齐，中道遇齐使者高陵君显曰：“臣论武信君项梁军必败。”既而章邯已破项梁，乃渡河北击赵。赵数请救于楚。
　　高陵君显见楚王曰：“宋义论武信君之军必败，居数日，兵果败，兵未战而先见败。”楚王召宋义以为上将军，项羽为次将，以救赵。诸别将皆属。
　　宋义号为卿子冠军。初楚怀王与诸将约，先入关者为王。当是时，秦兵强，常乘胜逐北，诸将莫利先入关。独项羽怨秦之杀项梁，愿与沛公西入关。怀王诸老将皆曰：“项羽为人剽悍猾贼，不可遣。独沛公素宽大长者，可遣。”怀王乃不许项羽，而遣沛公。西略地，收陈王。项梁散兵卒以伐秦。
　　三年冬十月，宋义行兵至安阳不进。项羽曰：“秦围赵急，宜疾引兵渡河，楚击其外，赵应其内，破秦军必矣。”宋义曰：“夫搏牛之虻，不可以破虮虱。今秦攻赵，战胜则兵罢，我承其敝。不胜，则我引兵鼓行而西，必举秦矣。被坚执锐，义不如公；坐运筹策，公不如义。”项羽曰：“将戮力而攻秦，久留不行。今岁饥民贫，士卒食芋菽豆，军无见粮。乃饮酒高会，不引兵渡河。夫以秦之强，攻新造之赵，其势必举赵。赵弱秦强，国家安危，在此一举。今不恤士卒，而徇其私，非社稷之臣也。”
　　十一月，项羽即其帐中斩宋义，乃悉引兵渡河，皆沉船破釜甑，焚庐舍，持三日粮，以示士卒必死。于是，与秦兵遇，九战，大破之。
　　高阳人郦食其，为里监门。沛公麾下骑士适食其里中人。食其见谓曰：“吾闻沛公慢而易人，多大略，此真吾之所愿从游。”骑士曰：“沛公不好儒，诸客冠儒冠来者，辄解其冠，溲溺其中，未可以儒生说也。”沛公至高阳传舍，使人召郦生。郦生至，入谒沛公，方踞牀，令二女子洗足。有胡曾咏史诗为证。诗曰：
　　路入高阳感郦生，逢时长揖便论兵。
　　最怜伏轼东游日，下尽齐王七十城。
　　沛公召见郦生。郦生长揖不拜曰：“足下必欲诛无道秦，不宜倨见长者。”于是，沛公辍洗，起摄衣，延生上坐，谢之。郦生因言六国纵横时事。
　　沛公大喜，赐郦生食。问曰：“计将安出？”郦生曰：“夫陈留天下之冲，四通五达之郊也。今其城中，又多积粟；臣善其令，请得使之，令下足下。
　　即不听，足下举兵攻之，臣为内应。”于是遣郦生行，沛公引兵随之，遂下陈留。号郦食其为广野君。郦生常为说客，奉使诸侯。
　　初，丞相赵高，欲专秦权，恐臣不听，乃先设验。持鹿献于二世曰：“马也。”二世笑曰：“丞相误耶？谓鹿为马。”问左右，或默或言。赵高阴中谓诸臣曰：“有人言鹿者，以法治之。”后群臣皆畏赵高，莫敢言其过。鹿之与马，非有疑似相类之形，指鹿为马，人莫敢言，则瞽其君之目矣。以忠言为欺，以谗言为信，而人莫敢议，则聋其君之耳矣。二世不知验焉。固不待陈胜，吴广，刘季，项羽之入关，而望夷之贼已迫，至被杀，而终不悟也。
　　赵高前数言关东盗，毋能为也。及项羽虏秦将王离等，章邯等军数却，燕，赵，齐，楚，韩，魏皆立为王，率其众西响。沛公将数万人已图武关。
　　赵高恐二世怒，诛及其身，乃诈病不朝见。因与女婿咸阳令阎乐谋置易上，更立子婴，阎乐将吏卒千余人，入望夷宫。杀二世胡亥。胡亥曰：“告阎乐，吾乞一郡为王。”阎乐弗许，又曰：“愿为万户侯。”阎乐又弗许。又曰：“愿与妻子为黔首，比诸公子。”阎乐曰：“臣受命于丞相，诛陛下。”道未毕，引兵进杀二世。有胡曾诗为证。诗曰：
　　一朝阎乐统群凶，二世朝廷扫地空。
　　唯有渭川流不尽，至今犹绕望夷宫。
　　阎乐报赵高。赵高将二世宝玺佩带，左右百客莫肯从之上殿。高自知天意，不敢篡夺，乃与群臣公子曰：“秦故国称王。只有始皇帝君天下，故称帝。今六国复自立，则秦地益小，不可以空名为帝，宜降为王，如故。”乃立子婴为秦王，授之玺。子婴即位。子婴曰：“丞相赵高杀二世，恐群臣诛之，乃佯以义立我，使我斋见庙，我称病不行，丞相必自来，来则杀之。”
　　高令人请子婴谒宗庙，已数人催促，子婴不行。丞相果自往向子婴曰：“宗庙重事，王奈何不行？”子婴暗藏伏武士数十人在帷幕后，则杀赵高于秦宫，夷其三族。有胡曾咏史诗为证。诗曰：
　　汉祖西征秉白旄，子婴宗庙委波涛。
　　谁怜君有翻身术，解向秦宫杀赵高。
　　子婴为秦王四十六日，沛公破秦军，至灞上，子婴以系颈以组，白马素车，奉天子玺符，到轵道旁，归降沛公。
　　当时，诸将请诛杀子婴。沛公道：“始怀王遣我，故以我为人宽容大度。且它人已降服，杀降不祥。吾不为也。”乃以子婴属吏。
　　沛公西入咸阳，还兵灞上，召父老豪杰，来与之约。问父老曰：“尔等苦秦苛虐之法已久，诸侯当来约先入关者，得为王，今吾先入关，当为关中王。今与尔等约法令三章：有杀人者，教尔者如杀；伤人底及做盗贼底，各以其罪治之。其余秦王严法，一回除去。凡我之兴师此来，为诛无道秦与尔父老除害，非敢有所侵夺。尔父老每休怕惧。”父老听得此言，喜欢之甚。各牵牛扛酒，来沛公军前犒军。只怕沛公不来关中为王也。
</div>
    <div class="pagination">
<a href="全相平话_page12.html">上一页</a><span>...</span><a href="全相平话_page8.html">8</a><a href="全相平话_page9.html">9</a><a href="全相平话_page10.html">10</a><a href="全相平话_page11.html">11</a><a href="全相平话_page12.html">12</a><span class="current-page">13</span><a href="全相平话_page14.html">14</a><a href="全相平话_page15.html">15</a><a href="全相平话_page16.html">16</a><a href="全相平话_page17.html">17</a><a href="全相平话_page18.html">18</a><span>...</span><a href="全相平话_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
