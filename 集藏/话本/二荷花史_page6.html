<!DOCTYPE html>
<html>
<head>
    <meta charset="UTF-8">
    <title>二荷花史 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二荷花史 - 第 6 页/共 9 页</h1>
    <div class="content">　　楼中豪饮 

　　书馆事，且停编，回文更说两娇仙。 
　　时值大家茶饭后，闲谈同坐在楼前，此时只见凌烟婢，笑呼丽娘细开言：“奴正夫人房里去，着我偷得荼■〈艹縻〉酒数樽，况且又系绮琴生忌日，我亦备有些肴在绣帘。哩下敢请我娇楼上去，一齐共佢庆寿向琼筵。”绮琴听得称：“真好！做乜这般多谢姊凌烟？”就时请起多娇姐，共登楼上把杯传。 
　　映娘坐下微微笑，就话：“哑酒从来我懒沾，唔好取副色来行下令，我地大家豪饮到明天。”听语凌烟忙去取，就俾绮琴监令在旁边。酒行数次人将醉。佢就呼红喝绿各纷然。时又轮当裴姐掷，只见三六双么一四连。映娘睇了频呼道：“好个■〈虫咸〉■〈虫麻〉懵大仙，你休两眠睁睁将姐看，唔止倚花人懵望天孙，算起数来该五注，快斟令酒请娇完。若有一些唔饮了，我就大大将来罚令官。”绮琴忙便催娇饮：“请姐修心当可怜，唔饮一时将我罚，点好难为我令官？” 
　　闻说大家都笑响，白生时已在花园。听来只觉心头痒，就欲走返楼上会婵娟。硬着粉壁一重来隔住，所以唔能偷步入重帘。此时听得难禁抵，真系心慌意乱口难言。摇摇忽又偷思道：书中曾说实根，佢话映娘近者沾寒病，故此传书约我到花轩，哩下做乜映姐尚能来饮酒？睇来此事己虚然。我想两娇原是多奸计，只怕系来教我食江天，侧耳就时忙又听，闻得楼上频呼载酒添。又闻丽姐时称道：“我地豪饮何妨学八仙？直须饮到明朝去，定个输赢心正甜。” 
　　生听此言称：苦呀！做乜赚人孤立在花前？只管声声言饮酒，似赛心上全唔有哩边。真又中人奸计了，只系情浮空自到花前。虽知好约成春梦，佢重唔能舍得就回旋。 
　　坐向石台还又听，此时已有二更天，忽又得闻楼阁上，恰如映姐细称言：“我实今宵唔自在，酒杯唔敢咁留连。凌烟快去将衾枕，不若搬来就在此间眠。”生时闻说心偷喜，映姐果系病相缠。我估丽姐要等她睡熟，正敢偷身出绣帘。我地只着坚心来等候，免教错过好良缘。佢就等敲又一更头久，只觉楼中已寂然，心上以为裴小姐，定然赴约就来园。 
　　唔想细听多时还未到，空系夜静寒庄冷觉添，就知人实唔来了，含愁只着转窗前。 

　　悬挂色牌 

　　归到书窗轻坐下，孤灯挑尽不成眠。转想先间娇两个，呼卢掷色在香帘。哄人成夜花间企，万恨千愁未易言。因把串花名与字，数来闲度夜如年。第一恨点最愁人不到，所以平步唔能得上天，刻漏听残更上鼓，做乜银畀围娇竟不前？只望佢似双龙来出海，我就锦裙拦住佢头先。绕屋共娇行入去，就似无数蜻蜓任我拈。解下大红双结带，二姑教佢把蚕眠。哩下巫山十二知何处，空系落花红满小阶前。 
　　记得春分昼夜那时节，曾同二士入桃源，隔子眼将娇睇见，好似九溪十八洞中仙。剑行十道回家后，只话鱼游春水寄云笺，共娇做个鸳鸯配。闲学双飞燕入帘。唔想缘里正愁人不识，密静音书未易传，扭碎梅花心亦碎，望穷只雁怨霞天。细想二郎五岳都朝遍，做乜我就索系孤舟撑不前？因此就为秃爪龙行去，临老花丛去遇仙。桃红柳绿撩情处，只话雁衔珠到佢香帘，谁想群鸦噪凤将人困，愁来似火炼丹田。 
　　此际如同折足雁，纵有大红朱嘴亦难言。玉洞桃花唔得折，空系血泪频飞红映天。感谢寒鹊争梅逢驿使，弄得个正马将军替我传。因此娇就哄人鳅入菱窝里，叫我苏秦背剑到花边。踏梯望月将墙跳，等佢金串花开与我言。 
　　此时细展乌龙眼，只话睇我龙虎风云就到边。唔想观灯十五成虚约，梅梢月落总唔圆。绿暗红稀人不见，空系头担五岳懵朝天。我想一岁之中二十四气，回头十月小春前。 
　　又怕火烧梅易成枯槁，老去翻成公领孙。古道贪花不满年三十，有几十八青春学士年。春事若过三十六，只怕六宫粉黛不如前。若系樱桃九熟当时候，五龙该就吐珠传。有乜在世不同人处世，就畀三纲共起五常捐。哩下点能金菊芙蓉对？我就侧插花枝到佢边。就揩一把七星剑，劈破莲蓬免挂牵，共娇来弄孩儿手，尚要佢们俱占五经先。天地此时交泰了，将军挂印就团圆。 


　　卷三 

　　湘庙卜婚 

　　想去想来唔觉久，唔想漏尽钟鸣已晓天。一见雪桂起来伸下懒，向生时就细开言：“做乜秀才夜夜都唔睡？宁可白日疲疲又去眠。”书生见得难回答，空系大气抽来望碧天，雪桂实知人意思，佢就微微咁笑又开言：“我想秀才自到花溪去，踏青回转在窗前，嗰时你就唔欢喜。你就日夜耽愁少自然。人话湘妃娘妈多灵圣，忒多人去把香拈。你今若有难分处，唔好走去祈求一纸签？” 
　　生见家童言共语，就时触起在心田：细想与娇相识处，系在花溪古庙前。湘君既系多灵感，就该去问我姻缘，睇我几时正得如心意，免得迷迷空度日如年。因就开声呼雪桂，叫他跟尾去求签。 
　　心既急，步还忙，一程来到庙之旁，入到庙中来一看，只见香烟如雾烛辉煌。生即向神忙下拜，复从阶下启言章：“小子名莲身姓白，近城家系住东方，事因嗰日清明节，来游此地踏春阳，忽于隔水花亭上，得遇如花两女娘：一唤丽荷裴是姓，—为何氏映荷娘，国色果然尘世少，入眼平生仅一双，弟子因之心妄忆，欲求为配结鸾凰，唔知天上姻缘薄，赤绳曾否系三郎？弟子敬来求指示，伏惟明白赐端详。”祝完便把签筒叩，一枝就跌在身旁。检起就将签语睇，唔想读来特紧意茫茫。 
　　婚姻签 
　　沼边思得藕，觅取休停手； 
　　若要见莲时，须逢四十九。 
　　生阅毕，转情牵，叫声菩萨这灵签，觅取既云休住手，此中想系有些缘。做乜说个“须逄四十九”，许我方能得见莲。 
　　此句睇来真费解，偈头真系恶参诠。几度思量唔解得，谢神只得就回旋。 
　　归窗遂即将签语，闲行偷算在花前，忽然只觉皮毛冷，思寻就枕暂安眠，谁知昨到花前去，感来寒气已相淹，遂即染成为一症，沉迷几度觉烦连，自是病敲成半月，红楼人总不知天。 

　　假托传诗 

　　一日二娇当晓起，大家同倚镜台前，巧样梳成楼上髻，真系满面新妆亦自怜。映姐便从楼下去，寻花转到小亭前。 
　　只见素馨白满朝来树，粒粒如珠带露圆。绕栏摘得香盈掬，佢就笑把银丝串作连，欲戴上头还住手，唔想娇来惊起婢凌烟，带笑一看称语道：“姐你风流真赛月中仙，真系艳态只应天上有，怪得人唔长为姐情牵。想起我娇前半月，就畀一书假做丽娘言，贪图哄嗰疯癫鬼，等佢懵浮成夜在花园。做乜近来唔见他声气？我估佢好无气死在花前。” 
　　映娘听语方思答，唔想丽娘时就到身边。叫语同心：“真个怪！做乜就唔死烂嗰疯癫？先时嗰个红阿嫂，揩来一幅锦云笺，内写‘无题’诗四首，话系白生教送到我边。叫人把佢诗来和，免得佢苦吟空白叹长篇。我想此生真无味，做乜乱教人到我香帘？况兼这个红阿嫂，此人平日极蛇癫。因此我地多气恼，将诗撕碎掷花前，红嫂见人威已作，发狂时便走回旋。”见语映娇忙说道：“做乜佢诗肯叫佢来传？”凌烟偏解生疑惑：“姐你先时嗰幅笺，如今撕烂抛何处？等我寻来睇过对娇言。” 
　　丽姐叫人忙去取，就时寻转共观瞻。凌烟一见频含笑，叫声：“佢果系成癫，你睇绮琴着佢都吟到，又来波及我凌烟。记得大家嗰日寻诗稿！绮琴曾在佢书轩，把佢书箧来乱搜，寻来正见哩张笺。时遇蔡家公子到，故此慌忙未暇带将旋。哩下话教红嫂来传递，只怕事有蹊跷未易言。” 
　　闻说映娘时便道：“唔通蔡生偷了转窗前，如今特地教红嫂，畀佢传将到我边。贪图探取消和息，等佢执来做证好疯癫。”凌烟带笑频称道：“姐罢十分估有九分然，况且白生做事机关密，做乜私情肯用此人传？”丽姐听言称：“易事，你地偷闲今到佢书轩，这事若然真系佢，有乜唔该来共你相言，真假就时明白了，狐疑何在挂心田？”即忙吩咐凌烟婢，去探真情转画帘。 

　　差鬟探问 

　　鬟领命，出香房，举止温存见大方，正系行拖花屐寻常事，那管人家有断肠。转入锁香园里去，就打横门悄步到西窗。蹑脚就时偷眼望，只见寂无人影在书房。满径落花全不扫，避人啼鸟踏枝忙。潜身便到生居处，只话细将消息问三郎。 
　　唔想推窗望入人唔见，只见雪桂从中叹气长。手揩一幅鲛绡画，叫言：“此系害人王，我的秀才因为你，哩下病成就要‘乌之将’，做乜重叫我来揩转去？唔通秀才真要为她亡！”凌烟听得心惊异，只话偷从暗处把人■〈目庄〉。 
　　唔想雪桂忽然身一转，就时睇着叫声忙：“嗳呀！阿姊乜风吹你到？等我趁时说过姊知详。我地秀才因你多娇姐，如今病得咁心伤。前月接回家里去，沉迷一发觉难当。唔系哭时就系笑，颠颠倒倒得人狂。算来今有十多日，硬就冇人敢去说知娘。”凌烟时就称言道：“做乜疾牙病得咁狼■〈犭康〉？唔好请个太医来下药，等佢调和身体就还常。”雪桂答言：“亏你话，秀才一日何曾脱药汤？独系医官唔识相思脉，内外空传佢大方。哩下所求阿姊你，回归话报两娇娘。睇佢有乜方和法，或者能医我地秀才郎。”凌烟见语微微笑，就话：“这病原来无乜药方。古道相思无药治，亏人空自为花亡。”转声遂又将言问：“你揩个卷乜灾殃？”雪桂答声：“休讲佢，哩纸东西就系活阎王。”因此展开畀佢看，只见凌烟频叫退财忙：“做乜畀我大家形共影，写做丹青画一张？怪得我地精神都减了，谁知总在哩头藏。此图果系谁人写？得知人系咁容光。”雪桂笑云：“青友画，系佢嗰枝笔仔写你众仙娘。佢自嗰日踏青归屋后，就着我地老爷监了在书房。唔能出得寻酥食，故此佢就画出丹青画哩张。日夜畀来偷拜忏，唔止观音咁样奉承娘。今为病敲回屋去，唔曾带佢转家堂，哩下叫我特来书柜里，偷偷取出带回窗，等佢时常来睇下，当为娇在佢身旁。死时就畀来陪葬，免得阴间无伴见凄惶。我想秀才真懵了，唔知点得佢安康。此画若然揩转去，只怕又添一帖药来尝。不如畀火来焚罢！免得秀才睇着又悲伤。” 
　　凌烟时就回言道：“算来唔在火焚将，正该畀我揩回去，等我有些话柄好商量。”雪桂闻言称：“系呀！就畀姐你带佢转香房。”文气滔滔还又说：“阿姐你其间之际莫遗忘，正系性命在乎娇手上，便中劳步到花旁。” 

　　得情归报 

　　凌烟点首忙移步，就入红闺见姑娘。丽娇时见她回转，频频笑语就飞香：“你今出到书斋去，可曾睇着这魔王？这事可曾明白否？可曾还有乜言章？” 
　　凌烟见得佳人问，佢就紧蹙眉头觉惨伤。叫声：“先那传书事，姐罢果然唔系白三郎。婢今出到书斋去，闻生抱病已回乡。空系得逢他雪桂，来收书籍转家堂。我就即时将佢问，佢话：‘秀才病得极心伤，今已数来将半月，唔想日深一日转非常。迷迷懵懵颠还倒，时时含着泪汪江。有时就系嘻嘻笑，共起呼娇呼姐又呼娘。哩下一家大小都寒了，都话恐佢残命难挸哩月长。’婢时问佢：‘因何故？病来致到咁狼■〈犭康〉？’佢话：‘总因一幅鲛绡画，内头画有几娇娘，挂来该处常偷拜，引得阴司驸马到缠郎。’我见佢言知趣事，因而问取看端详。佢就细将书柜忙开锁，取出美人画一张。接起展开忙一看，唔想睇来果系趣非常。我因夺了它回转，姐哪请开一看就知详。” 
　　遂即递将娇展看，只见绮琴时就叫声忙：“嗄！你睇佢倚台对镜来伸懒，唔系我地多娇小姐映荷娘？嗳呀！嗰个企在侧边还又怪，唔系丽娘姐姐咁容光？死唠！你睇卷帘人就如同我。嗄！你睇凌烟似赛探花娘。嗰■〈口匽〉花草描来都好样，系谁画得咁灾殃！”两娇听说心如醉，空系默对春图意各忙。你睇我的我睇你，唔知心上点商量。忽见丽娘抽个气，行来轻倚碧纱窗。叫声：“映姐同心呀！我想此生真个系魔王。今若病来成咁样，只怕风声露出外头扬。”映姐接言称：“系唠！你话想起教人点主张？世间若有神医在，我就愿出金钱买药方，送与那人来食好，免得出乖露丑咁张扬。” 

　　私论药方 

　　凌烟时听佳人语，佢就笑呼：“贤姐未知详，姐果有心求妙药，唔在寻医问外厢，唔在远寻不死草，亦唔在求仙借用返魂香，唔在人参来益气，逐寒唔在用于姜，唔在当归来补血，防风唔在用槟榔，唔在化痰寻贝母，健脾唔在用饴糖，唔在定魂求琥珀，祛邪唔用郁金香，唔在止惊求远志，延年唔在乜昌阳。若然真话来医佢，此生起步就调良。”丽姐听语微含笑，就话：“凌烟你这懵天娘，药草千般都不用，唔通秘传你有乜奇方？”凌烟笑道：“差唔大，只系要求两位姐红妆，曾闻我地阿婆话，如今尚记在心肠。但凡人染相思病，医治从来无药方。只就从佢嗰个相思个，求她着睡汗衣裳，取去就时煎水饮，真系好过仙人活命汤，我想白生病亦唔因乜，哩下娇娇若要佢身康，唔好畀件汗衫佢煮水，或者饮罢病亦就离床。”映姐听言称：“大话，有乜汗衫医得佢灾殃？若还真正能医得，我就挽我同心姐丽娘，求取贴身衫一领，就时送过佢煎汤。” 
　　裴小姐，听言陈，佢就叫语：“同心你尽新。知道你地身中无嗰件，定要生借方才畀得人。”佢话得映娇无语答，感得挑笑梅香有绮琴。吟吟微笑频称说：“姐罢两家唔在咁频沦，不若一个就将衫一领，揩来送与秀才身，等佢煎水就时来食好，真系修心好过念经文。”凌烟就话：“绮琴你，此说分明合我心。我想娇今既肯为菩萨，做乜重惜一件衣衫不救人？哩下所贪佢病登时好，只系一人一件极平匀。假如医得沉疴起，亦就免致风传出外闻。” 
　　听语二娇方欲答，绮琴呼道锦爷临。唬得大家忙闭口，空系如痴如醉各沉吟。 

　　访玉回窗 

　　停语其言闺内事，西楼且道紫娘身。闻生染得相思病，佢就怀人无日不关心。屈指俄惊将半月，生死存亡总未闻。 
　　只话过门去候多情病，又妨佢格老严亲。故此避嫌唔敢轻相问，空系日日愁思对白云。 
　　一朝倚镜方愁坐，只见一个瘦损恹恹客到临。紫玉失惊忙一看，睇来就系白生身。佢就笑语频频呼：“命呀！做乜郎你病得这般深？你系几时方好了？硬就教人无日不操心。”白生抖气方回道：“嗳呀！妹罢几乎唔得见娇身，如今好似重生过，坐下方才对你陈。”紫娘取椅忙教坐，佢就扶着肩来又问云。叫声：“你那多娇姐，亦知君病定唔曾？你这病根因甚起？估系相思因为佢劳神。”白生微笑徐声答：“妹罢真系无益相思易坏人，嗰日病来都懵了，你话何难就去见阎君？若唔得我凌烟姐，我想十条命亦当虚文。感谢佢地施巧计，就共映娘求到汗衣襟。偷畀我地来煮水，饮敲才得醒神魂。哩下仅可几朝身觉好，唔想惜花又动往时心。如今正要回书馆，所以便来讲过姐知闻。”说完遂欲将身起，紫娘时又把言陈：“你今若转书房去，我想月下花前定遂心。只系身体自家多保重，莫来过度又伤神。君今病得多消减，唔比前时一半分。莫话我地言词多粗率，须知这句是情深。” 
　　按语白生称：“领教！”相辞时就慢抽身。 
　　别了紫玉返裴府，只见叔锦相迎笑语频：“哥罢你地病来成咁久，畀我草窗闲却近来文。哩下哥你好敲来我馆，只觉四围花木亦精神。”白生笑谓：“休言重，微恙何劳挂弟心？渴想虽耽司马病，怀人我亦惯消魂。”相携便入书斋去，就将断简残编又细论。唔想“者也之乎”非艳句，颜曾思孟是贤人，睇来只觉难消遣，空系想着来如春梦去如云。 

　　主婢私谈 

　　白生自从回窗后，人在红闺亦已闻，只话安排心事传幽客，又怕泄漏春光与外人。 
　　一日丽娘心觉闷，佢就睡来聊且遣消魂。凌烟便晓人心事，低声因共映娘陈：“丽娘日日惟思睡，只觉粉消香冷好愁人。就系姐你花容近日多消瘦，真系减却秋波一半神。唔知姐你因何故？硬就大家都系咁消魂。我想白生为姐耽愁病，如今正得稍精神。哩下坚意若还唔睬佢，只怕为姐伤情病又侵，误佢做个相思鬼，问我娇娘点样得安心？况且女慕男才从古道，唔信锺情我地独非人。姐罢谁家明月能离夜？何处东风不嫁春？鸳鸟水边交颈宿，女萝丝附木瓜身。我想佳人若系无才子，虚度韶光在世尘。” 
　　映娘时见凌烟语，佢就回头一看丽娘身。只见贪睡海棠犹未醒，轻轻因就把言陈：“你话客馆有人长抱病，怕佢唔能消得几黄昏，谁想闺中亦有人耽闷，只系半句难将说与人。况又未知丽姐心中事，所以幽恨摇摇只自禁。”凌烟笑唤：“贤娇姐！谁知你亦梦中人。你话白生此病因何好？总系丽娘药救佢还魂，系将一件罗衫仔，密地偷偷叫绮琴，送去白生煎水饮，果然饮了就精神。昨日绮琴同我讲，佢话我个仙方实抵银。因此奴奴才晓得，做乜娇娇你尚未知闻。”说来引得何娇姐，频呼：“假唠”几多匀，“怪道我件罗衫仔，昨日寻穿不见人，定系着佢偷去为手赆，将来做药醒痴魂。做乜姐佢专慷他人慨，畀我私衣送与人？仔细算来唔忿气，等我又来馒慢弄她身。”就时又嘱凌烟婢：“你今且莫乱谈论。” 
　　语中忽见裴娇姐，睡来已醒海棠魂。香鬓垂肩轻坐起，笑呼：“映姐我同心，你地大家言乜事？做乜都唔说过我知闻？”映姐就将他事答，闲来共话到黄昏。正系欢笑易谈惟好且，悲歌难写是愁人。 

　　闷怀寄咏 

　　生自病除返到馆，捱年为日又经旬。一朝闷倚栏杆坐，只见并梧飞叶到亭阴。检历始知秋已到，无言因又细思寻。偷偷想起逢娇日，正系清明三月好芳春。今日夏残秋又到，做乜事尚唔成得半分？凄凄不觉添惆怅，因就散步香园又柳阴。企来便把高楼望，唔想帘帏低垂不见人。就时欲展双翱翅，飞上红楼会玉人。独系身非彩凤难生翼，搔首寻思愈怆神。 
　　遂又转从芳径去，迟迟行到一花林。近池细把残荷看，隔苑听来有笑音。起眼那堪看不见。摇摇只觉恨难禁。暗里几回愁欲绝，佢就狂歌因把古诗吟： 
　　裙拖六幅湘江水，鬓挽巫山一段云。 
艳态只应天上有，娇声岂合世间闻？ 
胸前瑞雪灯斜照，眼底桃花酒半醺。 
绿绮隔帘挑不得，春风辜负卓文君。 

　　抛诗假约 

　　婉转歌来声欲绝，只见就这一下响声频。唔想系双蒌打作同心结，从空跌落在花阴。着惊转眼忙来看，只估隔苑墙头定有人，谁知睇去全无影，空系拂拂墙花动尚频。遂即低头忙检起，又见中书数字云： 
一日复一日，芙蕖已报秋； 
鹊桥知有路，明夜渡牵牛。 
　　看了这诗心想到，隔墙谁掷此来临？莫非系我何娇姐，抑或重系裴娇我地姐佳人？做乜不明不白抛将到，畀我心中猜鬼又猜神。遂又将诗来细看，忽称“是了”笑吟吟，果然系我裴娇姐，密地抛来赐我身。唔信就睇此诗头一句，正系借佢名儿头字拆将临。至于次句“芙蕖”字，又系将她荷字变成文。种种看来皆有据，然则“丽荷”二字确然真。若系“鹊桥”共起“牵牛”句，个就易解唔劳更费心。不过托言“牛”“女”佳期事，叫我明晚花前会佢身。想娇真系夸纤巧，真系绝代聪明害死人。独系记得嗰回曾赚怕，硬就哄人成夜在园林。 
闲行忽又心思着，嗰时求有一签云，佢话觅藕若思莲见日，须逢四九始如心。我见这签如此说，当时竟就解唔能。哩下莫非咁样将来解，若然就系忒灵神。明朝正系七月七，七而又七是双文，七七凑成四十九，偈头恰合这签云。结中既有明宵约，见莲系有二三分。算来若到明朝晚，何妨又到佢花林！纵是所行无实事，就系听佢楼中笑下亦甘心。 
欣然遂转芸窗去，只见斜晖时已落西林。到夜惺惺唔睡得，听残更漏又凌晨。起来坐对东升日，真系一刻捱来似一春，因就回天呼：“日呀！共我快些斜去当修心！等人好把牵牛学，免佢风流来笑我孤身。”愁极恰如天亦悯，羲和促御就西沉。 

　　被哄遇生 

　　乌落水，兔浮天，两娇时在绣楼前。晚来共倚纱窗望，只见一钩新月已穿帘。绮琴答答时称道：“人话牛郎今晚会天孙。姐罢你知乌鹊桥边路，系谁过去个谁边。我想佢地哩下相逢处，点得一时改作一长年？等佢二家来笑饱，免得别敲又系怨孤眠。想起天亦做人阴骘极，做乜叫佢一岁风流仅一天？”此际凌烟含着笑，就话：“你睇细蚊真系懵如仙，在人只话无阴骘，唔想天爷好处正难言。一岁亦能逢一度，尚好过一生憔悴对花眠，好过人间嫁作商人妇，长把金钗当卜钱。好过薄情对面唔相敬，好过征戍辽阳动十年，好过往往来来情不定，好过两家心事有人传。重有嗰种想折花枝难入手，好过佢自家长抱恨绵绵。睇起般般都好过，就系一会何妨又一年？” 
二娇时听双鬟语，只见映荷小姐就开言：“今夕大家无乜事，正该乞巧向天孙。热来且把新茶试，只系有些茶泡在香帘。我想园里近来新枣熟，更好池塘今尚有残莲。唔好绮琴你共凌烟去，取些果品就回旋。”凌烟含笑回娇语：“姐呀，实难从命到香园，人话近来有个斯文鬼，夜间就出在花园。一时着佢来拿紧，点得脱身回见姐妆前？”映娘见说呼裴姐，笑语同心听我言：“姐你平日自称唔怕黑，有乜自己如今敢出园？若系敢时我就同娇赌，我就愿送金钗当步钱；若这金钗娇不爱，我就赌做梅香使十年。”丽姐从来多好胜，就话：“同心你果系真言？等我自己就从园里去，取到果子转香帘，定要赢倒你来为使唤，嗰时我正得心甜。”语毕就时忙举步，下楼独自到香园。 
　　启扉转入池边去，只话取些果子就回旋。唔想玉手伸开来去摘，一人从后忽扶肩，佢就叫句：“丽荷娇小姐，你地信实如今果异前。”丽娘疾听魂飘荡，唬晕几跌在池边。佢忙又把娇扶住，低声忙又细称言，笑呼：“小姐休惊怕，我就系你青友怜香个白莲。”丽娘听得羞还怯，就话：“死呀！咁夜谁教你到园？”生云：“就系娇叫我，故此特来参见姐妆前。”丽姐听言知怪事，含羞就欲走回旋。生忙截住称言道：“姐罢既来何苦又心坚，姐若当初真见弃，锦字唔当哄白莲，唔该偷把芙蒌结，抛我掷我在花前。哩下做乜故意又将人闪避，姐罢问你蒌结书来字怎言？” 
此际丽娘闻此语，只觉娇羞无限可人怜。情知系中何娇计，哄我相赌出花园。寻思无路身难脱，佢就开声频唤婢凌烟。唔想两鬟先奉何娇命，久已藏兵暗在园。故此闻叫一声忙就出，齐齐行近到娇前。 
　　丽娘时见丫鬟到，佢就低着香云便出园。生时只话跟娇去，又着绮琴拦住在头先，叫声：“你嗰长袍贼，做乜咁夜偷花到我园？谁知硬着人执到，等我将来解你到官前。”凌烟低喝：“休多气！莫来装懵讲闲言，哩下敢请秀才回转罢，须知李下共瓜田。”生听婢言深作揖：“妹罢于今专望你哀怜，想我学生今夜情和事，只系要娘方便为周旋。”凌烟听得生言语，嗰就遥指红楼对客言：“嗰头我估全无路，致此渔郎难去问桃源，平时你亦唔多懵，做乜尚来求计向凌烟？”白生闻说称“蒙教”，佢就潜从深处去寻仙，路入红楼将欲到，只见二娇又在一亭前。时似大家方坐定，白生悄步细听言。 
</div>
    <div class="pagination">
<a href="二荷花史_page5.html">上一页</a><a href="二荷花史.html">1</a><a href="二荷花史_page2.html">2</a><a href="二荷花史_page3.html">3</a><a href="二荷花史_page4.html">4</a><a href="二荷花史_page5.html">5</a><span class="current-page">6</span><a href="二荷花史_page7.html">7</a><a href="二荷花史_page8.html">8</a><a href="二荷花史_page9.html">9</a><a href="二荷花史_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
