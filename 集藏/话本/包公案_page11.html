<!DOCTYPE html>
<html>
<head>
    <meta charset="UTF-8">
    <title>包公案 - 第 11 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>包公案 - 第 11 页/共 35 页</h1>
    <div class="content">　　为恶不如为善好，叮咛告戒闺中人。 
　　第七回 行香请天诛妖妇
　　断云： 
　　梅稍月挂近黄昏，秉烛香斋独掩门。
　　执得葩经当日笔，挽回风化戒鹑奔。
　　话说黄州儒士张从龙，结庐临溪，读书其内，苦志用功，不入城府。家业荒凉，未有妻室。仁宗康定二年春月间，于所居倚窗临溪闲坐，俄见一叟棹船逶迤候岸，中坐一青衣美人，颜色聪俊。张从龙遽尔问曰：“何家宅眷？今欲何往？”叟曰：“兹值岁侵，衣食无措，将卖此女，以资日用耳。”从龙留意，邀之入室，遂问姓名居住。叟曰：“老拙姓苏，本州人也。无室辞世，只生此女，乳名珍娘，年方二八，颇通书义，尤精女工，欲仗红叶之媒，以订赤绳之约。如君不弃，望为相容。”
　　从龙见言，随即许诺，倾囊见酬。遂设宴会亲，卜日合卺。女自入从龙之门，恪尽倡随之道，主中馈，缝衣裳，和于亲族，睦于乡里，抑且性格温柔貌出类，遐迩争羡焉。从龙贪恋情欲，颇废经书。其女谏曰：“衾枕之情，世之常事；功名之念，士之要途。立身行道，扬名后世，既显父母，又荣妻子，男儿之志，于斯遂矣。岂可苟淹岁月，而守故园之桃李哉。”从龙见女言有理，遂逊谢之，愈加敬爱。
　　一日，从龙与女对酌溪楼之上，女斟酒奉生曰：“聊歌一词，以侑君饮。”词名《浣溪沙》云： 
　　溪雾溪烟溪景新，溶溶春水净无尘。碧琉璃底浸春云。
　　风扬游丝牵蝶翅，雨飘飞絮温莺唇。桃花片片送残春。
　　每歌一句，音韵清奇，听之可爱。
　　厥后，从龙过京中试，抉为开封府祥符县令，挈家赴任。
　　女处官衙，小心谨慎，同僚妻妾，咸得欢心。每诫其夫清廉恤民，无玩国法，内外称之。时有他府州县，咸皆风雨调和，独有祥符县，自从龙莅任之后，多遭干旱。百姓耆老连名上呈，请从龙祈祷，全无应验。从龙心中甚忧。百姓又往开封府呈首其事，惊动包公亲临其县行文祷雨。门吏通报，从龙慌忙迎接包公人公馆坐定。包公观见从龙衙内，阴晦少明，乃潜谓从龙同僚曰：“张大尹衙内妖气太重，若能扫荡邪秽，天即大雨矣。
　　吾且秘而不言，汝等可往白之。”同僚即以包公之言白于从龙知之。从龙不以为信。包公就亲书疏文一道，率众官径往城隍庙行香。祈祷以毕，将疏焚于炉内。少顷，玄云蔽空，雷雨交作，霹雳一声，火光进起，大雨如注，四郊沾足。包公请众官回衙，以观异事。但见张大尹室内枯骨加交，骷骸震碎，中流鲜血，而美妇不知所在矣。又见前厅壁上朱书篆字数行，众莫能识，请包公观之。包公看罢，乃诗一首曰：
　　善恶幽冥皆有报，雷霆诛击岂无因？
　　生行淫乱污尘俗，死纵妖邪惑世人。
　　万种风流收骨髓，一团恩爱耗精神。
　　从今打破迷魂阵，枭震骷骸示下民。
　　包公读罢，从龙惊骇不能定情，同僚为之失色，即访问包公何以知其缘故。包公日：“吾望妖气，是以知之。”即诘从龙：“何处得之？”从龙不隐，告以前情。包公曰：“吾观此妇在生必行淫乱，死为枯骨，尚能迷人。吾若不行文祈祷于天，请天诛之，则汝亦不久元气耗散，祸将及身矣，可不惧哉！”于是从龙拜辞，敬叹包公之德，神明莫及也。
　　第八回 判奸夫误杀其妇
　　断云： 
　　梅敬经营志亦良，神签报应亦昭彰。
　　奸夫误谋真可恨，包公判断播传扬。
　　却说河南开封府陈州管下商水县，其地在州西九十里，有一人姓梅名敬者，少入郡庠，习举子业，家道殷实，父母俱庆，止鲜兄弟。父母与其娶邻邑西华县姜氏为妻。一日，梅生在小庄读书，正遇春季天气，百花开遍，红紫芳菲。梅生乃呤诗一首以慰怀，曰： 
　　酒满金樽花又香，正缘老大见花狂。
　　小桃枝上春三月，细柳风中燕一双。
　　雾薄远峰多出没，日晴鸥鸟自倘佯。
　　芳菲百汇红铺眼，谁念书生在小庄？
　　梅生吟毕，终日侍奉二亲，曲尽孝养之乐。谁知乐极悲生，父母相继亡故。梅敬夫妇哭之尽哀，以厚礼殡葬。服满赴试，屡科不第。回家，梅敬乃谋谓其妻曰：“吾幼习儒业，将欲显祖养亲荣妻荫子，为天地间之一伟人，期为可也。奈何苍天不遂吾愿，使二亲不及见吾成立大志以没，诚乃天地间之一罪人也。今无望矣。展转寻思，尝忆古人有言：若要身带十万头，除非骑鹤上扬州。意欲弃儒就商，遨游四海，以伸其志，乃其愿矣，岂肯拙守田园，甘老丘林而已哉。不知贤妻意下如何？”
　　姜氏曰：“妾闻古人有云：在家从父，出嫁从夫，所以正妇德也。君既有志为商，妾亦当听从而已。但愿君此去，以千金之躯为重，保全父母遗体，休贪路柳墙花，以堕其志。但得获微利之时，当即快整归鞭，此则妾愿毕矣。外此非所慕也。”梅敬听闻妻言有理，心中喜不自胜，遂即收置货物，径往四川成都府经商。姜氏与其饯别而去。后来姜氏正在妙龄之际，欲心人皆所具，虽有云情雨意，亦不甚为显露。
　　梅敬一去，六载未回。一日忽怀归计，遂收拾财物，先入诸葛武侯庙中祈签，卜其吉凶。当下祷祝已毕，祈得一签，有云：
　　逢崖切莫宿，逢水切莫浴。
　　斗粟三升米，解却一身屈。
　　梅敬祈得此签，惘然不晓其意，只得赶回。
　　不则一日，舟夫将船泊于大崖之下。梅敬忽然想起签中有言“逢崖切莫宿”之句，遂自省悟，即令舟夫移船别住。方移时间，大崖忽然崩下，陷了无限之物。梅敬心下大喜，方信签中之言有验。一路无碍，至家，姜氏接入堂上，再尽夫妇之礼，略叙久旷之情。
　　时天色已晚，是夜昏黑无光。移时之间，姜氏烧汤水一盆，谓梅敬曰：“贤夫路途劳苦，请去洗澡，方好歇息。”梅敬听了妻言，又大省悟：神签有言“逢水切莫浴”，遂乃推故，对妻言曰：“吾今日偶不喜浴，不劳贤妻候问。”姜氏见夫言如此，遂即自去洗浴，姜氏正浴之间，不防被一人预匿房中，暗执利枪从腹中一戮。可怜姜氏娇姿秀丽，化作南柯一梦。其人潜躲出外去迄。梅敬在外等候，见姜氏多久不出，执灯入往浴房唤之，方知被杀在地，哭得几次昏迷。次日正欲具状告理，又不知是何人所杀，正在犹豫不决之间，却有街坊邻舍知之，慌往开封府首告：“梅敬无故自杀其妻，实乃败坏伦理。”
　　包公看了状词，即拘梅敬审勘。梅敬遂以祈签之事告知。
　　包公自思：梅敬才回，决无自杀其妻之理。乃谓梅敬曰：“汝去六年不归，汝妻少貌，必有奸夫。想是奸夫起情造意，要谋杀汝，汝因悟神签之言，故得脱免其祸。今详观神签中语云‘斗粟三升米’，吾想官斗十升，只得米三升。更有七升是糠无疑也。莫非这奸夫就是糠七否么？汝可试思之，果是真否？”
　　梅敬曰：“小人对门果有一人名唤康七。”包公即令左右拘唤来审。康七叩首供状曰：“小人因见姜氏美貌，不合故起谋心。
　　本意欲杀其夫，不意误伤其妻。相公明见万里，小人情愿伏罪。”包公押了供状，遂就断其偿命。即令行刑刽子押赴市曹处决。闻者叹其神明莫及也。
　　第九回 判奸夫窃盗银两
　　断云： 
　　叶广藏银计亦良，岂期盗窃事成殃。
　　包公神判传天下，千古犹存姓字香。
　　话说河南开封府阳武县，有一人姓叶名广，家亦中平。娶妻全氏，生得貌类西施，聪明乖巧。住居村僻处屋一间，鲜有邻舍。家中以织席为生，妻勤纺织，仅可度活而已。一日，叶广谋谓其妻曰：“吾意与汝在家勤谨，只堪度日，所余只有四两之数。吾今留银一两五钱在家，与贤妻聊作食用纺织之资。
　　更有二两五钱，吾欲往西京做些小买卖营生。待去一年半载，若苍天不负男儿之愿，得获寸进，随即回归，再图厚利，乃其志也。不知贤妻意下如何？”全氏曰：“妾闻大富由天，小富由勤。贤夫既有志经营，谅苍天必不辜负所愿也。妾意岂敢抗拒？但赀财鲜少，贤夫可宜斟酌而行。倘得获其所欲，亦当早寻归计，此则妾所至望矣。”叶广闻妻之言，不觉喜慰于心，遂即将前本贩买其货而行。
　　次年，近村有一人姓吴名应者，年近二八，生得容貌俊秀，聪明善诗，未娶有室。偶经其处，窥见全氏貌类西施，就有眷恋之心，即怀不舍之意。随即询问近邻，知其来历。陡然思忖一计，即讨纸笔就写伪信一封，乃入全氏之家，向前施礼言曰：“小生姓吴名应，旧年在西京与尊嫂丈夫相会，交契甚厚。昨日回家，承寄有信一封在此，吩咐自后尊嫂家或缺用，某当一任包足，候兄回日自有区处，不劳尊嫂忧心，故今专此拜访。”
　　全氏见吴应生得俊秀，语言诚实，又闻丈夫托其周济，心便喜悦，笑容可掬。两下各自眉来眼去，咸有不舍之心。情不能忍，遂各向前搂抱，闭户共枕同衾，宛若仙家玉树，暗麝驱入，不可名状。吴应遂吟一律以戏之曰：
　　天缘造就到仙房，暗麝熏人透骨芳。
　　云夹兰台因见雨，雾垂瑶室便成霜。
　　临时吃尽消魂片，今夜方耽续命汤。
　　兴逸不容占句尽，心魂撩乱魄忙忙。
　　全氏听毕，言曰：“妾虽不能吟诗，见叔佳制，可默而不答乎？”亦口占一律以和之曰：
　　贪春仙客步兰房，锦帐齐掀满帐芳。
　　月朗今宵疑不雨，天寒明旦自成霜。
　　踌躇心上鱼惊钓，进步厨前鸟就汤。
　　管取称君方便好，岂能怜我尚忙忙。
　　二人吟诗已毕，云雨才罢，吴应细思诗中之言，乃笑谓之曰：“吾谅尊嫂与丈夫备尝经惯，岂真全未识风流者乎？”全氏曰：“妾别夫君一载有余，往日与其欢会之时，自以为儿戏耳。今宵与贤叔接战，方觉股栗，所谓‘生未识灯花关，倏到花关骨尽寒’者也，望君推心，今后交感之时，勿以见惯浑闲者相待。”吴应笑曰：“自识制度，不待嫂说。”自此之后，全氏住在树僻，无人闲管此事，就如夫妇一般，并无阻碍。
　　不觉光阴似箭，日月如梭。叶广在西京经营九载，趁得百银一十六两，自思家中妻又少貌，不觉来此九载，若久恋他乡，不顾妻室，不免辜恩负义之诮，遂即收拾回程。在路夜住晓行，不则一日，到家已是三更时候，叶广自思庄屋一间，门壁浅薄，恐有小人暗算，不敢将银进家，预将其银藏在舍旁通水阴沟之内已毕，方才唤妻开门。是时其妻正与吴应宿歇，极尽欢娱之意，忽听得丈夫唤门之声，即忙起来开门，放丈夫进家。吴应惊得魂飞天外，躲在门后，候其关门，潜躲出外。全氏整备酒饭与丈夫略叙久旷之情，食毕收拾上床。
　　宿歇之间，全氏问曰：“贤夫出外经商，九载不归，家中甚极劳苦，不知亦趁得些银帛否？”叶广曰：“银有一十六两，我因家中门壁浅薄，恐有小人暗算，未敢带入家来，藏在舍旁通水阴沟之内。”全氏闻说大惊曰：“贤夫既有许多银回来，可速起来，取藏在家无妨，不可藏于他处，恐有知者取去，那时悔之晚矣。”叶广依妻所说，忙跳起寻取，不防吴应只有舍旁窃听叶广夫妻言语，听见藏银在彼，已被先盗去讫。叶广寻银不见，因与全氏闹曰：“吾半夜独自回家，并无一伴跟随。
　　及藏银之际，又无一人知觉，奈何就有人盗去？必是汝因吾出外日久，家中与人通奸，今日必然与其宿歇，见我唤门之声，汝即潜放出外。其人窃听得知，因而盗去。汝实难辞其责矣。”
　　其妻听了，不敢明言，再三推说无有此事。叶广不信，遂以前情具状，扭扯其妻，径赴包公案前陈告其事。
　　包公观罢状词，就将其妻勘问：“必有奸夫之情。”其妻坚意不肯招认。包公遂发叶广回家，再出告示，唤张千、李万私下吩咐曰：“汝可将告示挂在衙前，押此妇人出外，枷号官卖，其银还他丈夫，等候有人来看此妇者，即便拿来见我，我自有主意。”张李二人依其所行，押于门外。
　　将及半日，忽有吴应在外打听得此事，忙来与其妇私语。
　　张李看见，忙扭吴应入见包公。包公问曰：“你是甚人，敢来此处？”吴应告曰：“小人是这妇人亲眷，因见如此，故来看她，非有他故也。”包公曰：“汝既是她亲眷，曾娶有内眷否？”吴应告曰：“小人家贫，未及婚娶。”包公曰：“问汝既未婚娶，吾将此妇官嫁与你，只不知值价多少？”即唤书吏问其价数。书吏复曰：“复相公，此妇值银三十两。”包公即对吴应曰：“据书吏说，价值三十两。我这里官卖，只要汝价银二十两，汝可即备来秤。”吴应告曰：“小人家道贫难，难以措办。”包公曰：“既二十两不出，可备十五两来秤。”吴应又告贫难，包公曰：“谁人叫汝前来看她！若无十五两，实要汝备十二两来秤。”吴应不能推辞，即将盗其原银熔过十二两，诣台称了。包公将吴应发放出外，随拘叶广进衙，问曰：“你看此银是你的不是？”叶广认了，禀曰：“此银不是前银，小人不敢妄认。”包公又发叶广出外，又唤吴应问曰：“我适间叫她丈夫到此，将银给付与他，他道妇人甚是美貌，心中不甘，实要价银一十五两，汝可揭借前来，秤完领去，不得有误。”吴应只得回家。包公私唤张千、李万吩咐曰：“汝可跟在吴应之后，看他若把原银上铺煎销之时，汝可便说包爷吩咐，其银不拘成色，不要上铺煎销，就可拿来见我。”张千领了言语，直尾其后而去。
　　正值吴应又将原银上铺，张千即以包公前言说了。吴应只得将原银三两，凑秤完足。包公复发出外，就将前银唤叶广认之。叶广看了大哭曰：“此银实是小人之物，不知何处得之？”
　　包公又恐叶广妄认，枉了吴应，乃复以言诒之曰：“此银乃是我库中取出，何得假言妄认？”叶广再三告曰：“此银实是经小人眼目，相公不信，内有分两可辨。”包公复诘其实，即令一一试之，果然分文不差。就拘吴应审勘，吴应叹异伏罪。包公即将其银追完，将妇人脱衣受刑。吴应以通奸窃盗论罪，只杖一百，徒三年。复将叶广夫妇判合，放回宁家，俱各拜伏而去。
　　第十回 判贞妇被污之冤
　　断云： 
　　贞娘诗句预攸扬，查生失答欠分张。
　　逆恶污贞情可恶，包公明见播昭彰。
　　却说河南许州管下临颍县，在州南六十里，有一人姓查名彝者，乃文雅士也。少入县庠，与学友顾守义为友。宋仁宗庆历二年冬，父母凭媒，与其娶到近村尹贞娘为妻。毕姻之日，顾守义作诗一首以贺之曰：
　　伉俪天然缔好缘，才郎之子两青年。
　　绮筵光景春如许，花烛荧煌洞有天。
　　情思交孚琴瑟美，彝伦攸叙室家全。
　　从今早叶熊罴梦，喜气洋洋独占春。
　　当时查生得诗，笑容可掬，未及赓和，参拜祖宗、父母、诸亲家。宴已罢，夫妇合卺，二人如鱼得水，欢入洞房。
　　花烛之夕，查生正欲解衣而寐，尹贞娘乃止之曰：“妾意郎君幼读儒书，当发奋励志，扬名显亲，期于远大，非若寻常俗子之比。今日交会，可无一言而就寝乎？妾今谬出鄙句，郎君若能随口应答，妾即与君共枕同衾；若才力不及，郎君宜再赴学读书，今宵恐违所愿矣。”言讫，查生因命请题。贞娘乃出诗句曰：“点灯登阁各攻书。”查生思了半晌，未能应答，不觉面有惭色，遂即辞妻执灯，径望学宫而去。是时学中诸友，见查生尽夜而来，面有惭色，咸皆向前问曰：“子今宵洞房花烛，正宜同伴新人及时欢会行乐，今独抛弃新人至此，敢问其故何也？”查生因诸友来问，即以其妻所出诗句告之。诸友咸皆未答而退。内有一人姓郑名正者，为人平生极是好谑，听闻查生此言，随即漏夜私回，径往查生房内，与贞娘宿歇。原来贞娘自悔偶因出此戏联，实非有心相难，不期丈夫怀羞而去，心中正自懊悔不及。及见郑正入房之时，贞娘只谓查生回家宿歇，不知其为郑正也。乃问之曰：“郎君适间不能对答而去，今倏尔又回，莫非寻思得句，能对其意乎？”
　　郑正默然不答。贞娘忖是其夫怀怒，亦不再问。郑正乃与贞娘极尽交欢之美，未及天明而去。
　　及天明查生回家，乃与贞娘施礼言曰：“昨夜瞻承佳句，小生学问荒疏，不能应答，心甚愧赧，有失陪奉，获罪良多，望乞恕容。”贞娘曰：“妾意君昨夜已回，缘何言此以诳妾也。”再三诘问其故，查生以实未回答之。贞娘细思查生之言，已知其身被他人所污，遂对查生言曰：“郎君若实未回，意郎君前程万里，从今可奋志读书，不须顾恋妾也。”言罢，即入房中自缢。移时查生知之，急与父母径往救之，时已不及救矣。
　　查生悲不能言，昏绝于地数番，父母急救方醒。当日查生悲不知其故，无词告理，只得具棺殡葬已讫。
　　不觉时光似箭，又是庆历三年八月中秋节至，包公按临至临颍县，直升入公廨坐下，见因月色明朗，遂吟诗一首曰：
　　太和元气耿中秋，解却襟怀积累愁。
　　笑见团团离海角，喜瞻渐渐出云头。
　　袁宏有兴歌诗艇，庾亮欢心上酒楼。
　　借问广寒宫里事，桂花多为状元留。
　　包公吟诗已毕，其时公廨庭前旁边有一桐树，树下阴凉可爱，包公即唤左右，将虎皮交椅移倚在桐树之下，玩月消遣。
　　包公仍出诗句云：“移椅倚桐同玩月。”包公出罢诗句，寻思欲凑下韵，半晌不能凑得，遂即枕椅而卧。似睡非睡之间，朦胧见一女子，年近二八，美貌超群，昂然近前下跪曰：“大人诗句不劳寻思，妾虽不才，随口可对。”包公即令对之。其女子对曰：“点灯登阁各攻书。”包公见此女子对得有理，即问之曰：“汝这女子，住居何处？可通名姓。”女子答曰：“大人若要知妾来历，除究本县学内秀才，可知其详。”言讫化一阵清风而去。包公醒来，乃是南柯一梦。展转寻思：“此事可怪，莫非其中必有冤枉？”是夜宿于公廨，思忖一计。
　　次日出牌，吩咐左右，唤集临颍县学秀才，来院赴考。包公出《论语》中题目，乃是“敬鬼神而远之”一句，与诸生作文；又将“移椅倚桐同玩月”诗句，出在题尾。是日诸生赴考已毕，内有秀才查彝，因见诗句偶合其妻贞娘前语，遂即书其下云：“点灯登阁各攻书。”诸生作文已毕。包公传令出外伺候。
　　包公正看卷之间，偶然见查彝诗句，符合梦中之意。即唤查彝问曰：“吾观汝文章，亦只是寻常，但对诗句，大有可取。
　　吾谅此诗句必他人为之，非汝所能作也。吾今识破，可实言之，毋得隐讳。”查彝闻言，即以其妻前言，以致死于非命，一一禀知。包公又问之曰：“吾想汝夜往学中之时，内中必有平日极是善戏谑之人，知汝不回，故诈脱汝身，与汝妻宿歇，污其身体。汝妻怀羞，以致身死。汝可逐一说来，吾当替汝伸冤。”
　　查彝禀曰：“生员学中，只有姓郑名正者，平生极好戏谑，外者非生员所知也。”包公听罢言曰：“据汝所言，则汝妻被郑正奸污无疑矣。”即令郑强、李干拘唤郑正到台审勘。郑正初然抵死不认，后至受极刑，只得供招：“因见查彝怀羞到学，郑正不合起情造意，故脱身奸污，以致贞娘之死。”其罪招认是实，包公取了供词，即将郑正依拟因奸致死，发往法场处决已讫。临颖百姓咸敬畏包公，如神明暗察，莫敢欺心为非耳。
　　第十一回 判石牌以追客布
　　断云： 
　　顽凶盗布肆不良，柴胜贪杯欠预防。
　　当时若非包公判，难还布匹转家乡。
　　话说宋仁宗宝元元年，浙江杭州府仁和县，有一人姓柴名胜者，少亦习业儒，家亦丰足。父母俱庆，娶妻梁氏，善孝舅姑。胜有兄弟柴祖，年已二八，俱各婚毕。
　　一日，父母乃呼柴胜近前，训之曰：“吾家虽略丰，每思成立之难如升天，覆坠之易如燎毛，言之痛心，不能安寝矣。
　　今名卿士大夫之子孙，但知穿华丽之衣，食甘美之食，谀其言语，骄傲其物，遨游宴乐，交朋集友，不以财物为重，轻费妄用，不知已身之所以耀润者，皆乃祖乃父平日勤劳刻苦所得也。
　　汝等但知饮芳泉而不知其源，食饭黍而不知其由，一旦时易事殊，失其故态，意欲为学艺之时，吾知士焉而学之不及，农焉而劳之不堪，工焉而巧之不素，商焉而资之不给，虽欲学做好人，此时不可得也。吾今唤汝训诲，汝能遵依吾言，当思祖德之勤劳，怀念父功之刻苦，孜孜汲汲以成其事，兢兢业业以立其志，勿守株待兔以恋娇妻，当收赀本往外经营，则可以盈其赀财，于身不弃，于人无愧，可以长守其富矣。不然，非我所知也。吾今欲令次儿柴祖守家，令汝出外经商，俾使得获微利，以添用度，不知汝意如何？”柴胜曰：“儿承大人亲诲，当铭刻于心，不敢违背。只不知大人要儿往何处经商，愿赐一言，儿当领命而行也。”父曰：“吾闻东京开封府极好卖布，汝可将些本，往本府杭州贩买几挑，前到开封府，不消一年半载，自可还家矣。岂不胜如坐守食用乎？”柴胜遵了父言，遂将银两径至杭州贩布三担，辞别父母妻子。兄弟柴祖与其饯行，时仲春三月十五日也。柴胜因见春光明媚，莺穿绿柳，燕寻旧主，遂乃吟诗二律。先吟莺诗曰：
</div>
    <div class="pagination">
<a href="包公案_page10.html">上一页</a><span>...</span><a href="包公案_page6.html">6</a><a href="包公案_page7.html">7</a><a href="包公案_page8.html">8</a><a href="包公案_page9.html">9</a><a href="包公案_page10.html">10</a><span class="current-page">11</span><a href="包公案_page12.html">12</a><a href="包公案_page13.html">13</a><a href="包公案_page14.html">14</a><a href="包公案_page15.html">15</a><a href="包公案_page16.html">16</a><span>...</span><a href="包公案_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
