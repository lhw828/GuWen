<!DOCTYPE html>
<html>
 <head>
  <meta charset="utf-8"/>
  <title>
   续廉明公案传 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续廉明公案传 - 第 2 页/共 5 页
  </h1>
  <div class="content">
   永安县民曾节，娶甘氏为妻。一日，岳母腹痛，来赶甘氏去看。甫过三日，曾节家是母寿旦，又寄信叫甘氏回。岳母乃命子甘尚送姊归，将近曾家，只隔五里路矣。母又腹痛，令人半路赶甘尚速回。姊曰：「我去家已近，路亦颇记得，你可回去看母，须要小心伏侍也。」甘尚别姊而归。甘氏正行间，适遇两和尚来问曰：「娘子何往？」答曰：「我欲回曾家。」和尚见孤身妇人，遂起心绐之曰：「我亦将往曾家化缘，须从庄边大路去。」甘氏记路未真，遂依他指引。行不上三四里，见有一寺，甘氏曰：「我前来未曾有寺，敢莫行错路乎？」二和尚曰：「路未错也，从此去更近。此寺娘子未到乎？其中多有景致，可去一看，以暂歇步何如？」甘氏不肯入，二和尚强扯入去。进入僧房，二人各奸一次，仍放出寺门曰：「你须从前来路右边去，方是你家。」甘氏便骂曰：「二贼秃这可恶，我去报丈夫定把你来凌迟也。」二和尚闻言，恐怕真报来惹祸，遂曰：「一不做，二不休，不如扯回寺中，莫放他去。」二人复来扯入，每夜轮奸。过了一月，妇人染病。二和尚商议曰：「寺中有人来往，留他防护甚难，终为后患，不如缢死之。」其夜将来缢死，埋于后园梨树中，人并不知。后曾节见妻未回，自往外家去接。岳母曰：「昨已令小儿送回了。」曾节曰：「并未见回。」岳母曰：「快问我小儿。」甘尚曰：「我昨送姊到半路，因母腹痛，复令人赶回。姊道归路已近，他自晓得。分明归了，缘何说未见？莫非姊夫打死，埋没了，故来赖我家乎？」二郎舅辩了一番，不得明白，曾节赴县告曰：
　　「状告为严究妻命事：节娶甘氏，结发为妻。因岳母病，节妻归宁，已经四日。狠舅甘尚送归，半路径自回家。妻身至今并无下落，非伊谋害，人在何处？乞严究根因，有无送归，是否谋害。生断还聚，死则收骸，庶命不冤，王法不乱。切告。」
　　甘尚去诉曰：
　　「状告为矫命赖饰事：尚姊甘氏，嫁恶曾节。琴瑟不和，累致反目。前归看母，随即送回。因何触怒，节私打死，沉匿身尸，反赖未归，希图掩饰。大路步回，众目共睹，安得诬陷未归谋害？乞究死根因，寻尸下落。死得雪冤，民不遭陷。泣诉。」
　　时曹县令吊来审，尚执送姊近屋，身乃自回，姊在曾家身死；节执妻并未归，必尚谋害。两下都受刑宪，坚执不认。只作疑狱，并收拘囚。半年后，韩邦域为大巡，曾节又去告诉。韩院问曰：「汝舅既云亲送到半路，其中亦别有岐路否？」曾节曰：「左畔乃大官路，约三里可到高仰寺。」韩院曰：「寺中亦有甚人？」曾节曰：「有二三个和尚。我亦曾去问之，彼道并未见妇人经过。」韩院心疑，必妇人行错路，此寺中有弊。乃故意不准曾节之状。密嘱门子唐华曰：「曾节妻在路中失落，必高仰寺和尚所奸拐。我明日故革你出去，你可往此寺披剃为侍者，根究出此妇人，再重用你。」次日，韩院故寻小事，将唐华责十板，革出衙门不用。唐华忿怒，直往高仰寺去，情愿披剃出家。寺主僧真聪信之，收为徒弟。那唐华原是门子，人物标致，又伶俐豁达，小心醇谨，真聪爱之无极。寝则同床，出则同伴，一心偏向，把前侍者都丢了。唐华乖巧，又与真（以下原缺两个半叶）事过数日，韩院离了永安，众官都送到高仰寺。韩院入寺游玩，县官见坐良久，即命排酒来。韩院放怀与巡、守二道畅饮。将晚，案前有一人蓬鬓污垢，持状跪告。韩院命接上，在灯下高声读曰：
　　「告状妇甘氏，状告为强奸杀命事：氏往母家看病，弟甘尚送回，半路先归。冤遭凶僧真聪、真慧错指路程，哄至高仰寺，强扯入奸，轮夜淫污。经月染病，夜行缢死，埋尸后园枯梨树下。冤魂郁结，惨屈弥天。幸遇明台，照临山剎，不昧灵魂，负屈投光。诛僧惩淫，幽冥感戴。故父甘鼎，代书抱告。」
　　韩院怒曰：「高仰寺即此寺也，众僧有此淫恶乎？」即递与高分守看之。高道接看，乃是一张白纸，心下疑异，转递与武分巡看。武道接过，并不见一字，目视高道曰：「何故一张白纸？」高、武二道并起身禀曰：「适大巡接读此状，何故学生二人共看，只是白纸，并无一字？」韩院赔笑曰：「是何言与钦！岂二位老先生近视乎？再由本院读与二位听之。」韩院接过，忽大惊曰：「果是白纸也，何其异哉！何其异哉！」当时吓得二道面面相觑。又各手下，在寺中上府送下府，接者何止二百余人。各各惊异，共说是鬼告状。原来是韩院自做一状在心，故令人将白纸来告，接去宣读，以服众人、吓寺僧，见得是鬼告伸冤，以瞒住唐华来报之迹也。韩院问曰：「持状之人何在？」手下见其人已脱身去了，故神其事曰：「才接状去，其人已化阵风去了。」众越加疑怪。韩院曰：「只其状我亦记得。」高，武二道曰：「适闻尊读，我都记得。」韩院曰：「可便拘众僧入后园梨树下，同去勘验何如？」手下各荷锄拥入，见梨树甚多，难以别认，惟见唐华在一梨树边站。韩院即指此树曰：「可在此掘之，若果有冤自当得尸。」众掘下三四尺，便见草蔫，裹一妇人，尸全未朽烂，其颈尚有索痕。众皆叹服韩爷是生城隍。乃将寺僧尽锁来问，真聪、真慧顿首服罪。韩院将加罪二侍者曰：「你缘何不救护，又不告发？」旧侍者曰：「我年幼阻他不得，又告他不得，乞饶我命。」唐华曰：「他谋死人在先，我出家在后，全不知其事，何以告得？」二道曰：「此两侍者说亦有理，大巡还宜赦之。」韩院判曰：
　　「审得僧真聪、真慧，凶同罗剎，狠类夜义。孤妇迷途，不指西方觉路；单行近寺，扯入古剎丛林。欲海扬波，沉溺娇容，如啜枝头甘露；爱河起浪，恋迷美色，若吸蜜里波罗。两僧共一窠，菩萨心兮不忍；一女敌双秃，金刚骨也何堪。受病不是花残，切症还因两恨。汝放下经来不保命，番将索去促余生。草蔫裹尸，逝魂逐秋风寂寞；梨园埋骨，玉容随夜雨凄凉。冤鬼含愁，灵魂怒怨。半张白字，述尽原原本本之由；满纸暗词，写出凄凄切切之恨。始信种恶有报，谁云举首无神。二凶之罪既明，三尺之刑随断。」
　　韩院已断诛二僧，永安县放出曾、甘二人，事始得白。后唐华复蓄发，同韩院过京，人始有疑是唐华所报者。
　　按：此判之奇，全在使唐华为侍者一节。盖探出真情，虽不伪告白纸状，亦自足成狱矣。然初行此甚瞒得人过，亦巧矣哉！ 
　　陈巡按准杀奸夫
　　崇安县人杨宠，富家子也。博奕好嫖，与詹升相友善。升亦有家子，但好宰牛。宠有子三岁，升尝抱之，啖熟牛肉。亦尝得往来杨家，时见杨之室李氏。盖以通家子弟，又垂发至交，故不甚防闲也。一日，升抱子入手付李氏，暗捻其手曰：「你宠哥今日在某土包家饮酒。」李氏不应，亦不斥。过几日，又抱子与李氏，捻其手曰：「你宠哥今日又在某土包家歇，你空房寂寞，我来陪你何如？」李氏问曰：「他外有几个表子？」升故搬之曰：「此中妓家并土娼，宠哥都有交情。」李氏见夫果多在外歇，心本妒忌。今闻詹升报出，且妒且恨。因许詹曰：「他有许多人情，我一个谅亦无妨。你今夜可从后门来。」詹依言，夜从后门入，李氏已在候，遂携手而入。一夜绸缪，谓尽彼此相慕之意。真是欢娱嫌夜短也。自是杨子宿外，詹便入宿。时惟小侍婢秋香知之，家人殊不觉也。后因杨宠母将银十锭与李氏收藏，每锭皆十两。李氏私将三锭借詹升用。升将去剪开买牛。适杨宠见之，曰：「大银剪可惜，何不与我换碎银用之为便？」詹升不肯换。杨宠归家，偶言于母，母后问李妇取前银。只将七锭出来，那三锭托言与我代藏无妨，不必尽取。又过五日，方以三锭出还，却不是原银矣。杨母生心，疑李妇必私与何人用而复取也。因此密加觉察。每杨宠外出，则李妇房中便有男子说话。杨母后查出是与詹升有奸，因言于子，云秋香必当知之。杨宠次日诈言将秋香往城去卖，领在外鱼池阁中，问曰：「小娘尝与詹升宿，你可报来。」秋香曾受主母所嘱托，言并无此事。杨宠拔刀吓之曰：「你好说来便罢，不说便杀你，丢在池中去。」秋香吃惊，乃吐实曰：「自旧年起，官人若不在家，詹升便从后门来歇。今已两年矣。」杨宠得实，便带秋香往外家，与李岳丈曰：「你女与詹升有奸，路人皆知。我屡谏之不改，今将奈何？」李岳曰「恐人讹传，我女岂有此事乎？」杨宠曰：「秋香在此可问。」李岳问之，秋香乃一一述其私奸之由。李岳闻言，愧忿曰：「女子在家从父，出嫁从夫。既有此恶，须凭汝所治。」杨宠曰：「与岳丈说过，今后捉获，我要两杀之。」李岳曰：「此玷辱家风之人，但奸所捉出，杀亦由你。」杨宠候晚归，密与父母达知，先带刀躲入房中。其夜，詹升闻杨宠往城卖婢，果然复来与李氏同睡。李氏曰：「我与你好，家中今颇知风。我官人尝说，他若捉得，定将杀死我你二人。今后汝勿数来。」詹升曰：「何妨！今后若你夫来捉时，你只喊声有贼，我便打开走去，若脱不得，我便夺刀来先杀死他。后日只说是贼杀你夫，岂知是奸夫杀也。」杨宠在床下已悉听得。杨家父母叔伯早备火炬在外，闻房中复有男子说话，一时打开房门，火炬齐入。杨宠自床下出，揪詹升一刀斩之。李氏忙下床跪曰：「乞饶我命，再不敢如此。」杨宠已杀了一人，见妻跪告；不忍加杀。叔杨渥逼之曰：「可速杀此淫妇，不然你须自偿詹贼命也。」杨宠曰：「我手战杀不得。」父母即以镇惊丸与服，又酌好酒数瓯与饮，使之壮胆。再入去杀，终是夫妇情中，刀去自轻，一刀不死。父以木砧与之，令揪在砧上割下头来，即寻夜遣仆送往城中。次早，担两头具状去告曰：
　　「状告为义诛奸淫事：律内一款，凡奸夫奸妇，亲夫于奸所捉获，登时杀死，勿论。淫豪詹升，与宠妻李氏私通有年，里邻知悉。今月初三夜，亲于床上裸裎捉获，一时义激，已行并诛，二头割在，尸尚在房。理合告明，勘验立案，以杜淫风，以正纲常。上告。」
　　时林尹见斩二头人衙，心吃一惊。刑房吏禀曰：「此为不祥之事，宜打之以杀威。」林连尹信之，曰：「既捉得奸，宜解官处治，何得私自连杀二命？」喝打杨宠二十，收入监去候审。詹升之父詹广，随备状到告曰：
　　「状告为挟仇杀命事：市虎杨宠，惯赌凶顽。借儿詹升债银八十余两，累取不还，积成仇隙。昨约算帐，挨延至夜。将失意丑妻捏与升奸，私行谋杀。切恶欠债不还，歹伤人命。倘与伊妻有奸，何不告官惩治。捏陷情冤，杀命祸惨。投台法审，断债偿命，凶险可惩。上告。」
　　杨宠之父见状尚未审，子先被打收监，恐官偏问致输，即赴按院再告。陈大巡亲提来审。杨宠曰：「詹升奸淫我妻，我亲在床捉获，故一时怒杀。若借他债，岂无中保？况我妻已生三岁儿子，岂肯把他抵赖几十两银？此决无此情。」詹广曰：「他惯赌之贼，凶险之性，家又豪富，换一妻如换一件衣服，岂恤妻子之情？其银批当日带在他家，身且被杀，批何难搜去？」陈院再问干证。众干证都曰：「杨与詹皆是大家，我辈皆是他邻佑，决不敢偏护。杨宠与詹升皆相好之友，并无借债仇隙。前日之杀，果是因奸所捉获。不然，李氏之父亦必不肯容婿之杀而女也，何不来告？此的是因奸致杀。杨家是实，詹家是虚。」陈院判曰：
　　「男正乎外，女正乎内，天地之常经；各妇其妇，各夫其夫，古今之通义。苟淫污杂扰，几同人道于犬羊；如捉获歼除，少扶世教于华夏。今杨宠生平淳善，素性方严。祗缘淫妇无良，不修帷簿。亲获奸夫于所，即就斧斤。败俗伤风，自作之孽不活；情真罪充，登时而死无冤。彼罪既宜，此杀何咎？卧榻驱他人之鼾睡，扫除此淫风；禁帏绝外侮之侵，凌清兹恶逆。宜宥杀者之罪，庶为奸者之惩。詹广人命之诉，宜坐诬告；姑念舐犊之态，薄治不应。」
　　按：此判亦甚易而记此者，所以为奸夫、淫妇之戒。盖妇人不知礼法，其犯奸者多因被人诱惑。若男子明知奸情为律法所禁，而率纵意妄为者，彼惟取快一时，自谓有缘有机，不知奸而无祸，亦暗中损德。若偶遭磋跌，轻则倾家，重则丧命。人奈何以一生之命，而博一时之乐哉！看詹升之杀者，宜用省戒。 
　　王尹辨猴淫寡妇
　　独山州有乡宦家柴氏，貌虽卑猥，性甚风淫，嫁与唐家为妇。唐乃盖里富豪，亏众成家者，止有一子。自娶柴氏后，不数年而夫死，并无男女。唐家公姑欲留媳妇守节，光显门风。柴氏之父是老乡官，亦欲令女守节成好名声。柴氏心虽不能守，无奈公姑、父母所劝，又羞说愿嫁，只得隐忍而从。唐家谓妇真肯守，乃于后门周筑高墙，另创一所好房与住。只容一小婢伏侍，并无闲人得入。内家亦不畜鸡犬，止房后辟一花园，原养有一大猴，留于花园者未曾驱出。柴氏后春心漂荡，徒倚往花园闲步以消遣。殊知这老猴性本狡猾，□□阳物撩弄。柴氏见之，春心益动，无处□□，揭开裙，看猴何如。猴见裙开肉露即进身而奸，虽非人类，然以久旱焦阴，亦可泄制欲心，正所谓气一动志，渴不择饮者也。自是之后，淫火一动，辄与猴交。亦尝怀孕，迨诞育时，即埋于后园。因此内藏不洁，而外招清名。滔天秽恶，人何从知。忽经十载，柴氏不出闺门，孤房独守，人皆传名。唐公乃托里老保举他儿妇贞节。众里老林常等，为具呈曰：
　　「连佥呈为乞旌贞节以厉风化事：切见故民唐桂，厥妻柴氏，出自德门，深明女教。于归六载，奉公姑以孝闻。年及廿三，慨夫君之早逝，未育儿息。吊影凄凉，独分幽贞；矢心节守，闺门若水。方寸内玉洁冰清，大节如霜；十年来松坚柏劲，不恤轻尘。弱草之身世，独立波，砥柱之英标。常等敬仰贞风，咸钦实节。稽宅里之是表，具有成规；念贞静之幽光，无容久晦。为此，连名呈乞，垂恩旌表，加贲门闾。庶节义之昭扬，永维世教；而风声之远树，坐运化机。为此具呈，须至呈者。」
　　王太尹略将众里老审问，咸称真节懿行，并不敢扶捏举保。王尹见众口齐称，又兼是柴乡官令女，乃准其呈，随行旌表，仍自备羊酒去贺。柴乡官出接相待。王尹请节妇见礼，柴氏素服淡妆，柴太夫人陪出相见，礼毕而入。王尹年少精明，偷眼看柴寡妇面有春容，殊无滞郁气色，心下疑曰：「凡寡妇枯阴郁气，非容鬓憔悴，则气色沉滞，自有一段抑郁黯淡之象。今此妇春光满面，红润快爽，必有私情。」归衙复将原呈里老审曰：「你众人受唐家多少贿赂，代他举呈？」里老曰：「秉彝好德，人心同然。贞妇烈女，谁不钦服！岂待受贿赂而举保乎？」王尹曰：「他家必有谁人出入？」里老曰：「寡妇之门，只一小使女，及笄即嫁之。又换一个，更何人得入？」王尹曰：「他家必更有何物？」里老曰：「闻其后园畜一老猴耳，未闻有一人迹得到也。」王尹心明，曰：「猴与人无异，亦能行奸。昔包公案中，有与狗奸者，何况猴乎！必此中有弊也。」乃命里老曰：「既伊家有猴，可锁来我衙养之。」
　　过了一月，故先奉帖去说王夫人要请柴太夫人及柴节妇。既请到后，王尹先出见，故放出猴来。那猴锁别已久，见他主母来，即嘻嘻作声，近前解其裙带，露出阳物，紧抱行奸。柴氏脚蹴手打，不能得脱。此时方露出丑情，人方知此妇与猴有奸，羞死无地也。王尹令手下将猴扯开，遂斥柴氏曰：「似你无耻，真羞死人类。我不加刑，你可去自尽。」柴氏即自出缢死。王尹令手下将猴苦打，以火烧其毛，后用滚水淋得皮开肉裂，咆哮而死。又令人于唐家后园按其新土处，多埋有猴子。益证其实矣。王尹判曰：
　　「审得柴氏人面兽心，盗名秽行。本以淫荡之性，不耐空房；何不明白以言，仍行改嫁？乃深情厚貌，外玷节妇之名，竟匿垢藏污。内受异类之辱，言之则污口舌，书之则羞简编。古今未有之奸情，于今创见；幽暗无限之恶德，从此洗清。万口谁不生憎，一死云何足赎？唐老身为家主，不能明情黜妇，应须服刑。里老共为举呈，并非知情受赃，姑全免罪。」
　　按：王尹观色察情，诚为明断。不然几以秽行滥天恩矣。故记此者，一以戒人家不可畜猴，一以戒人家不可强留寡妇。尝闻解家养一老猴，其主母暑月裸睡，猴往奸之，觉而打之，不能脱。既奸后，猴知亏，逃梨树上不下。主母报之于夫，乃夫妇故作笑容，于树下戏耍，引猴下树，因而杀之，埋于树傍。不意此遭有孕，后生一男，八岁而夫死，命一地理师葬之，极言风水甚佳，当出神童，彼于三年后方取谢。既三年后，地理师果来。解母曰：「公谓当出神童。今此子十一岁，惟跳跃如猴，并不读书，神童安在？」地理师再去详看，归而曰：「此儿除非你夫血脉，方不荫他，不然决出神童也。」解母曰：「此儿果非我夫所生，乃猴种也。」地理师曰：「猴骨在否？」解母于梨树下取与之。地理师将去葬于坟上。二年后，解子果举神童，以显宦名于天下。此猴能为奸之一证，见猴之果不可养也。又杨宦家一命妇，守节极有清操。忽日见两狗起交，引动淫心，不能自禁。乃去叩西宾房门，幸而西宾昼寝不闻，无奈复归。淫火一发，抱住一柱，茫然忘生，遗精满地，半晌方苏。后亦蒙天朝旌奖，享寿八十。将终，子孙诸妇满室，问曰：「婆婆有遗嘱乎？」杨命妇曰：「有也。我愿你诸人夫妻谐老，勿有曲折。若不幸曲折，定须要嫁，决不可守节也。」诸妇曰：「似婆婆守节，既蒙褒赠，又享寿考，如何不可？」杨命妇曰：「正以我推心，故谓不可守也。」因述见狗起春，叩西宾门事。云：「我之完节亦天幸也，若当日西宾未睡，则我一生清苦，只一跌败矣。不特此也，后凡春心发动，欲火难禁，即以齿咬床干，今齿痕参差尚在，汝辈看之，想苦情何如也？我已行过此路，故嘱汝辈切不可守也。」此出寡妇将死由衷之言，以此证之，何可强留寡妇哉！然人家往往多孀妇者，盖妇人廉耻未丧，心虽有邪，口却羞言；况夫初死，恩情未割，何暇及淫。历时未久，何知有苦，故多言守。既言之后，又难改悔。久守之后，恐废前功，故忍耐者多，岂皆真心哉？岂独无血气乃绝欲哉？而家主多爱妇贞者，彼欲图名耳，又重担在人身，彼不知重耳。予谓成名事多，何必苦节。如哀矜孤独，即成仁名；慷慨无私，即成义名；刚正不阿，即成直名；安分守法，即成善名。此则一日中行一事，而名可立成者，奚必一生孤苦至死，乃博一节名哉？夫匹妇含冤，东海亢旱；贱臣被诬，六月飞霜。一人隅泣，满堂不乐；一物失所，阴阳乖戾。况孀妇者，违阴阳之性，伤天地之和，岂有家有郁气而吉祥骈集者乎？故寡妇之门多世寡，孀妇之子多夭折者，未必非戾气致灾也。人亦何必守难守之节，以成难成之名哉？予阅世故多矣，略述梗概，未能尽也。惟明者心谅、心信之，无沽美名而伤和气，亦调燮赞化之一事也。
　　颜尹判谋陷寡妇
　　禄丰县民妇徐氏，夫故家殷。孀守一子，闺门整肃，庭无闲杂，惟一婢桂馥伏侍。每岁雇一小仆，给薪水，差买办。冠者辄不用。人皆传其清洁，治家有法。有岁雇一仆邹福，人虽短矮，年已十八。忽一光棍尧烛唆之曰：「你主母孀居已久，倘有汉子藏入陪他睡，他真喜欢。从来寡妇都爱男子无极，只无门路得入也。你试引我去何如？」邹福曰：「亏你敢说，我主母持家极严，夜则同婢执烛照顾各门户，锁讫，然后去睡。纵有男子出来戏他，亦有婢在傍也。」尧烛曰：「你房门亦来照否？邹福曰：「都来照过。」尧烛曰：「你既不肯引我去，我教你自去戏他，若得过手，切勿忘我恩也。」邹福曰：「有何法可戏？」尧烛曰：「你夜把房门勿闭，撩硬阳物，裸裎假睡。他若照见，必然动情，自送来与你。」邹福依言而行。夜果徐氏同婢来，照见其裸裎而睡，骂曰：「这奴狗！门亦不闭，如此赤身去睡。」命婢从外代闭之。次夜邹福又如此妆。徐氏又照见，命婢曰：「你去代他将被覆之，勿如此惊人。」第三夜邹福又开门假睡而待，徐氏乃不同婢来，自到其床前，照看阳物，春心引动，乃自解衣从上压之。邹福假作方醒之状，抱住行奸，从此每夜必私出，与邹福奸而后入。又恐婢知，乃教邹福亦去奸其婢，婢亦喜悦。主婢既都有情，彼此不相谩讳，全引邹福同房而睡。不半年间，徐氏怀孕，将银命邹福去讨打私胎药。邹福自得尧烛指教，成计之后，以为恩人，每事必与商议。今讨打胎药，亦去问之。尧烛遂哄之曰：「我有相好人，讨此药不难，我去代你求之。」乃连以固胎药二三贴与之。邹福复来曰：「服此药全然不动，须令别人讨之。」尧烛曰：「打胎药惟此人最灵，然胎亦有受得完固不可打者。若用狼虎药打下，反伤产母之命，不如任他养罢。盖胎受得好者，养亦轻快，此不妨事。」邹福归言，徐氏亦信以为然。将应月，尧烛谓邹福曰：「我要一血孩子作药用，你主母若生男女，可将送我，我教你得这两年享福，以此谢我亦可。」邹福许之。及生下一男密地送来。尧烛以石灰淹之，遂反言曰：「你主母富家寡妇，干出此事，要讨银壹百两我方罢。不然我首他。」邹福曰：「你是我恩人，何故说此话？」尧烛曰：「你奸主母，亦该死。且银不须你出，你速去言之，免我告首。」邹福不得已，归言于主母。徐氏怨之曰：「此何物！你须去埋，何故送在他手？」邹福曰：「当初教我戏你方法，都是这贼。今日他说要孩子做药，安得不奉与他？谁知他是巧计也。」徐氏痛曰：「我落此光棍圈套，前事已错，悔之无及，不如将首饰三十两、银二十两，取此孩子来埋罢。」邹福持银换回孩子，背地埋讫。尧烛既得银五十两，知此妇掌家银多，贪心未餍，又托媒人任统去要娶徐氏。任统曰：「我未闻此妇欲嫁，他是富家妇，纵嫁，恐不肯与你。」尧烛曰：「近来他家有些阴事。初说要嫁，你去说他必肯。若不肯，我当官去告，也要娶他。」任统依他言，在徐家去议亲。徐氏闻言，心中大恨曰：「这光棍真恶心，我嫁他也被人笑，若不嫁他，必告首坏我名色。此是我自误，不如死罢。」因对媒人曰：「你叫我兄徐纶来商议而嫁。」次日，媒人、尧烛同徐纶来娶。徐氏将家务一一吩咐已定，嘱托叔伯看顾伊子。只不收拾嫁具，乃梳洗更衣，礼拜祖先，闭房自缢。多时不出，媒人令徐纶入催之。婢去叫不应，出对徐纶曰：「小娘在房内，大声叫许多，全不应，岂有故乎？」徐纶自入叫，又不应，疑曰：「此必有故，可大众打开看之。」及打开门，见徐氏已吊死，众皆惊异不知何故。徐纶忿怒，赴县告曰：
　　「状告为强赘逼命事：乡霸尧烛，把持乡曲，制缚平民。纶妹徐氏孀守一子，历十余年。烛贪妹富，拴媒任统□□五两，强行入赘。孤寡难拒，洁身缢死。十年孀妇，母苦子幼。一朝逼死，事屈情冤。恶逆不剪，民遭荼毒。投天惩强，伸雪寡命。迫告。」
　　尧烛去诉曰：
　　「状诉为逐妹嫁祸事：惯讼徐纶，弊书造役，生机局骗，无间疏戚。称伊孀妹，子长要嫁。先兜上贺银四两，领烛媒娶。复索回伊妹奁资，致争缢死。恶情知亏，反诬强赘。欲娶非赘，同纶非强。不嫁由彼，焉能逼命？兄陷妹死，移祸无辜。亲提一鞫，径渭立分。上诉。」
　　颜县尹提来审问。徐纶曰：「我妹守节十年，嫁当在青春之时，岂在垂老之日。尧烛乡间刁霸，强去入赘，威劫势缚，妹无奈自缢。一死明节，非烛刁逼，人何轻死？」尧烛曰：「我同徐纶去，岂为强赘？不嫁由彼，有官可告，何必去缢？彼自欲取妹妆奁，兄妹角口，因致逼死。我索上贺银，伊不肯退，反陷我逼。我外人，焉能逼他？望老爷详情。」颜尹问干证曰：「果尧烛强赘乎，抑徐纶逼妹乎？」任统曰：「不是强赘，亦不是逼妹。当日我先去议，徐氏明说肯嫁。次日去娶，不知何故缢死，人都不识缘故。」颜尹曰：「你说更胡涂，可起来。」任统叫曰：「正娶者无罪，主嫁者无罪，死小的亦没干。」颜尹曰：「汝不识缢死之故，当识欲嫁之故。他已守节十年，何故后又肯嫁？」任统曰：「我略闻风声，说此妇旧年有私胎，因此要嫁。」颜尹曰：「莫非即与尧烛有胎乎？可起。」尧烛呼曰：「小的外人，全不知他家事。焉能有奸？」颜尹曰：「他家更有何人？」徐纶曰：「有一婢桂馥，一小仆邹福。」颜尹曰：「即命拘到。」再把复审，将一婢一仆起，问曰：「你主母旧年怀胎，果与谁人有奸？」婢受痛不过，指曰：「即是邹福。」颜尹喝打，邹福惊惶，辄埋怨尧烛曰：「是你害我。」颜尹唤回，问曰：「尧烛何故害你？可明供出来，即免你罪。」邹福曰：「当初是尧烛设计教我如此调戏，后哄去私胎孩子，骗银五十两又要来娶他，故我主母缢死。」颜尹怒尧烛唆人犯法，邹福敢奸主母，各打三十。又问桂馥曰：「你与邹福当亦有奸。」桂馥曰：「是主母令福来奸。」颜尹曰：「主母所使，汝罪当轻。但有奸亦应打五板，以示儆戒。」颜尹判曰：
　　「审得尧烛，市井棍徒，闾阎侠少。机心机事，百计巧陷民愚；剥足剥肤，一心深营利孔。唆工人乱主母，恶已弥天；挟私胎索馈金，贪将盈壑。汝心不满于得赂，汝计又图以成婚。难云遣媒，尤甚强赘。彼十年寡妇，节被玷于奸谋；乃百岁良缘，情岂甘于配恶。缢死的由伊陷，偿命断在无疑。邹福执鞭臧获，荷锸奚僮。信奸人之言，大张色胆；龙寡妇以计，勾引春心。蠢兹豢养犬羊，希求龙乘；□尔藩离斥，敢匹鸾交。卫青鸾配平阳，明娶且贻讥于世世；董偃入侍公主，私通尤不齿于人人。奸主母而有征，拟典刑而何赦。」
　　按：两告俱为不情，则妇死几于无谓。惟颜侯直穷其欲嫁之故，则可追寻原因，而罪人斯得矣。故知治狱不嫌于探本穷源，推勘到底也。彼苟且一鞫，模棱花判者，岂为民分忧矫枉之主耶！ 
　　黄令判凿死佣工
　　河池县民俞厥成，家亦殷富，爱财吝啬，娶妻鲍氏。鲍家贫难，厥成毫无相济，虽时或求借，亦分文无与。鲍氏因此背夫，时私运谷米与父母，尝遣佣工人连宗送去。连宗是奸刁之徒，彼见鲍氏私顾外家，后复遣送米谷，积了三次不送去。待主人远出，突入房中，强抱鲍氏曰：「我为你接送劳苦，今日必与我好一次，后日早差早行，晚差晚行，任你呼唤矣。」鲍氏斥曰：「我遣你接送，尝赏你酒肉，何曾空劳，你安得如此无礼！我明日报主人，看你如何！」连宗曰：「你所偷米谷我都留在，并未送去。明日我先报出你私顾外家，你虽说我强奸，主人必不信，只说是你诬赖也。」鲍氏妇人无见识，被此挟制，恐他真报，又见米谷现在，况夫是个细毛之人，必有打骂嫁逐之事，虽指他奸，又无证据，必不见信，因随意任他所奸。既罢，连宗以手摩其阴曰：「这边缘何有个疥堆？」鲍氏曰：「非疥也，是一大痣。」以后亦时或有奸，搬送米谷益多矣。及冬，俞厥成与连宗上庄取苗租，到一佃支秩家。秩与连宗乃姑表兄弟，又兼同主人，来夜盛设为席。酒至半酣，说及相法及男女生痣上去。厥成曰：「凡妇人阴间边有痣者，非贵亦富。」连宗忘形，答一句曰：「你娘子阴边有痣，果然是富也。」支秩视厥成微笑，彼料工人何知主母阴边痣，必是有奸也。厥成亦便觉得，心中甚怀愧恨，遂佯作不闻，说向别事去。少顷，推醉而罢。次日，谓连宗曰：「我约人明日交田价，今收租尚未完，当急回去。」到家即诘其妻曰：「你何得与连宗有奸？」鲍氏曰：「那有此事？」厥成曰：「你怎瞒得我？昨晚在佃客席上，说妇人阴边有痣者必富，连宗即答你娘子有痣。你不与他奸，何由知你阴边痣？你好说出因由，我自治此刁贼；不说，我将你二人都杀死。」鲍氏泣曰：「是我偷你米谷送与爹娘，连宗全不为送，来挟我奸，说不允他，将出米谷报你，定把我嫁逐。我知你是纤细人，恐报必不便，因此被他挟制成奸，悔之无及。今日甘受打骂，任你再娶一妻掌家，我甘作婢妾，终身无怨。惟愿勿嫁，恐嫁贫人则难度日，人又知我失节无耻也。」厥成曰：「似此乃是刁奸，依官法，妇人亦不至死。今依你说，我另娶一妻，降你为婢。但今夜要致宗贼于死，可治些酒菜与他食，然后杀之。」鲍氏依言，整好酒馔。厥成谓连宗曰：「今日归路辛苦，与你同饮数杯。」连宗尽量而饮。将醉，厥成有意算他，先故不饮。至此，又曰：「你陪我几瓯。」主人说陪，连宗安得不饮？又饮数瓯，遂醉倒于地。厥成乃用麻绳绑于大板凳上，推醒之曰：「你奸主母，今夜要杀你。」连宗虽醉，犹知辩曰：「安敢如此？」厥成曰：「你说他阴门有痣，他已认了，在此证你。」鲍氏从傍，一一证出。连宗醉里应曰：「你既肯认，我死亦无冤。」厥成以湿布缚其口、蔽其目，用利刃于胁下凿一孔，即以滚水淋之，令血勿荫，须臾死。解脱其索，丢于床上。次日，令人去赶其弟云，连宗中风而死。弟连宇邀表兄支秩同去看收贮。支秩疑曰：「你兄前日在我家饮酒，人甚强壮，岂至遂死？」连宇曰：「中风岂论人壮？」支秩曰：「你不知也。你兄昨说主母阴门边有痣，俞主人便失色。今日之死，安知非毒死也？须去看其面青黑何如。」二人到俞宅详看连宗之体，见胁下一孔，因喊曰：「你谋死我兄！」厥成不由他辩，遣众人将尸抬往连宅去，曰：「你自做伤安能赖我？若道谋死，任你去告，我家岂容你搅闹也！」强赶二人出去。连宇赴县告曰：
　　「状告为杀命事：土豪俞厥成猎骗成家，横行乡曲。哭兄连宗，为豪佣工，撞突伊妻，捏报调奸。豪信触怒，制缚手足，利刃胁下，凿穿一孔致命伤明，支秩可证。乞亲检验，律断偿命，死不含冤。切告。」
　　俞厥成去诉曰：
　　「状诉为刁佃仇唆事：刁恶支秩，佃耕主苗八圃，积欠三冬，该银二两四钱。累往理取，抗拒致仇。今年雇工连宗，中风身死，恶唆表弟诬告杀命。且佣工贫民，谋杀何干。纵有触撞，小过可骂，大过可告，何须行杀？牵告成妻，无非故陷。乞台亲检有无凿胁伤痕，情伪立见。斧断完租，刁佃知儆。上诉。」
　　黄太尹吊审，连宇执胁下有伤，俞厥成执中风有征，安有胁伤。黄太尹曰：「有伤无伤，只一检便见。」及去检胁下果有一伤，只肉色干白，并无血荫。黄太尹把《洗冤录》指与连宇、支秩、俞厥成三人同看，曰：「凡生前刃伤，即有血汁，其所伤处血荫，四畔创口多血花鲜色。若死后用刃割伤处，肉色即干白，更无血花。盖以死后血脉不行，是以肉色白也。今胁下虽是致命处，而伤痕肉白，是汝假此赖人明矣。」支秩曰：「连宗说主母阴边有痣，次日即死，胁又有伤，因此知是厥成疑宗有奸，故杀之。」厥成曰：「凡富家人妻室，决羞与跪官厅。他挂我妻名，小的用尽银买差牌人，故得不到官。今又说阴门有痣，指难证之事，以惑在上，真奸人之尤也。」黄尹曰：「奴才全不知法，若说与主母有奸，他碎斩亦该得矣。今只须辨伤痕真假，何须论奸情有无。」将支秩打二十，拟诬唆，追苗租三年，与厥成领。连宇打二十，拟诬告。俱问徒去。俞厥成供明无罪。黄尹判曰：
　　「审得支秩、连宇皆表兄弟也，而连宗则支秩之表弟，连宇之亲兄。佣工俞宅中风身故，于主人何与哉？支秩不合积欠主苗，又不合挟恨教唆。连宇信惑谗言，不合将已故兄凿穿其胁，图赖俞主。以杀命欠租，惟应还主，安得乘隙以售中伤。兄死自应收埋，何可听唆以行图赖。若诬连宗以主母阴事，诛死犹为罚轻。如谓凿胁是阙成所谋，伤痕何无血荫？谋杀既假，奸情决无。支秩的系教唆，连宇难逃诬告。俱应摆站，仍追苗租。」
　　按：此明是凿死，而检者未得其情。盖以方凿之时，即以滚水灌其伤处，故无血荫，此《洗冤录》中所未载，附之以补所未备。后之检伤者，其详之。或曰：「水灌虽无血荫，其皮肤必有热水皱烂之痕可辨。」惟连宗刁奸主母，罪应当死，死不自冤，故检不出者，天理也。后人勿谓此计可掩伤而效尤之。是亦一见，故并记以待明者察焉。 
　　彭理刑判刺二形
　　广州有尼姑董师秀者，颇有姿色，精工各样针指工夫，性又聪明，亦晓诸佛经咒。化缘惟求度日，不积财帛，有似真修行者，人以此敬重之。遍游诸宦家富室，妇女多有留他学经咒、习女工者。师秀亦肯留情，若人意怠，又飘然辞去。惟好在寡妇家眷恋往来，非在此家，则在彼家，教之念经拜佛，吃素修行，夜则同睡，诸寡妇争爱留之。因此，难得在别家去。有少年胡宗用，见董尼有貌，强抱求奸，董坚拒不从，挨缠已久，胡以手揣其阴，则阳物大且长，乃男子也。疑其男诈为尼，淫乱良家妇女必多。因赴府告曰：
　　「状告为假尼乱俗事：彝伦之道，内外为严。坏俗之恶，淫乱为大。奸民董师秀，身本男子，诈为尼姑，遍历富室，私奸民妇，罪恶贯盈。秽风彰彻，不殄灭奸害无已。极乞惩诈杜淫，维风正俗。上告。」
　　府准批。刑馆彭节斋为司刑，提来审之。董师秀称：「从幼出家，身本妇人，何谓男子？」彭公命两稳婆验之，都报是妇人也。彭公将责胡宗用诬妄。宗用曰：「不敢欺谩，我亦以为妇人，将调奸之。揣之乃见阳物甚大，此目所见，手所扪，何谓是妇人也？岂一物而两变换乎？」彭公将责二稳婆曰：「此的是男子，汝受他贿，故诬报也。」老稳婆对曰：「我验本是妇人。但我闻世有二形之人，其外是女，可受男交，其内有阳物，亦可出而交女。当令仰卧，以盐肉汁渍其阴，令犬舐之，其形即出。」彭公曰：「你即依此法再去验。」既而验之，其阴中果露男形，如龟头出壳一般。方知宗用所告非诬也。彭公判曰：
　　「立天之道曰阴与阳，成人之形为男与女。故阴阳分而有配合，夫妇别而有唱随。今董师秀身带二形，不男不女，是为妖物。所历诸州县富室大家，作过不可枚举，岂可复容于天地间耶！当于额刺『二形』两字，决杖六十，枷令十日，押在摧锋军寨，终身拘锁，勿放之以为民害。」
　　按：此二形之人，本为怪异，世亦时或有之，故记之以示慎守闺门之防。 
　　孟院判因奸杀命
　　平和县民妇甄氏，每私养汉。夫丰积屡谏惩不从，因出外为商不返。甄氏遂大开延纳。夫去时有女丰氏十岁，忽已年登十五，极有美色。母既不正，女亦效尤，更多奸夫帮恋，惟与季仁最相好，乃其梳笼客也。迨至十八，母欲留以攒钱，不肯嫁人。丰族亲房诋骂之，乃以许嫁储家。女又不时归来，交纳旧日奸夫，攒钱与母，及为己接送时节之费。储家后知之，乃转嫁于段禄。丰氏入段门后，淫心不改，遍与诸人乱。其亲叔公段然，屠宰貌恶，亦来戏之。丰氏嫌其丑陋，拒不肯从，段然蓄恨在心。及丰氏归母家，季仁来寻旧好。丰曰：「数夜来屡有怪梦，心神不安，若得刀剑插在床头，可以镇邪除梦。」季仁即以一把好广刀送之。仁妻扈氏，知夫复与丰氏奸宿，在家骂詈，与仁揪打。仁愤怒，夜投别妓家去宿。丰氏夜无奸夫，侵晨早起，倚门而立。适段然将买猪，见丰氏独立，即戏之曰：「你这起早，送甚情人出房？」丰氏不应而入。段然随之入房曰：「难得这机会，今须与我好。」丰氏曰：「你是亲叔公，亏你敢说此话。」段然曰：「诸人皆与好得，偏我不肯何也？」丰氏曰：「我在娘家，岂肯干此事，今断不从，你勿痴想。」段然曰：「你在室时，曾有多少人情，那瞒得我？」因手按其床头剑曰：「你若不从，便杀你出气。」丰氏作色曰：「那个有此大胆！」段然见其真不肯，怒上心来，一刀斩之，投刀于地而去。及甄氏起，见女杀死在地，大惊而哭。人人去赶。其婿段禄到，问妻杀之故，甄氏惟答以不知，问剑是谁的，甄亦应不知。及观剑鞘刻有季沛泉字号，段禄因问邻佑，沛泉为谁，众曰：「沛泉即此中富家子季仁之号。」因私下唧哝曰：「沛泉正因帮此女子，昨夜与乃内厮打，岂因激而杀之乎？」段禄闻得，遂赴府告曰：
　　「状告为因奸杀命事：禄妻丰氏，原在室日，与豪季仁稔通奸情。今嫁禄家，复串丰母接归奸宿。豪妻扈氏，积吃恚妒，大骂搅家，扭夫同死，激豪暴怒，提刀跑出，杀死丰氏，掷刀复走。鞘有姓号，邻佑可证。妻亲妒激，奸情已实。杀人见刀，名号宛然。乞惩奸除凶，偿命正法。迫告。」
　　季仁去诉曰：
　　「状诉为飞祸事：仁有广刀，鞘刻字号，原卖丰积经十余载。陡今伊女被人行刺，女夫段禄指仁作对，妄诬惯奸；又捏怒禄入户杀人，且无见证，奸称妻骂，陷人故套。况云稔奸，岂复骤杀，情理所无，飞空坠祸。乞台洞豁，不遭悬陷。叩诉。」
　　朱太府亲提审问。段禄曰：「我初问刀是谁的，岳母道不知。岂伊家十年旧物而托不知乎！况与禄妻有奸，人人所知，伊妻妒骂，人人所闻，非彼因激怒杀而谁也！」季仁曰：「丰氏奸夫多有，何独是我？刀虽非买，是彼向我求镇恶梦，先时所送者。若是提去杀他，岂无人见？盖情人必不杀丰氏，杀丰氏者必非情人也。」朱公再问干证。』对曰：「季仁有奸是的，妻妒骂亦是的，其杀死事密，众人实不知为谁也。」朱太府曰：「送妇人只是钱帛花粉，岂且有送剑？况妻有骂，激则怒泄于外妇者，容亦有之。况在室有奸，比凡奸又重矣。奸既真，杀又有据，问死何疑。」次年，孟按院来决囚。季仁之兄季仕、弟季位去看之，又命兄具状去，苦苦哀告。孟院疑养汉妇人争风者多，或调奸未遂者杀之。乃谓季仕曰：「你可代弟拘囚，遣季位先归，诈传季仁诛死。后季仁夜归，作鬼号哭，彼杀丰氏者必亏心，自有动静可察矣。」于是季位披麻挂孝而归，称仁已死，仕兄扶棺后归。家人尽信，各各啼哭，夜为作功果。人初静，季仁于路作鬼号，号于甄门前后，又号于段家左右，至鸡鸣而止。次夜更静，段然出烧纸钱于门外，季仁又于两家门外往来呼号。第三夜，段又出烧纸。季仁早备皮梯登于段然屋上，夜色朦胧中，以破衣蒙头，手执假头而叫。段然出祝曰：「我戏丰氏不从，因杀之。今官府杀你，须问官取命。我已烧化钱帛与你，再勿来搅闹也。」季仁密从皮梯而下，驰报孟院。再提段然到，故待夜间开门放入，审曰：「你杀丰氏，前夜有冤魂来告，你自招来。」段然坚不肯认。只见二鬼，一女一男，各手持头来，翕翕有声。按院衙门手下人各远站，本阒静可畏，况夜兼鬼声，甚是怕人。少顷，灯影沉沉，一女鬼持头直劈段然，吓得段然心慌胆落，扒近案前招曰：「杀丰氏者果是我也！当时戏奸不从，以故杀之，今日甘心服罪。」原是孟院恐其不认，故令季仁同一妓女妆鬼来证，果然吓出真情也。孟院判曰：
　　「审得段然淫心如炽，凶性若狼。尾侄妇而调奸，不恤鹑鹊之耻；手广刀而杀命，尤甚鹰隼之残。戏而不从，正增光于段氏；杀而灭迹，乃延祸于季仁。淫及有服之亲，曾犬彘之不若；凶行拒奸之妇，虽虎豹而何殊。不正兼以不仁，无耻加之无行。女灵不昧，向暮夜而谁诉；天道有知，自凶身之可得。奸服亲罪且不赦，杀人命辟又焉逃。」
　　自此段然成狱，季仁得释。数日，同兄季仕归，家人瞻顾惊愕。季位曰：「事已明乎？」季仁一一述孟爷断明释放之事，家人乃大欢悦。备香案群拜孟爷，祝其禄位高登，公侯万代。
　　按：此狱非孟院之计，必不得明。宜季家之心悦感谢也。


第三卷 盗贼类 
 熊主簿捉谋人贼
　　广之博罗，番粤区也。民殷而醇，义而奉公，素无□□。然四路险峻处，突有强贼，时藏于林莽间，出劫财货，杀伤客旅，不可胜数。过者戒为畏途，居民恐其延祸，屡告呈于官，欲令及时剿除，免酿大患。及官差捕盗人役四路缉拿，又茫无踪影。捕匿缓出，无可奈何。时熊斌为彼主簿，廉能有才。岁值朝觐，上司委令署印，黜奸革弊，井井有条。乡民里老议曰：「各路劫掠强盗，滋为民病，前官竟莫谁何。今熊爷明察如神，或能辨此乎？」复相率具呈曰：
　　「连佥呈为殄盗安民事：切见台教一行，百弊霜清。惟盗未殄，梗治民。本县僻壤，原本民淳。近有强徒，窝藏山坞，专于峻岭劫掠行旅，抄掳衣财，残杀人命，威甚狼虎，商难独行。恐小寇不除，终酿大祸。下梗道路，上坏国法。乞大振霆威，尽歼凶党。法行民安，感激佥呈。」
　　熊爷问曰：「盗贼既多，杀人何并无事主告发？」众里老曰：「彼所谋者，皆远方客旅，故无人告。」熊爷曰：「路途中怎辨土人、远客，乃谋远客而不谋土人？」众里老曰：「土人远客，犹易为辨。但所谋者皆有财之客，而无财者虽独行无恙，此尤可怪也。」熊爷闻此，便知客人必在店中露财，被贼瞧见而然。此为贼者，非店中人，亦必店中为耳目也。乃嘱手下曰：「你在外去家找八名把势来，我有用他处。」既而叫得朱元、李武等八人来，皆高手把势也。熊爷吩咐之曰：「此中各店，每见客人露财，便于山岭僻处出行谋害。今命汝八人分作四路，每二人中挑一人品大者妆为客主，一身材矮小者妆为客奴。每人赏你真碎银各一两，又赐槽假银各十两。但到店，故意露财与见。次日早行，须于山僻处着意提防。倘有贼出，用心擒拿，我后有公差来相助。若拿得真正贼到，各加重赏。」又吩咐公差十二人，亦妆为客旅，分作四路，与把势隔一望之地而行。若遇把势与贼敌，即赴前助擒之。分拨去讫。朱元、黄泰往东路去，在店中展开银包，有槽银二十锭，碎银一二两，多将买酒肉歌唱而饮。有脚夫来问要轿否，朱元答以明日早行，不要轿。次日黎明而行。到东岭，山高林密，果有强人一拳打来。朱元劈开，又一贼打出，黄泰敌住。喊声正闹，三个公差急从后来相助，将二贼打倒绑住。李武、郑长往北路，亦拿得二贼来。惟洪运等四人往西、南二路，未曾遇贼，亦回。次日，将贼解见。熊爷以银八两赏朱元、李武等四人去。洪运四人未拿有贼，前已得银四两，今止省发使去。熊爷审贼曰：「你怎知客人有银便谋害他？」贼巴提、牧济等答曰：「我辈都是店傍无藉，时或为客人脚夫，或为彼代揽雇夫。见客人露财，因此生心谋害，若不见其财，怎无故谋他？此情惟各开店者知之，但彼不敢言也。今已久积罪恶，被拿到此，望老爷超生救死，愿放行自新。」熊爷曰：「贼情重事，我不得专，须申去凭上司判断，我岂能救你？」各打三十收监。熊爷判曰：
　　「审得巴提、牧济等，欲深溪壑，贪甚豺狼。或欺人不敌，明夺一介行李；或袭人无备，公取万贯奚囊。以盗而行乎强，似虎而传之翼。公然抱茅入竹，老杜兴嗟；白昼剽吏夺金，贾傅太息。货悖而入，人莫谁何；法立虽严，恬然不畏。红日上矣，雪霰依然未消；清天湛兮，鬼魅敢尔复出。欲剪道路之荆棘，勿惜挫砍之斧斤。」
　　申上两院，两院令覆审明白。知谋财害命是的，将四贼各拟斩罪。自是博罗一县，盗贼屏息，商旅坦行，人咸感熊爷之恩。
　　按：前官捕盗者，公差到店，彼贼已早知避，自然敛戢数日，何处捉之？惟熊爷知店中有弊，先从店中瞒过，以把势妆客去捉，是以客人当公差也，贼安得不就执戮乎？故为官者，在知民情，而设为驾驭之术，则下无遁情矣。 
　　舒佥事计捉鼠贼
　　嘉靖辛酉间，倭寇乱闽，兴、漳为甚。乡官林命致仕而归，所得宦囊甚厚，不敢复归梓里，寓居于建宁府之临江门。忽一日，雇匠人修盖房屋。内一匠密汲，原江右人，流寓建宁，日为工匠，夜为小偷。因盖屋，见乡官房楼上堆积皮箱甚多，疑必是银，遂邀蒋承熙等去偷。盖承熙系建阳之鼠贼渠魁，智巧轻捷，机变风生，夜无虚出，出必满载而归。故市井无藉、衙门人役图饱口腹者，多入其伙，徒弟几以百计。特四处失物者，所获窃盗，俱指是承熙入宅，故屡屡经告，刺字至于再三。今密汲邀去，夤缘登林衙屋上，割开桷拉而下。偷出皮箱六个，每箱银五百两。贼众喜悦，时已煞擂天近晓矣。承熙曰：「乡官失物必不罢休，今将天晓，难待分银而散，宜埋于地，候搜寻稍缓，然后分之。」众以为然。埋于乔俗宅床前之踏板下。次早，林乡宦见房楼上大光，及去看，乃失去皮箱六个。知是被盗，心甚慌忙，亲往见建宁道台曰：
　　「状告为盗罄余囊事：投宿管属，冀图安宁，并无租产，取给宦囊。讵意昨夜盗从屋上割入房楼，偷去皮箱六个，银千余两，余囊尽空，不留锱铢，老幼嗷嗷，无以为命。官休财罄，家寄田无。虽云窃盗，惨甚劫掳。乞究盗追赃，给领养命。叩告。」
　　时舒芬为道，极有名色。即召本府及建瓯二县巡捕，责曰：「林乡官昨夜被盗，失去银千余两。你等为巡捕，令盗纵横如此，自是关你与守之事。且限你五日内定要根究出贼，不然亦不要你为巡捕矣。」三巡捕甚是惊惶，各召捕盗快手，叮咛曰：「林乡官被盗失去银千余两，今舒爷吩咐，限你们三日要捕得贼，不然定打死你们，都是你辈与贼通同作弊，故衙门前贼风如此。何用你辈为捕盗，空费工食！」众捕盗闻是舒爷之命，谁不惊怕，各往在城惯贼家去体访搜寻，并无踪迹。不数日间，众贼并知林乡官告他，舒爷要拿得急矣。及近晚，舒公问左右曰：「今建城中何佛最灵？」左右答曰：「惟城外东岳庙最是灵验，士民祈签许愿者接迹并肩，无时刻空闲。」舒公召手下二十人嘱曰：「城内各庵庙有灵者，每二人守一庵。但夜有人祈签许愿者，各宜捕之来见。」众人领命去讫。夜间，舒公微服小帽，同一皂隶，一门子，亲往东岳庙，坐于香案下。少顷，有四人来祷祝曰：「今有人在舒爷台下告我，拿得甚急，敬来许下良愿，红猪一口，金银一千，三牲酒礼，倘躲避得过，清吉无事，即来赛还良愿。」拜罢而去。舒公听得前言，即同门皂跟此四人入城，到西门，四人共入门去。一人在床前踏板上跳曰：「更有些动。」舒公密命皂隶去唤巡捕。少顷，巡捕领众手下连忙来到。舒公曰：「四个贼在此，可锁来。」手下拥入门去锁住。舒公指床前踏板下曰：「贼赃藏在此。」手下实时掘开，取出六个皮箱，内都觉重，舒公命将四贼收监，皮箱抬入衙内。众人都惊疑曰：「舒爷有何神见，便知此四人是贼，又知贼赃在踏板下？此六皮箱这重，莫非即林乡官家物乎？」次日，舒公命人去请林乡官，相见礼毕。舒曰：「承所告状，料贼应可捉，只恐银必分散，赃难追完。」林曰：「银数多，彼虽分散，未必用尽，但恐正贼难捉耳。」舒曰：「足下告银太多，岂有窃盗而有偷银至千者乎？此状惟我准之，他官则不信也。」林曰：「银实有一千，不敢欺也。」舒曰：「果多不可少告，若果少不可多增。若捉得贼而多索他赃，便属冒认矣。」林曰：「纵拿得贼，愿追一千领足矣。」舒曰：「公皮箱自认得否？」林曰：「箱都有锁，尚有锁钥在家。」舒公以两皮箱与认，林曰：「是也。」以锁钥来，果开得。及查银数，已是一千了，将补状来领。舒公又以四箱与认，林曰：「亦是也。」舒曰：「状告一千，安得认三千都是？」林曰：「实是三千，恐银多难人信，故不敢告。今蒙寻出，愿奉二箱公用。」舒曰：「吾岂利公财乎！」坚辞不受。林大感德而去。再取四贼来问，乃是蒋承熙、密汲、乔裕、谭漆等，一一承认，招出所盗之由。舒公判曰：
　　「审得蒋承熙等，生理不安，穿窬是习。徒逞疾贫之勇。攘臂横行；不充羞恶之良，扪心自愧。潜来梁上，欲探箧内之藏；闯入闺中，思夺囊间之宝。苞苴惟利于一取，暮夜罔恤乎四知。城郭敢肆跳梁，则穷乡尤甚仕宦。暗遭窃盗，则下民可知。赃满三千，何止秦宫狐白；罪盈巨万，岂减鲁帑大弓。承熙犯至再三，宜加以绞；谭漆仅附初犯，薄示以黥。密汲指引群奸，法宜廉坐；乔裕窝藏小丑，罪与盗同。」
　　此判以承熙惯贼拟绞。后谭纶军门，牌仰舒道督匠造箭；以备军用。箭成，匠谓宜以贼试箭，乃利官军。舒道缚承熙于教场，令众射之而死。
　　按：此案舒公知己素为群盗所畏。故先命巡捕捕盗，游扬欲捉之声势。又知建城人信神，料贼惧拿急，必去投佛，遂从此捕之。而正犯真赃不劳而得，公真摘伏如神哉！ 
　　顾县令判盗牛贼
　　建康人孙严，养一黄牛母，大角、黑蹄、长尾、高项，岁生一，特甚有利息。忽夜被盗偷去。彼盗亦爱此牛好形相，兼又有孕，亦不忍杀，留之已养过两月。后孙严往乡寻佃，路逢前牛，认是己家所失的，将牵归。其牧牛者麻给出来与争，称是己物，不合孙严冒认。孙严认得已真，知此牧牛者必是盗，随投地方。将牛交与里长、总甲，因往县赴告曰：
　　「状告为盗牛事：家素业农，养牛代耕。前月十七半夜，被盗挖开牛栏，偷去孕子牛母一头，四下跟寻。现在惯贼麻给家，当投地方看认已真。彼贼刁强，顽拒不还，反逞凶殴。投台剪贼，追牛给主，感激上告。」
　　麻给去诉曰：
　　「状诉为强占事：家畜耕牛已经两载，突出孙严冒认己物。彼牛前月方失，我牛畜牧已久，先后不同，里田周知。若盗伊牛，当即烹宰，岂留又畜？伊自失物，何冒认补，更甚于盗。乞台详情，剪强杜占，民得安生，不遭诬害。叩诉。」
　　时进士顾宪之为令，提来亲审。两下执争，不能制服。顾公曰：「孙严牛母，已畜几年？」孙曰：「亦二年了。」顾公曰：「既二年，必识旧主之路。吾令快手虞信，与你二人同跟此牛去孙严家五里外解放，任其所往，不得驱逐。看此牛知往孙家否，然后回报。」虞信依命与孙严、麻给牵此牛去，放于孙宅五里之外。近晚来，牛径往孙家入栏去宿。次日，虞信押孙、麻二人同来，一一依实回报。顾公曰：「果是孙家牛，故知入孙家栏也，麻给之盗情明矣。」麻给乃顿首服罪。顾侯判曰：
　　「审得麻给殉利丧心，贪得害义。睹牛豢之悦口，欲充口腹之私；见肥甘而朵顺，将图顾养之利。耕云大武，乘夜牵来；喘月太牢，因机移去。里中▉，不畏彦方之知；梁上逡巡，难异仲弓之恕。犹且诉称强占，敢纷讼辩于公庭。盖至牛识旧栏，知物应归于故主。罪同窃盗，罚计脏科。」
　　按：牛失已久，盗畜已熟，彼安肯自认为盗？但放牛任往，倘知故主，则盗情便明矣，犹胜于吊里邻以证盗，用拶以逼招也。 
　　柳太尹设榜捕盗
　　广陵县胡纳忠，世家巨富。忽夜被强盗三十余人，明火劫掠，掳去财帛不可胜计。又家人被伤，婢妾被辱，受亏难忍。柰贼散去后，莫知所在，只得赴县陈告云：「状告为强劫事：台法霜清，民生有主。盗风蠭起，世界变常。忠素善弱，守积财帛。陡于今月十三夜静人定，强盗三十余徒，明火持杖，打进大门，捆缚男女，杀伤老幼，淫辱婢妾，勒逼金银，抄掳钱帛，家财髜空，门壁粉碎，荼毒非常。冤屈弥天，恳台准差捕盗，缉拿众贼正法，惩恶究赃，追给被掳赀财，开单黏告。」时柳庆为令，审曰：「盗有许多，岂不能认一二人乎？」胡纳忠曰：「贼皆白布包头，烟墨搽脸，故不能认。虽有影响相似者，今亦不不敢妄指。」柳曰：「汝一家并无一人脱走乎？」胡曰：「大门一响，贼群拥入，焉能走脱？」柳曰：「邻里亦无相助逐贼者乎？」胡曰：「贼势浩大，人那敢赶之？」柳曰：「汝乡有惯为盗者，有与你有深仇者，有夜间所见之贼举动似某人者，可逐件开来。」胡即取笔面报曰：「某也惯贼，某也与我有仇，前夜之贼有似某人者」一连共疏二十余人。柳尹都拘来审，众人各不肯认。柳曰：「且拘你辈在监，可各代他跟寻得贼出，然后放你。」由是官拿既紧，众人各为体访。又且柳尹知贼众既多，人心不一，今捕拿又紧，贼岂不惧，此可设诈以求之。乃作匿名帖，令手下贴于衙前曰：「我等共劫胡家，徒侣混杂，终恐泄露。今欲首伏，恐不免诛。若听先首免罪，便欲来告。」又将此帖贴胡家附近。各处贼见此帖，果然彼此相疑，都道自己伙中真个有人要先首免罪者。胡纳忠亦信之，谓真是贼帖，乃揭与官看。胡令遂出一告示张挂：「见得前日劫贼，若有悔过自新先出告首者，许免其罪。」居二日，有王家一奴昝吉，自出首曰：
　　「状首为恶党牵玷事：吉本家奴，素非徒棍。不幸前月十三夜出守园，路遇强徒三十余众，执将扪命，哀告乞免。逼往胡家，同伙打劫，并未分赃。蒙台出榜，先首免罪，理合首明。乞念孱奴被胁，情非得已，愿悔夙非，许开后善。上首。」
　　柳尹曰：「汝自首明，本当赦罪不问。但当报出别贼，方可免你，岂但洗明自己乎！」昝吉曰：「别贼生面，不知是谁。」柳尹曰：「岂无一二熟人乎？」昝吉曰：「认不真，不敢妄指。」柳尹怒，将吉起。吉难禁痛，乃报出缪复、于聪二人。又提缪、于到，严刑拷勘，乃尽报出三十人。柳尹曰：「吉先出首，又系胁从，又未分赃，理当独赦。余人都拟死。」缪复等恨吉首出他辈，都执曰：「吉本同谋同劫，又分赃某物，哪是胁从？死便当同死，怎得独生？」柳尹曰：「吉若便告出三十人，虽同谋亦应免死。彼初但胡涂洗己，待然后指出一人，便知是同伙之贼。亦不得以自首减等论矣，理当同罪。」遂各令画招。柳侯判曰：
　　「审得缪复、于聪等，闾阎恶少，市井饿夫。啸集不义之徒，逞威恣肆；指挥无赖之党，乘夜纵横。举燧而行，不惮邻人之觉；斩关以入，尽发事主之藏。杀戮自由，猛过豺狼之势；奸淫无忌，毒甚犬羊之凶。日甚一日而谁何，浸淫鲁邦之盗跖；三十三人而不戢，依稀梁山之宋江。盗取人于萑蒲，子太叔兴徒悉歼；贼共谋于空舍，赵广汉遣吏捕诛。如患胜残之难，何惜无道之杀。不分首从，俱正典刑。」
　　按：此匿名帖之设，即兵家反间之计，此推其意而用之，果能钩索乎贼党。故知治狱无定法，在官之临机设算而善发摘之也。 
　　许太府计获全盗
　　曹州省祭吏赵夔，同父往京，多备银两，将营升好任。未至凤阳府，十里路上行迟，故靠晚尚未投店。忽强盗十余人骤出，拦路杀死其父，尽掳去行李盘缠，乘夜散去，茫无踪迹。次日，于附近地方，查访本地惯贼姓名，人并无言者。乃往府告曰：
　　「状告为杀命惨惊事：刀笔蚁程，辛苦万状。挨得省祭，铁杵成针。哭夔祭吏收括赀财，同父往京，将营微任，前晚在路，强盗十余，腰刀手棍，杀死夔父，劫去行李，靡有孑遗。痛父非命，仇不戴天，只身孤苦，窘莫度日。老暮微程，遭坑沦落。羁魂飘摇，凄楚莫禁。乞究贼穷脏，正法殄恶。父冤得雪，九泉叩吁。蚁困再苏，万死铭刻。哀告。」
　　许太府见此状情极惨，奈贼无证据，难以捕捉，便心生一计，故发怒骂曰：「这刁吏可恶！你两父子在路，纵有贼谋你，只一二人止耳，乃一连牵告此二三十人，且暮夜之间，汝何神见，能尽知此贼名。依你状所告，是本府之人户皆为盗也，非妄指平民乎！杀人之辜，汝自当之。且加以扭锁收监听审，不然异省棍徒自告假状，必是走也。」赵夔是个猾吏，他状中并未告贼名，太府怒他不合告二三十人，又将他收监，知必有计，便入监去不辩。许太府叫刑房吏曰：「赵夔所告贼名太多，中间亦有真贼，亦有被陷者。可出告示，令他来诉，然后出拿未诉者。」刑吏即写告示张挂：「知凤阳府事许，为杀命惨掠事：据曹州省祭吏赵夔状告前事，中间指告贼名三十余人，其真盗固多，而无故被陷者亦有。若信一偏之词，尽捕无辜之党，则官不胜烦，而民亦不胜冤矣。为此合行出示，晓谕远近居民，除平素为盗者不得妄行辩诉外，其有为仇所陷，嗾赵牵告者，限三日内许各以情来诉，毋致熏为莸杂，玉以石混，但有惯盗而巧饰混诉者，查出重行惩治。亦有非盗而三日内不诉出者，后差票拘到，一并以盗例拷勘真伪，然后发落，决不轻恕。须至告示者。」此示一出，群盗见之，皆心自揣曰：「想赵吏父被杀，行李被劫，心中不甘，故访问地方之时，人心以我辈名报之，彼故尽知众贼名姓也。今太府有此开豁告示，宜早出诉之。」由是惯盗宣雅、郁周、满服等十余人，相继出诉。又有项金者，实前日劫赵夔之贼首，心下亦疑曰：「我素得地方憎嫉，想我名亦必报去，须要去诉。」其状云：
　　「诉为仇唆飞陷事：金素守分，负贩生理。日前与地方总甲买卖角口，因致仇恨。今赵夔被劫，总甲挟仇，唆挂金名。蒙台明示，许早自诉。理合先呈，免遭陷害。上诉。」
　　许太府见诸诉状，心中喜曰：「此皆是彼强盗自生猜疑而来诉也。想劫赵吏之盗亦必有在其中者，但须得真赃，便可坐正犯矣。」乃密嘱赵吏明日对审，只可求追赃归去，不可说起杀父命之事。次日，许公吊诸诉状人来，候面审发落。又取出赵夔来曰：「汝认此众人是贼否？」赵夔曰：「那时天晚半黑，俱难认了。小的在先尚指望授一官半职，今要丁忧，亦不消过京。但孤身无倚，又无文钱度日。乞将众人追些盘缠，与我回，便是老爷天恩。纵拿得真贼问他死罪，小的要回家，后大巡审录无人在此执对，终是开他矣。究真贼何益，惟愿追盘缠回去为幸。」许公曰：「你众人都地方报来，其贼是真。今赵省祭言亦可怜，可每人追银二两与他。」宣雅等不肯。许公要动刑，贡金即率众曰：「愿如命。」遂令皂隶押去，即刻限秤完。后令赵夔认过，有是原银否。夔指满服二两曰：「此是我银。」许公即将满服起曰：「你可报出原伙，都要助他二两。」满服见只说助银，亦不妨事，未待重刑，便指出贡金、索栋等在堂五人，更党权等十人未出诉者。许公即令拿党权等都到，专拷究赃银，已十完六七矣。命赵夔领去。夔泣曰：「银蒙老爷断给，虽无全数，当亦罢休。只老父被杀，大仇未伸，要依律法，将强盗灭歼，则死者瞑目，生者甘心矣。」许太府故沉思曰：「你先只说迫赃，故为你追完。今要依律问，则强盗不分首从，皆当问死矣。只拟贡金、满服二死罢。」赵夔曰：「律若只该二人死，便依爷所断。」许公曰：「依律何止二人死，此十余人皆当死矣。」夔曰：「律该都死，纵老爷肯放，上司亦不肯放矣。」因夔坚执，将金等遂皆拟死。许公判曰：
　　「审得贡金、满服、索栋、党权等，肆豺狼于当道，植荆棘于要途。挺玉剑而含霜，辉辉载路；栾星弧以对月，肃肃盈衢。如狐鼠之夜行，似熠耀而霄出。倦游远客，方嗟行路之难；好勇凶徒，突起夺财之想。臂方腰刃，众且成群；杀命谋财，人谁敢抗。伤哉白毛之叟，颈刎荒郊；苦矣三考之胥，身羁异域。既取其货，又伤其父，狼贪与虎暴兼资；杀人见刃，劫人见赃，渠魁与胁从俱戮。方快众愤，庶伸国威。」
　　按：此路中被劫贼本难捕，况远客告状，势难久待。许公先怒告者，似无为彼治贼之意；后出许诉告示，又似有惜民之心。则贼必争告掩非，希图解脱。岂知正堕许公术中乎！不三日，而盗已得；不阅月，而吏可归。虽如神之判不过是也。 
　　吕分守知贼诈丧
　　洛阳有贼闻谐、盖惠、涂聪等，聚众三十余人，将过江劫掠。先遣白礼、丁禅十余人，妆为客旅，陆续先行。后以枪刀藏于棺木中，诈作行丧，过江去葬。而诸贼即妆为车夫、为孝子以送。时到江尚早，以棺木停于路傍而歇。适分守吕元膺因出游赏，乃登高阜瞰原野。忽见丧舆驻之道左，移时不去。男子五人，皆缞服随之。吕公指谓手下曰：「凡远葬则休，近葬则省。今观众车夫皆未困倦力乏，而在此久歇，此非丧也，必是奸党为诈。」命手下拿五个孝子来。单取一人去问曰：：是何人丧？」答曰：「母丧。」问其母死之年月日时，以笔记之。又取一个去问，其答不同。遍取问之，所对皆异。许公乃令左右开棺搜之。其棺内皆是兵刃，柄长七尺，与棺相齐，公诘问其情。闻谐见情已败露，难以遮掩，乃实供曰：「某等皆盗也。将过江掠货，是以假妆丧舆，使渡者不疑耳。不意被老爷察出，幸谋而未行。望开条活路，饶某等性命，愿改过自新，再不敢为恶生非。」吕公曰：「汝十五人，而器械共三十二把，岂一人能用两器乎？此必有伙先在，过江相候，可报名来。」闻谐曰：「老爷神见，不敢欺谩。果有同党十余人，已于彼岸期集矣。」吕公曰：「我命手下同你去拿来，一同供招立案，许你后日改过，今番姑从薄治。」闻谐同公差过岸，与党辈说被吕爷拿出情状，今已报名在官，宜去服罪输诚，庶得轻罚。白礼等都治下百姓，名已报出，怎能逃避，只得来叩头求赦。吕公判曰：
　　「审得闻谐、白礼等，群居终日，聚首合谋。封豕长蛇，广结眶眺之辈；草狐莽鼠，大张羽翼之徒。期百足之难僵，召飞蛾而争赴。谋施空舍，已逃广汉之捕诛；计渡长江，欲效杨公之劫掠。白衣摇撸，潜形蒲渚之间；红帛盖丧，藏器柳中之内。使时堪乘，便出没而掠商贾之舟；倘势可为，奸往来而夺海陆之货。郭解翩跹于炎汉，厉由此阶；元达横放于田齐，恶从兹酿。苟毫末之不剪，将斧柯之必寻。幸伐其先谋，施辐衡于未角；故制其死命，去豕之利牙。盗谋强而未行，罚比窃而从重。」
　　判讫，将三十二人各打二十，拟发各驿为徒。
　　按：此未经人告，吕公止因其丧车停久，遂察其有奸。真如太阳丽天，物无遗照哉！
  </div>
  <div class="pagination">
   <a href="续廉明公案传.html">
    上一页
   </a>
   <a href="续廉明公案传.html">
    1
   </a>
   <span class="current-page">
    2
   </span>
   <a href="续廉明公案传_page3.html">
    3
   </a>
   <a href="续廉明公案传_page4.html">
    4
   </a>
   <a href="续廉明公案传_page5.html">
    5
   </a>
   <a href="续廉明公案传_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
