<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 155 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 155 页/共 603 页
  </h1>
  <div class="content">
   臣峤言：伏奉恩敕，编撰攀龙台碑文，赐臣物四百段。研精不优，篆刻无术，下帷阙蛟龙之不，搦管惭凤凰之思。猥辱隆命，俾图光范，戴天知，仰大象而增迷；游圣为言，抚营魂而自失：宁足以发挥一德，扬扌万分，术虞后之孝思，谈姬文之睿业？而天情不匮，帝造无涯，式推爱敬之心，用广褒崇之惠。披文相质，本殊黄绢之词；颁赏计劳，遂承紫泥之渥。荷宠惟惧，瞻恩载，奉之日，悚汗交驰。无任惭戴屏营之至，谨附洛州奏事使具官臣某奉表陈谢以闻。
    ○为纳言姚等谢敕赐飞白书表
    臣等言：今月十一日待宴，蒙恩作飞白书，题臣等名字垂赐。跪承宝贶，仰戴琼文，如披七曜之图，似发五神之检。九霄灵泽，与垂露而同г；千载嘉祥，共回鸾而共集。冠六文而首出，掩八体而孤骞，眇乎若游雾之拂春林，霭乎似轻云之上秋汉。颉皇之始模虫篆，未足多奇；刘后之尝学史书，孰云以拟？固已工逾悬帐，妙尽刻符，锺繇竭力而难比，伯英绝筋而不逮。则知神圣，包众智而同归；多艺多才，总群方而兼善：谅天机之独运，岂凡识之能窥？臣等才埒瓶筲，任叨衡石，器满之诫，每切於愚心；楝隆之吉，实惭於明代。而天慈曲奖，圣造不遗。厚禄尊官，既殚恩而极宠；良辰美景，又申欢而接宴。庆方行而已及，泽未溥而先加，殊恩与骨肉等深，缛礼共衣冠相绝。今复亲陪睿赏，特流宸翰，嬴氏之魂游天上，未比超；阚生之名在月中，讵方遐邈？昔者韩棱深博，肇蒙於署剑；田凤名流，仅闻於题柱：未有芝英草圣，近缛於彩笺；合璧连珠，俯光於掌握。在臣叨忝，独冠古今，方且示彼记言，传诸贻训，表一人之殊宠，留百代之荣观。手舞足蹈，徒申踊跃之心；摩顶至踵，岂答生成之施？无任欣戴之至，谨诣阙奉表陈谢以闻。
    ○谢加赐防ト品子课及全禄表
    臣某言：伏奉恩旨，加赐臣防ト品子课及全禄，并以特进全给，身若在京，仍朝朔望者。臣自叨荣职，无补分毫，抱疾沈疴，有逾年岁。蒙赐臣骸骨，得守邱园，方从麋鹿之游，分隔鸿之侣。不谓皇私广被，天造曲成，回日月之光，更临幽侧；降云霄之泽，俯润凋枯：岁时颁廪藏之储朔望接缙绅之礼。无绩无效，虚忝於恩荣；非才非贤，谬г於禄秩。仁慈出於分外，宠渥生於望表，邱山厚泽，猥及下流，草木轻生，何阶上答？臣苦腰脚软弱，不获躬诣阙庭拜谢，无任惭悚喜荷之至，谨因留守奏事奉表陈谢以闻。
    ○为第五舅谢加赐防ト品子课及全禄表
    臣某言：伏奉恩旨，加赐臣防ト品子课及禄并全给，身若在京，仍朝朔望者。臣运偶时来，久叨匪服，钟鸣漏尽，得保悬车，逢舜历之雍熙，遂尧人之耕凿。乾坤含养之德，尚贷光阴；雨露г霈之恩，不遗枯朽。特降纶旨，优加禄秩，更沐天慈，许朝朔望。锡大造於平分之外，收无能於委弃之馀，荷泽蒙荣，空深於跃；残生余喘，岂期於答效？无任惭悚喜荷之至，谨附中使某官某奉表陈谢以闻。
    ○为御史大夫娄师德谢赐杂彩表
    臣某言：显福门宣敕，出彩八十段赐臣充军装。臣才质驽下，智能短乏，谋非上略，识岂中权，谬奉殊私，猥参大任。虽凿门之志，必扫妖凶；而受钺之功，未宣戎幕。遽延宠命，先承优赏，怀恩揆拙，既惧且惭。惟当誓骨铭心，永缄天地之施；触锋突刃，常为士卒之先：庶邀犬马之勋，遂灭鲸鲵之党。七擒三捷，诚所庶几；九死一生，岂当还顾？无任悚戴欢欣之至，谨奉表陈谢以闻。
    ○为武攸暨谢赐锦表
    臣攸暨言：伏奉恩旨，以臣昨扈游上苑，执辔还宫，特赐臣瑞锦一匹，臣某中谢。臣承晖日月，渐润云霄叨符圣慈，累延宸照，遂得入陪金殿，出捧玉舆，瑶水参八骖之游，台翊二龙之举。荣兼侍从，宠冠宗枝，捧日无以俪其欢，登天未足俦其乐。昔议封启繇，不回参乘之恩；驷马从良，宁承附舆之泽？在臣叨忝，实迈古今，徒欣不世之荣，岂望非常之赐？况臣地兼臣子，职奉君亲，寻咫尺之途，才捧神仙之驭，有何殊效，合降隆私？陛下恩爱曲成，绸缪累洽，俯回珍异，猬及庸微。跪开缄题，伏视文彩，烂若朝霞之初起，粲如春花之竞发。成都濯具，本自非俦；朝鲜制衣，则知难拟。方且裁而学政，希勉励於天工；服以昼游，庶光荣於戚里。效微施广，徒益惭惶，恩重命轻，罔知酬答。无任悚佩之至，谨诣阁奉表陈谢以闻。
    ○谢端午赐物表
    臣某言：中使某至，伏奉手诏慰谕，并宣口敕，赐臣端午衣一副，银碗百索等，兼赐大将衣若干副者。天书绸缪，圣泽汪，被服辉焕，承恩陨越，臣某中谢。臣闻日移东井，律应南风，正阳为纳庆之辰，长赢表交运之节。臣谬膺任使，备位守臣，抚封而多愧无能，望阙而遥思献寿。而陛下恩覃率土，宠并勋贤，俯因初五之辰，远颁尺一之诏。衣垂织靡之盛，器饰雕刻之珍，则辟邪宁假於赤符？蠲疠讵劳於朱索？况赐г裨将，化洽方偶，仰荷殊私，实惭非据。誓将诞敷渥泽，保定藩维，变淳风於邑里，宣戎政於军旅，俾洞安静，波涛不惊。伏惟皇明，俯照丹慊。臣无任云云。
    ○谢端午赐衣表
    臣某言：中使某至，伏奉手诏慰谕，并奉宣圣旨，赐臣端午衣一副，银碗百索等，大将衣两副者。王人远临，天赍下逮，承恩捧诏，心悸汗流。臣伏以正阳届节，初五授时，万国献珍以称寿，九天垂衣而纳庆。至如靡丽出於王府，颁赐及於方隅，盖所以褒宠有功，旌异有德。顾臣庸劣，未补涓毫，沐日月之齐光，与勋贤而并命，猥将固陋之质，获兹器用之深。衣降九天，惧兴刺於鹈翼；缕分五色，增长寿於尧年：何角黍之足称？岂纤缯之为比？况赍及裨将，泽被戎行，顾兹殊赐，实愧非据。臣一至湖湘，再周星岁，扇皇风而苏息黎庶，布圣泽而底定封疆，今井赋不愆，军旅知训，庶期犷悍之俗，获跻仁寿之域。伏惟鸿造，俯察丹诚，无任云云。
    ○谢腊日赐腊脂口脂表
    臣某等言：品官刘阿道至，奉墨敕，赐臣等腊脂、口脂等物。恩命忽临，喜交至，手舞足蹈，心惭意悚。伏以安宁戒序，嘉平在节，白日临於阳，繁霜入於露寒。蘅末始亭（疑），桂筵丰暇，青牛帐裹，未辍炉香；朱鸟窗前，新调铅粉。因三冬之吉庆，造六官之脂泽，糅之以辛夷甲煎，燃之以桂火兰苏。气溢象奁，香冲翟幄，以光金屋之仙御，以赐瑶房之帝嫔。南国容华之人，从来未识；西京妖冶之妾，何时可见？臣等叨膺天命，谬总留台，虽天动星回，违於侍从；而□行雨施，更延於恩渥。猥承邮驿，曲赐丝纶，分八子之膏腴，及三臣之琐贱。窃窥明镜，已觉衣冠之不任；旋顾妆奁，遂成箕帚之多幸。身轻尘露，佩德空深，贶等邱山，殒身何答？无任踊跃屏营之至。
    ○谢许致仕表
    臣某言：伏奉恩敕，听臣致仕，服慈造，不胜铭戴。臣本无器识，素乏材能，幸属时来，屡蒙朝奖，虚受荣遇，迄无成绩。光阴渐迫，衰疾常留，二竖频侵，十旬每旷，惧忝腹心之寄，遂陈骸骨之请。天情曲奖，圣泽旁流。殷鼎调梅，虽辍参议；汉藩剖竹，仍叨卧理。百城肇案，六疾弥加，竟亏露冕之功，俄锡悬车之宠。方循初服，退守故园，忘机求汉水之翁，击壤就尧衢之老，歌太平而永日，饮圣泽而穷年。林壑长徉，俟卉木而俱槁；云霄坐隔，仰阙庭而增慕。无任犬马栖恋之至，谨因留守起居使奉表陈谢以闻。谨言。
    ○为水潦灾异陈情表
    臣峤言：臣闻明主程才，先求於称职；忠臣效用，必务於量已：然後庶官无废，百度以康。若使假凤登朝，真龙不驭，将缘鹤之鼎，方忧於折足；和鸾之驾，必诫於倾：岂徒锺鼓生袄，蛮夷起笑而已？臣瓶筲贱器，驽蹇轻姿，同鼯鼠之五伎不成，异飞鸿之六翮兼备，遭逢幸会，累叨阶级。陛下降非常之泽，垂不次之恩，之冢司，握九流之铨管；委以枢近，参万机之损益。传说作舟之命，徒奉箴规；仲山补褒之谈，曾微答效。致令衡镜失序，纪纲不张，官僚日增，府库岁减：谬职之谤，或讥於画武续貂；败官之尤，有议於喧卢吠鹊。下生朝野之蠹，上悖阴阳之和：水潦为灾，虑深於昏垫；黎氓失稔，忧在於沟壑。轸皇情於南面，坠国庾於西成，亏变理之节，失平分之度：推其咎戾，实在微臣。昔者尧逢阻饥，而四岳咨访；汉遇灾异，而三公策免。举遗才而求俊，退不肖而清庶官：厥有由来，著於古昔。臣缉熙莫效，尸旷无成，以拥肿之凡材，抱支离之痼疾。久怀致寇之禄，犹带妨官之绶，目而视，不遑自安。是用启处惭惶，寝兴诫惕，思解鹈鹕之服，愿辞鹭之行，庶得保愚公之庐，避贤者之路，以宁众口之嚣谤，以答三灵之谴咎：则物情朝序，谁不谓宜？昔干木辞第，恒思卫生；营平寝瘵，不忘忧国。当今兵戎未静，费务方多，人庶空虚，官僚苟且，不可不深为防虑，妙思政术。臣衔恩佩德，念咎惭荣，虽智和无闻，自甘於罢黜；而庸短所见，犹乐於输画。不胜区区之意，谨昧死陈利害事一封，幸当明主不讳之朝，敢效愚臣无隐之节。倘蒙赦其狂直，收其固陋，冀有益纤芥，效添山海。无任悚惧恳诚之至，谨诣朝堂奉表陈请以闻。
    ○自叙表
    臣峤言：奉今月十七日口敕，令臣等各自述行能进者。臣以蒙鄙，遭逢休历，陛下降非常之遇，垂不次之思届，擢处崇班，超登近侍。上感皇明识遇之厚，下忧忝冒负乘之责，常愿肝脑涂地，以报所天，魂魄归泉，不忘结草。至於欲披诚款，曲尽智能，竭心本朝，输力明主：此臣日夜之所思念，胸襟之所蓄积，岂敢更为进退，苟事廉隅，固守谦，坐饰边幅？臣早遘凶闵，素甘贱贫，少缠羸疴，不任劳苦。从仕代饥寒之役，徇禄无显达之心，修身惧於辱先，履道期於远害。见强御之为患也，故处之以谦卑；知刻薄之为尤也，故行之以仁恕：慕退让不敢从驰竞之流，戒贪残不敢为丝发之犯。若温良诚信之道，忠孝友悌之规，莫不仰承圣风，俯蹈家训，一У太平之名教，移中人之志业。及其屏私昵，忘比周，内无术数之机，外绝朋附之党，一心奉主，介然孤立：此臣之所以登朝廷而事明圣，全直道而勖身名者也。
    夫臣事君，有死无二，见危则致其命，当事则先其劳，有罪不敢辞，有能不敢隐。是以西戎不静，充国自其谋；南越未宾，终军思赴其难。臣幸蒙采择，得备驱驰，若使饰固陋之心，竭驽蹇之用，勉之以匪懈，将之以至公，则虽簿领百端，枢衡众务，亦浅深而必效，何难易之敢辞哉？盖明主程才以建官，忠臣量已以受职，是故轮辕异适，水火殊用，当其材则事逸而功倍，乖其分则形劳而绩亏。陛下弃短收长，循名责实，使得效其薄伎，申其末用，则臣之浅术，可得而言。臣曾涉经典，笃好文史，渐六艺之腴润，驰百家之阃阈。至若操觚秉牍，纪事属辞，虽窃比老、彭，诚未拟於先哲；而上追班、马，敢自强於後进。陛下以钦明抚运，齐圣握图，冠千龄而首出，超百王而高视。德泽汪，典章明密，至道共八风俱翔，神功与四时并运。是以众庶悦豫，符瑞，九服清夷，百蛮职贡。而嵩高梁父，未修昭报之坛；礼官儒林，不辑平之颂：使鸿名有时而郁，良史靡得而称，臣窃惧焉。昔成、康之隆，颂声并作；武、宣之盛，文章间起。虞德茂而皋繇作歌，鲁道兴而奚斯有述：然後功业显乎代，德音昭乎声。若夫保驭中和，宪章大雅，通讽谕之旨，摅嗟叹之怀：此臣子之旧经，国家之前式，不可阙也。
    臣幸得沐浴恩造，扶侍轩墀，目睹雍熙，心积愤懑，思陈愚瞽，庶存万一。徒以牵迫贱事，卒卒无须臾之闲；顿伏羸，轧轧多沈滞之思，常恐犯雾露，填沟壑，不获替扬上德，摅布下情，生为负义之人，死为孤恩之鬼。是用终朝三省，达夜九回，抚心刻意，屏营反侧。倘得参名芸阁，假迹蓬山，探石室之秘文，览金版之遗籍。听歌探颂，以观四方之风；讲艺论诗，以崇三代之式。第其科目，载之简编，大以荐陈郊庙，报享成功；小以敷布乐章，润色鸿业。使宏勋播於金石，盛德流乎舞咏，光济於当日，洋被於来叶，然後退没草泽，下入幽泉，犹生之年也。冒陈愚恳，惟我陛下察焉。臣峤诚惶诚恐顿首顿首。
    ●卷二百四十七
    ☆李峤（六）
    ○论巡察风俗疏
    陛下创置右台，分巡天下，察吏人善恶，观风俗得失：斯政途之纲纪，礼法之准绳，无以加也。然犹有未折衷者，臣请试论之。夫禁纲尚疏，法令宜简，简则法易行而不烦杂，疏则所罗广而无苛碎。窃见垂拱二年，诸道巡察使所奏科目，凡有四十四件，至於别准格敕令察访者，又有三十馀条。而巡察使率是三月已後出都，十一月终奏事，时限迫促，薄书填委，昼夜奔逐，以赴限期。而每道所察文武官，多至二千馀人，少者一千以下，皆须品量才行，褒贬得失，欲令曲尽行能，则皆不暇，此非敢惰於职而慢於官也，实才有限而力不及耳。臣望量其功程，与其节帛，使器周於用，力济於时：然後进退可以责成，得失可以精矣。又今之所察，但准汉之六条，推而广之，则无不包矣，无为多张科目，空费薄书。且朝廷万机，非无事也，机事之动，恒在四方，是故冠盖相望，邮驿继踵。今巡使既出，其外州之事，悉当委之，则传驿大减矣。然则御史之职，故不可得闲，自非分州统理，无由济其繁务。请大小相兼，率十州置御史一人，以周年为限，使其亲至属县，或入闾里，督察奸讹，观彩风俗，然後可以求其实效，课其成功，若此法果行，必大裨政化。且御史出持霜简，入奏天阙，其於励已自修，奉职存宪，比於他吏，可相百也；若其按劾奸邪，发摘欺隐，比於他吏，可相十也。陛下试用臣言，妙择贤能，委之心膂，假温言以制之，陈赏罚以劝之，则莫不尽心而效死矣。何政事之不理？何禁令之不行？何妖孽之敢兴哉？
    ○请减员外官疏
    自宝命中兴，鸿恩溥及，唯以爵赏为惠，不择才能任官。授级加阶，朝廷多改，正缺不足，加以员外：非复求贤助理，多是为人择官。接武随肩，填曹溢府，无益政化，虚请俸禄，在京则府库之财殚竭，在外则黎庶被其侵渔，伏愿微惜班荣，稍减除授，使匪服之议，不兴於圣朝；能官之谣，复光於曩载。
    ○请辍近侍典大州疏
    窃见朝廷物议，远近人情，莫不重内官轻外职，除授牧伯，多是贬累之人，风俗不澄，实由於此。望於台阁侍监，妙简贤良，分典大州，共康庶绩，臣等请辍近侍，率先具僚。
    ○谏建白马坂大像疏
    臣以法王慈敏，菩萨护持，唯拟饶益众生，非要营修土木。伏闻造像税非户口钱出，僧尼不得州县承，必是不能济办，终须科率，岂免劳扰？天下编户，贫弱者众，亦有佣力客作，以济糇粮；亦有卖舍帖田，以供王役。造像钱见有一十七万馀贯，若将散施，广济贫穷，人与一千，济得一十七万馀户。拯饥寒之弊，省劳役之勤，顺诸佛慈悲之心，г圣君亭育之意；人神胥悦，功德无穷。
    ○上中宗书
    元首之尊，居有重门击柝之卫，出有清警戒道之禁：所以备非常，息异望，诚不可易举动，慢防闲也。陛下厌崇邃，轻尊严，微服潜游，阅廛过市，行路私议，朝廷惊惧。如祸产意外，纵不自惜，柰宗庙苍生何？又分职建官，不可以滥，传曰：“官不必备，惟其人。”自帝室中兴，以不慎爵赏为惠，冒级躐阶，朝升夕改，正阙不给，加以员外，内则府库为殚，外则黎庶蒙害：非求贤助治之道也。愿爱吝班荣，息匪服之议。今文武六十以上，而天造含容，皆矜恤之，老病者已解还授，员外者既遣复留，恐非所以消敝救时也。请敕有司，料其可用进，不可用退。又远方夷人，不堪治事，国家向务抚纳而官之，非立功酋长，类靡俸禄。札惶度非要者，一切放还。又《易》称“何以守位曰仁，何以聚人曰财。”今百姓乏窭，不安居处，不可以守位；仓储荡耗，财力轻殚，不足以聚人。山东病水潦，江左困输转，国匮於上，人穷於下。如今边场少疏，恐逋亡遂多，盗贼群行，何财召募？何众闭遏乎？又崇作寺观，功费浩广，今山东岁饥，糟糠不厌，而投艰厄之会，收庸调之半。用吁嗟之物，以荣土木，恐怨结三灵，谤蒙四海。又比缘征戍，巧诈百情，破役隐身，规脱租赋，今道人私度者，几至数十万。其中高户多丁，黠商大贾，诡作台符，羼名伪度。且国计军防，并仰丁口，今丁皆出家，兵悉入道，征行租赋，何以备之？又重赂贵近，补府若史，移没籍产，以州县甲等，更为下户，当道城镇，至无捉驿者，役逮小弱，即破其家。愿许十道使访察括举，使奸猾不得而隐。又太常乐户已多，复求访散乐，独持鼗鼓者已二万员。愿量留之，馀勒还籍，以杜妄费。
    ○谢谴让状
    臣特蒙天慈，擢在枢近，恩私屡及，宠命频加。粉骨糜躯，虽久誓於心府；纤埃滴水，竟无补於川岳。是用晨宵载惕，启处增惭，素自庸愚，加以疾疹，心绪遗忘，耳目昏沈，实恐虚旷天工，倾败鼎饣束。伏思大臣引咎之义，辄露微躯陈力之请，岂敢避鞅掌之职，就优游之闲？臣每思古人，窃仰遗事。充国则卧而陈策，子囊则死不忘忠。臣自念妨贤，甘从屏退，敬竭刍荛之议，庶裨日月之明，所以固欲辞违，昧冒陈上，智识庸短，自速愆尤。伏奉纶言，俯垂忄在责，心胆飞越，五情无厝，天地，伏待刑科，死罪死罪。无任战惧之至，谨诣明福门奉状陈谢以闻。
    ○上雍州高长史书
    八月十五日，三原县尉赵国李峤谨再拜奉书明长史执事：尝闻诸师曰，《易》称“君子或出或处”。盖君子与时消息，从道隆，故其处则闭重元，坐虚白，龙盘凤峙，桂郁兰芬，下生川岳之气，上发星辰之象；其出则ゼ景光，吐文质，风□相召，日月争明，抚八翼而登太阶，提七星而酌元气。夫然，故终始亨吉，进退利贞。今峤当休明之期，权去就之分，沧洲密迩，未贞嘉遁之名；阊阖洞开，不列亨衢之步。顾尝希仕尺寸，徇禄培外，僮仆之与邻，趋走之为役，婆娑尘垢之下，甚踔藩篱之际：区区短怀，亦云可见矣。抑贫贱实难降志，颠沛不可违仁，是用终夜九回，一朝三省，惧斯言之或玷，将细德之为累。至於有文无害之政，得玉丧宝之谈，服以周旋，庶乎闻达。然以守其愚直，任此拙难，入门无为言之侣，出求声之援，生平琴曲，惟以下调相哀；畴昔朋游，讵有中人见识？诚不几乎幽兰芳蕙，实有愧乎枯木朽株。自获忝微班，预闻贱事，佩纷纶之雅训，承肃穆之清尘有日矣。亦曾越严序，趋下风，希口吻之芳音，候眉宇之阳气，而堂上百里，明无撤器之因；门下三千，毛遂乏处囊之地。虽愿披心胆，欲进款诚，□汉逾邈，风流遂远。夫客果有能，不孤弹剑之食；士实难尽，谁知执矢之工？此昔人所以慷慨於神交，殷勤於知己者也。
    伏惟君侯日门翔照，天池抚翼，厨开铭鼎，庭列歌钟，吐之言，植堂堂之望。河阳春树，开四照於词林；洞庭秋水，清九流於心镜。若夫标置度量，权衡物理，萧公画策，不探宏远之规；孟子持筹，未极精微之数。粤若登金阙，排玉堂，利见九五，差踪二八，或奏昌言，伏丹墀而心启；或回天奖，凭紫枢而目送。南宫秘署，出入生光；西京神辅，指麾成俗：固已羽仪振鹭，黼藻群龙者焉。下走家本燕南，君侯昔临赵北，负书怀刺，方致维桑之感；贲帛翘车，幸枉错薪之荐：恺悌之慈允洽，敷腴之好不忘。洎解褐中林，易农下邑，希光东壁，犹是贫女旧邻；激水西江，非复达人前惠：鄙贱之质未改，提奖之恩已别。昔时姜桂，早因得地而生；今兹桃李，翻以无言受弃：岂非时亨其会，命塞其通者乎？今馀秩无几，解巾有日，便当敛襟初服，收拙後尘，何去何从，罢黾策之臧否；自开自落，任天地之荣枯：宜春卷舌吞声，灭影削迹，不执事之纪，无烦左右之听。徒恨勤诚累岁，而丹慊不通；服道弥年，而白头成谚：所以低回岐路，抒轴蓬心，搦翰操觚，而不能自已者也。
    夫引往纳来，江海所以深广；损上益下，乾坤所以光大。是以虚己之求，有屈位而伸道；接之爱，或开怀而受物。能崇峻官垣，扃钥阃奥，使属睇之目，隔愈深而照穷；仰止之心，限弥高而望绝：御宾以之失位，客以之亡门。将恐慕义之夫，思为黄鹤之举；企景之客，不作真龙之游。愿君侯垂古人之风，申国士之分，假其白璧之契。接以黄金之言，不忽当年，要之卒岁，则重如熊掌，府中饶取义之宾；轻若鸿毛，节下有徇身之士矣。敢荐狂妄，惟君侯择焉。峤再拜。
    ○与雍州崔录事司马录事书
    月日，三原县尉赵国李峤谨再拜致书於崔录事司马录事执事：峤闻彩异彰施，不足以遇离娄之目；声殊操畅，未可以接延陵之耳。况乎元黄莫主，宫徵舛节，将何以移於好事，藉赏知音者乎？伏惟公等思侔天假，道合神契，清襟与秋水俱映，缛藻共春葩竞发，风□感其声律，墙仞深其阃奥。羽陵缃简，遥开博综之门；洞庭金石，近入铿锵之韵：固以重规坐右，连华史笔，深思匠之真筌，毕文心之能事。峤学术芜浅，才艺寡薄，弓冶遗业，独事斯文，而衣冠後进，多惭接武。顷以三馀暇景，四时风月，斗酒娱乐，嘤鸣感召。春还江北，时兴楚客之谣；木落淮南，乍动潘生之思：有同狂简，无近雅什。不意频降德音，猥垂访逮，恭承嘉惠，揣摩虚寡，鉴淄水而惭容，遵寿陵而恧步。但以萤烛光耀，尚增辉於；畎浍微流，且朝宗於水府：敢缘斯义，上呈如别。大夫摅思，空拟於登高；小子裁章，顾羞於调下。某再拜。
    ○与夏县崔少府书
    安成足下：伏闻高义之日久矣，缅维徽范，虔想德音，山川阔契，风月劳心，何尝不煎九回，苦百虑，向清风而披襟，仰高门而企躅？然执事者，庸讵知哉！盖理或冥符，虽违必契：物有汇感，虽远必臻；龙虎郁风□，鱼龙归林壑。同声相应，孔父精微之书；同翼共飞，马生通博之史。仆窃不逊，仰希古人，以为天下襟期，四海兄弟，款平生於千载，感气义於一言。道或乖，胶漆不能同其异；志苟合，楚越无以异其同。万里比邻，宁须群聚而会？百年叶契，何必偃伏而游？昔者锺君西入，邀蒋生为臭味；延陵北游，款国侨为旧识：斯并未言而信，不介而亲，芬若椒兰，婉同琴瑟。何哉？诚相期之有素也。若下官者，落拓无系，支离少合，何尝效一艺於友朋，关一奇於卿相？形沦散冗，名弃草泽，通人未曾接赏，谈士不以挂言，行为诮累，动成嗤鄙。然敢献区区之心者，徒以萤烛之光，不逮日月，而禀照之理同；涓滴之水，无凯江河，而体润之原一也。故辄布之於左右，以为魏蜀两俊，可复生於今；吴郑两贤，不独美於古：此褊蝎度，足下岂有意耶？
    且仆智不效於一官，谋不周於千虑，德惭季路，诉甚伯寮，畏此简书，就兹文墨，首路之日，驰情下风，不谓燕雀联翩，鸿鹄已远，形留神往，室迩人遐，孤此宿心，延伫何极？然喜遇贤季，得抒幽襟，直置心许，居然目击。窃以通家自任，更将睹奥为欢，聊下拂尘之榻，便登勒铭之座。芝兰在室，久久逾芳；花萼连枝，кк交映。徒观其室居间旷，庭草芜没，高窗纳景，密树栖烟，筵有邱中之琴，案有濠上之帙。环情落落，无事草元；虚馆阴阴，自然纯白：此傲吏之遗赏，高人之远致也。加复披玩华藻，终朝忘倦，珠明玉润，霞蔚□舒，符彩相烛，稀声间起。雕逾绘素，采夺华虫之饰；韵动旋宫，响入飞龙之奏。三月忘味，畴足为多；一朝投笔，於是乎在；想望光景，若睹清颜。下官才不逮人，学非通敏，徒以闻长者之馀论，忝好事之末流，有时感激，斐然牵课。但短绠之才，嗟於不及；挈瓶之智，患在屡空。顷者关塞羁游，风尘旅泊，抒情歌事，略有短篇，未足追踵词人，亦有言其所志。窃不自外，思简知音，所冀南郢之声，时参委巷；东里之润，或被庸章：则驽骀获荐於九方，腹背可俦於六翮矣。仍恐豚肩祷薄，未足享盈车之报；饵非香，不能致吞舟之获耳。仆事已清白，寻就西辕，仰承背夏涉秋，方期戾止，契阔不会，我劳如何？勉敬风猷，时敦景行。李某谘。
    ○上巡察覆囚使历城张明府书
    月日，泾州安定县尉赵国李峤谨再拜上书明公足下：侧闻幽明三光，止水洞穷神之察；雷电六爻，连山绎噬肤之象。是以金献序，肃帝典於秋霜；瑞节宣风，播皇华於春泽。爽鸠司谳，黄沙俟清问之仁；神獬摧奸，素简飞惠文之笔。宾舜门而伫穆，指轩郊而静害（一作豁，疑），分听之寄，其在兹乎。伏惟某公孤官授社，昂臣疏宗，登雅誉於祥凫，照祯黻於瑞鹊。青衣西指，标玉垒之英词；紫盖南浮，变金陵之间气。若地华承懿，天才嗣武，连十珥於中阳，叠双都於上国。遗编默览，粹识表於神聪；化池昭业，精艺邻於圣道。仙杳泊宿，悬河通博望之津；天口飞钳，鬼谷禅纵横之术。文用足矣，学而优矣，然後铜章底务，弦佩维襟。泱泱大风，游歌而成韵；岩岩崇岫，应宓琴而度曲。诚招异感，春狎仁童；德惮灵游，夜呼神女。属二星齐骛，八骏骈驱，议马良规，兹承不冤之裔；诛狼骏概，是寄埋轮之风。者绣衣耀日，锦传询风，下枢而禀涣，剂玉关而致职。宰鲜东夏，旧辩淄渑；道鼠西源，近分泾渭。镐池十乘，端衡制其轻重；清河二天，直绳纠其枉紊。故使神难辍唱於酸吻，引系缄谣於苦哀，棘戋刂束薪之苛，食苗惬甘荼之戮矣。
    峤西垂之贱吏耳，技非专业，未始存於剑书；迹惟太简，居然弊於刀笔。顷以亨衢睹物，穷路迷方，自求声之资，挺险无择阴之暇。是用沿流委逝，遇抵而止；乘日忄曷景。Ё阴斯芘，而涸鳞不悬於枯肆，更想江湖；衰羽未摧於坠缴，缅窥□汉。退求鄙尚，旋顾微躯，虽质异凤毛，饰惭豹享，然嗣徽良冶，挹道圣衢。至於组织身文，筌蹄意象，照神交於千载，得奥旨於三复。贞筠范操，秉苦羽以铭丹；秀蕤敷简，褰菁华而杼素。砥砺希割铅之效，巾缇庶沾玉之资，岂期事以命，迹随冗摈，沈泣与泾泥沙共滓，悲歌将陇泉俱咽。彩叨灵鉴，觖三献而孤愤；影昧天机，怀九方而累悒。顾以为探幽诣极，元宰之贞分；阅秘甄微，智音之妙赏。且夫清英亻素□，出於煨烬之末；光华孕日，生自泥之下。是知贱有可尊，明眸不忽；陋而或宝，清耳无遗。明公衔帝廷，票彡缨天阙，片言之赏，飞阚言於日署；尺一之奏，抗陈德於星阶。伏冀晰鉴兰苗，缀思茅茹俾夫集萤收曜，攀若华而翳景，射鲋堙流，溯扶津而饮液。野籁叶编钟之韵，甘藜味和鼎之滋，则树李其缄，反抛（疑）知执。昔是滨据地，抗嘉言於直指；龙门蹈阃，邀远好於司隶。两宾不嫌於黩进，二主无忤於欢接：并雕芳宪序，灼美清流，然则古之望今，亦犹今之视昔矣。投翰魄沮，授简心驰，不宣。某顿首。
    ○答李清河书
    君白：辞间累月，益深勤系，秋後尚热，惟兄动静云云。君粗尔推免；昨自历亭路还至临清，展一恸於崔氏，举目酸咽，良不可任。变故几何？气序遄革，旧馆荒毁，残蝉悲鸣。夫情生於有情之地，古人所以登岗山而泪下，听邻笛而凄凉，诚有以也。亡友崔生，才高位下，盛年夭阏，同志遽绝弦之伤，有识深埋玉之恨，此而可忍，孰不可忍？其藻缀鲜华，姿彩秀举，故已久处大府，呈诸水镜，可略言也。所未尽者，此君幼无怙恃，终鲜兄弟，有田一廛，桑竹靡树，孀姊返室，诸甥数门，移爱敬之慕以奉之，假友悌之欢以临之。贫病为感慨之资，羁栖无学植之伴，终能抗迹泥滓，高步京华，交结尽一时之俊，文章满谈者之口，亦为难矣。加以重襟期，敦赈施，良辰美景，故或自远而至，一俎一觞，继以缯，亦无绝於时。所以薄俸不资於目前，孤高远遗於身後：古人称清吏真不可为者，岂徒言哉！兄仁及遗簪，礼缛追赙，千古之下，凛然而高，凡百宾寮，孰不激节？然其悬罄之室，所费多端，旧业偃师，交质他族，淹泊已及，又频济施，赎庄之馀，飒尔复尽。今授衣附及，窀穸有期，合门嗷嗷，靡所控告。亡友卒日，惠爱若人，吏追感，道路屑泣，而简书是惧，赠衤遂莫申。夫所以恶贪饕而惩货贿者，岂不凭怙作威，紊我公道耶？今则异於是，积东里之仁，既将万化同尽；企西江之润，方为万口所悬：适足以重仁恩而敦教义也，惟兄实深图之。傥一言辱及，群愿获申，岂惟崔氏独受其赐，亦二三朋友所佩服焉，幸甚幸甚。明日西上，不果拜辞，伏惟珍重。
    ○上高长史述和诗启
    某启：近於录事参军杜延昌处，伏见公秋月遥想洛城十韵之作。曲中之妙，传乎郢客之声；天下之珍，得自隋侯之掌。凤鸣六吕，龙文九光，骇属奇观，相趋动色。若政理馀隙，翱翔多暇，临八水之高秋，企三河之上国。衣冠济济入青琐而步丹墀；车马喧喧，下铜衢而赴金：人物仙舟之会，风尘侠窟之游，莫不属想心目，托情谣咏。九回灵府，遥驰两露之郊；千里神畿，近接风□之思：雕文将锦绣同美，惠气与芝兰等馥。用过秦肆，悬轻吕氏之金；持入周京，即贵洛阳之纸。足使两都宾主，羞谈翰墨；二陆兄弟，耻论词赋。死者可作，贾生为入室之徒；来者难诬，潘子得扶轮之地。某学异通敏，才非沈郁，刀笔为吏，趋驰之岁月已多；黼藻成文，雅颂之风流尚缺。平原从者，终惭入楚之游；阙里门人，空积後陈之叹。徒以夙承光彩，早延提拂，曾将薄伎见知，思以庸音自效，辄忘固陋，敢有和歌，登卞肆而论宝，入夔门而抚节，拟托非伦，揣摩增。谨启。
    ○神龙历序
    昔者龙负河图，八卦列明时之象；龟呈洛字，九畴开叶纪之文：青岩启而六甲飞，黄壤堙而五行缺。故知乾远，坤符灵，秘法效用，常邀乎圣期；研几测深，必贯於神道：皇轩於是乎合而不死，帝於是乎推而致福。自重黎并命，叔仲分官，理八节而调四时，部三元而齐七政。权衡度律，在虞夏而兼修；正朔阴阳，及殷周而备举。既而王风版荡，战国纵横，瞽史忘三家之言，畴人失二官之业：履端阙而归馀坏，摄提差而孟陬珍。废时乱日，非直羲和湎淫；亡甲丧子，岂唯商辛暴虐？汉兴草创，肇谋纪纲，而方士异词，天官横议。张仓从甲乙之术，未叶变通；邓平用丁丑之元，旋闻疏阔。当涂圯隔，典午陵迟，戎狄升僭伪之坛，县乏神之主。三辰九野，压析景而分躔；二象七衡，孰当期而合度？建元高而不竞，沿木火而无讥，兴百代之阙文，复千龄之大统：匪我昌运，畴能离此？
    国家草昧区夏，权舆品物，万方同会，狱讼之往南河；五纬运谋，神灵之入东井。然元受命，紫登枢，回玉斗而察玑，把珠囊而膺历数。勤於水土，大禹之平涤山川；礼乎方圆，高辛之迎送日月。应天神龙皇帝大横綦极，元良继体，神圣，三王接袂而扶毂；允武允文，五伯连衡而拥。於是乎东明捧日，西掖占风，南震雄王之廛，北清骄子之落。粟同水火，人类胥庭，犴圄徒施，戈不用，上庠讲道而宣化，比屋井田而凿井。功成理定之业，协律登歌；畴德瑞圣之符，陈郊谒庙。万官咸事，百度已康，犹且存省阙遗，徵求典故。以为钦若历象，哲后之恭天事神；敬授人时，明君之劝农辟土。自麟德创纪，四十馀年，虽总裁宪未移，而浑仪渐变，蔡伯喈所谓术无恒是，洛下闳所谓历後当差。昔太禄肇规，便易高皇之制；元和新造，旋移孝武之法：因时通变，厥有前闻，爰命典司，更从刊正。
    金紫光禄大夫行秘书监驸马都尉上柱国杨慎交，锺鼎贵游，山河宝气，赤泉疏社，轩裳接於五公；朱轮赠言，翰墨连於七子：资玉环之旧德，拥金埒之新庆。箫吹凤管，朝乌鹊之楼；渐（疑）阅龙章，暮下麒麟之阁：临西山典籍之府总东壁文章之事。九源百氏之说，尽入胸襟；六家三统之书，咸归掌握：永言董率，实伫详明。左散骑常侍兼修国史上柱国陈留县开国公柳冲。望重簪缨，才高瑚琏，家风推其直道，帝范藉其谟明，吐白凤而草元言，垂紫貂而步黄阁，参司国典，时望允谐；副掌天书，朝极在。镇国大将军右骁卫将军知太史局事迦行志、中散大夫守礼部侍郎上骑都尉严善思、正议大夫行太史令上护军傅志忠等，或礼ト兵钤，以贤才而入用；或天门地理，缘道术而见知：皆学富偃韦，艺超甘石，穷神尽智之妙，ウ落铜丸；测远穷高之方，悬裁玉表。朝请大夫行太史局令瞿昙悉达、朝请郎行司历徐保文、承议郎行司历南宫说等，或善分天部，或工言算法，稽长短之效，无烦於验识披图；察休咎之徵，非假於登台上库。凡此众哲，各承朝委：悉达等则专司课务，据其真；志忠等则监共讨论，用裨其阙：虽异体而各术，并同心而合契。
    於是精研六位，通考十端，立东西之定仪，采南北之遗事，数於天九地十，起元於子二丑三。追日暮之行，按星分之度，以推四时之发生，以步三元之盈缩。然後分至启闭，无愆於玉衡；弦望躔离，必应於铜史。才窥幽室，已见飞灰；杂候清台，仍看合璧。追论古法，师验前章：八十一寸为日分，徒言精密；六百八年为岁纪，终非允当。历祀之所纰缪，异端之所穿凿，莫不裁之绳准，格以铨衡，究天道之精微，开日官之轨宪。容成再出，不能参黍累之功；寿王重生，无以议分毫之失。岂比夫时乖两闰，始载邹人之语；亥有二首，方闻绛老之年？序临安宁，岁次强圉，皇帝抚天下之三载也，珍图改御，宝历初调，授以丹凤之官，颁以元鸟之署。候耕耘之节，非藉杏花；昏夕之期，讵须叶？参幽明而制术，迈古今而垂范。玉仪既正，金镜逾明，知圣祉之无疆，识怀生之永泰。元符允合，可以观天地之心；能事毕甄，可以为帝王之式。盛矣美矣，无得而称，纪次勒成，名曰《大唐神龙历》云尔。
    ●卷二百四十八
    ☆李峤（七）
    ○大周降禅碑
    愚臣观象铜衡，纟由文金版，变化莫神於开辟，崇高莫大於富贵。阴阳密运，帝王操辅相之机；历数潜回，穹壤授陶甄之业。故谓上下同德，幽明合契，灵有命，既锡造於雍熙；人主推功，必申虔乎报谒：奉符而勒成展宇，修祀而益厚增高，有道存焉，其来尚矣。自旦昏交谢，文质递迁，朴略洪荒，上行於万八千岁；陵夷因革，下传於七十二家。披图而考其树风，按轨而详其陈迹：莫不肃其事，神明其道。龙驾帝服，疆场於邹鲁之；牺樽象彝，藁秸於云亭之上：咸就发生之宇，以为礼神之宅。未有回舆按驿，觐中土之神灵；刻石泥金，崇外方之祀：名臣於是乎断其去就，良史於是乎题其失得。然则置表测日，阳城当六气之交；祭林奠山，太室为九封之长：神翰降生於廊庑，王畿仰瞩於峰岫。风雷所蓄，俯镇於三河；辰纬所躔，旁临於四岳：立崇乾事坤之兆，疏就下因高之位，此地也，畴其尚焉？
    历千载而撰徽音，闻先觉；超百王而崇轨躅，允资元圣。我大周之有天下也，鼓道德之林薮，恢圣神之事业，始於阃阈，成於家邦，辉光烛於两朝，德泽流於八裔。登庸纳麓，则舜有大功；锡范陈谟，则禹跻元后。讴歌而鼎新革故，揖让而改物承天，由牝马而御飞龙，自沙而臻练石：盖千帝所不能及，六籍所不能谈。若夫兆联鸿源，宝系，戴千嗣於改律，穷桑连乎梦梓。皇天眷命，积大宝而为家；圣道会昌，拥洪炉而作极：神基将偃伏齐构，仟派与昭回同远。太祖无上孝明高帝含几察道，尽睿穷神，屈帝象而龙潜，座台庭而虎变。黄星造魏，而文握汉图；赤羽兴姬，而武迁商鼎。天册金轮圣神皇帝遂荒三极，奄有万方，御六辩而高驰，凭九霄而下济。
    若元通不测之智，神用无方之业，超因越果，名流於贝叶之书；应物随缘，迹满於莲花之会：秘恍忽於言象，徵希微於识。亦犹宝应慈物，推心坐雄帝之朝；吉祥哀时，屈已登女皇之位：此之谓神力。张寰立，荡海夷山，正八柱之低昂，理三光之盈缩，乾坤关钥於庑下，品物炉锤於堂内。春生夏长，循环奉亭毒之仁；暑往寒来，奔走赴财成之节：此之谓天造。左规右制，俯察仰观，揆朱鸟於南宫，契元龟於东洛，天威四临而有截，王道一家而无外。均霜调露，正六合之枢机；叶轨同文，立三川之朝市：此之谓建国。临户牖之法座，垂星辰之采章，响明而居，端默以听，号今存於宽大，规画出於易简。循名责实，而苟且之弊销；极深研几，而变通之理得：此之谓立政。焰烟灰之坠典，写溪之遗音，无体无容，与天地同节；有法有象，共阴阳通气。引之而被乎百代，横之而充乎四海：此之谓礼乐。雷电皆至先王以折狱致刑；岁月履端，君子以悬书立法：殊井疆而知禁，画衣冠而不犯。疏械破丑，掩方载而胜残；解纲取罘，闭圆扉而静谳：此之谓刑典。操盾秉翳，立於宾主之阶；缝掖抠衣，聚之东西之学：辩尊卑之章服，观礼容於俎豆。委裘多暇，合九德之成歌；垂拱无为，援五弦而度曲：此之谓文教。因农隙而讲事，顺天地而鞠旅，定功在於归马，保大由乎止戈。然後苞虎皮，箭明射首，な鼓不作，庙堂县百胜之威；尉候无虞，征戍罢三边之役：此之谓武德。乎千亩，所以备粢盛；齐於九疑，所以严享。苞茅洁乎楚入，樽俎隆乎殷奠，於穆显相而公侯骏奔，肃雍和鸣而祖考来格：此之谓孝理。金玉是贱，委於崭岩之山；舆马不珍，捐其之服：御高辛之黄黼，垂孝友之皂绨。栝柱茅茨，未能埒其卑损；藜羹糗饭，无以俦其菲薄：此之谓冲挹。
    任皋、夔、衡、旦之辅酌虞、夏、商、周之书，纲罗并包，商扌拟议，众目张而彝伦叙，群才用而庶绩康。野无遗贤，朝无阙典，犹且昧旦勤恳，方宵厉惕，虚心解颜，博爱兼听，防六事，察五声，检身有常，视准绳而为度；德罔倦，刻盘盂而自警：遗身主於徇物，劳已存乎逸人。是以恩泽流通，教化洽著，龙荒鼠徼，覃外之雍熙；凤穴麟州，奉寰中之度律。远安迩肃，地平天成，玉律调年，珠囊叶纪，栖京坻於陇亩，逸马牛於衢路。茕嫠蒙饩，班白不提，闾阎无犬吠之惊，风俗有鹑成之暇。原隰驱轺之使，采诗听歌；畲植杖之翁，击壤鼓腹。和气旁薄，祯符，招一角五蹄之仁兽，仪九苞六象之仙禽，亳单出其祥麟，昆田化其珍物，日乌素毛而丹喙，天龟元甲而青纯。云蒸雾涌，拜九洛之图；电激雷奔，受三清之宝册。若山鹣海鲸，石铭岩篆之符；候月摇风，连叶骈柯之祉。神灵之所酬酢，广大之所荐成，纷纶葳蕤，绍至叠见。董狐之穷墨，罄简书而未周；夷吾之倾辩，毕辞谈而不尽。平之浃洽也如彼，符命之昭彰也若此，固可以循类帝之事，奉丕天之律。
    圣上方固怀让德，虔守谦光，升中之仪，推而不莅也。於是王公庶尹，牧伯群寮，粤耆艾庞之儒，洎蛮夷戎狄之长，咸进而称曰：“陛下钦承元命，对越上元，廓天地之宏图，张祖宗之丕业，臣妾四极，驱驭百灵。鼓舞发育，经纬弥纶之绩宣；渗漉沈潜，怀柔容保之恩备。是以人顺备，遐迩宅心，元符毕臻，黄瑞尽出，幽赞乎祖考之茂烈，发明乎施尊之盛仪。意者三涂灭氛，二室储贶，以望属车之尘久矣。帝者虽倦，焉得距而已乎？伏愿坦至公之怀，捐独善之意，钦若大典，畴咨故实，上以光七庙之休德，下以纳群生之福，长为称首，岂不美欤！”帝曰“俞哉”。包含艺文，考练风俗，采儒术，徵礼官，窥五岁之典章，四朝之制度。叔孙掌事，容成诹日，以天册万岁二年腊月乙亥，辟丹掖，开紫微，无元虬，按黄道，叶纪先路，灵威并毂。五戎促节，旗常画垂象之文；六甲分营，壁垒暖太阴之气。雷动海运，天回星转，逾鼎观而南下，望圭台而左薄，陆离方攘，焕炳聿皇，以届夫嵩阳。万乘停镳，百司就列，文物隐地遗光满於竹宫；舆徒沸川，轻盖埋於石柱。天子幸齐寝，披仟幄，靡薜荔之席，陟之台，惟夫蠲意澄心，所以至诚尽敬。於是乎山护野，风伯清尘，玉醴潜滋，金沙ウ涌。神钟惊曙，峰岩传九乳之音；寒律移暄，草树动三阳之色：微祥之报，影响不违。
    壬午，柴燎祀昊天上帝於岳南，显祖立极文穆皇帝、太祖无上孝明高皇帝侑神作主。天子戴圆冕，披大裘，登二垓，植四邸，藉陈{艹租}秸，器用陶匏。高炎四施，耀流沙而烛沧海；广乐六变，来象物而降天神：感霏烟瑞（一作）露之徵，延薰风景星之祉。大礼既毕，嘉应既臻，思欲契精爽於高明，剖灵符於峻极。甲申，御金跸，登玉舆，环拱百神，导从群后，遂陵柱萼，攀松磴，跨峥嵘而出烟道，排列缺而Р天门。羽节高挥，上鸟星之次；黾坛下映，俯瞰鹏云之色。琼文秘检，络之以银绳；宝算休期，探之於金策：交大灵於咫尺，受洪於亿万。然後徜徉烟霄怊怅古昔，凝神於九天之上，游目於八之表。眷触石之雷雨，爰覃作解之恩；仰斗杓之运行，仍布维新之令。是日大赦，改元为万岁登封元年。欢浃幽明，应г动植，千龄之统，由圣代而连九皇；万岁之音，自神山而周四海。休气低而翔辇，神光起而属天，舞相趋，以降於行殿。丁亥，禅祭后土於少室下趾东南，显祖妣立极文穆皇后、太祖妣无上孝明高皇后侑神作主。戈矛山立，玉帛星陈，登涧沼之毛，辑江淮之物。禹会之殊方异俗，俱执豆笾。汉祠之伟兽珍禽，悉加坛单。抚空桑之琴瑟，斟郁鬯之樽，咸秩众灵，遍祀群望。席以黄琮为镇，书以青石为缄，元封之谒款方邱，仪因东峙；建武之推功太折，礼视北郊。阳乌珥而仟鹤飞，紫款腾而黄雾起，灵之来兮如雨，瑞之委兮如山。
    於是事毕功宏，礼周庆洽，方欲辑圭璧，陈任，铺六代之礼文，受万邦之朝贺，宏规大业，其盛矣哉！盖淳源浸衰，叔叶多故，神器不还於至道，尊名或假於凉德。秦嬴极暴，企踵於无为之朝；汉彻穷奢，厚颜於盛德之事：人不见义，其来自久。我后乎出帝先，遂康天步，登封降禅，拉宇宙之枢衡；立显崇功，定皇王之轨式：鸿勋上格於穹昊，厚福旁浸於黎元。炜炜煌煌，亘寰区而宣壮丽；巍巍荡荡，横山邱而殷声名：固已蔺前贤之规模，开含灵之耳目。方使炎农抱愧，愕睨於梁甫之阿；姚舜钦风，延伫於崇高之路：天下之大功成矣，域中之能事毕矣。昔者鸟兽率舞，一人赋元首之篇；戎夷来宾，四子咏中和之乐：时仅平而颂作，俗未泰而歌兴。况乎咸五登三，远文武之裂；袭六为七，近叶《春秋》之义：神功与二仪并运，显号将七曜俱悬。岂可使时迈无诗，於皇不作？臣峤谬忝司牧，躬陪错事，末光幸煦，长倾捧日之心；仟石徒攀，终愧凌云之笔。敢承明制，而为颂云：
    天命上君，君临下土。灵允怀，品物咸睹。翕受三六，时乘九五。於昭文明，粤若稽古。关锁六气，庭衢八荒。殊邻筐篚，绝党梯航。河海晏谧，闾阎阜昌。琴横帝，鼓卧边场。齐衡钧度，制礼作乐。武戢五戎，文兴四学。法宫布政，灵台视朔。化偃中和，人还太朴。湛恩布，协气氛氲。嘉庾岁积，休符日闻。祥开草树，庆动烟□。乾册丹篆，河图紫文。钦若元命，率由前典。道洽升中，功成丕显。神荚演卦，名山除单。翠凤衔蕤，元龙御辩。回銮左届，弭节中枢。万骑雷动，群方电趋。层坛殷荐，（阙八字）登峦山符。驻辇星躔，交神汉曲。雷雨下济，辉光仰烛。地户开扉，天牢罢狱。万岁重熙，三辰改旭。迎阴广泽，报地方畦。庭合六舞，筵陈两圭。神灵第瑞，巨象天犀。牒贯银缕，函封金泥。礼具德明，神欢瑞浃。储算玉斗，赐龄金箧。知崇高之可封，悟梁甫之虚蹑。敷帝道於一艺，振天声於万叶。
    ○宣州大云寺碑
    或称唐、虞，神之奥主也；其在孔、墨，道术之明师也。然其经略所制，仅行於冠带之乡；名教所谈，不出於乾坤之位：徒龌龊於步武，盖抢攘於礼法。语方外之灵躅，窥天中之妙宝，则知夫力有遗而途有穷矣；察动用於神机，推朕迹於冥数，则知夫识有畔而功有阙矣。悠悠百代，蠢蠢四流，蒙埃尘於梦幻之境，隔视听於神明之域。任忠信之薄，徒丧淳源；救质文之弊，无阶圣道：没世不闻至极之理，终身不睹元门之法。奔嗜骋欲，压五浊而轮回；蹑投机，入三途而鼎沸。大运不可以终否，横流不可以遂溺，五精延贶，披凤贶而告休期；七觉垂仁，辟龙宫而开宝命。
    慈氏越古金轮圣神皇帝体兼具相，心冥众善，超十方四谛之门，总三明六通之业。诸天翼戴，上於兜率之宫；万慕思下莅於阎浮之俗：哀末法之衰弊，怅夷途之榛梗。载纡金屣，由绀殿而起西方；眷瑶图，临紫宸而正南面。大矣灵觉！深哉妙果！去来无象，旷万劫而潜神；起灭有缘，应千龄而启圣。粤若屈迹宏道，乘机济物，驭之以神通知惠，行之以方便善功。感或异理，故应无常身；化本随方，故居无定位：袭五运於元坛之上，降三尊於黄屋之下。称缘而动，宰官共商主同归；虚己而游，庙堂与山林一致：天人之善权也。提宏纲之落纽，廓大象之权构，遂荒百亿，穷有顶而君临；奄有三千，罄无边而光宅。辟海县而清嚣滓，开天庭而扫氛。四魔六贼，尽为征赋之民；万邑千闾，悉成道场之宇。尔御宝极而元览，抚衡以贞观，茫茫净界，宛如忉利之天；眇眇大，化为庄严之国：宇宙之嘉惠也。制巨而动出，张洪炉而造化，不为不宰，鼓舞而群品随；何虑何思？氤氲而百宝涌。然後荡之以香风甘露，薰之以福田惠业，大根小叶，咸受施而蒙荣；蠕动飞，尽餐和而饮泽。协气烟曼，休徵云聚，乾符坤宝，载於龙马之图；岁德年祥，调於凤凰之历：阴阳之太和也。
    立最上之乘，不弃於声闻小道；用无为之理，犹存夫礼乐常教。辟四果之门闱，训三雍之典业，然後远心近行，俱得所闻，倾樽酌蠡，各满其量。宪章乎法宝，而度律既周；经纬乎时文，而纲罗毕备：登一世於解脱，跻群生於仁寿。轨躅谧静，顿屣於元亨之衢；品物康宁，高枕於会昌之宅：道德之神化也。合乐而埋瘗焚燎，陈诗而严配昭格。礼於上下，不失於金木五官；享於宗礻方，遂及於山川百祀。旁求六趣之府，下建四冥之室，莫不于食有福，奔走而来苏；用晦而明，攀援而出苦：鬼神之福宁也。元门测，法象难窥，虽金口微言，时传於贝多之叶；而玉毫灵相，莫睹於优昙之花。属大事之因缘，逢远期之旦暮，稽首礼足，亲瞻五梵之容；涤虑清心，俱奉一音之偈。洗贪欲之肠肾，开盲聋之耳目，置须弥於掌握，讵是难思？擎海水於灵空，未为希有：氓黎之诚感也。人幽显之微，资鬼神变化之妙，兼育万物，而莫见其生成；遍履十方，而不窥其辙迹。巧谕善说，而测其灵秘；点墨数尘，而未量其终始。故能慈以救物，宽而容众，罢黜刑宪，而天下胜残；屏撤牲牢，而蒸人以粒。岂与夫惨痛伤骨，象魏悬桎梏之书；剖卵血胎，山泽厌罘之酷：可同年而语也？
    观握镜之缘起，得献书之本事，藏象秘，祯符郁乎大云；发迹乘时，灵应开於宝雨。受先佛之付嘱，荷遗黎之负担，颁其瑞纪，所以旌识善缘；树其阶梯，所以津梁法俗。天授二年，下制令天下诸州，各置大云寺一所。宣州大云寺者，本名永安寺，晋义熙二年之所立也。龙飞在运，既易龙兴之名；天历惟新，即改天安之号。积暄寒而骤风雨，所以制毁圆方；法爻象而应星辰，所以基绵载祀。若地横瑶阜，壤带金陵，廓巨镇於三吴，走通庄於百越。山川磊落，郊畿枕端委之乡；岛屿凭隆，烟雾合朝宗之浦：上帝於是乎垂象，先王於是乎高会。衣冠俊杰，满旧国之风谣：物产珍奇，倾神州之韫椟。东南之巨丽也，因福地之形胜，即灵模之兆迹，拓其趾而峻其墉，择其材而增其构。星榆月桂，河鼓之天津；露柏霜松，出巴陵之地道：山则让夫美境，海若则输其珍藏。精卫衔石，遇神营而中留；灵蛇吐珠，属良缘而改献。
    尔授矩司臬，乘密架，回廊曲树，亘迢递而掩高深；峻阁崇台，陟峥嵘而望寥廓。复道共星阶连步，双阙与天门对象，内则香殿崛起，若朱乌舒翼，冠南海之鹏云；前则涌塔化成，若皇娲振麟，立东维之鳌柱。翕赫璀璨，带璧而垂珠；窈窕深沈，藏烟而吐雾：琼林幽茯妙境，珍卫严其象设。五通罗刹，夹奉金山；八部龙王，分司玉砌：穷壮丽於天巧，拟威神於帝室。故能使外道摧服，异方归向，四倒八谬，瞻柰苑而心回；五盖六缠，经竹园而累尽。若云除雨霁，辟牖当轩，眺八极之山川，临万家之井邑。辎绣轴，前通舍卫之城；桂楫兰桡，下泛莲尼（一作尼莲）之水。赏心极目，遣累忘机，处士於是乎傲其江海，词人於是乎骄其翰墨。至如毗耶聚落，眷属俱来；摩竭道场，君臣集。攀玳瑁之栏槛，入琉璃之塔庙，一一香盖，悬於宝缕之幢；种种天花，散於金绳之地。赞叹围绕，归依薰习，洗心於八解之池，拭目於三明之藏。名衣上服，资贝树之经行；重溢全装，礻亲莲花之法会。自非大心宏益，图智曲成，为天上天下之师，护人间世间之法，岂能使恒沙国土，并登常乐之门；亿界生灵，俱出无明之路？
    刺史曲阳男钜鹿魏正见，大名开宇，复南史之公侯；懋赏承家，奏西河之金石：隆簪组之旧德，壮朝廷之厚寄。朱轩皂盖，辞折坂而赴长洲；来晚去思，喜昌门而怨彭阙。长史陇西李延庆，黄裳具美，白贲全真，文学则东鲁之四科，锺鼎则西朝之七贵。司马南阳男张安，宏才硕量，经文纬武，策勋光刑马之封，服冕荣珥貂之业。机明足用，政理多方，承缛礼於帷，有成勋於邦国。诸曹参佐录事参军李文远等，或文房学府，吐凤而怀蛟；或剑室珠泉，冲星而袭月：水火错居而致用，青蓝糅色而成彩。群务允辑，喧北汝之讴谣：庶事无留，阒南阳之府寺。县令丹阳储孝任，大江播气，长离发藻，未践廊庙之班，犹屈弦歌之事。卓子康之莅政，不任刑书；虞承卿之到官，唯开讲席。县丞郑公览等，并刀笔英选，琳琅奇姿，高才未展，聊从枳棘之游；俊翮方，岂滞榆枋之集？凡我联事，莫匪同心，攀十地之宏因，奉四天之大号。经营朴斩，克成轮奂之功；修习住持，愿假招提之福。上座、寺主等，并通达无碍，惠解多闻，勤求於八清净心，成就於五菩提法。大悲之座，俯慰迷津；转无上之轮，高悬胜躅。用能经始梵域，规模神造，凌□起构，虽凭於太极之灵；匪日成功，实俟於弥天之力。乡望前杭州盐官县尉吴宝度等，云泽奇宝，水乡遗俊，或隐鳞求志，蓄美价於瑶琨；或抚翼俟时，贡珍名於：咸能厌离尘垢，修持行业，具足三施，岂直黄金买田？积累众功，皆自白衣成道。咸以为六种震动，法王之利见金身。十善护持，大士之庄严净（阙一字）：吐无算数之良果，有不思议之妙力。岂可使车辙马迹，独铭於西之山；佛影龙龛，不纪於东林之石？是用伐彼贞珉，询其藻缋，下官负薪多恙，驱传不遑，钦白黑之勤诚，伟丹青之壮观。客自南鄙，王寿之雅叹灵光；言於东吴，左思之高谈建邺。聊扣寥寞，而为颂云：
    正法中否，淳风载邈。道隐三明，时昏五浊。声利外染，骄淫内斫。识浅易沦，蔽深难觉。（其一）
    至人眷，屈己乘时。诸佛付嘱，群仙护持。遂荒法宝，奄顿乾维。露洒天泽，云含帝慈。（其二）
    是扑燎原，爰清阚水。翦截奔竞，涤除嚣滓。九道合符，十方同轨。区宇一变，阴阳更始。（其三）
    大康雅俗，广济含生。六宝神御，三才化成。庆延动植，德至幽明。魔识正观，神呼太平。（其四）
    至道虽洽，迷方未悟．树以妙梯，登之觉路。宝坊邑启，银函壤布。大矣能仁，深哉善护。（其五）
    胜境吴俗，名都楚封。海潮翔鹭，山气盘龙。物产殷阜，闾阎错重。津途击彗，里鸣钟。（其六）
    良牧帝难，俊僚人望。负荷深委，规模大壮。长者法财，沙门异匠。共表灵刹，同开宝相。（其七）
    观阁云心，阶基洞口。飞月栖楝，宛虹入牖。阙对蜃楼，幢侵牛斗。跨峙灵域，津梁妙有。（其八）
    落落开宇，沈沈绝机。池开梵乐，树下天衣。高座宏道，深经畅微。虎驯十戒，龙学三归。（其九）
    天启圣期，神扶净域。萌斯远，徵祥难测。粹业已安，高碑植。沙数有尽，金坚无极。（其十）
    ○洛州昭觉寺释迦牟尼佛金铜瑞像碑
    盖闻法体凝寂，离形相之区；道心元微，同虚空之德。不可以名言说，不可以去来取：洎矣无系，修焉似存。氵辉匿端，而迹漏三界；灭识掩智，而行该万法。契存於希夷之表，机动於忽恍之中，谈其空则不尽有为，索其朕则复归无物：非天下之至妙，其孰能与於此乎？夫权智无方，说三应物；真乘寂住，抱一湛然。同天等人，宁累於我净？见病示惨，未亏於常乐。故能蒙尘於八邦（疑）之路，含垢於五浊之津，入其轮回，尔度脱生死；共其迷复，然後舟航颠倒。抚神机而独化，摧弱丧而同归，大悲所薰，其利博矣；元德所被，可胜言哉！及道随盈虚，教迁正象，犹嘱累於句偈，尚堤防於修习。是以四依弟子，深演护持之功；十行法师，大宏供养之事。爪甲傥尽，悉成菩提；心口能存，俱离烦恼。法云上际於兜率，慧日傍临於震旦。鲁人将圣，神契ウ托於西方；汉主圣明，灵仪夜飞於东国：屈伸变化，其不可思议之致欤！皇帝以六龙乘时，三兽演法，窥道品於掌握，接圣期於旦暮。弹压海际，弥纶沙境，赤县为休祥之宅，苍生沐仁寿之赐。瑶函玉检，答宇宙之隆平；宝纲珠幢，迎天人之胜福。丕业以不宰成务，深慈以无缘致功，固已合上帝之元符，开中天之宝藏，岂徒穷数尽妙，越契逾绳而已哉！
    太子左卫率上柱国相王，八卦乾男，五行帝子，金相玉质，凤毛龙翰。幼承宠异，列俎豆於南郊；长懋徽音，奉粢盛於东陆。孝友隆其三善，温良登其四行，贵而思降，体易象之流谦；冲而不盈。怀道家之日损：每推大宗之重，深让元良之德。攀紫庭而抗疏，惧隔照临；仰元昊而申虔，庶通诚感：冀因十善之力，遂回九皋之听。跪辞银版，蹇裳下天地之宫；拜受玉璜，备物坐侯王之国。裂山河於大郡，黑社生光；属匕鬯於元昆，黄离遐阻。欣跗萼之有序，庆宗社之弥隆。载荷今恩，永垂曩誓，发愿造释迦牟尼佛尊像一躯，大菩萨弟子神王各二身，方撤乐山之府，且模西竺之容。皇嘉诚，用锡休命，制度轮之法，咸顺私心；琢磨范之资，尽令官给。於是乎百工献技，九牧输琛，瑞雀栖炉，仙人练火。观秘影於龙窟，得真形於鹫山，一轮千辐之伟姿，七满八圆之殊相。青毛绀发，莲目容，珠缨大士，登护法之筵；金杵神王，夹隆魔之座。罄昆岑之瑶碧，穷蜀道之丹青，黼缋周施，庄严具足，煜兮似金山之出海（疑），毗首天近，惭其雕刻。
    灵仪始毕，宝饰才终，眉宇之间，忽呈异彩：圆同植璧，炯若悬珠，合身相之千光，连面门之五色。官司骇视而愕立，远近争途而交赴，回两宫之轩骑，动七贵之舆轮。稍积旬时，愈益朗明，神变无象，真筌隐乎密微；感通有途，妙契存乎咫尺。自非圣灵合德，忠孝因心，何以发金鞍之珠祉，玉毫之秘相者哉？西域金身，既迁於胜妙之塔；南宫画像，亦送於清源之台。揆卜因安，有自来矣，聿求胜壤，用迁斯刹。有司制礼具音乐，洛州供车乘，内出神幡香兴，送至道场。於是士女云趋，衣冠翕集，二龙洒道，千马随轩，幡花经铁锁之桥，赞呗下金绳之路。前後遵从，梧宫竹苑之球琳；左右奉持，柰圃蔗园之龙象。烟霞将嚣尘混色，鼓锺与蠡贝齐音，围绕周旋，达於净境。既安象设，仍建斋筵，亲屈万乘之尊，俯从八关之会。日月天子，来侍威仪；星辰大夫，预陪文物：携麒麟之贵戚，入鹦鹉之仙台。嘉树低阴，祥莲接步，以牺帝龙颜之相，谒象王螺髻之容。对奉二尊，忽疑释迦之让座；详观两圣，更似多宝之分台。
    於时人天尽室，法俗倾都，众有稻叶之多，地无针锋之隙，并玉镜，咸仰珠轮，莫不注目虔心，稽首礼足，庆エ匐之还嗅，悦优昙之更开，咸讶难思，得未曾有。尔宝坊四敞，银关双辟，地如龟甲，山似龙鳞。羽骑衔枚，列万队面清警；天龙按部，总八神而环卫：威容俨其既肃，中外寂而无哗。然後借座灯王，请饭香士，大乘法匠，开不住之宗；耆儒礼官，献无遮之式。倾中藏之宝货，移太官之玉厨，衣钵分行，簪裾联事。流三川之水，未足方油渠酪池；兴二室之荣，不能媲香烟花雨：大乐惊於宝刹，高幢入於梵宫。诵经则上界遥闻，弹指则下方俱动，用慈悲而行喜舍，以清净而为功德。初中之布施，宁比其多？南北之虚空，未量其果。方见如来种智，化成大宝之基；菩萨慧明，利建维成之业：宁止百千闻法，咸蒙离垢；亿万同会，俱证无生。惟抱义含仁，顾言慎德，文章冠代，礼乐在躬，以旦、之周亲，践曹、史之名行，诗书探四学之奥，篆籀殚六文之功。资宽和之性，不伐不矜；秉夷澹之心，无荣无欲：用能体道悟法，遣荣去羡。让其天下，高名动於万方；得其环中，妙果深於大度：解末俗之常爱，蹈真空之远迹。
    胜上之业，所以崇奉君亲；谦之风，所以率先黎献。行可以激贪止竞，诚可以运神感灵，即事论功，因今揆昔。则南吴去国，心未阶於绍隆；东海称藩，福不登於资敬：岂足以梗概风范，参差轨辙？昔邑以尘劳树绩，犹勤雕戈；卫臣以陪隶收功，尚铭彝鼎。矧调御轮（阙）之功，亦君王去就之事，津涯共沧溟将广，名节与嵩岱齐高。形舞咏而被笙镛，固其宜矣；书版图而镂金石，夫何愧焉？爰命下臣，式旌高躅，庶山飞海竭，将地轴而无倾；火劫风灾，共金坚而不朽。重宣此义，敢作铭曰：
    心行之表，虚空之际。有物混成，是名真谛。非生非灭，不巨不细，去失其方，来无所系。潜通鉴揆，阖发机神。大ê流俗，权开应身。非邪作正，导法为轮。蛰户逢煦，迷途得津。天含声，衢樽称物。酌焉不匮，动而愈出。说果明因，谈因证实。波旬回首，尼楗顿膝。应变开凿，随方汲引。德洞幽深，化绵区畛。洽恩洎缘，停报斯尽。石室韬光，金河辍轸。慈舟已谢，慧炬俄沈。色相俱睹，希夷莫寻。蒸哉睿圣，皇矣君临。更维象法，还开佛音。有美亲贤，于嗟檀舍。让窬断发，诚均捧马。脱屣青宫，分茅黑社。道轶方外，义高天下。将追宿契，且树良缘。隆皇造，爰抽国泉。观形兜率，取法优填。大冶神化，灵仪自然。异相纷纭，殊姿掩蔼。黼缋丹ぬ，庄严金贝。面似月轮，顶如天盖。十位傍拱，四神来会。真契何远？心诚则通。毫文玉洁，额理金融。色动天印，辉含帝弓。不资睿德，孰显神功？象设既安，斋场辟。玉舆回轸，琼柯侍席。仗拥曲钩，筵罗飞锡。海引千供，霞张万。人天鼓舞，龙象徘徊。云散华盖，烟为宝台。（阙十六字）嘉愿克诚，洪因无乏。百灵卫善，千祥护法。眇眇三思，悠悠万劫。永固彝器，长隆宝叶。
    ●卷二百四十九
    ☆李峤（八）
    ○攀龙台碑
    粤若太极始构，氤氲含五气之精；元胎既分，鼓舞立三才之位：由太朴而观成象，自流形而臻物备。因乾坤之变化，相后辟之经纶，则知肇创□雷，非一圣之事；奄荒区夏，由浸昌之业。是以岐酆受命，武王戢商野之戈；谯亳开基，文后迁汉宫之鼎。若提六合之枢纽，扣二仪之钥，日月既出，方利见於通三；风□未和，尚劳谦於初九。蓄宏图於缘鹤之邸，垂庆绪於断鳌之运，屈伸应物而无累於时，进退随方而不违於道：非圣人之睿智，其孰能与於此乎？
    大周无上孝明皇帝，讳某字某，太原潍人也。其先出自周平王少子，有文在其手曰武，因以姓氏，居沛之竹邑，晋尚书仆射开府仪同三司薛侯孩其後也。六代祖洽，仕魏，封於晋阳，食采潍，子孙因家焉。夫其受氏中古，开阶上业，轩辕以青龙进驾，配永循机；少昊以元鸟名官，修方正度。高辛之首戴盾，后弃之躬勤稼穑，或四妃分孕，随肩执天下之图；或三圣连衡，踵武司域中之契。宗支继明而袭嘉，帝载重熙而累洽，虽七百休祚，暂迁於质文；而九五尊名，复光於历数。自非庆锺长发，神应远期，人鬼赞其谋猷，乾坤扶其统绪，岂能出入百代，周旋万期？至道淳风，未昏而已旦；洪炉大宝，既旧而还新：家纂迎日之符，门传配天之业。环三辰於斗极，不足比其崇高；灌四渎於沧溟，未能俦其深远。若夫振氓肓德，屈道不王，舄奕於昭穆之间，颉颃於公卿之位，盖详诸史，可得而略。高祖成皇帝，宏才硕量，经文纬武；曾祖章敬皇帝，达学通儒，金声玉振；大父照安皇帝，心冥道德，志挟九区；显考文穆皇帝，理会箭获，名高四海，帝即文穆之第四子也。
  </div>
  <div class="pagination">
   <a href="全唐文_page154.html">
    上一页
   </a>
   <span>
    ...
   </span>
   <a href="全唐文_page150.html">
    150
   </a>
   <a href="全唐文_page151.html">
    151
   </a>
   <a href="全唐文_page152.html">
    152
   </a>
   <a href="全唐文_page153.html">
    153
   </a>
   <a href="全唐文_page154.html">
    154
   </a>
   <span class="current-page">
    155
   </span>
   <a href="全唐文_page156.html">
    156
   </a>
   <a href="全唐文_page157.html">
    157
   </a>
   <a href="全唐文_page158.html">
    158
   </a>
   <a href="全唐文_page159.html">
    159
   </a>
   <a href="全唐文_page160.html">
    160
   </a>
   <span>
    ...
   </span>
   <a href="全唐文_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
