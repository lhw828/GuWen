<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 60 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 60 页/共 67 页
  </h1>
  <div class="content">
   或曰：吴蜀唇齿之国，《左氏传》宫之奇曰：谚所谓辅车相依，唇亡齿寒。蜀灭则吴亡，理则然矣。夫蜀盖藩援之与国，而非吴人之存亡也。《汉书》项梁曰：田假，与国之王也。如淳曰：相与友善为与国，党与也。何则？其郊境之接，重山积险，陆无长毂之径；《穀梁传》曰：长毂五百乘。范甯曰：长毂，兵车也。川阨流迅，水有惊波之艰。虽有锐师百万，启行不过千夫。《诗》曰：元戎十乘，以先启行。舳舻千里，前驱不过百舰。《汉书》曰：自寻阳浮江，舳舻千里。李斐曰：舳，船后持舵处也。舻，船前头刺棹处也。言其船多，前后相衔，千里不绝。故刘氏之伐，陆公喻之长蛇，其势然也。蛇斗，以首尾救，故锐师百万，而无所施也。昔蜀之初亡，朝臣异谋，或欲积石以险其流，或欲机械以御其变。《战国策》曰：公输班为攻宋机械。天子总群议而谘之大司马陆公，公以四渎天地之所以节宣其气，固无可遏之理，《国语》太子晋曰：夫天地成而聚於高。归物於下，疏为川谷，以道其气。韦昭曰：聚，聚物也。高，山陵也。下，薮泽也。疏，通也。而机械则彼我之所共，彼若弃长技以就所屈，即荆杨而争舟楫之用，是天赞我也。《汉书》晁错曰：匈奴之长技三，中国之长技五。《左氏传》子鱼曰：勍敌之人，隘而不成列，天赞我也。将谨守峡口，以待禽耳。逮步阐之乱，凭宝城以延强寇，重资币以诱群蛮。《国语》单穆公曰：量资币。《战国策》曰：荆轲至秦，持千金之币，厚遗中庶子蒙嘉。于时大邦之众，云翔电发。云翔，言众也。《战国策》顿子说秦王曰：今楚、魏之兵、云翔而不敢拔。然此云翔，与战国微异，不以文害意也。悬旍江介，筑垒遵渚，《毛诗》曰：鸿飞遵渚。毛苌《传》曰：遵，循也。襟带要害，以止吴人之西。而巴汉舟师，沿江东下。陆公以偏师三万，北据东阬。东阬，在西陵步阐城东北，长十馀里。陆抗所筑之城，在东阬上，而当阐城之北，其迹并存。深沟高垒，案甲养威，反虏踠迹待戮，而不敢北窥生路，彊寇败绩宵遁，丧师太半。分命锐师五千，西御水军，东西同捷，献俘万计。《吴志》曰：西陵督步阐据城以叛，遣使降晋。陆抗闻之，因部分诸军吴彦等，径赴西陵，敕军营，更筑严围，自赤谿至故市，内以围阐，外以御寇。围备始合，晋巴东监军徐胤率水军诣建平，荆州刺史杨肇至西陵。抗令张咸固守其城。公安督留虑距胤，身率三军，凭围对肇。肇攻至月馀，计屈夜遁。抗使轻骑蹑之，肇大破败，胤等引还。抗遂陷西陵城，诛夷阐族。《左氏传》曰：僖二十年，晋侯败楚师于城濮，还师归国。献俘授馘。杜预曰：献楚俘于庙。俘即囚也。信哉，贤人之谋，岂欺我哉！《孟子》公明仪曰：文王，我师也。周公岂欺我哉。自是烽燧罕警，封域寡虞。言少有虞度之事也。陆公殁而潜谋兆，吴衅深而六师骇。《苍颉篇》曰：骇，惊也。夫太康之役，众未盛乎曩日之师；广州之乱，祸有愈乎向时之难？《吴志》曰：孙皓天纪三年，郭马反，攻杀广州都督虞授。马自号都督交、广二州诸军事安南将军，曩日向时，皆谓曹刘之世。而邦家颠覆，宗庙为墟。呜呼！人之云亡，邦国殄瘁，不其然与？《诗·大雅》文也。《易》曰：汤武革命，顺乎天。《周易》革卦之辞也。《玄》曰：乱不极则治不形。《太玄经》曰：阴不极则阳不生，乱不极则德不形。言帝王之因，天时也。古人有言曰：天时不如地利。《孟子》曰：天时不如地利，地利不如人和。赵岐曰：天时，支干五行王相孤虚之属。《易》曰：王侯设险，以守其国。言为国之恃险也。《周易》坎卦之辞也。又曰：地利不如人和，在德不在险。言守险之由人也。《史记》魏武侯曰：山河之固，此魏国之宝也。吴起对曰：在德不在险。吴之兴也，参而由焉，《孙卿》所谓合其参者也。《孙卿子》曰：天有其时，地有其财，人有其治，夫是之谓能参。合所以参，而颠覆所参则惑矣。及其亡也，恃险而已，又《孙卿》所谓舍其参者也。

　　夫四州之萌，非无众也，大江之南，非乏俊也。山川之险，易守也。劲利之器，易用也。先政之策，易循也。功不兴而祸遘者，何哉？所以用之者失也。是故先王达经国之长规，审存亡之至数，谦已以安百姓，敦惠以致人和，宽冲以诱俊乂之谋，慈和以结士民之爱。是以其安也，则黎元与之同庆；《孝经钩命决》曰：天有顾盼之义，授图子黎元也。及其危也，则兆庶与之共患。安与众同庆，则其危不可得也；危与下共患，则其难不足恤也。夫然，故能保其社稷，而固其土宇，《麦秀》无悲殷之思，《黍离》无愍周之感矣。《尚书大传》曰：微子将朝周，过殷之故墟，见麦秀之{艹渐}々，曰：此父母之国，宗庙社稷之所立也。志动心悲，欲哭则朝周，俯泣则妇人。推而广之，作雅声。《毛诗序》曰：《黍离》，闵宗周也。周大夫行役，过故宗庙宫室，尽为禾黍，故为《黍离》之诗。  
　 
卷五十四　论四

　　【五等论】

　　五等，公、侯、伯、子、男也，言古者圣王立五等以治天下，至汉封树，不依古制，乃作此论。

　　※陆士衡

　　夫体国经野，先王所慎；《周礼》曰：惟王建国，体国经野。郑玄曰：体，犹分也。《汉书》王嘉曰：王者代天爵人，尤宜慎之。创制垂基，思隆后叶。《典引》曰：顺命以创制。《论语比考谶》曰：以俟后圣垂基也。然而经略不同，长世异术，《左氏传》楚芋尹无宇曰：天子有经略，古之制也。又北宫《文子》曰：有其国家，令闻长世。五等之制，始於黄唐；郡县之治，创自秦汉。《汉书》曰：周爵五等，盖千八百国，而太昊黄帝后，唐虞侯伯犹存，至秦遂并四海，分天下为郡县，前圣苗裔，靡有孑遗者矣。汉兴，因秦制度，以抚海内。班固《汉书》述曰：自昔黄唐，经略万国，三代损益。降及秦汉，革刬五等，制立郡县。得失成败，备在典谟，《王命论》曰：历古今之得失，验行事之成败。《书序》曰：典谟训诰。是以其详可得而言。

　　夫先王知帝业至重，天下至旷。杨雄《长杨赋》曰：恢帝业。《孙卿子》曰：国者，天下之大器也，重任也。《广雅》曰：旷，远也。旷不可以偏制，重不可以独任，任重必於借力，制旷终乎因人。故设官分职，所以轻其任也。《周礼》曰：设官分职，以为民极。并建五长，所以弘其制也。《尚书》曰：外薄四海，咸建五长。於是乎立其封疆之典，财其亲疏之宜。贾逵《国语注》曰：裁，制也。裁与财古字通。使万国相维，以成盘石之固；《周礼》曰：凡邦国小大相维。《汉书》宋昌曰：汉所谓盘石之宗也。宗庶杂居，而定维城之业。《毛诗》曰：宗子维城，无俾城坏，而独斯畏。又有以见绥世之长御，识人情之大方。大方，法也。《吕氏春秋》曰：凡耕之大方，力者欲柔。知其为人不如厚己，利物不如图身。《周易》曰：利物足以和义。《庄子》曰：爱人利物之谓仁。《左氏传》栾武子曰：季孙图其身，不忘其君。安上在於悦下，为己在乎利人。《孝经》曰：安上治民，莫善於礼。《左氏传》邾子曰：天生民而树之君，以利之也。民既利矣，孤必与焉。故《易》曰：“说以使民，民忘其劳。《周易》兑卦之辞也。《孙卿》曰：不利而利之，不如利而后利之之利也。《孙卿子》曰：不利而利之，不如利而后利之之利也。不爱而用之，不如爱而后用之之功也。利而后利，不如利而不利者之利也；爱而后用之，不如爱而弗用者之功也。利而不利，爱而不用者，取天下者也。利而后利之，爱而后用之者，保社稷者也。不利而利之，不爱而用之者，危国家者也。是以分天下以厚乐，而己得与之同忧；飨天下以丰利，而我得与之共害。孟子谓齐宣王曰：乐以天下，忧以天下。然而不王者，未之有也。赵岐曰：古贤君乐则以己之乐与天下同之，忧则以天下之忧与己共之。如是，未有不王者也。郑玄《仪礼注》曰：飨，劝强之也。利博则恩笃，乐远则忧深。《吕氏春秋》曰：众封建，非以私贤也，所以博利博义也。利博义博，则无敌也。《毛诗序》曰：忧深思远。故诸侯享食土之实，万国受世及之祚矣。杜预《左氏传注》曰：享，受也。《礼记》曰：大人世及以为礼。郑玄曰：大人，诸侯之谓也。夫然，则南面之君，各务其治。《论语》子曰：雍也可使南面也。包氏曰：可使南面，言王诸侯治之也。九服之民，知有定主。《周书》曰：乃辨九服之国也。上之子爱，於是乎生，《周书》文王曰：周视民如子爱也。《礼记》曰：子庶民。则百姓劝。郑玄曰：子，犹爱也。下之体信，於是乎结。《礼记》曰：先王能脩礼以达义，体信以达顺。郑玄《注》曰：体，犹亲也。世治足以敦风，道衰足以御暴。故强毅之国，不能擅一时之势；《孟子》曰：彼一时也，此一时也。雄俊之士，无所寄霸王之志。《汉书》宣帝曰：汉家本以霸王道杂之。然后国安由万邦之思治，主尊赖群后之图身。《毛诗序》曰：下泉，思治也。譬犹众目营方，则天网自昶；目，网目也，以喻诸侯。天网，以喻王室也。营，布居也。《老子》曰：天网恢恢，疏而不失。《吕氏春秋》曰：一引其网，万目皆张。《广雅》曰：昶，通也。四体辞难，而心膂获乂。四体，亦喻诸侯。心膂，亦喻王室也。《论语》丈人曰：四体不勤。《尚书》穆王曰：作股肱心膂。三代所以直道，四王所以垂业也。《论语》子曰：三代之所以直道而行也。包氏曰：三代，夏、商、周也。《礼记》曰：三王四代，唯其师。郑玄曰：四代，谓虞、夏、商、周也。《汉书》武帝策诏曰：属统垂业，废兴何如？

　　夫盛衰隆弊，理所固有，教之废兴，系乎其人。《汉书》韩安国曰：夫盛之有衰，犹朝之必暮。《礼记》哀公问政，子曰：文武之政，布在方策。其人存，则其政举。其人亡，则其政息。愿法期於必凉，明道有时而闇。言法不可常愿，故期在於必薄；道不可常明，故有时而或闇。以谕盛衰废兴，抑唯常理也。孔安国《尚书传》曰：愿，悫也。《左氏传》浑罕曰：君子作法于凉，其毙犹贪。杜预曰：凉，薄也。故世及之制，毙于强御，言诸侯世及而盛强，其毙在于强御而难制也。《毛诗》曰：曾是强御。厚下之典，漏于末折。言封建逾礼而为害，其漏在于末大而本折也。《周易》曰：剥上以厚下安宅。《左氏传》楚子问申无宇曰：国有大城，何如？对曰：郑京栎宾杀曼伯，宋萧亳实杀子游。由是观之。则害于国。末大必折，尾大不掉。杜预曰：折，折其本也。侵弱之，自三季；言诸侯秉权，而王室侵弱，斯乃{辶勾}自三季也。班固《异姓诸侯王表》序曰：秦患周之败，以为四夷交侵，以弱见夺。于是削去五等。杜预《左氏传注》曰：，瑕隙也。《国语》郭偃曰：三季王之亡，宜也。韦昭曰：季，末也。三季王，桀、纣、幽王也。陵夷之祸，终于七雄。言七雄力政，而王道因之陵夷。《汉书》张释之曰：秦陵夷至于二世，天下土崩。《东京贼》曰：七雄并争。昔者成汤亲照夏后之鉴，公旦目涉商人之戒，夏后之鉴，即殷鉴也。《毛诗》曰：殷鉴不远，在夏后之世。《尚书》曰：尔唯旧人，尔丕克远省。尔知宁右勤哉！孔安国《传》曰：目所亲见，法之又明之也。文质相济，损益有物。《春秋元命苞》曰：王者一质一文，据天地之道，天质而地文。《论语》子曰：殷因于夏礼，所损益，可知也。周因于殷礼，所损益，可知也。物，礼物也。故五等之礼，不革于时，封畛之制，有隆焉尔者，《吕氏春秋》曰：等步亩封畛，所以一之也。《小雅》曰：封畛，界疆也。岂玩二王之祸，而暗经世之算乎？二王，谓夏、殷也。经世，已见李萧远《运命论》。因知百世非可悬御，善制不能无毙，而侵弱之辱，愈于殄祀，土崩之困，痛于陵夷也。《家语》孔子曰：文武之祀，无乃殄乎。《汉书》徐乐上书曰：何谓土崩，秦之末叶是也。人困而主不恤，下怨而上不知，此之谓土崩。是以经始权其多福，虑终取其少祸。《毛诗》曰：经始灵台。《吴赵春秋》曰：大夫种善图始，范蠡善虑终。贾逵《国语注》曰：权秉也。《尸子》曰：圣人权福则取重，权祸则取轻。非谓侯伯无可乱之符，郡县非致治之具也。故国忧赖其释位，主弱凭其翼戴。《左氏传》，王子朝告于诸侯曰：王居于彘，诸侯释位，以间王政。又叔向语宣子曰：文之伯也。翼戴天子，加之以恭。及承微积毙，王室遂卑，《新序》曰：及定王，王室遂卑。犹保名位，祚垂后嗣，《左氏传》曰：名位不同。班固《汉书序》曰：后嗣承序，以广亲亲。皇统幽而不辍，神器否而必存者，岂非置势使之然与？《东京赋》曰：怨皇统之见替。郑玄《论语注》曰：辍，止也。《老子》曰：天下神器，不可为也，为者败之。

　　降及亡秦，弃道任术，《史记》曰：商鞅见秦孝公，谓景监曰：吾说君以帝王之道，君曰吾不能待。吾以彊国之术说君，君大悦。惩周之失，自矜其得。言惩周以弱见夺，自矜以力灭周也。寻斧始於所庇，制国昧於弱下，弱下之术，前王所弃，秦以为是，故谓之昧焉。《左氏传》宋昭公将去群公子，乐豫曰：不可。公族，公室之枝叶也，若去之，则本根无所庇荫矣。葛荔犹能庇其本根，故君子以为比，况国君乎？此所谓庇焉而纵寻斧也。贾逵《国语注》曰：寻，用也。国庆独飨其利，主忧莫与共害。《国语》曰：晋国有庆，未尝不怡。《史记》范雎曰：主忧臣辱。虽速亡趋乱，不必一道。毛苌《诗传》曰：速，召也。颠沛之衅，实由孤立。《毛诗》曰：人亦有言，颠沛之揭。毛苌曰：颠，仆也。沛，拔也。揭，见根貌也。《汉书》曰：汉兴，惩戒亡秦孤立之败也。是盖思五等之小怨，忘万国之大德。毛诗曰：忘我大德，思我小怨。知陵夷之可患，闇土崩之为痛也。周之不竞，有自来矣。《左氏传》郑石谓子囊曰：今楚实不竞，行人何罪？又叔孙曰：叔出季处，有自来矣。国乏令主，十有馀世，《左氏传》冶区夫曰：为乏令主。杨雄连珠曰：古之令主，所以统天者，不远焉。《尔雅》曰：令，善也。然片言勤王，诸侯必应，《论语》子曰：片言可以折狱。《左氏传》狐偃言於晋侯曰：求诸侯莫如勤王也。一朝振矜，远国先叛。《公羊传》：葵丘之会，齐桓公震而矜之。叛者九国。震之者何？犹曰振振然。矜之者何？犹莫若我也。何休曰：震矜，色自美之貌。故彊晋收其请隧之图，暴楚顿其观鼎之志，《左氏传》：晋侯朝王，王享体，命之宥。请隧，弗许。曰：王章也。未有代德，而有二王，叔父之所恶也。又曰：楚子伐陆浑之戎，遂至于雒。定王使王孙满劳楚子，问鼎之大小轻重焉。杜预曰：示欲逼周，取天下也。岂刘、项之能窥关，胜、广之敢号泽哉？《汉书》：沛公自武关入秦。又曰：羽至函谷关，使当阳君击关。羽入，至戏。又曰：胜、广为屯长，行至蕲西大泽乡，胜自立为将军，广为都尉。借使秦人因循周制，虽则无道，有与共毙，覆灭之祸，岂在曩日？曩日，谓土崩之祸也。

　　汉矫秦枉，大启侯王。班固《汉书表》曰：藩国大者，夸州兼郡，可谓矫枉过其正矣。《毛诗》曰：大启尔宇，为周室辅。境土逾溢，不遵旧典。《东京赋》曰：规摹逾溢。《尚书》曰：旧典时式。故买生忧其危，朝错痛其乱，《汉书》贾谊曰：夫树国固，必相疑之势，下数被其殃，上数爽其忧，甚非所以安上而全下也。又朝错曰：请诸侯之罪过，削其支郡。不如此，宗庙不安也。是以诸侯阻其国家之富，凭其士民之力，阻，恃也。势足者反疾，土狭者逆迟。六臣犯其弱纲，七子衢其漏网。《汉书》贾谊曰：大抵彊者先反。及淮阴王楚，最彊，则先反。韩信倚胡，则又反。及贯高因赵资，则又反；陈豨兵精，则又反。彭越用梁，则又反。黥布用淮南，则又反。卢绾最弱，最后反。然谊言八而机言六者，贯高非五等，卢绾亡入匈奴，故不数之。《汉书》曰：景帝即位，朝错说上，令削吴。及书至，吴王起兵诛汉吏二千石以下。胶西、胶东、淄川、济南、楚、赵亦皆反也。皇祖夷於黥徒，西京病於东帝。皇祖，高祖也。《南都赋》曰：皇祖止焉。《史记》曰：淮南王黥布反，高祖自往击之。布走，高祖时为流矢所中，行道病。《史记》曰：荆王刘贾者，不知何属，高祖立贾为荆王。淮南王黥布反，东击荆，贾与战不胜，走富陵，为布军所杀。《汉书》曰：贾称从兄，而机以为皇祖，盖别有所见。杜预《左氏传注》曰：夷，伤也。《楚汉春秋》曰：下蔡亭长詈淮南王曰：封汝爵为千乘，东南尽日所出，尚未足黔徒群盗所邪！而反，何也，然黥当为黔。《汉书》曰：吴王濞反，削吴会稽豫章郡。书至，起兵反，以袁盎为太常，使吴。吴王闻盎来，知其欲说，笑而应曰：我已为东帝，尚谁拜？不肯见盎。是盖过正之灾，而非建侯之累也。矫枉过其正，已见上文。《周易》曰：利用建侯行师。然吕氏之难，朝士外顾；宋昌策汉，必称诸侯。《汉书》曰：吕产、吕禄自知背高皇帝约，因作乱。朱虚侯使人告兄齐王，令发兵西。太尉勃、丞相平为内应，以诛诸吕，齐王遂发兵。又曰：吕后崩，大臣迎立代王。郎中令张武曰：以迎大王为名，实不可往。宋昌曰：群臣议非也。内有朱虚东牟之亲，外畏吴、楚、淮南、琅邪、齐、代之强，故迎大王，大王勿疑也。逮至中叶，忌其失节，割削宗子，有名无实，天下旷然，复袭亡秦之轨矣。《汉书》曰：诸侯小者淫荒越法，大者睽孤横逆，以害身丧国，故文帝采贾生之议分齐、赵，景帝用朝错之计削吴、楚。是以五侯作威，不忌万邦，新都袭汉，易於拾遗也。五侯，已见鲍明远数诗。《尚书》曰：臣作福作威，害于而家，凶于而国。《汉书》曰：封王莽为新都侯。袭，犹取也。《汉书》梅福上书曰：昔高祖举秦如鸿毛。取楚如拾遗。光武中兴，纂隆皇统，而犹遵覆车之遗辙，养丧家之宿疾。言光武犹遵师前汉之失也。《晏子春秋》谚曰：前车覆，后车戒也？《尚书》曰：卿士有一於身，家必丧。仅及数世，奸轨充斥，《尚书》曰：寇贼奸宄。轨与宄古字通。《左氏传》士文伯让子产曰：以政刑之不修，寇盗充斥。卒有彊臣专朝，则天下风靡。彊臣，谓梁冀之属也。《楚辞》曰：世从俗而变化，随风靡而成行。一夫纵衡，则城池自夷，岂不危哉！一夫，谓董卓也。《汉书》曰：纵恣意。衡，古横字。

　　在周之襄，难兴王室，放命者七臣，干位者三子。《左氏传》曰：初，王姚嬖于庄王，生子颓，子颓有宠，蒍国为之师。及惠王即位，取蒍国之圃以为囿。边伯之宫近於王宫，王取之。王夺子禽、祝跪与詹父田，而收膳夫之秩。故蒍国、边伯、石速、詹父、子禽祝跪作乱。因苏氏。秋，五大夫奉子颓以伐王，不克，出奔温。苏子奉子颓以奔卫，卫师、燕师伐周。冬，立子颓。杜预曰：石速，士也，不在五大夫之数。又曰：初，甘昭公有宠於惠后，惠后将立之，未及而卒。昭公奔齐，襄王复之。又通於隗氏，王替隗氏，颓叔、桃子曰：我实能使狄。遂奉太叔以狄师伐周，大败周师，王出適郑，处于汜。杜预曰：甘昭公，王子太叔带也。又曰：王子朝宾起有宠於景王，王崩，子朝因旧官百工之丧职秩者，与灵景之族以作乱。单子逆悼王于庄宫以归。杜预曰：子朝，景王之长庶子。悼王，子猛也。班固《汉书》述曰：孝景莅政，诸侯方命。韦昭曰：方，放命，不承天子之制。七臣，蒍国、边伯、詹父、子禽祝跪，及颓叔、桃子、宾起也。《王命论》曰：闇干天位。《尔雅》曰：干，求也。三子，子颓、叔带、子朝。嗣王委其九鼎，凶族据其天邑，嗣王，惠襄悼也。凶族，三子也。《史记》曰：秦取周九鼎宝器。《尚书》曰：肆予敢求尔于天邑商。钲鼙震於阃宇，锋镝流乎绛阙。傅玄正都赋曰：巍巍绛阙。然祸止畿甸，害不覃及。《毛诗》曰：覃及鬼方。毛苌曰：覃，延也。天下晏然，以治待乱。《汉书·难蜀父老》曰：及臻厥成，天下晏如也。《淮南子》曰：静以合躁，治以待乱。是以宣王兴於共和，襄惠振於晋郑。《史记》曰：周人相与畔，袭厉王，王出奔于彘。召公、周公二相行政，号曰共和。共和十四年，厉王死於彘，二相乃共立宣王。又曰：惠王即位，卫师、燕师伐周，立子颓。郑伯见虢叔曰：盍纳王乎？虢公曰：寡人之愿也。同伐王城。郑伯将王自圉门入，虢叔自北门入，杀王子颓及五大夫。又曰：天王出居于郑，避母弟之难也。晋侯辞秦师而下，次于阳樊。右师围温，左师逆王，王入於王城，取太叔于温，杀之。杜预曰：叔带，襄王同母弟也。岂若二汉，阶闼蹔扰，而四海已沸，阶闼蹔扰，谓王莽也。孽臣朝入，而九服夕乱哉。孽臣，董卓也。范晔《后汉书》曰：何进私呼卓入朝，以胁太后。卓至，遂废少帝为弘农王。

　　远惟王莽篡逆之事，近览董卓擅权之际，亿兆悼心，愚智同痛。《左氏传》薳启彊曰：孤与二三臣，悼心失图。然周以之存，汉以之亡，夫何故哉？岂世乏曩时之臣，士无匡合之志欤？《圣主得贤臣颂》曰：齐侯设庭燎之礼，故有匡合之功。《论语》子曰：管仲相桓公，一匡天下。又曰：桓公九合诸侯。盖远绩屈於时异，雄心挫於卑势耳。《左氏传》刘子谓赵孟曰：子盖亦远绩禹功而大庇民乎？阮瑀《与孙权书》曰：大丈夫雄心，能无愤发。故烈士扼腕，终委寇雠之手；《汉书》曰：燕齐之间，方士瞋目扼腕。中人变节，以助虐国之桀。《汉书》张博书曰：公卿变节。《史记》王歜谓燕将曰：今为君将，是助桀为暴也。虽复时有鸠合同志，以谋王室，《汉书》曰：王莽居摄，翟义心恶之，遂与刘宇、刘璜结谋举义兵。范晔《后汉书》曰：董卓以尚书韩馥为冀州刺史，侍中刘岱为兖州刺史。馥等到官，各举义兵讨卓。然上非奥主，下皆市人，《汉书》曰：翟义立刘信为天子。《左氏传》曰：蔡公召子干、子蜇，将纳之。子干归，韩宣子问於叔向曰：子干其济乎？对曰：难，恭王有宠子，国有奥主。《吕氏春秋》曰：驱市人而战之，可以胜人之教卒也。师旅无先定之班，君臣无相保之志。是以义兵云合，无救劫弑之祸；范晔《后汉书》曰：卓闻刘馥等兵起，乃鸩杀弘农王。《文子》曰：用兵有五，诛暴救弱谓之义。《汉书》班彪曰：假号云合。民望未改，而已见大汉之灭矣。《汉书》曰：莽闻翟义起兵，乃拜王邑为虎牙将军，以击义，破之。於是莽自谓大得天人之助，遂即真矣。《汉书》：陈涉诈称公子扶苏，从民望也。或以诸侯世位，不必常全，《公羊传》曰：诸侯世位，故国君为一体也。全或为今，非。昏主暴君，有时比迹，故五等所以多乱。《唐子》曰：暴主闇君，不可生杀。范晔《后汉书》孔融荐谢该曰：该实卓然，比迹前列。今之牧守，皆以官方庸能，虽或失之，其得固多，故郡县易以为治。夫德之休明，黜陟日用，《左氏传》，王孙满曰：德之休明。《尚书》曰：三载考绩。三考，黜陟幽明。长率连属，咸述其职，《礼记》曰：千里之外，设方伯五国以为属。属有长，十国以为连，连有帅。《尚书大传》曰：古者诸侯之於天子，五年一朝，谓之述职。述其职者，述其所职也。而淫昏之君，无所容过，《左氏传》宋子鱼曰：又用诸淫昏之鬼。何则其不治哉？故先代有以之兴矣。苟或衰陵，百度自悖，《尚书》曰：不役耳目，百度惟贞。鬻官之吏，以货准才，则贪残之萌，皆如群后也。安在其不乱哉？故后王有以之废矣。且要而言之，王等之君，为已思治；民安，已受其利，故曰为已。郡县之长，为利图物。物能利己，乃始图之，故云为利。何以徵之？盖企及进取，仕子之常志；企及进取，奔竞以招誉。《礼记》曰：不至焉者，企而及之。《史记》苏秦说燕王曰：忠信者，所以自为也。进取者，所以为人也。修己安民，良士之所希及。修己安民，积德以厚下。《论语》子曰：修己以安百姓。《尚书》咎繇曰：在安民。孔安国《论语注》曰：希，少也。夫进取之情锐，而安民之誉迟。郑玄《礼记注》曰：情，实也。锐，犹疾也。是故侵百姓以利己者，在位所不惮；安民誉迟，不若侵之以利己。郑玄《论语注》曰：惮，难也。损实事以养名者，官长所夙夜也。进取名速，故损实事以求之。《列子》曰：范氏有子曰子华，善养私名。君无卒岁之图，臣挟一时之志。五等则不然，知国为已土，众皆我民，民安已受其利，国伤家婴其病。《说文》曰：婴，绕也。故前人欲以垂后，后嗣思其堂构，《尚书》曰：若考作室，子乃弗肯堂，矧肯构。为上无苟且之心，群下知胶固之义。《汉书》王嘉上疏曰：孝文时，吏居官者，或长子孙，然后上下相望，莫有苟且之意。《庄子》曰：待胶漆而固者，是侵其德者也。范晔《后汉书》郑秦曰：以胶固之众，当解合之势。使其并贤居治，则功有厚薄；言八代同建五等，而废兴殊迹者。譬并贤居治，而功有优劣也。两愚处乱，则过有深浅。言秦汉同立郡县而脩短异期者。譬两愚居乱，而过有轻重也。然则八代之制，几可以一理贯；八代，谓五帝三王也。然此八代，异於辩亡，各观文立义也。崔实《政论》曰：今既不能纯法八代，故宜参以霸政。《论语》曰：吾道一以贯之。秦汉之典，殆可以一言蔽矣。《论语》子曰：诗三百，一言以蔽之，曰思无邪。孔安国《尚书传》曰：蔽，断也。

　　【辩命论（并序）】

　　刘璠《梁典》曰：峻字孝标。《辩命论》：盖以自喻云。

　　※刘孝标

　　孝标植根淄右，流寓魏庭，冒履艰危，仅至江左。负材矜地，自谓坐致云霄，岂图逡巡十稔，而荣惭一命，因兹著论，故辞多愤激，虽义越典谟，而足杜浮竞也。

　　主上尝与诸名贤言及管辂。主上，谓梁武帝也。《魏志》曰：管辂，字公明，平原人也。举秀才，弟辰谓辂曰：大将军待君意厚，冀当富贵乎？辂长叹曰：然天与我才明，不与我年寿，恐四十七八间，不见女嫁男娶妇也。是岁八月为少府丞。明年二月卒，年四十八。叹其有奇才而位不达，时有在赤墀之下豫闻斯议，归以告余。《汉书》梅福上书曰：愿涉赤墀之涂。《说文》曰：墀，涂地也。礼，天子赤墀。余谓士之穷通，无非命也。《庄子》孔子谓子路曰：圣人知穷之有命，知通之有时。临大难而不惧，圣人之勇也。故谨述天旨，因言其致云。郑玄《礼记注》曰：致之言至也。

　　臣观管辂天才英伟，珪璋特秀，郭璞曰：孙子荆上品状王武子曰：天才英博，亮拔不群。《抱朴子》曰：故侍郎周生恭远，英伟名儒。《礼记》曰：珪璋特达。《抱朴子》曰：陆士龙士衡，旷世特秀，超古邈今。实海内之名杰，岂日者卜祝之流乎？《墨子》曰：墨子北之齐，过日者。日者曰：帝今日杀黑龙於北方，先生之色黑，不可以北。墨子不听。《史记》有《日者列传》。然则占候时日，谓之日者。司马迁书曰：仆之先人，文史星历，近乎卜祝之间。而官止少府丞，年终四十八。天之报施，何其寡与？《史记》曰：司马迁曰：天之报施善人何如哉？然则高才而无贵仕，饕餮而居大位，自古所叹，焉独公明而已哉！《左氏传》楚叔伯曰：夫有大功而无贵仕，其人能靖者与有几。又曰：缙云氏有不才子，贪于饮食，冒于货贿。天下之人，以比三凶，谓之饕餮。故性命之道，穷通之数，夭阏纷纶，莫知其辩。《家语》鲁哀公问於孔子曰：人之命与性何谓，孔子对曰：分於道谓之命，形於一谓之性。王肃曰：分於道，始得为人也。人各受阴阳刚柔之性，故曰形於一也。《庄子》曰：风之积也不厚，则其负大翼也无力，故九万里则风斯在下矣。而后乃今培风，背负青天而莫之夭阏者。司马彪曰：夭，折也。阏，止也。言无有折止，使不通者也。《封禅书》曰：纷纶葳蕤。郑玄《仪礼注》曰：辨，别也。仲任蔽其源，子长阐其惑。范晔《后汉书》曰：王充，字仲任。郑玄《论语注》曰：蔽，塞也。《论衡》曰：凡人有生死寿夭之命，亦有贵贱贫富之命。命当贫贱，虽富贵之，犹涉患祸，失其富贵。命当富贵，虽贫贱之，犹逢福善，离其贫贱。今言随操行而至，此命在末不在本也。司马迁，字子长。《苍颉篇》曰：阐，开也。《史记》或曰：天道无亲，常与善人。伯夷叔齐，可谓善人，而饿死。七十子之徒，仲尼独荐颜渊为好学，然蚤夭。盗跖日杀不辜，肝人之肉，竟以寿终。此其大较者也，余甚惑焉。至於鹖冠雍牖，必以悬天有期：鼎贵高门，则曰唯人所召。《七略》鹖冠子者，盖楚人也。常居深山，以鹖为冠，故曰鹖冠。《礼记》孔子曰：儒者蓬户瓮牖。《论衡》曰：夫命悬於天，吉凶在乎时。《吴都赋》曰：高门鼎贵。《汉书》贾捐之曰：石显方鼎贵。又于公曰：少高大门，令容驷马高盖车。《左传》闵子骞曰：祸福无门，惟人所召。譊譊欢咋，异端斯起。《蜀志》曰：孟光好《公羊春秋》，而讥呵《左氏》，每与来敏争此，二义，常譊譊欢咋。《论语》子曰：攻乎异端。萧远论其本而不畅其流，子玄语其流而未详其本。李萧远作《运命论》，言治乱在天，故曰论其本。郭子玄作《致命由己论》，言吉凶由己，故曰语其流。尝试言之曰：《庄子》曰：请尝试言之，天无为以之清，地无为以之宁。杜预《左氏传》曰：尝，试之也。夫通生万物，则谓之道，生而无主，谓之自然。《老子》曰：大道汜兮，万物得之以生而不辞，功成而不有，爱养万物而不为之主。王弼曰：万物皆得道而生。《管子》曰：万物以生，万物以成，命之曰道。《老子》曰：天法道，道法自然。自然者，物见其然，不知所以然，同焉皆得，不知所以得。《庄子》曰：孔子观於吕梁，见一丈夫，谓孔子曰：吾长於水，而安於水，性也。不知吾所以然，命也。张湛曰：固然之理，不可以智知，知其不可知，故谓之命也。《庄子》曰：天下诱然皆生，而不知其所以生，同焉皆得，而不知其所以得也。鼓动陶铸，而不为功，庶类混成，而非其力。《周易》曰：鼓天下之动者，存乎辞。韩康伯曰：爻，辞也。爻以鼓动，效天下之动也。《庄子》肩吾谓连叔曰：藐姑射之山，有神人居焉。犹陶铸尧舜也，孰肯以物为事。《典引》曰：沈浮交错，庶类混成。生之无亭毒之心，死之岂虔刘之志。《老子》曰：亭之毒之，盖之覆之。王弼曰：亭谓品其形，毒谓成其质。《左氏传》吕相曰：芟夷我农功，虔刘我边陲，言杀也。坠之渊泉非其怒，升之霄汉非其悦。坠之渊泉，鳞属也。升之霄汉，羽族也。言禀性不同，非天之有悦怒也。《淮南子》曰：鸟鱼生於阴，属於阳，故鱼游於水，鸟飞於云。夫鸟排虚而飞，兽蹠实而走，蛟龙水居，虎豹山处，天地之性也。荡乎大乎，万宝以之化，确乎纯乎，一化而不易。《庄子》曰：形非道不生，生非德不明，荡荡乎忽然出，勃然动，万物从之乎？又曰：夫道，覆载万物者也，洋洋乎大哉！庚桑楚曰：夫春气发而百草生，正得秋而万宝成。又楚狂接舆谓肩吾曰：夫圣人之治也，治外乎正而后行，确乎能其事者而已矣。司马彪曰：确乎不移易。又曰：道流而不明，纯纯常常，乃比於狂。又曰：吾一受其成形，而不化以待尽也。又曰：性不可易，命不可变。化而不易，则谓之命。命也者，自天之命也。《吕氏春秋》曰：若命之不可易。《春秋元命苞》曰：命者，天之命也，所受於帝，行正不过，得寿命也。定於冥兆，终然不变。祖台之《论命》曰：存亡寿夭，咸定冥初。魏文帝《典论》曰：夫生之必死，天地所不能变。鬼神莫能预，圣哲不能谋，《西征赋》曰：生有脩短之命，位有通塞之遇，鬼神莫之要，圣哲弗能预。触山之力无以抗，倒日之诚弗能感。《淮南子》曰：昔共工之力，怒触不周之山，使地东南倾，与高辛争为帝。许慎曰：昔共工，古诸侯之强者也。不周之山，西北之山也。陆机《吊魏武文》曰：夫以回天倒日之力，而不能振形骸之内。短则不可缓之於寸阴，长则不可急之於箭漏。《淮南子》曰：圣人不贵尺之璧，而重寸之阴。《汉书》曰：漏刻以百二十为度。韦昭曰：旧漏昼夜共百刻，哀帝有短祚之期，故欲增之。至德未能逾，上智所不免。《孝经》曰：先王有至德要道。《论语》子曰：唯上智与下愚不移，魏文帝《典论》曰：夫生之必死，贤圣所不能免。是以放勋之世，浩浩襄陵，天乙之时，焦金流石。《尚书》曰：放勋钦明。又帝曰：汤汤洪水方割，荡荡怀山襄陵，浩浩滔天。《史记》：天乙立，是为成汤。《吕氏春秋》曰：成汤之旱，煎沙烂石。《楚辞》曰：十日并出，流金铄石。文公疐其尾，宣尼绝其粮。《傅子》曰：周文王子公旦有圣德，谥曰文。《毛诗》曰：狼跋，美周公也。狼跋其胡，载疐其尾。毛苌曰：疐，跲也。疐音致，《汉书·平纪》曰：追谥孔子曰宣尼公。《论语》曰：子在陈绝粮，从者病，莫能兴。颜回败其丛兰，冉耕歌其芣苡。《家语》曰：颜回年二十九而发白，三十二而早死。《文子》曰：日月欲明，浮云盖之。丛兰欲茂，秋风败之。《家语》曰：冉耕，鲁人，字伯牛，以德行著名，有恶疾。《韩诗》曰：采苡，伤夫有恶疾也。《诗》曰：采采芣苡，薄言采之。薛君曰：芣苡，泽写也。芣苡，臭恶之菜。诗人伤其君子有恶疾，人道不通，求已不得，发愤而作。以事兴芣苡，虽臭恶乎？我犹采采而不已者，以兴君子虽有恶疾，我犹守而不离去也。夷叔毙淑媛之言，子舆困臧仓之诉。崔玮《七蠲》曰：三王行化，夷叔隐己。《古史考》曰：伯夷、叔齐者，殷之末世孤竹君之二子也。隐於首阳山，采薇而食之。野有妇人谓之曰：子义不食周粟，此亦周之草木也。於是饿死。曹植《与杨脩书》曰：有南威之容，乃可以论於淑媛。《傅子》曰：昔仲尼既殁，仲弓之徒追论夫子言，谓之《论语》。其后邹之君子孟子舆拟其体，著七篇，谓之《孟子》。然子舆，孟子之字也。《孟子》曰：鲁平公将出，嬖人臧仓曰：有司未知所之，敢请。公曰：将见孟子曰：何哉？孟子之后丧逾前丧，君无见。公曰：诺，乐正子春见孟子曰：克告於君，君将来见也。嬖人有臧仓者沮君，君是以不果来。孟子曰：吾之不遇鲁侯，天也。臧氏之子，焉能使予不遇哉？圣贤且犹若此，而况庸庸者乎？《大戴礼》孔子曰：所谓庸人者，口不能道善言，而志不邑邑，此可谓庸人也。冯衍《显志赋》曰：独慷慨以远览兮，非庸庸之所识。至乃伍员浮尸於江流，三闾沈骸於湘渚。《史记》曰：子胥自刭死，王乃取子胥尸，盛以鸱夷之革，浮之於江中。《楚辞》渔父见屈原曰：子非三闾大夫与？《汉书》曰：贾谊渡湘水，为赋以吊屈原。杨雄《反骚》曰：钦吊楚之湘累。《音义》曰：诸不以罪死曰累。屈原赴湘死，故曰累也。贾大夫沮志於长沙，冯都尉皓发於郎署。《汉书》曰：贾谊为长沙王太傅，谊既以谪去，意不自得。又曰：冯唐以孝著，为郎中署长，事文帝。帝辇过问曰：父老何自为郎？君山鸿渐，铩羽仪於高云；敬通凤起，摧迅翮於风穴。此岂才不足而行有遗哉？　《东观汉记》曰：桓谭，字君山，少好学，遍治五经。光武即位，拜议郎，诏会议云台。上问谭曰：吾以谶决之何如？谭不应，良久对曰：臣生不读谶。问其故，谭颇有所非是。上怒曰：桓谭非法，将去斩之。谭叩头流血，乃贳。由是失旨，遂不复转迁。出补六安太守丞，之官，意不乐，道病卒。《周易》曰：鸿渐于陆，其羽可用为仪。许慎《淮南子注》曰：铩羽，残羽也。应璩《与从弟书》曰：弋下高云之鸟。《东观汉记》曰：冯敬通，少有俶傥之志，明帝以为衍材过其实，抑而不用，遂埳壈失志，以寿终於家。《淮南子》曰：凤皇之翔至德也，濯羽弱水，暮宿风穴。许慎曰：风穴，风所从出。《韩诗外传》曰：子路谓孔子曰：夫子尚有遗行乎？奚居之隐也。

　　近世有沛国刘瓛，瓛弟琎，并一时之秀士也。萧子显《齐书》曰：刘瓛，字子珪，沛国人，宋大明四年举秀才。少笃学，博通五经，为安成王抚军，行参军公事。免，自此不复仕。永明初，遇疾卒。瓛弟琎，字子璥，方轨正直。文惠太子召琎入侍东宫，每上事，辄削草，寻署射声校尉，卒官。《吕氏春秋》曰：舜耕於历山，秀士从之。瓛则关西孔子，通涉六经，循循善诱，服膺儒行。范晔《后汉书》曰：杨震，字伯起，经明博览，无不穷究。诸儒为之语曰：关西孔子杨伯起。《论语》颜渊曰：夫子循循然善诱人。《礼记》曰：回之为人也，得一善则拳服膺，而不失之矣。又《礼记》有《儒行篇》。琎则志烈秋霜，心贞昆玉，亭亭高竦，不杂风尘。范晔《后汉书》孔融论曰：凛凛焉，皜々焉，其与秋霜昆玉比质可也。《西京赋》曰：状亭亭以召召。郭璞《游仙诗》曰：高蹈风尘外。皆毓德於衡门，并驰声於天地。《周易》曰：君子以振民毓德。《毛诗》曰：衡门之下，可以栖迟。而官有微於侍郎，位不登於执戟，相次殂落，宗祀无飨。《答客难》曰：官不过侍郎，位不过执戟。《尚书》曰：帝乃殂落。孔安国曰：殂落，死也。因斯两贤，以言古则昔之玉质金相，英髦秀达，《毛诗》曰：追琢其章，金玉其相。毛苌曰：相，质也。又曰：髦，俊也。皆摈斥於当年，韫奇才而莫用。司马彪《庄子注》曰：摈，弃也。马融《论语注》曰：韫，藏也。徼草木以共彫，与麋鹿而同死，《楚辞》曰：原徼幸而有待兮，宿莽与野草同死。王逸曰：将与百草俱殂落也。《论衡》曰：身与草木俱朽。《楚辞》曰：死日将至兮，与麋鹿同坑。膏涂平原，骨填川谷，堙灭而无闻者，岂可胜道哉！《檄蜀文》曰：肝脑涂中原，膏液润野草。《封禅书》曰：堙灭而不称者，不可胜数。此则宰衡之与皂籴，容彭之与殇子，《尚书》曰：冢宰掌邦治。《毛诗》曰：实维阿衡，左右商王。《左氏传》曰：人有十等，士臣皂，皂臣舆，舆臣隶。《列仙传》曰：容成公者，自称黄帝师，见於周穆王，能善补导之事。发白复黑，齿落复生，事与老子同亦云老子师。又曰：彭祖，殷贤大夫，历夏至商末，号年七百。《庄子》南郭子綦曰：天下莫大于秋毫之末，而太山为之小；莫寿于殇子，而彭祖为之夭。猗顿之与黔娄，阳文之与敦洽，猗顿，已见《过秦论》。皇甫谧《高士传》曰：黥娄先生修清节，不求进於诸侯。及终，曾参来吊曰：何以为谥？妻曰：以康为谥。曾子曰：先生存时，食不充虚，衣不盖形，死则手足不敛，傍无酒肉，何乐於此，而谥为康哉？《淮南子》曰：不待脂粉，西施、阳文也。许慎曰：楚之好人也。《吕氏春秋》曰：陈有恶人焉，曰敦洽雠麋，推颡广颜，色如漆赭，垂发临鼻，长肘而盩，陈侯见而甚悦之。高诱曰：丑而有德也。咸得之於自然，不假道於才智。《抱朴子》曰：圣人体天，皆得之於自然。《庄子》曰：古之至人，假道於仁，讬宿於义。故曰：死生有命，富贵在天。其斯之谓矣。《论语》子夏曰：死生有命，富贵在天。

　　然命体周流，变化非一，或先号后笑，或始吉终凶，或不召自来，或因人以济。《周易》曰：同人，先号啕而后笑。《老子》曰：不召而自来。《傅子》曰：昔人知下相接之易，故因人以致人。交错纠纷，回还倚伏，非可以一理徵，非可以一途验。而其道密微，寂寥忽慌，无形可以见，无声可以闻。《子虚赋》曰：交错纠纷。《鹖冠子》曰：祸兮福之所倚，福兮祸之所伏。《思玄赋》曰：北叟颇识其倚伏。《抱朴子》曰：驽锐不可以一涂验，筝琴不可以胶柱调也。《鬼谷子》曰：即欲阖之贵密，密之贵微。《西征赋》曰：寥廓忽恍。《文子》曰：道以无有为体，视之不见其形，听之不闻其声，谓之幽冥。《吕氏春秋》曰：道也者，视之弗见，听之弗闻，不可为壮。《管子》曰：视之不见其形，听之不闻其声，而序其成，谓之道。必御物以效灵，亦凭人而成象，譬天王之冕旒，任百官以司职。言性命之道，虽系于天，然其来也，必凭人而御物。譬如天王冕旒而执契，必因百官司职以立政。《文子》曰：德、仁、义、礼四者，圣人之所以御万物也。而或者睹汤武之龙跃，谓龛乱在神功，闻孔墨之挺生，谓英睿擅奇响；成汤、武王也。《周易》曰：见龙在田。又曰：或跃在渊。《墨子》曰：夏桀时，天乃命汤於镳宫，有神来告曰：夏德大乱，往攻之，予必使汝大戡之。商王纣时，周武王见三神曰：予既沈渍殷纣於酒德，往攻之，予必使汝大戡之。孔，孔子。墨，墨翟。蔡邕《陈太丘碑》曰：元方、季方，皆命世挺生，膺期特授。视彭韩之豹变，谓鸷猛致人爵；见张桓之朱绂，谓明经拾青紫。彭，彭越。韩，韩信。《易》曰：君子豹变，其文蔚。《礼记》曰：鸷虫攫搏，不程其勇者。郑玄曰：鸷虫，猛兽也。《孟子》曰：有天爵，有人爵。仁、义、忠、信、乐善不倦，此天爵也。公卿大夫，此人爵也。《汉书》曰：张禹，字子文，善说《论语》。令禹授太子，迁光禄大夫，赐关内侯。范晔《后汉书》曰：桓荣治《欧阳尚书》授太子，为太子少傅，封关内侯。《礼记》曰：诸侯佩山玄玉，而朱组绶。《苍颉篇》曰：绶，绂也。《汉书》夏侯胜曰：士病不明经，经术苟明，取青紫如俯拾地芥。岂知有力者运之而趋乎？《庄子》曰：夫藏舟於壑，藏山於泽，谓之固矣。然而夜半有力者负之而走，昧者不知。故言而非命，有六蔽焉尔。《论语》子曰：由，汝闻六言六蔽矣乎？然文虽出此，蔽义则殊。请陈其梗：《东京赋》：其梗如此。

　　夫靡颜腻理，哆噅顣頞，形之异也。《楚辞》曰：靡颜腻理，遗视绵些。王逸曰：靡，致也。腻，滑也。《淮南子》曰：哆噅蘧蒢戚施，丑也。《说文》曰：哆，张口也。音侈。《通俗文》曰：噅，口不正也。《史记》唐举见蔡泽曰：先生魋颜蹙齃。朝秀晨终，龟鹄千岁，年之殊也。《淮南子》曰：朝秀不知晦朔。许慎曰：朝生暮死虫也，生水上，似蚕蛾。《养生要》曰：龟鹄寿千百之数，性寿之物也。闻言如响，智昏菽麦，神之辨也。《史记》曰：淳于髡说邹忌毕，趋出曰：是人者，吾语之微言五，其应我若响之应声，是人必封不久矣。《左氏传》曰：程滑杀厉公，荀罂士鲂逆周子于京师而立之。周子有兄而无惠，不能辨菽麦，故不可立。杜预曰：菽，大豆也。豆麦殊形易别，故以之为痴者之侯也。同知三者，定乎造化，荣辱之境，独曰由人，是知二五而未识於十，其蔽一也。《淮南子》曰：大丈夫恬然无为，与造化逍遥。高诱曰：造化，天地也。《庄子》曰：定乎内外之分，辨乎荣辱之境。《左氏传》叔兴曰：吉凶由人。《史记》齐威王使人说越曰：晋楚斗，越兵不起，知二五而不知十也。

　　龙犀日角，帝王之表，朱建平《相书》曰：頟有龙犀入发，左角日，右角月，王天下也。河目龟文，公侯之相。《孔丛子》曰：夫子適周，见苌弘。苌弘语刘文公曰：孔子仲尼，有圣人之表。河目而隆颡，是黄帝之形貌也。王肃《家语注》曰：河目，上下匡平而长也。范晔《后汉书》曰：李固貌状有奇表，鼎角匿犀，足履龟文，后为太尉。抚镜知其将刑，压纽显其膺录。《蜀志》曰：蜀郡张裕，晓相术，每举镜视面，自知刑死，未尝不扑之於地。《左氏传》曰：初，楚恭王无冢適，有宠子五人，无適立焉。乃大有事於群望，而祈曰：请神择五人主社稷。乃遍以璧见於群望曰：当璧而拜者，神所立也。与巴姬密埋璧於太室之庭，使五人拜。康王跨之，灵王肘加焉，子干、子皙皆远之。平王弱，抱而入，再拜，皆压纽。星虹枢电，昭圣德之符；夜哭聚云，郁兴王之瑞。《春秋元命苞》曰：大星如虹，下流华渚，女节梦意，生朱宣。宋均曰：华渚，渚名也。朱宣，少昊氏。《诗含神务》曰：大电绕枢，照郊野，感符宝，生黄帝。汉高祖《功臣颂》曰：彤云昼聚，素灵夜哭。《国语》曰：兴王赏谏臣。皆兆发於前期，涣汗於后叶。《周易》曰：涣汗其大号。涣，散也。若谓驱貔虎，奋尺剑，入紫微，升帝道，则未达窅冥之情，未测神明之数，其蔽二也。《尚书》武王曰：如虎如貔，如熊如罴，于商郊。孔安国曰：貔，挚夷，虎属也。《史记》高祖曰：吾提三尺剑取天下，此非天命乎？薛综《西京赋注》曰：天有紫微宫，王者象之，曰紫微宫。《淮南子》曰：源道者，测窅冥之深。《吕氏春秋》曰：窅乎冥，莫知其情。《王命论》曰：神明之祚，可得而妄处哉！

　　空桑之里，变成洪川；历阳之都，化为鱼鳖。《吕氏春秋》曰：有莘氏女子，采桑，得婴儿于空桑之中，献之其君。令烰人养之，察其所以然。曰：其母居伊水之上，孕，梦有神告之曰：臼出水而东走，母顾。明日视臼水出，告其邻，东走十里，而顾其邑，尽为水，身因化为空桑，故命之曰伊尹。《淮南子》曰：历阳，淮南之县名，今属九江郡。历阳中有老妪，常行仁义，有两诸生告过之，谓曰：此国当没为湖。妪视东城门阃有血，便走上山，勿反顾也。自此，妪数往视门，门吏问之，妪对如其言。东门吏杀鸡，以血涂门。明日，妪早往视门，有血，便走上山，国没为湖。楚师屠汉卒，睢河鲠其流；秦人坑赵士，沸声若雷震。《汉书》曰：项羽晨击汉，大战彭城，灵辟东睢水上，大破汉军，多杀士卒，睢水为不流。《战国策》蔡泽谓应侯曰：白起率数万之师，越韩、魏而败彊越，北坑马服，屠四十馀万众，流血成川，沸声如雷。使秦业帝，白起之势也。《论衡》曰：言有命者曰：夫天下之大，人民之众，一历阳之都，一长平之坑，同命俱死，未可怪也。命当溺死，故相聚於历阳；命当压死，故相积於长平。火炎昆岳，砾石与琬琰俱焚；严霜夜零，萧艾与芝兰共尽。《尚书》曰：火炎昆冈，玉石俱焚。又曰：弘璧琬琰在西序。傅玄《鹰兔赋》曰：秋霜一下，兰艾俱落。毛苌《诗传》曰：萧，蒿也。虽游夏之英才，伊颜之殆庶，焉能抗之哉，其蔽三也。《史记》曰：言偃，吴人，字子游。夏，子夏也。伊，伊尹也。颜，颜回也。《孟子》曰：得天下之英才而教育之。《易》曰：颜氏之子，其殆庶几乎？王弼曰：庶几於知几者也。

　　或曰，明月之珠，不能无颣；夏后之璜，不能无考。《淮南子》曰：夏后氏之璜，不能无考；明月之珠，不能无颣。高诱曰：考，不平也。颣，瑕也。故亭伯死於县长，相如卒於园令。范晔《后汉书》曰：崔骃，字亭伯，窦宪为车骑将军，辟骃为掾，察骃高第，出为长岑长。骃自以远去，不得意，遂不之官而归，卒于家。《汉书》曰：相如拜为孝文园令，既病免，家居茂陵而死。才非不杰也，主非不明也，而碎结绿之鸿辉，残悬黎之夜色，抑尺之量有短哉？《战国策》应侯谓秦王曰：梁有悬黎，宋有结绿，而为天下名器。《楚辞》郑詹尹曰：尺有所短，寸有所长。若然者，主父偃、公孙弘，对策不升第，历说而不入，牧豕淄原，见弃州部，设令忽如过隙，溘死霜露，其为诟耻，岂崔马之流乎？及至开东阖，列五鼎，电照风行，声驰海外，宁前愚而后智，先非而终是？《汉书》：主父偃，齐国临淄人也。学长短纵横术。家贫，假贷无所得，北游燕、赵、中山，皆莫能厚客，甚困。乃上书阙下，拜为郎，至中大夫。偃曰：大丈夫生不五鼎食，死则五鼎烹耳。又曰：公孙弘，淄川人也。家贫，牧豕海上。太常上对诸儒，太常奏弘第居下策，天子擢弘对为第一。后至丞相，於是起客馆，开东阖，以延贤士。《庄子》曰：宾放於乡里，逐於州部。又曰：人生天地之间，若白驹之过隙。《楚辞》曰：宁溘死以流亡兮，余不忍为此态也。《汉书》诏曰：公孙弘不幸罹霜露之疾，说文曰：诟，耻也。范晔《后汉书》吴汉谓臧宫曰：将军乡者经虏城下，震扬威灵，风行电照。《九州春秋》阎忠说皇甫嵩曰：今将军威德震本朝，风声驰海外。将荣悴有定数，天命有至极，而谬生妍蚩，其蔽四也。应璩《与曹元长书》曰：春生者繁华，秋荣者零悴，自然之数，岂有恨哉！孙子荆陟阳侯诗曰：三命皆有极。

　　夫虎啸风驰，龙兴云属，《淮南子》曰：虎啸而谷风至，龙举而景云属。《四子讲德论》曰：风驰雨集。故重华立而元凯升，辛受生而飞廉进。《史记》曰：虞舜名曰重华。《左氏传》季孙行父曰：昔高阳氏有才子八人，苍舒、隤、梼戭、大临、尨降、庭坚、仲容、叔达，天下之民，谓之八恺。高辛氏有才子八人，伯奋、仲堪、叔献、季仲、伯虎、仲熊、叔豹、季狸，天下之民，谓之八元。舜臣尧，举八恺，使主后土；举八元，使布五教于四方。《史记》曰：帝乙崩，子辛立，是为帝辛，天下谓之纣。《尚书》曰：祖伊恐，奔告于受。孔安国曰：受。纣也。音相乱。《史记》曰：仲矞生蜚廉，蜚廉生恶来，父子俱以材力事殷纣。然则天下善人少，恶人多，闇主众，明君寡。《庄子》曰：天下之善人少，而不善人多。《法言》曰：圣君少，庸君多。杜笃《吊比干文》曰：闇主之在上，岂忠谏之是谋。而薰犹不同器，枭鸾不接翼，《家语》颜回曰：闻薰莸不同器而藏，尧桀不共国而治，以其类异也。孙盛《晋阳秋》王夷甫论曰：夫芝兰之不与茨棘俱植，鸾凤之不与枭鸮同栖，天理固然，易在晓晤。《西都赋》曰：接翼侧足。是使浑敦梼踵武於云台之上；仲容、庭坚，耕耘於岩石之下。《左氏传》太史克曰：昔帝鸿氏有不才子，掩义隐贼，好行凶德，丑类恶物，顽嚣不友，是与比周，天下之人，谓之浑敦。颛顼氏有不才子，不可教训，不知话言，告之则顽，舍之则嚚，傲狠明德，以乱天常，天下之人谓之梼杌。《楚辞》曰：忽奔走以先后，及前王之踵武。《乐观汉记》曰：诏贾逵入讲南宫云台，使出左氏大义。仲容庭坚，八恺之二，已见上注。《法言》曰：谷口郑子真，不诎其节，而耕於岩石之下。横谓废兴在我，无系於天。其蔽五也。《汉书》，董仲舒对策曰：治乱废兴，在於己，非天降命，不可得反。

　　彼戎狄者，人面兽心，宴安鸩毒，戎狄，谓魏也。班固《汉书》赞曰：夷狄之人，被发左衽，人面兽心。《左氏传》，管敬仲曰：宴安鸩毒，不可怀也。以诛杀为道德，以蒸报为仁义，《汉书》曰：匈奴，其俗宽则随畜田猎禽兽为生业，急则人习战攻以侵伐，其天性也。父死，妻其后母，兄弟死，皆取其妻妻之。《小雅》曰：上淫曰蒸，下淫曰报。虽大风立於青丘，凿齿奋於华野，比於狼戾，曾何足喻？《淮南子》曰：尧之时，猰貐、凿齿、九婴、大风、封豨、修为害，尧乃使羿诛凿齿於畴华之泽，杀九婴於凶水之上，缴大风於青丘之野，上射十日，而下杀瘈窳，断修蛇於洞庭，禽封豕於桑林。高诱曰：畴华，南方地。九婴，水火为人害者。北狄之地有凶水。大风，鸷鸟。青丘，东方。封豕，大彘。桑林，汤祷旱地。《战国策》张仪曰：赵王狼戾无亲。自金行不竞，天地板荡，左带沸唇，乘间电发。金行，谓晋也。干宝《搜神记》曰：程猗《说石图》曰：金者，晋之行也。《左氏传》师旷曰：吾骤歌北风，又歌南风，南风不竞。《毛诗》曰：上帝板板。又曰：荡荡上帝。郑玄曰：荡荡，法度废坏之貌。左带，左衽也。《尚书》曰：四夷左衽，罔弗咸赖。王元长劝给虏书启曰：息沸唇於桑墟。然齐、梁之间，通以虏为沸唇也。《魏志》诏曰：刘备、孙权，乘间作祸。《辨亡论》曰：电发荆南。遂覆瀍洛，倾五都。《东京赋》曰：溯洛背河，左伊右瀍。干宝《晋纪》愍帝诏曰：群邪作逆，倾荡五都。居先王之桑梓，窃名号於中县，《毛诗》曰：维桑与梓，必恭敬止。《汉书高纪》诏曰：秦徙中县之人，南方三郡。与三皇竞其萌黎，五帝角其区宇，韦昭《汉书注》曰：萌，民也。孔安国《尚书传》曰：黎，众也。《东京赋》曰：区宇乂宁。种落繁炽，充仞神州。范晔《后汉书》曰：梁商上表曰：匈奴种类繁炽，不可殚尽。《子虚赋》曰：充仞其中，不可胜记。《河图》曰：昆仑东南，地方千里，名曰神州。呜呼！福善祸淫，徒虚言耳！《尚书》汤曰：天道福善祸淫，降灾于夏，以彰厥罪。岂非否泰相倾，盈缩递运，而汩之以人？其蔽六也。《周易》曰：泰者，通也。物不可以终通，故受之以否。《老子》曰：高下相倾。《淮南子》曰：孟春始嬴，孟秋始缩。高诱曰：嬴，长也。缩，短也。孔安国《尚书传》曰：汨，乱也。

　　然所谓命者，死生焉，贵贱焉，贫富焉，治乱焉，祸福焉，此十者，天之所赋也。死生有命，已见上文。《论衡》曰：凡人有死生夭寿之命，亦有贵贱贫富之命。《墨子》曰：贫富治乱，固有天命，不可损益。《吕氏春秋》曰：祸福之所自来，众人以为命，焉知其所由之也。愚智善恶，此四者，人之所行也。桓范《世要论》曰：遇不遇，命也。善不善，人也。夫神非舜禹，心异朱均，才絓中庸，在於所习。舜禹，二帝也。《淮南子》曰：性命可说，不待学问而合於道，尧、舜、文王也。不可教以道，不可喻以德者，丹朱、商均也。夫上不及尧舜，下不若商均，此教训之所喻也。高诱曰：丹朱，尧子也；商均，舜子也。《广雅》曰：絓，止也。贾谊《过秦》曰：陈涉材能不及中庸。《论衡》曰：中人之性，在所习；习善为善，习恶为恶。是以素丝无恒，玄黄代起，鲍鱼芳兰，入而自变。言在所习也。《淮南子》曰：墨子见练丝而泣之，为其可以黄，可以黑。高诱曰：闵其化也。《大戴礼》曰：与君子游，苾乎如入兰芷之室，久而不闻，则与之化矣；与小人游，臭乎如入鲍鱼之肆，久而不闻，则与之化矣。是故君子慎其所去就也。故季路学於仲尼，厉风霜之节；《尸子》曰：子路，东鄙之野人，孔子教之为贤士。王隐《晋书》曰：应瞻为太守，人歌之曰：威若风霜，恩如父母。楚穆谋於潘崇，成杀逆之祸。《左氏传》曰：楚子欲立王子职，而黜太子商臣。商臣闻之，告其师潘崇，曰：能事诸乎？曰：不能。能行大事乎？曰：能。以官甲围成王，王缢，穆王立。潘崇，太子师。而商臣之恶，盛业光於后嗣；仲由之善，不能息其结缨。楚之后业，皆商臣之子孙。《周易》曰：盛德大业，至矣哉！《尚书》曰：在今后嗣王。《左氏传》曰：卫浑良夫与太子入，舍於孔氏之外圃，欲劫孔悝而纳太子。季子曰：太子无勇，若燔台半，必舍孔叔。太子闻之惧，下召石乞、孟黡敌子路，以戈击之，断缨。子路曰：君子死，冠不免。结缨而死。杜预曰：季子，子路是也。斯则邪正由於人，吉凶在乎命。

　　或以鬼神害盈，皇天辅德。《周易》曰：鬼神害盈而福谦。《尚书》曰：皇天无亲，惟德是辅。故宋公一言，法星三徙，《吕氏春秋》曰：宋景公有疾，司马子韦曰：荧惑守心。心，宋分野也。君当移於相。公曰：相，股肱也，除心腹之疾，而置之股肱，可乎？曰：可移於民。公曰：民所以为国，无民何以为君？曰：可移於岁。公曰：岁所以养民，岁不登，何以畜民？子韦曰：君善言三，荧惑必退三舍，延君命二十一年。视之，信。《广雅》曰：荧惑谓之罚星，或谓之执法。殷帝自翦，千里来云。《吕氏春秋》曰：汤克夏，四年，天大旱，汤乃以身祷於桑林，於是翦其发，磨其手，自以为犠，用祈福於上帝，雨乃大至。《淮南子》曰：汤之时，旱七年，以身祷於桑林之祭，而四海之云凑，千里之雨至。若使善恶无徵，未洽斯义。因此而言，则害盈辅德，其由影响。若以善恶犹命，故未洽乎斯义。毛苌《诗传》曰：洽，合也。且于公高门以待封，严母扫墓以望丧，《汉书》曰：于定国父于公，其闾门坏，父老方共修之，于公谓之曰：少高大闾门，令容驷马高盖车。我理狱多阴德，未尝有所冤，子孙必有兴者。至定国为丞相，封侯传世。又曰：严延年迁河南太守，其母从东海来，欲从延年腊。到雒阳，適见报囚，母大惊。毕正腊已，谓延年曰：天道神明，人不可独杀。我不自意当老见壮子被刑戮也，行矣！去女东归，扫除墓地耳。后岁馀果败。此君子所以自彊不息也。言善恶有徵，故君子庶几自彊而不息也。《周易》象曰：天行健，君子以自彊不息。如使仁而无报，奚为修善立名乎？斯径廷之辞也。若必为仁而无报，何故修善而立名乎？是不由命明矣。或为兹说者，斯乃径廷之言耳。《庄子》肩吾问于连叔曰：大有径廷，不近人情。司马彪曰：径廷，激遏之辞也。

　　夫圣人之言，显而晦，微而婉，幽远而难闻，河汉而不测。此释圣人之言，显晦难测也。《左氏传》君子曰：《春秋》之称，微而显，志而晦，婉而成章。《庄子》市南宜僚见鲁侯曰：南越有邑焉，名建德之国，君曰：彼其道，幽远而无人。又肩吾问于连叔曰：吾闻言於接舆，大而无当，往而不反。吾惊怖其言，犹河汉而无极。司马彪曰：极，崖也。言广若河汉，无有崖也。或立教以进庸怠，或言命以穷性灵，此释不同之所由也。积善馀庆，立教也；凤鸟不至，言命也。《周易》曰：积善之家，必有馀庆。徐幹中论曰：北海孙翱云：积善馀庆，诱民於善路耳。《论语》子曰：凤鸟不至，河不出图，吾已矣夫。今以其片言，辩其要趣，何异乎夕死之类，而论春秋之变哉？毛苌《诗传》曰：蜉蝣，渠略也。朝生夕死。《庄子》曰：蟪蛄不知春秋也。且荆昭德音，丹云不卷；周宣祈雨，珪璧斯罄。《左氏传》曰：有灵如众赤鸟，夹日飞三日。楚子使问周太史，太史曰：其当王身乎？若荣之，可移於令尹，司马。王曰：除腹心之疾而实诸股肱，何益？不穀不有大过，天其夭诸，有罪受罚，又焉移之？遂弗禜。《毛诗序》曰：云汉，仍叔美宣王也。《毛诗》曰：圭璧既卒，宁莫我听。于叟种德，不逮勋华之高；延年残犷，未甚东陵之酷。勋华，已见上文。《说文》曰：犷，不可附也。《庄子》曰：伯夷、叔齐死名於道阳之下，盗跖死利於东陵之上。为善一，为恶均，而祸福异其流，废兴殊其迹，荡荡上帝，岂如是乎？《毛诗》曰：荡荡上帝，下民之辟。《诗》云：风雨如晦，鸡鸣不已。此释君子所以自彊也。《毛诗》郑风也。郑玄笺曰：喻君子虽居乱世，不变改其节度也。故善人为善，焉有息哉？《尚书》曰：吉人为善，惟日不足。《家语》孔子曰：事君之难也，焉可以息哉？

　　夫食稻粱，进刍豢，衣狐貉，袭冰纨，观窈眇之奇儛，听云和之琴瑟，此生人之所急，非有求而为也。《论语》子曰：食夫稻。《韩诗外传》田饶谓鲁哀公曰：黄鹄啄君稻粱。《国语》曰：刍豢几何？《论语》子曰：狐貉之厚以居。《汉书》曰：齐地织作冰纨。《长杨赋》曰：憎闻郑卫窈眇之声。阮籍《咏怀诗》曰：北里多奇儛。《周礼》曰：孤竹之管，云和之琴瑟。修道德，习仁义，敦孝悌，立忠贞，渐礼乐之腴润，蹈先王之盛则，此君子之所急，非有求而为也。然则君子居正体道，乐天知命，《公羊传》曰：君子大居正。《庄子》弇堈吊曰：夫体道者，天下之君子也。郭象曰：言体道者，人之宗主也。《周易》曰：乐天知命，故不忧。明其无可奈何，识其不由智力，《庄子》曰：知不可奈何而安之若命，唯有德者能之。《王命论》曰：不知神器有命，不可以智力求。逝而不召，来而不距，生而不喜，死而不慼。《庄子》曰：予恶乎知说生之或非邪？予恶乎知恶死之非弱丧而不知归者邪。瑶台夏屋，不能悦其神；《尸子》曰：人之言君天下者，瑶台九累，而尧白屋。《楚辞》曰：冬有大夏。王逸曰：夏，大屋也。《毛诗》曰：於我乎夏屋渠渠。土室编蓬，未足忧其虑。土室编蓬，已见《非有先生论》。不充诎於富贵，不遑遑於所欲。《礼记》孔子曰：儒有不陨获於贫贱，不充诎於富贵。皇甫谧《高士传》黔娄先生妻谓曾子曰：先生不慼慼於贫贱，不遑遑於富贵。《论语》曰：富与贵，是人之所欲也。岂有史公、董相不遇之文乎？司马迁为太史公，故曰史公。迁集有《悲不遇赋》。《法言》曰：灾异董相。李轨曰：董相，江都相董仲舒也。仲舒集有《士不遇赋》。  
　 

卷五十五　论五　连珠

　　◎论五

　　【广绝交论】

　　刘璠《梁典》曰：刘峻见任昉诸子西华兄弟等，流离不能自振，生平旧交，莫有收恤。西华冬月著葛布帔，练裙。路逢峻，峻泫然矜之。乃广朱公叔《绝交论》。到溉见其论，抵几於地，终身恨之。

　　※刘孝标

　　客问主人曰：朱公叔《绝交论》，为是乎？为非乎？此假言也，为是为非，疑而问之也。范晔《后汉书》曰：朱穆，字公叔，为侍御史。感俗浇薄，慕尚敦笃，著《绝交论》以矫之。稍迁至尚书，卒，赠益州刺史。主人曰：客奚此之问？奚，何也。何故有此问也。未详其意，故审覆之也。客曰：夫草虫鸣则阜螽跃，雕虎啸而清风起。欲明交道不可绝，故陈四事以喻之。《毛诗》曰：喓喓草虫，趯趯阜螽。郑玄曰：草虫鸣，则阜螽跳跃而从之，异类相应也。雕虎，已见《思玄赋》。《淮南子》曰：虎啸而谷风至，龙举而景云属。许慎曰：虎，阴中阳兽，与风同类也。故絪缊相感，雾涌云蒸；嘤鸣相召，星流电激。元气相感，雾涌云蒸以相应；鸟鸣相召，星流电激以相从。言感应之远也。《周易》曰：天地絪缊，万物化醇。《淮南子》曰：山云蒸而柱礎润。《毛诗》曰：伐木丁丁，鸟鸣嘤嘤。郑玄云：其鸣之志，似於友道然。曹植《辩问》曰：游说之士，星流电耀。《答宾戏》曰：游说之徒，风扬电激。是以王阳登则贡公喜，罕生逝而国子悲。此明良朋也。良朋之道，情同休戚，故贡禹喜王阳之登朝，子产悲子皮之永逝也。《汉书》曰：王吉与贡禹为友，世称王阳在位；贡禹弹冠，言其趣舍同也。罕生，子皮；国子，子产也。《左氏传》曰：子产闻子皮卒，哭且曰：吾以无为为善，唯夫子知我也。且心同琴瑟，言郁郁於兰茝；道叶胶漆，志婉娈於埙篪。心和琴瑟，则言香兰茝，道合胶漆，则志顺埙篪。言和顺之甚也。《毛诗》曰：妻子好合，如鼓瑟琴。曹子建《王仲宣诔》曰：好和琴瑟。郁郁，香也。《上林赋》曰：芳芳沤郁，酷烈淑郁。《楚辞》曰：兰茝幽而独芳。《周易》曰：同心之言，其臭如兰。范晔《后汉书》曰：陈重，字景公。雷义字仲预。重少与义友，乡里为之语曰：胶漆自谓坚，不如雷与陈。班固《汉书》赞曰：婉娈董公。埙篪，已见《鹦鹉赋》。圣贤以此镂金版而镌盘盂，书玉牒而刻锺鼎。圣贤以良朋之道，故著简策而传之。《太公金匮》曰：屈一人之下，申万人之上。武王曰：请著金版。《墨子》曰：琢之盘盂，铭於锺鼎，传於后世。玉牒，已见上。若乃匠人辍成风之妙巧，伯子息流波之雅引。此言良朋之难遇也。《庄子》曰：庄子送葬，过惠子之墓，谓从者曰：郢人垩墁其鼻端若蝇翼，使匠石斫之。匠石运斤成风，斫之尽垩而鼻不伤，郢人立不失容。宋元君闻之，召匠石曰：尝试为寡人为之。匠石曰：臣则尝能斫之。虽然，臣质死久矣，自夫子之死也，吾无以为质矣，吾无与言也。伯牙及雅引，已见上文。范张款款於下泉，尹班陶陶於永夕。范晔《后汉书》曰：范式，字巨卿，少与张劭为友。劭字元伯。元伯卒，式忽梦见元伯，呼曰：巨卿，吾以某日死，当以某时葬，永归黄泉，子未我忘，岂能相及。式怳然觉悟，便服朋友之服，数其葬日，驰往赴之。既至圹，将窆，而柩不进，其母抚之曰：元伯岂有望邪？遂停柩。移时，乃见素车白马号哭而来，其母望之，必范巨卿。既至，叩丧言曰：行矣元伯，死生各异，永从此辞。式执引，柩乃前。式遂留冢次，修坟种树，然后乃去。司马迁书曰：试欲效其款款之愚。王仲宣《七哀诗》曰：悟彼下泉人。《东观汉记》曰：尹敏与班彪相厚，每相与谈，常晏暮不食，昼即至冥，夜彻旦。彪曰：相与久语，为俗人所怪。然锺子期死，伯牙破琴，曷为陶陶哉。骆驿纵横，烟霏雨散，巧历所不知，心计莫能测。骆驿纵横，不绝也。烟霏雨散，众多也。《鲁灵光殿赋》曰：纵横骆驿，各有所趣。陆机《列仙赋》曰：腾烟雾之霏霏。《剧秦美新》曰：雾集雨散。《庄子》曰：巧历不能得，而况凡乎？《汉书》曰：桑弘羊，雒阳贾人子，以心计，年十三，侍中。而朱益州汩彝叙，粤谟训，捶直切，绝交游。比黔首以鹰鹯，媲人灵於豺虎。蒙有猜焉，请辨其惑。言朋友之义，备在典谟。公叔乱常道而绝之，故以为疑也。《尚书》曰：彝伦攸叙。又曰：圣有谟训。《家语》孔子曰：祁奚对平公云：羊舌大夫信而好直其切也。王肃曰：言其切直也。《尔雅》曰：丁丁嘤嘤，相切直也。《列子》曰：公孙穆屏亲昵，绝交游。司马迁书曰：交游莫救，视鹰鹯豺虎，贪残而无亲也。黔首，已见《过秦论》。《左氏传》太史克曰：见无礼於其君者，诛之，如鹰鹯之逐鸟雀。《尔雅》曰：娩，妃也。《尚书》曰：惟人万物之灵。杜夷《幽求子》曰：不仁之人，心怀豺虎。《长杨赋》曰：蒙切惑焉。《论语》子张曰：敢问崇德辨惑。

　　主人听然而笑曰：客所谓抚弦徽音，未达燥湿变响；张罗沮泽，不睹鸿雁云飞。言朋友之道，随时盛襄。醇则志叶断金，醨则昌言交绝。今以绝交为惑，是未达随时之义，犹抚弦者未知变响，张罗者不睹云飞，谬之甚也。《上林赋》曰：亡是公听然而笑。郑玄《礼记注》曰：抚，以手按之也。许慎《淮南子注》曰：鼓琴循弦，谓之徽也。《韩诗外传》曰：赵遣使於楚。临去，赵王谓之曰：必如吾言辞。时赵王方鼓琴，使者因跪曰：大王鼓琴，未有如今日之悲也。请记其处，后将法焉。王曰：不可，夫时有燥湿，弦有缓急，徽柱推移，不可记也。使者曰：臣愚，谓借此以譬之。何者？楚之去赵二千馀里，变改万端，亦犹弦不可记也。《难蜀父老》曰：鹪鹏已翔乎寥廓之宇，而罗者犹视乎薮泽，悲夫！沮泽，已见《蜀都赋》。《吴都赋》曰：云飞水宿。盖圣人握金镜，阐风烈，龙驩蠖屈，从道汙隆。言圣人怀明道而阐风教，如龙蠖之骧屈，盖从道之汙隆也。《春秋孔录法》曰：有人卯金刀，握天镜。《雒书》曰：秦失金镜。郑玄曰：金镜，喻明道也。《春秋考异邮》曰：后虽殊世，风烈犹合於持方。宋均曰：持方，受命者名也。班固《汉书》韩彭述曰：云起龙骧，化为侯王。蠖屈，已见潘正叔赠王元况诗。《礼记》子思曰：道隆则从而隆，道汙则从而汙。郑玄曰：汙，犹杀也。日月聊璧，赞亹亹之弘致；云飞电薄，显棣华之微旨。若五音之变化，济九成之妙曲。此朱生得玄珠於赤水，谟神睿而为言。日月联璧，谓太平也。云飞电薄，谓襄乱也。王者设教，从道汙隆，太平则明亹亹微妙之弘致，道襄则显棣华权道之微旨。然则随时之义，理非一涂也。若五音之变化，乃济九成之妙曲。今朱公叔绝交，是得矫时之义，此犹得玄珠於赤水，谟神睿而为言，谓穷妙理之极也。《易坤灵图》曰：至德之萌，日月若联璧。《周易》曰：定天下之吉凶，成天下之亹亹者，莫善於蓍龟。王弼曰：亹亹，微妙之意也。郑玄《周礼注》曰：致，至也。《汉书》高祖歌曰：大风起兮云飞扬。《淮南子》曰：阴阳相薄为雷，激而为电。《论语》曰：棠棣之华，偏其反而。何晏曰：逸诗也。棠棣之华，反而后合。赋此诗，以言权反而后至於大顺也。《长笛赋》曰：五音代转。《尚书》曰：箫韶九成，凤皇来仪。《庄子》曰：黄帝游於赤水之北，遗其玄珠，乃使象罔求而得之。司马彪曰：赤水，水假名。玄珠，喻道也。孔安国《尚书传》曰：谟，谋也。睿，圣也。至夫组织仁义，琢磨道德，驩其愉乐，恤其陵夷。此言良友每事相成，道德资以琢磨，仁义因之组织，居忧共戚，处乐同欢。仲长统《昌言》曰：道德仁义，天性也。织之以成其物，练之以成其情。《礼记》曰：如切如瑳，道学也。如琢如磨，自修也。《白虎通》曰：朋友之交，乐则思之，患则死之。陵夷，已见《五等论》。寄通灵台之下，遗迹江湖之上，风雨急而不辍其音，霜雪零而不渝其色。斯贤达之素交，历万古而一遇。良朋款诚，终始若一。故寄通神於心府之下，遗迹相忘於江湖之上也。《庄子》曰：万恶不可内於灵台。司马彪曰：心为神灵之台也。李陵书曰：人之相知，贵相知心。《庄子》曰：鱼相忘於江湖，人相忘於道术。郭象曰：各自足，故相忘也。今引江湖，唯取相忘之义也。不辍其音，已见《辨命论》。《庄子》曰：天寒既至，霜雪既降，吾是以知松柏之茂也。素，雅素也。万古一遇，难逢之甚也。逮叔世民讹，狙诈飙起，谿谷不能逾其险，鬼神无以究其变，竞毛羽之轻，趋锥刀之末。上明良朋，此明损友也。《左氏传》叔向曰：三辟之兴，皆叔世也。《毛诗》曰：民之讹言。郑玄曰：讹，伪也。《汉书》曰：狙诈之兵。《音义》曰：狙，伺人之閒隙也。《答宾戏》曰：游说之徒，风飑电激，并起而救之。《庄子》孔子曰：凡人之心，险於山川，难知於天。董仲舒《士不遇赋》曰：生不丁三代之盛隆兮，丁三季之末俗。鬼神不能正人事之变戾，圣贤亦不能开愚夫之违惑。葛龚集曰：龚以毛羽之身，戴丘山之施。《左氏传》叔向曰：锥刀之末，将尽争之。於是素交尽，利交兴，天下蚩蚩，鸟惊雷骇。《毛诗》曰：氓之蚩蚩。《广雅》曰：蚩，乱也。崔实《正论》曰：秦时赭衣塞路，百姓鸟惊无所归。《淮南子》曰：月行日动，电奔雷骇也。然则利交同源，派流则异，较言其略，有五术焉。《广雅》曰：较，明也。《韩诗》曰：报我不术。薛君曰：术，法也。

　　若其宠钧董石，权压梁窦，董贤、石显，已见《西京赋》。权，犹势也。范晔《后汉书》曰：梁冀，字伯卓，为大将军，专擅威柄，凶恣日积。窦宪，已见范晔《宦者论》。雕刻百工，炉捶万物。吐漱兴云雨，呼噏下霜露。九域耸其风尘，四海叠其曛灼。雕刻炉捶，喻造物也。覆载天地，刻雕众形而不为巧。《尚书》曰：百工惟时。《庄子》曰：黄帝之忘其智，皆在炉捶之间。《声类》曰：炉，火所居也。李顗《庄子音义》曰：捶，排口铁以灼火也。范晔《后汉书》曰：举动回山海，呼吸变霜露。九域，已见潘元茂《九锡文》。《尔雅》曰：耸，惧也。夏侯湛《东方朔画赞》曰：彷彿风尘，用垂颂声。毛苌《诗传》曰：叠，惧也。《西征赋》曰：当恭显之任势也。曛灼四方，震燿都鄙。靡不望影星奔，藉响川骛，鸡人始唱，鹤盖成阴，高门旦开，流水接轸。蔡伯皆《郭林宗碑》曰：于时绅佩之士，望形表而影附，聆嘉声而响和者，犹百川之归巨海，鳞介之宗龟龙也。《周礼》曰：鸡人，凡国事为期，则告之时。郑玄曰：象鸡知时也。刘桢《鲁都赋》曰：盖如飞鹤，马似游鱼。高门，已见《辨命论》。范晔《后汉书》明德马后曰：前过濯龙门上，见外家问起居者，车如流水马如龙也。皆原摩顶至踵，隳胆抽肠，约同要离焚妻子，誓殉荆卿湛七族。是曰势交。其流一也。《孟子》曰：墨子兼爱，摩顶放踵。赵岐曰：放，至也。邹阳上书曰：见情素，隳肝胆。李颙诗曰：焦肺枯肝，抽肠裂膈。邹阳上书曰：荆轲沈七族，要离焚妻子，岂足为大王道哉？

　　富埒陶白，赀巨程罗，山擅铜陵，家藏金穴，出平原而联骑，居里闬而鸣锺。陶朱公，已见《过秦论》。程郑，已见《蜀都赋》。《汉书》曰：白圭，周人也。乐观时变，天下言治生者祖白圭。又曰：成都罗襃，赀至钜万。又曰，邓通，蜀郡人也，文帝赐通蜀严道铜山，得铸钱，邓氏钱布天下。杨雄《蜀都赋》曰：西有盐泉铁冶，橘林铜陵。范晔《后汉书》曰：光武帝郭皇后弟况，为大鸿胪，数赏赐金钱。京师号况家为金穴。连骑鸣锺，已见《西京赋》。应劭《汉书注》曰：里门曰闬。则有穷巷之宾，绳枢之士，冀宵烛之末光，邀润屋之微泽；鱼贯凫跃，飒沓鳞萃，分雁鹜之稻粱，霑玉斝之馀沥。《汉书》曰：陈平家贫，负郭穷巷，以席为门。《过秦论》曰：陈涉瓮牖绳枢之子。《战国策》曰：甘茂去秦，且之齐。出关，遇苏子曰：君闻夫江上之处女乎？夫江上之处女，有家贫而无烛者。处女相与语，欲去之。家贫无烛者将去矣，谓处女曰：妾以无烛之故，常先扫室布席，何爱馀明之照四壁者？处女以为然，留之。今臣弃逐於秦，出关，愿为足下扫室布席，幸无我逐也。贾逵《国语注》曰：邀，求也。《礼记》曰：富润屋，德润身。贯鱼，已见鲍照《出自蓟北门行》。潘岳《哀辞》曰：望归瞥见，凫藻踊跃。张衡《羽猎赋》曰：轻车飒沓。《西京赋》曰：鸟集鳞萃。《鲁连子》曰：君雁鹜有馀粟。《韩诗外传》：田饶谓鲁哀公曰：黄鹄止君园池，啄君稻粱。《说文》曰：斝，玉爵也。《史记》淳于髡曰：亲有严客，持酒於前，时赐馀沥。衔恩遇，进款诚，援青松以示心，指白水而旌信，是曰贿交。其流二也。陆士龙《为顾彦先赠妇诗》曰：衔恩非望始。遇，谓以恩相接也。《秦嘉妇诗》曰：何用叙我心，惟思致款诚。《礼记》曰：其在人也，如松柏之有心。周松《执友论》曰：推诚岁寒，功标松竹。《左氏传》，晋公子曰：所不与舅氏同心者，有如白水。

　　陆大夫宴喜西都，郭有道人伦东国，公卿贵其籍甚，搢绅羡其登仙。《汉书》曰：高祖拜陆贾为太中大夫，陈平以钱五百万遗贾，为食饮费。贾以此游公卿间，名声籍甚。《音义》曰：狼籍甚盛也。《西征赋》曰：陆贾之优游宴喜。范晔《后汉书》曰：郭泰字林宗，博通坟籍，善谈论。游洛阳，后归乡，诸儒送之，与李膺同舟而济，众宾望之，以为神仙。举有道不应。林宗虽善人伦，不为危言覈论。东国，洛阳也。加以颌颐蹙頞，涕唾流沫，骋黄马之剧谈，纵碧鸡之雄辩，《解嘲》曰：蔡泽頞颐折頞，涕唾流沫。西揖强秦之相，而夺其位，时也。《庄子》曰：惠施其言黄马骊牛三，辩者以此与惠施相应，终身无穷。司马彪曰：牛马以二为三，兼与别也。曰马曰牛，形之三也。曰黄曰骊，色之三也。曰黄马，曰骊牛，形与色之三也。《蜀都赋》曰：剧谈戏论，扼腕抵掌。冯衍与邓禹书曰：衍以为写神输意，则聊城之说，碧鸡之辩，不足难也。王褒《碧鸡颂》曰：持节使者敬移金精神马，剽剽碧鸡，归来归来，汉德无疆。黄龙见兮白虎仁，归来归来，可以为伦。归来翔兮，何事南荒也。叙温郁则寒谷成暄，论严苦则春丛零叶，飞沈出其顾指，荣辱定其一言。毛苌《诗传》曰：燠，暖也。郁与燠古字通也。寒谷，已见颜延年《秋胡诗》。王逸《楚辞注》曰：严，壮也。风霜壮谓之严。《说文》曰：苦，犹急也。张升《反论》曰：嘘枯则冬荣，吹生则夏落。荀爽《与李膺书》曰：任其飞沈，与时抑扬。《庄子》曰：手挠顾指，四方之民，莫不俱至。《周易》曰：枢机之发，荣辱之主。於是有弱冠王孙，绮纨公子，道不挂於通人，声未遒於云阁，攀其鳞翼，丐其馀论，附驵骥之旄端，轶归鸿於碣石。是曰谈交。其流三也。弱冠，已见《辩亡论》。《汉书》漂母谓韩信曰：吾哀王孙而进食。又曰：班伯与王许子弟为群，在於绮襦纨袴之间。《论衡》曰：夫能该一经者为儒生，博览古今者为通人。应劭《汉书注》曰：遒，好也。应玚《释宾》曰：子犹不能腾云阁，攀天衢。杨子《法言》曰：攀龙鳞，附凤翼。《子虚赋》曰：愿闻先生之馀论。《说文》曰：驵，壮马也。张敞集曰：苍蝇之飞，不过十步。讬骥之尾，乃腾千里之路。何休《公羊传注》曰：轶，过也。《淮南子》曰：冯迟，大丙之御也，过归鸿於碣石也。

　　阳舒阴惨，生民大情，忧合欢离，品物恒性。《西京赋》曰：人在阳时则舒，在阴时则惨。《庄子》曰：藏天下於天下，而不得所遯，是恒物之大情也。相煦以沫，忧合也。相忘江湖，欢离也。《周易》曰：品物咸亨。故鱼以泉涸而煦沫，鸟因将死而鸣哀。《庄子》曰：泉涸，鱼相与处於陆，相煦以湿，相濡以沫。《论语》曾子曰：鸟之将死，其鸣也哀。同病相怜，缀河上之悲曲；恐惧实怀，昭《谷风》之盛典。《吴越春秋》曰：伯嚭来奔於吴，子胥请以为大夫。吴大夫被离承宴问子胥曰：何见而信伯嚭乎？子胥曰：吾之怨与嚭同。子闻河上之歌者乎？同病相怜，同忧相救。惊翔之鸟，相随而集；濑下之水，回复俱流。谁不爱其所近，悲其所思者乎？《诗·谷风》曰：将恐将惧，实予于怀。斯则断金由於湫隘，刎颈起於苫盖。《周易》曰：二人同心，其利断金。《左氏传》曰：景公欲更晏子之宅，曰：子之宅湫隘嚣尘。《汉书》曰：张耳、陈馀，相与为刎颈之交。《左氏传》范宣子数戎子驹支曰：乃祖吾离，被苫盖。是以伍员濯溉於宰嚭，张王抚翼於陈相。是曰穷交。其流四也。言宰嚭由伍员濯溉而荣显，嚭既贵而谮员。陈馀因张耳抚翼而奋飞，馀既尊而袭耳。故曰穷交也。《毛诗》曰：可以濯溉。《说文》曰：濯，浣也。毛苌《诗》曰：溉，灌也。在於贫贱，类乎泥滓，縻之好爵，同於濯溉。《史记》曰：伍子胥者，楚人，名员。楚王诛员父奢，子胥往吴。阖庐既立，得志，以子胥为行人。楚又诛大臣伯州犁，州犁之孙亡奔吴，亦以嚭为大夫。《吴越春秋》曰：帛否来奔於吴，王阖庐问伍子胥，帛否何如人也？伍子胥对：帛否者，楚州犁孙。楚平王诛州犁，否因惧出奔，闻臣在吴而来。吴王因子胥请帛否以为大夫，与之谋於国事。《史记》曰：阖庐死，夫差既立，以伯嚭为太宰。吴败越於会稽，大夫种厚币遗吴太宰请和。将许之，子胥谏不听。太宰既与子胥有隙，因谗子胥，王乃使赐子胥属镂之剑，乃自刎。《左氏传》曰：哀公会吴橐睪，吴子使太宰嚭请寻盟。然本或作伯喜，或作帛否，或作太宰嚭。字虽不同，其人一也。班固《汉书》述曰：张陈之交，好如父子，携手遯秦，抚翼俱起。

　　驰骛之俗，浇薄之伦，无不操权衡，秉纤纩。衡所以揣其轻重，纩所以属其鼻息。若衡不能举，纩不能飞，虽颜冉龙翰凤雏，曾、史兰薰雪白，阮子《政论》曰：交游之党，为驰骛之所废。《淮南子》曰：浇天下之淳。许慎曰：浇，薄也。《汉书》曰：衡，平也。权，重也。衡所以任权，而钧物平轻重也。郑众《考工注》曰：称锤曰权。郑玄《尚书注》曰：称上曰衡。《尚书》曰：厥篚织纩。《说文》曰：揣，量也。《仪礼》曰：属纩以候气。《运命论》曰：颜冉大贤。《魏志》崔琰曰：邴原张范，所谓龙翰凤翼。习凿齿襄阳记曰：旧目诸葛孔明为卧龙，庞士元为凤雏。曾，曾参。史，史鱼也。《庄子》曰：削曾、史之行，钳杨、墨之口。《魏都赋》曰：信陵之名兰芬也。葛龚《荐郝彦文》曰：雪白冰折，皦然曜世也。舒向金玉渊海，卿云黼黻河汉，言舒向之辞，同於渊海也。《论衡》曰：儒世之金玉。又曰：刘子骏汉朝之智囊，笔墨之渊海。言卿、云之文，类於河汉也。《论衡》曰：绣之未刺，锦之未织。恒丝庸帛，何以异哉？加五采之巧，施针缕之饰。文章玄耀，黼黻华虫。学士有文章，犹丝帛之有五色之巧也。又曰：汉诸儒作书者，以司马长卿、杨子云，河汉也；其馀，泾渭也。视若游尘，遇同土梗，莫肯费其半菽，罕有落其一毛。游尘土梗，喻轻贱也。左太冲《咏史诗》曰：视之若埃尘。嵇含《司马诔》曰：命危朝露，身轻游尘。《庄子》魏文侯曰：吾所学者，真土梗耳。司马彪曰：梗，土之榛梗也。《汉书》项羽曰：岁饥人贫，卒食半菽。《孟子》曰：杨氏为我，拔一毛而利天下，不为也。若衡重锱铢，纩微彯飘撇匹灭，虽共工之蒐慝，欢兜之掩义，南荆之跋扈，东陵之巨猾，锱铢，已见任彦升《弹曹景宗》文。侯瑾《筝赋》曰：微风彯撇，泠气轻浮。《左氏传》季孙行父曰：少昊氏有子，靖谮庸回，伏谗蒐慝。杜预曰：谓共工也。蒐，隐。慝，恶也。《左氏传》季孙行父曰：帝鸿氏有子，掩义隐贼，好行凶德。杜预曰：谓欢兜也。南荆，谓楚也。《演连珠》曰：南荆有寡和之歌。《韩子》庄周子谓楚庄王曰：庄蹻为盗於境内，吏不能禁。《西京赋》曰：睢盱跋扈。东陵，盗跖也，已见任昉《王俭集》序。《东京赋》曰：巨猾间衅。皆为匍匐逶迤，折枝舐痔，金膏翠羽将其意，脂韦便辟导其诚。《说文》曰：逶迤，邪行去也。《史记》曰：苏秦笑谓嫂：何前踞而后恭？嫂逶迤蒲服而谢曰：见季子位高金多也。《孟子》曰：为长者折枝。语人曰：吾不能，是不为也，非不能也。赵岐曰：折枝，案摩折手节解罢枝也。《庄子》谓宋人曹商曰：秦王有病，召医，破痈溃痤者得车一乘，舐痔者得车五乘。子岂疗其痔邪。金膏，已见《江赋》。《汉书》曰：繇王闽侯，亦遗江都王建犀甲翠羽。《毛诗序》曰：又实币帛，以将其厚意。郑玄曰：将，助也。《楚辞》曰：如脂如韦。王逸曰：柔弱曲也。《论语》孔子曰：损者三友，友便僻，损矣。故轮盖所游，必非夷惠之室；苞苴所入，实行张霍之家。谋而后动，毫芒寡忒，是曰量交。其流五也。《礼记》曰：苞苴，箪笥问人者。郑玄曰：苞苴，裹鱼肉者也。或以苇，或以茅。张，张安世。霍，霍光也。《答宾戏》曰：锐思毫芒之内。

　　凡斯五交，义同贾鬻。故桓谭譬之於闤阓，林回喻之於甘醴。杜预《左氏传注》曰：贾，买也。郑众《周礼注》曰：鬻，卖也。谭集及《新论》，并无以市喻交之文。《战国策》，谭拾子谓孟尝君曰：得无怨齐士大夫乎？孟尝君曰：然。谭拾子曰：富贵则就之，贫贱则去之。请以市喻，市朝则满，夕则虚，非朝爱市，而夕憎之也。求存故往，亡故去，原君勿怨。然此以市喻交，疑拾误为桓，遂居谭上耳。《庄子》林回曰：君子之交淡若水，小人之交甘如醴。司马彪曰：林回，人姓名也。夫寒暑递进，盛襄相袭，或前荣而后悴，或始富而终贫，或初存而末亡，或古约而今泰，循环翻覆，迅若波澜。《周易》曰：寒往则暑来，暑往则寒来。盛襄，已见《琴赋》。《说文》曰：袭，因也。《说苑》雍门周对孟尝君曰：臣之能令悲者，先贵而后贱，古富而今贫。《笙赋》曰：有始泰终约，前荣后悴。《尚书大传》曰：三王之统，若循连环，周则复始，穷则反本。陆机乐府诗曰：休咎相乘蹑，翻覆若波澜。此则殉利之情未尝异，变化之道不得一。由是观之，张、陈所以凶终，萧、朱所以隙末，断焉可知矣。言贪利情同，谲诈殊道也。范晔《后汉书》王丹曰：交道之难，未易言也。张陈凶其终，萧朱隙其末，故知全之者鲜矣。《汉书》：萧育字次君。朱博字子元。育少与博为友，故长安语曰：萧朱结绶，王贡弹冠。言相荐达也。后育为九卿，博先至丞相，与博有隙也。而翟公方规规然勒门以箴客，何所见之晚乎？《庄子》曰：规规然自失也。《汉书》曰：下邽翟公为廷尉，宾客亦复填门。及废，门外可设爵罗。后复为廷尉，宾客欲往。翟公大署其门曰：一死一生，乃知交情；一贫一富，乃知交态；一贵一贱，交情乃见。《穀梁传》曰：至城下，然后知，何知之晚也。

　　“因此五交，是生三衅：杜预《左氏传注》曰：衅，瑕隙也。败德殄义，禽兽相若，一衅也。《尚书》曰：侮慢自贤，反道败德。《史记》卫平曰：天有五色，以辩白黑。人民莫知辨也，与禽兽相若也。难固易携，雠讼所聚，二衅也。杜预《左氏传注》曰：携，离也。名陷饕餮，贞介所羞，三衅也。饕餮，已见上。《汉书》赞曰：势利之交，古人羞之。古人知三衅之为梗，惧五交之速尤。毛苌《诗传》曰：梗，病也。又曰：速，召也。故王丹威子以槚楚，朱穆昌言而示绝，有旨哉！有旨哉！有梁之初，淳风已丧，俗多驰竞，人尚浮华，故叙叔世之交情，刺当时之轻薄。朱生示绝，良会其宜，重言之者，叹美之至。范晔《后汉书》曰：王丹，字仲回。其子有同门生丧亲，家在中山，白丹欲奔慰，丹怒而挞之，令寄缣以祠焉。《礼记》曰：夏楚二物，收其威也。郑玄曰：夏，槄也。楚，荆也。夏与槚古今字也。昌言，已见王元长《策秀才文》。《孙绰子》曰：庄多寄言，浑沌得宗。罔象得珠，旨哉言乎！

　　“近世有乐安任昉，海内髦杰，早绾银黄，夙昭民誉。《汉书》上以书敕责杨仆曰：怀银黄，垂三组，夸卿里。《左氏传》曰：晋悼公即位，六官之长，皆民誉也。遒文丽藻，方驾曹王；英跱俊迈，联横许郭。类田文之爱客，同郑庄之好贤。《孙绰集》序曰：绰文藻遒丽。方驾，已见《西京赋》。曹王，子建仲宣也。《魏志》曰：崔琰谓司马朗：子之弟刚断英跱。裴松之案：跱或作特，窃谓英特为是。《辩亡论》曰：武将连衡。范晔《后汉书》曰：许劭少峻名节，好人伦，多所赏识，故天下言拔士者，咸称许郭。《史记》曰：孟尝君名文，姓田氏。在薛招致诸侯宾客，食客数千人。《汉书》曰：郑当时，字庄，为大司农。每朝，候上问说，未尝不言天下长者。班固述曰：庄之推贤，於兹为德。见一善则盱衡扼腕，遇一才则扬眉抵掌。雌黄出其唇吻，朱紫由其月旦。《孟子》曰：舜闻一善言，见一善行，若决江河，沛然莫之能御。盱衡，已见《魏都赋》。扼腕，已见《蜀都赋》。《大戴礼》曰：孔子愀然扬眉。《战国策》曰：苏秦说赵王，抵掌而言。孙盛《晋阳秋》曰：王衍，字夷甫。能言，於意有不安者，辄更易之，时号口中雌黄。《东观汉记》曰：汝南太守宗资等，任用善士，朱紫区别。范晔《后汉书》曰：许子将与从兄靖，俱有高名，好共覈论乡党人物，月旦辄更品题，故汝南俗有月旦评焉。於是冠盖辐凑，衣裳云合，辎軿击轊，坐客恒满。蹈其阃阈，若升阙里之堂；入其隩隅，谓登龙门之阪。《西都宾》曰：冠盖如云。《汉书》曰：郡国辐凑，浮食者多。《解嘲》曰：天下之士，雷动云合。范晔《后汉书》曰：袁绍宾客所归，辎軿比毂，填接街陌。《说文》曰：軿，车前衣。车后为辎。《史记》苏秦曰：临菑之途，车毂相击。《说文》曰：辎，车轴端。范晔《后汉书》孔融曰：座上客恒满。郑玄《礼记注》曰：阃，阈，皆门限也。阙里，孔子所居也。升堂入隩，已见孔融《荐祢衡表》。范晔《后汉书》曰：李膺，字元礼，独持风裁。士有被其容接者，名为登龙门。至於顾盼增其倍价，剪拂使其长鸣，彯组云台者摩肩，趍走丹墀者叠迹。《战国策》苏代说淳于髡曰：客有谓伯乐曰：臣有骏马欲卖之，比三旦而立於市，人莫与言，愿子还而视之。去而顾之，臣请献一朝之费。伯乐乃旋视之，去而顾之，一旦而马价十倍。又汗明说春申君曰：夫骥服盐车，上太行中坂，迁延负辕，不能上。伯乐遭之，下车，攀而哭之，骥於是迎而鸣者。何也？彼见伯乐之知己。今仆居鄙俗之日久矣，君独无湔拔仆也。湔拔剪拂，音义同也。长鸣，已见刘琨《答卢谌诗》。云台，已见《辩命论》。《史记》苏秦说齐王曰：临菑之途，人肩相摩。《汉典职仪》曰：以丹漆地，故称丹墀。《吴都赋》曰：跃马叠迹。莫不缔恩狎，结绸缪，想惠庄之清尘，庶羊左之徽烈。《过秦论》曰：合从缔交。《礼记》曰：贤者狎而敬之。郑玄曰：狎，习也，近也。李陵诗曰：独有盈觞酒，与子结绸缪。《淮南子》曰：惠施死而庄子寝说，言世莫可为语也。《楚辞》曰：日闻赤松之清尘。《烈士传》曰：阳角哀、左伯桃为死友，闻楚王贤，往寻之。道遇雨雪，计不俱全，乃并衣粮与角哀，入树中死。应璩《与王将军书》曰：雀鼠虽愚，犹知徽烈。及瞑目东粤，归骸洛浦。繐帐犹悬，门罕渍酒之彦；坟未宿草，野绝动轮之宾。东粤，谓新安，昉死所也。洛浦，谓归葬扬州也。《庄子》曰：夫差瞑目东粤。《楚词》曰：归骸旧邦莫谁语。魏武遗令曰：於台堂上，施六尺床，繐帐。谢承《后汉书》曰：徐稚，字孺子。前后州郡选举，诸公所辟，虽不就。有死丧，负笈赴吊。常於家预炙鸡一只，一两绵渍酒，日中曝乾，以裹鸡，径到所赴冢隧外，以水渍之，使有酒气升。米饭，白茅藉，以鸡置前。醊酒毕，留谒即去，不见丧主。《礼记》曰：朋友之墓，有宿草而不哭焉。动轮，范式也，已见上文。藐尔诸孤，朝不谋夕，流离大海之南，寄命嶂疠之地。诸孤，昉子也。刘璠《梁典》曰：昉有子，东里、西华、南客、北叟，并无术学，坠其家业。《左氏传》晋献公曰：以是藐诸孤。又赵孟曰：朝不谋夕，何可长也。李陵《与苏武书》曰：流离辛苦，几死朔北之野。范晔《后汉书》朱勃上书曰：士人饥困，寄命漏刻。蒋子万《机论》曰：许文休东渡江，乃在嶂气之南。《梁典》不言昉子远之交桂，今言大海之南者，盖言流离之甚也。自昔把臂之英，金兰之友，曾无羊舌下泣之仁，宁慕郈成分宅之德。此谓到洽兄弟也。刘孝标《与诸弟书》曰：任既假以吹嘘，各登清贯。任云亡未几，子侄漂流沟渠，洽等视之攸然，不相存赡。平原刘峻疾其苟且，乃广朱公叔《绝交论》焉。《东观汉记》曰：朱晖同县张堪，有名德，每与相见，常接以友道。晖以堪宿成名德，未敢安也。堪至把晖臂曰：欲以妻子讬朱生。堪后物故，南阳饿，晖闻堪妻子贫穷，乃自往候视，见其困厄，分所有以赈给之，岁送穀五十斛，帛五疋，以为常。羊舌氏，叔向也。《春秋外传》曰：叔向见司马侯之子，抚而泣之曰：自此父之死也，吾蔑与比事君也。昔者，此其父始之，我终之，我始之，夫子终之。《孔丛子》曰：郈成子自鲁聘晋，过于卫，右宰毂臣止而觞之，陈乐而不作，酣毕而送以璧。成子不辞，其仆曰：不辞，何也？成子曰：夫止而觞我，亲我也；陈乐不作，告我哀也；送我以璧，讬我也。由此观之，卫其乱矣。行三十里而闻卫乱作，右宰毂臣死之。成子於是迎其妻子，还其璧，隔宅而居之。

　　呜呼！世路险巇，一至於此！太行孟门，岂云崭绝。《卢谌诗》曰：山居是所乐，世路非我欲。《楚词》曰：何周道之平易兮，然芜秽而险巇。王逸曰：险巇，犹颠危也。孟门、太行，二山名也。《史记》曰：殷纣之国，左孟门，右太行也。是以耿介之士，疾其若斯，裂裳裹足，弃之长骛。独立高山之顶，欢与麋鹿同群，皦皦然绝其雰浊，诚耻之也，诚畏之也。耿介之士，峻自谓也。《韩子》曰：耿介之士寡，而商贾之人多。《墨子》曰：公输欲以楚攻宋，墨子闻之，自鲁往，裂裳裹足，十日至郢。曹植《应诏诗》曰：弭节长骛。郭象《庄子注》曰：亢然独立高山之顶。《楚词》曰：高山崔巍兮水汤汤，死日将至兮与麋鹿同坑。《论语》子曰：鸟兽不可与同群。孔安国曰：隐居山林，是同群也。范晔《后汉书》曰：皦皦者易汙。《楚词》曰：吸精气而吐雰浊兮。《说文》曰：雰亦氛字。

　　◎连珠

　　傅玄叙连珠曰：所谓连珠者，兴於汉章之世，班固、贾逵、傅毅三子，受诏作之。其文体，辞丽而言约，不指说事情，必假喻以达其旨，而览者微悟，合於古诗讽兴之义。欲使历历如贯珠，易看而可悦，故谓之连珠。

　　○演连珠五十首
  </div>
  <div class="pagination">
   <a href="文选注_page59.html">
    上一页
   </a>
   <span>
    ...
   </span>
   <a href="文选注_page55.html">
    55
   </a>
   <a href="文选注_page56.html">
    56
   </a>
   <a href="文选注_page57.html">
    57
   </a>
   <a href="文选注_page58.html">
    58
   </a>
   <a href="文选注_page59.html">
    59
   </a>
   <span class="current-page">
    60
   </span>
   <a href="文选注_page61.html">
    61
   </a>
   <a href="文选注_page62.html">
    62
   </a>
   <a href="文选注_page63.html">
    63
   </a>
   <a href="文选注_page64.html">
    64
   </a>
   <a href="文选注_page65.html">
    65
   </a>
   <span>
    ...
   </span>
   <a href="文选注_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
