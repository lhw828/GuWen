<!DOCTYPE html>
<html>
<head>
    <meta charset="UTF-8">
    <title>全唐文 - 第 238 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 238 页/共 603 页</h1>
    <div class="content">    〈丙为诸侯履亩，择其最好者取之，百姓上诉，御史纠违法，云非入已。〉
    俾侯胙土，分茅抚封，视彼黔黎，均其毛泽。今者制田非古，厚敛残人，履亩尚徇於鲁宣，盍彻蔑闻於有若。且农之有畔，谷不过藉，小桀之规是举，大侵之礼谓何？此而浚我以生，无乃刑人之力。既贪膏壤，取溢京坻，独阻南薰，尽其东亩。虽非入已，已是盗臣，无罔绣衣，请从褫带。
    ☆贾廷瑶
    廷瑶，开元时擢书判拔萃科。
    ○对太室择嗣判
    〈甲於太室而择嗣，先幼者，或非之，称神所命。〉
    主器承宗，虽存乎冢嫡；象贤择德，必在乎权宜。甲何人哉？将定诸嗣。年则有序，未肆契龟之卜；室乎凭灵，遂稽当璧之懿。由是求周之故，伯邑见舍；即赵之美，无恤是膺。既崇定命之制，克允尊神之道，古则然矣，夫何非哉？
    ☆于儒卿
    儒卿，开元时擢书判拔萃科。
    ○对越关判
    〈越度关，府欲科罪，称告急切，不暇请公文。〉
    因固作关，设险居国，岂伊征算？是隔夷夏。逾则归法，理惟其常。越度人斯，初闻有告。弃抗志，无似终军之游；辞谋遂行，且殊蘧瑗之出。彼则请给，宁异公文？足可坐视更筹，候鸡鸣而容度；岂谓意凌霄汉，学凫飞而影移？行虽有由，越侵无状，之於理，其谁不然？
    ☆康濯
    濯，开元时擢书判拔萃科。
    ○对太室择嗣判
    〈甲於太室而择嗣，先幼者，或非之，称神所命。〉
    纳约自牖，是修袷，於穆清庙，肃供神人。既不专而为名，当干蛊而承办孝。惟於甲也，克构是思，择乎太室，期以当阼。压纽斯兆，想平王之旧仪；佩玉忘哀，痛石骀之绝继。神保是格，信龟筮之叶和；人谋佥同，乃匕鬯而不丧。就诸臣位，尚檀弓之所嗤；辱以临丧，盖子游之习礼。先乎幼者，岂曰迟回？诬善之人，何词以免？韦贤後嗣，谋之允臧；季历嘉猷，谁执为咎？或委咸股，诚为朵颐，自羝羊而触藩，侔<鼠石>鼠而非据。小惩是诫，宜在执牛，忿疾於顽，无行射隼。
    ☆康子季
    子季，开元时擢书判萃科。
    ○对复陶以行判
    〈甲托秦复陶以行，人告其不轨，诉称严霰使然，非是妄作。〉
    日车南至，星斗北回，徂岁既穷，重阴发。寒生大漠，雪下平芜，海曲於是先行，山阴由其兴往。惟备乃无患，必藉重裘；而彰厥有常，须遵法服。甲荣微簪组，候属严凝。节愧高台，宁怀平君之操；尊非楚国，轻袭灵王之仪。罪当抵於严霜，词徒称於积霰。向若楚制是用，庸敢避於濡身？今乃秦陶谬加，因难逭於非服。既贫不衷之刺，宜投僭上之科。
    ○对孝女抱父尸出判
    〈钱塘人孙戬少以迎涛为事，因八月迎涛（一作潮），乘船冲涛船覆至死。戬女媚容巡江哭，以瓜设祭，而因自投江水，抱父尸出。县司以为纯孝，欲立碑，州司不许，乃禁媚容数日（一作月）。〉
    海水有期，三秋必壮；江涛可望，八月须迎。孙戬既曰篙工，是称舟子，自言习水，不虑惊风。岂知白马俄奔，空邀伍相；青凫坐覆，忽识冯夷？应同罔象之神，颇异吕梁之子。媚容悲缠容枕草，志切投笺，忽以祠瓜，何殊荐芰？衔心似石，宁怕海童？泣泪如珠，即追泉客。初均洛媛，持弱态以凌波；竟学曹娥，抱沈骸而出浪。论情足为纯孝，抚事不愧[B14A]扬，未题黄绢之词，先置元缧之罪。州司治狱，法恐不然；县请立碑，理应为当。
    ○对乐请置判县判
    〈有州申百姓皆好操缦，都不识雅章，以不能易俗，请置判县供释菜宾社之用，使人观习。省以为非所宜，言不为闻，欲科罪。诉云州将卤簿，见著令文，且方古轩县为降已，其置之何过。〉
    雅有大夫，乐有君子，将以幽崇德，降物平心。当令率土齐观，颂无为而击壤；普天同乐，学操缦以施弦。涓选既修，匡衡之章遂睹；郑声久绝，文侯之卧亦兴。比屋可封，薰琴解愠，自应两日施化，三年有成。释菜之仪，则闻於肆夏；宾社之用，盖取於登歌。欲还庶之风，何假大夫之乐？而引今卤簿，空肆危言。州乃不应请置，有紊彝章；省以非所宜言，雅符公正。事缘共理，过亦难科，未推皋陶之刑，宜典平舆之品。
    ☆常日进
    日进，开元时擢书判拔萃科。
    ○对履亩判
    〈丙为诸侯履亩，择其最好者取之，百姓上诉，御史纠违法，云非入已。〉
    政在利人，法难变古，苟非慎举，事则不经。伊丙列侯，无闻嘉绩，未明尽地之力，独闻履亩之税。且以小惠诛怨，莫见安人之理；蕴利生孽，先闻入已之嫌。重税既同於鲁侯，盍彻明弃於周典？宪台纠谬，实可准绳。分土烦言，益为文过，敢告司败，宜薄刑。
    ☆翟禹锡
    禹锡，开元时擢书判拔萃科。
    ○对小吏持剑判
    〈得乙为小吏，持剑执烛事功曹，後忽带刘於槐，弃炬於地，功曹将罚之，乙不伏。〉
    周曰胥吏，汉称︶干，既别府中之位，仍标令下之曹。所以安其计食，从座次赠版。乙忻逢有造，幸预可封，不学奇童，俄为小吏。既而心勤左右，荏苒驱驰，慕郭太之平生，有萧何之志业。带昆吾之宝，宁惭挂树之人？弃回禄之烟，谁赏移薪之客？功曹班同许邵，才谢山涛，未见优容，翻闻致罚。情有所急，罪不合加。
    ☆张韩卿
    韩卿，开元时擢书判拔萃科。
    ○对祭五岳判
    〈所司有事恒山，沈辜，御史纠失礼，不伏。〉
    星开并汾，狱镇恒山。聚气成德，蕴灵藏宝，吐纳烟□之秀，密迩胡狄之乡。国之大仪，实在明祀。所司有事，期用无失，洁牲币而茂典，举祈悬而揭名。兹秩秩而备章，伫穰穰而助福。山既若是，川亦有之，抑此沈辜之迹，实重泽物之祭。爰考乐歌，与流峙而无别；及徵礼号，乃科目之斯殊。岂得视诸侯之秩，荐三公之用？苟则有紊，孰云不知？御史学优竹帛，荣高衣绣，既观祠祀之差，遂推简墨之纠。谅为昭范，斯得罪人。
    ☆张法
    法，开元时擢书拔判萃科。
    ○对举抱瓮生判
    〈河南东持斧举抱瓮生，或告云矫州，科生妄罪，不伏。〉
    《诗》咏考，《易》称嘉Т，声流载籍，美播邱山。诚出处之多途，乃萧兰之或致。至若邱中老圃，汉上栖神，迹徒挂於幽闲，名未通於束帛。既而金潭洗菊，不暇优游；玉滋园，徒施混沌。御史乘总按俗，持斧临人，有悔必弹，闻善斯举。我以羸瓶小节，抱瓮微流，贲然来思，窃用多愧。或告□矫，深紊前闻，生也不甘，如何厚貌？
    ☆卢韫价
    韫价，开元时擢书判拔萃科。
    ○对津吏告下方伤水判
    〈得津吏告下方伤水，请毁左右是，水工景固争。〉
    覆釜遐源，滥觞遥派。龙门激浪，飞竹箭於千里；马颊惊流，拥桃花於三月。尺波不住，素序或临，雾逐牛迷，查随客至。维舟不易，航苇称难，洪涛之委无涯，下方之伤遄及。是防是制，启塞随时，固之则两伤，毁之则双美。津吏宅生禹迹，行偶尧封，名厕水官，位居河右。使回天之浪，遥注百川；溅日之波，傍流九派。水工末品，直买公心，算垂柳之悬是，借瓠子之成咏。虽守挈瓶之智，还贻胶柱之责。依津吏之请，杜水工之疑，不俟终日，於是乎在。
    ☆卢先之
    先之，开元时擢书判拔萃科。
    ○对三命判
    〈乙仕登三命，举以特牲，祀以少牢，人告其僭加於举礼也。〉
    《易》陈殷荐，《书》列宗，於昭孝祀，作乐崇德。况春冰风泮，河滨有獭祭之鱼；秋叶霜凋，山林有豺祭之兽。微物尚尔，生灵伊何？且国有十伦，仕登三命，尊卑式序，威仪孔昭。车服以庸，祀享宁僭，矧惟举礼，无乃用心。凡举特牲者，克从其秩；祀少牢者，实符於班。失或归於讼人，礼不黩於君子。谓之过矣，其在兹乎？
    ☆郭尚温
    尚温，开元时擢书判拔萃科。
    ○对无夫修是堰判
    〈河南诸州申无夫修理是堰，请与之平价，仍免外徭。省司以为与平价则官无所供，免外徭则公事废阙，不之许。州诉人实阻饥，恐不及冬成，至春复桃花水为害。〉
    使人以时，不夺农务，前王令典，历代通规。顷属月离毕星，天作霖雨，缘河诸郡，水害方殷。王尊之祭徒诚，阳侯之怒无息，是隳是堰，乃请修营。动众兴功，虽不违於九月；免徭酬直，或大优於百姓。握兰则两停俱废，恐未得於随时；剖竹则二事兼全，亦颇同於大过。况频遭垫溺，人实阻饥，若不冬成，必贻春虑。理须折衷，事遣合宜，则丞相无坏陂之尤，将军免负薪之苦。
    ☆郭立
    立，开元时擢书判拔萃科。
    ○对学书判
    〈丁学盘盂书，庚相为引重後，一云遂学或止之，举庚或止之，丁云以此报德。〉
    丁本诸生，弱龄有志，操觚游艺，负笈从师。服膺孔甲之书，留心田之业，精穷小学，声洽大成。庚有亲仁之风，乃思延誉之美，为游扬於左右，得推择於簪裾。不以引重之恩，而忘奏举之义，尽言报德，在此奉公。韩厥之故事非遥，却诜之前踪可袭，行诸则仰推故典，止之则未识通方。自得尽忠之规，何听无稽之说？
    ☆于岘
    岘，开元时擢书判拔萃科。
    ○对投诸寄判
    〈得国子监称，诸胄子不亲师教，将寄之，省让其侵冒刑章，之於理，监固论不已。〉
    有教无类，下学上达；春诗秋礼，日就月将。必复象贤之规，以光齿胄之训。喻玉成器，符金满ぷ，渥赭观其屡舞，拾青嘉其载择。况乎服勤多阙，仰止徒虚。温故知新，未之已矣；进德修业，此其谓何？是朽木之难雕，非贾楚之能及。造士选士，匪曰伊人；左乡右乡，攸称往诰。虽迂夫寄，斥之遐邈，且涉御魑之罚，将有招魂之词。会府以近渎刑章，言投法理；监司以远探经义，事合礼文。亦既状申，复奚科抑。
    ●卷四百
    ☆武同德
    同备，开元时擢书判拔萃科。
    ○对封君祭判
    〈乙祖是始封君，祭以不毛，所司科为失礼，不伏。〉
    礼经三百，列爵五等。食菜地以居荣，封茅土以建号，代不绝祀，人其舍诸？乙以孙谋，瞻言祖德。精意以享，展如在之仪；利用建侯，思不复之始。询诸家祭，酌彼周官。荐羞之容，无闻於肥盾；不毛之事，有异於粢盛。且物贵缘情，犹言礼不下庶；而乙非妄作，何妨俭而合礼？既能师古，奚事惊愚？所司告言，颇为漏略，《大易》自宜窒讼，《春秋》宁待有词。
    ○对为律娶妻判
    〈甲善算，为律娶妻生子，人告其妖，不伏。〉
    物生有象，象而後数，洎夫化原，孰得其始？惟此甲也，算莫善焉，乃穷日者之言，累尽唐生之术。不测谓神，推阴阳之度数；暖能变谷，知律吕之短长。想彼娶妻，宁因匪斧之克；兴言生子，备见弄璋之庆。与物相召，谁其忽诸？人告为妖，一何诬也！
    ☆周之翰
    之翰，开元时擢书判拔萃科。
    ○对封君祭判
    〈乙祖是始封君，祭以不毛，所司科为失礼，不伏。〉
    封植之规，盛自三代；享祭之设，编诸五礼。故存欲其贵，梁竦发劳人之言；没忧其祀，若敖兴馁而之叹。乙祖幸攀日月，视列山川，堂构不贻於谋孙，庙食遂亏於厥祖。乃云可荐，孰致其严？洪业不享其牲，明怀谁歆其黍稷？所司重从周之训，纠以常刑；愚者昧反鲁之言，尚多纷讼。彼不爱礼，奚能舍诸？须恒辜，雅符通议。
    ○对为律娶妻判
    〈甲善算，为律娶妻生子，人告其妖，不伏。〉
    甲道穷灵府，艺尽数原，探邹衍之幽谷，总洛闳之妙术。洞律吕相生之算，尚阴阳更配之理，推计必究其精微，变育乃均乎造化。言其孕子，如逢兰梦之徵；语以好仇，似叶杨生之庆。且智殚风律，尚有革於京生；况妙极元穹，岂无知於邓道？稽之自古，尚不为妖；察之於今，如何结罪？告者无理，咸从配之。
    ☆杜严
    严，开元时擢书判拔萃科。
    ○对舆尸谒庙判
    郑太曾祖亡，舆尸谒其家庙，人告狂怪。
    庙者曰貌，则事之若生；鬼之言归，则敬而莫默。考孔子之要道，将入必问；览周文之系象，舆尸且凶。郑太久挹家声，素高门阀，自宣王之母弟，承后稷之神人。读司农之经，荣分尔族；听尚书之履，代著其名。爵赏不泯，锡承家而开国；垣庙而立，宠贻孙而及祖。祸锺斯兆，哀慕何追？父已丧亲，缌亦从嫡。奠延无主，孙也哭曾，自宜别外内之嫌，分吉凶之敬。谒庙以舆尸见责，宁合礼经？告人以狂怪见尤，岂谐典则？太从笞罚，有荫须宽於赎刑；告者任还，无识不劳於反坐。
    ☆王智明
    智明，开元时擢书判拔萃科。
    ○对乐官乐司请考判
    〈景任乐司博士，教弟子难色，五周成，请进考。所司以不能发蒙教，不进考，不伏。〉
    圣人返古之道，崇尚雅乐，笙镛锵洋，丝竹宴衍。后夔节响，子野垂听，文侯睹而存魏，仲民悦而留齐。故列其乐司，班以胄子。九变至妙，五年成声，奏之方泽地，登之圜丘天神降。师则获考，所由奚疑？童蒙之求，可以渐进。功不闻教，胡用抑为？格令无文，谓宜凭据。
</div>
    <div class="pagination">
<a href="全唐文_page237.html">上一页</a><span>...</span><a href="全唐文_page233.html">233</a><a href="全唐文_page234.html">234</a><a href="全唐文_page235.html">235</a><a href="全唐文_page236.html">236</a><a href="全唐文_page237.html">237</a><span class="current-page">238</span><a href="全唐文_page239.html">239</a><a href="全唐文_page240.html">240</a><a href="全唐文_page241.html">241</a><a href="全唐文_page242.html">242</a><a href="全唐文_page243.html">243</a><span>...</span><a href="全唐文_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
