<!DOCTYPE html>
<html>
<head>
    <meta charset="UTF-8">
    <title>全唐文 - 第 223 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 223 页/共 603 页</h1>
    <div class="content">    ○黔州刺史薛舒神道碑
    名位所以宠贤，爵禄所以驭贵；德盛者庆远，源深者流长。垂裕後昆，启迪前烈，今见其人矣。薛氏之先，奚仲为夏车正，仲虺为汤左相。与滕争长，薛实先封；佐汉登台，因而胙土。河东冠族，代不乏贤。五代祖道衡，隋吏部侍郎、内史侍郎。隋文帝创造霸图，发挥纶翰，变当时之文体。高祖收，皇朝行台金部员外、天策府学士。我太祖之经纶王业，专掌诏檄，擅经国之词宗。凡所事业，著於史传。曾祖元超，皇朝户部尚书、中书令、汾阳县开国男。丹青景化，金玉王度，︳谟载於盟府，故事留於台阁。祖毅，皇朝州洛交县令、太子舍人。父儒童，皇朝京兆府醴泉县丞，赠梁州都督。潜德养蒙，晦明藏用，位不充量，道屈安卑。武子之德在人，太邱之德益茂。府君讳舒，字仲和，醴泉府君之长子也。元和诞灵，纯粹时秀，覃︳有异，敏惠夙成。闻《诗》、《礼》之义方，深仁明之正性；读书知王霸大体，览史慕名臣高节。脱略细务，经济远图，铨衡赏擢，年十九授华州司士参军。从累考也，转相州司法参军，又迁岐州司功参军。邺郡旧都，扶风左辅掾曹之选，必行才地。以儒学饬吏，以明察莅官，筮仕之初有令名。再命而偃，不忘循墙之恭；三语故称，则闻趋府之誉。堆案之下，析滞无虞。天宝初，寰宇平，典刑攸叙，帝求端士，以授法官。拜大理寺丞，敬尔繇狱。有郡吏抵犯，议合惟轻，台臣作威，俾令从重。服念累日，至於旬时，苟有动摇，必将颇类。彰书厥状，实曰：“非辜，初秉直而不移，终忤权而获罪，贬青州司户参军。君子曰：“守法不回，正也；移官无愠，达也。道不可屈，身屈何伤？无何，授金州司马，迁夷州刺史，举淹滞、择廉平也。至德初迁渝州刺史。西通楚道，北控汉中，山镇缙□，峡通明月。歌来暮於巴俗，愿借留於梁境，课最矣。君理行第一，所居必闻，冉季膺政事之科，龚黄获循良之首。累迁巫，溪二刺史，兼少府监殿中侍御史。溪洞杂类，蛮夷徼外，缓耳素服，小有底宁。言语之所不通，抚柔之化风靡。宝应初，皇上以四郊多垒，五未安，乃拜黔州刺史黔中经略招讨官观察处置盐铁选补等大理卿兼御史中丞。黔中者，《禹贡》荆州之域。秦开武陵郡，其启土也大，其货殖也殷，有廪君之土舟，擅寡妇之丹穴。惠化所感，无思不服。昆明者，西夷绝域，开池习战，汉所未通，远闻德政，翻然纳款。琛赆尤物，来献於重译；紫泥宝书，屡荣於手诏。寻加金紫光禄大夫御史大夫河东郡开国伯，赏茂勋也。十郡土风，百域异俗，轻剽╃窳，奸宄矫虔。示之以威信，兴之以礼让；华风变於夷裔，膏雨浃於殊壤。方将作镇藩翰，永为长城，天不遗，人将安仰？以大历十年四月二十五日，薨於溪州之公馆，春秋六十有八，勤王事也，魏阙将朝，来展韩侯之觐；荆州罢市，深怀叔子之仁。百蛮感动，三军雨泣。
    惟君恺悌之性，始於闺门；忠义之诚，闻於邦国。少有大量，幼而老成，结绶勤王，敬恭朝夕。精识可以应务，明断可以析疑。每推是心，以接於物。魏其庑下，金尽散人；汜毓室中，衣无常主。而雅好文酒，醉犹温克，陶然忘机，傲然自得。傥来轩冕，曾不在怀，此则山简之疏旷、庄周之造道。贵而不骄，谦逊每推於寮友；宽而能恕，喜怒不见於家人。信大雅之保身、中庸之蹈道，况乎负才器以身许国，剖郡符简易之风。政行於南国者二纪，领藩镇者十年，凡所条奏，上简圣心。汝实专征，尝受元戎之钺；我惟共理，兼荣副相之印。充国之功宣右地，伏波之式是南邦，遗爱去思，古今一揆。君外祖故中书令、逍遥公韦嗣立，先朝硕德。叔父故陈留郡太守、河南采访使江童，当代名贤。季弟前吏部侍郎、今宣州刺史宣歙等州观察使邕，朝之俊茂。既（阙）隋朝至今，掌纶翰者四叶；天宝之後，膺方面者三人。中外相门，奕代文学，阀阅之大，莫之与京。夫人京兆韦氏，故工部尚书东都留守虚心之次女。婉淑之德，早映图史；柔明之姿，动成师范。方保荣於韩乐，奄追悼於潘诗。以永泰二年三月，殂逝巫州官舍，追赠扶风郡夫人，从夫贵也。长子前乡贡明经安亲、次子左金吾卫兵曹安国，早承训导，皆成器业，才行之美，孝友彰闻，有志不时，相次沦天。三子永王府参军安郡，髫稚之岁，执亲之丧，致毁而终，人逾所痛。卜云其吉，列兆先茔，不忘孝也。第二子故梓州射洪县令杜滔妻，至孝纯深，提携孤幼，江山险阻，扶护言归。诚孝所通，龟筮协吉，丧事不敢不勉，备物必诚必信。圣恩震悼，赠礼部尚书，赙物三百匹，仍令中使监护，吊祭仪仗，礼优常等。饰终之典，回日月於佳城；诏葬之仪，濡雨露於泉隧。以大历十一年七月二十日，合於万年县栖凤原，礼也。季子太常寺奉礼郎遵诚、协律郎遵诲、太祝遵训等七人，童而孤，孺慕罔极。松楸已拱，地迩先君；棣萼前，茔连爱子。封之若斧，尚行夫子之规；坎不及泉，自合延陵之礼。余忝内弟，早荷周旋，传盛德而备详，叙高行而无愧。词曰：
    汶水源长，条山连冈。鼎气发祥，大族其昌。车正仕夏，钧衡佐汤。赣君法令，内史文章。德厚庆远，才优道彰。中书政本，纶ト传芳。时称茂绪，代济业祉。学小申韩，艺通坟史。邦有良翰，朝推端士。析滞列曹，申冤大理。三黜无愠，九迁兹始。州县劳，□霄则迩。西南重镇，实倚长城。夷落风燮，蛮陬化行。驻车决遣，揽辔澄清。赤舄命服，朱纶错衡。霜飞宪简，露溢戎旌。绝域输款，殊方献诚。牙璋既备，介圭方觐。仁则宜寿，天胡不？迢带江山，悲凉旅榇。震悼宸，哀痛藩镇。诏使护丧，同盟执引。哀哀孝子，茕茕弱允。铭德叙功，庶乎传信。
    ☆王之贲
    之贲，并州人，长安尉之咸弟。
    ○对初税亩判
    〈所司初税亩，怨者实多，佥议罪其变法，中尉云匪躬之故，两税不同。〉
    饬力长财，任农劝业，利则已久，税宜在均。或乘弊以敛轻，或因虚而敛重。邦都以入，未息夫家之征；仓廪是资，仍鞭什一之税。筹兹变法，初欲赡官。亦犹搜粟都尉，冀立阜时之策；司农中丞，用成强国之算。虽将实於邦府，恐多夺於吾人。人其不足，国也何有？徵之以古，则鲁公之制难循；用之於今，则有若之言可尚。出其过籍，非礼诚深，言人匪躬，过之已甚。
    ●卷三百七十六
    ☆任华
    华，元宗时官秘书省校书郎，出为桂州刺史参佐。
    ○明堂赋
    粤若稽古巨唐，千灵累圣，二叶重光；思文烈以宗祀，象天地之圆方。考遗训，建明堂；俯南端之赫赫，扌致北极之锵锵。盘螭黝纠，捧神珠而高翥；游翕习，仰层槛以回翔。星辰出纳於疏牖，虹萦带於轩廊。远而望之，若扶桑吐日生高冈；近而察之，若丛□转盖陵昊苍。屹峥嵘以岑立，漫披离而翼张。其奥秘也，懿氵鼻退，灵仙仿佛肃枚枚以实实；眇清爽，日月来往，赫户々以煌煌。阶陛嶙峋而分据，栾栌磊落以相望；实造化之难测，非翰墨之所详。吾君正冠冕，垂衣裳；佩玉玺，腰干将。猛ね列，崇牙张；百揆时序，万国来王。敦行尚年，既在南而近夏；贵仁亲族，乃居东而曰阳。中主尊於太室，西导德於总章；务兢兢之孝理，匪晏晏之乐康。然後知响明之位正，随时之教盛。因方备色，乘五运以顺行；选士养贤，崇四学而敷令。岂直若斯而已哉？其宫十二以象辰，行水四周而为海。堂筵楣径，可以见乾坤之筹策；暑往寒来，可以知六九之变改。室也州之数，总也卦之在；高得黄锺之实，柱悬列星之彩。毕千古之能事，终一人之不宰。至有虞之总期，夏后之太室；殷重屋以五，周太庙以七。伊数君之馀制，各殊途而并逸；虽信美於当年，是无取於今日。别有清河绊鸟，长沙求贽；讨论公玉之图，错综伯喈之议。傥绣桷之有渐，庶青□之可致。
    ○与庾中丞书
    中丞ト下：公久在西掖，声华满路，一昨迁拜中宪，台阁生风。甚善甚善！华窃有所怪，请试言之。何者？华自去冬拜谒，偏承眷顾，幸辱以文章见许，以补衮相期，众君子闻之当信矣。华顷陪李太仆诣阙廷，公乃谓太仆曰：“任子文辞，可为卓绝，负冤已久，何不奏与太仆丞？”华也不才，皆非所望，然公之相待，何前紧而後慢若是耶？岂华才减於前日，而公之恩遇薄於兹辰？退思服念，良增叹惋耳。况华尝以三数赋笔奉呈，展手云：“足下文格，由来高妙。今所寄者，尤更新奇。公言之次，敢忘推荐？朝廷方以振举遗滞为务，在中丞今日得非公言之次乎？当公言之次，曾不闻以片言见及，公其意者岂欲弃前日之信乎？华本野人，常思渔钓寻常，杖策归乎？旧山，非有机心，致斯扣击。但以今之後进，咸属望於公，公其留意焉。不然，後进何望矣？任华顿首。
    ○与京尹杜中丞书
    中丞ト下：仆常以为受人恩不易。何以言之？昔辟阳侯欲与朱建相知，建不与相见。无何，建母丧，家贫，假服具，而辟阳侯乃奉百金往衤兑焉。及辟阳侯遭谗而竟获哆者，建之力也。共後淮南王以诸吕之故，诛辟阳侯，而建以曾往来，亦受其祸。是知相知之道，乃是祸福存亡之门，固不易耳。仆到京辇，常以孤介自处，终不能结金张之援，过卫霍之庐，苟或见招，辄以辞避，所以然者，以朱建自试。一昨不意，执事猥以文章见知，特於名公大臣，曲垂翦拂，由是以公为知己矣。亦尝造诣门馆，公相待甚厚，谈笑怡如，仆由是益知公懿德宏远，必能永保贞吉，而与人有终始之分。不然，何乃前日辄不自料，而有祈丐於公哉？若道不合，虽以王侯之贵，亲御车相迎，或以千金为寿，仆终不顾，肯策款段崎岖傍人门庭开强言乎？矧仆所求不多，公乃曰亦不易致，即当分减，然必若易致，则已自致矣，安能烦於公？且凡有济物之心，必能辍於已，方可以成济物之道，公乃曰分减，岂辍已之义哉？况自蒙见许，已经旬日，客舍倾听，寂寞无声，公岂事繁遗忘耶？当不至遗忘，以为间事耶？今明公位高望重，又居四方之地，若轻於信而薄於义，则四方无所取，惟公留意耳。任华顿首。
    ○告辞京尹贾大夫书
    大夫ト下：昔侯嬴邀信陵君车骑过屠门，而信陵为之执绥，此岂辱公子耶？乃所以成公子名耳。王生命廷尉结袜，廷尉俯偻从命无难色，此岂辱廷尉耶？亦以成廷尉之名耳。仆所邀明公枉车过陋巷者，岂徒欲成君之名而已哉？窃见天下有识之士，品藻当世人物，或以君之才望，美则美也，犹有所阙焉。其所阙者，在於恃才傲物耳。仆感君国士之遇，故以国士报君。其所以报者，欲浇君恃才傲物之过，而补君之阙。宜其允迪忠告，惠然来思。而乃踌蹰数日不我顾，意者耻从卖醪博徒游者乎？观君似欲以富贵骄仆，乃不知仆欲以贫贱骄君，君何见之晚耶？抑又闻昔有者，耻为平原君家美人所笑，乃诣平原君请笑者头，平原君虽许之，终所不忍。居无何，宾客别去过半，平原君怪之。有一客对曰：“以君不杀笑者，用君为爱色而贱士。”平原君大惊悔过，即日斩美人头，造者门谢焉，宾客由是复来。今君犹惜马蹄不顾我，况有请美人头者，岂复得哉？仆亦恐君之门客於是乎解体。仆解体者也，请从此辞。任华顿首。
    ○上严大夫笺
    逸人姓任名华，是曾作芸省校书郎者，辄敢长揖，俾三尺之童奉笺於御史大夫严公麾下：仆隐居岩壑，积有岁年，销宦情於浮□，掷世事於流水。今者辍鱼钓，诣旌麾，非求荣，非求利，非求名，非求媚，是将观府仰，察浅深。何也？公若带骄贵之色，移夙昔之眷，自谓威足凌物，不能礼接於人，则公之浅深，於是见矣。公若务於招延，不隔卑贱，念半面之曩日，迥亲眼於片时，则公之厚德，未易量也。惟执事少留意焉。且君子成人之美，仆忝士君子之末，岂不敢成公之美事乎？是将投公药石之言，疗公膏肓之疾，未知雅意欲闻之乎？必欲闻之，则当先之以卑辞，申之以喜色，则膏肓之疾，不劳扁鹊而自愈矣。公其善听之，何者？当今天下有讥谏之士，咸皆不减於先侍郎矣，然失在於倨，阙在於怒。且《易》曰：“谦谦君子，卑以自牧。”《论语》曰：“君子之道，忠恕而已矣。”公之顷者，似不务此道，非恐乖於君屯，亦应招怒於时人。祸患之机，怨雠之府，岂在利剑相击、拔戟相撞？其亦在於辞色相干、拜揖失节。则潘安仁以孙季获罪，嵇叔夜为锺会所图，古来此类，盖非一也。公所明知之，又安可不以为深诫乎？必能遇士则诫於倨，抚下则宏以恕，是可以长守富贵而无忧危矣！成人之美，在此而已矣，念之哉！任华一野客耳，用华言亦唯命，不用华言亦唯命，明日当拂衣而去矣，不知其他。
    ○送李侍御充汝州李中丞副使序
    华州、汝州，两京股肱郡也。朝廷以股肱之郡，非有股肱之才者，则不可造次任焉。是以命华州牧兼御史中丞李公，亟乘辕於汝。所以辍於华而急於汝者何？盖由华已致理，而汝久缺人。久缺者何？不易其迁故也。然则州有兵而刺史为之使，使不可以独理，爰命前监察御史李公为之副。清泗上朝周之路，绝汉东封汝之心，屹然长城，蕃我王室，亦在副贰之力也。且御史仲兄金吾将军，尝处中司之雄职，镇於上洛之要地，招我於芸阁之上，假我以柏台之荣，与华甚厚，同於骨肉。华见侍御，如见金吾。方将远别，值余有犬马之疾，不遂摧酒灞岸，赋诗河梁，魂清暮云，心折秋草而已矣。汝颍自古颇多奇士，荀陈令族，岂无子孙？君其善待之，无忘推迁。至如公堂闲坐，对三十六峰，或青□半收，或新月初挂，当有佳句，时时寄来。
    ○送王舍人归寿春侍奉序
    太子舍人王良辅，时人睹之，呼为玉人；我心重之，有如琼枝。今陇西公，即舍人谭公之亲也。公尤哀而怜之，情义同於长兄，礼秩优於诸弟。夫如是，岂得为万里之别乎？盖以舍人急於倚门之期，切以趋庭之恋。若之何？因留之赠言。赠言伊何？莫过於勤孝。立身伊何？莫过於守正而已。秋天压溟海，白波走洞庭。後期何日？怅惘猿声。
    ○送祖评事赴黔府李中丞使幕序
    自武陵守拥旄分阃，有唐已来，李公一人而已。自非忠义特达，有文武才略者，曷以致兹？公以黔巫之地，西控微、泸、彭、濮，东接桂林、象郡，北渐巴峡，南驰沧溟，盖蛮夷犷俗，罕遵声教，必藉於幕画而详延祖生，岂伊异人？即我府主陇西公之嘉客也。方将表於金阙而加之铁冠，适会有黔中之命，相继而至。夫天下之宝，当与天下共之，况黔中、桂林，兄弟之国，又何然哉？俾朝廷知黔中得人，与桂林得人何异，出饯何许？舜亭峨峨，凭槛窥鼋鼍之窟，酹酒滴鱼龙之背。金石丝竹，虽有秦声；青山白□，恨非吾土。华承命制序，因赠以言。不虑吾子以忠贞为本，又当指踪不选地，感恩不顾身死。见贤良则引而荐之，勿惮勿疑；见仇怨则报之以德，勿瑕勿疵。吾常以此为终身之宝，今以终身之宝赠君，以为何如也？
    ○送杜正字暂赴江陵拜觐叔父序
    吾见骥子龆龀之时，爱其神清，知其才清，今果尔也。顷漂沦荆楚，既孤且贫，求食於谁？托身於谁？四海茫茫，未获所寄。及遇我陇西公，获所寄矣。公以故人之子，怜而收之，去沟壑而寄乎南山，罢转蓬而荫於桃李。君子曰：“陇西公在，正字为不孤已。”今离叔父颇久，归阮家之巷，感知已厚恩，寻赴李膺之门。华与临别，抚其背曰：“高门积庆，无忘乎聿修厥德！大名难继，宜其自︹不息！念哉！
    ○送温司马进降诞方物序
    昔者黄帝生於寿邱，文王生於岐阳，数千年间，以为盛美。况我明主感龙而生，如凤之鸣，黄河为之清，率土为之宁，岂寿邱、岐阳足云哉？是以四方牧守，咸献方物，用贺南山之寿，长居北极之尊。今此邦使乎，谁膺慎择？则司马温卢其人也。卢相门子，温其如玉，五德备焉；坚其如金，百炼成焉。既出车彭彭，群公追饯於北郭草草亭。あだ群峰，叠出青石；逶迤秋水，下藏碧沙。对此为别，饮酒而已。
    ○送宗判官归滑台序
    大丈夫其谁不有四方志？则仆与宗衮。二年之间，会而离，离而会，经途所亘，凡三万里。何以言之？去年春会於京师，是时仆如桂林，衮如滑台。今年秋，乃不期而会於桂林。居无何，又归滑台，王事故也。舟车往返，岂止三万里乎？人生几何，而倏聚忽散，辽若此，抑知已难遇，亦复何辞？岁十有一月，二三子出饯於野。霜天如扫，低向朱崖，加以尖山万里，平地卓立，黑是铁色，锐如笔锋。复有阳江、桂江，略军城而南走，喷入沧海，横浸三山。则中朝群公，岂知遐荒之外，有如是山水？山水既尔，人亦其然。衮乎对此，与我分手，忘我尚可，岂得忘此山水哉！
    ○桂林送前使判官苏侍御归上都序
    桂林，秦所置郡也，南临天池。东枕沧溟，西驰，北走洞庭，地方三千里，带甲数万卒，实五府一都会矣。连帅之任，朝廷难其人。往年命御史中丞张公，公号为称职，去年又命我以佐之。初张公受命之日，以为五岭荒服，不同於他邦；百蛮犷俗，不可以独理。乃荐武功苏汗，自秘书省校书郎除金吾掾摄监察御史以佐焉。汗在幕中，多所匡辅。洎张公家艰去职，汗统其留务，凛其正色，操持纪纲，而十州之地晏如也。洎我公至止，观其迹而美其政，将表请焉。汗辞以久辞坟墓，不见兄弟已六年，愿得生入武关，一到阙下足矣。公从之，或筵於西堂，或樽於东楼，或馔於亭皋，凡饮饯之盛，未有若此之绸缪者也。且予有善，公为扬之；予有功，公为叙之；予有患，公为排之；予有屈，公为伸之，亦何异脱骐骥於盐车、掷秋鹰於天畔？乃腾骋难料，击搏在即，亦足以快意矣。且尔兄吾兄也，尔身吾身也，虽万里为别，何别之哉？虽然，不能不怆恨，傥见二相国，当为深陈江岭安危之体焉。料子必见潘庶子，因登高把酒，南望千峰，白□离披，横在山畔，与我畴昔所见，岂有异乎？由是益令人思北归。
    ○送姜司户赴宣州序
    士莫不伸於知已，屈於不知已。顷姜生以调集不偶，薄言东归，乃告辞於吏部徐公。公素知其才，惜其去，竟不与之别。无何，授宣城掾，得不谓少伸於知已乎？秋天晚晴，碧色如扫，横度一鸟，时时行□，益令姜生有怀吴会，况还家有循孩之庆，趋府有牒辟之命哉？仆与斯人，曾未觏止，其友人姜正范与余善，邀余序之。范诚以我笔家流，则不知姜意以为何如也？
    ○送李彝宰新都序
    宗室後进有以学术辞藻著称者，彝也。少好学，通九流百家之言，善属文，颇有大节。去年制举不捷。无何，以书历抵二相国，论安边术，由是召试西掖。凡数十百人，彝与庄若讷、高郢同入高等。何垂翅於制举，而奋翼於西掖哉？盖道之屈伸，命之通塞，各有时也。执政以彝大人在蜀，故授新都以荣之。彝岂不欲高步台者，时时与朝廷群公谈笑？所以俯就远县，盖为大人屈耳。秦云满天，倏聚忽散，与子分飞亦尔也。古人别远，贵於赠言。子昔为什邡令，盖鸣琴不下堂而理，今领新都，则异於彼焉。盖以庐井灰於焚之後，庶疮於刀箭之末，树立存育，洪惟艰哉！况奔冲填凑，昼夜风雨，诛求供应，旬晦山岳。其亲庶务，则宜戴星而出，戴星而入焉；其接宾客，则宜一沐三起，一饭三吐焉。此朋友之望也。如月照雪峰，花飞锦江，当有新诗时时复寄来，念之哉李生！
    ○秦中奉送前涪城贺拔明府归蜀序
    吾尝以忠孝礼义清慎，此六者士君子立身从政之道，而兼之者稀，涪城兼之矣。何以知之？尝纠余郡，又宰吾邑，每升其堂，以观其政。况不以编户遇我，而以国士待我，情愿交深，贯於金石。自我不见，於兹五年。长安相逢，如自天落，而喜可知也。公以时命未偶，驾言于归。南山岩岩，分我乡之南北；秦□日暮，类吾徒之聚散。况公之仲兄季弟，与余为忘年友。涪水春风，巴山秋月，靡游不同，久阻山阳之欢，又此河梁之别，二事交战，祗醉我心。今紫微郎常公，朝廷之词伯，而公之旧也。君其请赋一诖，以大夸西蜀父老矣。
    ○荐福寺後院送辛屿尉洛郊序
    一昨渭北节度工部尚书臧公表荐辛屿尉洛郊，盖知屿事亲以孝闻，与朋友以信闻，於吏道以干闻。不然，非所闻也。秋七月，将之官，乃胥命於此寺後庭，盖所以破临歧之妄想，销操袂之烦恼也。僧院少客，苍苔满地，终南晓晴，洗然黛色，日暮饮罢，钟声傍山。赠言曰：“子之叔父以清白著称，历践台省，官至二千石。子其克己自励，无坠叔父之风。
    ○送李审秀才归湖南序
    平西原之岁，陇西李审自湘东来。才甚清，气甚和，节甚奇，心甚高，仆是以恨相知晚也。秋九月，又言归於湘东，众君子出饯於北郭。碧峰，出於柏梢，有如虎牙，夹天而立。加以白日欲落，挂在岩半，横照滩水，月带微明。操袂於兹，挥袂於兹，恨无昆山片玉以相赠，赠君桂林之一枝。审再拜曰：“幸甚！
    ○重送李审却赴广州序
    吁嗟乎！苍梧之片□，或随风而东，或随风而西。片□既如是，孤客亦如是。昨日李生言归湘东，今日李生将赴南海，昨日今日，岂有二李生乎？亦犹前日苏秦，与今日苏秦不殊耳。所以然者何耶，盖乘流则进，见机而作，明有志於四方，非凝滞於一途。其中或有不得已之事，亦不怪有也。昔孔某尝为东西南北之人，张仪亦为燕赵齐楚之客，其已乎？沧波远天，混和暮色，孤舟一去，曷日而旋归哉？
    ○送标和尚归南岳便赴上都序
    南岳有大比邱，其名曰道标。性聪惠颖悟，通於禅门，精於律仪，善於说法，该於儒术。是以禅师伯之，律师仰之，法师宗之，儒流服之。自登戒坛，凡四十馀夏，致弟子弥漫於江岭间，不下万二千人。不然，安得前後连率，新旧岳牧，莫不响风稽首焉？属我中司陇西公方崇东流之法，化南越之俗，是以惠然杖锡，而公待之礼敬甚厚。前陇西公曰：“《维摩经》不云乎？法无往来，常不住故。《金刚经》不云乎？‘应无所住，而生其心。’每念双林树下，将归乎湘东郡；又忆王舍城中，当诣於汉北阙。”公难违其意，怅然久之，乃命幕中乐安任华为之序。序云：彼上人者，甚为稀有。方以般若为舟，而浮於洞庭；以大乘为车，而游於京师。皇帝深信释氏，必将延入内殿，问以秘藏，岂唯将相得归依之地，王侯发回向之心而已乎？王疑曰：“如吾言焉。”
    ○送虔上人归会稽觐省便游天台山序
    图书所载名山，如天台者鲜矣，故老莱游於斯，应真游於斯。虔上人亦游於斯，老莱崇於孝者也，应真崇於道者也，二公之美，上人兼而有焉。上人缁侣之澄肇，词场之沈谢，读尽贝叶，能了於空，净如莲花，不著於水。不然，安得众君子礼敬若是焉？言归膝下，则孝名为戒；将游物外，而朗咏长川。岂徒荫长松以隐身，承瀑布以洗足？是将采掇灵药，搜访仙经，归献北堂，永同西母也。镜湖秋月，当见色空；稽山片□，能引诗兴；剡溪白鸟，知尔无机；□门疏钟，讶君来暮，岂不谓然耶？今朝赠别桂林花，洞庭白烟湿袈裟，上人与君各在天一涯。
    ○送魏七秀才赴广州序
    此邦词客往来，亦云多矣。其有论诗则为诗人，对酒则为酒徒，如魏秀才元稹者，不可多得。况尔兄殿中侍御史万成吾友，将为远别，岂同他人？江亭暮天，勿辞一醉，醉後解缆，则月照沧海，猿啼碧山，其奈尔何？
    ○夏夜对雨饯李擢第还郑州序
    今年东都秀才登第者，凡十数人，陇西李为之称首。且宗伯方以拔淹滞、愍勤旧为务，而则年甫二十馀，岂张公意耶？其如考旧文则上等，试文策又上等，欲以年少弃，可乎？不可也。朝廷由是翕然，谓张公之用心也，周选才也，当不胶柱於一途耳。夏五月，李将归於郑。我中司李公，惜明晨东郊之别，成此夜西园之会。桐叶滴其疏雨，竹枝鸣其夕风，夜酒既醉，俾我小为之序。
    ○随求即得大自在ヌ罗尼神咒经序
    我本师说教，务存饶益，会因启圣，方有激扬，则大梵怀愍念之心，如来演神妙之句。使无愿不满，有求则随，故此轻标之，为其品题矣。夫大自在者天之王，ヌ罗尼者咒之目，盖以凭神咒威力，同天王自在。且咒有八首，除八难也；经惟一轴，明一乘也。若听受讲诵，若书写带持，即是金刚之身，便作如来之眼。是知烦恼大海，本从妄想中生；业障高山，亦因觉悟而破。则颈边璎珞，衣中宝珠，未足比其珍矣。懿夫能摧他敌，不假韩信之登坛；能致甘雨，乃同傅说之作相，此则有功於国矣。至若火坑成水，刀刃为尘，毒龙生慈，夜义作礼，此则有功於人矣。及乎泥黎自苦，阿旁惊怪，人便生於天上，塔犹在於城南，此则有功於鬼矣。非我有九十九亿那由他诸佛同心同德，安乐天人，曷致於此矣？粤有雅和尚者，诞生中土，如从西域而来；不读外书，只说东流之法。丙午岁，访余於景城西岩之兰若，从容曰：“此咒有不可思议之力，竟无序述，谓之何哉？华答曰：“唯然和尚，谨闻命矣。”将欲无垢之咒可验，净居之言足徵，岂独施於信者？亦将悟彼疑者。若可信而不信，不应疑而疑，则三途之中，不出入此辈。略述少言耳，亦乃勉旃诸仁。
    ○西方变画赞
    离一切相，修诸善法，夫如是，乃得菩萨心。心所感者为应，夫如是，乃膺多福。道无上者归极，感罔极者报亲，在心佛在相。唯心与相，唇齿相依，二事同源，百行宗孝。蒋氏兄弟，惟孝也哉！前殿中侍御史蒋炼，炼弟前右拾遗镇，镇弟前无锡尉镝，镝弟前千牛钅逢，钅逢弟前协律郎等，泣血三年，哀过乎？礼，愿西方上圣，永福先人。故尚书左丞赠太常卿汝南侯大祥敬画妙法莲华变一铺惟此经开佛知见。授声闻记，如来秘藏，菩萨上缘。始发乎炼也伯仲之心，见乎法如来大士之相，终成乎太常无馀之度。孝矣哉！太常盛德公才，师训天下，朝廷遂谦冲之德，後生兴禄士之叹。邦国殄瘁，元元安仰？华太常故吏也，侍御以华情之拳拳，见示经变，泣对灵相，祗感遗仁。侍御女弟润州长史京兆王宙妻，次前信州刺史高阳齐<曾羽>妻，季前拾遗东海徐妻，哀礼兼极，此道也古所难，况衰俗乎？敬为赞曰：
    大孝尊亲，其次用劳，其次用力。蒋氏之子，三者备极，诚哉孝德！匮竭精素，哀空上慈，用缋灵相。光仪既备，景福随之，并无衡量。
    ●卷三百七十七
    ☆柳浑
    浑字夷旷，一字惟深，本名载，襄州人。天宝初进士，累除衢州司马，弃官隐武宁山。召拜监察御史，除殿中侍御史。大历中累迁尚书右丞。贞元元年迁兵部侍郎，封宜城县伯，三年以本官同中书门下平章事。五年卒，年七十五，谥曰贞。
    ○请禁田季羔货宅奏
    故尚书左丞田季羔，公忠正直，先朝名臣。其祖父皆以孝行旌表门闾，京城隋朝旧第，季羔一家而已。今被堂侄伯强进状，请货宅召市人马，以讨吐蕃。一开此门，恐滋不逞。讨贼自有国计，岂资侥幸之徒？且毁弃义门，亏损风教。望少责罚，亦可惩劝。
    ☆柳识
    识字方明，代宗朝官左拾遗。
    ○为润州太守贺赦表
    臣某言：臣闻元气氤氲，生成道达；圣王教化，恩煦流行。自昔仁寿之时，皆同宽大之典。伏见五月二十九日恩制，昭洗庶狱，廓清万，亿兆欣戴，人神叶心。臣某中贺。伏惟宝应元圣文武皇帝陛下体元立极，至德提运，俗阜和平之理，天垂景福之祥。故得年谷大丰，五兵不用，仓廪既实，礼义兴行。此以道合（一作洽）羲轩，功格天地。陛下圣德之至，劳谦恤隐，犹虑淳风未溥，罹咎或多，务宽典刑，以广覆载。当一阴始生，盛阳用事，言念冒犯惨酷，幽闭囹圄，降元猷涣汗之恩，赞朱明长养之气，而使省躬者自新有路，怀生者得遂其情。枯朽重沐阳和，□烟助为喜色，元元感戴，皆见圣明，（一作慈）。遇此昌时，生灵何幸？臣忝庶职字人，不任忭舞欣跃之至。
    ○草堂记
    海昏县东北一二里有澄陂。永泰初，检校左司郎中兰陵萧公置草堂於陂上，偶然疏凿，从其易也。虚楹东向，清旷十里，傍有古树密竹，一如篱落。澄漪风篁，终日不厌，非出非处，优游中道，於兹三年矣。柴条为门，蔬圃取给，怡愉色充，止足於斯。士君子皆仰其清达也，清而多爱，达而弥约。曩昔持宪，仁德恤刑，进退之道，道皆可劝。予学史者也，得而纪述，思简予天下之士。往岁天子自凤翔归於上都，大兵之後，秦人陷法抵冒者众，疑似诖误者倍之。皇纲初振，国典未一，公职在畿甸，位卑才露，京尹器之，委以决狱，惟刑之恤，上简帝心。向三年，迁以持宪，历台三院，折狱如初，或如丝棼，因我绳直，盖亦多矣。不其才难，未止於此。当此之时，寇逆虽却，而犹金方播气，事多阴胜。公仁勇中发，忘危与众，前後按乎？旧狱，察色见情，疑似当刑，口伏心怨，果断出之者数百人。去其智是饰非，盘根难状，为无辜之害者，亦十数人。持宪如此，仁乎至哉！向使生全爱养之心，不备乎？阴阳运用之才，则视人残伤，空叹息而已，焉能密网之中，多所济活？昔人有生全之功，高门待封者，欲人行之，所以彰其善意也；知止足者，委顺志之，所以晦其善也。其意不同，同归於德；其德虽异，观各有宜。《诗》曰：“恺悌君子，人之父母。”此之谓也。予家於修江之上十年矣。兹地阻远，兵戈不至，而犹日见乎罢人货鬻之怨，时闻乎豺狼凌肆之残。春对乎凄风苦雨之音，秋经乎炎燠札瘥之气。又见野有此，当益感叹而已。大历二年正月七日，左拾遗柳识述。
    ○新修四皓庙记
    国之所以病者，在乎名分差，赏罚谬，贱妨贵，孽代宗，河决树颠，可拱而俟。夫圣人作则，必建皇极，叙彝伦，植礼为务，坦顺为路，使尊有定位，下无觎心。《春秋》垂子贵母贵之文、年钧德钧之说，侄娣审於左右，文质殊其後先。等威著明，条贯纤悉，选师保以教之，设疑丞而辅之。春诵夏弦，一物三善。故刑於寡妻，文王之所以正家道也；抗法伯禽，周公之所以致颂声也。昔申后黜而小弁赋，子朝宠而王室乱。献公从筮，晋祀如纟延，楚建遇谗，芊姓累棋。列於格言，垂作殷鉴。汉高皇帝提三尺剑，奋布衣，夷秦翦项，南面而帝。及乎疏孝惠，私赵王，本根一摇，海内失望。向使安车空驾，羽翼不来，蹈金寒离之踪，成母爱子抱之计，四百之祚，岌乎殆哉！非四公之高名，不能割汉祖肌肤之爱；非留侯之奇策，不能振大贤金玉之音。然而显晦异宜，语默殊用。涂山玉帛，有栉风沐雨之劳；陋巷简瓢，无被缨冠之责。兼济独善，相与背驰，唯四先生两有之矣。往者明祠颓坏，靡有孑遗，太傅兼中书令许国公爰命经营，不日而就。栋宇甚美，神形若生，如裁兔鹿之书，似指狼羊之喻。松凉桂燠，□白霞丹，坐视天倪，时闻地籁。公秀发人瑞，雍容国桢，本於忠孝，文以礼乐，每绝编而嗜学，常吐哺以迎宾。至於戡定之懋勋，廉察之殊政，则铭於彝器，藏在史官。宜有如季文子者请之，太史克者诗之，非昧者所宜造次道也。公以为四先生避秦乱，逃汉禄，而所立利泽，如揭日月。彼佩金印，乘朱轩，食万锺，润九里，而括囊避事，全躯保孥。闻四贤之风，可以有立志矣。故公之饰是庙也，见圣王固本之制焉，有诗人《伐檀》之志焉，岂特烛耀岩穴、旌贲隐沦而已？
    ○琴会记
    君子之座，必左琴右书，雅好阅古，古亦置於舟车也。大历六年，浙西观察使苏州刺史兼御史大夫赞皇公祗命朝於京阙。春正月，夕次朱方，刺史樊公称江月当轩，愿以卮酒侑胜。居无何，赞皇公弦琴，樊公和之。演操相应，澄清抚绥，递为伯牙，更为子期。琴动人静，琴酣酒醒，清声向月，和气在堂，春风犹寒，是夜觉暖。罢宴之后，赞皇顾润州曰：“见明珠者始贱鱼目，知雅乐者方鄙郑声。自朴散为器，真意在琴。与众乐同出於虚，独能致静；同韵五音，独能多感；同名为乐，独偶圣贤。是宜称德，切近於道。昔尧以美利利於天下，曲名始畅，自舜禹至於夫子不止。且声著哀思，或当戚自陈。其後居常玩之，和理所措。若然者，宁袭陶公真意空拍而已？岂袭胡笳巧丽，异域悲声？我有山水桐音，宝而持之，古操则为，其馀未暇。”是知赞皇所好，无非训典，似有道而犹重之若此，况乃真有道之士乎？辄纪述所论，贻诸达者。
    ○茅山白鹤庙记
    茅山，旧句曲也。《本记》云：“内有灵府，空通五岳。其外山形似七，因名为句曲。”有轩辕鼎湖之後，世多近智，渐ウ真有。故金阙玉清大圣至神之事，真灵时阐於人间，以彰道妙。则汉元帝世有茅君，积袭道德，来受仙任，游内统外，泽加幽显。邦人瞻戴，因改为茅山。元教既溥，二弟亦此山得道。三峰是三君驻□鹤之所，备详传记。至明帝永平二年，诏敕修崇其庙，後代相承，罔敢或替。我国家统承真胄，宗奉至教。天宝七载五月十三日，於山之西偏制置祠宇，度道士三人，以修时醮，列在祀典。夫庙享功德，显然殊致。以道而言，则天地之外，亦有覆载；阴阳之外，亦有生化。斯乃虚而有象，运而无形。盖显为皇王师范，道之形器也；隐为真灵变化，道之精微也。体虽隐显，心则感通，有无交畅，化乃大备。初真人既受羽节，留二弟於句曲而谓之曰：“吾今去便有局任，不得数相往来。要当三月十八日、十二月二日邀师携友以来游，盼有好道者，待我於是乎？吾自当科之，有以相教。”则法之本也，内习精真冲寂，外行廉清仁惠。每岁春冬，皆有数千人，洁诚洗念，来朝此山。自汉至今，宇宙间潜修精感，转相化诱，其可胜纪乎？若然者，我真人元功圣德，阴骘妙用，岂言能尽欤？夫学道则所见无有不忘，得疲乏则所忘无有不在，多泯迹於常，或标灵引类，不显定一理，始曰无方之用，孰知终极。是知圣人情忘爱存，慈劝不已，益见道之至也。真人昔交轻举，俯视六合，虚徐翔翱，於是彩□自异，灵鹤自至者，亦如天之运行。日月为照，星辰为曜，则日月星辰，为天地光大之用，天岂有之，自是真富也，采□灵鹤，为真圣虚之用。圣岂待之？自是真贵也。世之贤士，高位济俗，乃无意於车舆；道之真仙，孕元育化，宁有意於□鹤？庙者，亦如人思召伯而爱甘棠也。道士容行、延生、法成、韦崇等，经营修奉，岁月久矣，愿刻金石，以志於山。唐大历十三年太岁戊午三月十八日记。
    ○茅山紫阳观元静先生碑
    道门华阳，亦儒门洙泗，盖元化振於此也。白日登，有西汉茅氏兄弟；隐景遁化，有东晋许氏一门。袭明冲用，以阐道风，有梁贞白先生、唐元静先生。开元中，元宗礼请尊师而问理化，对曰：“《道德经》，君王之师也。昔汉文帝行其言，仁寿天下。”次问金鼎，对曰：“道德公也，轻举公中私也，时见其私。圣人存教若求生，徇欲则似系风。”上悦，因加元静之号。无保，固以疾辞，东还句曲。先生讳含光，本姓宏，则天讳宏，改为李氏。考孝威，州里号贞隐先生。家本醇儒，广陵人也。夫性与道妙，则真是运无。古之学者，离有得有，不外观驰景，而内观驰心；不远思化金，而近思化欲。今之学者，多见反是。若乃行於真理，然观妙，先示正性，发明宗元，则元静其人也。年十三，辞家奉道。端视清受，慈向蠢动，ウ室之中，如对君亲。时人见之，性情皆敛。幼工篆隶，或称过父，一闻此议，终身不书。所撰《仙学传记》，阙遗备载。又论二元异同，著《真经》及《本草音义》，而皆精详祛惑，穷理於学，如钟蕴声。其後师事华盖峰司马君，□篆宝书，倾囊传授，既而目之曰：“真玉清之客。”抱虚无而行功者，与道不穷；托幽阜而灭迹者，於德亦浅。承之自远，宜且救人。於是引後学升堂，禀元训也。先生元气不散，瑶图虚映，达灵已久，晦曜为常。动非用开，静非默闭，当吹万之会，若得一之初。应迹可名，常道不可名也。群蒙求我，岂劳言说？孕育至化，虚融一心。心一变至於学，学一变至於道，同淑气自来，得之不见。所以抠衣而进，无有远迩，仰范元和，茂资全性者，若秋芳之依层、夏潦之会通川也。先生忘情於身，而慈於人，祯祥屡应，视同众象，士庶咨询，色授其意。尝令章坛闭院，醮火择薪，精微诚敬，率皆此类。曩者天书继至，务欲酋尊崇，公卿祈请，信无虚月，卒使元门之中，转见真璞。持慈俭之宝，归羲黄之风，至矣哉！我师教也。大历四年冬十一月，顾谓入室弟子韦景昭、孟湛然曰：“吾将顺化。”神气恬然，若坐忘长往，时年八十七。灵□降室，执简如生。据《真经》，斯乃秉化自由、仙阶深妙者也。门人等以为醴泉之味，饮者始知；我师之道，学久方见。愿叙真宗，以示於後，忝曾游道，敢述元风。铭曰：
    古有强名，元精希夷。黄帝遗之，先生得之。纵心而往，与一相随，真性所容，太无同规。日行仙路，不语到时。人言万灵，我见常姿。元宗仰止，徵就京师。紫极徒贵，白□不知。遐方後学，来往怡怡。空有多门，真精自持。委顺而去，人焉能窥？元科秘诀，本有冥期。大历七年八月十四日建。
    ○吊夷齐文
    洪河之东兮，首阳穹崇；侧闻孤竹二子，昔也馁在其中，偕隐胡为？得仁而死。青苔古木，苍云秋水，魂兮来何依兮去何止？掇涧之毛，荐精诚而已。初先生鸿逸中州，鸾伏西山；顾薇蕨之离离，歌唐虞之不还。谓易暴兮文武，谓墨兮胡颜？时一叱兮忘饥，若有诮兮千岩之间，岂不以冠弊在於上，履新居於下？且曰一人之正位，孰知三圣之纯嘏？让周之意，不其然乎？是以知先生所恤者偏矣。当昔夷羊在牧，商纲解结；乾道息，坤维绝。鲸吞噬兮鬼妖孽，王奋厥武。天意若曰覆昏暴，资哲；於是三老归而八百会，一戎衣而九有截。况乎旗锡黄鸟，命赤乌；俾荷钜桥之施，俾伸里之辜。故能山立雨集，电扫风驱。及下车也，五刃不砺於武库，九骏伏辕於文途；虽二士不食，而兆人其苏。既而溥天率土，咸为周人。吁嗟先生！逃将何臻？万姓归仰兮，独郁乎方寸；六合莽荡兮，终於一身。虽忤时而过周，固呕心而恻殷，所以不食其食，求仁得仁。然非一端，事各其志。若皆旁通以阜厥躬，应物以济其利，则焉有贞节之规、各亲之事？灵乎灵乎！虽非与道而保生，可勖为臣之不二。
    ○许先生颍阳祠庭献酹文
    壬辰岁夏四月，客有自洛东游，至先生遗庙，而颍水古风，旧山岿然。追怀古踪，慕羡至道，以时酒敬酹於灵。既酌既拜，献乎言曰：
    天清既能久，地静不能朽。先生清静，天地全性。出於胚浑，入於鸿。□游鸟迁，蓊郁和风。当时帝道已半，滋章欲深。大朴散於人，未散於山林。乃有巢父，杳冥同心。尧赍公器，退然见推。遇圣相感，不得不知。耳虽濯於清流，道终播於无为。所为春膏时蒸，朽叶自滋。先生含德，唐尧发之。颍阳之仁德日大，天下之禄利日卑。且圣王所重者名器，至人所重者感通。推以大名，义同让终。廉能感俗，道自为功。任应会之偶然，生垂後之清风。人登□岭，多忆箕颍，猗欤先生，山水齐名。兹焉遗庙，厉古芬馨。
    ☆李琚
    琚，顿邱人。开元中进士，官石山令。
    ○公孙宏开东阁赋（以风势声理畅休实久为韵）
    客有海上浴德，淄川养蒙。业因才进，位以经通；当汉皇之有道，登股肱於此公。顺天招物，德盛声崇；接士於衡门之下，起阁於相府之东。阳荣纳日，阴户生风。尔其建高规，起崇制；檐宇深静，垣墙闲卫。取木非南涧之才，延宾乃北山之滞。访善不日，驯道以岁。其选器也，则收用而弃瑕；其进德也，则取材而远势。故能克遐厥声，休绩莫京。宴私则布衣韦带，自公惟脱粟菜羹；服之而德以廉耻，食之而心以和平，岂粱肉夏屋而宾实之名哉？则知厚内者德先，薄外者事理；身正则远怨，心邪则近耻。固恶盈而守冲，诚见足而知止。太常居甲第之日，丞相作封侯之始。是以作汉名相，惠音流畅。诚前哲之用心，岂後贤之觖望？及夫人殁政绝，阁废道休；俾马厩之是宅，奚人德之不修？言念於此，我心其瘳。故知道劣者事微，徇名者失实；奚量才之远近，宁比迹於劳逸？
    ☆陈正卿
    正卿名晋，以字行，颍川人。
    ○望云物赋（以察微表象书物备年为韵）
    天道昭著，灵台耸拔；将治历以明时，必仰观而俯察。谁敢ㄈ扰，曾不范围？既七政以钦若，亦四序而发挥；寒暑有次，启闭相依。彼畴人以视远，类君子之表微。维人有令，维天有兆；道在乎观，法用不挠。彼分至之复应，生□物以缥缈；俾占望以聿书，将丰灾以是表。夫其大观在上，南正是掌；审仁和之景色，候肃杀之气象。授时莫衍，行令靡爽；举祀物以昭报，顺禳祈之。若乃履端於绪，以正厥初。分职辨□，既明於周典；申命出日，载列於《虞书》。举春奉始，积闰归馀；节候应乎寒燠，政令随乎惨舒。是用敬授，以崇祗祓；将举正以举中，宁不轨而不物？岂唯中台端立，永望以肆？将以见天地之心，辨刚柔之位；庶乎有典有则，克明克类。若夫春景载阳，冬日已至；望西成之平秩，见南郊之敬致。莫不参阴阳之则，符玉之器；审四时以成序，察五□而有备。备用先天，实惟有年；傥灵台之可颂，庶无忝乎周篇。
    ☆李齐古
    齐古，天宝时官银青光禄大夫国子祭酒。
    ○进御注孝经表
    臣闻《孝经》者，天经地义之极，至德要道之源，在六籍之上，为百行之本。自文宣既没，後贤所注，虽事有发挥，而理甚乖舛。伏惟开元天宝圣文神武皇帝陛下敦睦孝理，躬亲笔削。以无方之圣，讨正旧经；以不测之神，改作新注。朗然如日月之照，邈矣合天地之德。使家藏其本，人习斯文，普天之下，罔不欣戴。仍以太学王化所先，《孝经》圣理之本，分命璧沼，特建石台。义展睿词，书题御翰，以垂百代之则，故得万国之欢。今刊勒既终，功绩斯著。天文炳焕，开七曜之光辉；圣札飞腾，夺五□之气色。烟花相照，龙凤沓起，实可配南山之寿，增北极之尊。百寮是瞻，四方取则，岂比周官之礼，空悬象魏；孔子之书，但藏屋壁？臣之何幸，躬睹盛事？遇陛下兴其五孝，忝守国庠；率胄子歌其五德，敢扬文教。不胜忭跃之至。谨打石台《孝经》本分为上下两卷，谨於光顺门奉献两本以闻。
    ☆杨谭
    谭，肃宗朝官广州都督。
</div>
    <div class="pagination">
<a href="全唐文_page222.html">上一页</a><span>...</span><a href="全唐文_page218.html">218</a><a href="全唐文_page219.html">219</a><a href="全唐文_page220.html">220</a><a href="全唐文_page221.html">221</a><a href="全唐文_page222.html">222</a><span class="current-page">223</span><a href="全唐文_page224.html">224</a><a href="全唐文_page225.html">225</a><a href="全唐文_page226.html">226</a><a href="全唐文_page227.html">227</a><a href="全唐文_page228.html">228</a><span>...</span><a href="全唐文_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
