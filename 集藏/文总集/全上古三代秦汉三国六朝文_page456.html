<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 456 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 456 页/共 658 页</h1>
    <div class="content">　　帝善之，谓侍中何尚之曰：「吾少不读经，比复无暇，三世因果，未辨致怀，而复不敢立异者，正以前达及卿辈时秀，率皆敬信故也。范泰、谢灵运每云：六经典文，本在济俗为治耳，必求性灵真奥，岂得不以佛经为指南邪？颜延年之折《达性》，宗少文之难《白黑论》，明佛法汪汪，尤为名理，并足开奖人意。若使率土之滨，皆纯此化，则吾坐致太平，夫复何事？近萧摹之请制未全经通，即巳相示，委卿增损，必有以式遏浮淫，无伤弘奖者，乃当著令耳。」
　　尚之对曰：「悠悠之徒，多不信法，以臣庸蔽，独秉愚勤，惧以阙薄，贻点大教。今乃更荷褒拂，非所敢当。至如前代群贤，则不负明诏矣。中朝已远，难复尽知；渡江以来，则王导、周ダ，宰辅之冠盖，王蒙、谢尚，人伦之羽仪，郄超、王坦、王恭、王谧，或号绝伦，或称独步，韶气贞情，又为物表。郭文、谢敷、戴逵等，皆置心天人之际，抗身烟霞之间。亡高祖兄弟，以清识轨世，王元琳昆季，以才华冠朝，其馀范汪、孙绰、张玄、殷觊略数十人，靡非时俊。又炳论所列诸沙门等帛昙邃者，其下辈也。所与比对，则庾元规。自邃以上，护兰诸公，皆将亚迹黄中，或不测人也。近世道俗较谈便尔。若当备举夷夏，爰逮汉魏，奇才异德，胡可胜言？宁当空失性灵，坐弃天属，沦惑於幻妄之说，自陷於无征之化哉。陛下思洞机表，虑玄象外，钩深致远，无容近取於斯。自臣等以降，若能谨推此例，则清信之士，无乏於时，所谓人能弘道，岂虚言哉。慧远法师尝云：『释氏之化，无所不可，适道固自教源，济俗亦为要务。』世主若能翦其讹伪，奖其验实，与皇之政，并行四海，幽显协力，共敦黎庶，何成康文景，独可奇哉。使周汉之初，复兼此化，颂作刑清，倍当速耳。窃谓此说，有契理奥。何者？百家之乡，十人持五戒，则十人淳谨矣。千室之邑，百人修十善，则百人和厚矣。传此风训，以遍宇内，编户千万，则仁人百万矣。此举戒善之全具者耳。若持一戒一善，悉计为数者，抑将十月二三矣。夫能行一善，则去一恶；一恶既去，则息一刑，一刑息於家，则万刑息於国。四百之狱，何足难错？《雅》《颂》之兴，理宜倍速。即陛下所谓坐致太平者也。论理则其如此，征事则臣复言之。前史称西域之俗，皆奉佛敬法，故大国之众数万，小国数百，而终不相兼并。内属之後，习俗颇弊，犹甚淳弱，罕行杀伐。又五胡乱华以来，生民涂炭，冤横死亡者，不可胜数，其中误获稣息，必释教是赖。故佛图澄入邺，而石虎杀戮减半；洮池塔放光，而苻楗椎锯用息。蒙逊反噬无亲，虐如豺虎，末节感悟，遂成善人。法逮道人，力兼万夫，几乱河渭，面缚甘死。以赴师范，此非有他，敬信故也。夫神道助教，有自来矣。雷霆所击，暑雨恒事，及展庙遇震，而书为隐慝；桀纣之朝，冤死者不可称纪，而周宣晋景，犹以深刑受祟。检报应之数，既有不符；征古今之例，只更增惑。以经文载之，以彰劝戒，万一影像，犹为深切，岂若佛教，责言义则有可然可信之致。考事实又无乖巳妄之咎。且观世大士所降近验，并即表身世，众目共睹，祈求之家，其事相继，所以为劝戒，所以为深切，岂当与彼同日而谈乎？而愚暗之徒，苟遂毁黩，忽重殉轻，滞小迷大，恚僧尼之绝《片半》育，嫉像塔之费朱紫，此犹生民荷覆载之德，日用而不论；吏司苦堙瘗之劳，有时而诋慢。慧琳、承天，盖亦然耳。萧摹启制，臣亦不谓全非，但伤蠹道俗，最在无行僧尼，而情貌难分，未可轻去。金铜土木，虽糜费滋深，必福业所寄，复难得顿绝。臣比思为斟酌，进退难安。今日亲奉德音，实用夷泰。」
　　时吏部郎羊玄保在座，进曰：「此谈盖天人之际，岂臣所宜预。窃恐秦楚论强兵之术，孙吴尽吞并之计，将无取於此邪？」帝曰：「此非战国之具，良如卿言。」尚之曰：「夫礼隐逸则战士怠，贵仁德则兵气衰。若以孙吴为志，苟在吞噬，亦无取尧舜之道，岂唯释教而已。」帝悦曰：「释门有卿，亦犹孔氏之有季路，所谓恶言不入於耳。」（《弘明集》。）
　　◎何偃
　　偃字仲弘，尚之子，州辟议曹从事，举秀才，除中军参军临川王义庆平西府主簿。出为丹阳丞，除庐陵王友、太子中舍人、中书郎、太子中庶子、行义阳王昶义阳国事，迁始兴王浚征北长史、南东海太守。元凶弑立，以为侍中，掌诏诰。孝武即位，除大司马长史，迁侍中，领太子中庶子，改领骁骑将军，转吏部尚书。大明二年卒，赠散骑常侍金紫光禄大夫，谥曰靖子，有集十九卷。
　　◇月赋
　　远日如鉴，满月如璧。（《初学记》一）
　　日月虽如璧，以光为形。（同上。）
　　◇北伐议
　　内胡法宗宣诏，逮问北伐。伏计贼审有残祸，犬羊易乱，歼殄非难，诚如天旨。今虽庙算无遗，而士未精习。缘边镇戍，充实者寡，边民流散，多未附业。控引所资，取给根本。亏根本以殉边患，宜动必不克。无虑往岁挫伤，续以内衅，侮亡取乱，诚为沛然。然淮、泗数州，实亦雕耗，流佣未归，创痍未起。且攻守不等，客主形异，薄之则势艰，围之则旷日，进退之间，奸虞互起。窃谓当今之弊易衄，方来之寇不深，宜含垢藏疾，以齐天道。（《宋书·何偃传》，元嘉二十九年，大祖欲更北伐，访之群臣，偃议。）
　　◇临轩夹扶议
　　自今临轩乘舆法服焘盖登殿，宜依庙齐以夹御，侍中常侍夹扶上殿，及应为王公兴。又夹扶毕还本位，求详议。（《宋书·礼志》五、孝建二年十一月，有司奏。侍中祭酒。何偃议。）
　　◇郊祀遇雨议
　　郑玄注《礼记》，引《易说》三王之郊，一用夏正。《周礼》，凡国大事，多用正岁。《左传》又启「蛰而郊，」则郑之此说，诚有据矣。众家异议，或云三王各用其正郊天，此盖曲学之辩，於礼无取。固知《梁》三春皆可郊之月，真所谓肤浅也。然用辛之说，莫不必同。晋郊庚己，参差未见前征。愚谓宜从晋迁郊依礼用辛。燮之以受命作龟，知告不在日，学之密也。（《宋书·礼志》三，大明二年正月，尚书何偃议。）
　　◇与谢尚书
　　珍玉名钏，因物托情，风人言味。（北堂书钞一百三十六。）
　　◇常满樽铭
　　贞明丽象，吴食中望。唯兹奇器，神绝莫尚。斟酌赋受，不逾其量。凫之诗，岂伊异况？（《艺文类聚》七十三。）

卷二十九
◎荀伯子
　　伯子，颍川颍阴人，晋侍中松曾孙。初为驸马都尉奉朝请、员外散骑侍郎、著作郎，迁尚书祠部郎。世子征虏功曹、国子博士。武帝受禅，以为尚书左丞。文帝即位，出补临川内史，迁散骑常侍，领本邑大中正。又迁太子仆御史中丞，出补司徒左长史、东阳太守。元嘉十五年卒，有集。
　　◇上表论先朝封爵
　　臣闻咎繇亡嗣（《宋书》作「後」。）臧文以为深叹；伯氏夺邑，管仲所以称仁。功高可百世不泯，滥赏无得崇朝。（《宋书》作「无崇朝宜许」。）故太傅钜平侯羊祜，明德通贤，国之宗主，（《宋书》无「国之」二字，作「宗臣莫二」。）勋参佐命，功成平吴，而後嗣阙然。尝莫寄，汉以萧何元功，故绝世辄继。（《宋书》作「绍」。）愚谓钜平之封，宜同ガ国，故太尉广陵公陈淮，党翼贼伦，（《宋书》作「党翼孙秀」。）祸加淮南，因逆为利，窃飨大邦。（《宋书》作「窃飨大国，因罪为利」。）值西朝政刑失裁，中兴复因而不夺。今王道维新，岂可不大判臧否，谓广陵之国，宜在削除。故太保卫，本爵萧阳县公。既被横害，乃进茅士。（《宋书》作「既被横祸，乃进弟礻失」。）始赠兰陵，又转江夏，中朝名臣。（《宋书》作「公辅」。）多非理终，功德无殊，而独受偏赏。（《宋书》作「功德不殊，亦无缘独受偏赏」。）谓宜罢其郡封，复邑萧阳，以正国章。（此句从《宋书》补。）则与夺有伦，善恶分矣。（《晋书·荀勖传》，《宋书·荀伯子传》，迁尚书祠部郎，义熙九年上表。）
　　◇上表言零陵王宜在陈留王上
　　伏见百官位次，陈留王在零陵王上，臣愚窃以为疑。昔武王克殷，封神农之後於焦，黄帝之後於祝，帝尧之後於蓟，帝舜之後於陈，夏後於杞，殷後於宋。杞陈并为列国，而蓟祝焦无闻焉。斯则褒崇所承，优於远代之显验也。是以《春秋》次序诸侯，宋居杞、陈之上，考之所世，事亦有征。晋太始元年，诏赐山阳公刘康子弟一人爵关内侯，卫公姬署、宋侯孔绍子一人驸马都尉。又太始三年，太常上博士刘等议，称卫公署於大晋在三恪之数，应降称侯，臣以零陵王位宜在陈留王之上。（已下八字从《通典》补。）陈留王宜降爵为公。（《宋书·荀伯子传》，元嘉五年上表，又见《通典》七十四，作上疏。）
　　◇奏劾何尚之
　　左卫将军何尚之，公事每罩笠，有亏体制，建野笠于公门，弃华纟散而不御。（《御览》七百二引《宋元嘉十年起居注》，御史中丞荀伯子奏。）
　　◇难裴松之大功嫁妹议
　　本不谓父可而兄反不可，今所疑谓父兄及女身并不可耳。案《礼》小功之初，不妨嫁子，其末则可以娶妻。下殇之小功则不可。以今所本是周服故也。今降在大功，亦本是周服，何容复於降杀之内，以行婚姻之礼邪？《礼》云：大功之末，可以嫁子者，自是论本服耳。所以不明降在大功不可者，正以下殇之小功，是以包之也。若谓降与不降，必其不殊者，其兄弟出後，姊妹出适，便再降为小功矣。请问居此小功服，在始亦可即以嫁子乎？三月卒哭，又可以娶妻乎？奚独慈於下殇而薄於出降之甚邪。」（《通典》六十。）
　　◇答何承天问为人後为所後父服
　　何承天问曰：妇人夫先亡，无男，有女已出嫁。妇人亡後未周，宗从之家乃以儿继其後。今既更制庐杖，未知当及亡月一周便练，为取出後日为制服之始？」荀伯子答曰：出後晚异於闻丧晚税服也。应以亡月为周，不以出後日为制服之始。假使甲有妇及男女，甲死，甲儿持重服，已练，甲儿复死，甲弟乙方以子景後甲，景以为伯持周年服讫，便更制二十五月服，甲妇、女不合先景除服，何容持三周服邪？难者或疑若使甲服将除而景始出後，景便是服斩，旬日而除。意谓若服将讫，宜待除服方出後耳，不可使甲妇女制四周服也。」（《通典》九十七。）
　　何重问：「出适之女周而除，心制既过，即吉之後，而来继之弟，不为丧始，门庭凶素，灵筵未毁，舛错深浅，岂称人情？今谓宜待除服为後是也。今问不待除者耳。若不服其残月，便当如知丧晚，特一人未即吉。二条何者为安？」荀重答曰：「意谓出後未及练者，宜服其残月，以亡月为周。若将服出後，宜延待服竟。至於去庐即练，纟帚缟从轻，此自降杀以渐，所谓送死有已，服生有节，非明出後始为丧主也。又谓为人後者，在练则练，在纟帚则纟帚，何疑服旬便除。然谓此语不通。设使甲死，其妇女持服已再周，甲弟乙持二子从远还，始闻丧，以其长子景後甲，景弟丁为伯父追周服，景以出後之故，更纟帚缟旬日除：所谓深浅舛错，不是过也。譬如知丧晚，特一人未即吉，此又所疑也。凡出後晚，异知丧晚也。既已制本服，今日月已过，无缘更居再周。若甲之妇女，无事不吉，而来继之子，门庭凶素，此妇女无容避此凶居，别卜吉宅。又不可使妇女歌於内，而继子哭於外，谓应服其残月。（《通典》九十七。）
　　◇答司马操难为人後为所後父服论
　　难曰：「为人子者，奉亡事存，如所生不异，尽礼於彼，而致降於此。」答曰：「同所生者，谓出後及所养耳，不谓垂除而追责使同也。设使所继者是绝服之亲，而继父有兄弟丧未周，岂可悉追制伯叔周服乎？故知及丧则同，已死则异。若本服大功之亲，虽数十载之後，犹追为税服。至於出後之子，在三年之外，便不为继父追服，明既往不可得同也。」难曰：「乙子景今来後甲，既不可与其弟丁同税周服，又不可制居纟帚缟旬日而除，既为甲子而反不如丁，岂有处三年之地，而绝於一日之哀乎？」答曰：「谓景应先税周服毕，然後可出後耳。」设使甲死已三十年，乙将景丁从绝域还，始闻甲丧，岂可使景丁二子同税周服，然後议出後之事乎。若犹使景居重，甲妇女平吉已来，或是朝市改易，岂可方纳一孝居丧乎？虽复三十年，而丁犹税服，景不可以反不如丁，得不待税服毕乎！设使周公更生，不能违此言也。（《通典》九十七。）
　　◎荀赤松
　　赤松，伯子子。元嘉末为尚书左丞，以徐湛之党为元凶劭所杀。
　　◇奏劾颜延之
　　求田问舍，前贤所鄙。延之惟利是视，轻冒陈闻，依旁诏恩，拒捍馀直，垂及周年，犹不毕了，昧利苟得，无所顾忌。延之昔坐事屏斥，复蒙抽进，而曾不悛革，怨诽无已。交游茸，沈迷麴蘖，横兴讥谤，诋毁朝士。仰窃过荣，增愤薄之性，私恃顾眄，成强梁之心。外示寡求，内怀奔竞，干禄祈迁，不知极已，预宴班觞，肆骂上席。山海含容，每存遵养，爱兼雕虫，未忍遐弃，而骄放不节，日月弥著。臣闻声问过情，孟轲所耻，况声非外来，问由己出，虽心智薄劣，而高自比拟，客气虚张，曾无愧畏，岂可复弼亮五教，增曜阶台。请以延之讼田不实，妄干天听，以强凌弱，免所居官。（《宋书·颜延之传》，延之坐启买人田，不肯还直。尚书左丞荀赤松奏，诏可。）
　　◎荀万秋
　　万秋字元宝，伯子族子，元嘉初为博士，後为殿中郎，孝建初出为晋陵太守，坐事下狱，免。大明中为尚书左丞，景和末迁御史中丞。
　　◇奏藉田仪注
　　《藉田仪注》：「皇帝冠通天冠，朱，青介帻，衣青纱袍。侍中陪乘，奉车郎秉辔。」案《汉舆服志》曰：「通天冠，乘舆常服也。」若斯岂可以常服降千亩邪？礼记曰：「昔者天子为藉千亩，冕而朱绂，躬秉耒耜。」郑玄注《周官》司服：「异服同冕」，尊故也。时服虽变，冕制不改。又潘岳《藉田赋》云，「常伯陪乘，太仆秉辔。」推此，舆驾藉田，宜冠冕，ロ十二旒，朱，黑介帻，衣青纱袍，常伯陪乘，太仆秉辔。宜改仪注，一遵二《礼》以为定仪。（《宋书·礼志》五，大明四年正月，尚书左丞荀万秋奏。）
　　◇绩秋令服色议
　　伏寻帻非古者冠冕之服，《礼》无其文。案蔡邕《独断》云：「帻是古卑贱供事不冠人所服。」又董仲舒《止雨书》曰：「其执事皆赤帻。」知并不冠之服也。汉元始用，众臣率从。故司马彪《舆服志》曰：「尚书帻名曰纳言。迎气五郊，各如其色，从章服也。」自兹相承，迄于有晋。大宋受命，礼制因循。斯既历代成准，谓宜仍旧。（《宋书·礼志》二，元嘉六年六月。）
　　◇太庙送神议
　　古之事尸，与今之事神，其义一也，周礼尸出，送于庙门，拜，尸不顾。《诗》云：「钟鼓送尸。」则送神之义，其来久矣。《记》曰：「迎牲而不迎尸，别嫌也。尸在门外，则疑於臣；入庙中，则全於君。君在门外，则疑於君，入庙则全於君。是故不出者，明君臣之义。」（《宋书·礼志》四，元嘉六年七月，博士荀万秋议。）
　　◇郊庙乐议
　　案礼，祭天地有乐者，为降神也。故《易》曰：「雷出地奋豫。先王以作乐崇德，殷荐之上帝，以配祖考。」《周官》曰：「作乐於圜丘之上，天神皆降。作乐於方泽之中，地皆出。」又曰：「乃奏黄钟，哥大吕，舞《云门》，以祀天神。乃奏大簇，哥应钟，舞《咸池》，以祀地。」由斯而言，以乐祭天地，其来尚矣。今郊享阙乐，窃以为疑。《祭统》曰：「夫祭有三重焉，献之属莫重於，声莫重於升歌，舞莫重於《武宿夜》，此周道也。」至汉奏《五行》，魏舞《咸熙》，皆以用享。爰逮晋氏，泰始之初，傅玄作晋郊庙歌诗三十二篇。元康中，荀蕃受诏成父勖业，金石四县，用之郊庙。是则相承郊庙有乐之证也。今庙祠登哥虽奏，而象舞未陈，惧阙备礼。夫圣王经世，异代同风，虽损益或殊，降杀迭运，未尝不执古御今，同规合矩。方兹休明在辰，文物大备，礼仪遗逸，罔不具举，而况出降神，辍乐於郊祭，昭德报功，有阙於庙享。谓郊庙宜设备乐。（《宋书·乐志》一，孝建二年九月甲午，有司奏，前殿中郎荀万秋议，又见《通典》一百四十七。）
　　◇永阳侯刘升子服制议
　　南面君国，继体承家，虽则佩Δ，未阙成德，君父名正，臣子不容服殇，故云「臣不殇君，子不殇父」。推此，则知傍亲故依殇制。东平冲王已经前议。若升仕朝列，则为大成，故鄱阳哀王追赠太常，亲戚不降。愚谓下殇以上，身居封爵，宜同成人。年在无服之殇，以登官为断。今永阳国臣，自应全服，至於傍亲，宜从殇礼。（《宋书·礼志》二，《通典》八十二，大明五年七月左丞荀万秋等参议。）
　　◎刘彦之
　　彦之字道豫，彭城武原人，义熙初补武帝镇军参军，後以功封亻艮山县子，迁太尉中兵参军，骠骑道怜镇江陵，以为谘议参军，迁司马南郡太守除使持节南蛮校尉。武帝受禅，进爵为侯。文帝即位，征为中领军，进镇军，以平谢晦功改封建昌县公。迁南豫州刺史，镇历阳。坐滑台之败，下狱免官，起为护军。元嘉十年卒，谥曰忠。
　　◇与友人萧斌书
　　鲁轨顽钝，马楚粗狂，亡人之中，惟王慧龙及韩延之可为深惮。不意儒生懦夫，乃令老子讶之。（《魏书·王慧龙传》，又《北史》三十五。）
　　◎殷景仁
　　景仁名铁，以字行，陈郡长平人。晋左光禄大夫茂孙。为晋安府长史掾。（案，《陶潜集》有《与殷晋安别诗》。）历刘毅後军参军，武帝太尉参军。迁宋台秘书郎，世子中军参军，转主簿，又为道怜骠骑主簿，出补衡阳太守，入为宋世子洗马，转中书侍郎。武帝受禅，迁太子中庶子。少帝即位，以为侍中，固辞，改除黄门侍郎，领射声校尉，转左卫将军。文帝即位，迁侍中，寻代到彦之为中领军。丁母忧，起为领军将军，迁尚书仆射，又迁中书令护军，领吏部。寻代彭城王义康为扬州刺史。元嘉十七年卒，赠侍中司空，有集九卷。（案，《陶潜集》，汪铁字景仁，《宋书·刘湛传》云，遂就殷铁各禄。）
　　◇辞侍中表
　　臣志短弱，历著出处。值皇途隆泰，身荷恩荣，阶牒推迁，日月频积，失在饕餮，患不自量。而奉闻今授，固守愚心者窃惟殊次之宠，必归器望；喉唇之任，非才莫居。三省诸躬，无以克荷，岂可苟顺甘荣，不知进退，上亏朝举，下贻身咎，求之公私，未见其可。顾涯审分，诚难庶几，逾方越序，易以诫惧。所以俯仰周亻皇々，无地宁处。若惠泽广流，兰艾同润，回改前旨，赐以降阶，虽实不敏，敢忘循命。臣迕违之愆，既已屡积，宁当徒尚浮采，尘黩天听。丹情忄空々款，仰希照察。（《宋书·殷景仁传》，少帝即位入补侍中，累辞让，又固陈，改除黄门侍郎。）

　　◇章太后生母苏氏丧礼议
　　至德之感，灵启厥祥，文母亻见々天，实熙皇祚。主上聿遵先典，号极徽崇，以贵之义，礼尽於此。苏夫人阶缘戚属，情以事深，寒泉之思，实感圣怀，明诏爰发，询求厥中。谨寻汉氏推恩加爵，於时承秦之弊，儒术蔑如，自君作故，罔或前典，惧非盛明所宜轨蹈。晋监二代，朝政之所因，君举必书，哲王之所慎。体至公者，悬爵赏於无私，奉天统者，每屈情以申制。所以作孚万国，贻则後昆。臣豫蒙博逮，谨露庸短。（《宋书·殷景仁传》。）
　　◇文殊像赞
　　文殊渊睿，式昭厥声。探玄发晖，登道怀英。琅琅三达，如日之明。神通，在变伊形。将廓恒沙，陶铸群生。真风幽暖，干祀弥灵。思媚哲宗，寤言祗诚。绝尘孤栖，祝想太冥。（《广弘明集》十六。）
　　◇文殊师利赞（并序）
　　文殊师利者，是游方菩萨，因离垢之言，而有斯自，非厥号所先也。原夫称谓之生，盖至道兴其貌，何者，虚引之性，彰於立德；轨世之表，闻於童真。廉俗之风移，则感时之训兴，故云濡首。又以法王子为名焉。夫欲穷其渊致者，必先存其深大，终古邈矣，岂言像之所极？难算之劫，功高积尘，悠悠遐旷，焉可为言？请略叙其统。若人之始出也，爰自帝胄，尊号法王，无上之心，兆於独悟。发中之感，无不由他。近一遇正觉，而灵珠内映，玄景未移，遂超登道位。於是深根永构於冲壤，丰条翼神柯而同茂，慈悲之气，与惠风俱扇；三达之明，与日月并曜。具体而微，固以功侔法身矣。若乃天机将运，即神通为馆宇，圆应密会，以不疾为影迹。斯其所以动不离寂，而弥纶宇宙，倏忽无常境，而名冠游方者也。世尊兴出，乃援跃进之明；显潜德於香林，因庆云而西徂，复龙见於兹刹。法轮既转，则玄音屡唱；对明渊极，辄畅发深言，道映开士，故诸佛美其称；体绝尘俗，故濯缨者高其迹。非夫合天和以挺作，吸冲气而为灵，舒重霄以回荫，吐德音而流声，亦孰能与於此哉。将欲摇荡群生之性，宅至柔之主，开宏基於一篑，廓恒沙而为宇。若然而不悦文殊之风，则未达无穷之量，长笑於方寸之寂矣。自世尊泥洹，几将千祀，流光移荫，复与昔而升降。由是冥怀宗极者，感悲长津之丧源，惧风日之潜损，遂共表容金石。继以文颂，人思自尽，庶云露以增润。今之所遇，盖是数减百年，有铁轮王，王阎浮提，号曰阿育。仰规逸轨，拟而像焉。虽真宰不存於形，而灵位若有主。虽幽司不以情求，而感至斯应。神变之异，屡革民德。因险悟时，信有自来矣。意以为接颓薄之运，实由冥维之功，通夫昏否之俗，固非一理所弘。是以托想之贤，祗诚攸寄，思纽将绝之绪，引毫心以标位。乃远摸元匠，像天所像，感来自衷，不觉欣然同咏；眇眇童真，弱龄启蒙。含英吐秀，登玄履峰。神以道王，体以冲通。浪化游方，乃轨高踪。流光遗映，爰暨兹隆。思对渊匠，靖一惟恭。虚襟绝代，庶落尘封。（《广弘明集》十六。）
　　◎雷次宗
　　次宗字仲伦，豫章南昌人，本州辟从事，员外散骑侍郎、征并不就。元嘉中征至京师，开馆於鸡笼山，聚徒教授。除给事中，不就，加散骑侍郎。
　　◇与子侄书
　　夫生之修短，咸有定分，定分之外，不可以智力求，但当於所禀之中，顺而勿率耳。吾少婴羸患，事锺养疾，为性好闲，志栖物表，故虽在童稚之年，已怀远迹之意。暨于弱冠，遂托业庐山，逮事释和尚。于时师友渊源，务训弘道，外慕等夷，内怀悱发，於是洗气神明，玩心坟典，勉志勤躬，夜以继日。爰有山水之好，悟言之欢，实足以通理辅性，成夫之业，乐以忘忧，不知朝日之晏矣。自游道餐风，二十馀载，渊匠既倾，良朋凋索，续以衅逆违天，备尝荼蓼，畴昔诚愿，顿尽一朝，心虑荒散，情意衰损，故遂与汝曹归耕垄畔，山居谷饮，人理久绝。
　　日月不处，忽复十年，犬马之齿，已逾知命。崦嵫将迫，前途几何，实远想尚子五岳之举，近谢居室琐琐之勤。及今耄未至忄昏，衰不及顿，尚可厉志於所期，纵心於所托，栖诚来生之津梁，专气暮年之摄养，玩岁日於良辰，偷馀乐於将除，在心所期，尽於此矣。汝等年各成长，冠娶已毕，修惜衡泌，吾复何忧。但愿守全所志，以保令终耳。自今以往，家事大小，一勿见关，子平之言，可以为法。（《宋书·雷次宗传》，与子侄书，以言所守。）
　　◇答袁悠问
　　袁悠问雷次宗曰：「《丧服》：『大夫为贵臣贵妾缌』，何以便为庶母无服。」又案《檀弓》云：「悼公之母死，哀公为之齐，有若曰：『诸侯为妾齐礼欤』？郑注云：『妾之贵者，为之缌耳』。《左传》云：晋少姜卒，明年正月，既葬，齐使晏平仲请继室。叔向对曰：「寡君以在之中。」案此，诸侯为妾，便有服也。」次宗答曰：「大夫为贵妾缌，案注，贵妾，侄绨也，夫侄绨实贵，而大夫尊轻，故不得不服。至於馀妾，出自凡庶，故不服。又天子诸侯，一降旁亲，岂，容媵妾更为服也。郑注《丧服》，无服是也，又注《檀弓》哀公为悼公母齐云：『妾之贵者，为之缌耳。』此注谓诸侯为贵妾缌，既与所注《丧服》相违，且诸侯庶子母卒无服，皆以父所不服，亦不敢服，未喻《檀弓》注云何以服，言诸侯为贵妾缌邪？《左传》所言，云少姜之卒，有之言者，是春秋之时，诸侯淫侈，至於甚者，乃为齐。此盖当时之弊事，非周公之明典也。（《通典》九十二。）
　　◇答蔡廓问
　　蔡廓问雷次宗云：「礼称唯主丧不除，恐此正施於嫡传重者耳。按汉萧太傅云：「主丧独谓子也。」又案王肃云：斩衰之丧未葬，直云主丧不除。而王举重为言，明正谓孝子不变，馀皆除也。今世人为妻亦不除主丧，将宜除邪。」雷次宗曰：「不言三年，而云主丧，是不必唯施子孙也。吉凶异道，不得相干。殡柩尚在，岂可弁冕临奠。夫主妻丧，以本重故也，谓不宜除。（《通典》一百三。）
　　◇甥侄
　　夫谓吾姑者，吾谓之侄，此名独从姑发。姑与伯叔於昆弟之子，其名宜同。姑以女子有行，事殊伯叔，故独制侄名，而字偏从女。如舅与从母，为亲不异，而言谓吾舅者，吾谓之甥，亦犹自舅而制也。名发於舅，字亦从男，故侄字有女，明不及伯叔，甥字有男，见不及从母，是以《周服篇》无侄字，《小功篇》无甥名也。（《通典》六十八。）
　　◎夏侯弼
　　弼字辟国。（案，夏侯弼不他见，《北堂书钞》未删改本一百五十八列於宋孝武之後，谢灵运、颜延之、颜峻之前，知是刘宋时人。）
　　◇吴都赋
　　岩岩船舻，泛泛扬舟，雍河桀寺，风骇云浮，坚壁金城，状若高楼，推折天波。（案，此句陈禹谟本改作「轻帆迅擢」。）横截流江。（北堂书钞一百三十七引两条，《御览》七百七十。）
　　金玉星烦，明当霞聚，纤细越，青笺白。名练夺乎乐浪，英葛先乎三辅。（《御览》八百二十引夏侯辟国《吴都赋》，知弼字辟国。）
　　尔其遐域则蚪窟云，龙洞引电，浮石乘流，鲤兽口见。神州城隆，高鸿重峦。大风骇其穴，浮云出其端。（北堂书钞一百五十八）

卷三十
◎谢灵运（一）
　　灵运小名客儿，陈郡阳夏人，晋车骑将军玄孙，袭封康乐公，为琅邪王大司马参军。刘毅镇姑孰，以为抚军记室参军，毅镇江陵，又以为卫军从事中郎。毅诛，武帝版为太尉参军，入为秘书丞，坐事免。骠骑道怜版为谘议参军，转中书侍郎，又为世子中军谘议黄门侍郎，仍除宋国黄门侍郎，迁相国从事中郎、世子左卫率，免。宋受禅，降公爵为侯，起为散骑常侍，转太子左卫率。少帝即位，出为永嘉太守。文帝即位，征为秘书监，迁侍中。寻引病东归，以游宴免。起为临川内史，为有司所纠，兴兵叛逸，禽付广州。元嘉十年，於广州弃市，有《晋书》三十六卷，集二十卷。
　　◇怨晓月赋
　　卧洞房兮当何悦，灭华烛兮弄晓月。昨三五兮既满，今二八兮将缺。浮云褰兮收泛滟，明舒照兮殊皎洁。墀除兮镜鉴，房栊兮澄彻。（《艺文类聚》一，《初学记》一，《御览》四。）
　　◇罗浮山赋（并序）
　　客夜梦见延陵茅山，在京之东南，明旦得《洞经》所载罗浮山事，云茅山是洞庭口，南通罗浮，正与梦中意相会，遂感而作《罗浮山赋》曰：
　　若乃茅公之说，神化是悉，数非亿度，道单悒忄。洞四有九，此惟其七。潜夜引辉，幽境朗日。故曰朱明之阳宫，耀真之阴室，洞穴之宝衢，海灵之云术。伊离情之易结，谅沉念之罗浮。发潜梦於永夜，若诉波而乘桴。越扶屿之细涨，上增龙之合流。鼓兰柜以水宿，杖桂策以山游。（《艺文类聚》七，又略见《北堂书钞》一百五十八。）
　　◇岭表赋
　　见五渎之东写，睹六水之南驰，挥灵海之委输，孰石穴之永归。（北堂书钞一百五十八。）
　　若乃长山款跨，外内乖隔，下无伏流，上无夷迹，兔望冈而旋归，鸿雁睹峰而反翮。既陟麓而践坂，遂升降於山畔。顾後路之倾，眺前磴之绝岸。看朝云之抱岫，听夕流之注涧。罗石棋布，怪谲横越。非山非阜，如楼如阙。斑采类绣，明白若月。萝蔓绝攀，苔衣流滑。（《艺文类聚》八。）
　　◇长溪赋
　　潭结绿而澄清，濑扬白而戴华，飞急声之瑟汨，散轻文之涟罗。始镜底以如玉，终积岸而成沙。（《艺文类聚》九。）
　　◇孝感赋
　　举高樯於杨潭，眇投迹於炎州。贯庐江之长路，出彭蠡而南浮。于时月孟节季，岁亦告暨，离乡眷壤，改时怀气。恋丘坟而萦心，忆桑梓而零泪。孟积雪而抽笋，王斫冰以鲜。荑叶於枯木，起春波於寒川。顾微心之庸褊，谢精灵於昭晰。拥永慕而莫从，曾遐感而靡彻。（《艺文类聚》二十。）
　　◇归途赋
</div>
    <div class="pagination">
<a href="全上古三代秦汉三国六朝文_page455.html">上一页</a><span>...</span><a href="全上古三代秦汉三国六朝文_page451.html">451</a><a href="全上古三代秦汉三国六朝文_page452.html">452</a><a href="全上古三代秦汉三国六朝文_page453.html">453</a><a href="全上古三代秦汉三国六朝文_page454.html">454</a><a href="全上古三代秦汉三国六朝文_page455.html">455</a><span class="current-page">456</span><a href="全上古三代秦汉三国六朝文_page457.html">457</a><a href="全上古三代秦汉三国六朝文_page458.html">458</a><a href="全上古三代秦汉三国六朝文_page459.html">459</a><a href="全上古三代秦汉三国六朝文_page460.html">460</a><a href="全上古三代秦汉三国六朝文_page461.html">461</a><span>...</span><a href="全上古三代秦汉三国六朝文_page457.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
