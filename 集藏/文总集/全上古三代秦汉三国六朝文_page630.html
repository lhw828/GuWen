<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 630 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 630 页/共 658 页
  </h1>
  <div class="content">
   △佛邪乱政二十一
　　《化胡经》云：「佛兴胡域。西方金气，刚而无礼。神州之士，效其仪法，起立浮图，处处专尚佛经，背本趣末，言辞迂荡，不合妙法，饰雕金像，以诳王臣。致天下水旱，兵革相伐，不过十年，灾变普出，五星失度，山河崩竭，王化不平，比由佛乱。帝主不事宗庙，庶人不享其先。所以神道气，不可复理。」
　　臣笑曰：《智慧罪根品》云：「元始天尊曰：『我于上皇元年半劫度人，延命万八千年，我去后，人心颓坏，淫礼邪神，杀生祷祈，更相残害，自取夭伤，寿无定年。』」以此推之，淫礼邪神，万神欢喜，气与道合，应获福利，云何命促，寿无定年？又汉明已前，佛法未行，道气隆盛，何乃兵戈屡作，水旱相寻，雨血山崩，饥荒荐集，更有桀纣，炮烙生灵？自明帝后，佛法行来五百余年，宁有妖灾虐政，甚于前者？以今验古，谁有诳欺？事彰竹帛，不可掩也。鸾乃庸疏，颇寻两教。道法谦退行伪，以显佛真，佛法澄正存理，而开物性。若不如此通道，则可笑样人。
　　△戒木枯死二十二
　　《老子百八十戒重律》云：「吾戒大重，向树说之则枯，向畜说之则死。」又《灵宝经》云：「玄素之道，古人修之，延年益寿；今人修之，消年损命。」又道士受三五将军禁厌之法，有怨憎者，癫狂损命。又《度国王品》：「东方开明招真神，身著黑衣有赤文，足广百步头柱天，主食邪魔口容山。朝食五百，暮啖三千，十十五五合衣吞。」
　　臣笑曰：《三元大戒》云：「天尊说十戒十善等法。」《无量人得道戒》云：不得怀恶心，闻戒不信生谤，生谤皆得罪。今树木无情，不虑获罪起谤，何须戒之令枯。若心枯死，此则有知。若有知者，闻法应悟。然无此理，何用斯言？公知今人修则损命，灾毒已行，大道宽容，检而不检，致令殃延后代，而不收录之邪？又案三张之术，《畏鬼科》曰：「左佩太极章，右佩昆吾铁，指日则停空，拟鬼千年血。」又造黄神越章，杀鬼朱章，杀人或为涂炭，斋者黄土泥面，驴辗泥中，悬头著柱，打拍使熟，自晋义熙中，道士王公期除打拍法，而陆修静犹以黄土泥额，反缚悬头。如此淫祀，众望同笑。又案汉婕妤，帝疑其诅。对曰：「若鬼神有知，不受无理之诅，如其无知，请之何益，故不为此，以事推测，常人之智，尚识达之，况鬼有灵，聪明正直，而受愚《犬》者，未之有也。今观其文，词义无取，有同俗巫解奏之曲。何期大道若此，容而不非乎？将不耽嗜糟汁，湎淫终岁，以理推诚，岂得尔邪？
　　△北方礼始二十三
　　《依十戒十四持身经》云：「北方礼一拜，北方为始，东向而周十方，想见太上真形。」
　　臣笑曰：《文始传》云：「老子与尹喜游天上，喜欲见太上。老曰：『太上在大罗天玉京山，极幽远，可遥礼阙。』遂不见而还。」以此推之，玄都玉京，太上所住，今在上方，何不以上为首，而浪礼北方邪？然道生东阳也。何不从东方为始？佛生西阴也，北亦阴也，前已鄙之，今复尊重而前礼乎，又《罪根品》云：「太上道君同阳馆中，稽首礼元始天尊，问十善等法。」此戒乃天尊所说，何以不礼天尊，而想见太上乎？舍本逐末，谁之咎也？
　　△害亲求道二十四
　　《老子消冰经》云：「老子语尹喜曰：『若求学道，先去五情。一父母，二妻子，三情色，四财宝，五官爵。若除者，与吾西行，喜精锐，因断七人首持来。老笑曰：『吾试子心，不可为事，所杀非亲，乃禽兽耳。』伏视七头为七宝，七尻为七禽，喜疑反家，七亲皆存。」又《造立天地记》云：老子化胡。胡王不伏。老子打杀胡王七子，国人一分。」
　　臣笑曰：《三元诫》云：「道学不得怀挟恶心，不孝父母，不爱妻子。」计喜所杀父母，如知是幻，何得怀疑反视？如其实心，依诫怀恶，已犯重罪。何况斩二亲之首乎？又胡王不伏，杀其七子，亦已甚矣，又杀国人一分，何其不仁之深乎？若作法于后代，则令求道者皆杀二亲妻子矣。又不可以一王不伏，而滥诛半国之人乎？进退二三，可笑怪也。
　　△延生年符二十五
　　《三元品》云：「紫微宫有延生符，爪书八方，则八气应之便成。人毁符以烧者，人随烟化为气。其文四万劫一出。」
　　臣笑曰：《文始传》云：「万万亿亿岁一大水，昆仑飞浮，有仙飞迎天王善人安之山上。乃至前万万岁，天地混沌如鸡子黄，名曰一劫。」案大水之日，天人不死，不应迎之山上。又《济苦经》云：「乾坤洞然之后，溃然空荡。」计一劫之时，人物不存，其延生符四万劫乃出，岂可四万劫中，绝无天人？幽幽冥冥，何其远也？又万万止是一亿，亿止是一兆，止言一亿兆年，而云万万亿亿者，盖新学造经，不知数之大小耳。
　　△椿与劫齐二十六
　　《洞玄东方青帝颂》曰：「九五不常居，天地有倾危，大劫终一椿，百六乘运回。」
　　臣笑曰：大水既漂，昆仑飞浮，后有大火，金铁融，地无草，乃至万万亿岁，天地如鸡子黄，总名一劫。然椿是世木，以世火烧之则灰，值劫火便绝，而言大劫齐椿者，一何谬欤？亦可笑矣。
　　△随劫生死二十七
　　《如度命妙经》云：「大劫交周，天崩地沦，欲界灭无。」《太平道经佛法华大小品》：「周游上下十八天中，在色界内，至大劫交，其文乃没。其玉清上道三洞神经真文玉宇，出于元始，在二十八天无色界上大罗玉京山玄台。灾所不及。故自然之文，与运同生同灭。能奉之，七祖生天，转轮对王，代代不绝。」
　　臣笑曰：《度人本行经》云：「道言自元始开光已来，赤明元年，经九千余亿劫，度一恒沙众生。尔后至上皇元年，度人无量。我随劫生死，世世不绝，恒与灵宝同出，经九劫终九气，改运托胎洪氏，积三千余年。至赤明开通，岁在甲子，诞于扶力盖天，复与灵宝同出度人。元始天尊以我因缘，赐我大上之号，在玄都玉京。」以此推之，真文在玉京这山，灾所不及，而云自然之文，与运同生同灭，同生同灭，岂非灾也？又云：我与灵宝同时出没。又云：我随劫生死。计灵宝运灭，太上随亡。而云长生不死，此为妄也。又玉京在众天之上，灾所不及，理合可疑，一切形色，无有存者。玉京玉台，斯为色界，色界非常，玉京岂存？又赤明甲子之号，殊同河汉之实矣。
　　△服丹金色二十八
　　《神仙金液经》云：金液还丹，太上所服。而神今烧水银，还复为丹，服得之仙，白日升天。求仙不得此道，徒自苦耳（烧丹成水银，烧水银成丹。故曰还丹）昔韩终服之，面作金色。又佛身黄金色者，盖道法验也。领身内外刚坚如金，故号佛金刚身也。」
　　臣笑曰：《文始传》云：大上、老子、太一元群，此三圣亦可为一身。《金液经》云：「太一者，惟有中黄丈夫乃太一君，此二仙人主也。饮金液升天为天神，调阴阳矣。寻韩终未服金液，止是常人，既服升天，即老君是也。而老君为太上万真之主，何所不能，而乃须服金液后调阴阳乎。」又太一大神成者多少？调阴阳者复须几人？若言服者皆得，何其多邪？又丹与水银，遍地皆有。火烧成丹，作之不难。何为道士不服，白日升天，为天仙之主，而辛苦叩齿，虚过一生？良可哀哉《若不服者，明知为丹所误，故捕影之谈耳。又云佛身金色，由丹所成，此乃不须行因，一任丹得。邪见之重，可为悲矣。
　　△改佛为道二十九
　　《妙真偈》云：「假使声闻众，其数如恒沙，尽思共度量，不能测道智。」
　　臣笑曰：此乃改法华佛智为道智耳，自余并同。诸文非一。昔有问道士顾欢，欢答：「《灵玉妙经》，天文大字，出于自然，本非《法华》。乃是罗什妄与僧肇改我道经为《法华》也。且灵宝偷于《法华》，可诳东夏；《法华》之异《灵宝》，不殊西域。」今译人所出，不爽经文，以此推之，故知偷改为《灵宝》。且佛经博约，词义弘深，千卷百部，无重文者。不同老经，自无别计，倚傍佛经，开张卷部。且五千之文，全无及佛，佛之八茂，亦不论道，自余后作，皆窃佛经，后自明之，不广其类。是以古来贤达，讽诵佛经，至今流传，代代不绝。道法必胜，何不诵持？举国统括，诵道谁是？是故知非，可为准的。
　　△偷佛因果三十
　　《度王品》云：「天尊告纯陀王曰：、得道圣众至恒沙，如来者，莫不众凡积行而得也。十仙者无数，亦有一兴而致一仙位。复有积劫而登，由功高则一举，功卑则十升，有十阶级，从欢喜至法云，相好具足。于是诸五闻说，即得四果。」又《度身品》：「尼乾子于天尊所闻法，获须陀洹果。」又《文始传》：「老子在宾弹指，诸天王、罗汉、五通、飞天俱至，遣尹喜为师。得道菩萨为老子作颂。」
　　臣笑曰：佛之与道，教迹不同，变通有异。道以自然为宗，佛以因缘为义。自然者无为而成，因缘者积行乃证。是以小乘列四果之梯，大乘有十等之位。从凡入圣，具有经论。未知道家所引四果十仙，名与佛同，修行因缘，未见其说。然道家所修，吸气冲天，饮水证道，闻法飞空，饵草尸解，行业既殊，课果理异。但说天有五重，或三千六千，或八十一天，或六十大梵，或三十六天，或三十三天，或五亿五万余天，或九真天王，九气天君，四方气君，三元、三天，九宫天曹，玉清、太有，玄都、紫微，三皇、太极，诸如此类，理有所缘。岂有虚张，自取矫异，请说此天，为重为横？为虚为实？服何丹草，而获此天？脱所未详，则徒为虚指，更来可笑。
　　△道经未出言出三十一
　　案玄都道士所上经目，取宋人陆修静所撰者目云：《上清经》一百八十六卷，一百二十七卷已行，始清已下四十部六十九卷，未行于世。检今经目，并云见存。乃至《洞玄经》一十五卷，犹隐天宫。今检其目，并注见在。
　　臣笑曰：修静宋明人，太始七年，因敕而上经目。既云隐在天宫，尔来一百余年，不闻天人下降，不见道士上升，不知此经从何至此？昔文成书以饭牛，诈言王母之命。而黄庭元阳以道换佛。张陵创造《灵宝》，吴赤乌时始出：《上清》起于葛玄，宋齐之间乃行。鲍静造三皇，事露而被诛；文成书饭牛，致戮于汉世。今之学者，又踵其术，又可悲乎！《汉书》：张鲁祖父陵，桓帝时造符书以惑众，受道者出米五斗，俗谓米贼。陵传，子衡，稀传子鲁，号曰三师，三人之妻为三夫人。皆云白日升天。初受道，名鬼卒，后号祭酒，妖鄙之甚，穿凿滥行，皆此例矣。
　　△五亿重天三十二
　　《文始转》云：「天有五亿五万五千五百五十五重。地亦如之，厚一万里，四角有金柱金轴，方圆三千六百里，神风持之，以四海为地脉。天地山川，河汉通气，风云皆从山出。」
　　臣笑曰：《三天正法经》云：天光未明七千余劫，玄景始分，九气存焉。九真天王、元始天王，禀自然之胤，置九天之号。上中下真，真为一元，元有三天。上元宫即太上大道君所治，计一天相去九万九千九百九十里，则九天相去七十九万九千九百二十里，一里有三百步，一步有六尺，则有一十四亿三千九百八十五万六千尺。以五亿重天分之，则天天相去二尺，岂有厚万里之地，上载二尺之天乎？《文始传》云：「老子引四天王磊众，皆身长丈六，短者丈二。」计人大而天小，何以自容，常卧不起？愕然大怪。
　　△出入威仪三十三
　　《玄中经》说道士执简者用金玉，广一寸，长五寸五分，执之为况。中古王执朝师君。下古金玉隐，执杂木，长九寸，名为手简，执以去慢，诫于道士，若入王宫、聚落、人室，在舍外十步，著巾帔，执简而入，勿有侧背。出舍外，脱巾帔，著素服行，勿自显损道法。若出俗家，整威仪，执简坐，勿使俗怪。道士行百里外，执杖、巾帔、香炉、铜罐、钵盂出家之具自随，威仪具足，得十种功德。
　　臣笑曰：《自然经》云：「道士巾褐帔法：褐长三丈六尺，三百六十寸，法年三十六旬，年有三百六十日。一身两角，角各有六条，两袖，袖各六条，合二十四条，法二十四气。二带法阴阳，中两角法两仪。乃至冠法莲华巾也。」《自然经》既有科律，何以不依，乃法张鲁黄巾之服？违律而无识也。
　　△道士奉佛三十四
　　《化胡经》云：「愿将优昙华，愿烧旃檀香，供养千佛身，稽首礼定光。」又云：「佛生何以晚？泥洹何以早，不见释迦文，心中大懊恼。」又《大戒》云：「道学当念游大梦流景宫礼佛。」
　　臣笑曰：《敷斋经》：「天尊令右玄真人曰：『释迦文以转轮生死法化世，使天老，右玄真人以仙度之，道不死之大法。」又《老子序》云：「道主生，佛主死，道忌秽，佛不忌，道属阳生忌秽，佛则反之。」据此，清浊天分，死生大判。何为不念清虚大道而愿生死秽恶佛乎？故昔殷太宰问孔子圣人。孔答：「三皇、五帝、三王及丘，俱不圣也。西方之人，有圣者焉。」故知孔子以佛为圣，不以道为圣也。《化胡经》云：「天下大术，佛术第一。」《升玄》云：吾师化游天竺。符子曰：『老氏之师名释迦文，此道齐经。」又云：「称仙梵天，称佛隐文，外国读经，多是梵天，道士所好，梵即佛也。」此即学佛久矣。由称梵也。又《灵宝》三十二天，大梵隐语，天各八字，诵之万遍，即飞行七祖，同升南宫。此又道士学佛之证也。然道士止知学梵，亦不知梵是何佛，愚而信之。亦应有福，不知可笑以不。
　　△道士合气三十五
　　《真人内朝律》云：「真人日礼男女，至朔望日，先斋三日，入私房，诣师所立功德，阴阳并进，日夜六时。」此诸猥杂，不可闻说。又《道律》云：「行气以次，不得任意，排丑近好，抄截越次，又《玄子》曰：」不鬲戾，得度世；不嫉妒，世可度；阴阳合，乘龙去」云云。
　　臣笑曰：臣年二十之时，好道术，就观学。先教臣黄书合气三五七九，男女交接之道，四目两舌正对，行道在于丹田。有行者，度厄延年。教夫易妇，唯色为初，父兄立前，不知羞耻，自称中气真术。今道士常行此法，以之求道，有所未诤。
　　△诸子道书三十六
　　《玄都经目》云：道经、传、记、符、图、论、六千三百六十三卷二千四十卷有本，须纸四万五十四张。其一千一百余卷经卷、符、图，其八百八十四卷诸子论，其四千三百二十三卷。陆修静录，有其数目，及本并未得。
　　臣笑曰：道士所上经目，陆修静《目》中见有经书药方符图，止有一千二百二十八卷，本无杂书诸子之名，而道士今列二千余卷者，乃取《汉·艺文志》目八百八十四卷为道之经论。据如此状，理有可疑。何者？至如韩子、孟子、淮南之徒，并不言道事，又有八老黄白之方，陶朱变化之术，翻天倒地之符，辟兵杀鬼之法，及药方咒厌得为道书者，可须引来。未知连山、归藏、易林、太玄皇帝金匮、太公六韬，何以不在道书之例乎？修静目中，本无诸子，今仍乘安，不知何据，且去年七月中，道士所上经目，止注诸子三百五十卷为道经，今云八百余卷，何以前后不同？又人之有恶，唯恐人知，己之有善，虑人不见。故道士自书云：「不受道戒者，不得读道经。」即如此状，恐人知其丑乎？若以诸子为道书者，人中诸子，悉须追取，何得遗之？且道士引例，我老子道德，本是诸子，今尊为经，流例相附，有何过欤？若尔，则知老子、黄子、诸子之流，如何得与儒流七经而相抗乎？班固先六经，后二篇，序道为中上贤类，斯实录矣。又陶朱者，即范蠡也。既事越王勾践，君臣囚吴石室，尝尿饮尿，亦已甚矣。今尊崇其术，不亦昧乎？又蠡子被戮于齐，何为不行父术变化而自免乎？又造《天地经》，老子托幽王皇后腹，即幽王之子也。身为柱史，即幽王之臣也。《化胡经》云：「老子在汉为东方朔。」若审尔者，幽王为犬戎所杀，岂可不授君父与神符，令不死乎？又汉武穷兵，疲役中国，天下户口，至减大半。老子为方朔者，何忍不与辟兵辟谷之符，《犬》人咒鬼之方，以护汉国乎，眼看流蔽若此，无心取救，将非欺诳之谬乎？又统收道经目录乃有六千余卷，核论见本止有二千四十卷，余者虚指未出，将非铅墨未备，臻经本未成乎？自余孟浪纷纶，无足更广。（《广弘明集》九）

卷二十一
◎列女
　　◎王姚晖
　　◇造释迦像记
　　盖大范攸寂，非一念无以显其原；妙理澄湛，非表像何以畅其旨。是故影迹双林，□苍生离合，□蚁□沙，知善□可崇。邑子五十人等宿树兰柯，同兹明世，爰托乡亲，义存香火，识十恶之徒炭，体五道之亲苦，既沈处婆娑，实思宏愿，佥竭家资，共成良福。遂于长安城北渭水之阳，造释迦石像一区，永光圣宅。愿周皇帝延祚，常登安乐；晋国公忠孝，庆算无穷；又邑子□者，值佛闻法；见在眷属，恒与善居，将来道俗，世世同修。使如来福业，不坠于今奕；藉因之感，终美于去在。武成二年岁次庚辰二月癸未八日辛丑。像主王妙晖。（碑拓本。下有曹妃等姓名六十八人，不录。案：是月癸未朔，八日庚寅，碑作辛丑误。）
　　◇优婆夷
　　天和四年岁次己丑八月戊午朔一日戊午，夫冲原虚寂，妙趣理幽，应□难寻，悟之者南。有诸邑子清信女优婆夷等体识非常，感情内□念□□□追益。遂相合帅，共崇洪愿，□□□原其众垂□□削家珍，仰为皇帝陛下延祚无穷，复愿大冢宰保国安民，福延万世。采石名山，召匠方外，敬造石像一区，雕克精丽，漂画严饰。藉此微因，□□□祚永隆，三宝常续。诸邑子等□□□师僧父母，咸隋此愿，同获斯善，共登正觉。（碑拓本。下有庞敬牟阿男刘阿容等三面姓名一百二十六人，不录。）
　　◎阙名
　　◇优诏答司马
　　昔主父从戮，孔车有长者之风，彭越就诛，栾布得陪臣之礼，庶子乡国已改，犹怀送往之情，始验忠贞，方知臣道，即敕荆州，以礼安厝。（《陈书·司马传》承圣中除太子庶子。江陵陷，随例入关。而梁室屠戮太子，瘗殡失所，以宫臣，乃抗表周朝，求还江陵改葬，辞甚酸切。周朝优诏答。案承圣三年，愍怀太子与元帝同遇害，又三年而周受禅。此诏不知当周何帝时，入阙名类。）
　　◇奏改正朔色议
　　帝王之兴，罔弗更正朔，明受之于天，革民视听也。逮于尼父，稽诸阴阳，云行夏之时，后王所不易。今魏历告终，周室受命，以木承不，实当行录，正用夏时，式遵圣道，惟文王诞玄气之祥，有黑水之谶，服色宜尚焉。（《周书·孝闵帝纪》。帝受禅，百官奏议，制曰：「可。」又《北史》九）
　　◇移齐文
　　夫有义则存，无信不立，山岳犹轻，兵食非重。故言誓弗违，重耳所以享国；祝史无愧，随会所以为盟。未有司牧生民，君临有国，可以忘义而多食言者也。自数属屯夷，时钟圮隔，皇家亲戚，沦陷三纪，仁姑、世母，望绝生还。彼朝以去夏之初，德音爰发，已送仁姑，许归世母。乃称烦暑，指克来秋，谓其信必由衷，嘉言无爽。今落木戒侯冰霜行及，方为世母虚设诡词，未议言归，更征酬答。子女玉帛，既非所须；保境宁民，又云匪报。详观此意，全乖本图。爱人以礼，岂为姑息？要子责诚，质亲求报，实伤和气，有悖天经。
　　我之周室，太祖之天下也。焉可捐国顾家，殉名亏实。不害所养，斯曰仁人。臣鼓潜锋，孰非深计。若令迭争尺寸，两竞锥刀。瓦震长平，则赵分为二；兵出函谷，则韩裂为三。安得犹全，谓无损益。
　　大冢宰位隆将相，情兼家国，衔悲茹血，分毕冤魂，岂意噬指可寻，倚门应至。徒闻善始，卒无令终，百辟震惊，三军愤惋。不为孝子，当作忠臣。云岁北军深入，数俘城下。虽曰班师，余功未遂。今兹马首南向，更期重入。晋人角之，我之职矣。闻诸道路，早已戒严，非直北拒，又将南略。倘欲自送，此之愿也。如或婴城，未能求敌，诘朝请见，与君周旋，为惠不终，只增深怨。爱亲无慢，垂训尼父；矜恤穷老，贻则周文。环之义，事不由此，自宜内省，岂宜有间（《周书·晋公护传》。齐朝许归护母阎姬，不即发遗。朝议以其失信，令有司移齐。）
　　◇传檄吐谷浑
　　夫二气既分，三才定位，树之以君，本为黔首。岂使悖义违道，肆于民上？昔魏氏不纲，群方幅裂，豺狼横噬，龟玉已毁，喁喁黔黎，咸坠涂炭，我先皇神武应期，一匡天下，东戡戡南剪，无思不服。天鉴有周，世笃英圣，遂廓洪基，奄荒万宇，固则神皋西岳，险则百二犹在。卿士师师，群后率职。故知三灵之所眷集，四奥之所来苏也。
　　彼国世在西垂，作藩于魏。值中原政乱，遂阻皇风，首鼠两端，伺我边隙。先皇含垢茂疾，仍存聘享，欲睦之以邻好，申之以婚姻，彼国苞茂祸心，屡违盟约，外结仇雠，片面台近患。是故往年致突厥之师也。自尔迄今，蜂虿弥毒，入我姑臧，俘我河县，芟夷我菽麦，虔刘我苍生。我皇武以止戈，文以怀远，德覃四海，化溢八荒。以彼恶稔祸盈，故命龚行九伐。武臣猛将，天张雷动，皆六郡良家，三秦精锐，挥戈擐甲，同萃龙沙。柱国博陵公祥，贵戚重望，乃文乃武，受庙堂，元戎启路；太傅、燕国公于谨，英猷不世，应变无穷，杖旄指麾，为其谋主。柱国、化政公贵，早播威声，奇正兼设，直取龙涸，济自南河。突厥与国睦亲，同耻反道，驱引弓之民，总穹庐之众，解鞍成山，云蒸雾合。
　　往岁王师西伐，成都不守；桴鼓南临，江陵底定，凿空万里，辟地千都，荒服畏威，膜拜厥角，成败之机，较然可见。若能转祸为福，深识事宜，君臣相率，舆梓稽颡，则爵等显除，永蕃西服，如其徘徊危邦，觊延时漏，覆宇湮祀，良助寒心。幸思嘉谋，以图去就。（《周书·贺兰祥传》。武成初，吐谷浑侵凉州。诏贺兰祥与宇文贵总兵讨之。祥乃遣其军司传檄吐谷浑。）
　　◇为行军元帅郧国公韦孝宽檄陈文
　　伪陈私署公卿将校，州镇郡县，村屯邑落。盖闻五精上列，耀魄总其威灵；万国下分，皇王摄其区域。至其创业垂统，革命受终，奄有神州，光宅函夏，莫不垂极袭圣，积德累仁，播厚利于人民，建大功于天地。然后幽明赞叶，兆庶归往。瑞之以龙图凤纪，崇之以玉玺黄屋。故能照临九县，对越两仪，永保鸿名，长为称首。未有蛮陬夷落，裔土荒隅，崛起阡陌之中，妄窃帝王之号。斯则僭越之首，县于汉阙，亡吴之主，会于晋臣；布在方册，可以龟镜者也。
　　我太祖文皇帝自天攸纵，膺运挺生，屈道蕃条，或跃伊始。属玄运将改，禄去王室，三川已震，九鼎将飞，事切在泥，祸深流彘。乃推诚仗义，援手濡足，迎卫乘舆，崇建社，举天维于将坠，振地轴于已倾。血气食毛，咸受其赐。是则我有大造于区夏也。重以辟土服远，包荆卷蜀，功高于九合，业重于三分，愈执忠贞之操，终以人臣之礼。至或大矣。无得称焉。
　　既而讴歌允属，金石变响，神器大宝，用集我有周。我闵皇帝乃上为命，俯顺乐推，揖让而登皇极，垂衣而归抚运。世宗缵统，克隆洪绪，武功文德，藤茂飞英。我高祖武皇帝，以上圣隆下武，以至道弘丕业。其寂也，象系不能究其微；其动也，雷霆不能比其变。伪齐窃据中原，绵历世祀，带之以巨海长淮，镇之以峻岱崇岳，其地广，其民众，其俗富，其兵强。而帝迁明德，人思睿后，金钺一麾，廓然大定，申吊伐之义，答亿兆之心。陟方之驾虽远，鼎湖之神未绝。天元皇帝负四圣之休烈，协千载之昌期，悬金镜，振玉鼓，宏天纲，广地络。东穷海外，西极河源，邛管、夜郎之所，冒顿、呼韩之类，莫不屈膝稽颡，泛水梯山，被华夏之仁风，仰中国之圣道。
　　唯彼扬越，独为匪民，艹取黄鱼鸟之郡，晏安龟蛇之穴。故伪魁陈霸先，火耕水耩之夫，荜门圭窦之子，无行检于乡曲，充部录于藩侯，施彼呼船之伎，展其盗裘之用。直萧氏丧乱，金陵扰攘，烂羊启邑，拔座为将，遂得洗江汉，奋迅泥滓。王僧辩秉文经武，挹义怀仁，志在鹰扬，诚深鹤立，埽江表之巨寇，复梁室之宗社，提挈霸先成其羽翼。而背恩忘德，毁器折枝，密相奄袭，忍加屠害，节士为之扼腕，名臣所以流涕，萧方智世有江外，实主梁祀。霸先义则臣民，任惟辅佐，御下暴于戾虎，轻上逾于老牛。包此祸心，遽行篡弑，遂令群盗，起宫闱，窘逼梁栋之间，颠死锋镝之下，既甚南宫绝宋公之ㄕ，又过淖齿缩齐闵之筋。自古逆子乱臣，穷凶极悖，未有如斯者。昌实霸嗣，旧加篡戮，残虐相袭，报复循环。陈顼获自储宫，我之俘隶。先朝深弘宽宥，免其衅鼓，置之夷邸，淹历岁时。刍豢费上林之牧，廪恤索长安之米。其兄发常山之念，屡致诚请，国务狐首之感，以礼遣送。顼禀性凶へ，不义不昵，害及犹子，僭其伪位。
　　朝廷远抚长驾，含垢匿瑕，遍省不亏，轩继路。东夏克平，威震淮海，乘胜席卷，咸请南辕。高祖以得原失信，义有不取，怀远字小，理存久大，而违盟背惠，或从兹始。摇荡我边陲，侵轶我彭泗，我是以有吕梁之役。麾下裴忌、程文秀之辈，李绪、蒋元举之徒，束手军前，不可胜计。积甲等孤桐之岫，溺卒断浮磬之流。顼长恶愈甚，守迷不变，据如掌之地，延翘足之项，犹怒臂当辙，举尾支山，习黄旗之谬谈，志青盖之妖说。贯盈数尽，今实其时。加庚子应年，金火入斗，天道人事，宛若合符，混一之期，昭然可见。
　　寡人不武，董兹戎律，内禀帷幄，出制天渊，部勒诸将，雷奔电击。大将军、龙门公拓拔王述领巴蜀之兵一十二万，出于白帝，水陆俱下。大将军、安昌公拓跋则领骁骑五万，济于南岸，循江东转。梁王举一国之师，尽舳舻之盛，发自江陵，首尾不绝。行军总管、上柱国、杞国公亮率步骑一十五万，埽荡山林，□自东阙。行军总管、上柱国，成阝国公士彦岭内马一十万，济自泗口，径取广陵。幕府精锐二十万余，长驱淮水，直指江左。并同集石首，大会金陵。凡此诸军，皆从陇骁雄，幽并勇侠，捩犀拔象之夫，斩蛟挈兕之士。上谷渔阳之骑，追风啸云；荆门邓塞之舟，浮江沈汉。象弭饰堂之材，鹫羽加淇园之竹。旌旗麾电，戈剑竟野。鼓怒则江湖荡沸，叱咤则山岳簸跳。以此攻城，何城不陷？以此众战，谁能抗御？
　　将恐程门霜，梧桐与樗栎同凋；昆山火燎，天球共武夫俱尽。故示以祸福，冀相全济。陈顼若识机知变，舆梓辕门，当增安乐之封，加有归命之礼。伪公卿以下，或中华之冠带，流寓江淮；或东南之隽楚，世载名位。岂安危乱之邦，事夷裔之主？良由身居伪网，迹化寇地，虽心存魏阙，无由自拔故耳。今正丈夫转福之秋，君子见机之日，若能投诚进款，展效立功，富贵荣华，义同俯拾，如有不达机运，敢拒王师，军有严科，刑兹罔赦。檄文所到，咸共申省。（《文苑英华》六百四十五）
　　◇铜升铭
　　保定元年辛己五月，晋国造仑，获古玉升。暨五年乙酉冬十月，诏改制铜律度，遂臻中和。累黍积，同兹玉量，与衡度无差。准为铜升，用颁天下。内径七寸一分，深二寸八分，重七斤八两。天和二年丁亥正月癸酉朔，十五日戊子校定，移地官府为式。（《隋书·律历志上》，云此铜升之铭也）
　　◇玉升铭
　　维大周保定元年，岁在重光，月旅蕤宾，晋国之有司，修缮仓廪，获古玉升，刑制典正，若古之嘉量。太师晋国公以闻，敕纳于天府，暨五年岁在协洽，皇帝乃诏稽准绳，考灰律，不失圭撮，不差累黍。遂熔金写之，用颁天下，以合太平权稀度量。（《隋书·律历志上》）
　　◇周开府高邑侯裴鸿碑
　　（上阙）君讳鸿，河东闻喜人也。□河南脱履，志轻天下之图，赵城执（上阙）本州别驾，逸足致远，□止于展骥。父方兴，义阳太守，良守有闻，政逾于去虎（上阙）。为莫功深丹染，幼则断织贻范，志存佾豆，长则垂帷游艺，遍该图史（上阙）。贺跋胜褰帷南服，颇称爱士，闻风悦焉，有同倾盖，乃奏除龙（上阙）襄陵巨鲸璜海，缇裙青领，窃号假名。凡厥衣冠，并羁鲸盗（上阙）。即墨蹈燕，实有田单之武；河西归汉，讵无窦融之绩。畴庸疏爵，载发五言（上阙），安西将军、银青光禄大夫。太祖相府初开，务殷任重，登庸而纳百揆，负（上阙）斯在。乃□为大丞相府功曹参军事，加持节、帅都督、中军将军、右金紫光（上阙）实有□干之才，非亡爪牙之任，勋□之巨，实简帝心，乃赐姓宇文氏，柱国、燕公拥旄（上阙）大都督、领武阳公长史，时凤翔□与蜀□王□等阻兵邛，窃据方（上阙）奇谋星旋月□之兵上谷、渔阳之□□逾百战，攻出九天，殪彼搀抢，并□（上阙）贤□□之任□□□□乃除大将军、辅成公司马，迁车骑大将军、仪同三司，增邑（上阙）朝政谋□□□启沃□□公作□神甸君又□本职带雍（上阙）之誉独□□时吐谷浑蚁聚边朔（上阙），之□上□嘉猷□□□出迁□□□正进爵为伯，其司录赞治并（上阙）参帷屋□□高祖武皇帝始自登庸，并连其任，二年寻转御正，阴岑（上阙）民部□□□□□□聿宣。事该土地之图，绩兼都鄙之数。在乎匡拂（上阙）大都督、□州刺史、九曲□屯□襄州总管、卫国公以贵介之重推（上阙）周□之重，□□赵□之径。比踪往烈，时论荣之。寻迁总管府长史，又拜郢州（上阙）名□□□宣无废六条之□。时以江淮未一，疆场多虞，命彼舟师，远临荆汉（上阙），常思效命，鸣剑抵掌，志在宣力，氵波执锐，首启戎行。既而师律否臧，雄图弗（上阙）春秋五十九，以天和三年八月八日薨乎建业客馆。陈人敬其诚节，反（上阙）竭诚□上，遗爱在民，高风余论，方传不朽（阙一行，上阙），望重，衮职学优，才品斯著，□□乃修，其贤必象，其芳不休。邦守德懋，骥足名（上阙）过，世路群飞，秉节识义，金城乃归，策勋胙邑，奄有邦畿，经纶运始，驱驰（上阙）班三事，职副六卿，常伯□任，邦教立名，陪蕃首席，刺举专城，骈绶累印，载（上阙）使奉贤，轻□军阵，驷马旌旃，黄场积壤，玄甲开泉，将军有墓（阙一行。碑拓本）
　　◇魏故谯郡太守曹礻攵乐碑
　　君讳恪，字礻攵乐，沛国谯人也。其先皇帝当高阳之世，陆终之子曰安，是为曹姓。□□□□□□□□之□又封曹□于邾。汉室龙兴，曹参为相。魏武皇帝以英杰之上才，□挺之睿哲□为魏祖历载弥长，君即其后。□□□□□□□□□霖黄初三年立为河东王，食邑六千二百户，太和六年改封东海王，嘉平元年薨，谥曰定王，礼也。子启嗣。君即□□□□□□□□□□□逢兹不造，□深思远大□后变起遂令夫餍达携二子，长道真，次道□，微行避难，变称姓木，以求万全。□□□□□□□□□□民□后魏和三年旨复曹□□□□□□□伪姚乡郡太守，雅望渊邃，博爱文艳，禀德齐礼，善修政化，□□□□□□□父协，志尚清静，好学经诰，矫然挺立，不可以非义亏其性，孝德慈风，禀大气而自远，文流洞照之艺，因事以发□□□□□□□□□□途致惟安神奉养，不慕荣贵。逢大武皇帝亲总六戎讨逆□薛永宗、盖吴，驾幸大州，下召乡俊，导引前驱□□□□□□□获已从驾西行□平凶丑，随赴北伐，遂充殿会土豪。国有大议，必使参焉。□欲选□请乞归侍。圣上加愍，假安邑□□□□□□□积□禀质秀灵，幼怀廉雅之风，长标独善之策，抱蕴德于奇年，立成名于冠岁。太和之季，马圈歼覆。孝文皇帝威□□□□奋指麾□□□□国志，兵法优长乃勇略奋发，遂提戈披幕，先锋击贼，前无横阵，搴旗斩馘。□皇上□□即补千人军将，授□远将军。驾还宫阙，策勋饮至。殿会之初□□弥逆殊□皇帝临轩，宣敕褒赉，赏帛匹彩两百余段。歌劳止之诗，听归侍养，使得尽欢膝下，□其孝德，光于事亲，忠诚□于接物，穆穆闺庭之际，恂恂乡党之间，文丽雕篆，学赡博通，思入玄门，性□天道，翱翔诗书之菀，游息礼乐之场。若乃□□□□主泛爱以亲仁，□里结谐密之欢，朋故广笃诚之信。轻财若水，重义如山，一言可怀，千金不吝。景明中会安邑府君卒，君居庐□礼至□□□哀恸□中茹，忧毁骨服勤，虽闵余痛在心。每仰凯风以长骛，溯寒泉而不息。三年泣血，□□□也。五十犹慕，方□舜焉，至延昌二年□遭母忧。君扣石土以穷号，仰苍天而自诉，水浆不进□四晨，哭泣不绝声逾月，丧过于哀，有感行路，毁□之至，殆将灭性。虽高柴泣血于□辰，王修□慕于社日，无以过也。去魏大统初，君齿班逾矩，旨授本土谯郡太守。君妙□元□深入佛惠□□□□□□净名，超遥解脱之门，放浪清旷之域。君虽老而敬信喻笃，年将暮而修崇无怠。于是□竭□资□□□身□融□教造浮图一区，□□□□□于□相□写《法华》《涅》，常奉读诵，恒持斋戒，罔有劳倦。方介尔景福，贻我远□之寿，永究悬□之礼。□大统十年秋，忽遭疾，□□□□□□□苓。泛泛之影已沦，滔滔之波不住。春秋九十有七，终于临民□□质既殒，□识怀悲，岂□辍杵停歌云尔而已或！君有六子：长回欢，次遵欢，次骠骑将军、右光禄都督、汉阳太守，又任虞州别驾、长史、□中□□，次夏县功□□宾□□□，次宣威将军、陇州治中、司马、阳太守、河北大郡主簿弼等。天和五年十月，卜葬乎夏禹城之西□□□原之南。君□□□圹□□□□姻□闻窀穸□涕零□□临□而洒泣。悲夫！痛切也□孝□至深□刊石□存□者子孙□慕之□□□感音仪之寂□□□□之□□□至德以作颂，镌崇碑以铭烈。其词曰：
　　恢恢谯郡，郁郁神区，怀贞□□，□人□□。□建魏胤，九服康衢，□□□□，□代称誉。宏济六合，继响唐虞，穆穆□灵，□允倚□，□□□□，□满州闾，□诚内外，□□□逾。秉直□□，岂独史鱼，□□□□□□□□□□□□□□□□□□入阵凶首□擒罢戎归，侍□□□心，□翔书菀，文丽词林。□□□□□□□□□□□□□□□□□□□□□□□□□□□□□□□□。（碑拓本）
　　◇王通墓志铭（天和二年十月）
　　公讳通，其先太原人也。粤乃仙岳含灵，毓祯图而锡爵；誓淮分淑，应宝以开宗。是以三公列而更荣，五侯封而载锡。自兹厥后，英髦不坠。祖明济，郡中喉知，识度冲敏，志业详确。父增，随州主簿，鉴履清致，器量贞邃。公养志中和，资灵上德，趋庭学礼，立身之道自弘；步月开襟，让客之风已远。中为令德，游艺依仁，常逸闲居，不希荣禄。既而门巢结衅，百年之运已催，楹梦起祥，九泉之路俄涉。春秋六十有三，遘疾终于私第。嫡子修文、修礼，衰露节，痛结寒泉。粤以大周天和二年冬十月窆于束城县东五十里崇德乡平原，礼也。东渐巨壑，波涛氵养，西望层山，烟霞出没。颂德音而不朽，感生灵之倏忽。其词曰。
　　惟镐建官，惟唐命职，允文允武，克岐克嶷。开国承家，礼仪不忒，皇天无亲，诞生哲人。抠衣问道，好古日新，如何不淑，奄丧斯文。前临丛薄，后眺荒丘，风搏素盖，日惨丹旒，庶铭明德，永播芳猷。（碑拓本）
卷二十二
◎释氏（一）
　　◎释慧命
　　慧命俗姓郭，太原晋阳人，住河阳仙城山善光寺。
　　◇详玄赋
　　惟一实之渊旷，嗟万相之繁杂。真俗异而体同，凡圣分而道合，承师友之遗训，藉经论之传芳。罄尘庸之小识，请兴言于大方。何群类之蠢蠢，处法界之茫茫。性穷幽而弥晓，理至寂而逾彰。既非空而非有，又若存而若亡。谈秘密于慈氏，叹杳冥于伯阳。湛一虚而致极，总万有以为纲。虽即事而易迷，亦至近而难识。非名言之所显，岂情智而能测？口欲辨而词丧，心将缘而虑息。故虽一音随类之能，三转任机之力，莫不停八正于寂泊之门，辍四辨于恬忄炎之域。
　　寻其体也，豁乎无际，眇乎无穷，源乎无始，极乎无终。解惑以兹齐贯，染净于此俱融。该空有而阒寂，括宇宙以通同。论其用也，一而能多，静而能乱，挺万类之殊形，吐群情之别观，结五住之盘根，起十缠之羁绊，随迷悟而通塞，逐昏明而集散，四流因之漂荡，六道以之悠漫。三贤十圣，暧以联绵；二智五眼，晔而辉焕。浑升沈而共壑，派违顺以分歧，体无非而不是，用无相而不为。若纯金不隔于环钏，等积水不惮于涟漪，故令名用喧杂，集起纷驰，事若万轸殊辙，理则千轮共规。观于碍于缘起信难思于物性，犹宝殿之垂珠，若瑶台之悬镜。彼此异而相入，红紫分而交映，法无定于心境，人磨隔于凡圣，物不滞于自他。事莫拥于邪正。
　　何巨细之殊越，遂参互而容持。邻虚含大千之界，刹那总三际之时。惧斯言之少信，借帝网以除疑。盖普眼而能瞩，岂惑识以知之？觌九会之玄文，览万圣之遗则，眷常啼于东市，慕善财于南国，历多城而进解，访众师而遣惑，始承命于文殊，终归宗于妙德。虽游形于法界，未动足于园，叹一王之似虐，嗟五热之非暄，握手入和修之舍，弹指开阿逸之门，闻一音之常韵，睹极圣之恒存。三九于兹绝听，二七自此亡魂。斯甚深之境界，亦何易而详论；
　　悼禀识之多迷，慨群生之少慧。保一异之四邪，执断常之双计，怖梦虎于长眠，玩空花于久翳，萦结缠而未解，任漂流而莫流，背七觉而逾昏，染六欲而方滞。何理通而志隔，既法是而情非，忽冷《立屏》而独往，久逃逝而忘归。埋宝藏于穷舍，匿明珠于蔽衣，抱一真而不识，萦万恼以欷。
　　嗟余既已伤于悟晚，且又悲乎命局，藉五部之流耀，蒙四依之眷录，涉讲肆以开愚，托禅林而遣欲。猴著锁而停躁，蛇入筒而改曲，涉旷海以戒舟，晓重幽以慧烛，绝诤论于封想，息是非于妄情，创敛缘于有觉，终寂虑于无生，显真宗之实相，达世用之虚名。道莫遗于始行，暗弗拒于初明，拟六贼其方溃，冀十军之可平。昏云聚而还散，心河浊而更清，性海无增减，行月有亏盈，疑兔足之致浅，惧鸿毛之见；为山托于始篑，庶昆仑之可成。（《广弘明集》三十七）
　　◇酬济北戴先生逵书
  </div>
  <div class="pagination">
   <a href="全上古三代秦汉三国六朝文_page629.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page625.html">
    625
   </a>
   <a href="全上古三代秦汉三国六朝文_page626.html">
    626
   </a>
   <a href="全上古三代秦汉三国六朝文_page627.html">
    627
   </a>
   <a href="全上古三代秦汉三国六朝文_page628.html">
    628
   </a>
   <a href="全上古三代秦汉三国六朝文_page629.html">
    629
   </a>
   <span class="current-page">
    630
   </span>
   <a href="全上古三代秦汉三国六朝文_page631.html">
    631
   </a>
   <a href="全上古三代秦汉三国六朝文_page632.html">
    632
   </a>
   <a href="全上古三代秦汉三国六朝文_page633.html">
    633
   </a>
   <a href="全上古三代秦汉三国六朝文_page634.html">
    634
   </a>
   <a href="全上古三代秦汉三国六朝文_page635.html">
    635
   </a>
   <span>
    ...
   </span>
   <a href="全上古三代秦汉三国六朝文_page631.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
