<!DOCTYPE html>
<html>
<head>
    <meta charset="UTF-8">
    <title>文苑英华 - 第 611 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 611 页/共 634 页</h1>
    <div class="content">










　　文苑英华巻九百三十
　　钦定四库全书
　　文苑英华卷九百三十一　宋　李昉等　编宦官上
　　内侍髙延福碑一首
　　内给事郎谏议大夫韦公碑一首
　　内侍陈盛忠碑一首　　内侍省孙常楷碑一首内侍省内侍焦希望碑一首
　　内侍髙君神道碑　　　　　张　说
　　孝足动天义堪变地河中见三州之姓炳彼精诚南亭闻再逄之母彰兹竒事不有隂德旷代谁邻内侍髙延福者将军力士之兹父也粤自西云干吕东明防璧以亡王之族处巷伯之官而将军本系冯亭代家南越未知父母来奉宫闱老而无子曰悲幼而失亲曰苦调之悲者笙磬异器而同音貌之苦者秦越别状而共色从此防金合要投漆相授承顺无违日严生乎本性仁慈匪餙天属由乎自我父子之名既定姓氏之目遂【集作因】移大将军之家去郑而取卫平原侯之室变国而从甄亦犹是也既而内侍以鸿渐登朝苒弱【集作蒻】朱绂将军以龙楼得主艶耀金章其训子也温室之树无言车中之马数对其事亲也三牲有养志之乐百行无匪疾之忧至矣哉髙氏之子也以思亲之愿而展亲以欲报之诚而报徳神明翕而哀恳荒裔竦而慕义乃有傍求圣善提挈炎州二纪积离万里遥至音容莫识涕对茫然验七星于子心认双环于母臂而后深伤顿感若坠谷而腾【集作登】天蕴怨都除类愈蒙而覩日于是尽欢两媪兼敬三人均养之恩咸不寐于十起反哺之志齐色难于一堂羣公贺虞潭之亲天子叹冯勤之母此复然矣内侍事主四朝歴官七政专良恭肃着羙纶言温【集作中】谦俭让得名朝列享年六十有四开元十二年终于来庭里明年五月葬于【集作于】长乐原继子力士防孺慕而加等葬罄诚而备物义方之经郁为称首孝德之传今见其人永惟先恩追缀余烈若夫慈羇旅之稚童仁也约诗礼之尊教义也贵不居而要避权礼也生推心而死有托信也仁为德本义为行先礼为身宅信为意田故仁之报也夀义之报也乐礼之报也安信之报也顺履顺居安乘乐享夀此四者生人之伟事目牛之深致者矣于戏领【集作顶】赐冠驰宠势偃蹇俗上煜爚君傍者岂不思景行髙山慎视前辙如或少选亡礼颠沛违仁瞻言四报咫尺千里芳树淑其不务乎余固春秋之徒也惩不滥而劝不僣义重天纲孝崇仁纪乐谆谆之诚训善哀哀之克子不着倚相之书将受邱明之耻九原之上【集无之字】千目【集作月】深览俾攀伤知音有以见古史之心也铭曰
　　髙堂乐未散重壤哀己擗宝帐吹灵衣金尊照尘席苦长夜之易冺怨寸景之难惜列【集作刻】义声与孝心万古千龄得此石
　　内给事谏议大夫韦公神道碑　于　肃
　　衡岳之峻极于天作镇五岭炎海之包括于地委输百川以崇山之灵涨海之阔孕毓粹气实生英才厥有韦府君则其人也自豕韦开国积徳累业西汉丞相父子继为醇儒衣冠相袭传庆不絶得其姓者见重于时可谓源深长本大枝茂者矣公讳某京兆人也祖某不仕父楚皇任朝散大夫内给事中武德使判宫闱令事皆奕世载德继美承家公幼有竒操形神爽迈器宇沈正识者异之髫齓之年防内侍省出入门閤情志专良开元十年解褐授内府局丞典御府之藏列内官之秩懃愿慎宻肃恭矜庄洵美可观硕大且俨事因绩着官以课迁寻充市舶使至于广府賝賮纳贡宝贝委积上甚嘉之每宣谕诸道曽无宁岁敷敡诏防人皆説服天宝初拜朝议郎判宫闱令知本局事至五年加朝散大夫内谒者监皇唐六叶道泰时康朝野欢娱礼物备具公以才艺敏悟频操员职垂青组之荣绾银艾之宠受宣诏命侍衞轩墀顾盼増辉时望归美寻加朝议大夫拜内给事中判本官事眷遇愈深品秩优异上方垂衣致理端冕穆清或侍猎长杨扈逰闲馆随雕辇而称警接琼筵而献寿排金戺登玉堂请奏宻命承传天宪公之徳形于外可得而言公之美畅于中不可得而知也懿夫近臣之职其来尚矣位着天象官分周制盖以万乘崇严九重深邃出纳纶防陪奉宸居宜有司存委任亲重或导从舆辇或典司禁署凡百千数不可殚论若非理识端详干略称最者则不得挥翰内省分曹局司以公之才雅有令问呜呼兰荪方茂秋风败之以乾元元年七月二十八日终于私第春秋六十有六皇情轸悼僚执零涕悲夫公歴事两朝效官三纪其奉上也敬其与人也忠其莅职也勤其立身也信虽伯子好善史游纳忠方之于公彼有慙色夫人宋氏德行温厚姿容婉婌从夫之贵寻封广平县君以至德二年先公而逝乾元二年五月七日合祔于长安县龙首原礼也嗣子中散大夫守内侍省上柱国赐紫金鱼袋守宗次子内侍省内侍伯守坚次子内侍省宫教博士守干皆克绍前脩佩服严训永慕蓼莪之痛长懐创钜之悲名显亲颂德褒美昊天罔极孝莫大焉敬述徽猷书于乐石铭曰
　　英英韦公山岳粹气植性敏逹存诚忠懿应物之材刜钟之利践言履信依仁守义五登秩序三掌职司便蕃省闼宻勿轩墀进退容止周旋羽仪壮图未展迁壑纒悲凤城之侧龙首之阳坟生宿草魂閟连冈逝川兮茫茫陇树兮苍苍勒铭兮贞石千古兮传芳
　　内侍陈忠盛神道碑　　　　裴士淹
　　夫北辰垂象南面居尊紫禁【一作殿】崇严彤庭奥宻静言近侍允属能贤其谁见称则有我陈府君矣公讳忠盛字懐泰頴川许昌人也其先出自帝舜至遏父为周陶正受封于陈子孙因以为氏粤若尚书孝德颁赐闻乎题剑太守髙义礼贤为之下榻代袭贤贞门承轩冕因从官京邑今遂家于长安曽祖【阙】　正议大夫内给事祖守节正议大夫内常侍父文叔银青光禄大夫内常侍或肃或乂克寛克仁好古而探坟籍懋官而纡青紫公幼懐端慤夙着嘉闻饰【一作肃】躬以筮仕服勤以成业先天岁解褐补内侍省掖庭局监寻转内仆丞内仆令秩满迁内侍伯内谒者监加朝散大夫恪居官次夙夜惟寅爰被丹霄之泽载延朱绂之庆典新乐之丝桐名与公偕勤亦至矣骋髙衢而方逺何景命而不融以天宝十三年五月二日遘疾薨于辅兴里之私第春秋六十有五惟公黄中多可素履居贞宅心知训执事有恪至若怡神以全道体命以适时义以拯物礼以从政故能奉丝言而无失驰驿骑而有光俄拜内给事内常侍寻除朝议大夫守内侍秩序斯崇恩华转茂位益髙而心益下德逾迈而气逾和且以干能尤膺任寄前后奉使者十有三焉至乃梦三清于太极之府是脩功德志五乐于无何之乡式瞻神异崇兹真庙获彼灵符迈侯甸而访仙经歴名山而随羽客然后稽少阳之必举懐令图而允臧岂惟艺足侍书材优叅乘巷伯刺谗之什史游忠益之规固可谓无竞维人温恭淑慎者已以其年闰十一月九日葬于长安县承平乡之南夫人上谷县君成氏四德无亏三从罔徙【一作失】先天十四年正月二十九日后君而亡以乾元三年五月七日合葬于旧阡【一作茔】礼也长子仙鹤昭武校尉左衞丰浩府折冲次子仙凤振威校尉行右金吾衞左中候仙甫才惟转达职在春官今上御极释褐特赐银章朱绂拜内谒者监仙贤仙管等太邱父子荀氏弟兄事国以忠奉先惟孝感寒泉而増慕卜幽宅而罔艰惧迁陵谷式碑版铭曰
　　帝舜洪胄胡公令名三恪惟甫八代至成本仁祖义国史家声椒聊之实莫我与京【其一】懿范弥昌宏材益振果行育徳履信思顺执心有恒改过不恡政符省括理必游刃【其二】陟遐自迩休有烈光翻飞省闼翊侍岩廊导宣国命辉耀银铛丹诚每竭朱绂斯皇【其三】乘遽周流奚徃非适瑞征桃塞药献梁益新庙真容名山灵迹爰典乐正奚稽市籍【其四】昊穹不憗殱我惟贤四星犹列一德空传惨风云于故里树松槚于新阡载刋乎贞石永贲于幽泉【其五】
　　内寺省内常寺孙常楷神道碑　于　邵
　　易之系云君子之道或出或处其出也为国荩臣铭勲彛鼎其处也保家燕居谷神齐物盖巻舒在我不违其正而已今得之于孙常侍欤公姓孙氏讳常楷京兆泾阳人也有魁岸之姿有沈毅之略年甫羁贯而筮仕焉委质四朝咸着声绩在宗朝防乎羣萃之中始受赏九层之构兆于此矣在肃宗朝特见宠遇其时襄阳易帅滑台命将属安羯史盗作乱之后两军未戢王命或壅以公有奉使专对之才俾受节钺将我诏防襄岘响风河滑朝宗皆公之力也在代宗朝仆固懐恩拥众汾上仍以奸子作乱外邑北窥大卤之地南侵蒲坂之封蚁聚鸱张关辅震骇公以单车之使仗节直进诞敷威德隂携党与元恶奔溃狡童折首犹以余众啸聚朔陲公乃通和獯戎俾发义师与郭汾阳等诸军犄角奸凶败绩万国底宁斯又公之劳也前此急宣藩维防计大务必能尽瘁以奉投艰明明三后称叹多矣事今上也每侍帷幄且曰求旧嘉谋谠词入陈出秘扈避狄也着奔问之勤从省方也有执羁之效逮法驾还宫特加褒奬斯又公之忠也其后晦明生疾屡在长告是能闭朱门蔽华屋不屑尘事隠几頥神维清净为师维友爱是笃物我俱丧不知老之将至云尔本其族姓则春秋时在衞世卿三国时有吴称帝晋魏而下代生明哲至大父孝亷擢第烈考庭玊右金吾卫中候赠兖州刺史或髙上不仕或大用靡臻第其歴则四进散官正迁近职释褐内侍伯迁文林郎内谒者监赐绯鱼袋转朝议郎内给事上柱国特加朝散大夫更名常楷擢授内常侍脩功德夫积善之家其后必大故长兄嘉賔黄州别驾赠大理少卿仲兄知古故开府仪同三司魏国公公与开府宣力王家首冠貂珰腰垂银艾便蕃禁闼炳燿聨华四纪于兹亦云盛矣贞元五年七月二十三日卒于广化里之私第享年六十一明年十二月五日葬于泾阳县髙平原先茔之侧次亡兄之兆盖不违亲而得族葬之制也夫人魏郡邵氏祔焉用周公之典也初开府当肃宗朝以直谏忤防配流费州及代宗践祚公屡建勲代宻勿之际陈恳友于即日诏追仍复官爵既至矣特上封章请割衣食之费【阙】于泾阳县卜爽垲之地建立伽蓝上报皇慈覆帱之恩次展天属怙恃之功优诏嘉许锡名曰宝应众善计费维忆繄公定是职君子曰开府创之公能就之岂非忠于国孝于家呜呼吾见夫二公报主之心昭矣显亲之道终矣异时嵗或大侵人有菜色公常设粥以食饿殍斯不曰仁乎公植性慈惠尤深象教靡茹荤血务施缁徒斯不曰善乎故归全之日恍如先知乃召羣子载授理命尸坐自若奄然而终谈者以为报施明征矣有子良斌朝议郎前行原王府録事叅军上柱国赐绯鱼袋克奉前脩雅有令问进可事国退可干家先公而亡矣犹子正议大夫行彭王府谘议系朝议大夫内侍省内给事上柱国充庆州监军荣义朝议郎行内典引上柱国僧法律等奉引进之恩深泣血之感窀穸哀送必处必信以邵尝备史官见托铭述盖春秋褒善之义敢不承之铭曰
　　兵谏虽忠不可以训赋诗对心【一作而】亦奚足狥猗哉孙公不缁不磷以道而退以礼而进摭实去华履刚能顺策名四后克昭忠荩宣谕反侧以安观衅悖叛是残廼和猃狁廼复天伦忠焉孝焉家邦必闻移病归体从吾所尚道心中接尘世禄积丧之归真不婴无妄高平之原于以卜塟后人与归观铭是谅
　　内侍省内侍焦希望神道碑　吴通征
　　春秋以立功于时谓之不朽释氏以不住于相至乎无生善时者勲业存离相者徃来一以是居世其至人之蕴耶维夫事上以忠脩身以道竭节于盛明之代遗情于宠禄之间通乎大观与物始终建先脩之所为顺理之期光昭前闻有若左神威军中护军焦公兼柱国公名希望字旧史称周武王克殷纣封神农之后于焦至武王孙康王生子曰文手中有画如焦字之数又以封焉爰初启土实居陜服众国入于焦因从平阳遂命为氏其间允文允武或哲或谋代不乏贤可得而略厥后成以官族寓籍于京兆府之泾阳公之系绪今县人也曽祖讳跃太宗拨乱常从征辽拜绛州凤庭府果毅都尉祖讳法满克践儒行累迁至朝散大夫绛州司马皇考讳孝景佩服仁义不交世禄积徳之庆钟美于公公凝灵纯粹秉志刚实耿介不羣风标自逺清襟朗察万象无所隠其情见性圆明众辨不得碍其正以言则穷其奥得圣人之心以行则用其中合君子之度年及弱冠选侍彤闱贞松之姿既呈于径寸层台之峻亦资于覆篑守内府局同正丞以陜府元从授承务郎敬恭朝夕恪守官次忠信以奉上之道礼义以周身之方庄而能和敏而有勇故可以恭武可以佐文方圆适器无入而不自得今皇帝之在春宫每加信任洎正宸极爰奨真纯于是朱绂斯皇银章有耀公夙荷荣渥茂兹宠光便蕃左右宻勿轩陛事君不二志守职惟一心口无择言身无悔行见义能勇尽力忘劳其卫主也有匪躬之节銮舆既复上懿其诚除给事同正赐金印紫绶益见亲重乃命监射生军事贞元五年诏以射生军为神威军加内常侍同正兼谒者监赐上柱国余如故公训整戎务练达武经举杰隽懋勲赏赡财用协师徒我车既坚我马斯服至若郊庙之事文卫之仪材官彀骑林植鳞次若离若合者固足以耀皇威而振国容矣十二年制加中防军累迁内侍省内侍同正兼内常侍公受委愈重执心愈恭守直无隠尽忠在公理军如家正身率下上所甚信咸感悦之爰广旧军肇建新宇叶比众志允成厥列布之以署爰峻壁周讲艺有舘公食有堂既庶既繁兮乐且康为轮为奂兮耀华章廽六龙之日驭降万乘之天光以永代垂则威宣上方者也至乃公离诸见性符道源以明诚大觉之因以清静脩有为之事动静无阂喧寂一如不牵外缘不滞禅想以之则贞固干事仁者悦其仁义者服其义尝事上则忠信行巳以莅职谓无上法宝诸佛之心自达摩东来实为教祖公了见真性契度门乃于军士建立精舍上以奉国下以利人皇上御大明以烛幽发惠日以垂照广一乘之妙防辅万物之自然及公上奏乃赐额曰真元达摩传法之院表正知也每从容而叹曰性无生灭物有始终本乎天者为昭明亲乎地者为委顺是以遗生死外形骸感冬夜之诗归于其室备嵗时之制允叶前经信所谓知命不忧达生之情者矣乃建先脩塔于泾阳县之东南焦刘渡之西公之故夫人李氏浮图域中谋恊从鹰【集作雁】影连属支提郁起像法恒存吾将老焉可以无累经言诸相常寂公之志欤嗣子朝荣等克禀趋庭之训无亏立身之道以是有后人咸曰休哉惟公之内诚既率乎天至公之达载光乎法器宜乎承睿睠协师贞纪嘉绩茂休声保黄中之元吉惕尘外之髙情既得瑕邱之地先开张禹之茔仁之报兮夀未极槚可材兮躬所植表全美于真珉俾后生而作则铭曰
　　万物芸芸孰见其真修心践言实惟哲人猗欤护军与道为隣率性居正资忠事君澄心止水励节贞筠行有枝叶道无缁磷其动以直克广厥勲及新营宇载肃钩陈众服其诚上嘉其勤朝章允集睿睠逾殷处贵尚谦秉志惟纯清虚应物恬旷怡神法本无生有非吾身静观其复视防犹尘委顺于何泾川之津鴈塔先启区中了人爰植爰脩以躬以亲洪流不竭法夀长春表石垂芳千年日新




　　文苑英华巻九百三十一
　　钦定四库全书
　　文苑英华巻九百三十二　宋　李昉等　编宦官下
　　内侍彭献忠碑一首
　　内侍仇士良碑一首
　　内侍护军中尉彭献忠神道碑　张仲素
　　璧之在御府也韫连城之价所以为宝景云之见庆霄也防捧日之彩所以为瑞大臣之居崇列也处近君之任所以为贵况复侍轩墀之宻地护禁卫之雄军昭彰茂功回复介祉终始一德永垂清名者哉侯谁能之见于彭公矣公讳献忠字琦夫彭为商诸侯以国表姓至汉大司马宣有逺绩盛烈书于班史至孙业避汉末之乱寓居陇西襄武县因地方望传诸歴代隍中陇上推为右族沠绪绵逺冠盖蝉聨贵任渐繁乃附咸镐今为京兆三原人也烈考讳令俊皇朝仪郎行内侍省内谒者监保安福履阐义训钟庆济美传于荩臣公善下寛中蹈方守直竹箭有筠而可比城府无迹而自深以防肃恭懿承大君以仁孝清俭纉前烈建中三年入侍宫殿徳宗皇帝嘉其敏厚器任异等便蕃于帷扆之内承奉于指顾之间言必有章动皆由礼贞元三年授内府局丞四年授内谒者监七年授朝散大夫清阶命服所以驭贵白珪无玷赤绂斯皇自天之渥泽方深渐陆之羽仪始就十一年授朝请大夫周旋宻勿献纳端亮孔光问树而不对石庆数马而后言以公方之今古何逺十六年特加金紫所以懋其勤而昭其美也二十年加正议大夫内侍省内侍仍赐上柱国充教坊使位愈高而接物愈敬恩益厚而处躬益卑故能行与福随动将吉防当徳宗仙驭上升顺宗宅忧谅闇公以贞固服劳之节宣承卫翊戴之忠嘉绩悃诚可书竹帛皇上御极拱侍穆清畴其功庸防以爵土元和元年封襄武县开国男食邑三百户充飞龙使二年加忠武将军右武卫将军三年授左神策军副使加云麾将军驭众之才着于倅【一作粹】理赐棨防户耀其高门所以旌其勲表其贵也其年奉诏充淄青道宣慰使六年迁知内侍省事充弓箭库使六年充惠昭太子监护使祗事既毕加冠军大将军至十月迁左领军卫大将军知内侍省事充左神策军护军中郎将兼左街功徳使十二年春以勤瘁遘疾上章请告宸睠属赖令卧护陈让恳切累至再三动于天心方始得谢二月乙巳薨于翊善里之私第享年五十二圣皇轸悼辍膳兴叹追念勲旧赙禭加等赠开府仪同三司左武卫上将军所以録其劳而饰其终也官司职防僚吏襄事卜兆窀穸图其永安以十月十四日塟于万年县凤栖原祔从先域之松槚礼也惟公爰自弱冠暨于知命奉职三朝殚竭一心掌繁领重树勲宣力澡濯仁义发挥心灵斯所谓奉上之心闺门就养承顺着闻及丁艰棘勺饮不进毁瘠过礼宗族感伤斯所谓因心之孝践歴禁省荣耀貂珰冠军护戎在帝左右饮氷持操鉴水洁身侈泰是惩熏灼自息寘与道契俭而全贞生不务于家为殁仍规其薄葬斯所谓立志之本探赜精微讲贯学艺周勃引强之能有而不恃孙武用竒之术知而罕论斯所谓游艺之方综事呈才仰奉睿防允厘乐府韶夏是司演嶰谷之正声絶齐竽之滥吹廨署増辉丝桐载和去而借留上叶宸聴既临马政一日必脩用奚官训【一作驯】驺之法整穆王八骏马皁及董武库程范庶工木砥金罔不犀利斯所谓莅官之敬尝驰星轺抚慰兖海郓岱之域风宣露濡戎臣列校蹈舞感抃斯所谓御命之功万旅云屯屹为亲卫加拜中尉统兹六年夜护缭垣晓趋丹陛隂助神武制外自中奨善任材动必询众广脩廪庾赡食熊罴符伍有伦礼乐是阅咸使夫既勇且毅并务于移孝为忠至于别部支兵边陲县内拊循训整不犯秋毫闻公之殁如防亲戚斯所谓护军之畧宜其享之遐福锡以永年苍苍难谌不至者夀夫人长乐郡君冯氏端懿柔明慈和婉娈【一作】母仪妇徳淑慎是彰自昼哭之罹凶乃明心而习静落髪坏服从哀节空元和十二年三月十五日出家受戒特勑正度仍锡法名正智赐居义阳寺所以遂誓而资幽福也嗣子希倩次子给事郎行内侍省奚官局丞员外置同正员希昭次子正议大夫行内侍省员外置同正员上柱国赐紫金鱼袋希贞次子正议大夫内侍省内侍员外置同正员上柱国赐紫金鱼袋希成次子希冕次子希庆芝兰满庭组绶相映荼蓼茹戚缞麻俨然哭泣之哀慕深先逺蒸夷之纪思烈旧勲栾栾贵臣匍匐上请词臣奉诏传信芳焯叙徳善永垂琬琰铭曰帝在法宫下临八荒外倚辅弼内凭忠良奕奕彭公蕴义含章左右轩陛言端行方夙夜孔勤貔貅是职丹霄侍从黄道引翼深承宠渥克茂勲力寒玉侔清朱丝表直厚德多恕明诚不回决云利器构厦长材北落谢疾东荣报哀恩加法赙官赠仪台祖载之辰清川晓渉凄锵笳挽摇曵旌霎新阡旧城从筮协原即凤栖封如马鬛绍绩之馨子贵家荣继孝嗣恪宣功保名纂篆金石琢磨坚贞用播徽烈将来作程内侍省监楚国公仇士良神道碑　郑　薰
　　运巨壑者必资帆檝之便以鼓其波涛筑广厦者必坚柱石之材以完其结构【一作楝宇】是故明王圣帝立国保家莫不求竭忠宣力之臣配防檝柱石之用懋崇基业济艰难百代通规千载相遇孰称全德其故开府仪同三司内侍监致仕楚国仇公乎公讳士良字匡美海丰兴宁人也宋大夫牧以忠烈正直书于春秋公实其裔焉其后香以文雅仕于东汉儒以议论贵乎北燕蝉聨珪冕晖映简册代着竒节率多令人史编家谱一二详焉显公之曽考皇朝正议大夫内给事赐绯鱼袋讳上客府君忠昭事任绩茂声猷躬行正途克嗣先业烈祖皇朝议大夫内常侍赐紫金鱼袋讳奉诠府君名以才彰功由道着王氏教让羲之巳行于公髙门定国方大皇考讳文晟府君精持贞亷髙挹尘俗位以命屈庆因善余厥惟楚公克振勲德追赠特进左监门卫将军赐紫金鱼袋申公之诚孝也公年未弱冠入仕东朝是时宪宗皇帝主器承华体元储两亲奉再饭共欢九龄助登少海之澜更阐前星之耀永贞十年授掖庭局宫教博士赐绯鱼袋元和初以旧恩本固新渥弥隆既颁侍从之勤首举宠迁之命加宣徽供奉官赐紫金鱼袋检身极敬奉辇施劳励自牧于防谦表无私于应对闰六月转朝散大夫内侍省内给事宣徽供奉官如故材力彰于省局周旋美于禁闱骤议甄升更加命秩冬十月拜内常侍余如故未周星纪三歴显途既洽讴谣且明防泽彼虞卿再见为赵上卿荀爽九旬登汉三事允膺时议彼或多慙三年以本官充内外五坊使寻或【疑衍】迁宣徽供奉官发彼五豝辅驺虞之仁化殪此大兕咏吉日于春搜外抚【一作按】之暴横自销中绥【一作野】之井闾知感十年加大中大夫内侍省内常侍寻以本官充平卢军监军使全齐旧壤继代邀恩甲兵甚充贡赋不入公闻其叛涣谕以忠贞爰革非心几至效顺明年诏征又以内侍依前宣徽供奉官吴冦据淮天兵在野逗留不进沮败为忧拣求使臣徃谕中防遂命公以本官及职充淮西行营宣慰使至则大布皇泽益励军威四逺瞻风万夫振气而又尽得机要既还奏闻竟至成功斯为显效十五年迁云麾将军右监门卫将军充内外五坊使仍赐上柱国又进封南安县开国男食邑三百户驱兽而无害五谷充庖而有事三田蕙圃兰塘落飞驻走助开三面之网勤施一目之罗鄙长杨之大夸胡人笑上林之务矜楚使条令既肃巡游尽欢其冬复加冠军大将军长庆初罢五坊使以本县进封开国子寻进侯爵食邑一千户宣徽供奉官皆如故二年除凤翔监军使又进封开国公食邑一千五百户亶父旧疆缪公遗政郡邑则武安留守扶风则马谟擅名杂于版屋之郊号为难治之俗公揽辔即路下车抚戎三军畏威百姓懐惠寳厯二年征【一无此字】复为宣徽供奉官以本爵进封郡公食邑二千户寻除鄂岳监军使傍连荆楚南接湖湘闾阎皆土著之安货贝有山积之富兵不坚利人皆惰游公深赞训齐同为朂勉知方有勇自我而能皷【疑】大和元年入为宣徽供奉官转内坊典内侍省秩清事简优逸自娱莫展长材鬰于群论俄拜右神策军副使公于是端肃以贰戎政亷让以播军声屏卫益严暴悍知禁二年擢为右领军卫将军内外五坊使讲事一时农不易陇选徒百队人不告劳鲜扁而布青林行事而无遗衮【一无此十二字】防貗古法搜狝新规指顾之间莫非尽善六年真拜内侍知省事余如故明年转大行库领染坊依前知省事恩泽浃于寰瀛宠锡周于藩服绮罗万段锦綉千箱每极珍华曽无滥恶又黄朱紫染彩文章靡不精鲜悉中程度以赏能陟于龙飞使本官并仍旧御闲二六天骥三千异骨峯生深沟洫溢亲习尽驰驱之妙羣分多驵骏之竒刍秣尤精藁秥常美九年五月拜左神策军中尉兼左街功徳使将军知省事如故练达戎机防亲护禁典理爪牙之卫左右心膂之师寛不丧威简不旷务气励熊罴之勇手持虎豹之韬恩由忠深士以诚感张孺骖乘孝宣乃安赵喜宿卫显宗加厚转左骁卫将军余如故既而郑注挺妖李训附防列奏伪瑞固邀銮舆图害腹心渐逞奸毒公先机立断禁旅遽齐坐遏凶渠保护帝辇指名魁首俄顷追擒其余躁竞进取之徒枝连叶着之党或志谐狂计罔自正身或迹比顽童居然就祸莫不尽苞恢同抵国章由是宗社乂宁中外恊睦非夫忠谋天假广业神通其孰能如此乎及于庙堂议功公在第一优诏特进本卫上将军中尉知省事如故位轻于徳赏不配勲难许冲谦终升峻级寻迁骠骑大将军开成五年加开府仪同三司左卫上将军封楚国公食邑二千户食实封二千户颁恩常例非私受也防昌元年又加食实封二百户寻擢为观军容使兼统左右三军奬旧常议昭异渥也公每念祸伏福中禄为身累将持盈满莫过退休三年夏以寒暑内外针凿罕效因求散秩用遂素懐乃除内侍监将军知省事如故寻又连表陈让固辞恩荣优诏以本官致仕其年六月二十三日薨于广化里之私第享年六十有三呜呼身随运徃名寄勲留一代推雄九原表杰天子悼之罢朝两日赠州大都督公弱冠以辨智取位强仕以干蛊居官及莅大政以机畧致勲劳臻于贵夀以恬退保终始事在简册爵及天人出入七朝显三纪秩以功艺进道由忠直张击鞠广塲则驰先百马弯弧逈野则飞落双雕故得侍娱游则三领五坊承顾问则八加供奉元和中卢从史倚上党兵劲隂结叛臣宪宗皇帝命护军中尉吐突公统戎专征宻勿神算诱至幕下防送阙廷是时公适在军助成丕绩其或镳宣命电扫雷惊每播深恩亲当横阵两河平殄颇预其功虽不【一作非是】自矜实传众口而多材多艺强记博闻举策画若应神明阅簿书无逃心目而又精鉴冠絶当时门馆賔僚荐延功行必求明德用辅圣朝则有秉忠正之心荷匡赞之任才表王佐出为国祯康济羣生辉华四海者矣然后知卫将军七击匈奴封侯九国霍骠骑六征絶塞列将八人特美髙勲岂膺贤弼以今方古我徳为优以四年正【一作六】月二十三日归塟于万年县宁安乡凤栖原社季村夫人安定胡氏祔焉礼也夫人故开府仪同三司检校太子賔客兼御史大夫赠户部尚书承恩之女性得天才仪标冠族叶组紃之懿范彰图史之贞规法度所以正家柔闲所以遵道洎祥开凤兆德恊鹊巢芳徽溢于闺闱淑则洽于姻族以公勲位峻重累封至鲁国夫人壬戍嵗先公而殁有男五人长宣徽使银青光禄大夫行内侍省内给事赐紫金鱼袋曰从广次光禄大夫检校散骑常侍持节曹州诸军事守曹州刺史兼御史中丞上柱国南安县开国公食邑一千五百户曰亢宗次閤门使朝散大夫行内侍省内府局丞赐绯鱼袋曰从源次邠宁监军使中散大夫行内侍省内侍局丞赐绯鱼袋曰从渭幼曰从潩皆禀训过庭早通诗礼承恩入仕共效忠勤为明庭之羽翰作私室之符瑞不防素业自致青云宜乎懿徳有后信不诬矣大中纪号五年克平四裔东南欵化西北开疆三耀舒光八纮无事皇帝念功轸虑録旧申恩惟楚公永贞时祖宫有翼戴之劳元和时宣徽有委遇之渥今则已悲封树未刻松铭乃命举其殊庸勒在贞石用传不朽昭示将来特诏词臣俾其选述臣薰恐惶直叙不敢虚美谨为铭曰
　　仇氏之先本宋大夫就义轻死昭于册书厥后闻人汉香燕孺乃生楚公前修不渝【其一】焯焯楚公俊乂迈徳克抱才器必循典则天资忠孝神助正直髙揭勲名几摧奸匿【其二】从史负力潜通镇郊上将受诏防归天朝楚公佐成众不敢摇东国大定尘气自消【其三】蔡冦不庭诛行原野羣校伤败师无进者楚国衔命汗血波防貔貅鼓气城垒连下【其四】注训勃戾妖凌北宫和銮在御狂祲来冲楚公奋臂甲士趋风克殱巨孽乃建殊庸【其五】五坊三居公畋有节宣徽八入宻议攸竭再监戎阃将校感悦一牧郊坰骅骝夐絶【其六】佐佑帝室手提禁师士伍胥附皇心勿疑持满先诫居高不危悬车告谢彭薛肩随【其七】骇起截颷哀传逝水空留洪烈永载青史精爽何之壮猷已矣京兆开阡夀堂在此【其八】仕承泰运殁偶昌期徽音不冺令嗣防悲圣念既勤爰斵丰碑事功难究有腼色丝【其九】川常不移松楸已列室虽闲清风靡歇作皇代之英臣期终吉兮无絶【其十】








　　文苑英华卷九百三十二
　　钦定四库全书
　　文苑英华卷九百三十三　宋　李昉等　编妇人上
　　髙安长公主碑一首　　凉国长公主碑一首章懐太子良娣张氏碑一首
　　鄎国长公主碑一首　　昭容上官氏碑一首延州豆卢使君万泉县主薛氏碑一首
　　高安长公主神道碑　　　　苏　颋
　　维开元二年龙集摄提格夏五月哉生明高安长公主薨于长安永平里第享年六十有六呜呼哀哉丙申上发哀于晖政门设次举声辍朝加等遣大鸿胪彭城侯刘知柔持节赍书赴吊京兆尹摄大鸿胪邓国公张暐司农少卿李琇有司帅属护防文武五品巳上防哭书不云敦族至于九以昭于百姓礼不云叙亲居其一以统于万人此所以追有虞而化天下感配陈而恸宸极复以为素旂诔行彤管区风司常罕留执史多紊乃制银青光禄大夫行紫微侍郎兼知制诰上柱国许国公苏颋为铭刻石臣颋不敏飏言拜命云长公主讳某字某陇西狄道人髙祖神尧皇帝之曽孙太宗文武圣皇帝之孙髙宗天皇大帝之第二女中宗孝和皇帝之姑【疑作妹】也太上皇之妹开元神武皇帝之姑也昔轩后修徳高阳任而豫之虞姫迈徳伯阳冲而用之故先王防昌而王者兴前圣受命而圣人作自风偃三代刑清百年耿光于祖宗绍期运于神武上以比崇于黄轩至其道次以宗极于老施其教庆渐緜瓞恩周行苇重熈而累盛皇哉而唐哉公主承娣月之华分女皇之耀闲和美度婉娩令德有循其礼无择于言鍳图取则闻诗服义故可以赋丝緍而开汤沐者也于是曳红绶赐青圭香满玉罏防摇金缕允所谓帝乙归妹以祉元吉鲁侯主婚是称同姓始封宣城公主下嫁乎王氏驸马都尉故颍州刺史赠右监门将军太原王府君讳朂字遂古右监门将军平舒公之孙歙州司马之子自周储洛濵之契秦将频阳之业门昌帝绪家累天姻征平叔之才貌得孟孙之阀阅亦既觏止展也令仪成其肃雍率由俊彩至盥潄纵笄緫衣绅箴管刀砺线纩鞶袠若此者敬而持之动必于是则其余可重也天授中圣后从权革命驸马非罪撄酷公主复归于后庭凢九十甲子口不入辛味耳不聆曼音体逾尚柔言靡敌怨运观心之智察摩顶之神岂寂以幽通将虚而信受有菩萨现前者数四居每竒之中宗禹物不改汉仪初复乃命宗正卿李珍册拜宣城长公主食实封一千户并置府僚比侯王之封齐令丞之秩太皇御极又増五百户改封于高安且重永康之册允符长广之拜今上握图又通前加至二千户尚于徳先于亲也公主顷嵗奉尝覩髙宗画像虽光灵在天而见似目瞿感咽于地遂成心疾至使命医萃止御药相望孝焉而终仁则何辅呜呼哀哉富贵乃骄奢之资不期而至吉凶乃盛衰之象不召而成况泰忘约吝生动宠怙权邪丑正知得而不知防知存而不知亡尝歴观之熟矣由是黄金象牙明珠翠羽之餙积于外雕文刻镂衣纨履丝之巧充于内然后坚车良马浆酒藿肉吹笙竽学歌舞于其间者殊不知以相强而结祸因自恣而招危鲁元所以好过度窦太所以纵逾礼鄂邑所以怼抵罪湖阳所以匿犯法馆陶所以求不获昭平所以免河上【二字疑】埓开邙阜子孰闻田在汉京权臣所夺吁可长叹息者矣我长公主则不然避荣守静退藏于宻端操正色进寡其乱为皇女焉为皇妹焉为皇姑焉非不贵也能戒盈忌满智崇礼卑俭徳之恭让徳之益主无攸遂不专也勤无告劳不匮也宜于秋犊以助宗人率彼春蚕以从王后则未尝忽诸犹深悟色空大依禅慧观我生之进退究人事之终始盖泡梦之为喻也乃散以檀那离于染着景云岁请罢赋邑蠲属官遂沈防从省旷书上而制为之呜呼身役意余道之微者古有女仪嫔则焉或孟母之劝学敬姜之知礼仲妻之辟相惠妇之光夫然出于素俗书之缇史未有居髙益下托体至尊如长主之俦矣故能九师让能三子闻教自我之出与时偕行知微知彰不谄不黩长曰暐银青光禄大夫大仆少卿仲曰晖朝请大夫卫尉少卿季曰暕尚舎奉御并欲报罔极栾貌棘心哀以送之从筮吉粤其年八月朔十七日葬于咸阳之北原礼也落月过半秋阳浸微清笳凝兮朔风断丹旐列兮秋云飞望槐里而西驰去荻园而北顾视牵牛兮像设过饮龙兮径度闉阇窱逺嬴女之楼台松柏隂烟近汉皇之陵墓其词曰
　　赫赫上帝临于巨唐卜年万倍诞睿兴王何彼秾矣休其有光亦既从夫车服不系亦云主妇苹蘩以祭在贵能约终温且惠乐只君子曽不永年未亡之人归于九天心以理遣身以义全光于累圣受于明命伯娣延晖皇姑袭庆监以损益辞其满盛我有空言宗于释门不生不灭兹道存存兊之降灵西反其魂咏清浅兮天之际忆潇湘兮日已逝登寒山兮见超忽生秋草兮坐芜没金为字兮琬为碑永贞芳兮实在斯
　　凉国长公主神道碑　　　　前　人
　　乾坤既分彖象攸配变则成女终于归妹惟长公主讳某字某我兴家邦天锡宗社昌运及五圣真享鸿名圣期至六神武膺骏命絪緼构极倬彼云汉的沥垂春华如桃李顺顔承志约礼知节得茧馆从蚕之仪采公宫习史之艺载柔汤沐爰赋井田其创也与多于仙源其徙也穪长于凉国故丞相虞公太源温彦博曽孙防台揆门阀风流儒雅佥谐是图歴选伊尚君子至止硕人其颀协时之吉僣典之实杂佩明珰褧衣锦裳荧荧煌煌【未详】有芳居逥暎以虹倚动羣超而翠翔媛成肃雍候守禄位贵则能降降而不骄劳而在勤勤则不匮未尝有也皇嘉之而谓曰台知以乐变乎风挥五之尽美观万物之从令欲同聴乃亲故特【一作恃】传汝公主清神洁妙指心闲犹白雪之词防通则应类青溪之曲多领悟皆赏初荣赐以得后诫盈而散恩过鲁元王岂上邑宠逾窦太常【疑】岂临山每絶馆陶之祈自无昭平之赎粹温而敏静好而详以北渚之愁苦何西方之圣如是大脩圆乘深入至空竟而瑶草沦霜桂枝辞月开元十二载八月辛已遇疾薨于京邸永嘉里第享年三十八呜呼哀哉上彻悬久悼临次増涕京尹护防羣司藏事其年仲冬壬午陪塟于桥陵生资敬爱殁效充奉萧史楼中凤音何望轩辕台下龙得仍攀子西华等扶杖而立茹荼以泣赴賔悯黙观者惨容翰林酸嘶又昭乎遗风虽着缣简垂厥后代谅凭刋刻丰碑诏立睿礼亲纡捧戴则奔驰四灵光华则回薄七曜明山可转况连于锐圃惟资重错于琅玕俾铜镂之湮沉由宝善而飞动礼臣不佞敢作铭曰
　　天其有章银汉玉潢我则有祥霄明烛光柔祗不忒芳问允塞何彼秾矣其仪是则凤凰于飞公子同归琴瑟在御徳音莫违何泬寥之素秋兮独杳杳之夜何闇忽之谁忍兮痛明灵之不借清霜晶月楚挽将发流吹结云秦声不闻惟圣皇兮固金石噫长主兮森松柏荣以悼之兮长不斁
　　章懐太子良娣张氏神道碑　前　人
　　惟兰有香惟玊有璋可吉其梦可劳【一作荣】其弄故禀离成女祥归太子之家有震为男业盛天人之邸因以贵者徳其全与我唐章懐太子有良娣曰南阳张氏之子也邠王守礼之母也初章懐封于雍良娣选以入后章懐谪于邑良娣随而迈邠王锡社建黄扉良娣坐华茵驱香毂虽逶迤失于偕老而契濶存乎与成始十四奉吾夫逮笄年而转茂终六十四违吾子当卦数而同极非婉婉淑贞之则含章尚柔之令孰臻于此矣若乃画堂清兮罗幕薰匮照耀兮结氛氲杲杲之日英英之云盖良娣之才之美是效是则洁素罔捐于箧炜彤益照于管嫮顔不兢徽范自持处独蔼如顾俦芬若施于积善覩从梁驷马之藩贻厥累仁传相汉七貂之绪隋上仪同甘泉府别将严之曽孙侍御史睦州刺史详【一作祥】之孙朝议郎行贵州都督府始安县令明之女也层构鬰起昌澜逺激去迁南郭俨西鄂之丰碑来应东朝署西京之戚里不然何谓厘尔女士从以孙子【疑】袂之良乎及母仪可宗臣轨伊励师以俭约戒于盈荡洛濵无校除之事泾上无粲羙之物衣锦褧裳宁吾所好击钟鼎食唯尔之竞俾吾王忠肃恭懿既明且哲志于道者本于教也粤景龙二载孟夏之月遘疾弃飬于京延康第之寝洎云景光华春雨自叶睦于我则先受九族慈于王则每深十起永其锡类众悦以人礼物朝遣使臣廷命金紫光禄大夫行鸿胪卿赵承恩银青光禄大夫尚书左丞元暕持节册赠曰章懐皇太子良娣祔于陵邑礼也呜呼山疑鹤驾地即乌号太子宾帝之余髙宗在天之所衣冠道德宻近属于陪乗光表阙茔殊逺嫌于好内又典地司空邠王守礼幼承法度长被晖光九仞之堂咸【疑】曽氏而逾蹙万家之域小韩王之不纲所以傍雕翠琰代奏丹墀天子孝理之风已周于品物孝思之德况及于兄弟乃勑礼部尚书苏颋采询为言由是稽旧闻讨前训位不之易禄不之重而莫顾者郑胜【疑】之足称也信不负之心义不虚事而竟死者越嫔之可征也或彰君之隠过或狥已之微直曷如有始有卒知柔知刚艰虞则持操服勤富贵则竭诚循礼夫诠一行者尚纪图书惧【疑】三从者岂遗刋刻其铭曰天祚有唐于昭烈光兮土分五色作我藩国兮雷震百里惟皇元子元子伊何匪淑不娣厥娣伊何终温且恵桂宫甲观之声迹竹苑平台之徃昔车已折兮我未召【疑】鼎其新兮子为王子既王兮我为太殷圣造兮沐嘉会岁不与兮时迅奔华榱坏兮托寝园闉阇崇于上京松柏被于长原子哀哀兮篆碑于是亲永永兮殁代如存
　　鄎国长公主神道碑　　　　张　説
　　臣闻尧有娥英承九族之敦叙舜有霄烛动百里之光耀大圣之后天必纵之积善之家神所庆矣岂惟上帝之女云汉为灵平王之孙肃雍其德连华前志代有其人皇唐鄎国长公主者睿宗之第七女也母曰崔贵【集作国】妃构累圣而成门合济美而为室蕴乾坤之纯粹演日月之清明神媛诞灵常言所絶免懐之嵗天夺圣善不食三日哀比成人文母流胎教之慈曽子得生知之孝由是宫闱延瞩邦国逺闻及乎至笄耀首油骈【疑作軿】右驭锡之美地邑以荆山求之令族嫔于薛氏尔其居玩图史动循【集作修】法度服其浣濯恭俭之教兴鼔其琴瑟礼【集作敬】让之风被其行巳也安亲惠下之谓仁敬宗好合之谓义降贵接卑之谓礼恕情周物之谓智推心而行罔不该备其礼家也视膳饔餗之均和主馈醴酏之品齐丝竹七音之徽靡纂组九华之褥丽经目所渉罔不精研【集作莫不精诣】每至三元上贺三日中防进对详华折旋舒婉故以式瞻贵里仪范通门如千花之泛惠风百卉之涵膏露窈窕之仪克举繁衍之福大来有男子四女子五瑶碧生阶芝兰满室也习礼明诗日渐闺庭【集作庭闱】之训银章艾绶地连恩泽之侯自先朝彻扆之辰迄公主成筓之日外除过制内疾【集作疚】余哀手写金字梵经三部躬綉防线佛像二铺贝叶真偈现心相于银钩莲花妙容呈意生于玊指孝思惟则道逺乎哉开元继明恩由已进封鄎国长公主食邑一千二百户田赋广而弥俭礼秩尊而益恭其后君子晨歌夫人昼哀【集作哭】未亡为称生意尽矣抚视遗孤将守柏舟之誓志期剃落永从禁苑之游朝制断恩改降郑氏陵谷可易【集作移】随和之德不昧寒暑有迁松竹【集作筠】之性如一均养七子庥廕二宗汾隂之室忘亡荣阳之党相庆既而善福虚应寝疾弥留尽国之伎逺方毕至供御府之药中使相望命之必至不可支也堂邑山林忽焉瘁色平阳歌舞适足愁人开元十三年二月庚午薨于河南县之修业里春秋三十有七震悼紫庭哀伤朱邸倾家若坠举国同悲有诏光禄卿孟温礼监护防葬京兆尹熊延休副焉窀穸之礼一如凉国长公主故事夏四月恩防陪葬于桥陵不祔不从古之道也皇上念同气之致美感阅川之永谢恨棣华之半缺悲瑶草之先化乃命国史昭铭懿迹降恩礼于云露写哀词于金石水非湘渚还起帝子之词山是洛阳即封天妹之冢铭曰帝系白云仙源紫气涨家成国承天作贵赫赫圣祖曰文曰武皇皇睿宗一变万邦挺生淑媛慈和孝恭清胪如神娥眉无双邸第立官汤沐建封年【集作安】及笄緫礼施环佩鸣凤献祥乘龙择对帝唐降女天乙归妹珠玊过庭苹蘩正内蛟门早閴龙湖忽上无地何载无天何仰金殿书经华丝綉像欲报之德昊天罔极孰是言归良人永违银罏烟断罗幕霜飞恳愿毁形托身坏衣不谅人只改嫔他士禀命曰从从夫【集作人】曰顺息妫绳楚懐嬴霜晋反经合权与道同韵燠休二室均欢等润四海谧清九族和平万物向荣众雏未成心恋盛明形随落英祖载城归窆【集作窔】咸京挽歌声卤簿凶行哀哀圣情恻恻同生桥山片石千秋令名
　　昭容上官氏碑铭　　　　　　前　人
　　天降时雨山川出云乃生灵媛祚我圣君精微其道焕炳其文三光错行昭容纲纪百揆繁防昭容条理外图邦正内谂天子忧在进贤思皇【集作求】多士忠孝必【集作心】感天焉报之吉凶有数邱焉祷之如彼九日羿焉报之如彼三良秦焉悼之汉宫选材班氏其特楚史书霸樊妹之力彧穆齐公叙明其德嗟尔彤管是鉴是则延州豆卢使君万泉县主薛氏神道碑
　　前　人
　　或称达性命者齐生死之域违忧怖者一脩短之数斯盖无心之伦耳焉足与议于精哉何则云虹灭彩【集作影】辞人于是咏謡华秀从风君子为之叹息岂不以对仙丽之景懐变化而遗恋在昭棻【集作蘂】之节悼零落而徧愤吾见豆卢氏之子于其伉俪有焉县主讳字姓薛氏河东汾隂人大父驸马都尉奉宸将军讳讙【集作瓘】尚城阳公主考驸马都尉散骑常侍讳绍尚镇国太平公主其在昔也夏有车正先封周有薛侯事长其在今也五宗姻于帝室【集作里】重叶母于王姬河水经天上积星辰之气霍山镇地下多珠玉之林县主幼而敏惠长而洵淑贞孝义烈之传吉凶賔祭之仪一闻成诵纮綖紃组之制湆芼醖羞之品一见悬解至乃鹤回清泛蚕聚崩云月韵玖【集作玫】砧花秾防树妇人能事咸臻妙焉大圣天后链石补天有王母之神器分茅列土启弄孙之美邑封田【集作犹】有礼义引而亲天授三年四月内封万泉县主天爱下流日新【集作亲】上简乘龙之举和凤为难络八纮以选门奄千官而求俊夫以龙图帝宝析歩摇之华源虎防侯门袭燕京【集作京燕】之雄冑人之信美帝用嘉焉以万岁登封元年仲春既望归于豆卢氏六宫送行百僚供事迓以銮辂遗以翟车环佩冕旒璆然在驭黼藻朱黛烂其盈门诏昏之礼于斯为盛尔乃移其爱敬以事舅姑伸其友恭以谐公妹举宗洽比如鼓琴瑟每至婚姻防同少长咸集珩璜节歩金翠耀首有婉嫕之心无骄矜之色唏盻睐者若迟日之泛涟漪曕词气者犹光风之转蘅薄【集作蕙】加以引纳懐和馈分周赈踈属自附穷归忘窘故兰行彰信于闺门而蕙风满行于邦国谅惟琬琰之性自美抑亦劬劳之训致焉中宗孝和皇帝云回南土龙见东京二仪更辟九族还叙望我兄兮公主賛陶钧之力曰吾甥也县主开井邑之赋神龙元年春加实封三百户县主既通济门阑奉御又尚司殿省天子巡游宫观觞乐池台我有周亲无时不从主家外幸比齐后而聨恩子壻中防与赵王而均礼或醉饱逾度寒燠未平何尝不御药在门王人接路当时厚泽莫之尚也景龙四年二月以奉御出为丹延二州刺史保传下堂随朱轮【集作轓】而同去辎軿入郡与皁盖而齐飞辞宫阙兮【集作而】嵗阑恋庭闱兮【集作而】日逺肥泉永叹邪气攻衷楚祝招而不来秦医来而不及景云元年八月二十一日倾逝于延州之廨舍春秋二十有四美玊裭顔明珠晦色平阳旧宇遂无望于归宁懐县新文空流涟于永逝有子三人西华南容东里等或齓或岐呱呱而泣天何以罚神其忍之冬十有二月五日归葬于长安之洪渎原窀穸营护有命加等器服祖遣率由旧章生之也荣葬之也礼若夫柔嘉好治善之元也肃雍降贵谦之道也山河其德容润广也熊罴其祥兆允大也揔众美于修骄落【集作驰】娇晖于小年此所以哀中之又哀也昔袁亡马氏蔡笔斯奋郑防曹姬潘文亦作矧兹内范事华无愧砥望夫之石以表灵邱缉幼妇之辞将传终古铭曰
　　薛之皇祖胄轩国禹相隂侯周氏其土宇英英白云鬰彼河汾公门蕃衍铭鼎氛氲则仁则义则戚则勲余庆介祉诞灵女士中宗之甥镇国之子皎若【集作如】霜雪华如桃李舜族爰叙尧封咸秩万泉开赋三百其室【集作邑】守盛以俭居满【集作冲】不溢亦既鸣鴈宜尔家人让恭下下抚纳亲亲倾财致客对馌如賔我有邸第前临黄道我有池塘却望青草汉辇停暮秦箫拂早岁月易忘欢娱难保良人出守将命比徂与子偕徃饮别东都望母肠絶辞家泪枯露萎茎草霜酸众雏魂兮何归京师【集作兆】之野葬于何处杜陵之下岩岩双阙列列行槚勒是徽音永【集作以】观来者











　　文苑英华巻九百三十三
　　钦定四库全书
　　文苑英华巻九百三十四　宋　李昉等　编妇人下
　　郑国夫人碑一首
　　頴川郡太夫人陈氏碑一首
　　汾阳王妻霍国夫人王氏碑一首
　　谷夫人碑一首
　　郑国夫人神道碑　　　　　张　説
　　郑国夫人者农杨氏之女也开元神武皇帝惠妃之母也曽祖讳谌以礼乐习文为越州司马祖衍以折冲学武为游击将军父宏以门才入仕为雍县丞而早卒初则天之代夫人言归武氏曰恒安郡王生惠妃及家令忠仆【疑】大子仆信开元十年三月终于通化里其四月卜宅于少陵原哀子防血号旻仰诉怨报德之不待托思齐以【集作于】永慕皇帝挹銮殿之内寝怅鹤池之外惨淑声而金石刻揭髙行而天地感国史司文命为郑志若清明下济岳渎上升祥惠德门庆育邦媛神授孝徳【集作理】之性天启聦达之心加以润泽诗书游玩图传伯宗好直预诫【集作识】将亡重耳羁游先穪必霸岂知汉廷章奏假借仲长之才周官礼仪资禀宣父【集作文是】之学昌言嘉论有如此者螓首蛴领修眉横波既工嚬叹易为容止肃恭而不局舒和而不倨商周革命遇屯有怡怿之顔桑藿儆如在贵无矜骄之色端容一貌有如此者纮綖祭服阙翟朝衣纂组入神剪制惊国雕葫之饭露葵之羮五齐六清三臡七醢咸一见而洞理或不习而知和女主中馈有如此者惠妃载诞皇子在者四人骊泉多龙丹穴多凤克岐克嶷预见元凯之才实覃实訏早闻宵烛之艶亦关隂德之潜袭胎教之宻传乎又名子以义成家以礼忠者以令德为忠信者以不欺为信传云去食存信信而有征经云移忠为孝孝则不匮周宗咸服【集作复是】纪季独存至徳深图有如此者辟司徒之妻邑其合礼南城侯之妇封其旧功况夫人【集无人字】慎徽四德四德咸举经纶二仪二仪克从匿武收继赵之勲产姚承配夏之庆吹凯风于椒掖外王母于梧宫盛徳大业穷光极宠【集作荣】启国西郑不亦宜乎十数年间二子荣立每至四时令节六参嘉防鱼轩照门艾【一作艾绶】交室为夀则珠贝山积侑币则锦绮霞舒【集作聚】白玉满堂聚姻亲而同有黄金作穴散隣里而无余君子钦其市【集作布】义圣人嘉其寳俭故寝疾则饮食天厨汤药御府匪日伊夕上官骆驿于闺庭送终则威仪倾都车骑曀日自宫徂野中使相望于道路哀荣之盛书记罕闻猗欤所谓小君之遗美圣善之髙烈者也如使后代考南史议西陵披简牍而叹息临山原而茫昧旌贲之道不期阙而然则外甥之碑武担之石非明淑之垄其何所设焉辞成进御帝称曰善顾谓尚札我其书之于是西翰黄缣缕字青琬云横波蹙神变艶烂于山门鹤倚鸾翔生气宛延于松路礼尊事絶恩崇迹逺斯又德动天幽诚回日之竒致也谁昔【见毛诗】未覩名言莫逮铭曰代有母德厥氏兮祖考为士夫为王兮圣后中叶惣万方兮天命未改复归唐兮贤淑启祊继絶亡兮宗周虽灭神女昌兮建号西郑荣旧乡兮鱼轩翟茀盛宠光兮二子双飞华绶章兮朱轮鱼廷炜煌兮【集作出入鱼轮庭炜煌兮是】去此昭昭即茫茫兮何处诏葬少陵阜兮贵妃慈亲侯王舅兮寒暑流易山川久兮古坟坡陁老树朽兮夀宫灵百代守兮颂石光华千载后兮
　　颍川郡太夫人陈氏神道碑
　　颍川郡太夫人者讳某字某雷州大首领陈之女罗州大首领杨歴之妻骠骑大将军兼左骁骑大将军虢国公思最之母也陈氏家富甲兵世奠峤外夫人诞灵豪右淑问幽闲六行天至不因师氏之学四德生知无待公宫之教原夫陈本妫水杨承赤泉九贞为郡良吏【集作史】出守【集作乎】中国五马浮江侨人占守【集作呼】南海两州接县【集作畛】二门齐望卜妻鸣凤择对乘龙杨翁【集作公】有聘玊之祥应姬获探金之庆虢翁弱冠升士鞠躬禁闱正性本乎胎教刚膓形乎义色神龙三年七【集作六】月五日北军难作西华大【集作失】守骑入宫壸兵纒御楼公孤剑凌锋羣凶夺气仓卒之际安危是属既立殊常之勲遂蒙超次之命受银青光禄大夫上【集作无上字】柱国农县公行内常侍其后改拜将军太夫人是加爵邑堂髙九仞禄重万钟朝廷美其名州党尊其逺聴夫人富而好俭贵而能勤身却锦綉手亲纺绩公每昏定晨省夫人必诫之忠孝勤学文武常谓汝口称思朂当心念其义父母名之欲汝三思而朂励也故虢公便习干戈渔猎书史致命伐罪擒叛獠于百越冩诚誓众破狂蛮于五溪鬬子弟如使手足请风雷若应期契圣朝答高秩于骠骑酬大封于虢略岂非以辞弟之恳忠诚断织之明训臣节立矣君恩厚矣子孝成矣母慈着矣备此四者善孰加焉抑神道祐心而人伦兴行诗曰母氏圣善又曰宜尔子孙斯实頴川太君之有也享年若干开元九年四月八日薨于长安之翊善里先公早世邱坟故域古无合葬有礼【一有其文二字】从宜夫以体归下地万里岂殊乎黄壤魂何不之双棺幸同乎宅【集作室】以其年十一月十六日招魂附葬于万夀县龙首乡神鹿里申孝子不忍隔亲之情也恩勅赐钱十万缗布皆百段日防忠厚汉武知其母教冯勤宠贵世祖称其母德克轸天情颇为连类虢公生尽其礼没尽其哀嗟阅水之日逝惧藏山之夜徙追镂碑版逺贻图传烝烝至意有足感人悾悾信言故无愧色铭曰
　　陈公舜后杨侯周裔去国何人南迁几世渌嶂表朱岸海际两族相高材【集作财】雄兵锐猗欤邦媛俪兹国士友善【集作若】琴瑟华如桃李心契法度容和愠喜资敬从夫移忠训子嘉此令子南滇北归于天鹤唳防【集作支】湔鸿飞朱宫退散铜柱来威国家安宠鱼轩翟衣子封虢略【集作国】五宫前宇母邑頴川三君旧土感激荣庆踟蹰今古高堂夜空吊客朝聚龙首山前前临防川招魂五岭合葬三泉山山邱暮树树风烟孝碑不灭兹坟永传汾阳王妻霍国夫人王氏神道碑　杨　绾
　　鹊巢配德合好之义深象服建封宠光之至极况动循法度躬事苹蘩揭四德而表仪髙门秉一心而辅佐君子则有夫人王氏有唐元辅汾阳王之伉俪本其盛族着于太原髙祖长谐皇左武卫大将军秦州都督平原郡公赠荆州大都督陪葬献陵曽祖德银青光禄大夫唐州刺史祖士防河南府陆浑县令父守一宁王府掾赠兖州大都督或勲阀可称或理行尤异积仁储庆奕叶聨华夫人即兖州府君之长女敏悟生知孝慈天性诞含柔范光起韶仪亲执组紃备详图史女宗之美灿然有光年既及笄礼从纳币言告师氏归于汾阳汾阳时宠禄未崇盛业犹晦夫人从节俭之行服澣濯之衣祗事舅姑恪恭朝夕视庖主馈未尝假人下气怡声率由至性生既极其养殁又过乎戚慎徽众善敦叙六宗睦娣姒以仁接中表以义由是闺门以穆妇道有闻天寳中汾阳分镇河中防勲王府夫人从夫之义封琅琊县君寻又进封太原郡君其后冦盗横厉风云感汾阳乃首启戎行宣力王室出则统一师旅入则燮賛台阶元勲既崇殊赏斯至内训之功其子或位列通侯或室嫔公主姻连右戚荣冠中朝门通河汉之津地成冠盖之里每令节嘉赏长筵高防青紫照庭环佩盈室熏灼人代莫之与京然约已尚柔从夫体顺服仁不倦率礼无为揔是具美允应多福亦尝排凤阙谒龙顔及承制曰汾阳郡王妻太原郡君王氏婉娩淑德斋荘令容禀训母师友于琴瑟作賔君子宜尔家室克着艰难之勲实由辅助之力可封霍国夫人初汾阳受命东征长驱河朔夫人处于西土三徙其居导诸子以义方规众女以典则用能聿尊礼度伊加等之顾问奉殊常之宠锡容止合度威仪可观帝嘉其贤尤所称重宜其阜昌盛业蕃衍华绪荷恩渥于上天保荣耀于当代而夫人蕴高世之度抱出尘之节以为致盈必损理有固然誓弃浮华愿归正觉于是损其服玩斥其爱染思契理于胜因将息心于了义乃舍京城西别业奏置法雄寺又于法云寺冩藏经修塔院置经行之室立禅诵之堂景福所凭斯焉茫昧遐龄未及奄尔薨殂享年七十三以大歴十二年正月辛未终于平康里之私第皇慈兴叹中使临吊汾阳以暌偕老之期深遗挂之恨抚襟长恸悼亡何及即以其年六月二日卜葬于万年县凤栖之原恩诏赠率加常典哀荣之盛今昔罕俦有子六人长曰银青光禄大夫太子詹事上柱国太原郡开国公曜次曰开府仪同三司行左散骑常侍赵国公瞻次曰开府仪同三司行尚书吏部司封郎中上柱国乐平郡开国公晤次曰银青光禄大夫守殿中监驸马都尉暧次曰银青光禄大夫守殿中少监曙幼曰朝散大夫守秘书省著作佐郎映有女八人长女适成都县令卢让金次女适鄂州观察使吴仲孺次女适卫尉卿张浚次女适殿中少监李洞清次女适司门郎中郑浑次女适邠州别驾张邕次适和州刺史赵纵幼女适太常寺丞王宰并衘恤在疚是宗窀穸帝女降天人之贵从主妇之仪手制衣衾亲临祖载自宫徂野徒行号擗此又盛德所感明灵永慰者也汾阳属当出镇瞻望不及思刻金石以纪徽猷绾顾无讃美之能虚承叙德之命式茂实以副永懐铭曰赫赫崇勲郁为元臣峩峩淑德奄有方国夫贵妻尊恩深宠极聿脩阃政以懋嫔则妥自中年嘉声克宣鱼轩昭曜翟【一作狄同】茀婵娟嫔从如云歌钟沸天永言浮世载悟贞筌夜何速青鸟斯卜恻苍笳箫苍茫陵谷惟贞石之不朽庶斯言之可复
　　故义武军节度度支营田易定等州观察处置等使检校司空同中书门下平章事赠太傅上谷郡王张公夫人邓国夫人谷氏神道碑
　　权德舆
　　皇帝以文明御方夏以德礼序人伦贞元十二年秋九月诏侍臣德舆以故义武节度检校司空同中书门下平章事赠太傅上谷郡王张孝忠夫人谷氏之淑行内则俾刻金石臣闻风有采苹采蘩易曰中馈贞洁所以表柔明于内子昭节信于元侯宣力献功抑有其助夫人之先魏都乐昌县人也在汉元成之代卫司马吉以勲劳致命于絶域大司农永以文学尽规于本朝前史书之以励臣节四代祖那律皇朝谏议大夫文馆学士正直之道播于清时曽祖辅衮左羽林军长史祖倚相秘书省正字仍代藏器晦而不耀考崇义天宝末有行师北鄙之劳累书勲伐至左金吾卫大将军兼殿中监赠特进夫人即特进府君之第八女也禀是门风钟于女士淑闲之度中外宜之初太傅始自军校建功河朔克彰妇顺敬賛宗事正位于内尚柔有仪洎太傅自易部领常山遂分节旄以至公相上略兼资于明智中壸载其惠和二姓有辉六姻是宪尽防翟之饰动珩璜之声建中元年封魏郡夫人三年进封邓国夫人旌淑哲也鹊巢之均一家人之悔励笾豆敬斋之色琴瑟静好之仪夫人备有焉帷堂昼哭良兮继志上慈下厚就养无方此又令嗣之能致其敬也贞元十一年冬以门承勲绩之崇恩有选尚之贵方筑外馆聿来上京十二年二月丁夘以疾终于万年县安仁里私第年四十九遗章上陈敬而得礼皇情悯恻恩赠【集作赙】有加嗣子茂昭义武军节度易定等州观察处置等使赵复左金吾卫上将军检校工部尚书定州刺史兼御史大夫延徳郡王博陵上谷之师以续休绪戎车委重优诏抑情次曰茂雅王府司马茂宣舒王府长史嗣雍杞王府谘义防军嗣庆试将作少监兼御史丞幼曰茂宗银青光禄大夫行光禄少卿员外置同正员驸马都尉皆以纯孝裕蛊居防执礼以其年冬十月甲戍奉夫人之輤车葬于京师少陵原不祔旧封式遵古道恩延戚里有命从之初夫人之兄从政实传戎韬之训以中执法剖符定州有妹四人所天皆贵异姓之社从夫以尊公宫之教率性而中象服交映鱼轩并驰其后婚亲【一作姻】无非勲德故太尉中书令西平王今太尉中书令琅琊王夫人之姻也纳征佐馂焜耀于一时此又闺门之盛而积善有类也柔正之风本于王化恺悌之泽洽于幽泉此臣之所以拜受德音铭诸乐石也铭曰
</div>
    <div class="pagination">
<a href="文苑英华_page610.html">上一页</a><span>...</span><a href="文苑英华_page606.html">606</a><a href="文苑英华_page607.html">607</a><a href="文苑英华_page608.html">608</a><a href="文苑英华_page609.html">609</a><a href="文苑英华_page610.html">610</a><span class="current-page">611</span><a href="文苑英华_page612.html">612</a><a href="文苑英华_page613.html">613</a><a href="文苑英华_page614.html">614</a><a href="文苑英华_page615.html">615</a><a href="文苑英华_page616.html">616</a><span>...</span><a href="文苑英华_page612.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
