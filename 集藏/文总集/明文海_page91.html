<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 91 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 91 页/共 134 页
  </h1>
  <div class="content">
   华川书舍记【赵汸】
　　婺州义乌县有泽曰华川王君子充书舍在其上同门友宋君景濂厯叙上世以来为文者之失得而卒归于圣人以为记辩博精诣殆不可加矣迩者汸与子充相见于钱塘子充又俾汸申其说既不得终辞则以复曰圣人之文非一家之言也昔者成周盛时帝王制作大备其载诸方册以垂轨当世者谓之经若韩宣子适鲁所见其类矣诗采诸民间策书辞命职在史氏未尝使学者执笔习为之也吾夫子顺先王诗书六艺以设教而学文之训门人识之亦曰考观圣贤成法以尽其职分所当为者而巳葢自一身以达天下弥纶益着而非外求由小学以底大成品节愈严而无二本成德达材之众率由于斯而徒以文学称者非圣人意也是故夫子尝删诗定书赞易修春秋以为万世明法而必曰述而不作曰吾从周则岂以言出于口者谓之文哉战国争彊道术分裂则一家之言兴而异端起矣自兹以来吏治不足继以武功而为国者始思息民以黄老经义未明流为笺疏而反身者唯知洗心于释梵由是马班崔蔡之伦以文名家凌厉纵横浩不可遏而先王经世之术防矣贾谊董仲舒掇拾于残阙而莫之行诸葛孔明范希文鞠躬尽力而未足以有明也舂陵河南大儒继作然后二帝三王所相传授者始焕然于时闗中张子因之崇执礼之教精思以致道修辞而断事以一乡而凖天下考三代以示方来卓哉学者之楷模矣迨新安朱子继周程之绪大明经训以觉斯人而浙河以东若吕薛二郑氏取周公旧章离析错综如示诸掌学者于斯得窥见圣人制作之盛焉然当是时陆子静氏起于临川以其得于心者行乎家邦充然自足而诸君子之志荒矣薛郑防归于朱子而吕氏则无间然陈君举薛之徒也乃自以书请益于陆氏此又论先哲于乡土者所宜慎思而明辩也况夫有志于斯文者乎子充早受业于同郡学士黄公黄公之见于文章者岳静渊澄不大声色固非欲以言语文字名世而子充明经洁行卓越不羣因乡先生精神念虑所存以端述作之本原极古人之能事必有徴矣则虽俯仰一室而所以系吾徒之望者何可量哉浙东多文献故家他邦莫及昔予尝欲往游而未能异时考德防文之乐舍华川奚适乎
　　共学斋记【赵汸】
　　后王降德之道不明士君子能反诸身以为学者千百年来大略三变以复于古而异端不与焉处污浊之世不忍自同于凡民而又患夫资之不足也于是乃有佩韦以矫偏运甓枕圆以警惰昼有所为夜必焚香质于神明念虑善恶之萌必察焉而各以其物识之以观其消长葢动心忍性不如是不足以有立于时则自知也亦明矣于是有君子者出主忠孝以饬其躬以匹夫而主师道使在三之义赫然白于天下后有作者不敢忘焉其视专一善名一行则又逺矣于是又有君子者出以其得于天而成诸己者本经训以淑斯人使先传后倦之教下学上达之防复明于世葢秦汉以来学术多矣至是始归于大中可谓罔极之恩矣自其教行髙明特达之士翕然归之然其间善学者乃复因其性之所近端居黙识以极夫反己致曲之功而后传之无弊则君子之学夫岂易言也哉汸学于古人而未之能进窃惧夫气昏力薄不足以底于成乃题山居读书精舍之西室曰共学与同志者居而勉焉噫人固与庶物竝生者也苟无以反之则情炽利害之间将无以自别矧学不至于知至而意诚其气机之窃发者每起于芒忽而天理之存焉者寡矣彼愤悱坚制髙迈卓絶以自拔于凡行者亦何可少乎易曰智崇礼卑智崇效天礼卑法地圣贤之言无二致也羣居终日而义有不出于此者何足道哉乃书之以为共学斋记
　　见山楼记【宋濂】
　　见山楼者上虞魏君仲逺之所建也仲逺居县西四十里所龙山委蛇走其南将升而复翔其旁支斜迤而西则为福祈诸峯若车若旌若奔马若渴鹿饮泉不一而足势之下降为隂阜为连坡为平林一奋一止复襟带乎后先东则遥岑隐现青云之端宛类娥眉向羣山相妩媚为妍其下有巨湖广袤百里汪肆浩渺环浸乎三方晦明吐吞朝夕万变方屏揷起湖濵曰夏葢山去天若尺五岩峙谷张尤可玩爱诚越中胜絶之境也仲逺心乐之以为非髙明之居不足延揽精华而领纳爽气于是搆斯楼日与贤士大夫同登鼎俎既备殽核维旅壶觞更酬吟篇叠咏及至神酣意适褰帘而望逺近之山争献竒秀晴容含青雨色拥翠不俟指呼俨若次第排闼而入使人涵茹太清空澄中素直欲胜鸾翳凤招偓佺韩终翩然被髪而下大荒其视起灭埃氛弗能自拔者为何如也伻来俾濂记之夫自辛夘兵兴阖庐所在往往荡为灰烬狐狸昼舞燐宵发悲风翛然袭人君子每为之永嘅自非真人龙兴拨乱世而反之正含齿戴髪之氓孰不在枯鱼之肆哉纵有佳山日在眉睫间将不暇见之矣今仲逺雍容于观眺之际亦曰帝力难名而吾民恒获遂其生尔昔太常博士施侯作见山阁于临川而荆国王文公为记其事且谓吾人脱于兵火洗沐仁圣之膏泽余百年而施侯始得以楼观自娱仲逺之去乱离仅四三载尔乃能抗志物表修厥故事如承平时此无他皇化神速有非前代所可及雍熈之治将见覃及于海内是楼之作其殆兆之先见者欤虽欲不为之记不可得也第所媿者濂之学识缪悠立言无精魄难以传逺仲逺尚求荆国其人而为之庶几楼之胜槩与雄文雅制同为不朽耳仲逺名寿延郑国文贞公二十四世孙羣从子姓皆彬彬嗜学文章钜公多集其门而仲逺尤号翘楚且工于诗有和平冲澹之趣濂葢闻之丹厓先生云
　　栖云室记【宋濓】
　　中峯本禅师结庐姑苏城西以为禅定之室翰林学士赵文敏公书其扁曰栖云迨今数十年中峰卒而庐亦頽壊中峯之孙用庵照师作新室于故址复取故名揭之而属予以记余笑曰师其欺予乎哉今之庐非昔时之所筑也今之人又非中峰也而犹曰栖云何哉室庐之寿以百年计人之寿以数十歳计御燥湿阅寒暑屹乎有不倾之势毅然有不亡之意今欲求其见之且不可得矣彼云者起灭万状不可斯须审视奚为而久栖此室哉文敏公取以为名固异矣师取而重揭之又异也余复以言文之不亦甚异乎虽然自其易化者观之则天地曾无殊于水中之沤自其可久者观之流电之光可使比于嵗月自其有形者观之泰山可以齐于毫芒自其无形者观之一髪可以儗于嵩华久速巨细者迹也有迹者固不足恃以不壊不可以巨细久速论者道也斯道也何间于古今新故之分哉然则安知今之庐异于昔时之所筑今之人异于昔之人哉而云也安往而不在乎尝试与师登姑苏之台而览古今之变三吴之间崇台广榭凉亭燠馆敷金碧而炫丹瑶极人力而穷物状者何可胜数葢有歌舞未毕而号泣继之车马陈于庭而狐兔己游于寝者矣彼之富丽竒瑰茍与栖云之室絜量大小何啻冈阜之于沙尘今彼皆不复得守而此犹能新其栋宇而不废何耶葢无道以保身者虽富丽不能久存而有道之士身亡而名立固不随世以为变迁也吾坐乎斯瞑目而思之充乎室皆云也皆中峯也入吾耳而接吾目者皆道也中峯之徒茍有志于道孰不可为中峯哉尚何取于区区之故名也乎师近道者盍以吾言求之
　　苦斋记【刘基】
　　苦斋者章溢先生隐居之室也室十有二楹覆之以茒在匡山之巅匡山在处之龙泉县西南二百里剑溪之水出焉山四面峭壁拔起岩防皆苍石岸外而臼中其下惟白云其上多北风风从北来者大率不能甘而善苦故植物中之其味皆苦而物性之苦者亦乐生焉于是鲜支黄蘖苦栋侧柏之木黄连苦杕亭厯苦参钩夭之草地黄游冬葴芑之菜槠栎皁斗之实楛竹之笋莫不族布而罗生焉野蜂巢其间采花髓作蜜味亦苦山中方言谓之黄杜初食颇难久则弥觉其甘能己积热除烦渴之疾所产荼亦苦于常荼其泄水皆齧石出其源沸沸汩汩瀄滵曲折注入大谷其中多斑文小鱼状如吹沙味苦而微辛食之可以清酒山去人稍逺惟先生乐游而从者多艰其昏晨之往来故遂择其窊而室焉携童儿数人启陨箨以艺粟菽茹啖其草木之荑实闲则蹑屐登崖倚修木而啸或降而临清泠樵歌出林则拊石而和之人莫知其乐也先生之言曰乐与苦相为倚伏者也人知乐之为乐而不知苦之为乐人知乐其乐而不知苦生于乐则乐与苦相去能几何哉今夫膏粱之子燕坐于华堂之上口不尝荼蓼之味身不歴农亩之劳寝必重褥食必珍美出入必舆是人之所谓乐也一旦运穷福艾颠沛生于不测而不知醉醇饫肥之肠不可以实疏粝借柔覆温之躯不可以御蓬藋虽欲效野夫贱局跳窜伏偷性命于榛莽而不可得庸非昔日之乐为今日之苦也耶故孟子曰天之将降大任于是人也必先苦其心志劳其筋骨饿其体肤赵子曰良药苦口利于病忠言逆耳利于行彼之苦吾之乐而彼之乐吾之苦也吾闻井以甘竭李以苦存夫差以酣酒亡而勾践以尝胆兴吾亦犹是也夫刘子闻而悟之名其室曰苦斋作苦斋记
　　沧江书舍记【王祎】
　　沧江书舍徐君方舟之所居以读书者也桐庐江濵为县君居在县北距江不百武而近葢唐比部方公勋之别业而宋名臣方公慤之故居君问来属予为文记其舍壁夫书之在天下可谓博且广矣圣人之经儒者之传诸子百家之著述厯代太史之纪録以及天文地理隂阳律厯兵谋术数字学族谱之杂出敷落旁行虞初稗官燕谈朏语之并兴其为说不同为教亦异而其为书类皆学者所当读而通之者也虽然学问无穷嵗月有限诚有不能徧观而尽识者而惟圣人之经则弗可以莫之究也是故易以明隂阳之理书以纪帝王之政诗以道人之性情春秋以示世之赏罚礼以谨上下之节文乐以通天地之气运凡先王之道所以立天下之大本先王之制所以成天下之大业者皆于是乎在然自厄于秦训诂于汉圣逺言堙愈传而愈失时异事易愈变而愈非其流弊遂有不可胜言者矣且仁义性命中诚太极神皆所谓道也妙极乎无声无臭而不离乎匹夫匹妇之所知皆讲学之枢要而乃以善柔为仁果敢为义气质以为性六物以为命依违以为中钝鲁以为诚虚以为太极冥漠以为神或至以佞为忠以诈为信以察为智以荡为情以贪为欲以反经为权捷给以为才谲诡以为术而世皆谬迷于闻见之陋莫之或省若夫法制之道其弊尤甚井牧以居民而丘乗卒伍之不合则叅以管仲穰苴之法封建以经国而百里五百里之不同则托诸歴代之异郊丘禘祫大事也或以郊丘为二或以禘祫为一焉庙堂明堂大典也或以为异所而殊制或以为一庙而八名焉帝号官仪悉承秦舛郊兆庙室杂踵汉误以及贡赋选举之设皆不过一切之法而己呜呼六经之书先王道学治具之所在而后世所取法也然其为说之弊乃至于是葢千数百年宋河南程子闗中张子者出始克实践精讨而圣贤明德之要帝王经世之规所以垂宪后世者乃大有所发明其后朱文公张宣公吕成公一时并兴而当其时如永嘉薛氏郑氏陈氏叶氏闽中林氏永康陈氏后先迭出各以所学自成其家大抵均以先王之道为巳任以先王之制为必行而所以立天下之大本成天下之大业者咸粲然方册间矣然及于今学者顾遂因儒先君子讲习既明之余因循茍简承前袭旧习矣而不察行矣而不着甚者以先王之道为莫之可行以先王之制为无所于用夫然故书自为书人自为人而学为空言矣呜呼此其为弊不有甚于前日欤是故学者之于经不可徒诵其文而己也必将求其道以淑诸身明其法以用于世葢惟诚求而实见笃信而力行然后知人之贵果可以为圣贤果可以位天地育万物而所学不徒为空言也予夙有闻于此窃尝有志而愿学焉比与君定交钱唐辱遣其子膺从予游防予亟东归不得与之相讲习故因道予所闻者书以授膺以复于君并请揭诸舍壁以为记
　　蜀山书舍记【髙啓】
　　蜀山书舍者友人徐君防文肄学之所也防文尝自吴兴以书抵予曰吾山在城东若干里吾居在山若干楹吾书在屋若干巻山虽小而甚美屋虽朴而麄完书虽不多而足以备阅吾将于是卒业焉子幸为我记之予惟古之君子所取以成其学者无常物所居以致其学者无常地也故弁裳之于容珩瑀之于步豆笾之于陈琴瑟之于乐弓矢车马之于服度量权衡之于用凡于物皆学也岂专于六籍之内哉往于田入于市处于戸庭览于山川立于宗庙朝廷游于庠序军旅凡履之地皆学也岂限于一室之间哉后世讲学之道既废而人之不能然也有志者始各占山水之胜筑庐聚书而读之虽其所以学之者异乎古然凡事物之理举夫羣圣贤修己治人之要实皆不出于书况安僻阻之区絶纷嚣之役得一肆其力于是则其至于成就岂不反有易者哉今幼文以方壮之齿有可用之材而不急进取益务于学以求其所未至岂非有志之士哉而予也北郭之野有土东里之第有书皆先人之遗也遭时多艰茀秽于榛芜残壊于尘蠧伥伥焉日事奔走而不知返则其荒陋宜有愧于幼文矣尚能为是记乎然而书此而不辞者葢姑复幼文之请亦因以自厉焉
　　仰髙楼记【朱善】
　　洪武已未正月善自辽东归南昌秀士罗德厚馆于书楼之上开牕而望之西山屹然于其前其卓絶若中军大将部伍旗帜整齐严肃而不可犯也其靓洁若普陀观音冠帯璎珞尊严端正而不可狎也其飞动则矫然龙骧翩然凤翥雄健俊快而不可羁也其变化则霞飞云敛阳舒隂惨一日之间倐忽晦明而不可测也德厚曰自吾创是楼也旦而笑语焉夕而寝处焉闲居而宴息賔至而觞咏焉无往而不于斯固将托是以终吾身而奚外物之足慕哉请子命之名而遂为之记庶将赖以不朽予曰诺吾将有以成子之志按图志是山之髙与庐阜等而诸峯竞秀环三百余里其岩洞之幽深良石之清美竹箭之茂宻草木之灵异琳宫梵宇之相望良田名圃之相属所蓄之富足以衣被城中十万之众其利泽之所及者逺矣抑吾因是有感焉是山之大能与庐阜同其髙则斯人之居是邦者独无与是山同其悠久者乎稽之古人忠节如梅子真髙风如徐孺子孝友如黄太史固皆足以敦薄立懦若乃华然道德之光粹然言行之懿奋乎百世之上而百世之下靡不师法而宗仰之者其惟濂谿周子乎诗曰髙山仰止景行行止髙山之可仰也以喻盛德之可懐也景行之可行也以喻大道之可由也夫以是邦城池之壮丽第宅之雄伟人物之富庶挹清光而分爽气者岂特兹楼为胜而连山垒嶂延属三百余里又岂兹楼所能独专也惟能知盛德之可懐知大道之可由则专兹山之胜者其必在斯人矣吾子其不可务乎德厚曰然某虽不敏请终身服膺焉遂名斯楼曰仰髙而为记以遗之
　　樗舍记【谢肃】
　　上虞管起逺氏之避地于北山也山有大樗因作舍以防于其下而名之曰樗葢自比焉且属予记之时予有四方之游不果为及归则樗舍者己徙构城中余十年矣而其名不易则又谓予曰曩属子记吾樗舍不意文之久不出也何故余复之曰起逺固美才而有用者也樗固散材而无用者也以无用之散材比有用之美才余何言以记哉乃愕然曰子以吾为有用之才则诚不知我矣独不见夫元之季世乎朝纲解纽中原板荡羣雄并争以为敌国故中外急于用才而无所择凡其才之可以宰一邑者或守一郡才之可以守一郡者或镇藩维或以将帅之才而屈伏行伍或以经纶之才而湮没簿书或位都卿相爵列王矦而非匡济之才虽才有小大用不适宜固未为不见用也及皇明聿兴天戈一麾四海詟栗向之所谓才者莫不低头束手以就戮辱焉唯吾幸免岂不以其才之无用也耶天下巳定上乃更张治化深惩前代之失合羣才而聚于京师亲为简拔以用之有朝食虀盐而莫调鼎鼐者矣有莫居逆旅而朝上岩廊者矣兹非有用之才乎然左承荐擢而右赐徒流右懐章绶而左伏鈇钺者亦云伙矣是岂宸衷之不爱才也哉亦其才不胜任而冒焉者之故也以吾才无用而获免又何其幸欤此吾所以甘比于樗焉夫樗无用之散材故匠石不加斤斧得以全乎其天而庄生尝述其言以为求无所可用而为余大用者也子但以是而记之何谓无言乎余又复之曰嘻有是哉夫求无所可用者庄生所以忘天下也为余大用者庄生所以自私也自私而忘天下岂圣贤之所安乎然吾知起逺读圣贤书而志将有为者也道出处言必称伊吕道问学言必称孔孟伊吕孔孟未尝自私而忘天下也故伊尹之未见用也耕于有莘固耕者耳而能乐夫尧舜之道及既见用也则相其君而觉斯民惟吕望亦然方其未见用也钓于渭濵固渔者耳而能谨夫丹书之戒及既见用也则尊主而庇民是伊吕未尝自私而忘天下也孔子谓如有用我吾为东周而行夏时乗启辂服周冕乐韶舞此欲见诸行事者未尝自私而忘天下也孟子谓平治天下舍我其谁虽不得位然其谈王道道性善论养气所以立言垂训者未尝自私而忘天下也且夫天者降圣贤以其才非但使其自足于已而己必将欲其大有为于天下以济乎斯人也而庄生之才既不足以济斯人又不肯下于圣贤乃托樗焉以肆其荒唐之说欲髙出于天地万物之表其亦不知视乎圣贤也而益卑矣孔子曰嵗寒然后知松柏之后凋也葢以喻夫君子所守处乱世而后可见然非周于德者不能焉孟子曰牛山之木尝美矣斧斤伐之以为未尝有材焉此岂山之性也哉葢以喻夫人之良心乃固有耳若然则吾闻孔子尝取松柏以喻君子之周于德者矣未闻有取于樗也吾闻孟子尝取美木以喻人之良心者矣未闻有取于散材也今起逺亦养其良心而周于德则用世之才全于我矣又何必自比于无用之樗樗乎樗乎其庄生之徒欤起逺有志于圣贤者也苐以未之见用若无用然乃强名其舍曰樗耳夫岂其情也哉于是幡然喜曰是足以记吾樗舍矣敢不自勉遂为书之
　　崖庐记【赵防谦】
　　李隆平氏遯迹四明山谷中因崖为庐而居洪武十年春正月庚辰之夕梦异人皓首厐眉岸帻曳杖而造其庐谓隆平曰人生两间或出或处或显或晦举命也夫其可强而至哉古昔先人有显而居朝承顺为悦者曰承明庐有于南阳卧草莱者曰草庐有洗心于道义之域而致其洁者曰精庐有弃荣味而呻吟者曰蜗庐有仙于山中者后以其地称庐山今而因崖为庐曷不亦名之谓崖庐寤而异之兴坐待旦发策而筮遇遯之渐其辞曰好遯君子吉隆平喜纳策于柜遂题其居曰崖庐间来谓予而征记余曰子以实而名其庐既善矣或符诸梦是又善也卜而吉善孰大焉斯干诗曰乃占我梦吉梦维何緜诗曰爰始爰谋爰契我周书曰梦协卜子其有矣且遯之为卦也贞艮悔干为天下有山之象互变为坎为山中有厓之象艮为门阙坎为隐伏为有庐可遯之象所居符梦所梦符卜所卜又符乎所居吉又何加焉夫所谓承明庐者隆平不欲之矣所谓草庐精庐者不可尚己隆平倘能养心寡欲居观干天之象优游艮山之趣则所谓庐山蜗庐者不得专美于前矣是为序记
　　稽古斋记【赵防谦】
　　孔子曰吾犹及史之阙文也今亡矣夫史不阙文于理未甚损也圣人叹之者葢叹古道之渐废也然古道之废于今者岂独史哉礼乐射御之习举扫荡之所存者惟书耳书又皆上乎防画波折之间务竒巧逞姿媚以夸乎人至于六义则茫乎其未闻知也吾尝谓书所以载道者也夫欲知道必先穷理茍欲穷理必由识书欲识书则当研究乎六义此古者包牺氏之教然也呜呼书自三代以下六义不明也久矣虽汉许慎之博着说文于义止得象形谐声二类而己指事防意间得一二假借转注则未之取也郑夹漈研精竭虑拳拳乎此著述虽多然又不过为慎之驾说也观其假借颇明则转注昧矣若徐锴戴同軰识见平庸循迹蹈辙虽取重于世较于超然特起者则劣也如沈约韵书野王玉篇世家藏人用究其不失于鳞次者鲜矣子母相生音韵相谐造化之自然也而野王或以子为母者有之沈约则声音混然一涂去取之际虽诸公之用心犹有所失他何议焉余近在山中博古之暇作书曰本义定三百三十字为字母八百七十为字子以象形为首原文字之本也次二曰指事加乎象形者也次三曰防意次四曰谐声合夫象形指事者也次五曰假借次六曰转注托夫四者之中者也博考众氏明辨正俗祛妄馘惑断以区区之见虽未敢自跻于古人其于君子翫考之际窃谓少有助焉夫世之知者亦鲜矣求同志而相与讲明之则未之见也及来钟离闻汀之呉君以庄慨然有志于古以稽古名斋未暇往见而凤阳郡祭酒呉先生且俾余为以庄言之余谓古莫先于书而书莫先于六义而以庄稽古之际岂有过于是哉余故因呉先生之请遂发之也若夫所不可言者今固不能尽言也他日握手相遇与吴君谈宓戏一画未判之前则庶乎其有所进视今日所发直筌蹄耳













　　明文海巻三百二十七
　　钦定四库全书
　　明文海巻三百二十八　　　余姚黄宗羲编记二
　　居室
　　正学斋记【王绅】
　　汉中府教授天台方公希直备纯明之资负正大之学慨然有志于圣贤者也蜀王殿下素加礼敬间尝聘置左右以诹咨正道公见必以仁义道德之言陈于前王方大肆力于缉熈之学日以诚意正心躬修体验为务与公论辨若律吕之谐肯綮之中无不脗合王愈加敛容纳之与臣下言必曰方公今之贤者也遂赐名其读书之斋曰正学期其底圣贤也公退以告予绅绅闻三代之隆大道昭著风俗淳厚人伦明于上教化行于下故人之学焉者多出于正周衰列国纷争人尚诡异各以智能自立门戸而异端之术竞起矣若杨墨之为我兼爱老耼庄列之虚无张仪苏秦之纵横韩非申不害之刑名管仲晏婴之事功有不能枚举者逮至汉唐世愈降而道愈漓著书立言者动以百计其为说必曰我著书所以明斯道也而道卒不加明我立言所以开人心也而人心终不如古非徒无益于人其所以壅塞正途聋盲耳目者为甚大天下之士莫不随波逐流而相上下其如圣贤之道遂若岐迳之异趋矣比之三代之学其邪正为何如哉尚幸间有豪杰之士出于其间足以回人心破邪说挽頽波而振余风然亦不能多见若汉之董仲舒其言明白坦易为得圣贤之心唐之韩愈卓乎特立于百世之下皆间世之竒才也至宋周茂叔以河洛之懐得理奥于黙契心融之妙及其门者若二程子之主敬行恕穷神知化而道益宏逺矣其后新安朱子出又能推明周程之防而集羣贤之大成于是世之先后虽不同道皆羽翼斯道而所学纯乎其正者也故自三代之下论者莫先于宋有元之时若许衡氏若呉澂氏若许谦氏軰彬彬和附于下者葢莫非朱子之传呜呼上下千数百年求其人仅仅如此而邪说之惑人反有过之则夫凌髙驾虚励志鼓勇而跌足于异途者可胜道哉此志士仁人所为扼腕而深悲也今公才足以振俗德足以服人生逢圣明之世而又遭遇贤王之眷顾则所以追诸子而遡三代者公其可无意乎绅也志识卑浅于公之学无能为役窃幸辱知于公最久故敢窃公之余论以绎智念之万一茍以为然则继今以往益图执鞭以为御焉
　　练溪闲居记【朱同】
　　中庵余公信卿承世胄之贵秉钧要之权亦既有年洪武六年以老得请奉防居新安新安练溪大源即杨之水也出绩溪县大尖山澎湃湍激曲折东流绕郡城西防四水南流以入新安江郡城之立跨山依水以为固公之居在城之西偏南面水隂之山曰阳城唐方外许宣平隐所也逺望乔松数本在山巅之凹遗址存焉重岗叠嶂枝聮秀拔踊跃后先以列乎前古寺楼观林隂塔影岚光翠霭入戸侵檐不知有城郭之隔市防之嚣也公平居无事则图书在几披吟抽绎以养性情而消永日客至则整冠对坐谈今古论人物道典故锵金戞玉足以广见闻耸观聴令人倾耳不倦每风日佳好则幅中野服杖履逍遥与二三友士俯练溪之清流登西水之梵刹探城阳故址以求方外之遗踪陟紫阳髙巅以访考亭之余蕴或据怪石或坐长林唱和吟啸日暮忘返人逺而望之但见其形超兴逸若写神仙于图画而其中所存之洒然者固不得而知之也仆间尝造其居公辄接纳谈笑或置酒虽不自嗜饮而酬酢不厌其寛和接物类如此殆忘轩冕之贵而尚道义之髙者欤时刘时中素慕公髙风因令邑士邵某图其闲居之趣与文士歌咏之而公又俾仆记其槩仆惟襄阳公旧镇也岘山髙阳池昔人游观之胜岂特倍蓰于练溪而公独眷恋于是者何哉葢襄阳形势之地英雄之所必争是以南北有事则往往为名藩重镇实扼巴蜀之门戸控江汉之领袖而规中原之咽防也昔闗公乗胜据有而孟德几欲迁避羊祜卧鼓不战而呉人巳为寒心此豪杰之士割据觊觎之雄图骚人墨士感今懐古之壮观而非端居嘉遯之所也徽之为郡介乎万山僻在一隅豪杰之所不屑而山秀水环泉清石洁足以清心娱目全身避世是以黄山之嵯峨紫阳问政之宏衍多为仙逸栖游之地公见先断果勇退急流在易所谓见几而作不俟终日者视功名富贵何如也然则孰使其盘桓眷恋于斯而忘故土之胜者其必以是也夫既为记巳又从而歌之歌曰练之溪扬之水源淙淙流弥弥结茅屋临清泚泛余舟兮渔梁振余袂兮城之阳望岘首兮慎无懐乎故乡
　　志古斋记【贝琼】
　　志古斋者天台王蕴德氏藏修之所也蕴德尝受诗舒可立先生科举废遂一意于古文求进于先秦两汉故取昌黎韩文公之语自厉云鄱阳周伯温为书三大字复求予记之乃为说曰射莫善乎羿而天下不能皆羿也工莫巧于般而天下不能皆般也唐宋诸家通习六经出入诸子亦皆志于古而恒苦其难者时既不同才复悬絶恶得强之以力哉苏黄门曰文不可学而能气可以养而至是气也塞乎上下腾而为河汉旋而为风雨薄而为雷电列而为五岳激而为海涛人得之发于文章所谓气盛则言与之俱盛也诸家惟能善养吾气所着不期于古而古虽有髙下轻重遂与六经诸子并行不朽岂非一代之豪杰乎往往取其书熟读详玩大抵立言不在于崭絶刻陗而平衍为可观不在于荒唐险怪而丰腴为可乐此古人不可至也古之人不可至而有至焉亦犹射之必为羿工之必为般庶乎其不逺矣若蕴德者其志如此宜将髙视无前而不足于今欤虽然髙台邃宇孰与古之橧巢齐纨楚练孰与古之羽皮玉杯象筯孰与古之污尊坏饮哀丝豪竹孰与古之土鼔奈何浮华之习崇敦朴之风壊或有语伊耆之茒茨则陋而不合于制尚有虞之瓦器则朴而不适于时悦周文之卑服则俭而不尽乎饰奏轩辕之云门则淡而不谐于音矧文之变而下也使班马驰骋其间则必惊且骇矣非班马之罪也所见者异也若奚志于古耶惧其合于古而病于时也呜呼初予坐是蕴德复蹈而为之不以举世非之而变斯能古矣因其请而极论之苐愧于古人者海之一螺未及尽夫道之无穷也其尚择之
　　黄山书舍记【贝琼】
　　江隂旧为常属邑大江自岷导之东流万里至江隂达于海岸江之山曰君山君山迤而东崭然与由里秦望秀拔天半者曰黄山葢江隂以楚封春申君黄歇之地山繇是得名而君山则歇之墓实在焉若敔若啓若定若华向背起伏防列屏峙皆境内之胜惟黄山其尊且大者也邑之津南张先生仕元至江浙行枢宻院都事去之十有五年始归而省其先陇于黄山乃剪蓬藋艺松柏筑别墅于山之阳以居朝岚夕紫接于戸江涛海雨撼乎几席此尤据其最胜处遂老而不复出矣先生之子宣率其弟完嵗治田为事上给滫瀡之奉暇则取羣圣贤书读之世之纷华不接于耳目也因题其居曰黄山书舍且求文以记之予惟黄山在吴越诸山不啻邾莒之于齐鲁特以春申而名天下呜呼春申亦七国之雄也方其明也说昭王出身狥主遂相楚二十五年而与齐之孟尝赵之平原魏之信陵以賔客相倾至蹑珠履者三千人可谓盛矣及考烈之薨犹欲保江东之封而不听朱英之言卒制于李园身死族赤为天下笑又何耄耶上下千嵗之久黄山如故而一时之风流安在哉岂其徒知徼无望之福不知戒无望之祸也今宣智非不周也才非不优也众方依乗风云以取髙位而退谋一丘一壑与幽人逸士之流甘于枯槁寂寞每天髙气晶览蓆帽之飞云延石室之秋月考槃长歌超然放神埃之外视淮北十二县之利殆不足以易此乐也使春申而知此则引身功成之后孟尝诸君何可及哉惜予羁于世故汩汩东西南北未能相从卜居以耕学自娱为憾他日尚当放舟过宣父子于黄山举樽酒吊古人援笔赋之未晚也姑书为记
　　水云深处记【贝琼】
　　青林在华亭东南六十里地平衍无大山惟丛篠灌木荟郁蔽亏葢亦海隅之斗絶幽邃所也其民田牧于中者虽早夜作苦足生胝胫无毛然皆乐其俗而安其业熈然如太古时三呉之变兵亦不及予尝径竹冈絶黄浦邪迤而南由横溪至青林盘回百折如帯舟碍石不可行抵暮海潮而上四顾徘徊念可筑室读书以佚吾老规欲留而未能也一日曹君士璜遣介持图示予其号水云深处者即璜之所居实据青林之胜且求文以记之予惟渊之深鱼之适也林之深鸟之归也山之深虎豹之所伏也鱼不深则钩饵得以出之鸟不深则矰缴得以加之虎豹不深则防阱得以掩而毙之故士之辟地恒苦其不深而钩饵也矰缴也防阱也又有甚焉今青林有众水之防可钓而游也云气之出纳可玩而悦也而璜之托于是亦既深而莫得纵迹也巳世所谓秦人桃花源者又何以过之哉大抵天壤之间百年之顷至乐莫大于适意能适其意者不在章绶而在于一丘一壑昧者方且奔走通都大邑急于自售以缴利刦禄为事趋死地如归者不亦悲夫璜能果于忘世蚤弃内外务日擢孤舟与海父往来暮色苍苍星月上升则放乎中流举酒相属家童取铁笛作龙吟三弄以和巴歈之歌则其寄兴岂非髙且逺邪余将去此而从之游共相忘于水云之外矣是为记
　　芦轩记【贝琼】
　　天台李廷铉之谪颍上也日读书一室中泰然自足复题之曰芦轩客有过而诘之者则曰吾所居无嘉木异卉出门四顾际天连海悉弥亘以芦而不可限也故以名吾室客又何怪乎客曰噫江图纪芦洲至樊口三十里大抵縁沙之地宜芦未闻颍产之饶也且河南诸郡素称汝隂而西湖在其境内宋欧阳文忠公诚乐其胜槩即老于颍而不复时苏黄门尝从公游银缸画烛之诗至于今人能诵之则当时人物富庶甲第相望连樯巨舰与波上下者槩可想己今既刳于兵千里萧条一芦洲而己欲求如公擅西湖之风月恶乎而可邪呜呼东西都之壮丽计相万于颍也紫烟丹水奄为狐兔之区而金城五千步与连昌绣岭之相蔽亏亦堕而不存此古今盛衰之变奚独兴叹于颍之芦也哉然芦为物之微者薪之而不惜伐之而不禁使有嘉木异卉如向之可玩又孰取之表其陋乎其取之者以时之所见特此耳抑观夫既苞既体至霜干雨折之余散花如雪阵纷糅交错沙鸥落鴈莫辨其所止固有无穷秋思不翅在潇湘洞庭间也视彼争荣于春腾芳交防曾不及乎一瞬何以过吾之所谓芦与廷铉必有得诸心矣因以其说来告余深善客之知道遂书以为芦轩记
　　尊闻斋记【刘夏】
　　诗三百昔余攻之以游塲屋彼时尊尚时王之制日夕孜孜训传是故纪録传言者见取于有司遗传者则见黜考官全借是以决取舍其间虽有才优而文富学博而识髙所见稍出训传外天下人必指目之曰是失经防也为专门名家大谬矣以此笼络禁制天下髙材明知之士槩不出乎彼之格律一旦试中京师列于有官君子飜然弃其旧步如脱敝屣则学赋诗为文以藻饰厥躬后进之士倘又来叩求前日射中之术必曰余忘之久矣余忘之久矣呜呼圣人删诗宋大儒先生传诗岂谓科举之敝其叛去至于如此之速也虽然此岂人之情也哉由学经之士拘于王者创法父师课试勤苦局蹐以执业虽尝号读圣人之经其实无得于心心之所乐不在是也穷经之士或者乐乎其心饫焉而忘饥乐焉而忘忧可以与之共涉患难而不悔可以与之共处贫贱而不愠抱与俱处终身不厌安有叛去之理哉余始至金陵郭士中为余设榻于其家尊闻斋要余共读诗三百余乃为之导行前驱其法先经后传至或执经证传日可粗通十许篇稍稍纯熟其势洋洋焉翼翼焉如鸷鸟乗凉风如巨鱼纵广渊卒也合三百篇天秩有序如亲姻族姓三百人同堂共席左右列坐昭穆相从尊卑为位血脉灌注聮络流通天下大法天地经纬无旁蹊无多岐驱车四达煌煌周道辟如也士中曰乐哉斯言乎余曰未也良农为土田横纵其亩锄治七八往返然后坟壤糜烂而植物滋生焉嗟乎读书之道亦如此矣而况于穷经乎每夜二鼓尽余己就睡士中挑灯吟讽尚未巳士中乐矣庶几尊其所闻矣乃语士中就书此言以记尊闻斋不亦宜乎
　　野航记【林公辅】
　　范子俊云间人也厌其居之陋近遂择材于山求匠于野作小舟广几丈而长加倍之中置古今圣贤图书与夫秦汉以下钟鼎彛器日泛漾沙洲浅渚际逢山翁野子必呼饮于其间扣舷而歌若不可以事羁者人皆曰其游方之外乎余自经扬子至松泽适与之遇见其神气内蕴而防充于眉目于是并舟而进揖其人曰子何居而至是乎子俊曰吾居于是以是为室以水为基以岸曲为藩墙以鱼鼈为隣戚也采芹藻而煮之挹波澜而饮之予曰异哉子之为人也且古圣人树宫室以居其安造舟楫以济其危安可常处危不可频涉也天下之广深山大野岂无措足之地可以藏子而弃安以就危乎亦可谓不善择矣子俊曰子知室安也吾请为子危之且所树之室不在千家之市必在千家之村其相与隣者抑皆夷惠之徒欤抑亦非夷惠之徒欤乗之以货通之以贿标之以是非之艢设之以有机之柂张之以冒利之帆而鼓之以势力之桨泛于溟溟之海惊风怒涛骇触前后百怪杂遝而进则吾之身不为所溺者几希矣不然室虽安居乎室者何在也后之人指吾室而过焉徒见墙倾柱侧鼯鼠乱走而己且吾今当风波不兴鲛鳄逺遁漫流千里水花发而献秀清颷至而效凉月色一顷霜雪浩然目变神融尚知所谓危乎以是而观则子所谓安者未必皆安所谓危者未必皆危也吾去子矣遂刺舟而去余叹曰此学道之士也哉吾闻得道之人常不与人近渤海之东瀛洲之上是其居也贤者遇之可飞化霄汉下者遇之亦可得久视之术若子俊其有所遇乎不然何其言之类夫道也
　　清风楼记【胡翰】
　　赤松寳积观之西庑有曰冲和道院者道士倪天申赵子安居之其先师曰竹林王君王君之师曰石泉赵君皆以诗名方外元贞初石泉与其徒尝构阁曰松花逮今六十余年天申子安又即松花之后为楼髙三丈有竒横濶与深皆五丈有竒工既讫事取竹林所谓清风集者因以名之而借呉君德基属余记焉古称金华山一名长山袤延数十里至赤松而风气融防丹厓翠壁环合为一涧水汩防并山曲折若左右顾而去晋黄初平牧羊山中即其地也今灵迹故存观之庐舍聮络错峙各擅其胜而是楼冠之吾尝与德基登览其上见山之诸峯髙者竦而侧者跂前者伏而后者赴矫若鸿惊快若猊怒拱若人立而植圭璧欲遽数之不暇晨霞夕霭晦明吐纳大松数千百章柯叶弥布如车葢它竒木异草往往非人世间物可服饵也山雨日出爽朗芬烈之气袭人其北修竹万个如碧云苍雪厯寒暑而不变望之有太古之色不敢狎也禽鸟嘤鸣荟蔚中鹳鹤决起清风飒然每徐徐而来不暴不曀翏翏刁刁而草木动涧谷应杂若琴瑟笙筑引金石而考之乍鸣乍止余乃顾谓子安曰美哉风乎往来升降于两间而浮游回薄乎四时之序可以鼓大化举大物而卒遇之可喜可愕可悲可慨其变不穷而孰吹嘘是孰槖籥是吾与子皆不得而知也临爽垲之地处圹垠之野台焉而观川焉而游鼔南薰挹焉而疏瀹世之污浊由是以快一时之懐则人得取而乐之也天下之物人得而取之故吾取之也莫与之争人得而乐之故吾乐之也无有不足今登子之楼俯仰山水之间披襟而坐飘若蝉蜕而抚有宇宙者恒以是也故人皆物乎物而吾独与造物者游世言神仙好楼居将不有冷然寥廓而至者乎吾慕其人久矣不及见之而偶获与二子相从于方之外天申愿而朴子安敏而好修皆能成其师之美者余每遇之子安辄留就饮举大白引满剧谈大笑视其须髯墨如也或疑其为神仙云
　　悦亲堂记【胡翰】
　　越国胡公之镇金华也其内弟马克敏实麾下间请于公愿辍行伍迎母以致养焉公聴之今十余年矣将治装归淮南告于妫仲子曰含山吾土也罹兵革之变吾兄弟三人者舁母避乱广陵未几兄弟俱殁防焉罔知攸济天不弃吾母子渡江而南惟越国是依以至于今日复值海宇混一朝廷诏凡臣庶播迁者悉归其乡土复故版籍吾将入籍为含山之民矣奉吾母行且有日愿先生教之则吾虽不复与诸将驱驰出死力以取功名如世所谓豪杰退而沾被圣化不失孝友之称于乡人是亦先生之赐也妫仲子曰夫士之去其乡犹大夫之去宗庙诸侯之去社稷也岂其所欲哉不得于君则去之国有故则去之未有若今天下之乱父子兄弟不得聚庐而处者皆是也殊乡无斧资濡沫以全形不为人俘系则幸矣欲保有其家孝养厥母甘防轻暖之奉适于口体优游朝夕之间不知安土之既久而陟岵之可悲此千不冀一也况大兵之后复覩太平之盛遄归旧乡终复其先世之业亲戚故人相贺于闾拜母于堂举酒为寿何啻骨而肉之以获更生此万不冀一也而吾于克敏见之克敏归矣吾闻含山故龙亢县有鼓山之胜东闗之阻风气去中土不逺魏晋以来南北豪杰之战争往往皆在其地而今莫不鞠为丘墟榛茀所生鸟兽所萃霜露防翳四顾苍莽欲求其故漫不可识则凡富贵功名人生待之以为荣恃之以自寄于天壤者果何如哉故君子之道不以天下之重易吾性之所贵生而有知则知爱其亲矣不幸而遇变幸而不失其常皆天也天以是厚子而子弗尽其道不可也尽其道者诚身而悦乎亲也吾何加乎哉请征诸孟轲氏之言以悦亲名其堂而歌之云轮乎奂乎吾何美乎愿以致吾养乎母寿且康乐有孙子乎









　　明文海巻三百二十八
　　钦定四库全书
　　明文海巻三百二十九　　　余姚黄宗羲编记三
　　居室
　　学士亭记【方孝孺】
　　贤哲之处世乌可以迹论哉当草昧之时世衰道郁抱经纶之志而不得施安能舒畅其心神流浃其情志乎故或放迹于江海或养操于山林求遗世忘累之士而与之游其意非求其道也葢寓迹于物耳茍狥迹而论之岂足以知贤哲之用心哉当元至正中有大儒先生太史公出于金华以道德性命济世之略为学学成而四方兵起天下大乱公知莫可如何往来山水间著书以自娱时乌伤圣寿寺有千岩大师者磊落善谈论喜与吾儒游公时时过与之语辄连日夜不休当其适意时或擕笻陟崇岭看云起卧石牀听泉瀑声久则大笑而别别己复防人见其然以为公乐闻其道岂知公者哉及乎真人御极区宇寜而四海定公应聘而起居朝廷者十有九年累官至翰林学士承防年六十有八致其政而归于是大师亦圆寂己久矣而龙门海禅师复主圣寿以为斯寺公之所尝游也乃以洪武八年某月作学士亭于寺之南名以公官亭为公而作也海师以某从公学俾记其事某惟昔之贤者与方外交若陶彭泽之于惠逺周元公之于常总欧阳文忠公之于居讷者有矣彭泽惟虎溪一笑元公以鸾名溪以青松名社然不闻有所创造也文忠既去而寺僧某作亭其寺以公别号名之曰六一亭矣然亭作于身后文忠不及见也今海师时公之还而作亭亭成而公气彊体康肩舆观览乎其中此固古之所无而今之所仅有者也其安可无述然六一亭之作文忠之门人苏长公实记其事其文传故其事着某贱且騃何敢僣冒以污伟迹哉虽然公之迹后必有知不待斯文文以道公之志某固不得而辞也
　　巾山草堂记【方孝孺】
　　逾浙江以东多大山东南极海上尤秀絶其最著者天台四明鴈荡天姥皆穹窿嵁峻为天下竒观迹儗乎蓬阆名播乎区极士之选幽探胜者宜其乐趋之然而居其旁者往往终身未尝一至岂以其崇髙不易援企而遗之欤台城中有小山特立圆秀苍润逺望之如人之弁冠人因语之曰巾山其上有楼阁室庐之美凡人至郡者无不往游凡宅于左右者必构危架迥以挹取朝岚夕霏之异态葢其势迩且卑其所蕴易见至而穷之不难也是以众乐观焉卢处士定谷家正与山相面因名其堂曰巾山草堂定谷知读书识义理其才知可用而恬静不竞非安于卑近者岂其心有所得钜小崇卑固不足较乎夫天下之至崇大者莫过于道而卑且近者道亦未尝不在也惮其难而安于浅陋固不可忽细防而慕夫髙且大者亦乌可哉故顺亲弟长事非逺也而性与天道不外焉尧舜之道与天准而谨言慎行可以驯致焉巾山岩壑之盛视天台四明固有间焉其有防于人心而人乐之不厌者果有异乎否耶定谷必有以识此矣往者壬戌七月之望予偕叶君夷仲张君廷璧林君公辅陈君元采夜登絶顶饮酒望月纵谈千古竟夕不眠予谓叶君曰昔苏子瞻夜登黄楼观王定国诸公登桓山吹笛饮酒乗月而归以为太白死三百年无此乐矣斯乐也又子瞻死三百年后所无也诸君皆大笑追计其时忽十五年今存者独予与张陈耳二君亦将老矣予系职业数千里未得归然则于记定谷之草堂能无慨然乎定谷有子曰信慎敏而好文其尚语山灵待我东归尚当约同志重游因厯览海上诸山以尽宇宙之大观其乐葢未艾也
　　适意斋记【方孝孺】
　　贵极乎将相富累乎万金喜怒可以荣辱一时去就系天下之轻重纷华珍丽之物不求而自至快心快己之奉奔走竞效于其前此众人自谓适意者而隠居慕义之士以为何取乎此树艺樵钓以养生弹琴读书以养心徜徉恣肆于山泉丘壑之间咏歌论辨以发其趣弃禄利而不顾遗万物而独立其于适意亦巳至矣然而圣人君子犹病其隘也天之授我者养之致其全知之致其明行之致其笃用于世则使隂阳寒暑得其时日月星辰循其度九州四海老癃单弱之民无不得其欲鸟兽鱼鼈草木有生之类无不遂其性不有用于当时则着之于书传之天下后世使伦纪正而礼义行奸宄消而祸乱止劳神苦形不暇自适而以众人之安危为喜戚以区宇宁风俗美为适意若斯人者其于富贵之乐固不忍处而亦焉忍乐其一身以自足哉此圣贤所以有功于世而非有志者不能学也浦阳黄君仲昭才美而甚文有司屡辟之辞不就作燕休之斋与士友讲学名之曰适意人以仲昭为隠者也而余窃疑之人情非甚相逺也操瓢而呼者立于门虽御八珍不能知其防毛褐不完者行于途虽锦衣狐裘不能知其温人之不获适其愿者多矣仲昭宁能独适意乎天下之不治非特政教不修法禁不宻也仕者茍富贵以忘民隠者私安佚以保身茍且鄙冒而不知圣贤之道者害之也余才不敢望乎圣贤然不敢不勉圣贤之事数十年间庶几或见兵革不试黎民乐业无饥寒劳苦之叹岂非余与仲昭适意之时乎浦阳余游学之所故旧賔客之在者甚众于是时也享承平之乐单车往来相与讲説唐虞三代之道以为天下庆葢必始于此矣
　　全乐斋记【方孝孺】
　　心无媿戚慕怨而乐者乐乎天资于物而后乐者乐乎人天下之物未尝无可乐也以无可乐而徒资于外物则其乐也有时而穷而吾乐之也有时而厌崇华侈泰妖姱珍怪之于目繁声逺调之于耳肥坚安养之于身可以乐亦可以悲众人乐之而君子笑之君子之所乐全其受于天者而不以人伪叅之索之极其明践之极其诚持而行之至于久而不息则天地之运寒暑之迹万物之情皆吾乐也岂若资于外者之浅乎彼快然适意自以为乐者可乐之具接于前则以为举世之乐莫能敌及静思而熟念之凡其所乐者皆可惭恧悔恨也庸有一息之乐哉古之圣贤穷日之力常若不及者求其固有之乐而已不以穷达动其中也不以穷达变其乐斯乐之至者乎浦阳黄君资安修洁而知义处一室布衣蔬食若无以自适而心独乐之名其所居曰全乐而属余以记凡人心有所乐口未必能言也况君之乐而余能言之乎然天下之道同也古今之性同也余探乎千载之上而求之舜之鼓琴顔子之箪瓢曾晳之游咏防乎吾心者如出于吾心也况于君乎余试与君登浦汭之髙丘而望之荣且悴者何为也感乎吾耳者何声也晦明燠寒行乎两间而无穷者何气也流而逝峙而列者孰使之然也苍乎其退倐乎其变化者谁为之宰也君请为余言之余当援琴而鼓之君之乐即吾之乐也吾之乐与舜顔子曾晳之乐将有同乎无同乎人之乐乎天之乐乎君必知之矣余乌足与闻之
　　棠溪书舍记【方孝孺】
　　浦江之东有地曰棠溪吾友乌伤刘君养浩筑室讲学其上养浩学于太史善为文有名于四方年四十余志不稍懈而益笃焉养浩谓余尝从事乎学俾余记之嗟乎学岂易为而易知者哉非诚为学者不足以知非诚知之不足以言言之而不至知之而不明皆未尽为学之道者也古之为学者可见矣其幽深奥渺者虽不可以言传未有道不足以周万理才不足以用天下而可为圣贤者也孔子之门若子羔者迹其行可谓有道君子矣而孔子鄙之为愚若仲由者可以治千乗之邑而斥之为野葢子羔之信道而才不足以行之仲由优于才而未能以闻道皆偏滞于一隅者也后世学圣贤者既不足以得其大全髙明宏达之士务事功而过于疎略纯恪谨饬之士攻义理而局于卑懦疎略之流必至于诈卑懦之流必至于木自汉以下未有不入于二途者也往者大贤病其若此于是着其説于羣经大穷乎天地而微析乎毫髪精之于性命粗之于事为莫不揭而示人使学者可以按书而蹈圣贤之域宜乎其易矣而卒未有至焉者有志者寡而安于小成者众慎言笃行学之一事耳古之恒民皆由之而不以为异今之能若是人望之如圣贤而彼亦以得圣贤之道自望文辞言语道之余器耳古之人未尝以此为学而后之大儒君子舎是无以名此学之所以坠地而莫救也吾尝以为当今之世非杰然雄才出而修孔孟之道不足以起俗学之弊而使生民见三代之盛以太史公之贤岂无望于为学之士哉此吾与养浩之所宜勉也夫人有美才难矣以美才而得师又难也茍不以圣贤为准则岂不可惜乎故吾以大者为养浩告若文辞之事固养浩之所知者余不敢以告也
　　时敏斋记【解缙】
　　怠荒学者之贼也时敏学者之方也不敏未有能学者也圣人犹然也孔子好古敏以求之是也弓矢机张非敏不发轮舆斵削非敏不成攫猎驰骤非敏不获分争辨讼非敏不胜文章政事非敏不妙不凝虽曲艺凡事犹然也矧夫学圣人者岂不然也尧兢兢舜业业皋赞赞禹孜孜汤日新文王干干虽圣帝王犹然也説命曰逊志务时敏是也有如不及之心与力而或有间之怠与荒中道之画也山蹊之塞也前功废而徒敏也可不戒哉世之明察勇健之士一旦为功名文章之雄歆艳其中忽焉企而赴之效之则之介然之顷初心之发火焰焰水漾漾未尝不甚鋭且敏也取巻书手阅目透若将吞噬大声琅然未数纸若三军之败巻甲荷戈顾后而奔靡也犹胁于威而忍也竟数纸□然心力俱困昏然喟舍水火而息者甚多也其他肆笔防青黄当筵论礼乐忽然雷鸣忽然电驰忽蛙然息者虽外慕犹然也矧夫圣人之道非能有歆艳其人者哉则一饭思尧舜置匕筯而庄蹻一觞慕孔子酒下咽而阳货者何限也乌在其为学哉故学在敏敏在时无道不敏无事不敏无时无处而不敏斯为学者之方也可以一息怠荒贼之哉余平生无不敏之时以力敏事则事就以心敏志则志成心与力俱敏也知道以来十余年圣人之所志洋洋焉未窥其际也勉勉未能罢其力也此岂一朝夕之敏求可志哉郭君某以时敏名其斋也固将以求圣人自励也予喜与俱从事也请因是説记于壁兾如朝夕相讲切也斋在居之西仅完葺仰有山俯有泉左右琴瑟诗书画器皆麄足玩适而己家自宋居东梅后吉之吉阳门系出汾阳忠武王三十六世孙云
　　予庄记【吴溥】
　　予庄去城南仅十五里舟行道迂则倍之其地皆山而面流田绕四周馌饷者不出百歩僻幽而靓深最宜隠者居然山卑而樵牧不辍其上常濯濯水清且寒无大鱼土硗瘠不甚宜稼穑力勤而收薄富人多不欲之弃而不售者数十年矣予始得之陈氏问其所以名曰其地宜榆晋有古榆数株今不存矣或曰胜国时有俞氏居之故名予曰安知非天之遗予者乎夫天下之物茍非其有终身望之而不可得是庄也隐者不得居富者不欲居售之数十年而卒归于予他日菟裘之计将于是乎托焉是天之所以遗予者无疑也宜名曰予庄凡溪山泉石涧壑田野径路桥梁台榭悉从而予之昔者栁子厚居冉溪之傍汚以恶名曰愚溪元次山爱祁阳之水据而独得曰浯溪易号而改称哓哓焉曲为词説当时土著之民闻之口虽不能言安知其心不有忿且怨之者乎予之名庄意虽有在而名仍其旧居傍之民朴鲁多不识字义闻之必不甚骇他日谢政而归予知执耒耜者喜而从予耕执网罟者喜而从予渔执斧斤者喜而从予薪与夫时节伏腊祭喜宴防笑语讴歌者皆喜而惟予之从求其忿予怨予者必鲜矣是则庄之名予也不贤于愚与浯乎或曰自有庄以来地未始改也而地之主屡易知而可数者数人而不知者不可以缕数也百世之后安知斯名之不改欤予曰子何不达之甚也栁子之愚元子之浯一旦易万古之名而犹不可改今予仍旧而名不加恶且与乡人共之孰为而改之哉若夫土地溪山之所有予尚不敢保而况予子孙乎人得之而人予之是庄固犹予也遂为之记
　　杞鞠轩记【孙作】
　　赵郡苏先生避地中吴士大夫争走其门因辟轩以延客环艺杞菊既字其楣又属为之文按杞与菊二类杞即今之枸杞菊则今之甘菊菊尤多种他如马蔺之为紫菊瞿麦之为大菊旋覆华之为爱菊俗皆以菊而杂饵之其害至有杀人之惨説者谓惟真菊延年效与枸杞不殊则真菊正甘菊耳世以其荑作羮其华入药而本草亦谓服之轻身延年自天随子掇以供桮桉而二物始贵然其味犹在肉食之亚至东坡翁守胶西斋厨索然不堪其忧日循废圃求杞菊食之扪腹而笑则其用殆与谷粟比矣凡物益于人适于口不幸而不见赏于贤士君子即猩唇豹胎味同腊毒而椒兰桂蕙下比茨棘又况杞菊而巳哉故士论之难犯虽郑子产之贤曹孟德之奸卒不敢以人望废清议甚者布衣之士操其予夺定为国是以配安危是则物之贵贱讵不以人之废举为重轻与先生于人物无贵贱大小采揽成就出其口者视天随东坡之藻识虽一草一木是非之公无过举焉今复推其嗜好厠于两贤之门然后知向之所同益信不谬余居秀之南湖日与二三子诵杞菊赋以忘肉味久矣而比嵗下田不登方春农食麦叶或者天发其珍以相斯民而神灵之效将不在洗髓伐毛之后也乃重为之记
　　书画船记【黄淮】
　　陆乗车舆牛马水乗舟古之制也余自筮仕以来承乏两制四十余年旦入禁垣侍帷幄薄暮还署间尝一使齐鲁以故乗舆马之日多而乗舟之日葢少也顷因谢病还故里频年入觐泝江入淮以达于防通非舟不可行居乡屏处先陇往来湖山间必以舟从事与在职时事多相左亦其势然也吾乡湖中之舟甚偪仄緼竹为篷且易损窃尝病之今年棐槃二子以余齿髙力衰舟轻劣不足以济愿更造新舟颇寛广板上覆以蔽风雨牖两傍以便观览与客同泛可布十余席中设小榻独往可以备燕息后辟行厨可以供茗饮为余虑甚周亦人子之至情也昔米元章名其行舸曰书画船至今以为美谈余与元章无能为役然儒者出入必以书画俱假名自况无所不可也尝读欧阳文忠画舫斋记始则追思谪宦逺涉触蛟鼍冒波涛寝惊而梦愕终则羡夫逃世江湖之上者顺风恬波傲然枕席一日千里自顾有所未暇余也既免蛟鼍波涛之危又无顺风千里之逺天宇澄妍徜徉乎近境岸草汀花前迎后拥足以悦吾目渔唱棹歌交响互答足以充吾耳耳目各有所适气舒神畅其乐陶然于是弦琴赋诗以发其趣或与賔朋布奕传觞赓酬笑谑视彼傲然枕席孰优孰劣向非得请而归乗舆策马追逐公卿之后荣则荣矣然非病夫所宜何有于乐哉是皆上之所赐也上之恩犹天然言语文字岂能尽述姑记所及用以自庆云尔
　　皆山轩记【胡广】
　　国家建太仆寺于滁阳以总江淮羣牧之政圣天子莅祚尤重其事乃遴选贤能授以是职吴侯鉴以将家子魁杰负才气擢为太仆寺丞治事有法率以古之君子期待不肯为茍且之政比年马大蕃息公私优裕侯尤好学于公退之暇即赋诗写画自娱尝于公署之偏筑室数楹为宴休之所引酿泉为渠纡流于外举目而望则丰山琅琊诸峯环列逺近发竒吐秀隠见于烟云杳霭间而朝暮之间变化无穷乃取欧阳公之言名之曰皆山轩征予言为记滁之山水名大着于天下者葢自欧阳公始也公为守于滁筑亭于山水之间日与滁人游而乐之顾望清流之闗思宋太祖尝破李景兵十五万擒其将皇甫晖姚凤于滁东门外求其迹葢百年之间故老己尽漠然徒见山髙而水清而当时得以乐其乐者伊畴之力也滁人葢未必知之而公与之言忠厚之至也予惟今之滁非可同于昔日我太祖皇帝龙飞淮甸由滁阳而基帝业呼吸雷动羣策响应英雄荡灭涤除近年防昧之风振起典章文物之盛神圣功德与开天辟地而同其盛岂但平一城擒一二将之足拟哉昔者滁当干戈之际为用武之乡今为邦畿千里之地而凡得以居其间者顾瞻山川仰思太祖开拓平治之功而当时故老犹有存者皆能道其盛也况草木云霞蔚葱炫烂五色之气凝为龙文结为凤彩霓旌翠华俨乎在目而向之徒见山髙而水清者漠乎其防矣又乌知有待于今日之盛也哉昔有覩山河而思禹迹者禹之功盛大故人莫能忘我太祖功德卓冠万世天下之所仰頼而人心有所不忘矧侯居官是邦优游无事以乐乎雍熈太平之盛其所以感慕之者宜何如也予知侯之修其德而勤其职思以报夫国家生育之深仁庶几侯之心矧侯之父兄皆攀鳞附翼以取功名侯又当思振其家声异时忠孝之名有所闻焉则是轩与滁阳山水竞光华于久逺矣予窃幸与侯同其遭逢之盛是以惓惓焉为侯道之也
  </div>
  <div class="pagination">
   <a href="明文海_page90.html">
    上一页
   </a>
   <span>
    ...
   </span>
   <a href="明文海_page86.html">
    86
   </a>
   <a href="明文海_page87.html">
    87
   </a>
   <a href="明文海_page88.html">
    88
   </a>
   <a href="明文海_page89.html">
    89
   </a>
   <a href="明文海_page90.html">
    90
   </a>
   <span class="current-page">
    91
   </span>
   <a href="明文海_page92.html">
    92
   </a>
   <a href="明文海_page93.html">
    93
   </a>
   <a href="明文海_page94.html">
    94
   </a>
   <a href="明文海_page95.html">
    95
   </a>
   <a href="明文海_page96.html">
    96
   </a>
   <span>
    ...
   </span>
   <a href="明文海_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
