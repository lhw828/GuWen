<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 24 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 24 页/共 467 页
  </h1>
  <div class="content">
   小凤亦翩翩有致，今尚在韩江。有无名子赠诗云： 
　　桃根桃叶莫争妍，月旦湘桥忆往年。 
　　有妹嗣音夸小凤，玉楼凤韵更嫣然。 
味其诗，疑与俊添有旧者。 

　　轶事 
　　岐巅抵韩江六七百里而遥，其间溪流曲折，随山而下。月夜，女郎独坐船头，轻弹低唱，时一遇之，风味亦足宜人。碣石卫先辈晞骏有诗云： 
　　晓风残月满江秋，独倒芳樽浇客愁。 
　　十载宦游归未得，不堪更听古梁州。 
公以名进士，除兴宁令，抚字心劳，催科政拙，聚书至数百卷。公余吟诗自娱，有事梅溪，必登女郎舟倚翠偎红，在所不免。玩其诗可以知其风格焉。 
　　有满姑者，本韩江妓，恒往来清溪岐岭间，郡人故未之识。与余姚翁宝山，情好颇笃。后其母卒，姑挈千金欲从宝山。宝山避之省城，屡招不往。姑不得已，委身土人。或诘宝山以坚拒之故，宝山喟然曰：“吾清白吏子孙也，岂可以不义之财玷辱家声哉！” 
　　昔陶朱公有致富奇书，以养鱼、种竹为先务。齐昌境内，遍处皆池沼，既可灌田，复可养鱼。而舍旁及邱陇皆艺竹，宛有淇澳之风。而竹惟南济桥一带为尤盛，两岸绿影参差，迤逦十里。夏午蒸暑，盘旋室中，无坐卧处，辄与魏湘岩、杨嘉干、路玉峰、金柳南诸君，携尊挈榼，放舟其间，登岸至池边竹林深处，解衣席地而坐。骄阳敛影，通体清凉。柳南折荷花为杯，注酒其中，以箸刺之而吸，相顾乐甚。一日，兴阑思返，林外忽有双鬟冉冉而至，曰：“闻公等效李靖安故事，乌可无酒紏？我辈故不速而至。”视之，则柳南所赏之大小两凤也。遂命歌《相府莲》一曲，同人纷起，洗花更酌。久之，夕阳欲下，飞鸟归林，柳南载两姬返棹，谓余曰：“昔在传家孔公幕中，尝与同人纳凉此地，有时郭姬亦不召而至。今诸人散若秋烟，而我傫然重至，能无如右军’兰亭修禊，俯仰今昔‘之感耶？”大凤即磨墨伸纸，请赋诗以纪。柳南成七律一章： 
　　修篁两岸绿参天，依旧风光似昔年。 
　　独倒芳尊悲逝水，空劳湘管吊非烟。 
　　朱门俯仰成春梦，白袷飘零老砚田。 
　　何日扁舟返鉴曲，匡床夜雨话联蝉。 
大凤貌不逮小凤而情胜之，与柳南无一夕欢，握手缠绵，较啮臂者更笃。故柳南每有宴集，双凤必翩翻齐下，犹卖珠者得锦匣而光益显也。 
　　程江蜑船中有雏女，年才十一岁，髦发鬖髿垂肩际若松麋。一夕，窥见其母与所欢，横陈榻上，不觉欲心顿炽。比晓，告母，欲人梳栊。母笑其稚年无识，谕止之。女曰：“不如我愿，即服毒死。母无悔也。”越日，窃取鸦片和酒欲吞，母夺弃之。不得己，为之倩人梳拢。见者咸捧腹胡卢而去。或有讦之者曰：“汝知奸幼女之律乎？是欲诱我以蹈法纲也！”女则昼夜号泣欲死，母因招无赖子与以金若佣值者。至今女长犹不满三尺，而为雨为云，己不止高唐一梦矣。五代南汉刘龚，每令男女白昼裸淫后苑，相视为乐，名为“大体双”。后苑中鸟兽以及鸡犬，皆见惯，亦镇日交合。今雏女见母之交欢，而遽思梳拢，是何异《南汉苑》中之禽兽哉。 
　　又有老娼，年垂六十，齿摇摇而发星星，状极衰惫。然夜无男子，则寝不安枕。一日停桡江渚，见一少年，于水浅处褰裳以涉。体貌丰伟，娼爱之，邀至舟中屈意承欢。欲与合，少年不可。曰：“汝发其种种矣。我方年壮。毋乃不伦，请别选相当者以求欢。予不敢闻命。”娼因饵以重金，少年遂勉强就之。至今倡随如夫妇焉。昔夏征舒之母皱皮三少，尝借阳精为驻景之丸，故人或以娼拟夏姬。夫夏姬年耄而貌艾，自陈灵公之后，楚庄欲纳之而不果。后巫臣、子反、黑要之徒，争欲委禽者，指不胜屈。其艳冶之态，即少艾者，犹瞠乎其后也。《记》曰：“拟人必于其伦”，若老娼者，徒有淫行，而无驻景之术，直母彘耳，乌足与夏姬同日语哉！ 
　　江左杨少愔者，年弱冠，丰姿妍秀，如好女子。见人面辄发赧，强与接数语，即避去。随舅氏某公，任潮州分司，舅尝谓人曰：“此余家贤宅相，有北齐杨遵彦之风，真足消受竹林别室，铜盘重肉者也。”与一姬交最密。姬品貌年齿，与生亦相埒。尝细雨初晴，两人乘舟，闲泛岸上。观者环堵，惊为一双玉树，临风摇曳也。寻某公卒，凡亲友随任者，皆旋里，生独恋姬不去。逾年，囊橐将罄，姬劝其归，辄泪沾衿袂。姬因太息曰：“我岂不欲脱籍相从？顾私蓄止百余金，不足以饱阿母欲。然谋事在人，君携去，试向赎身，济否？听命可也。”生浼交好者说之，鸨不从，计无所出，唯闭户掩泣或散步芳郊。旬日间，一日徘徊树下，望姬船呜咽不已。忽有人自后抚其肩曰：“异哉！子何悲之甚也？”生惊，则一少年衣冠楚楚，爰诡词以对。客摇手曰：“观子神气，已知底蕴。”自指其胸，曰：“此中有热血斗许，愿为世间佳士一洒之。”君固未可与语者，咨嗟欲去。生知非常人，挽与共坐，备述颠末。客初无一语，但询生姓名寓居而去。久之，揭阳奸民朱阿姜谋不轨，制军提兵往剿。文武员弁，往来韩江上下者如梭织。一夕，姬与他客酌酒蓬窗，拨石槽度曲，忽有皂衣者数人坌至，疾呼曰：“督辕巡官至。”举舟惶遽，客仓皇鼠窜。而巡官已高坐舱中，传呼鸨母，责其买良为娼，令左右褫衣欲挞之。鸨哀乞始释。顾谓姬曰：“汝当照例发卖，姑念事不由己，许汝择人而嫁。”姬跪谢，以愿从杨生对。巡官即传生至舟。视之，曰；“真汝偶也。”饬缴身价给鸨，促两人买棹遄行。生与姬喜出望外，而终不知巡官为何人也。次日薄暮舟抵三河，有客携尊迳入，揖生称贺，盖即当日树下相逢之少年也。笑问姬曰：“昨夜惊乎？日者别后，谋为若两人撮合，而无术。非制军临郡，焉能作此狡狯，以遂足下愿乎？”生与姬顿颡若奔角，敬叩姓氏。客不答，但酹数觥，致声珍重，腾跃登岸，长啸而去。嗟乎！谁谓世无黄衫客哉。 
　　昔有浙东陈生，游幕海阳。学问既优，人亦老成持重。服食更俭朴无华美。每谓同人曰：“吾侪弹铗侯门，所得修脯，如佣工之值。赡父母妻子而无余，岂可冶游以丧志。”少年儇薄者恒非笑之为迂，曰：“彼孽缘未到耳。饶舌何为？”凡同人设席河干，强之，必峻拒。越十年，幕囊所蓄几累万，而生亦年垂耳顺矣。因束装思归，戒涂有日，骄其同人曰：“诸君见我之归，徒啧啧称羡，盍亦学我之守，不作狭邪游乎？”同人衔之，思设井以相倾而无术，谋之某姬，云：“此亦易与。”先是姬小忤幕寮，虞有祸；转恳陈生，为之缓颊而免。每欲置酒申谢，生拒之。至是招其仆敛容致词曰：“我蒙陈君覆帱久矣！今闻遄归有日，图报无期，特备薄饯以伸困曲，烦谨达之。倘得一顾，当酬以洋蚨大衍之数，非所吝也。”仆利其金，以告生，且怂恿之。生念仆相随久，藉此一行，足偿其劳，况刻即解维，何至丧其所守，因许之。姬遂盛筵延生至舟，翠袖金尊，殷勤侍奉，无半语涉谑，亦不作狎昵态。生私心窃许，谓：“章台柳竟不作临风荡漾耶？”日暮辞去，姬并不挽留。送至鹢首，而预属篙师，伺其登岸，挤之落水，姬即奋跃随下，抱持狂叫。舟人坌集，掖之而起。衣冠沾濡，回坐舟中，呼仆旋寓取衣，良久不至。询之则已入醉乡，置主人湿衣沾体而不顾矣。生躁闷欲死，已有双鬟，捧华服至。换毕犹兀坐以待。夜分身倦，假寐于榻，姬为之遍体按摩，觉骨节尽酥，沉沉睡去。比醒，闻枕畔小语曰：“渴乎？”视之，姬也。语如莺转，气胜于兰，不禁神魂骀宕，不能定情。从此朝朝暮暮，至兼旬不返。仆促之归，曰：“舟中乐甚，吾将娱老于此矣。”迷恋敷年，半生心备所积，尽归乌有，而面日亦憔悴尪羸若病夫。有当日被其讪笑者，顾曰：“陈某素不冶游，其铁石心肠之张乖崖乎？座中有妓，心中无妓，其有道之程夫子乎？今何以色荒若此？则直是河间妇矣！”生闻之默然无以对。未几卒于舟，妓殓而埋之。噫，女色为钓魂之钩，妓馆实陷人之阱，观于此可以猛省矣。 
　　昔黄司马之署梅州也，有家人张和者，囊无长物，与一妓交最密，至积逋累累。故往来虽频，而缠头甚薄。假母患之，令妓拒绝，而妓不听。一日，张饮妓所。夜半，母唤去，借他事挞之无数，始令返。张见棒痕，为之挥涕抚摩，妓益感其意，谓曰：“情好如我两人，岂忍相离。然汝既不能脱我于风尘，而母日摧折，终不免于难，不如仰药同死，结夫妇于九原，不犹愈于生乎？”张落魄，计不得妓，无生人之趣，慨然许诺。妓拔钗付张，质钱沽酒，投鸦片于中，两人对酌，各醺醉抱持而卧。迨母惊觉，多方灌救，妓苏而张则无及矣。母携妓向州署自投，司马云：“彼孽由自作，与汝等何尤？”越日，妓竟别抱琵琶，为他客侑酒，不复念张之死，并张之何以死也。而张魂不昧，每夕至舟首，呼妓名而骂，鸡鸣始去。妓延道士作法禳之，厉益甚。甚至掠瓶抛瓦，解衣床外，衣自竖立，种种怪异，不可殚述。而游客之寻花问柳者，亦裹足不敢登其舟。久之，鸨亦不堪其扰，卖妓与乡人为妾。妓梦张谓曰；“汝诱我同死，而今独活。行将与汝就质阴曹，以泄此愤耳。”逾年，妓为其嫡所辱，愤激服毒死。人尽云负张之报，其所以不死于疾，而卒死于毒欤！余谓张咎实自取，其迁怒于妓，是张死而犹顽钝无知也。妓之死，亦命数会逢其适，非张之果能为厉而死之也。纪之以警世之恋妓者。 

　　【附录】 
　　赵翼《檐曝杂记》 
　　广州珠江，蜒船不下七八千，皆以脂粉为生计，猝难禁也。蜒户本海边捕鱼为业，能入海挺枪杀巨鱼，其人例不陆处，脂粉为生者，亦以船为家，故冒其名，非真蜒户也。珠江甚阔，蜒船所聚长七八里，列十数层，皆植木以驾船。虽大风浪不动。中空木街，小船数百往来其间，客之上蜒船者，皆由小船渡。蜒女率老妓买为己女，年十三四，即令侍客，实罕有佳者。晨起，面多黄色。傅粉后，饮卯酒，作微红。七八千船，每日皆有客。小船之绕行水街者，卖果实香品，竟夜不绝也。余守广州时，制府尝命余禁之。余谓：此风由来已久。每船十余人，恃以衣食。一旦绝其生计，令此七八万人，何处待食？且缠头皆出富人，亦裒多益寡之道也。事遂已。闻潮州之“缘蓬船”，较有佳者，女郎未笄，多扮作僮奴，侍侧。官吏亦无不为所染也。有“状元夫人”者尤绝出。某修撰视学粤东，试潮毕，以夏日回广州，所坐船不知其为“缘蓬”也。夜就寝，忽蓬顶有雨，渗及枕边，急呼群奴，奴已各就妓船去，莫有应者。忽船后一丽人，裸而执烛至。红绡抹胸，肤洁如玉，褰帷就视漏处。修撰不觉心动，遂昵焉。船日行二三十里，十余日，至惠州，又随至广州。将别矣，而丽人誓欲相从，谓：“久坠风尘中，今得侍贵人，正如蜕骨得仙。若复沦下贱，有死而已。请随入署，为夫人作婢以没世。”泪如雨不止，百计遣之，不去。赠以五百金始归，而不知正其巧于索资也。及归，而声价益高，非厚币不得见，人皆称之谓“状元夫人”云。 
　　袁枚《随园诗话》 
　　久闻广东珠娘之丽，余至广州，诸戚友招饮花船，所见绝无佳者。故有“青唇吹火拖鞋出，难近都如鬼手馨”之句。相传潮州绿蓬船人物殊胜，犹未信也。后见毗陵太守李宁圃《程江竹枝词》曰： 
　　程江几曲接韩江，水腻风微荡小艭。 
　　为恐晨曦惊晓梦，四围黄篾悄无窗。 

　　江上潇潇暮雨时，家家蓬底理哀丝。 
　　怪他楚调兼潮调，半唱消魂妙绝词。 
　　檀萃《楚庭卑珠录 》 
　　吴殿撰于潮眷一妓，妓持币乞诗，即书一绝云： 
　　涛笺亲捧剪轻霞，小立当筵蹙锦靴。 
　　休讶老坡难忍俊，多因无奈海棠花。”此妓声价顿增，人因呼为“状元嫂”。盖粤妓称为“阿嫂”，因殿撰之眷而独异之，故称“状元嫂”也。后知交间有见之者，而人颀然而目冲焉，不似当年李琪风韵。使殿撰而在，再得见之，则影摇千尺，声撼半天，能无再借重于端明乎？ 
　　吴树珠《擘红余话》 
　　珠江襟带羊城，上承湟、浈、牂牁诸水，合流入海。粤秀屏其北，虎门障其东，群峰拱翠，一水拖蓝。中央海珠石随波上下，势欲浮去。夹岸阛阓千家，风栏雪槛，宛如海上蜃楼，真者疑幻。其间杋樯如林。青雀、黄龙之舫，集于洲渚，别有花艇藏娇，靓妆炫服，照临波镜，乃水上平康里也。每当夜静月明，皓腕当窗，绛树之清歌竞奏，绿珠之玉笛横飞，虽竹西歌吹，无以加兹。然绮罗弦管，大抵长须奴、大腹贾征逐其中，若杜樊川书记风流，百无一焉。此则烟花减色，而亦珠江之辱矣。 

　　跋 
　　《潮嘉风月记》，盖仿余澹心《板桥杂记》而作也。覼陈蜑户琐事，非不娓娓可听。顾才出墨池，便登雪岭，文人月旦，每多失实，所见不逮所闻，作者恐亦未能免俗耳。乙亥孟夏震泽杨复吉识 。 


　　三风十愆记　清　瀛若氏　撰 

　　记色荒 
　　明灭元，凡蒙古部落子孙流寓中国者，令所在编入户籍。其在京省，谓之“乐户”，在州邑，谓之“丐户”。丐户多在边海之邑，其隶于常熟者，男谓之“贫子”，妇谓之“贫婆”。其聚族而居之处，谓之“贫巷”。初无姓，任取一姓以为姓，而各以种类自相婚配。其男以索绹为业，常不足以自给，妇则习浆■⑴缝纫，受役于殷实高贵之家，所获常百倍于男。司晨之势，积重于牝鸡，由来久矣。 
　　厥后家计日足，男子不复理前业，衣裳楚楚，安坐而食。妇则为伴媵，为卖珠娘，为小儿医，常以一人而营数业，以一人而应数家。都市之中窈窕少女，往来如织，摩肩蹑踵，混杂人群，恬不为怪。然不事艳妆色服，簪止骨角，衣止玄绢，裙止白练，不卷袖，不束帨，不着红履，淡埽蛾眉以相矜尚而已。当有事而出，则令其夫或携当囊，或负小筐，相随于后。道遇所熟识，妇则趋迎而前，殷勤欢语移时；夫则俯立道旁，不敢与其人举手。然亦实不知其何许人也。至大户家，妇则直入闺闼，与内主人宴语饮啖，日旰未及出；夫则局蹐伺候于门外，不敢他往，亦不也迫促，必俟妇出乃偕归。岁时糕粽，喜庆酒肉，给赏频来，醉之饱之，皆拜妇之赐。 
　　初，丐户中有吴家娘者，色美而性颇贞，豪胥徐孚中之子欲私之，不得。乃乘其妇归宁，令仆急叩吴之门，诡言郎君病惊，急求诊视。吴急往，入门则止徐在家，将逼以非礼，吴乃唾骂而出，邑人咸高而敬之，于是丐户中颇知自好，相戒勿令少妇出应，止令老年妪奔走其业。 不四五年，人各家索，衣食无资，而有事相召者，亦寥寥于门。盖颜色不足投时好，故去而他顾也。于是衣食之谋迫，而俊巧之妇，艳冶其容，仍出而曳裾于富贵之家矣。自是而后，其风益恶，其业益行，则有若张氏之妻，以卖珠宝而见悦于琴堂大令；宿氏之妇，以诱奸而致污夫名阅家声。然事犹隐蔽不甚着闻，惟所谓草头娘者，夏姬再世，大类人妖，列之淫风以实十愆中之一事。虽语涉秽亵，亦聊以供委巷中谈资耳。 
　　草头娘者，初嫁叶某。叶死嫁徐四。徐又死，已而择当意者招之为假夫。假夫者仅以给应门之役，听指使，供买办，名为夫，实则不之夫也。稍失其意，辄逐之，复招他人。故自壮至老，屈指多人。人因其初嫁夫姓，称为叶家娘。厥后著名于邑，轻薄子又因叶字有草头，遂指曰“草头娘”。盖隐号也。 
　　草头娘居县署后小巷，体微丰，姿容秀媚，喜吹箫鼓琴，工博戏，能诵诗，更熟二十一史；精弹词，工于调五味，不减易牙。少时尝从其母出入大家，贵介子弟之不检行止者，辄与有染。故未嫁时，已多外幸。既嫁，专业伴媵，不屑更事他业。 邑中承平几三十载，竞尚敏华好胜之举，日新月异。凡嫁女之家，非得草头娘不足耀婚礼之盛。或召他妇，旁观窃非笑曰：“枉费财，伴娘乃寻常物色耳。”以至亲戚邻友之来贺者，倘草头娘不在，则举席为之不欢。故嫁女之家，恐其它往，必先期订之以金，至则人人色喜。遇嘉宴，虽贵客亦与同席。为酒正，律若商君，其令新巧，出人意表。坐客醉，辄与之挨枕挡■⑵，无所不至。席间遇所，辄与订私会期，毫无顾忌。乐安氏以过昵而患消渴，天水氏以结想而病癫痫。更可笑者，爵尊乡老，亦慕其名，令侍寝一夕，捐以廿金。未几遂成痿痹之疾。其蛊人毒人如此，而名反益噪甚。 
　　中年遂弃伴媵业，不复事事，辟一轩，洒扫精洁，幽行数竿，盆花数种；几榻器皿，布置清雅；亲治酒肴，招所欢宴乐其中。凡寻常肴品，一经其手，调和辄可人口，如尝异味。人益争慕之。于是邑中豪富势宦，日命肩舆邀草头娘至家治庖，呼朋群饮，迭为宾主，命曰“车盘会”，计肴一簋，值须一金。治庖毕，即置之座，草头娘挽■⑶髻为时样妆，素馨、茉莉等花，罗插满头，摇曳而出。入座衣香袭人，吐音娇细。客未饮，先为之骨醉矣。席间好与客辩逸事，多慧解。 客有言：“近日西山土人掘地，得瓦缶数千，如养蟋蟀器，启视各置一骷髅。”众茫然未识何故，草头娘曰：“此定是海倭杀邑人首级欲献功，故聚于此。后倭退，邑人怜而葬之，而棺不尽具，故作此窖器以埋之耳。”客未之信，后检之倭日记，适与其言符。又客有讹以瓦砾之“砾”作外“铄”为谈者，草头娘曰：“翻砾作铄，亦将翻瓦作砖耳。”又自言：“先世在元时系贵戚元老籍，在中国宦户之上，谓之‘正户’。明太祖于‘正’字底画带笔略挑，遂成‘丐’字，我岂真乞丐子孙耶？”由是风雅之士，闻其谈吐，亦心慕焉。一时堕其阱中者，亦指不胜屈。 
　　年五十后，益自放诞，群恶少来与狎，杂杳纷呶，甚且争斗于庭，有伤目及指者。草头娘惧，乃闭门谢客，佯示矜贵，实以避祸也。而贪其色者，如蝇慕膻，卒依恋不舍。潜窥窃视，踵趾相接于户外。至有以父子而迭相来觑其门，聚尘为乐者，群恶少鼓噪逐之，乃去。草头娘闻之，益自深匿，盖独居岑寂者三四月矣。 
　　有马妪者，与草头为邻，亲爱若同胞姊妹，凡妪有所劝阻，一言立听。当闭门谢客时，富家宦户必欲招之出，肩舆数邀，草头固辞不往。百计欲致之，知马妪为所亲信，许之金，嘱令耸恿。妪乃言于草头曰：“与彼素厚欢好，奈何遽为之绝？”草头始诺，乃令所谓假夫者，守视门庭，淡妆幽雅，绰约登舆，小婢一二随后。至彼家，或侍饮，或博戏，流连忘反。于是有力者恐其复沮，群议聚欢则一日酬五两，留宿则倍，竟以娼妓家用缠头钱例。邑中为之语曰：“要认县背后，只跟马脚走，要见娘家好，老马先喂饱。”于是恶少辈乃大喜曰：“是有径可通也。”乃就马妪讲款说合一次，例予金若干。入门后，愿费金一如富家势宦数。妪则得金即诺。少年至，辄为先容，伺草头娘暇日，必以示诸少年。妪藉是得以温饱，而草头娘所积以千计。无子，乃出其所蓄斋僧饭尼，邑中放生乐施等会。 诸乡老率以草头娘为善缘领袖，挥霍多金，一无吝色。尝私语马妪曰：“吾所以不惜耻者，欲舍生作善事，为来生福耳。”邑人传之为笑谈。 
　　初邑中豪宦赵某好冶游，尝邀草头娘侍其宅眷抵郡尝桂。已则与郡子弟别坐一舟随之，既至两舟并维一处。时郡中有废绅时某者，与赵某为宿好，新丧其如君，亦坐画舫来解闷怀。一见赵节邀之过舫，云：“无以为乐，有乐女徐鸿鸿者，颇有名郡中，适招之来，可令侑酒也。”须臾一小舟载徐至，入席不善饮，京不能为酒令，殊失主人意。赵乃云：“敝内眷舟中有一侍妇叶家娘者，可命之来，极欢而罢，何如？”某大喜，亟令人邀草头。草头已与赵眷微酣，乘舆而至。赵行令，令以古兰中字为饮数。因举杯曰：“铜雀春深锁二乔，则客饮二次。”至草头娘亦举杯曰：“五云深处是三台”，各饮八。合座乃大暄笑。主人欢喜，询知无夫，欲得之。赵为通意于草头，草头以时有盛名，欣然愿侍巾栉。而诸宦中素与草头狎者，从中挠之，佯为爱时，札述草头平时情状，时惧而止。草头闻，殊怏怏也。于是誓不与此宦往来。 
　　晚年丑声如故，择少年之美貌者，往来不绝。为竟日欢，为长夜饮，意兴更不减少壮日。计每月费诸少年金，几及中人十家之产。一士人家本素封，因狎草头娘五六年而家产荡然。其友遇诸涂，悯其饥，挈至家饮食之，酒后戏诘之曰：“人狎少妇，亦情之常。彼年已六十余，子有何乐而狎之？乃自令若是。”士人曰：“子非我，安知我之乐也。彼年虽老，然发黑如漆，容色淡若，又通体肉胜于骨，肌肤柔滑如凝脂。情之所钟，正在我辈。安得不尔？”其友大笑，复戏问曰：“外此得无悦子媚子者乎？”士人不觉色飞拍案起曰：“有之，但此际非亲昵之不能知，即知之亦难以明言。”友复大笑。由是以观，欧阳子所谓“妖娆女态，老有余妍者”，犹不足以尽之。岂非夏姬再世，大类人妖者耶。虽然，妖由人兴，人心所好，成为风尚。风尚所积，生是尤物，谁职其咎欤？《商书》曰：“殉于货色，是谓淫风。”今乃见之，可慨已！ 

　　记饮馔 
　　宋洪巽撰《旸谷漫录》，中有厨娘事。言京都中下之户，不重生男，每生女，则爱护之如捧璧擎珠。甫长成，则随其资质，教以艺业，用备士大夫采拾娱侍，名目不一。有所谓“身边人”、“本事人”、“针线人”、“堂前人”、“杂剧人”、“拆洗人”、“琴童”、“厨子”等等级，截然不紊。就中厨娘，最为下乘，然非极富贵家，力稍不足，不能用也。 
　　有某宦者，奋身寒素，遨縻郡守，然日用淡泊，不改儒风。偶奉祠居里，便嬖不足使令于前，饮食且大率。郡守因念昔日在都，于某官处晚膳，出厨娘所调羹极可口，适有便介往京，谩作书友人，嘱以物色，皆不屑来就。未几，友人复书曰：“得之矣。其人年可二十余，近回自某大老第，有容艺，能算能书，当疾遣以诣。”不下旬月，果至。初憩五里亭，特遣夫先申禀启，乃其亲笔也，字画端正，历叙庆贺新禧，以即日伏事左右为欣幸。末乃乞其暖轿接取，庶成体面。其词委婉，殆非庸碌女子所及。郡守一见，为之破颜。及入门，容止循雅，红衫翠裙。参侍左右，乃退，郡守大过所望。于是亲友皆让举杯为贺，厨娘亦遽请试枝。郡守曰：“大筵有待，且具常食，五簋五分。”厨娘请菜品食品质次。郡守书以与之。食品第一羊头佥，菜品第一葱齑，余皆易办者。厨娘谨奉令，举笔砚开列物料内。羊头佥五分，合用羊头十个，葱齑五碟，合用葱五斤，他物称是。郡守心嫌太费，然未欲遽示俭啬，姑从之。 翌日，厨役告物料齐，厨娘发行奁，取锅铫盂勺汤盘之属，令小婢先捧以行，璀灿耀日，皆是白金所制，约每器须值廿金。至如刀砧杂器，亦一一精致，旁观为之啧啧称赏不已。厨娘更团袄、围裙、银索攀膊，掉臂入厨房，据胡床坐，徐起切抹批脔，快熟条理，直有运斤成风之势。其治羊头也，漉置几上，剔留脸肉，余悉掷之地。众问其故，厨娘曰：“此皆非贵人所食也。”众为拾起，顿置他所。厨娘笑曰：“若辈欲食狗子食耶？”其治葱齑也，取葱辄微过沸汤，悉去须叶，视碟之大小分寸而截断之，又除其外数重，取条心之似韭黄者，淡酒盐浸渍，余悉弃，了无所惜。凡所调和，馨香脆美，济楚细腻，食之举箸无余，亲朋相顾称好。既彻席，厨娘整襟再拜曰：“此日试厨，幸中台意，乞照例支犒。”郡守方迟难。厨娘曰：“得母等检成例耶？”乃探囊取数幅纸以呈曰：“是向在某官所得支赐判单也。”郡守视之，其例：每大筵，则支犒钱十千缗、绢廿疋、常食半之。数皆足、无虚者。郡守不得已，为破悭，强给之。私叹曰：“吾辈力薄，此种筵晏，岂宜常奉？此等厨娘，岂宜常用？”不旬日，托以他事，善遣之去。 
　　此北宋时风俗也。 群尚饮食，虽素俭之郡守，不免俗情，况今日之华靡成性者乎？前所纪畜女优，谱时曲，酣歌恒舞，所谓巫风已说矣！然尚鬼之俗，必牲牷告备，而尸祝乃缓节以安歌；好乐之场，必肴馔精致，而朋侪乃式歌而且舞。则求精于肴品者，乃酣歌恒舞之媒也。用是附之巫风云。 
　　邑中食物之求丰求美，始于典商方时茂家。每宴客，率以侈泰，碗以宋式为小，易以养文鱼之大者。碟以三寸为小，易以盛香圆之大者。煮猪蹄，甜酱、黄糖，全体而升诸俎，谓之“金漆蹄撞”。烧羊肘，白糖、白酒，全体而升诸俎，谓之“水晶羊肘”。烧鸡及鸭，每俎必双，亦全体不支解。他品率称是。一时富家争效之。而明时庶人宴饮定制，器用浅小，簋止六，或缺其一，间用木，刻鳞像鱼形，盛诸豆以备其数。至此，其风大变矣。 
　　于是钱副使者，富而官，宦而益富。里居时，好宾客，其夫人克勤中馈职，善造酒馔，所取以新、清、精三字为上品。其着闻于邑者数种，今列于左： 
　　羊腰：从刲羊者买归生腰子，连膜煮酥取出，剥去外膜，切片，用胡桃，去皮捣烂，拌腰炒炙，俟胡桃油渗入，用香料、原陈酒、原酱油烹之。味之美，熊掌不足拟也。或无羊腰，即用猪腰，如前法制之，并佳。 
　　鳖裙：鳖自江北贩来者，不用，惟用产于河里者，宰之，略煮取出，剔取其裙，镊去黑翳，极净纯白，略用猪油爆煿，和姜桂末，乃出供客，入口即化，异味馨香，咸莫知其为鳖也，因别其名曰“荤粉皮”。 
　　蒸野鸭：家鸭肥浓，不足贵也；必野鸭之网得者，去毛极净，乃空其腹，用五香和甜酱、酱油、陈酒实腹中，而缝其隙，外用新出锅腐衣包之，乃蒸；蒸烂去皮，自颈至腿，节节开解之；抽其骨，止存头脚，仍用全体。再用五香、甜酱、酱油、陈酒等料，入原汁中，微火■⑷之，视汁将干，乃取出供客。余若山中花鸡、刺蟊鹰等物之有脂者，皆用腐衣包裹而蒸，故脂不漏而腴。 
　　鸭舌：从厨师家，或酒馆中，广取得之，熟而去其舌中嫩骨，竖切为两，同笋芽、香菌等，入麻油同炒，泼以甜白酒浆，客食之，疑为素品中麻姑之类，而味不同，此为杂品中第一。 
　　雄鸡冠：亦厨司家酒馆中收得者，绢裹置藏糟中，经宿亦用麻油甜白酒浆，同笋芽、香菌等炒之，客嗜其味，莫知为何物，此为杂品中第二。 
　　鸡鸭肾：亦收之厨司家酒馆中，沃以酒浆，取泉水煮为羹，和以鲜笋芽或鲜嫩松花菌，味美异常，此为杂品中第三。 
　　鸽蛋，先期付钱于养鸽者，逐日收积。白汤煮熟，去壳，廿颗圆匀，光白可爱，作汤点，又香莲米，磨粉为米团，松子仁入洁白洋糖捣烂为馅，与鸽蛋并陈作汤点，客或携归二三枚，香气满袖，此为汤点中胜品。 
　　鲫鱼舌，亦广收之厨司家酒馆中者，白酒浆沃之，泉水煮为汤，略掺细葱心一撮，作酒后汤品，极为清贵。 
　　青鱼尾：选青鱼之大而鲜者，断其尾，淡水煮之，取出劈作细丝，抽去尾骨，和笋、菌、紫菜为羹，或研胡椒末，调白莲藕粉作腻，而滴以米醋少许，酒后啜之，神思爽然，味回于口，此又羹汤中别具一种风味也。 
　　以上数种，过于求美。然浓肥之味，十不列一，尚有卫生颐养遗意，抑或非厥性所好也。而好胜者必踵而增华，而副使者，新、清、精三字为食上品之风，又为之一变。 
　　于是太原赵氏以蒸鳗擅誉，颖川氏胜之以无骨刀鱼，徐厨夫以炖鲥鱼鸣技于春时，邵声施家则胜之以四时皆有。事辄翻新，实古昔先民口所未尝也。蒸鳗择肥大粉腹者，去肠及首尾，寸切为段，拌以飞盐，排于碹中，沃以甜白酒酿，隔汤炖之。数沸后，加以原酱油，复煮数沸，视其脊骨透出于肉，就碹内箝去其骨，然后用葱椒拌洁白肥猪油，厚铺其面，入锅再炖。数沸，视猪油融入碹底，乃出供客，此味最浓厚。贪于饮食者，一言及口中津每涔涔下也。 
　　而颖川氏曰：“是未足奇也。”春初刀鱼，先于总会行家下钱，凡刀鱼之极大而鲜者，必归陈府。令治庖者从鱼背破开，全其头而联其腹，先铺白酒酿于碹中，摊鱼糟上，隔汤炖熟，乃抽去脊骨，复细镊其瓦骨至尽，乃合两片为一，头尾全具，用葱椒盐拌猪油，厚盖其面，再蒸之。迨极熟不更置他器，举碹出供，味鲜而无骨，细润如酥。至未及请举箸，而客先欲染指而尝矣。 
　　鲥鱼本美味，为南方水族中贵品。向用蒸，或用煮。自厨夫徐姓者，约略如王氏蒸鳗，陈氏蒸刀鲚制。但加洁白洋糖，不切段，不去鳞，味更腴而鲜洁。视他种煮法，尤觉风味不同，人皆争嗜之。然春尽则有，夏尽则无，未能常继也。 乃邵氏宴宾，虽在秋冬，皆具。客问何来，邵曰：“其来不易。春将暮，命仆之善腊鱼者，携银钱及洋糖、椒末、飞盐上好藏糟等料，舟载至海头，坐居停主人家，俟渔人一得鱼，即去肠留鳞，用洋糖实其腹中，搽之鳞上，随用藏糟厚铺瓮底，加椒末、飞盐若干，放入鱼；又用糟厚盖其上，又加椒末、飞盐若干，积满瓮口，手拳筑实，细泥封固。至家，必掘地窖贮之，恐炎天溃败也。”客述主人言如此，然此犹未若食河豚者事更烦且重也。 
　　虞邑边海，春日多河豚。人皆知其有毒，食之者少。自李子宁起家牙行，讲于饮食，来年取上黄豆数斗，拣纯黑及酱色者去之。复拣其微有黑点及紫晕者去之，纯黄矣，必经他手再拣，逐粒细验，乃煮烂。用淮麦面拌作酱黄，六月中入洁白盐合酱稀少，作罩，晒之烈日中。酱熟入瓮，覆之瓮盆，用灰封固。名曰“河豚酱”。据云：豆之黑色、酱色及微有黑紫斑者作酱烧河豚，必杀人。而晒酱时，或入烟尘，浇河豚，亦有害，故必精细详慎如此。其治河豚也，先令人至澄江，舟载江水数缸，凡漂洗及作汁等水，皆用江水为之。河豚数双，割去眼，抉出腹中子，刳其脊，血洗净，用银簪脚细剔肪上血丝尽净，刲其肉，取皮全具，置沸汤煮熟。取出纳之木板上，用镊细箝其芒刺，无遗留。然后切皮作方块，同肉及昉和骨，猪油炒之，随用去年所合酱入锅烹之，启镬时，必张盖其上，蔽烟尘也。用纸丁蘸汁燃之则熟，否则未熟。每烹必多，每食必尽，而卒无害，以是著名于时。年年二三月间，朋党辄醵钱聚会于其家，上下匆忙，竟似以河豚为一年大事。饕餮淋漓，恣啖为快，春初及夏初，殆无虚日。 
　　至于邑人尤有可笑者，蟹出覃塘为最肥，大爪黄者谓之“金爪黄蟹”。向用煮，不知何人，以煮则黄易走漏，味不全，忽起巧思，用线缚入蒸笼蒸之，味更全美。斯足饫矣。乃有周四麻子者，自都中归，又翻一新法，为爆蟹。遂开酒馆于西城，秋时来顾者，昼夜无虚席。其法将蟹蒸熟，置之铁节炭火炙之，蘸以甜酒麻油，须臾壳浮起欲脱。二螯八足，骨尽爆碎，脐肋骨皆开解，用指爪微拨之，应手而脱，仅存黄与肉，每人一分，盛一碟中，姜醋洗之，随口快啖，绝无刺吻抵牙之苦。其术秘不肯授人，人虽效其法炙之，蟹焦而骨壳如故。或云：彼于春夏时，赂丐者捕蛇千头，剥皮煮烂，蛇肉浮起成油，贮之于器，隐取用之炙时。所云“麻油”者，实则蛇油也。人信为然，不三四年，人无爆蟹者。于是邑中仍兴食蒸蟹会，始自漕臣及运弁为之，每人各有食蟹具，小锤一、小刀一、小钳一。锤则击之，刀则划之，钳则搜之。以此便易，恣其贪饕，而士大夫亦染其风焉。 是时海禁严，凡海错之自闽广者，贵于白金。人仅恣口于本境易致之物。未几，海禁弛，珍错毕至，于是士大夫以为宴客无海味，不足为观美。席中首品，必用大菜。大菜者，燕窝也。彼处须五六金一斤，至苏必倍之。其它若鲨翅密刺等物，间以供客，人又忽尝异味不思鱼肉矣。 
　　食味已尽，讲及器皿，某品宜用哥窑；又某品虽恒有，宜用宣窖。味取诸远来，器取诸上古。前此浓味饕餮之风，忽又一变。于是孙封公着《同嗜录》。陆比部有《食经注》，虽一时游戏之笔，亦见攸好之同。后君子循览斯篇，其谓之何？ 
　　偶忆旧闻，故明时有沈三胖者，居北乡，富于财，每食辄杀数牲，犹世苦无下箸处。其妻好淡泊，屡劝其惜福无太侈，不听。年五十后，财尽乏食，依栖一室，妻以菜羹进，稍入口即呕，宁忍饥不食。一亲戚馈以熟肉一盘，一飱即尽。缘肠胃饿损，过饱而死。其妻与一老婢纺织存活。值岁饥，市无米者已浃旬，自分与老婢必皆作饿鬼。忽思园中有衍蔓于高树者，或是山药，掘之可食，当延残喘一二日。乃令老婢掘其根，得一物如东瓜形，盖何首乌也。乃取而食之，每晨各食一片，至夜不饥，而神气日旺。半年乃尽，而岁已丰，米多价廉，仍得存活。一日因爨下无薪，破屋中所铺木板已朽，令老婢拆为薪。婢入忽随板而陷，盖板下乃窖也。别无他物，惟泥封酒瓮五十具，启之皆似水，结冰半寸许。有邻翁闻之来视，诧曰：“此上首房主人所藏醴也。鼎革时，兵乱，主人移居于乡，遂遗忘耳，迄今已三十余年。此酒真琼浆矣，其面上凝结为冰者，乃酒之精华无疑。”乃皆取而尝之，略无酒味，而三人不觉酩酊大醉。邑中好事者争欲购得之，每瓮予价廿金。沈妻以是衣食颇足，终其天年。 

　　〖注：■⑴，食+强，强上声，硬食。■⑵，扌+必，bì，捩也，推击，攻击。■⑶，髟上隋下。■⑷，火+蒦，音擭。〗 
　　艳囮二则　清　严思庵先生闲笔 

明万历之末，上倦于勤，不坐朝，不阅章奏，辇下诸公亦泄泄杳杳然。间有陶情花柳者，一时教坊妇女，竞尚容色，投时好以博赀财。后且联布羽党，设局诓谝，妙选姿色出众者一人为囮，名曰“打乖儿”。其共事者，男曰“帮闹”，女曰“连手”，必择见影生情、撮空立办者，与之共事，事成计力分财。而为囮者独得其半。于是构成机巧，变幻百出，不可究诘。 
　　时郑贵妃专宠，兄国泰倚皇亲势，暄赫都中。诸乐户女子率以承应至其家。往来日久，因熟悉其内眷及子弟辈，思欲一试其术，而慑于皇亲未敢也。 
　　有徐少司空者，南直扬州人，自部曹历职卿贰，久宦京都，晚年于都中娶一妾，生少子，甚爱之。司空家富，以本籍田产，拨付长君，而以燕京市廛租及古玩宝器并宦囊，予之少子，复以其所荫职予之为出身地。司空殁，少子以母同居都中。其书屋有小楼，窗外为邻家内院。适有沈妪者，移居于此。一日，妪诣徐宅，徐母子与之款洽。妪自言一子为国学生，善鉴古玩，客于郑皇亲门下。皇亲信任吾子，待之异于他客。吾亦往来其家。其家正夫人为某氏，副夫人为某氏。女曰赛姑，年十八，尚未字。其正夫人云，必择名宦子貌美才美，且有官职者，方与为婚。因笑指徐生曰：“郎君必中选。吾为媒，可乎？”徐母曰：“齐大非吾偶也。盖业已谢之矣。” 
　　他日其子沈瑀来拜。人物俊伟，谈吐娴雅。徐生一见欢甚。知其善识古器也，出其珍藏罗列示之。瑀咋舌曰：“君家宝玩若是，除是荣阳府中，天下莫如君家者。然如双玉狮衔环一事，世所罕有，即郑府中无可匹敌。”徐生曰：“郑氏最珍者何物？”瑀曰：“前日贵妃所赐赛姑数种，其中有不世奇珍，有玉如鹅卵曰‘暖手’，寒时两手握之，掌中温气欲汗；有炉曰‘自然香’，木质而中空，卧时以体相偎，香气滃然，流绕被中；一是臂钏，白玉为质，而以金刻花鸟嵌，其细巧不可名状；又一为碧蓝宝石簪，黑夜中有碧光射人目。其余珠珥服饰，尚有价可评，未足奇也。”徐生因问：“赛姑何人？”曰：“郑君之嫡女也，与老母极亲厚。老母尝言赛姑妙丽，神仙中有之，尘世所无也。郑夫人爱之甚，前后求婚者百数，皆不见允。盖良缘未遇耳。”徐生信其言，独耿耿于所谓赛姑者，恨未一寓目也。 
　　至中秋夕，徐生母子登楼赏月，忽闻楼外娇声纷纷，俯瞰沈家庭中，妇女济济，皆艳妆，共围一美姝于阶前小立。玉容姣好，与月色相映；珠光翠影，闪耀于乌鬟绿鬓间。沈妪仓皇晋接，惊喜若狂，携座语美姝曰：“盍少坐，且玩此皎月。”因仰观天上，笑指嫦娥曰：“不意今夕降寒家也。”俄而茶至，美姝略举杯沾唇，旋立起辞去。妪执手挽留，姝微吐一二语，音细不辩。两保姆相扶，率众妇遂出。徐母子从楼上细窥，且莫知其为何等贵家女也。 
　　次日沈妪来，欲借朱红盒子，自云：“昨宵忽蒙一贵人过舍，仓猝不及款待，欲盛果品数种，聊申意耳。”徐母曰：“得非昨夜坐汝庭中者耶？”妪佯惊曰：“太君何以知之？”因作回想状，忽拍手笑曰：“吾知之矣。在楼上窥见之耶。”徐母曰：“然也。”妪曰：“太君前，吾不能私。实郑皇亲赛姑，昨宵往大兴隆寺烧香，归途经此，一至寒舍，外间不知。”徐母曰：“曾字人否？”妪曰：“未也。吾向固言之，可为郎君地嘉偶。奈太君意过谦何。”徐母曰：“姑试言之，但多费，恐力不支。”妪曰：“何哉？以太君家财，万金可吐手而办，寻常婚礼，以数百金为至。今结婚皇亲，诚不容过啬，然统计问名若干，纳采若干，吉期若干，不过二三千金足矣。且陆续付去，不必一朝尽输所有。异日新人至，白镪黄金，堆箱盈箧，小往大来。何目前吝此区区者哉？东海家世，不亚荣阳，郎君以妙年指日授职。若借泰山力，倚为奥援，将躐五马，登八座，金章紫诰，荣及所生，此岂世间常有之福？吾以比邻美情，欲成此佳事。非有厚望，但冀郎君得意后，念老妇微劳，一垂盼于吾子可耳。”时徐生在旁，不觉饫听。其母亦心动，遂托求婚。 
　　越日将晚，妪忽至，面色酡然，行动皆有醉容戏拉徐生手，顿诸地大呼曰：“速揖谢吾！速揖谢吾！”母迎而问之。妪曰：“事谐矣。但郑夫人欲一见郎君貌。约来月初一日，与吾往神木厂女贞庵游玩，须郎君来一面。以郎君貌，定入彀。”徐母子大悦。 
待至是日，徐生盛服乘马，仆从衣服皆焕然。至庵门苍头数十人坐于门首，见生至，颇倨，不为起。生欲入，一苍头呵止之，言：“家太太在，何书在乃擅入耶？”徐生为道来意，苍头曰：“果尔，亦须入报。”乃令小童入。须臾，沈妪出，咎生曰：“相待久，何迟迟耶？”亟携生入。至客堂，令坐。少顷，小鬟出，令妪引生入内。生至后堂立阶下，望帘内一丽人，珠襦绣帔，庄严若神，徐生鞠躬拜手，帘内仿佛为答。妪复引至客座，款茶良久。有秀丽小鬟两人，自内各捧一金丝盒出向妪曰：“太夫人赠公子者。”徐生向盒拜谢，令仆从擎之趋出。则诸苍头肃立叩送，非复向时倨坐呵叱态矣。徐生扬扬马上，如从天上来。至家，亟欲启视所赠物，则金扇及佩囊等，皆宫中式，意其为贵妃所赐，转赠爱婿者，喜极。 
　　于是择日发柬，邀沈母子款以盛筵，令往郑府议聘礼。妪述荣阳夫人意，议定聘金二千两，彩币四百端，泰山泰水，各以宝玩古器数事为寿。两舅兄亦如之。徐生母独留古玩中变玉狮衔环不列礼。沈瑀有难色，语徐生曰：“此物差足博皇亲欢，余虽足珍，彼目中视若寻常物。倘无以得其欢心，恐多龃龉。”生曰：“此百世宝，环有血皱，两玉狮色微青，共衔环于口中，婉转盘旋，疑是天工琢成，吾家世代珍藏，外人无知者。惟吾兄一亲见之，家母决欲存留，奈何？”妪从旁笑曰：“太君计左矣。郑府中古玩一非赛姑掌者。异日止须吾一言，尽数纳诸奁中，仍是君家物，何损毫发乎？”徐母不得已，竟从之。 
　　乃行聘礼，金多五十两一锭，每盘双锭，两人舁之。古玩皆盛以锦匣，袭以绣黻，每盘二事，亦两人舁之。彩币每盘二十端，每端镇以簪环小件，亦两人舁之。使从百余人，鼓乐间其中，炫煌道路。临行，媒者谓众曰：“昨皇亲谕意，已在上东门别第，受礼行事，不必诣府第也。”已而至别第，高门画栋，苍头跄济，凡陈设器皿等，悉是公侯家气象。回礼答式，事事得体，款帖书“忝眷荣阳”字样，其大如拳。使从多于徐，人尽簪花披红，衣掌鲜耀。一时喧填街巷，都中人咸知徐郑结秦晋好也。 
　　沈妪索媒金，徐予之四镒，不受。加绫绢四端，犹不受。更赠以宝簪一对，乃受。翌日，其子来谢，不言所事而去。数日后，妪来盛言：“皇亲为赛姑治装，已遣人往各省采办。绒则往陕，翠则往广，珠则往辽东，绫缎则往苏杭。今吾子已持千金往苏杭矣。”抚掌而谈，历历可听。 
阅月余，妪足音杳然。徐生母乃从楼上窥之，庭中亦阒然。怪之，乃使人至皇亲第访之，并无沈监生者在门下，亦无老妪沈姓者往来。又至上东门，则其房屋封扃，问诸旁邻，皆云：“此王阁老空宅，他家或宴客，或结姻，则赁以壮观耳。”归告徐生，母子不胜愤恨，遂相对而泣。乃兄之手札，忽自南来，云：“沈君来南，知弟将补官，欲移吾五百金，恐吾见却，将先人所遗玉狮衔环为信，同胞兄弟，乃作如是计校耶？某日勉集五百金，并双玉狮交与沈君回北，想已检收，但此物不可轻以托人也。”徐生得兄书，恚愧更甚。其母叹曰：“吾偶昏迷，受此大创，致乃兄亦堕其术。不意一老丑妇，乃诡诈如此，真神奸也。”遂出千金为徐生谋荫职。未几得某州通判，隐忍前事而去。后诸乐户中，有汇其事者，知此役也。主谋者乐户妇骆四娘，其假赛姑，则京师名妓罗小凤。假郑夫人者，则小凤之嫂罗二娘也。沈妪、沈瑀及苍头婢妇等，则所谓帮闹人、连手人也。纷纷不可胜纪。 
　　至崇祯中，御史风闻其状，奏请裁汰在京乐户，于是散入各省，而流寓扬州者独多。 
　　有陈锡元者，本徽人，依扬州富商赵昌祺司质库中奔走事。陈与赵为表亲，而陈素愿悫，赵信任之，乃令往盐厂课灶户，司盐务出入，岁得干金独厚。中年未娶，无室家。积金五百余两，以百金买屋，为弛担时居停地。时，海滨出盐，倍多于常岁。诸灶户委积如山，锡元与同事各出银若干，贱价而买，囤储规利。适海泛盐尽没，价忽贵，所获利子多于母。陈橐中顿长千金。自以为一生吃着不尽，洋洋如濠上鱼矣。 
　　锡元之同事吴子宁者，居某处。锡元早起往候之，见其西邻有浣衣门首者，鬟发如云，皓腕侔雪，罗裙轻扬，纤履微露。时，妇方曲身洗涤，陈从后窥之，未见颜色。既至吴居，主人他往，不遇而出。见妇方立起，仰面看日光照处，眉目秀媚，颊辅丰盈，如初日芙蓉，凝露鲜艳。陈为之心动。归至家，适子宁来，坐谈良久，忽问曰：“兄居向无西邻，今居者是何家？”子宁曰：“吾亦不知何自。前日从厂中归，内子语余曰：‘有新邻冯二娘者，挈其子小哥来拜，自云北京人，夫主物故，孤贫无依，来维扬。欲依一至戚，遍访无踪。不得已与干父及此子僦居于此。闻吴君善经纪，欲令此子追随担盐，练习货殖，为衣食计。否则同业者或欲求螟蛉，仰恃高义，望为先容。’”因戏语锡元曰：“兄未有子，盍抚之。”锡元曰：“遽抚螟蛉，诸多不便。计惟有中馈主，乃为处置得所。”子宁解其意，乃起戏捶其背曰：“无耻老人，乃作假途取虢想耶。然彼未尝出口，吾不便与言引。”遂拂衣去。
  </div>
  <div class="pagination">
   <a href="香艳丛书_page23.html">
    上一页
   </a>
   <span>
    ...
   </span>
   <a href="香艳丛书_page19.html">
    19
   </a>
   <a href="香艳丛书_page20.html">
    20
   </a>
   <a href="香艳丛书_page21.html">
    21
   </a>
   <a href="香艳丛书_page22.html">
    22
   </a>
   <a href="香艳丛书_page23.html">
    23
   </a>
   <span class="current-page">
    24
   </span>
   <a href="香艳丛书_page25.html">
    25
   </a>
   <a href="香艳丛书_page26.html">
    26
   </a>
   <a href="香艳丛书_page27.html">
    27
   </a>
   <a href="香艳丛书_page28.html">
    28
   </a>
   <a href="香艳丛书_page29.html">
    29
   </a>
   <span>
    ...
   </span>
   <a href="香艳丛书_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
