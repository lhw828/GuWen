<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 49 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 49 页/共 129 页</h1>
    <div class="content">　　顷膺特达陪孔融坐上之樽未学归休有彭泽篱边之饷喜逾望外兴动顔间恭惟某官性禀中和气钟浑厚涵泳六经之防沉酣百氏之流自得于中厌古人之糟粕必形诸外芬作者之英华醖借过人醇雅饰吏玉壶莹彻于襟臆金瓯乆留于姓名挹爽气于溪山几劳觞咏畅皇华于原隰益见澄清顾淮阳方溢万口之欢謡而魏阙正渴重瞳之注想龙章召对醲分九陛之天香虎节掲来醸就七闽之春色麴蘖未施于功业樽爼闲收于笑谈惟吏与民式歌且舞芙蓉幕下想多式燕之娱桃李城中敢意余波之及愧深顾渥感极心醒某猎渉不醇言语无味叹沉迷于州县获伛偻于门墙岂期识靣以知心不待乞浆而得酒青州从事已开北海之尊乌有先生不起东坡之赋恩重百朋之锡醉期千日之荣恐无徳以将之抑未知其趣尔猖狂走笔谁相从于文字之间慷慨忘怀孰索我于形骸之外虽三杯可通大道而一斗未能百篇乃日省于吾身敢沉荒于厥邑拨烦剸剧犹胜不醉之人激浊扬清且笑独醒之客僚属想陪于河朔儿童谩唱于铜鞮何妨协气之醲再浃鸣弦之旧生而愿足此时已识韩荆州来欲有言他日更依曹相国
　　谢讲拜礼启　　　　　　　　陈阜卿
　　伏防枉示牋词曲敦拜礼老而耄及方屏迹于投闲齿以德尊敢当仁而借重辱承谦抑尤倍兢慙恭惟某官贤以下人贵不骄物念青衫倾盖屡陪笑语之余今白首分符复忝交承之末特伸雅契将激頽风然而某倦翼投林虚舟倚岸旧学飘零于晚景初心凋防于畏途敢以衰病之鄙夫輙领勤劬之盛意礼惟其称也岂过于情文拜不已重乎愿容于逊避但深佩服曷究悃悰
　　谢张相譔墓铭志　　　　　　缺名
　　行过古人虽系操修之效信传来裔必资论譔之功获托斯文有光前史感荣交集涕泪横流伏念某早袭箕裘粗闻诗礼顷大门之嘉遯慕昔人之髙风栖迟一畆之宫睥睨万物之表同席而坐率多名世之贤曵履而歌但乐垂衣之治膺神考之昌运遇熈宁之丕图士无怀宝之羞人有防茅之望东湖水濶方欣蛙吹之喧北阙云开遽被鹤书之召属负薪之引疾非俟驾以徐行輙披肺腑之诚遂获刍荛之请名缀熈朝之仕版身爲清世之逸民尧舜乃神始纵巢由之洗耳汉皇大度不留黄绮之居朝人即后夜之归但切逝川之痛塜木已拱幽碣未刋誓托知音发挥遗范讲求师友考论渊源叔向深仁女齐有托山公尚在嵇绍不孤猥沐矜容爰赐鸿笔张述卢篆崔湜推二美之称顔书李文鲁山兼四絶之号岂繄盛事乃集私门此盖伏遇某官德厚镇浮清名激浊制作侔于造化论议通乎古今言无愧词功必及物力辞黄阁之柄速慕赤松之游把袖拍肩尝荷解顔之盼伸纸濡墨特迂华衮之褒丕扬潜徳之光茂着乆幽之操山林之士相庆里巷之老惊传义冠幽明恩沾存殁某谨当勒诸琬琰传示子孙克绍祖风期不忘于家学俾増世美誓必报于恩门
　　得州学职事谢太守启　　　　缺名
　　游谈无取方升君子之堂讐校非长遽舘诸侯之学居有事贤之幸退慙飬士之仁窃以一巻之书尚有师友之教千乘之国盍恢儒艺之方矧扶风冯翊之邦笃党庠遂序之化垂籖揷架拟石渠天禄之藏断简残编备鲁壁汲书之富惟古今之并列实真赝之相仍凡章句义疏之文与偏傍防画之字必假朱黄之正广稽鱼鲁之分宜得该通以之订正岂容不肖亦游人间某也读书不多识字有数幸年嵗之未暮凭文章以自宣斗酒百篇无复长安之豪气一唱三叹空余清庙之遗音累十上而敝貂裘分无真赏一再见而赐拱璧乃辱谬恩知我者希得此盖寡兹盖伏遇某官以藩镇之重屈韦布之流凡一时賔客之间皆天下豪杰之士裂裳褁足无复四方之游抱椠怀铅益精六艺之术
　　乆不贡书谢宰相启　　　　　滕子昭
　　窃以仰泰阶之六符未遂披云之愿转洪钧之一气乆防播物之恩敢凭盈尺之书少伸方寸之志伏念某禀资甚拙赋性至愚初乏非常杰出之才欲爲甚髙难行之论耻蹈常而袭故思舍旧而图新强以艰深之词用饰固陋之质陈言务去戞戞乎其难哉故歩俱忘规规然自失也坐此不敏之咎缺然修敬之仪审人殆无所容拊膺殊不可解岂有迹幸处化钧之内名不闻记室之前既未能髙举逺引不在乎人间宁无望兼收并蓄待用于门下纵不求于闻达曽何系于去来矧久困于遐荒敢自絶于造命正以朝夕营度之窘不知日月积累之深吻欲出而声益悲笔将下而书复止徒尔自苦竟不能竒矜持悉叹于空函萋斐今成于贝锦已负凶德之谴遂致间言之乘命也奈何时哉易失苟一慙之不忍恐三至之愈疑蕲贳不韪之愆惟恃有容之徳念韩愈亦人耳傲翰林相国将何求岂孟轲好辨哉距杨朱墨翟不得已伏望某官待物以恕存心至公浸润之譛不行爱恶之惑立辨深得听言之道大推观过之仁察其竭节尽瘁方切于售知何至埽迹防影自甘于摈弃非素有防心之疾盖失于用意之勤三年飞三年鸣固将有待一人毁一人誉其敢求全倘少寛后至之诛庶不为先鞭所夺君子之仕行其义虽成功之在天小人之过谢以文冀归恩之有地其爲激切难罄敷陈惟乞钧慈俯垂原贷
　　谢陈州李丞相治具餽送启　　　杨大年
　　肃奉简书言旋京邑经凃攸出授馆未遑忽污丞相之车俯及旅人之次置之右席接以温言趋卫幕之严初令长揖设曹樽之味犹许独醒乃至刍禾百车笾豆九品一日再驾式顾于邮亭终夕九廻不遑于肺腑加以预西园之宴陪东阁之賔奉簮履以爲荣羡车鱼而同赐礼唯异数恩实非常褒深极华衮之殊顾瞩比阳春之暖玉斝斟酌靡许固辞台座荧煌寻容下拜得厠原尝之上客复见隂郭之小侯且陪秉烛之欢仍恕吐茵之失挹江海之量宁测冲深闻爼豆之谈自惊浅陋奬怜弥极短拙尤多燕昭筑防虽从郭隗而始陈蕃解榻诚非徐孺莫当以此揣情若爲克胜幸盘桓于信宿得企仰于云天属发轫之靡遑嗟恋轩而何及既宠贶之杂佩又出饯于长亭元戎十乘以启行清酒百壶而帐饮都人改观行路增辉矧乃虑逆旅之馁而别出万钱之馔念中途之劳而特假千里之驹使饱徳之无厌且致逺而不泥何汉相之至重顾鲁儒之太深吐握之勤实先于令徳鸣吠之贱岂忘于大恩循载籍以遐思抚方寸而激厉述王粲从军之咏良或未谐慕冯暖市义之心终期有报
　　谢莫提刑临访启　　　　　　赵承之
　　比者循陔就养奉雉从亲驱朔野以抗尘戾邺都而释蹻夤縁天幸邂逅使华聆弩矢之方前趯然螽跃觇云霓而在望莹若露披輙修固陋之容获拜荧煌之坐即焉温厉霁以威严亟迂玉趾之勤特枉蘧庐之顾侯嬴遭骂谬当虚左之临李贺得名始自高轩之过宠循墙而莫避惧集木以何胜蓬飘遽阻于依风杓直俄惊于改嵗逖瞻持斧第剧揺旌仰惟翕受春祺诞均保佑恭以某官文丈昴精钟粹箕尾孕灵嗣裘学以弹冠副弓招而入彀掞庭摛藻无文士之争锋重席解经有儒生之折角亟简都俞之眷屡专盘错之权宣化承流民歌来暮登车揽辔家积去思刃恢乎其有余波挠之而不浊粉闱宻勿兰在握以弥芳玉节雍容绣表衣而增焕职峻两河之寄法提三尺之平人自不寃雀靡疑于穿屋聼使无讼燕获理于争巢奸赃消缩而若临其家长老称道而不容于口固已声蜚当宁誉满诸公齐政报成仅周于五月汉台登拜靡待于十旬竚膺丹诏之咨求式慰苍生之愿望而复盱衡奬善推毂援能常躧履以烝髦每虚襟而吁俊出雌黄于唇吻有味其言变霜露于呼吸无私于物故得英翘企踵踈逖倾心居忘重茧之劳乐就执鞭之役自矜頴脱难求售于嚢锥争附家储尽布充于药笼夫何小已亦在下风如某者鳬胫防踪鹤枝弱植幼枣昏而不慧长樗散以无成议絶月评愧难言之童子学乖日就非可畏之后生徒以教谨析薪望深肯构俯青氊而自惕对黄巻以徒勤妄意絶编愚殆迷于数马仅成燥吻技益悔于雕虫遽牵骫骳之文輙玷科程之选上由误墨因强饰于蝇头志在续貂遂兼收于犬尾顾滥滔之若此宜局蹐以何如靡图衡鉴之私每借牙齿之论与以洁已振以余光鸠傅翼以奚堪羊防皮而益畏载怀提耳誓谨书绅谊重通家切遂登龙之慕迹殊在寝猥阶附骥之荣某敢不勉强蠖信庶几铅割期少増于拳勺愿终托于鋋镕此日趋隅已忝升堂之幸异时望舄冀逃媚灶之讥輙布悃诚上尘聪聴阳和滋燠宪务弥清敢乞倍珍寝兴永绥福履
　　谢苏帅延遇启　　　　　　　赵承之
　　扫舍人之门素驰心曲敛参军之板获造庭隅曽防左右之容輙仰荧煌之座饰邹阳之固陋虽罄私诚霁魏相之威严盖逾始望恩加一盻荣重千钧矧曲垂体貌之隆窃等门防之役赐韦公之云朶圭窦生辉颁文举之酒樽肠径醉属廹循陔之养亟成遵陆之行代马増依居逺北风之傃井蛙自失夣囘东海之游怅挟日以旋驱邈如秋而结恋雅俗坐镇人民大和澹乎自持绰然有裕伏以某官熈朝间气冠古真儒所谓千载之逢奋于百世之上躬蹇蹇以匪故民岩岩而具瞻续春秋以著书权衡王道旁离骚而掞藻衣被词人显膺谋帅之求出总殿邦之寄军中改观阃外生风竚动宣室之思行迅锋车之召师荣三锡奉穆穆之纶言阶焕六符据潭潭之槐府信谐舆议实允壮猷某方走魏台浸睽燕馆抚萍踪而地僻望棠舍以天遥冬律向遒塞垣滋凛
　　平海冦转秩谢政府启　　　　真西山
　　铜竹分符实任九重之托营铃撤警幸臻千里之安逭责已优叨荣爲甚伏念某材非敏防志切抚摩田里熈熙粗喜鼓桴之息波涛汹汹忽闻舟楫之惊念非逆折其萌芽将恐难图于滋蔓协兵民而进讨来将士之宣勤怙众陆梁始犹出柙之兕望风披靡卒爲游釜之鱼迄凭藉于国威遂肃清于海服效非循吏敢期汉玺之褒名在大夫俾陟唐阶之选退循非据莫获终辞恭遇某官伟业济时宏模复古可以予可以无予姑从厉世之权简厥修简或不修宻賛驭臣之柄虽云驽怯敢昩激昻爵及防功愧贻讥于鹈翼心期报上誓轻死于鸿毛
　　江东赈济无罪可待谢丞相启　缺名
　　巧语上闻方抗章而自列隆恩下逮况赦过以求诛捧诏凌兢拊躬感惕某本慙通敏徒抱濶踈入侍轩墀每见玉色忧民之切出乘使簿复观玺书恤下之频誓竭驽材祗承徳意属江左并罹于旱暵而桐川尤惨于凋残防赈赡之特优惧奉行之弗称夙宵一念民饥奚啻于已饥经画百爲王事特同于家事所冀推仁恩而均被靡皇顾文法以自营顷当原隰驱驰之时备睹田野焦熬之实欲籴则人苦青秧之寡欲济则官无红粟之储抑立视其死欤既有负求刍之托苟利专之可也又难逃矫制之刑与其失职以偷安宁若殒身而任责勉效便宜之举亟防报可之音顾小臣敢陨于拘挛见盛世素行于寛大是乃彰朝廷之美何至干堂陛之严以王命而赒民囏本其所职贪天功而爲已力焉有此心正虞止棘之谗乃出剖符之守情状深藏而叵测有愧先知语言妄发以不伦本无足辨荷天日照临之赫脱风波沦防之危此盖伏遇某官以至公而秉化钧以深仁而培邦本谓羣臣之善亦王之善齐人尝有格言而众职之功乃相之功栁子诚爲确论凡悉力以俾荒政乃尽忠以报公朝肯令譛愬之得行驯致是非之易位特加全防俾逭谴诃某敢不仰佩鸿私益坚素守
　　代胡侍郎谢朝士贺生日启
　　生我劬劳抚藐孤而増感俾尔耆艾捧连璧以知惭恭惟某官厚徳嘘枯髙词发藻五十之年过二应怜坡老之衰三万之日无多欲拟茶山之老华其斑白饰以青黄人情欲寿欲安顾所防矣君子善颂善祷何以报之








　　五百家播芳大全文粹巻四十一
　　钦定四库全书
　　五百家播芳大全文粹巻四十二
　　宋　魏齐贤
　　叶　棻同辑
　　上启
　　赴任
　　赴任上留守参政启　　　　　王清仲
　　龙墀入侍峙八柱承天之功鱼钥分司镇五马渡江之地以弓刀之防贱望旄钺之尊严仰通姓名僣陈竿牍恭惟某官学尊一代文妙诸公元天地之机识参奥赜神鼎社稷之镇徳冠伦魁超然追古人风允矣有天下量谋猷入告小奏牍之三千樽俎折冲富甲兵之百万鞠躬事主正色立朝蚤翊賛于泰阶用经纶于洪业式是百辟茂庻绩之熈成惟兹四人頼同心而协辅遽奉身而勇退乃与道以偕行邃殿陞华弥章异数大廷孚号宠畀温言念此留都实惟巨屏独当一靣坐控十连虎踞龙蟠地独上流之据风飞雷厉威先重望之临肃然铁骑之万屯屹若金城之百雉兹谋元帅爰付我公分正东郊如周君陈卧护北门若唐裴度山川改观草木生辉姑惟说礼以敦诗行即经邦而论道高牙大纛虽一时烦卧治之劳衮衣绣裳而四海起公归之咏伫膺泥紫以贲汗青某禀性颛防赋才庸业本箕裘之绍分惟铅鑛之材虽务守于亷隅顾宁逃于瘝旷自甘株守偶及时执吏役于尘埃之间望星躔于霄汉之上忝爲属吏大慰平生庶几思之以图其终安得食焉而怠其事念河润百里海润千里知均沐于恩波然人有一天我有二天愿永栖于仁庇
　　赴任上政府启　　　　　　　沈守约
　　屈指一十五年之去国望天愁絶于覆盆扶亲八十二嵗而之官奉檄喜深于折屐既板舆免道途偃薄之患致门墙得阶墀歩武之登已抵厥官敢布所蓄窃惟忠孝之不并立盖以出处之难两全姓名才入于公门进退岂由于私已东西南北则惟上之所命死生患难则见义而必爲人谁肯弃于吾亲事乃多违于素志温峤絶裾而去母能自安乎周处从戎而辞亲胡宁忍此是以兹事之不易尽观夫从古而率皆然读陟岵行役之诗至今尚且流涕想登岭瞻望之意何人而不动心故徐庶思老母之见留则委蜀主而求去王阳念先人之遗体则舍益州而径归若未能以义而断恩则乌得狥忠而违孝顾某今日之所处犹比昔人而甚难重惟残生追念畴昔粤自孩童之始已兴慈父之悲惟母伶俜抚已孱懦既不缮农工商贾之业况又当流离奔窜之余不堪悬磬之一家相对过驹之二影炉嗟絶火度几腊之穷寒釜叹无烟常终朝而并食时断髪以给賔客之奉多织履以供学校之资孜孜抚飬之劳切切温饱之望手和熊胆俾咀嚼以助勤靣付羊裘使樵苏而力学天悯饥寒之极君颁廪稍之恩谓一命于仕途可终身而禄养奈此冥顽之质昧夫趋向之方命既压于人头困直临于老境非无攀跻而分寸不上用尽气力而本处不离既造化分定以何尤惟鞠育恩深而可念惟兹耄耋之母可谓喜惧之年朝开北堂而眉暂展于萱容暮跂西山而瞻屡惊于夕照念飬口体之方在输犬马之力则尝珍羞之日宜倍甘防之供虽五鼎之进未足爲丰奈半菽之求每忧不给盖以三纪之出仕歴时非不多而四任之防官所入宁有几身居蓬荜之下心动蓼莪之思扣地无从仰天以诉岂不念礼经之训是岂当从仕之时固宜就隐于山林庶不暂离于闺阃然介推绵上之田无有而安仁园中之景乆荒要思娱亲未免从宦此前辈以求退爲甚易而小已以不仕爲可忧仰荷上恩之洪深得从愚夫之安便已幸去家之近且叨分职之闲暇日则子职可修得免倚门闾之望朝发而其夕可至更无负道涂之虞况尚賖二载之戍而忽戒一朝之行李既毕事亲之愿敢忘奉上之心一入修门恍如昨夣再经故迹始觉更生仰首枢庭依旧台星之两两廻头槐市仍前树子之隂隂已无丹青法令之庭尚认红腐敖仓之处不谓去家之鹤再随振羽之鸿虽人喜刘郎之复来而自笑冯唐之已老念兹流落逺外之既乆所谓险阻艰难之备尝惟其操心而甚危故知有过而必改少年习气既随烈熖以无余老去情怀惟履薄氷而知惧倘既往而不咎当惟新而是图上思移忠次期报德恭惟大丞相以建治安爲事业以收人才爲规模既广博以能容且甄陶而有序厥今光明俊伟之杰已居造化网罗之中人心既谐功绩乃着次施洪惠俯及陈人将欲令巨细以兼收故不问旧新而率録谓欲责其忠报必先尽其私心是虽木石之顽尚犹知感况在沟渎之乆宁不怀恩某敢不念休复之良艰思再来之不易勉而摩厉谩尔激昻燕语定新巢已得栖身于厦屋嘤鸣迁乔木方将托命于春工祈望之私敷宣防既
　　赴任上王帅启　　　　　　　赵宝文
　　四岳崇髙念瞻岩而莫遂一官冗散望赐履以来归名奔走于轺车实造参于幕府载循末路足厌平生恭惟某官道应泰亨体坤厚问万事而必理国有元贯四时而不凋人知乔木防精神于一徳萃富贵于逹尊听履上星辰内耸汉庭之议望风解印绶外扬冀部之威方圣治之计安宜公归之图任岂繄霖雨犹间甘棠化秀民于诸生虽有资于常衮举明主于三代终无易于王阳倚听丝纶即登廊庙某少踈翰墨长困尘埃想前辈之风流自怜俗状诵名臣之勲业殆若神人兹惩伤锦之羞妄作画墁之计敢期际遇获在按临人有一天倍觉帡幪之厚河润九里坐期枯槁之苏次纪且穷教条方暇愿导和于六气以来祉于百神
　　赴任上帅座启　　　　　　　杨廷秀
　　辍耕作吏乃堕在歩兵之防拄笏拜庭将望见舍人之様虽文字不尽依刘之悃而仁贤独无问李之心凄其千载之逢或者片言之合恭惟某官名盖当世文髙前修布武以趋云霄蔚其未老孤忠之贯日月凛不可回掌制西垣寓直内阁人皆以爲公喜公岂以爲已荣其所以然有不在是以中兴未成爲大戚以生民尚困爲深辜今非无人谁有此意置之于湖山之逺了不闻知行之以边疆之宁是则谈笑波静郴江之沸天开衡岳之云不惟蕃宣之勤实繄社稷之卫要之好手屈此外邦曷若还归于庙堂坐令整顿于宇县某场屋百战权舆一官收饭山清苦之身托糟丘喧卑之地记醉乡而避世聊复优哉颂酒徳以垂名直成狂者每顾初心而自叹犹幸大贤以爲归必有异之于白眼之中未遽隔之于清流之外
　　赴任上吕帅启　　　　　　　孙逢年
　　分玉节以奠南阃威初肃遡璇霄而仰北庭拜非遥以簿领之甚卑而戍期之甫及在于天幸得以名闻恭惟判官安抚龙图大卿近日高躔承天华阀建隆以来二百载家与国以同休申公之后六七传门有人而益大岳渎钟其间气风云溢乎壮怀就熟路而驾轻车一瞬已腾于千里遇盘根而别利器万牛力解于崇朝使星卿月之交辉宝训珍图之荐直筹边外塞鸣履周行迎刄无前既多多而益办盈科必大斯表表以増竒帝怀江右之忧民徯云间之泽谋帅孰可召公亟行徳星方向于斗牛旄头已尽天河虽洗于兵甲赪尾方喁令修庭户之间威着节旄之上湖山千里亲若抚其室家臂指十州寂无哗于风草第恐赐环之速靡容坐席之温某学则未优志非敢苟三试而收一第得之晚而侥幸已多二毛而窃半通取之艰而持循颇谨初縻吏役祗畏简书虽渠渠夏屋之可依而凛凛薄氷之是履披云雾而睹倘防少进于下风载日月而行其敢自欺于暗室誓竭挈缾之智恭承制阃之严爱日御冬清霜履晓愿集四时之福以均一路之民
　　赴任上安抚参政启　　　　　刘共父
　　仰盛徳之门墙久窃帡幪之庇分列城之符竹获依节制之尊抚孱以知荣顾叨逾而増愧恭惟某官徳格上帝道觉斯民有经纬天地之文足以藻饰于百度有折冲樽爼之武足以镇抚于四夷出逢千载之辰自结九重之眷顷收还于威柄首登用于真儒革众弊于一日之中跻万俗于九天之上功既髙而忌者众身虽退而道益光谗说翩翩曽何伤于日月孤忠挺挺自不改于松筠益隆岩石之瞻久郁簮绅之望方圣主兴当馈之叹而国人徯有衮之归谢公合起于东山申伯尚分于南服五侯九伯暂专鈇钺之征一日万机即正钧衡之任伏念某禀资固陋赋分覊单少学壮行妄意事功之自见才踈智短终无尺寸之可书幸逃旷败之诛更冒超陞之宠一麾出守慙非共理之良十国爲连喜有庇身之托偶承人乏已戍期即怀绶以之官将叩阍而假道望尘敛板行趋大府之风削楮濡毫敢贡小夫之牍
　　赴任上越帅启　　　　　　　郑祐甫
　　一佛出世久慕义于中台十国爲连偶叨荣于大幕期甫及蔗境渐佳矧逢开府之初敢后没阶之进恭驰函尺仰扣閤铃伏念某郑圃寒宗吴门晚出无异行间之马不能自振于箕裘且殊防下之桐岂复有声于砚席力探黄巻眼防青灯慕夏侯之经非一师媿太冲之赋成十稔三年漫尉半随举子之忙一掷成卢尝冒兴贤之宠旋遭饮墨更切焚膏就有道以正焉必三薰而进见闻某所有贤者轻千里以从游朅爲从事之初谋窃利居官之寡务况雄藩寄委多畀硕儒而荧座宻依庶闻卒业鲁男子善学下惠敢自信其操修左丘明亲见仲尼政未忘于博约谁知天幸忽播春温缀甘泉之子云投冯翊于萧傅千岩増益交腾载路之驩一介预荣获遂平生之愿恭惟某官佐王畧妙华国文髙蚤魁三蜀之英游直继二苏之伟望方纸贵洛阳之价已席形宣室之思车府召来天锡范而初呈温洛石渠辞去风引舟而倐逺神山屈依刘表于荆州欣访羊公于岘首稍登轺传开湖南刺史之天连贡嚢封爲江左兴王之地果峻陞于三院皆亲擢于九重豺狼当道安问狐狸何止金吾之落胆鸾凤之音必蹡鸟鹊更防天子之改容未乘一马之骢俄从属车之豹五花妙制尽推大手之工四禁清班谁并黒头之贵谓立登于要路何勇退于急流岂家住蓬莱未逺长安之日故仗辞阊阖聊快若耶之风疏荣更直于西清布政甫临于东粤出当一靣谅无黔突之淹入爲三公竚聼告廷之命某睎光府幄屈指家林往承约束之严喜有帡幪之托园林之穷胜事想未遑前軰之宴游幕府而省文书冀频沐先生之诲论
　　赴任上帅府启　　　　　　　周茂直
　　结绶登畿旧尝瞻于簮槖题舆佐郡今复于旄麾永怀上国之游弥切高山之仰恭惟某官羽仪硕望藩翰闳才气储五纬之英华识冠九流之津渉聼履星辰之上尝坐总于铨衡运筹帷幄之中犹与承于宻防弹压治优于天府斡旋计预于地官久殚告后之猷徒领牧民之寄金陵天堑钟阜龙蟠守凤钥以居留握麟符而卧防民嬉乐土辟千里之耕桑身作长城压万屯之貔虎伫席丝纶之宠复归喉舌之司某久濶风猷幸依条教赐屏以彰有徳正赖隆庥持板而拜于庭愿循故事长赢在序庚伏云初蕲加防以鼎羞用仰毘于睿眷
　　赴任上宪使启　　　　　　　　邵公济
　　一官奔走久逺迹于英躔百里抚绥遂托身于徳庇欲纾寸臆宜贡尺牋恭惟某官直谅多闻清虚寡欲在簿书而擅述作之誉处州县而怀经济之心果膺特达之知荐歴清华之选桑麻蔽日去思深结于南荣囹圄生尘惠政蔼闻于西道暂移乡部即秉钧衡某山泽癯儒斗筲小噐偶携毛义之檄获宰郑公之乡铅刀忽值于盘根固难剸割驽马亲逢于良御尚冀腾骧瞻待非遥欢愉倍积和气浩荡化日舒长愿益保于天真庶永绥于福履
　　赴任上宪使启　　　　　　　郑敦夫
　　脂车上道跂望门庭敛板后尘行视履舄趋承有日喜畏兼怀恭惟某官冠世真儒际天逺识吐谈伟确禀节耸棱持简抗章鲠亮夙闻于乌府登车揽辔平反多见于丹书恤钦弼教之祥刑宣布好生之大徳必使无讼不犯有司上推尧舜之深仁惟明克允坐享于张之隂德俾炽而昌夫何直指之绣衣行即禁严之紫槖某鲰生何幸鸿庇焉依尝叨一日之知私切二天之喜依芙蕖而泛緑水晚进何堪披云雾而覩青天夤縁有素
　　赴任上宪使启　　　　　　　高子美
　　佩符怀绂叨假守于部封敛板拜尘竦亲承于条教即功云始戴徳惟新称谢帡幪敢稽竿牍窃以内守外御周所资者八百国之诸侯讼理政平汉与共者二千石之良吏故凡声教之暨毕勤宵旰之忧眷此象台邈在骆越虽俗淳而事简亦土瘠之民贫宰郡之求徳贤爲急自非集虞公之善曷能兴贾父之歌如某者儒业甚迂吏华不肆几年场屋粗缚防官累载簿书久尸寸禄惟志及衰亲之养敢漫求择地之安骤歴阶升偶承人乏莅官行法徒知市狱之先循式按程稍寛检身之易所学若此何幸如之兹盖伏遇某官卫上以忠服人以徳进竭匪躬之节居存济世之心世信其言至轻千乘之国时程厥效固贤百万之师廸刑姑总于外台熙载即归于中禁矧复忘势以待士每期推恕以及人才也养其不才故者无失爲故遂令非据亦获所依某敢不勉力抚循归心知遇浥行露聼此时之讼扬扇风广他日之仁虽戴苏刺史天非敢私也或爲李将军地庸有赖焉
　　赴任上漕使启　　　　　　　周茂直
　　四户摄承浸逺长安之日二车叨窃获依刺史之天矧夙仰于声猷今幸遵于条教未遂趋风之请敢伸咏德之诚恭惟某官博学海涵钜材山立人仰斗南之誉望家传江左之风流早歴亨途践扬剧寄建外台于一道益髙防漕之功结累印于两司兼懋平反之绩才刄坐空于盘错恩波徧被于荒蓁奉计严宸行上三年之最陞华从槖伫膺一札之颁某滥佐偏州叨承大庇赐屏以彰有徳尚继前人持板而拜于庭愿循故事长赢在序庚伏云初愿加列鼎之羞式副凝旒之眷其爲欣咏曷究敷陈
　　赴任上漕使启　　　　　　　龚实之
　　雁塔题名滥传衣鉢熊轓假道曽拜旌麾人隅方庆于勤拳解榻即垂于顾遇津津和气发于眉宇之间亹亹清风借以笑谈之欵俯念栖栖之迹重兴恻恻之嗟谕之以遇合有时勉之以少安毋躁自领闻于斯语实感激于中心富贵傥来不入清宵之夣寐名教可乐益遵前軰之典型倘非饥肠之所驱宁复寒踪之在此十方常九潦难期卒嵗之丰一髪引千钧孰脱垂渊之厄岂意遭逢之幸廼在亷按之中仰惟大贤无所不容必以孺子或爲可教敢因始至用写寸诚恭惟某官器韵出于尘氛眼力窥于道奥才推王佐虽伊吕无以加之文掞天庭何崔蔡所能及也振翼早腾于霄汉垂光独耀于虹霓名虽借借而逺闻心每休休而有裕曵杖歌商颂妙防自契于言端拄笏防西山爽气尽归于胸次风采夙着于朝论姓名自结于主知欲持荷橐以列从班先握兰香而居省户惟此重湖之险每贻当宁之忧爰借真贤亟分重任一麾出守棠隂之蔽芾未移六辔廵行原隰之光华已逺势足揺于乔岳节尤厉于氷霜刘晏高怀虽洞明于取予范滂雅志深有慨于澄清既然善最之登闻宜有嘉猷之入告紫泥温厚伫迎召杜之来碧落从容行践禁途之宻伏念某性惟语下才不及中蚤縁阀阅之恩得继箕裘之绪书马粗知五尾颇明谨畏之方食蟹莫辨二螯殊乏防通之识三登名于礼部一冠选于铨曹骎骎两纪之嵗华汨汨六年之吏役初期凌厉莺迁木以高飞岂谓邅廻鱼縁竿而莫上折腰自叹顾影谁怜偶尘泮水之除喜有英才之育舍六经济者寡矣当令饱仁义不愿膏粱招诸生立而诲之或可变潇湘令爲洙泗虽诚心之有在非名德以畴依坠履遗簮倘或怜于旧物残膏賸馥深有望于恩私俯首知归摅词莫尽
　　赴任上漕使启　　　　　　　　杨公亮
　　皇华在道久闻范辔之澄清冗局备员将托苏天之庇覆夤縁有自荣幸居多輙缄骩骳之文仰叙依归之愫恭惟都运大中殿撰气有所飬而刚大学无不通而高明若麟凤之仪仪师师出爲世瑞如雷霆之隠隠振发英声自结知于圣明即荐膺于委寄山阳假守人尚爱于棠隂淮右乘轺钱果流于地上旋陞华于秘殿爰易任于輶车矧江东水陆之冲实行阙股肱之地军需仰给于调防邦储尤赖于转输惟心计大过于人故课最无出其右一曰食而二曰货已称低昻千斯仓而万斯箱悉臻朽腐虽刘晏深明于取予而弱翁已结于眷知谅膺宣室之思行庆甘泉之对某江湖寸梗泰华防尘早以先君之赏延滥齿明时之仕版驱驰一尉荏苒三年继即丁于家艰遂屏居于山谷属再参于铨部偶叨职于使台敢云参莲幕之賔防所幸得君子之承事虽才能之攸取知卵翼之可期揣已奚堪扪心増愧居有司出纳之吝誓当竭于忠勤惟大臣教载之仁顾不遗于防贱秋阳在候暑气方骄愿精五鼎之调式副九重之眷胸懐所蕴笔舌难穷
　　赴任上漕使启　　　　　　　孙逢年
　　岷峨之下有洙泗久欣慕于龙门牛斗之间借壁奎令敬承于虎节不腆簿书之职无因名姓之通天借幸于及地可阶而进牍恭惟都运殿撰舍人德卓于世才全以天父子继三苏公以文章而擅四海儿童诵令司马约史记而成一家防金匮石室之藏补竹简漆书之缺和其声以鸣国家之盛编之何愧于诗书飬其气塞于天地之间晏然不采于藜藿颇倦神明之直少纡原隰之华风樯万艘之输若流行于枕席湖山千里之逺如逺抚其室家足国之外无穷民学古之中有美政见大儒一调之手姑小试于设施执有司敛散之权可扩充于均节上既识尚书之履内方读相如之文不日遄归承天作辅某有志殊浅无能可称渉猎书林安知朝满夕除之虑牵聨仕版姑爲仰事俯育之谋方将沐霜露于蒹葭其或蒸粪壤爲芝菌试吏之初百不习深祗畏于简书随羣之后一无长愿谨持于绳墨敢布躬先之问亟修事上之仪由此而阶冀顾盻于菲葑之采自今以始发光华于枳棘之栖爱日御冬清霜履晓愿恪嵗寒之防以膺夜半之招
　　赴任与同官漕使启　　　　　　缺名
　　游十闽之原隰尝接后尘领二浙之将输复聨高歩虽自慙于非据亦私喜于得朋伏惟运使寺丞仙韵邃清神标凝峙毫端扛百斛之鼎胸次容万顷之陂自归漕于日畿屡进敭于天陛苏台宻迩比兼刺史之真符禁苑邃深即第从臣之嘉颂某规模甚狭局韵尤拘愚守迷与时既异投闲置散乃分所宜误膺细字之十行易典长安之三辅盖资余润遂窃玷于光华更赖成规庶稍逃于瘝旷
　　赴任与漕使启　　　　　　　陈仲思
　　守拙杜门久卧桐孙之圃叨恩佐郡朅来荔子之乡仰由推挽之私更托帡幪之庇恭惟某官道穷阃域文富波澜持身凛刚毅之风接士见温恭之色早冠天庭之地独深宸扆之知旋税驾于杏坛复参筹于槐府清声蔼蔼要路骎骎独当艰棘之时出领转输之寄盖六龙驻跸地益重于全闽而四牡观风恩独荣于故里俯怜踈贱曲赐吹嘘某敢不益励操修恪勤职守匪说干时之誉庶逃窃禄之讥
　　赴任上运判启　　　　　　　张即仁
　　仰八使于外台久勤引领効一官于下邑将遂庇身敢忘黄绶之卑仰具绣衣之问恭惟某官粹资玉峙雅量渊渟读八索九丘之书富三王四代之学早蜚声于朝序亟簉足于华涂繁要践更英猷踔发暂领木牛之运伫归金马之班惟江左之奥区乃日畿之近服舳舻衘尾月富于天都流亡益归嵗増于民版谅亦假途于此岂容坐席之温倚俟诏条入陪国论某风埃俗子绳瓮寒生偶玷官聨获备尉职顾廵察警偷之任敢不防心冀寛宏逮下之仁少容驻近瞻驰之剧名述奚殚
　　赴任上仓使启　　　　　　　缺名
　　高名映世早思重趼之趋覊患随人晚托后车之役一行问道三沐弹冠抚志愿以载欣仰威严而若厉恭惟某官受才魁伟履道清醇稽古立言追两京而无愧许身经世羞五伯而不称当神化之廓新与英流而彚进启嘉猷于素蕴寤圣意于立谈志大气刚卓荦治安之表任重道逺雍容进退之间畴兹瑞节之行式示逺人之宠哀乌环望共占使者之星衣绣廵行咸滋御史之雨明诏既颁于寛大余功坐致于富强实敖廥于九年胡爲罪嵗斡海山于三倍于以裕民伫歌还归之诗入侍清闲之燕某散材天拙孤学日愚雁骛骈肩久成俗吏星霜满鬓可谓陈人不胜剸剧之忧妄意择安之计孰爲推挽乃备驰驱条教清通无倥偬簿书之患賔僚左右有优游道徳之闻坐惟流落之余获此防逢之异息黥有渐何殊畏影之就隂攘臂防功徒愧画墁之食志扫门伊迩怀刺惕然
　　赴任上监司启　　　　　　　　李西美
　　都畿近甸司要权兰徳芬芳顾趋风之已久蓬心激切快披雾以何多喜溢乎情望逾于分伏念某天姿蹇浅世系单防璧水波深早失化龙之便兰宫风暖谩嗟垂翅而归几将筑室以反耕亦欲枕流而潄石再念清时之难偶未甘末路之无成誓已决于焚舟功俄收于防帜滥叨一第于今四年暂绾青丝猥分防棒政窃嗟于匏系廼报及于期遂使萍踪迨依云庇恭惟某官天姿英特地胄高华武库则矛防森然隐如敌国文房则礼乐尽在世不乏人全至防以在躬慤纯诚而与物九重讲闻于高谊四方咸仰于下风早膺天扆之知荐领使华之寄輶轩雅望延阁华资揭察吏之六条颂宣风于一道矧夙昔吴中之都防实今兹毂下之通津水陆之交舟车所至姑试萧何之馈饷式资管仲之鱼塩国计已充民用不匮冝士心之所属亦物议之攸归况复尺五之天复值嵗千之运乃圣贤际遇之旦岂才徳淹留之辰伫观峻陞显寘近侍某叨居县掾防奉教条贺庇防以云初借使令而敢后是用操持士检佩服官箴百不如人第守氷霜之节一行作吏愿殚犬马之劳
　　赴任上监司启　　　　　　　方云翼
　　恩叨属吏名玷冗员揣分无能抚躬増愧窃以周家制禄列下士于诸侯唐室建官置叅军于督府任小而责重位卑而事详千乘兵民之浩繁一方簿书之期防凡属郡政悉分掾曹冝得名流来膺妙选如某者受材樗散赋性冥顽粗习艺文稍嫺徳义斯未能信敢睎五府之交书仕有爲贫思试一官而効智滥预省闱之优擢更居名卿之下僚曽防三语之工亦在六司之列初安吏局渐抗尘容无判事之能称窃庇身之幸防此盖伏遇某官惠和育徳岂弟处躬厚性足以镇浮宏才优于剸剧风防飒属城之观聼条教绥庶俗于休宁寛裕存心平均待物致兹愚陋获托保全倦翼投林愿借一枝之防驽骀防乘勉思十驾之功某敢不磨钝爲亷图难于易少逃官谤上答仁私








　　五百家播芳大全文粹巻四十二
　　钦定四库全书
　　五百家播芳大全文粹巻四十三
　　宋　魏齐贤
　　叶　棻同辑
　　上启
　　赴任
　　赴任上知宗启　　　　　　　赵徳庄
　　支封悠缅莫脩子姓之恭宦牒推迁乃迩宗藩之重指牛车而夙驾仰星钺以载兢岂无他人适有天幸恭惟某官生知忠孝气禀神明属近且尊刘向尝叅于国论才髙而敏陈思独擅于文盟早见器于内朝久服勤于周卫简素靡论于余习燕安不见于惰容乃眷老成用都属籍雕戈十乘爰开督府之雄盘石四维式视陪京之旧粤自表仪之正益知信厚之敦猗兰増奕叶之芳若木拥十枝之秀戚疎并建大贤方倚于宗师福禄同休公子盍归于魏阙某学虽为善智不亢身流俗殊乡早负五陵之气低徊短豆晚惭千里之驹敢持绵蕞之微自缀洪柯之末惟兹遇合实厌平生三族具依窃愿霑于河润诸姬未逺犹思诵于棠华嗣嵗且兴清阙有相益戒襟灵之御以迎戬谷之余
　　赴任上総领启　　　　　　　熊子复
　　一麾防塞愧荐玷于明恩九列総储幸末聨于清庇望崇墉而结想驰竿牍以控忱伏念某学术浅肤才资底滞猥误朝廷之选滥陪省府之僚奉聘币于遐荒仅能复命乘漕轺于粤甸方窃究心每懐汰斥之虞岂意褒迁之渥要藩任剧猥当节制之严延阁班清更直宝储之邃载惟侥冒实自维持此盖伏遇某官卓识际空英资迈往摛词韶润自老成之波澜济务疏通皆儒雅之縁饰早膺妙简徧歴华途领饷雄藩未防经纶之蕴告猷中扆即膺有宻之除某既荷嘘枯敢忘磨钝折冲而布方畧虽乏帅材抚俗而推教条尚圗吏绩临牋殊鬰望履犹賖
　　赴任上総领启
　　仰卿月于外台久勤引领忝仙曹于下邑将遂拜尘輙忘趋走之卑仰具起居之问恭惟某官星奎储秀岳镇炳灵文章差班马之肩术业造轲雄之奥早翺翔于省寺暂出御于輶轩地已见于钱流物无烦于鞭计谅亦假途于此岂容坐席之温即俟诏除入叅禁从某风埃俗子诗礼后尘偶玷官聨滥叨尉职披云天而伊迩瞻棨防以増劳企咏之深名言莫究
　　赴任上市舶启　　　　　　　晁之羙
</div>
    <div class="pagination">
<a href="五百家播芳大全文粹_page48.html">上一页</a><span>...</span><a href="五百家播芳大全文粹_page44.html">44</a><a href="五百家播芳大全文粹_page45.html">45</a><a href="五百家播芳大全文粹_page46.html">46</a><a href="五百家播芳大全文粹_page47.html">47</a><a href="五百家播芳大全文粹_page48.html">48</a><span class="current-page">49</span><a href="五百家播芳大全文粹_page50.html">50</a><a href="五百家播芳大全文粹_page51.html">51</a><a href="五百家播芳大全文粹_page52.html">52</a><a href="五百家播芳大全文粹_page53.html">53</a><a href="五百家播芳大全文粹_page54.html">54</a><span>...</span><a href="五百家播芳大全文粹_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
