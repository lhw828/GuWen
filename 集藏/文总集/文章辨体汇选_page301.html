<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 301 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 301 页/共 396 页</h1>
    <div class="content">　　文章辨体彚选巻五百五十一

　　●钦定四库全书

　　文章辨体彚选巻五百五十二

　　（明）贺复征 编

　　○行状二

　　彰武军节度使侍中曹穆公行状【宋王安石】

　　公讳玮字寳臣真定府灵寿县人少以荫为天平武宁二军牙内都虞侯至道中李继迁盗据河西银夏等州后又击诸部并其众李继隆范廷召等数出无功而朝廷终弃灵武继迁遂强屡入边州为冦当是时公为东头供奉官合门祗候年十九太宗问大臣谁可使当继迁者武惠王以公应诏太宗以知渭州而欲除诸司使以遣之武惠王为公固让乃以本官知渭州真宗即位改内殿崇班合门通事舎人西上合门副使移知镇戎军当是时继迁虐使其众人多怨者公即移书言朝廷恩信抚纳之厚以动之羌人得书徃徃感泣于是康诺尔诸族皆内附咸平六年继迁死其子徳明求保塞公上书言继迁擅中国要害地终身旅拒使谋臣狼顾而忧方其国危子弱不即捕灭后更盛强无以息民当是时朝廷欲以恩致徳明寝其书不用而河西大族扬坚玛等遂拔其部人来归诸将犹豫未知所以应公曰徳明野心去就尚疑今不急折其羽翮而长养就之其飞必矣即自将骑士入天都山取之内徙徳明由此遂弱而至死不敢窥边大中祥符元年召还除西上合门使邠环庆路兵马都铃辖兼知邠州东封迁东上合门使髙州刺史再移真定府定州路都铃辖巳而又以为泾原路都铃辖兼知渭州公乃图泾原环庆两路山川城郭战守之要以献真宗留其一枢宻院而以其一付本路使诸将出兵皆按图议事祀汾阴迁四方馆使初章埋骄于武延咸泊拨臧掘强于平凉公皆诛之而汧渭之间遂无一羌犯塞八年迁英州团练使知秦州秦西南羌嘉勒斯赉宗哥立遵始大遵献方物求称赞普公上书言夷狄无厌足其求必轻中国大臣方疑其事会得公书遂不许而犹以为保顺军节度使公曰我狃遵矣又将为冦吾治兵以俟尔遵使其舅桑扬丹招熟户固斯敦为乡导公即诱扬丹捕斯敦而许以一州扬丹终杀斯敦公遂奏以为颕州刺史而扬丹亦举南市城以献先是张吉知秦州生事熟户多去为遵耳目及公诛扬丹即皆惶恐避逃公许之入赎自首还故地而至者数千人后遂帖服皆为用至明年斯赉总果悉众号十万冦三都公帅三将破之追北至沙州所俘斩以万计事闻除客省使康州防御使其后又破灭马波叱腊鬼留等诸羌斯赉总遂以穷孤逃入碛中而公斥境陇上置弓门威逺凡十塞自是秦人无事矣天禧三年召还除华州观察使以西人之恃公也复以为鄜延路马步军都部署四年遂除宣徽北院使镇国军节度观察留后签署枢宻院事丁晋公用事稍除不附己者既贬冦莱公即指公为党改宣徽南院使出为环庆路都署又降容州观察使知莱州晋公贬乃以公为华州观察使知青州天圣三年除彰化军节度观察留后知天雄军又移知永兴军而诏使来朝至则除昭武军节度使而复还之天圣五年以疾病求知孟州得之会言事者以公宿将有威名不当置之闲处乃以为真定路马步军都部署知定州七年换彰武军节度使八年正月薨于位年五十八皇帝为罢朝两日赠侍中谥曰武穆公为将几四十年用兵未尝败衂尤有功于西方旧羌杀中国人得以羊马赎死如羌法公谓如此非所以尊中国而爱吾人奏请不许其赎又请补内附羌类族以为上军主假以勲阶爵秩如王官至今皆为成法陜西岁取边人为弓箭手而无所给公以塞上废地募人为之若干畆出一卒若干畆出一马捐其税敛发兵戍守至今边頼以实所募皆为精兵在渭州取陇外龙于川筑城置兵以守曰后当有用此者及李元昊叛兵数出卒以龙于川为徳顺军而自陇以西公所措置人悉以为便也自三都之战威震四海唃厮啰闻公姓名即以手加颡在天雄契丹使过魏地辄阴勒其从人无得髙语疾驱至多惮公不敢仰视契丹既请盟真宗于兵事尤重慎即在边手诏诘难至十余反而公每守一议终无以夺真宗后愈听信有论边事者徃徃宻以付公可否好读书所如必载书数两兼通春秋公羊榖梁左氏传而尤熟于左氏始娶潘氏冯翊郡夫人忠武军节度使同中书门下平章事韩国公美之子后娶沈氏安国太夫人故相左仆射伦之孙光禄少卿继宗之子子男四人僖礼宾使知仪州当元昊叛时以策说大将不能用反罪之迁韶州以死倚终内殿崇班使供备库副使拒元昊于瓦亭战死赠宁州刺史倩右侍禁一女子适四方馆使荣州刺史王徳基直言以谏讽东头供奉官谊右使某开门祗候谞三班奉职及右班殿直

　　鲁国公赠太尉中书令王公行状【王安石】

　　公讳徳用字符辅其先真定人也世以财雄北边而蒋公邢公皆倜傥喜赴人急岁饥所活以千计康武公当太宗时贵宠任事以殿前都指挥使受遗诏辅真宗葬其先公河南宻县县后分属郑州管城故今为管城人焉公先丧其母韩国夫人朱氏事继母鲁国太夫人张氏以孝闻至道二年太宗五路出师以讨李继迁之叛而武康公出夏州当是时公为西头供奉官而在武康之侧年十七自护兵当前所俘斩及得马羊功为多及归公又请殿将至隘公以为归之至隘而争先必乱乱而继迁薄伐必败于是又请以所护兵驰前至隘而阵武康为公令于军曰至阵而乱行者斩公亦令曰至吾阵而乱行者吾亦如公令至阵士卒帖然以此行而武康公亦为之按辔继迁兵相随属左右皆望公莫敢近于是武康公叹曰王氏有儿矣及论功武康公曰吾为大将不可使子弟与诸将分功绌公不列三年迁东头供奉官咸平二年迁内殿崇班三年换御前忠佐马军副都头景徳二年为马军都头大中祥符元年为邢洺磁相廵检提举捉贼男子张鸿覇聚党界中为盗朝廷以名捕乆之不得公以毡车载壮士伪服为妇人诱之于野如是鸿覇与其党三十二人皆得朝廷以为充当陜西东路提举捉贼自陜以东为盗者闻公擒鸿覇事皆惴恐逃去五年为环庆路指挥使奏事上前忤旨责授郓州马步军都指挥使是岁武康公薨天子命公乗驿护丧归京师巳而还其旧职七年迁散虞候散都头八年迁散员内殿直都虞候天禧四年为殿前左班都虞候栁州刺史干兴元年为捧日左厢都指挥使英州圑练使天圣三年改博州团练使知康信军城壊公使禁军为筑筑者乆之而无敢窃言望公使巳以非其事者城成天子赐书奨谕五年移冀州兼马步军都部署是岁除康州防御使龙神卫四厢都指挥使又除捧日四厢都指挥使六年除侍卫亲军歩军都虞候归就职又除环庆路副都部署不行八年除并代州马步军副都部署又除殿前都虞候十年除桂州观察使侍卫亲军步军副指挥使权马军都指挥使诸将皆迁与士之请马者皆不求有司而得故事取粪钱于军以给公使自公始罢之使各置库以待其军用明道元年除福州观察使军人挟内诏求为军吏公争曰军人敢挟诏以干军制后不可复治凡军吏不可使求而得得则军人必大受其侵明肃太后固使与之公固不奉诏巳而太后亦寤卒听公及太后崩有司请卫士皆坐甲公又不奉诏曰故事无为太后丧坐甲也于是天子心贤公以为可用又阅太后宫得争军吏事遂以公检校太保签署枢宻院事公固辞武人不学不足以当大任天子使中贵人趣公入院公于朝廷临义慷慨言无所顾计至于亲戚故旧待之亦皆当理而有恩故人为人求官于公公问其得谢几何故人辞穷以实对公亦不拒也归而使家人以银与之曰尔所求者在此矣官非吾有不可得居顷之除枢宻副使三年除明州奉国军节度观察留后同知枢宻院事四年除安徳军节度使五年检校太尉充宣徽南院使寳元元年李元昊叛公尝请将以扞边天子不许曰吾以公谋可也卒所以镇抚扞治者亦多公计策始人或以公威名闻天下而状貎竒伟疑非人臣之相御史中丞孔道辅因以为人言如此公不宜典机宻在上左右天子不得已以公为武宁军节度使徐州大都督府长史赴本镇赐手诏慰遣而言者皆尚论公未止也又以公为右千牛卫上将军知随州人为公惧恬然唯不接宾客而巳移曹州或闻孔道辅死以告曰是尝害公者今死矣公愀然曰孔中丞岂害某者乎彼其心所以事君当如此也惜乎朝廷无一忠臣言者服公以谓有徳而终身自愧其言曹人喜鬬多盗他日狱未尝空也公在曹尝无一人囚者数矣庆厯二年除检校司空保静军节度使天子以手诏赐公曰赐卿重地勉视事母以人言为忧有伤卿者朕不听契丹使刘六符过澶州喜曰六符闻公乆矣过于此岂非幸也今此州岁大熟岂非公仁政之效也公谢曰明天子在上固常多丰年此岂吾力也今朝廷多贤士大夫可畏者吾老矣备位于此不足以累公称数是岁移真定府等路驻泊马步军都部署求奏事京师天子使中贵人谕公入觐除宣徽南院使判成徳军固辞不得未行以契丹使使求周世宗所取三关故地聚兵幽蓟为若侵边者乃移公判定州兼三路都部署听以便宜从事而以杨崇勲知成徳军崇勲使客问公所以战公曰吾患不仁不患不威患不知不患无功葢见敌而后胜可制吾所战岂可以豫言也公至定州则明赏罚以教战契丹使人来觇或以告劝公执杀公置之不问曰吾视士卒皆乐战可用矣使彼得归以告其主是伏人之兵以不战也明日大阅于郊公提桴鼓誓师进退坐作终日不戮一人而毕乃下令具糗粮听鼓于中军将尽以汝行唯吾之所乡契丹闻之震恐巳而天子宻诏问公方畧公上书论近世用兵之失与今所以料敌制胜之方甚备会兵罢徙公知陈州过都天子使中贵人劳赐问公欲见否公辞谢备边无功幸蒙上恩赦诛徙内郡非有公事当对者不敢见三年移孟州召还署宣徽院事巳而出判相州六年除同中书门下平章事判澶州七年移郑州封祈国公八年还除会灵观使又除检校太师判郑州过都天子召见慰劳皇佑二年除集庆军节度使进封冀国公三年以年老求致仕诏以太子太师致仕大朝会缀中书门下班公威名虽老矣尚为四夷所惮而天子亦贤公以为可属大事也四年复强起公以为河阳三城节度使同中书门下平章事判郑州六年遂以为枢宻使契丹使至公伴射使曰南朝以公使枢宻而相富公可谓得人矣天子闻之赐公御弓一矢五十以宠焉嘉佑九年进封鲁国公以年老求去位至六七天子为之不得巳犹以为中武军节度使景灵宫使又以为同羣牧制置使有诏五日一会朝给扶者以一子若孙一人是岁公年七十八矣明年二月辛未公以疾薨天子至其第为之罢朝一日又为之素服发哀苑中而以太尉中书令告其第又赐以黄金水银龙脑等物出内人抚其诸子公忠实乐易与人不疑不计小过望之毅然有不可犯之色及就之温如也平生少玩好不以名位骄人而所得禄赐多散之亲党善治军旅寛仁爱士卒士卒乐为之用与士大夫逰士大夫亦多服其度以为莫能窥也夫人宋氏武胜军节度使延渥之女也累封安定郡夫人先公卒后以子追封荣国夫人孝慈恭俭有助于公男子咸熈东头供奉官早卒以子故累赠至七千牛卫将军次咸融西京左藏库使果州团练使次咸庶内殿崇班早卒次咸英供备库副使次咸康内殿承制女四人长嫁尚书驾部郎中张叔詹其次嫁太常博士程嗣恭国子博士冦諲皆早卒孙七人泽渊皆内殿崇班合门祗候淑左侍禁淇左班殿直潭右班殿直沅瀛左侍禁湿未仕淑淇皆早卒曽孙二人任左侍禁价未仕公子十以五月甲申葬管城之先茔而国夫人附谨具公歴官行事状请牒考功太常议谥并史馆

　　知太史院事郭公行状【元齐履谦】

　　公讳守敬字若思顺徳邢台人生有异操不为嬉戏事祖荣号鸳水翁通五经精于筭数水利时太保刘文贞公左丞张忠宣公枢宻张公易赞善王公恂同学于州西紫金山而文贞公复与鸳水翁为同志友以故俾公就学于文贞所先是顺徳城北有石桥以通达活泉水兵后桥为泥潦淤没失其所在公甫冠为之审视地形按指其处而得之河东元公裕之文其事于石其曰里人郭生者即公是也中统三年张忠宣公荐公习知水利且巧思絶人蒙赐见上都便殿公面陈水利六事其一中都旧漕河东至通州权以玉泉水引入行舟岁可省僦车钱六万缗通州以南于蔺榆河口径直开引由蒙村跳梁务至扬村还河以避浮鸡■〈氵甸〉盘浅风浪逺转之患其二顺徳达活泉开入城中分为三渠引出城东灌溉其地其三顺徳澧河东至古任城失其故道没民田一千三百余顷此水开修成河其田即可耕种其河自小王村经滹沱合入御河通行舟栰其四磁州东北滏漳二水合流处开引由滏阳邯郸洺州永年下经鸡泽合入澧河其间可溉田三千余顷其五懐孟沁河虽已浇溉尚有漏堰余水东与丹河余水相合开引东流至武涉县北合入御河其间亦可溉田二千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可溉田二千余顷每奏一事上輙曰当务者此人真不为素餐矣即授提举诸路河渠四年加授银符副河渠使至元改元从忠宣公行省西夏兴复濒河诸渠先是西夏濒河五州皆有古渠其在中兴州者一名唐来长袤四百里一名汉延长袤二百五十里其余四州又有正渠十长袤各二百里支渠大小共六十八计溉田九万余顷兵乱以来废壊淤浅公为之因旧谋新更立闸堰役不踰时而渠皆通利夏人共为立生祠于渠上二年授都水少监公言乡自中兴还特命众顺河而下四昼夜至东胜可通漕运及见查泊兀郎海古渠甚多可为修理又言金时自燕京之西麻谷村分引泸沟一支东流穿西山而出是谓金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若按视故迹使水得通流上可以致西山之利下可以广京畿之漕上纳其议公又言当于金口西预开减水口西南还大河令其深广以防涨水突入之患众服其能八年迁都水监十二年丞相伯颜公南征议立水驿命公行视所便自陵州至大名又自济州至沛县又南至吕梁又自东平至纲城又自东平清河逾黄河故道至与御河相接又自卫州御河至东平又自东平西南水泊至御河乃得济州大名东平泗汶与御河相通形势为图奏之十三年都水监并入工部遂除工部郎中是岁立局改治新厯先时太保刘公以大明厯自辽金承用二百余年浸以后天议欲修正而薨至是江左既平上思用其言遂以公与赞善王公率南北日官分掌测验推步于下而忠宣枢宻二张公为之主领裁奏于上复共荐前中书左丞许公能推明厯理俾参预之公首言厯之本在于测验而测验之噐莫先仪表今司天浑仪宋皇佑中汴京所造不与此处天度相符比量南北二极约差四度表石年深亦复欹侧公乃尽考其失而移置之既又别图爽垲以木为重棚创作简仪髙表用相比覆又以为天枢附极而动昔人尝展管望之未得其的作候极仪极辰既位天体斯正作浑天象象虽形似莫适所用作玲珑仪以表之矩方测天之正圆莫若以圆求圆作仰仪古有经纬结而不动公则易之作立运仪日有中道月有九行公则一之作证理仪表髙景虚罔象非真作景符月虽有明察景则难作窥几歴法之验在于交会作日月食仪天有赤道轮以当之两极低昻标以指之作星晷定时仪以上凡十三等又作正方案九表悬正仪座正仪凡四等为四方行测者所用又作仰规覆矩图异方浑葢图日出入永短图凡五等与上诸仪互相叅考十六年改局为太史院以赞善公为太史令公为同知太史院事给印章立官府是年奏进仪表式様公乃对御指陈理致一一周悉自朝至于日晏上不为倦公因奏唐一行开元间令南宫说天下测景书中见者凡十三处今疆宇比唐尤大若不逺方测验日月交食分数时刻不同昼夜长短不同日月星辰去天髙下不同即目测验人少可先南北立表取直测景上可其奏遂设监候官一十四员分道相继而出先测得南海北极出地一十五度夏至景在表南长一尺一寸六分昼五十四刻夜四十六刻衡岳北极出地二十五度夏至日在表端无景昼五十六刻夜四十四刻岳台北极出地三十五度夏至景长一尺四寸八分昼六十刻夜四十刻和林北极出地四十五度夏至景长三尺二寸四分昼六十四刻夜三十六刻鐡勒北极出地五十五度夏至景长五尺一分昼七十刻夜三十刻北海北极出地六十五度夏至景长六尺七寸八分昼八十二刻夜一十八刻继又测得上都北极出地四十三度少北京北极出地四十二度强益都北极出地三十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地三十四度半强兴元北极出地三十三度半强成都北极出地三十一度半强西凉州北极出地四十度强东平北极出地三十五度太大名北极出地三十六度南京北极出地三十四度太强阳城北极出地三十四度太弱扬州北极出地三十三度鄂州北极出地三十一度半吉州北极出地二十六度半雷州北极出地二十度太琼州北极出地十九度太十七年新厯告成拜太史令公与太史诸公同上奏曰臣等窃闻帝王之事莫重于厯自黄帝迎日推策帝尧以闰月定四时成岁舜在璇玑玉衡以齐七政爰及三代厯无定法周秦之间闰余乘次西汉造三统厯百二十年而后是非始定东汉造四分歴七十余年而仪式方偹又百二十一年刘洪造干象厯始悟月行有迟速又百八十年姜岌造三纪甲子厯始悟以月食冲检日宿度所在又五十七年何承天造元嘉厯始悟以朔望及弦皆定大小余又六十五年祖冲之造大明厯始悟太阳有岁差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极厯始悟日行有盈缩又三十五年傅仁均造戊寅元厯颇采旧仪始用定朔又四十六年李淳风造麟徳厯以古歴章部元首分度不齐始为总法用进朔以避晦晨月见又六十三年僧一行造大衍厯始以朔有四大三小定九服交食之异又九十四年徐昻造宣明厯始悟日食有气刻时三差又百三十六年姚舜辅造纪元厯始悟食甚泛余差数以上计千一百八十二年厯经七十改其创法者十有三家自是又百七十四年钦惟圣朝统一六合肇造区夏専命臣等改治新厯臣等用创造简仪髙表慿其测致实数所考正者凡七事一曰冬至自丙子年立冬后依每日测到晷景逐日取对冬至前后日差同者为凖得丁丑年冬至在戊戍日夜半后八刻半又定丁丑夏至在庚子日夜半后七十刻又定戊寅冬至在癸邜日夜半后三十三刻巳夘冬至在戊申日夜半后五十七刻半庚辰冬至在癸丑日夜半后八十一刻半各减大明厯十八刻逺近相符前后应凖二曰岁余自刘宋大明厯以来凡测景验气得冬至时刻真数者有六用以相距各得其时合用岁余今考验四年相符不差仍自宋大明壬寅年距至今日八百一十年每岁合得三百六十五日二十四刻二十五分其二十五分为今歴岁余合用之数三曰日躔用至元丁丑四月癸酉望月食既推求日躔得冬至日躔赤道箕宿十度黄道箕九度有畸仍慿每日测到太阳躔度或慿星测月或慿月测日或径慿星度测日立术推筭起自丁丑正月至已夘十二月凡三年共得一百三十四事皆躔于箕与月食相符四曰月离自丁丑以来至今慿每日测到逐时太阴行度推筭变从黄道求入转极迟极疾并平行处前后凡十三转计五十一事内除去不真的外有三十事得大明厯入转后天又因考验交食加大明歴三十刻与黄道合五曰入交自丁丑五月以来慿每日测到太阳去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度自汉太初厯以来距度不同互有损益大明厯则于度下余分附以太半少皆私意牵就未尝实测其数今新仪皆细刻周天度分每度为三十六分以距线代管窥宿度余分并依实测不以私意牵就七曰日出入昼夜刻大明厯日出入昼夜刻皆据汴京为凖其刻数与大都不同今更以本方北极出地髙下黄道出入内外度立术推求每日日出入昼夜刻得夏至极长日出寅正二刻日入戍初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法凡五事一曰太阳盈缩用四正定气立为升降限依立招差求得每日行分初末极差积度比古为宻二曰月行迟疾古厯皆用二十八限今以万分日之八百二十分为一限凡析为三百三十六限依垜迭招差求得转分进退其迟疾度数逐时不同葢前所未有三曰黄赤道差旧法以一百一度相减相乘今依筭术勾股弧矢方圆斜直所容求到度率积差差率与天道实为脗合四曰黄赤道内外度据累年实测内外极度二十三度九十分以圆容方直矢接勾股为法求每日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月每交二十八宿度分于理为尽十九年太史王公卒时厯虽颁然其推步之式与夫立成之数尚皆未有定槀公于是比次篇类整齐分杪裁为推步七巻立成二巻厯议拟藁三巻转神选择二巻上中下三厯注式十二巻二十三年继为太史令遂上表奏进又有时候笺注二巻修改源流一巻其测验书有仪象法式二巻二至晷景考二十巻五星细行考五十巻古今交食考一巻新测二十入舍杂座诸星入宿去极一巻新测无名诸星一巻月离考一巻并藏之官二十八年有言漕事便利者一谓滦河自永平挽舟踰岭而上可至上都一谓泸沟自麻谷可至寻麻林朝廷令各试所说其谓滦河者至中道自知不可行而罢其谓泸沟者命公与徃亦为哨石所阻舟不得通而止公因至上都别陈水利十有一事其一大都运粮河不用一亩泉旧源别引北山白浮泉水西折而南经瓮山泊自西水门入城环汇于积水潭复东折而南出南水门合入旧运粮河每十里一置闸比至通州凡为闸七距闸里许上重置斗门互为提阏以过舟止水上览奏喜曰当速行之于是复置都水监俾公领之首事于二十九年之春告成于三十年之秋赐名曰通惠役兴之日上命丞相以下皆亲操畚锸为之倡咸待公指授而后行事置闸之处徃徃于地中偶得旧时砖木时人为之感服船既通行公私省便先时通州至大都陆运官粮岁若干万石方秋霖雨驴畜死者不可胜计至是皆罢是秋车驾还自上都过积水潭见其船舻蔽水天颜为之开怿特赐公钱一万二千五百缗仍以旧职兼提调通惠河漕运事公又欲于澄清闸稍东引水与北埧河接且立闸丽正门西令舟楫得环城徃来志不就而罢三十一年拜昭文馆大学士知太史院事大徳二年召公至上都议开鐡幡竿渠公奏山水频年暴下非大为渠堰广五七十步不可执政吝于工费以公言为过缩其广三之一明年大雨山水注下渠不能容漂没人畜庐帐几犯行殿翌日天子北狩谓宰臣曰郭太史神人也可惜不用其言七年诏内外官年及七十并听致仕公以旧臣且朝廷所施为独不许其请至今翰林太史司天官不致仕者咸自公始延佑三年某月日卒年八十六公以纯徳实学为世师法然其不可及者有三一曰水利之学二曰厯数之学三曰仪象制度之学决金口以下西山之栰而京师材用是饶复唐以来溉濒河之地而灵夏军储用足引汶泗以接江淮之派而燕吴漕运毕通建七闸以开白浮之源而公私陆费由省又前后条奏便宜凡二十余事相治河渠泊堰大小数百余所其在西夏尝挽舟溯流而上究所谓河源者又尝自孟门以东循黄河故道纵广数百里间皆为测量地平或可以分杀河势或可以溉灌田土具有图志又尝以海而较京师至汴梁地形髙下之差谓汴梁之水去海甚逺其流峻急而京师之水去海至近其流且缓其言信而有征此水利之学其不可及者也古厯天周与岁周小余同于日度四分之一汉魏以来渐觉不齐遂有破分之说而立法未均任意进退公乃每以百年为率小余之下増损各一以之上推徃古下验方来无不脗合且自太初迄于大明名厯七十余家其见用于世者四十有三类多冩分换母夸诳一时间有翘出如宋元嘉唐大衍近世纪元不过三数然亦未臻至当考验天事始虽亲宻旋已不效公所为厯测验既精设法详偹行几五十年未尝一有先后天之差去积年日法之拘无冩分换母之陋此厯数之学其不可及者也旧仪既多蔽碍且距齿但有度刻而无细分以管望星渐外则所见渐展尤难取的公所为仪但用天常赤道四游三环三距设四游于赤道之上与相套在内同附直距于四海之外与双环两间同结线距端凡测日月星则以两线相望劈取其正中所当之刻之度之分之抄之数旧八尺谓夏至之景尺有五寸千里而差一寸其说见于周官周礼等书千里而差一寸唐一行巳尝驳议八尺之表表痹景佑古今承用或未之革公所为表五倍其旧悬施横梁每至日中以符窍夹测横梁之景折取中数与旧表之景者殊为审当公于世祖朝进七寳灯漏今大明殿每朝会张设之其中钟鼓皆应时自鸣又常进木牛流马虽不尽得诸葛旧制亦自机妙成宗朝进柜香漏又作屏风香漏行漏以偹郊庙从幸大徳二年起灵台水浑莲浑天漏大小机轮凡二十有五皆以刻木为冲牙转相拨击上为浑象点画周天星度日月二环斜络其上象则随天左旋日月二环各依行度退而右转公又尝欲仿张平子为地动仪及候气宻室事虽未就莫不究极指归此仪象制度之学其不可及者也初公年十五六得石本莲花漏图巳能尽究其理及随张忠宣公奉使大名因大为鼓铸即今灵台所用铜壶又得尚书璇玑图规竹篾为仪积土为台以望二十八宿及诸大星及夫见用观其规画之间便测望之精切巧智不能私其议羣众无以参其功王太史刚克自用者也每至公所覩其象制未尝不为之心服鲁斋先生言论为当代法因语及公以手加额曰天佑我元似此人世岂易得鸣呼其可谓度越千古矣

　　文章辨体彚选巻五百五十二

　　●钦定四库全书

　　文章辨体彚选巻五百五十三

　　（明）贺复征 编

　　○行状三

　　翰林待制华川王公行状【明郑济】

　　公讳祎字子充姓王氏其先太原郡人五代时节度使彦超自会稽徙居金华之义乌遂为义乌人其后有曰固者游安定胡先生门登宋皇佑五年进士第卒官恩阳令南渡后有典方州积阶至金紫食邑开国封男者至公之大父炎泽仕元为石峡书院山长父良玉常山东阳両县儒学教谕益以文学著称母陈氏读书知义理公之生也为元至正壬戍十一月十七日与山长公实同初度前夕山长公夣五色芝产门楣翌日公生识者以为文章之兆公幼秀爽敏惠稍长习古学师事侍讲黄文献公溍是时文献为文章宗工天下所师仰然性介特慎许可见公所业独深噐之即属以斯文之任至正戊子元政衰敝公愀然闵忧乃揽天下事势为书七八千言上之时宰嫌其切直格不以闻新安程氏以文知公为文献门人读其文叹曰青青于蓝氷寒于水其子充之谓欤临川危公素太原郝公逺者图大梁叚公天佑一十有二人死荐于朝不报济南张文穆公起岩率翰林僚属又荐之亦不报有齐琦者得传邵子先天数推言天人兴衰甚验见公叹曰子充异代人物也公亦知世道终不可为乃归隐青岩山中著书立言然深自韬晦若将有所待者岁戊戍大明太祖皇帝亲取婺或以名闻遣使征之公幡然喜曰吾闻大乱极而圣人出齐琦之言良足征乎即日诣行在上见大喜署中书省掾每商畧机务悉契上衷益加礼敬语必称子充而不名间与论文章称善因命采故实韵为四言诗以授皇太子辛丑冬上亲征江西公进平江西颂上覧而喜曰吾固知浙东有二儒者卿与宋濓耳学问之博卿不如濓才思之雄濓不如卿上将即大位召还议礼明年戊申为洪武元年南闽初入职方以公出判漳州公宣布徳泽复以治南康者治之二年诏修元史召宋公濓与公同为总裁官二月入史局公于史事雅擅其长力任笔削之劳一无所诿书成六月拜翰林待制承直郎同知制诰兼国史院编修官公掌制代言凡大诏令多属焉三年二月奉诏预教大本堂公经明理达开导训谕道光师儒每召对殿廷必赐坐乆则赐饮饍一日在史局渇甚谓宋公曰得昨日上所赐梨浆饮之吾渇济矣中贵人窃闻之言于上即命赍赐之其在翰林未乆出使吐蕃未达境召还五年正月又使云南六月抵其境见梁王君臣而谕之曰皇上聦明神圣新创大业皆天命人心之所归惟尔有众僻在西南未洽声教故遣使者来谕意今能凾奉版图归职方则尺地一民安堵如故髙官厚禄不尔吝也否则如鱼逰筌中终取夷灭时梁王君臣相顾骇服已有降意会元之遗孽有自立于朔漠者遣使托克托征饷且欲连兵以拒我觇知梁王有贰心因以危言必欲廹梁王杀我使以固其意时梁王持两可不决因匿公于民间托克托闻之愈责诮梁王不得已以公出见之托克托欲以威屈公慷慨骂曰天讫汝元命我朝实代之汝如爝火余烬尚欲与日月争光耶我将命逺来岂为汝屈今惟有死而巳宁以廹胁为惧耶顾谓梁王曰汝朝杀我天兵夕至矣遂被害时六年癸丑腊月二十四日也享年五十有二娶何氏子二曰绶曰绅公卒后之八年大兵平云南又十五年绅徃求遗殡不获因访得公讳所擗踊号呼制神主载回时云南左布政使张公紞及前山西叅政王公景彰力为采搜死事之详为文以暴白其大节公平生慷慨长身山立屹然有竒气人初见之若不敢即及夫一言之入则情谊蔼然恨相知之晩于经史百氏无不究其极其为文宏丽沉雄机轴贯综自成一家言天下大夫士争传诵之所著有华川前后集二十五巻玉堂杂着二巻诗五巻续东莱大事记七十九巻并藏于家公事上十余年服勤报効左右开陈非仁义之言弗道也天性至孝友悌尤至先世田庐悉推以予兄弟其教子慈而有法在官还书戒之曰宁人侮我母我侮人故二子皆能以文学世其家云

　　先师介庵吕文懿公遗状【程敏政】

　　公讳原字某号介庵先生赋质浑厚伟姿容见者知为大噐未冠著书数百言号吕子考万全府君异之语人曰昌吾族者在是儿矣万全卒于景先生贫无以塟有请狥俗火塟者先生时年十七澘然不从曰忍使先人遗体受此炮烙刑乃权厝景东景有浮图先生尝登题其上曰吾不能使先人首邱不复登此塔每至墓次号泣不返景人悲之既奉母南家屡空学益力郡守黄公懋亷知之召至取案上一巻书曰能诵此乎葢洪范也先生暗诵之终篇黄公大惊异遂补学诸生先生内荘外和不少屈权贵天顺初逆亨与宦者吉祥怙势独严惮先生毎遇朝会先生官五品当服青袍亨等见之辄曰吾辈行当为先生易绯虽屡言之先生自若也修撰岳正常与先生共列亨与吉祥罪状将上未发亨等觉之乃共摘正与先生所草承天门诏语以激上上怒坐便殿召近臣至厉声曰正欺罔敢尔原素谨厚乃助之何也既退人危之先生曰死生天也惧何为性孝母夫人有疾汤药必手自调剂乃进疾革一女死惧其知也强言笑不敢哭既丧奉柩之景启万全之窆并载以还或忌阴阳家说先生不可曰吾知奉亲遗体还乡祸福非所恤也舟中犹寝苫枕块因得疾抵家遂不起先生痛兄早世抚教其孤视之若己出皆底有官尝曰吾荷先世荫有此禄且耻独赡也悉分诸故乡以周族人不妄取予奉使如蜀徃返间箧中无长物性俭约身无纨绮所衣止于赐服喜周贫匮故侍郎许公思温雅善先生其孙瑶旅食京师先生周之数年曰汝当还守邱陇瑶阳应之曰诺先生厚赆之瑶受而不归居月余复来谒先生不问又周以粟布且劝之归无倦意有乡人丐于市先生识之呼至家衣食之终其身寡嗜欲徐夫人尝鬻女侍命奉巾栉十余年语不及乱勤学至老不怠居秘阁图书左右有得即识之手録口诵自晨至昃不辍暮归少暇即为门人讲解书史退则吾伊声复达于外葢寝不移时而起所修宋元通鉴续编义例精甚有先儒所未到者书成须髪殆白尝考一事不获不怿者累昕夕一旦考得之顾谓政曰进我二阶殊不若得此可喜其好学类此先生待人以诚恕然事不可者未尝依阿取容闻朝政有阙边徼有警忧见颜面居官二十年家无田宅为学务实践不事空言故诗文亦不艰深靡丽如其为人所著介庵集通鉴纲目续编考正藏于家

　　通议大夫都察院右副都御史李公行状【归有光】

　　公讳宪卿字亷甫世居苏州昆山之罗巷村以耕农为业通议始入居县城独生公一子令从博士学山阴萧御史鸣鳯竒其姿貌曰是子他日必贵吾无事阅其巻矣先辈吴中英有知人鉴每称之以为瑚琏之噐公雅自修饰好交名俊视庸辈不屑也举应天乡试礼部不第丁通议忧服阕再试中式赐进士出身明年选南京吏部验封司主事歴迁郎中吏在司者莫不懐其恩居九年冢宰鄞闻公奉新宋公皆当世名卿咸赏识之升江西布政司左叅议江右田土不相悬而税入多寡殊絶如南昌新建二县仅百里多山湖税粮十六万广信县六赣州县十粮皆六万南安四县粮二万三郡二十县之粮不及两县廵抚傅都御史议均之公在粮储道为法均泒折衷最为简易葢国初以次削平僭伪田赋徃徃因其旧贯论者谓苏州田不及淮安半而吴赋十倍淮阴松江二县粮与畿内八府百七十县埒其不均如此吴郡异时尝均田而均止于一郡且破壊两税阴有増羡民病之不若江右之善而惜不及行也升山东按察司副使兵备临清先是敌薄京城又数声言从井陉口入掠临清临清绾漕道商贾所凑人情恇惧公处之晏然或为公地欲移任公曰讵至于此境上屯兵数万调度有方敌亦竟不至师尚诏反河南至五河兵败散独与数骑走莘县擒获之在镇三年商民称其简静瓯宁李尚书自吏部罢还所过颇懈慢公劳送礼有加李公甚喜叹曰李君非世情人吾因以是识其人会召还即日荐升湖广布政司右叅政景王封在汉东未之国诏命徳安造王府公董其役又以承天修祾恩殿升河南按察司按察使受命四月寻擢廵抚湖广右佥都御史奏水灾乞蠲贷亲行鄂渚云梦间拊循之东南用兵御日本军府檄至调保靖容美桑植麻察镇溪大刺土兵三万二千所过牢廪无缺公因奏土司各有分守兵不可多调且无益徒縻粮廪其后土兵还輙掠内地人口公檄所至搜阅悉送归乡里显陵大水冲壊二红门黄河便桥而故邸龙飞庆云宫殿多隳挠奏加修理建立元佑宫碑亭是时奉天殿灾勅命大臣开府江陵总督河广川贵采办大木工部刘侍郎方受命以忧去上特旨升公左副都御史代其任先是天子稽古制建九庙而西苑穆清之居岁有兴造颇泻蜀荆之材公至则近水无复峻干乃行巴庸僰道转荆岳至东南川徃来督责钩之荒裔中于是万山之木稍出然帝室紫宫旧制瓌瑰于永乐金柱围长终不能合公奏言臣督率郎中张国珍李佑副使张正和卢孝达各该守廵参政游震得副使周镐佥事于锦先后深入永顺夘峒梭梭江叅政徐霈佥事崔都入容美副使黄宗噐入施州金峒叅政靳学颜入永宁迤东兰州儒溪副使刘斯洁入黎州天全建昌董策入鸟蒙叅政缪文龙入播州真州酉阳佥事吴中礼入永宁迤西落供班鸠井镇雄程嗣功入龙州叅政张定入铜仁省溪叅议王重光入赤水猴峒佥事顾炳入思南潮底汪集入永宁顺崖而湖广廵抚右佥都御史赵炳然廵按御史吴百朋各先后亲歴荆岳辰常四川廵抚右副都御史黄光升歴叙马重夔廵按御史郭民敬歴卭雅贵州廵抚右副都御史髙翀歴思石镇黎廵按御史朱贤歴永宁赤水臣自趋浩州六月上泸叙而巨材所生必于深林穷壑崇冈絶箐人迹不到之地经数百年而后至合抱又鲜不空灌昔尚书宋礼及近时尚书樊继祖侍郎潘鉴采得逾寻丈者数株而巳今三省见采丈围以上楠杉二千余丈四五以上亦一百一十七视前亦已超絶矣第所泒长巨非常故围圆难合臣奉命初恐摉索未徧今则深入穷摉知不可得而先年营建亦必别有所处伏望皇上勅下该部计议量材取用庶臣等専心采办而大工早集矣上允其奏命求其次者其后木亦益出自江淮至于京师■〈渒〉筏相接而天子犹以皇祖时殿灾后十年始成今未六七载欲待得巨材故殿建未有期而西工骤兴漕下之木多取以为用三省吏民暴露三年无有休息期大臣以为言天子亦自怜之将作大匠又能规削胶附极般输之巧而见材度巳足用公恳乞兴工罢采以休荆蜀民使者相望于道词旨甚哀而工部大臣力任其事天子从之考卜兴工有日矣其后漕数比先所下多有竒羡凡得木一万一千二百八十九章公上最推功于三廵抚下至小官莫不録其劳今不载独载其所奏两司涉歴采取之地曰四川守廵督儒溪之木播州之木建昌天全之木镇雄乌蒙之木龙州蔺州之木湖广督容美之木施州之木永顺夘峒之木靖州之木及督行湖南购木于九嶷荆南购木于陜西阶州武昌汉阳黄州购木于施州永顺贵州则于赤水猴峒思南潮底永宁顺崖其南出云南金沙江云大抵荆楚虽广山木少采伐险逺必俟雨水而出而施州石坂乱滩迂回千里贵阳穷险山岭深峭由川辰大河以达城陵矶蜀山悬隔十里排岩批谷滩急漩险经时歴月始达会河而吏民冐犯瘴毒林木蒙笼与虺蛇虎豹错行万人邪许摧轧崩崒鸟兽哀鸣震天吸地葢出入百蛮之中穷南纪之地其艰如此故附着之俾后有考焉昔称雍州南山檀柘而天水陇西多材木故丛台阿房建章朝阳之作皆因其所有金源氏营汴新宫采青峰山巨木犹以为汉唐之所不能致公乃获之山童木遁之时发天地之藏助成国家亿万年之丕图其勤至矣是岁冬征还内台明年考察天下官已而病作请告病益侵乞还乡天子许之行至东平安山驿而薨嘉靖四十一年四月乙亥也年五十有七公仕宦二十余年未尝一日居家山东获贼湖广营造东南平倭累有白金文绮之赐而提督采运之擢旨从中下葢上所自简也祖考妣皆受诰赠母杜氏封太淑人所之官必迎养世以为荣公事太淑人孝谨每廵行日遣人问安还輙拜堂下太淑人茹素公跽以请者数太淑人不得已为之进羞膳平生未尝言人过其所敬爱与之甚亲至其所不屑然亦无所假借在江陵有所使吏迟至公问其故言方食市肆中又无马骑故事台所使吏廪食与马为荆州夺之公曰彼少年欲立名耳竟不复问周太仆还自滇南公不出候葢不知也周公乡里前辈以礼相责诮公置酒仲宣楼深自逊谢而已为人美姿容自少衣服鲜好及贵益称其志至京饰大学士严公迎谓之曰公不独才望逾人丰采亦足羽仪朝廷矣所居亷洁不苛采办银无虑数百万先时堆积堂中公絶不使入台门第贮荆州府募召商夷赏购过常人皆懐之故总督三年地边边裔而民夷不惊以是为难是岁奉天殿文武楼告成上制名曰皇极殿门曰皇极门而西宫亦不日而就天子方加恩臣下叙任事者之劳绩而公不逮矣余与公少相知诸子来请撰述因就其家得所遗文字叅以所见闻稍加论次上之史馆谨状

　　文章辨体彚选巻五百五十三

　　●钦定四库全书

　　文章辨体彚选巻五百五十四

　　（明）贺复征 编

　　○行状四

　　兵部尚书于肃愍公行状【明于冕】

　　公讳谦字廷益其先家河南仕金为汾州节度使知开封府者于公为八世祖以尝为杭州路总管遂家于杭故今为杭州人公以洪武戊寅四月二十七日生于里第骨相异常甫七岁僧兰古春见而竒曰此他日救时宰相也比长补邑庠生永乐十八年领浙江乡荐明年登进士第太宗皇帝尝命赍金帛使湖广犒劳官军即以亷干著名宣徳元年授山西道监察御史公材貎英伟声如洪钟每入侍奏对宣宗皇帝为之倾听院长顾佐风纪最严少当其意者独于公加重差廵按江西有平民被雠诬指为贼首乆不决公取成案阅之得其寃白之抵诬者罪人皆称为神明云王府官属素骄横每遣人和买市物民甚苦之有司莫能禁公亷得其实以闻罪黜其尤者十数人弊乃息诸不便于民者厘革殆尽奸吏巨族素不法者缩气屏息不敢肆民戴公至今祀于郡学名宦祠此代还命率锦衣官校捕长芦一帯马快船之夹帯私塩者公不避权贵悉置之法河道为之肃清上亲讨汉庻人髙煦简公侍从罪人既得上命公数其不轨罪辞严义正肆口而成大称上旨师还赏赉与文武诸大臣等葢自是受知于上属意用公矣五年河南山西两省各奏灾廷议欲命大臣经理上亲署公名特升行在兵部右侍郎廵抚二处地方时年三十有三公感上知遇昼夜经画遍歴河南山西问民所疾苦为之兴利除害二省之民获苏越五年英宗皇帝嗣位公还朝议事复出廵抚左侍郎公在河南屡布大政其一劝籴粮米大畧以为积粟偹荒虽一时之劳实万世之利又奏山西行都司十三卫俱在大同府地方窵逺廵按御史不能遍歴军卫有司事多不法乞専差监察御史一员于大同廵按鴈门关控压边境所系不小其柴炭人夫本处通计七千八百余名议者欲附近紫荆关易州山场州县差拨公以附近紫荆关者无如大同太原二府地方大同极边已奏将人夫改添腹里州县矣太原所属艰难尤甚其余州县亦合斟酌民力分派共以七分为数通减一分诏从公议旧例边储折收轻赍金银等物大户徃徃中途拐回公奏令布政司封收押送大同管粮官处出给通关议者欲将金银重用煎销公以边方给散官钱每两折四石今金六钱折银一两每银一两折米二石比与日常官银多得一半若复煎销则木炭黑铅必湏出于粮户设或亏折又将何以陪偿奏免煎销官民便之公自河南抵山西夜经太行山群盗各持兵刄喊而前从者相顾骇愕公厉声叱曰汝何为者羣盗觉公遂奔散其徳威服人如此山西参议刘孔宗律己过严流辈寡合羣小诬以赃污累及妻子公上章白其事卒不坐十一年乃上章举叅政孙原贞王来以自代时太监王振方用事御史有类公姓名者常忤振忘其人疑为公乃乗机嗾言者劾其擅举自代之罪降大理寺左少卿罢廵抚河南山西之民闻之倍道赴阙交章愿留亲藩亦以地方不可无公为请乃复命廵抚会闻荣禄公之讣诏起复公累章恳乞终制不许上遣行人汪琰谕祭有司营塟事事毕还朝陛见有河南山西民安事妥之谕寻复兵部右侍郎理部事又明年为正统十四年北兵额森入冦独石马营至秋势益猖獗上将亲率六师讨之公偕尚书邝埜上言圣朝备边最为严谨将士用命可坐收功不必亲率六师以临塞下不听是年八月三日六师启行初上命公随征忽改遣邝埜留公理部事十有五日师驻狼山土木主将不识地利逺絶水路我军焦渇甚窘促玩不为备俄而敌骑奄至王师败绩死者滇委沟壑葢旷世所无之竒祸也上北狩报至京师大震公北望号哭誓不与敌俱生太后命郕王监国是日台谏廷论土木之变罪归王振王方摄朝仓卒未有处分锦衣卫挥马顺素附振意颇不平众怒击顺死于廷且索振所亲信二内侍将击之彼此喧哗班行杂乱无复朝仪文武诸大臣皆惊避公坚立不动王亦疑惧屡起欲退公直前扶掖劝止之且请降旨令羣臣立班勿擅动命红盔将军用瓜击二内侍期亟死王从之时在廷上下相顾未巳公恐事出不测复进言曰请再宣谕羣臣王振罪固当赤族俟启太后然后行诛未晩也马顺罪恶应死勿论众稍定退朝时巳过午刻矣公袍袖皆裂徐步出左掖门吏部尚书王直迎执公手谓曰今日事起仓卒頼公以定虽百王直将焉用之公谢不敢当太后以公人望所属升兵部尚书公固辞不获始就职公以銮舆未回大敌垂至若前日扈从失律者一槩寛贷则今日披坚临阵者何所畏惮乃上章劾举其罪大畧曰武臣如顾兴祖等茫无一计可施遂使三军覆没上弃君父于边廷下委生灵于丘壑文臣如王佐等虽无败军之罪难逃违法之诛王令法司议罪以闻时亲藩有上章愿赴阙勤王者太后遣太监金英传旨皇太子幼冲未能遽理万机郕王年长又宣宗皇帝亲支宜嗣大统言者亦以时方多事国有长君社稷之福于是文武羣臣交章劝进王涕泣固辞太后复降旨责王不得巳乃即位遥尊英庙为太上皇帝改明年为景泰元年天下始知有君朝纲始肃法令始行矣公见上泣曰敌人不道气满志得将有长驱深入之势不可不预为计迩者各营精锐尽拣随征军资噐械十不存一宜急遣官分头召募官舎余丁义勇起集附近民夫更替沿河漕运官军令其悉隶神机等营操练听用仍令工部齐集料物内外局厂昼夜并工成造攻战噐具京城九门最为紧要令都督孙镗等统领军士出城守护列营操练振耀军威遣给事中御史王竑等分头廵视勿令疎虞各城门外居民若听其迁徙恊从则敌势愈众令兵马司晓谕迁徙城内听各随便居住通州坝上等处食粮不可捐弃令各府诸人关支准作月粮之数一举两得计无便于此者大同宣府等处曽经敌骑徃来剽掠者请勅各处守臣谕以今日国家之事必须辑和众庶固守城池整搠人马互为应援一切关隘楼橹墩台壕堑务在挑修深固不许虚应故事至于选用人材尤为当今急务文臣如轩輗者宜令廵抚武臣如杨洪栁溥者宜为将帅凢军旅之事臣请身任其责不効则治臣之罪上深嘉纳施行时边报络绎讹言万端事情百出公先事预防摄权制变众一视公为安危轻重太监喜宁本夷种也土木之败降也先尽以中国虚实告之遂为乡导奉英庙趋紫荆关京师戒严人无固志徃徃挈而南奔侍讲徐珵妄言占象倡议南迁以避之事闻六宫而二三大臣复依违其间公恸哭于廷抗言京师天下根本宗庙山陵社稷与百官万姓帑藏仓储咸在焉此而不守更于何处可守若一动则大势尽去宋南渡之事可监矣上是公言守议乃定先是京场草束自永乐以来承平日乆俱于城外堆积动以千百万计坝上养马草束料荳亦置仓场于野外公一闻敌骑临闗急分遣五城兵马官纵火焚烧一面奏闻或谓事关重大何不待报公曰事有经权今冦在目前若少缓待命下适以资敌及京城解严人皆服公经济逺畧设不预为焚烧之计则在野仓场皆尽为敌所有敌藉此持乆是坐困我也主将石亨与公谋议颇异但欲尽闭九门坚壁以待之公不听乃请率先将士躬擐甲胄驻军徳胜门外皆阖示以必死泣谕三军誓言国恩当报忠义难得事机一失祸患立至生不如死人人感奋勇气百倍十月之朔也先入紫荆关传言送驾还京长驱直前其先至者四散前突我军坚不为动知我有备稍自引却也先次至城下对垒而陈英庙在也先所敌兵觇知我军严整不敢有加我亦不敢向敌轻放一矢喜宁嗾也先邀我六七大臣出城议和奉驾还宫所邀金帛以万万计葢责我所难从而妄起衅端也廷议恼恼礼部使使来问公公曰今日止知有军旅他非所敢闻对垒凡七日是为十月既望谍知敌中移英庙车驾离其垒渐逺乃炮击其垒敌死炮下者万计也先大沮宵遁仍奉驾以北我军奋欲追击之公不许止令逐出境外纵之自去初紫荆失守议所以御敌之策皆曰也先善战而我军新集且脆弱公曰尝闻善战屈人不若不战而屈人乃一以忠义扞城卒致一矢不遗敌众自退人谓天实生公以为社稷朝廷论功特加少保总督军务固辞不允众以为今日之忠勇虽宋之李纲亦不能公曰四郊多垒卿大夫之耻今日此举仅免城下之盟耳惟有声罪讨贼复还车驾此臣子之职余非所宜言适大同参将都督许贵议奏遣使赍勅与敌假名和好暂示休兵待人马强壮宻定讨伐之计朝廷下其议公奏谓去年秋冬亦尝遣都指挥李铎与指挥岳谦赍执金帛徃使北廷贿赂纔入于穹庐敌骑已至于关口继遣通政王复少卿王荣首徃敌营不见上皇回銮则敌情谲诈和不足恃也明矣窃惟今日之事揆之理势皆不可和何者中国与彼有不共戴天之雠和则背君父而忘大义理有所不可和也万一和议既行彼或有无厌之求从之则有害违之则速变势有所不可和也为今之计莫若选将练兵养威畜锐彼若遣使入贡量与赏赐赍回若欲先遣使臣徃彼通好适足以启其轻侮之心万万不可上以公言为然公又以涿鹿保定真定易州地方宻迩京城虽有卫所官军势援孤寡先巳奏遣都督佥事刘安统领京军徃来廵视以张形势迩者也先知我京城有备不敢侵犯或分头在彼剽掠一时截杀不及又恐地方广阔刘安一人仓卒不能周遍仍请勅右都督杨俊统领京军徃彼节制庶使缓急相济人民有所倚仗矣公又以敌骑深入必先攻犯白羊紫荆倒马等关口诚系紧要奏调拨京军与同原卫官军相兼堤偹仍将涿州原操官军策应白羊口易州保定官军策应紫荆关真定官军策应倒马关使声势连络彼此应援庶无偾事者时报也先逼朱谦于关子口又明日报追石亨于鴈门关烽火接连逺迩骚动言者谓宜急发京军徃援公曰京军不可轻动敌众料难持乆乃奏上方畧遣人宻授朱谦等仍令各营整点噐械调度官兵若将克日大举者遥为应援先声旋报敌巳出境人皆服公料敌之明公又虑不早除喜宁边境无由得安乃计授都督杨俊擒宁解京朝廷犹豫未决公上章廷劾其罪其畧曰宁以打话为由引领强敌入境反为北主之腹心此谓朝廷之仇敌也若不明正典刑是使敌人有轻视之心祸乱无可弭之日上从其言即日诛宁识者深快之额森言悔祸効顺遣使诣阙请自送大驾还京上集羣臣廷议多言敌情谲诈难信公曰此天意也君臣大义兄弟至亲当速遣使奉迎以承天心若果额森言而无信则我为有辞矣众议乃决二年秋九月太上皇帝还京众归公一言之重公以敌情尚未可测益为安内攘外之策河间东昌地方去京城不逺自永乐以来安置投降逹人数多生聚蕃息骄纵莫驯额森入冦之际势将乗机骚动公因南征之师举其有位号者重加犒赉选抽随征事平遂奏留其地为国家销此积乆难除之患于一日计亦竒矣天寿山我祖宗陵寝所在有卫无城军民散处北兵尝稔恶其地公奏起成山伯王通筑城昌平县军民徙家城中保护陵寝居庸关亦相倚为势临清县漕船徃来商贾辐辏实我喉禁或谓额森将由紫荆闗入据临清公随荐平江侯陈豫镇守其地筑立城池设置军卫防御完固后谍知据临清之计河间亡命小田儿者道之后又杂虏众中进马入瞰我虚实适侍郎王伟使大同公宻奏命伟以计诛之公又以京营军马虽有总兵官督管彼此各异一遇调遣辏拨号令不同将不相识或至误事议以五军神机三千等营拣选马步官军一十五万分为十营各用指挥三十员分管每队用管队官二员常令在营操练庶使体统相维将士相识设有调用就令原管都督等官统领前去征剿策应号令归一行伍不乱迄今团营之法守而不易皆公之议也其独石马营等处藩篱共有八城土木之变各城奔避皆为敌所据议者欲弃之公曰弃之则不但宣府懐来难守虽京师亦不免动揺乃荐乆摈都督孙定议方畧令率兵度龙门关且战且守自是八城完固如初而祖宗旧疆亦不失尺寸矣都督杨俊议奏调拨辽东永平山海宣府大同延绥宁夏并在京五军神机等营官军尽行统领出口剿收敌众公以调拨诸路军马出境则京师各边一切空虚敌若缉知内外军马掣肘分兵迎截牵制我军别遣师旅间道掳掠所在城池何以御之进退之间两为所碍岂兵家全胜之计上深然其言俊议乃沮时浙江福建广东广西等处贼人邓茂七叶宗刘黄萧养辈蜂起残破州县一切军中事宜所司待命方行公虽在千万里外常若身处目击者凡百筹划议奏痛切人情利害用能所在扑灭地方以宁独贵州苖贼声势猖獗侍郎何文渊议奏贵州山岭髙峻林木深宻雄兵猛将卒难成功乞照旧置立宣慰司管属土人设都司都指挥等官钤束军卫遣大将一员在彼镇守其被贼烧毁衙门不复葢造布按司府官员悉取回京公谓贵州我祖宗开创经营迄今八十余年法制巳定地方无虞比因兵疲于乆戍民困于逺输遂致各种贼冦乗机窃发况土地人民皆祖宗之所传授岂可轻易委弃事遂寝公以北兵残灭军国之务规画甫定边方无复多事恳辞求解兵柄又以天变自劾乞罢职皆不许初也先临城之时石亨虽为主将其实因人成事得封世袭侯爵至是蓦然以公有军功宜録用其后为请朝廷授冕府军前卫副千户公累章恳辞有曰臣果欲代子求官自当乞恩于君父何必假手于石亨不得巳受命语冕曰我本书生不知兵惟圣主忧勤吾分当死遂调度军马区区犬马之劳顾荷宠异之重尔宜砥砺名节母忝朝廷官尔之意言犹在耳朝廷赐公第京城公上章恳辞谓国家多事之秋非臣子安居之日迩者上星犯太微上相臣参备大臣正宜贬损以禳天谴岂可厚享以重灾愆不许乃以所赐玉帯图书盔甲诸物移置第内封识加谨以侈上赐间一徃视之公夙染痰疾动辄喘息寓宿直房以便朝谒一日疾发上遣太监兴安太医院使董宿视疾宿云此疾得竹沥和药可愈兴安为上言上亲幸大内山伐竹赐之仍令计所资用一切给自尚方葢异宠也病中恳求罢归不许乃降手勅慰谕免公朝参且屡促公出视事公总督军务渐乆凡各营号令进退赏罚皆由于公平日议论断制宿将敛伏石亨等不能赞一辞况亨贪纵以壊军政公悉裁之以法无少贷亨与公自此隙矣亨侄石彪颇骁勇议者嫌其一门同握京兵公奏以石彪充逰击将军徃大同等处截杀为国定计亨疑公分其党与遂切齿于公思有以倾之七年杭郡湖水告竭无故土崩人皆惊异尚书孙原贞方镇守两浙间语人曰人材之生锺山川之秀今日之兆哲人其萎乎盖指公也明年正月景帝不豫在廷文武羣臣同公等上章请宪庙临朝议未下太上皇帝先复寳位改元天顺实天与人归之会也石亨等贪天功为己有假夺门迎复之名以欺朝廷诬迎立外藩之罪以报私怨原其奸计葢谓此罪不重则彼功不髙不大杀股肱重臣则威不立不构成党逆大狱其权不専【此一叚议论明爽痛快足以诛奸佞之心】乗机嗾言官劾公与王文等六七大臣党有异谋俱下狱所司勘得金牌勅符见存禁中别无显迹亨等扬言虽无实迹其意则有廷鞠之日徐有贞对众大声令所司痛加考掠文不胜其忿反复力辩公徐曰辩之何益所司畏惧亨等罗织煅炼添揑意欲二字文致成招葢踵于秦桧所云莫湏有之故智也忠良被诬古今如一痛哉是月二十三日状闻上犹豫良乆曰于谦曾有功众相顾未及对徐有贞倡南迁之议为公所格以前事憾公直前对曰若不置谦等于死今日之事为无名上意乃决公与文遂遇害时锦衣卫指挥刘敬帯刀侍卫目击其事后每言及公未尝不切齿于有贞有贞又与亨辈令所司奏列被害诸臣姓名诬以奸党榜示天下遣官来杭系家属戍边没产于家公没之日天日无辉阴霾蔽天行路嗟咨太监吉祥麾下逹官朶耳者素不见公闻公死恸哭都市且以纸钱壶浆酹公吉祥闻之切责明日号哭如初忠义感激虽秦越相视天理昭然不可冺也所司籍公第自昔所赐外无他物其后陈汝言代公为尚书以赂败上御便殿以所籍财物陈大内庑下召大臣入视且曰景泰间任用于谦乆且专殁无余物汝何得赂之无算耶时上色变亨辈俛首不敢动者乆之越数日上击球内苑恭顺侯吴瑾抚寕伯朱永等数勲旧随侍石亨张軏自外来未及至御前上遥见亨等连以球杖戳地曰好个于谦如此者数声瑾永等皆流汗沾背战栗无所措出语所亲曰观上意亨辈将无所逃矣一日边报忽急集羣臣廷议未定恭顺侯吴瑾进曰于谦若在边患何足虑哉上为之黙然既出有诘瑾者曰君先世为谦所劾几败事君何过言瑾大声曰岂可以私家之怨而废天下之公议耶初公被害时皇太后宫中閟而莫知后闻之嗟悼累日适上来问安太后语之曰于谦曾効劳不用当放彼归田里何忍置之于死上益悟其寃而深悔之不旋踵间徐有贞以罪逺窜石亨等竟坐谋逆夷灭无噍类此天道好还之明验也公之遗骸都督陈逵宻赂守者收殡城西浅土又踰年冕遣义兄康扶柩归塟祖茔明年宪宗皇帝即位改元成化诏释冕等之戍归者仍给还家产天日开明公道始白冕还自龙门诣诉先公之寃朝廷复公故秩遣行人马暶祭于墓其文曰当国家之多难保社稷以无虞惟公道而自持为权奸之所害在先帝巳知其枉而朕心实怜其忠中外称快冕亦复官从使臣归展拜墓下浙江参政何宜仰公髙义力为修葺三年特旨令天下有司烧毁奸党榜文尽复党内被诬者官秩间有复起而大用者二十一年杭之父老白其事于廵按御史刘魁立祠于公故第以风厉乡人名曰怜忠祠遵制语也今上皇帝即位是为弘治元年鳯阳府学训导储衍奏公功绩宜赐赠谥立庙祭祀言甚恺切礼部将上其事给事中孙孺议奏古之节义若诸葛亮在汉张廵在唐文天祥在宋今之节义若侍讲刘球祭酒李时勉少保于谦俱合一体祭祀表励将来遂蒙朝廷歳赐一祭于乡祀恩至渥也冕痛念未及赠谥寻复乞恩于上事下礼部议得古今人臣能为国家建大议成大功者生则有旌擢之恩死则有褒恤之典若前宋岳飞尽忠报国死非其罪其追谥祠祀在宋就巳举行于谦受寃虽同而功业所就则大过之宜如其子所请朝廷从之建祠墓所赐额旌功令有司春秋祭祀仍赐赠诰命其畧云当皇祖北狩之时正国步艰危之日乃能殚竭心膂保障家邦回銮有期论功应赏不幸为权奸所构乃陨其身舆论咸寃兹复赠特进光禄大夫柱国太傅谥肃愍用昭旌崇之典天语丁宁可垂之万世矣公天性狷介谢絶交通不立党援惟以忠诚上结主知分谤任怨但知有国平居急于荐贤凡公所甄拔皆一一知名如廵抚时所荐孙原贞王来以自代后二人皆名绩彰着公知人之明大率类此方北兵犯顺之时军旅方兴中外交章论事议下兵部公皆一一裁之以理知无不言言无不用卒能坐困也先匡济王室若昔晋武帝时郭钦上徙戍之疏而卒不见听宋钦宗时李纲沮和议之非而为羣小所排遂使刘渊窃号中原金人入据汴京臣主俱辱贻天下后世笑又未尝不为公幸也且如动揺储位一事首建邪谋迎合朝廷者广西都指挥王洪也职掌邦礼欣然定议者谁欤天生下民作之君父有天下传之子执笔草诏者谁欤当时宻受黄金重赏畧无难色人所共知况会官定议之日举朝羣臣莫不俯首听命台谏言职并无一人喘息奈何石亨等用徐有贞之策固知迎立外藩之罪出于诬揑不能服天下人心仍讽所司以众人之佥谋遂事一槩加公必欲置之于死惜哉【予读大明会典凡册立亲王金牌藏之内府金匮则发册迎王公乌得而主之此一叚议论如老吏拟招情罪合律使罪人心服无词公亦可以含笑于泉壌矣】公歴事三朝服官三十余年位极人臣先世室庐之在故乡者未尝増餙尺寸其孤忠峻节更歴夷险先后一节诗词颇清逸在江西时和祭酒胡頥庵山居十咏河南周献王索和冯海粟梅花百咏诗至今流传尤长于奏疏每政事旁午章日数十上累千万言不假构思云自号节庵配董氏先公十一年卒公年止四十有二竟不再娶亦不更置妾媵人皆义之云

　　亡兄行状【何景明】

　　亡兄讳景韶字仲律成化丙午举人选巴陵知县迁东昌府通判兄性狷介与人不易合顾能事父母必得其欢心少时家父遣之读书曰读某书某日为我背诵至日持书来诵之不遗一字父尝不恱俟父已寝跪于门及父夜半偶起出门见兄惊曰为谁也兄曰儿也父曰何夜半至此也曰父不悦儿不得寝父曰儿如是胡有弗悦也始为学即下帷讲诵日厌蔬食诸友生患贫者多贷人赀兄曰为士而贷人赀后将必取偿于官卒不贷人赀既屡试弗第家父曰女能绩学卒不能进士必女命也仕以行志而已志行奚必进士既而为巴陵令人曰巴陵难称也令巴陵者葢未有终三年任者也比至则廨舎芜秽不治吏不典列民不服役也曰是可以弗为已乎乃版书政条悬县门民始相顾曰令绐予然亦稍来集从役以观兄察役者悉寡弱役且重也问之皆廛居无业者也而其强富有力者则皆居数百里外负山岨叛令不复能制也故弱者役日重兄曰为令使弱者苦强者得免而何以为令也乃释弱者于是诸富强有力者曰闻新令善吾奚可叛约也乃相率来请役凡邑中堕废尽以兴治徃时监司诸使者经巴陵以乏委积舆皂常滞月不得去而令日走道路不能给又不得少坐堂上视事至是馆无留节狱无滞讼民又见令时置酒召客与饮莫不服且异也居六年将考绩民赴监司留之曰令兹行必迁迁则夺我父母也愿以终惠我也巳而果迁东昌东昌职専事简而益有余力尝作书与景眀曰东昌颇无事日可以读书课子甚乐也但苦薪价太贵耳居六月疾作竟卒东昌僚属士民咸哀哭之卒之日年始四十六也初娶邓氏早卒继娶夏氏亦先卒继又娶孟氏孟氏生二子长曰岳阳次曰岳州俱幼也一女夏氏所出聘张氏子士竒家父生四子长即兄次景旸次景曜景眀为最幼也皆受业于兄景旸举乡试景眀虽庸劣无所成立然知读书举进士是兄之教也呜呼天速死吾兄景明何敢忘吾兄也谨槩记所行事求太史论譔以章没世哀悼之余文不次叙

　　封山西叅政先大夫行状【髙仲嗣】

　　呜呼呜呼予不孝敢状先大夫行耶然先人有善行而子孙不传者予莫能以逃其罪于是撰文懐人顿首太史公门唯采而志焉其状曰我髙盖洧川人云初髙皇帝平乱也祖义避其乱徙祥符墟中遂称祥符人云义乃生清清生谨谨生先大夫珣珣字士珍称南坡先生少与里中儿戏裸体跣足相者曰儿当大贵且所生两男子亦大贵吾相其貌兹固当大其门者及长输粟拜官始丞东明继知黟再知东光为政严严故民畏之东明豪有犯法者徃吏捕之豪且醉狎侮吏佯不惊也吏竟无以究大夫使人捕之豪乃大惊即死死复苏或问曰而视吏来数不惊今乃畏髙如此何也豪曰髙之官亷亷鬼畏之我人也吾死不敢见髙面竟死于家云而当路者白其事于朝明小邑也邑不足以尽髙之才黟东光此两邑并用严治之黟多嚣讼嚣讼者于是毁大夫黟以山为城夜乃有虎入其家虎伤其父兄或曰天也性最恶酒咄咄不能事权贵人庚午巨贼起而东光者贼之窟也于是以法尽捕之当是时名益震有狂生者毁大夫于龙湾君所而龙湾者东光人也于是触龙湾怒当是时而龙湾为吏部尚书云遂乃弃其官归种我东城田心时时恱黄白之术也所谓叅同契悟真篇日与方士游求长生不死之道有李道士者燕赵浪人也欺大夫以烧丹于是丹不成道士逃去去而且窃其金里中人尽笑之大夫大笑曰丹固难成哉里中人尽服其量我叔父璐叔琚提杀之琚以百金为大父寿求免死乃谏大父曰即琚死又亡一璐矣且骨肉生死我髙岂施恩于他人耶固谢金不受琚竟出不死同里人亡金者而亡金人求弗得乃大哭大夫语之曰而亡金而能尽识之耶而亡金者云云于是发其封果妇人金首餙也贾足当百金乃尽归其金亡金者大悦以头触地曰君世世其公卿哉予小人莫之究矣又恭黙勤俭备兹四徳然以俭为第一堂室垣墉四十余年不治蔬醤盐豉虽戋戋者惟谨焉自我子孙万不及一矣嗟乎难言哉难言哉然祥符人喜构房屋买田宅矜裘马罗绮此风靡靡也大夫处乡恭甚有恶少者连墙并处时鼔瑟好弄着罗绮衣或谓其人曰髙之处乡也老慎而母以轻薄为也其人不敢并居乃逡廵去葢好弄于他所云大夫闻之则嘻嘻笑也为读书园园在我南坡上多竹多栁桃灼灼榴欝欝泣谓子孙曰我即老而当埋我于兹园歳癸未丙戌不孝与弟各举进士两京为吏礼部皆郎中又叔嗣为湖广按察使不孝为延安知府皆金紫矣大夫乃大喜谓我母曰往相者谓我必大贵且谓所生两男子皆大贵今果然矣时时为子昂书书皆逼真葢晩年而好易正以求长生云始封考功主事再封山西叅政生成化戌子十月七日子时卒嘉靖壬寅四月八日子时享年七十有五塟读书园元配甄氏封淑人生男三伯嗣叔嗣先卒存仲嗣也女四一嫁吏目尹复阳一典膳林枋一举人杜学易一府学生李应兆孙男六厢不危皆县学生言不愚不贱不骄皆幼孙女十二一嫁府学生李用观一府学生王中立一县学生李旦一字府学生李宙一洛阳县学生孔依仁余皆幼重孙一麟幼呜呼呜呼先大人之行不敢状伏惟门下哀而志焉其不朽也巳

　　亡妻徐恭人状【李攀龙】

　　亡妻恭人徐公宣之仲女徐公家本藩国列校微也嘉靖歳庚寅以适余衿缡不具明年余补郡诸生有宅一区太恭人递迁而翦其余以糊口者三尽则杯桊瓿合细靡锭拊鬻诸市朝售焉饔夕售焉餐无常饱矣恭人佐太恭人赁缝井臼宴然箕帚不满隅荫一壁炀一灶歴寒暑者数年无躁容丁酉余既廪诸生间恭人嗛嗛犹若不能适晦朔所授弟子束修以上上太恭人虽彻必剂以复进始余与庐州别驾郭君为诸生同笔研尝过余而止之饭恭人莝帘以爨也前萧惟谨郭君察之假担薪庚子余举于乡明年置妾蔡甲辰第进士恭人随侍太恭人京邸明年疾予告随侍太恭人归济南丙午起家复随侍太恭人京邸丁未授刑部主事三年封安人寻升员外郎明年迁郎中明年复随太恭人归济南癸丑出为顺徳府知府恭人自济南随侍太恭人之郡余丙辰上绩得封恭人寻推陜西按察司提学副使戊午复疾投劾归济南则恭人再拥新妇侍太恭人矣越在田间凡十年隆庆改元圣天子覃恩遗佚谏议之臣交章大荐海内二十有二人而余以一执臬吏与焉自惟不佞方愿与恭人终俱隐之谊乃七月二十四日卒于正寝呜呼敢状之长者哉恭人生五十四年乎人朴耳太恭人虽荘临之然年巳七十有二恭人犹尚踧踖若失太恭人意葸葸然自讼本辟之而反及之命耶性溺爱必躬视子之饭必饭子而后食即食必祝艾家姑举火乎葢白首呴哺不恤其子之近苦餍而益劝不知其不敢为飺乃五十輙自老虽狎必闯门与余语妾辈言事必直致其辞不敢以讽然后应一与之嫌终身督过不少假云呜呼妻欲惠乎惠斯惠御之孰与置人朴于室之相忘也孟徳曜绮缟粉墨尝试梁鸿以观其志七日不荅乃出椎布于懐中何其惠也然作使伯鸾偃蹇巳甚鸿何能相忘于此即举案莫敢仰视犹之仪耳恭人岂独为胜乎无乃黙黙低头就之乎葢徳曜有忧患之心矣恭人子二人曰驹郡诸生先娶曹氏女继娶山西应州知州马应奎氏女曰采女一人适岁贡生艾济氏子芹又子一人曰驯妾卢氏出也驹生二子一曰鳯翔聘乡进士于鲸氏女一曰鹿龄未聘女一许邑诸生王见宾子衡外孙一人曰维髙采与鳯翔先后殇卜是年十月四日葬郡城西北马鞍山之东阳祖兆南若干步

　　以上四篇及后王安石先大夫述崔铣李氏述可为乞言之法

　　文章辨体彚选巻五百五十四

　　●钦定四库全书

　　文章辨体彚选巻五百五十五

　　（明）贺复征 编

　　○行状五

　　齐竟陵文宣王行状【梁任昉】

　　公道亚生知照邻几庻孝始人伦忠为令徳公实体之非毁誉所至天才博赡学综该明至若曲台之礼九师之易乐分龙赵诗析齐韩陈农所未究河间所未辑有一于此罔不兼综者欤昔沛献访对于云台东平齐声于杨史淮南取贵于食时陈思见称于七步方斯蔑如也初沈攸之跋扈上流称乱陜服宋镇西晋熈王南中郎邵陵王并镇盆口世祖毘祖两藩而任总西代公时从在军镇西府版宁朔将军军主南中郎版补行叅军署法曹于时景烛云火风驰羽檄谋出股肱任切书记迁左军邵陵王主簿记室参军既允焚林之求实兼仪刑之寄刀笔不足宣功风体所以弘益除邵陵王友又为安南邵陵王长史东夏形胜关河重复选众而举敦悦斯在除使持节都督会稽东阳临海永嘉新安五郡诸军事辅国将军会稽太守太祖受命广树藩屏公以髙昭武穆惟戚惟贤封闻喜县开国公食邑千户又以奏课连最进号冠军将军越人之巫覩正风而化俗篁竹之酋感义让而失险邪叟忘其西昃龙邱挟其东皋会武穆皇后崩公星言奔波泣血千里水浆不入于口者至自禹穴逮衣裳外除心哀内疚礼屈于厌降事廹于权夺而茹戚肌肤沉痛创距故知钟鼔非乐云之本缞麤非隆杀之要改授征虏将军丹阳尹良家入徙戚里内属政非一轨俗备五方公内树寛明外施简惠神皋载穆毂下以清武帝嗣位进封竟陵郡王食邑如干户复授使持节都督南徐兖二州诸军事镇北将军南徐州刺史迁使持节侍中都督南兖徐北兖青冀五州诸军事征北将军南兖州刺史兖徐接壤素渐河润未及下车仁声先洽玉关靖柝北门寝扄朝旨以董司岳牧敷兴邦教方任虽重比此为轻征护军将军兼司徒侍中如故又授车骑将军兼司徒侍中如故即授司徒侍中又如故上穆三能下敷五典辟玄闱以阐化寝鸣钟以体国翼亮孝治缉熙中教夺金耻讼蹊田自黙不雕其朴用晦其眀声化之有伦繄公是赖庠序肇兴仪刑国胄师氏之选允归八范以本官领国子祭酒固辞不拜八座初启以公补尚书令式是敷奏百揆时序夫国家之道互为公私君亲之义逓为隠犯公二极一致爱敬同归亮诚尽规谟猷弘逺矣又授使持莭都督扬州诸军事扬州刺史本官悉如故旧惟淮海今则神牧编户殷阜氓俗滋繁不言之化若门到户说矣顷之解尚书令改授中书监余悉如故献纳枢机丝纶允缉武皇晏驾寄深负圗公仰惟国典俛遵遗托俯擗天伦踊絶于地居处之节复如居武穆之忧圣主嗣兴地居旦奭有诏旨授太傅领司徒余悉如故坐而论道动以观徳地尊礼絶亲贤莫贰又诏加公入朝不趋讃拜不名剑履上殿萧傅之贤曹马之亲兼之者公也复以申威重道增崇徳统进督南徐州诸军事余悉如故并表疏累上身没让存天不慭遗梁岳颓峻某年某月日薨春秋三十有五诏给温明秘器敛以衮章备九命之礼遣大鸿胪监护丧事朝夕奠祭太官供给礼也故以恸极津门感充长乐岂徒舂人不相倾壥罢肆而巳哉乃下诏曰褒崇庸徳前王之令典追逺尊戚沿靖之所隆故使持节都督扬州诸军事中书监太傅领司徒扬州刺史竟陵王新除进督南徐州体睿履正神鍳渊邈道冠民宗具瞻惟允肇自弱龄孝友光备爰及赞契协升景业爕和台曜五教克宣敷奏朝端百揆惟穆寄重先顾任均负图谅以齐徽二南同规往哲方慿保佑永翼雍熙天不慭遗奄见薨落哀慕抽割震动于厥心今先逺戒期龟谋袭吉茂崇嘉制式弘风猷可追崇假黄钺侍中都督中外诸军事太宰领大将军扬州牧緑綟绶具九锡服命之礼使持节中书监王如故给九旒銮辂黄屋左纛辒辌车前后部羽葆鼓吹挽歌二部虎贲斑剑百人葬礼一依晋安平献王孚故事公道识虚逺表里融通渊然万顷直上千仭仆妾不覩其喜愠近侍莫见其倾弛他人之善若己有之民之不臧公实贻耻诱接恂恂降以颜色方于事上好下规巳而亷于殖财施人不倦帝子储季令行禁止国网天宪寘诸掌握未尝鞠人于轻刑锢人于重议人有不及内恕诸己非意相干每为理屈任天下之重体生民之俊华衮与缊■〈糹着〉同归山藻与蓬茨俱逸良田广宅符仲长之言邙山洛水恊应叟之志邱园东国锱铢轩冕乃依林构宇傍岩拓架清猨与壶人争旦缇幙与素瀬交辉置之虚室人野何辨髙人何点蹑屩于钟阿征士刘蚪献书于衡岳赠以古人之服弘以度外之礼屈以好士之风申其趋王之意乃知大春屈己于五王君大降节于宪后致之有由也其卉木之竒泉石之美公所制山居四时序言之巳详文皇帝养徳东朝同符作者爰造九言实该百行遵衿褵于未萌申炯戒于兹日非直旦暮千载故乃万世一时也命公批注卫将军王俭缀而序之山宇初构超然独往顾而言曰死者可归谁与入室尚想前良俾若神对乃命畵工图之轩牖既而缅属贤英傍思才淑匹妇之操亦有取焉有客游梁朝者从容而进曰未见好徳愚窃惑焉即命刋削投杖不暇公以为出言自口骥騄不追听受一谬差以千里所造箴铭积成巻轴门阶户席寓物垂训先是震于外寝匠者以为不祥将加治葺公曰此天谴也无所改修以记吾过且令戒惧不怠从谏如顺流虚己若不足至于言穷药石若味滋旨信必由中貎无外悦贵而好礼怡寄典坟虽牵以物役孜孜无怠乃撰四部要畧静住子并勒成一家悬诸日月弘洙泗之风阐迦维之化大渐弥留话言盈耳黜殡之请至诚恳恻岂古人所谓立言于世没而不朽者欤易名之典请遵前烈谨状

　　常州刺史平原郡开国公行状【唐王勃】

　　洪颷未翔灵鳯垂翼景云不烛神龙宛颈岂非时不可以茍遇道不可以虚行圣人作而万物覩神功资而百寳用是以山川倒徙太阶懐息乱之臣天地摛华元首伫康时之具则有得其数者于平原公见之矣自星虹沓祉开寳歴于轩图雷电窈冥载休徽于鲁谶龙骧鳯起覇公存玉垒之云紫盖黄旌王迹着金陵之野故得卿才表秀叠彩骈踪皂盖朱幡连州比郡公侯必复子孙承百代之基余庆不忘仁义应千龄之运公鼎门疏照穴岫翔辉分岳秀于樊侯禀辰精于傅说折旋儒馆以六艺为笙簧轩翥翰林用两京为鼓吹经邦化俗涉游夏之门庭减灶麾兵得孙吴之阃奥皇天眷命圣武膺图覩物懐人思功去罪寰中有事曹叅希执帛之荣阃外多虞周绁企中军之宠见危授命藏噐及时攀鳯羽于九霄候龙颜于千里萧王内寝频献雅诚韩信齐坛屡迁优秩武徳三年授中郎将俄迁大将军秦王统军皇基肇辟天步犹难宸扆应上相之荣仙梦受中权之寄被庐讲将实頼宏图今日佥谋先应时望于时弄兵窃举犹勤甲胄吞沙饵石尚阻河梁公制变以奇荡除以杀七擒三捷之略绪着辕门拔旗穿札之能勲在盟府五年六月加上柱国随班列也剪桐疏爵分茒建社下断物土上格星躔唐虞着其升降周汉明其损益所以羽仪帝室蕃卫王畿惩恶劝善庸贤叙徳髙祖勲逾黜夏业擅戡黎置酒醴于南宫扬旌斾于东府建皇帝之号安不忘危览彻侯之籍荣而思报以公乃诚匪懈原始要终望严雪而识寒松观疾风而知劲草九年封望都县男贞观元年改封县侯文貔禁旅实着趋雄清道启行允兹多士自非誉髙朝讽价重人謡仍亏博望之仪必乱钩陈之选公早陪戎律夙简帝心扬歴二官当仁不让授左卫中郎俄迁右卫侯率葱山狄壤蒲海蛮陬信要服之外区乃匈奴之右地境邻虹泽乗劲席而鵰腾郡迩酒泉候霄尘而鹗视天子乃停毓侧瞻负扆晨惊振洪策于古今溢严勲于覆载将使八纮昭泰银台应益地之图九县平夷瑶水泛寻仙之驾贞观某年授髙昌道行营总管公道凝三畧功标五才逸气纵横雄精贯月象物而动皷鼙肃战士之容推信而行歌舞表将军之徳褁粮坐甲轻死等于鸿毛投袂冲冠重义均于熊掌鉴空归惠荒度来宾收郑吉之前踪复张骞之故事庙堂颂徳魏阙畴庸光赞六条非公莫可某年授某州刺史寻以江沱粤域衡霍名区楚情剽狡吴风浇竞火耕水耨郡阙婺女之精竦剑危冠人寻鱄诸之弊分宣演化卧理切于宸襟易俗迁讹行吟伫于人望贞观某年迁睦州刺史政刑不匿考绩连最俄授使持节松州都督令上钓台嗣歴鼎邑凝图百城劳晋武之心千里扬汉宣之诏玺书加秩缛礼请藩纶焕増班事髙恒典永徽中改沙州刺史属鳌山乱徳鸿水稽诛扶桑落日之濵妖朋蚁结孤竹寻云之际孽党蜂腾百济遗黎托悬巢而斩气三韩别种附危幕而游魂玉帐搜兵伫责包茅之贡金坛令律将收楛矢之珍龙朔年中授公熊津道总管公昔从幕府蚤厕戎行览兵法于轩辕受阴阳于吕望三门五垒得破敌之竒谋大舰云梯总行军之妙法故得战无全阵野靡坚城摐金将跃马暂临衔壁与牵羊相继岂惟秋方息乱遥闻定逺之名春谷投心遐凭度辽之策若斯而巳矣及三军献捷诸将论功余嘉乃勲作镇炎野授公广州都督改封平原公以途邻北户地接南池珠崕魑魅之乡铜柱贪残之境累藩斯寄歴任称难于是授以春风临以夏日明冠婚于县邑布庠塾于闾阎薤本诛强奸豪屏气棠阴察狱惸独申哀理龚遂之乱绳觧虞卿之错节黄霸得循良之誉绩未衒于边城陈汤有方面之勲位不登于刺举兼方具美其式兹乎朝廷以公屡参伯牧骏歴班条吏不忍欺人无胥怨伏情驭极留连稷野之童托义训毗惆怅耶溪之老虽有黄槐紫棘无以易尧盛岳名都犹闻借冦麟徳元年改授金紫光禄大夫常州刺史既而天机忽爽大渐弥留玉白徒烈金黄难化台阶侧席方膺雉冕之尊玉女停机俄逄鹊衣之变以某年月日春秋若干薨于公舍呜呼哀哉惟公间气呈姿灵和叶庆鳯鸣千仭鹏搏万里情关峻逺得意于众妙之门性宇沉凝忘筌于毁誉之境因心以至孝悌表于乡闾临义而行禄赐均于宗族故得虬骤蠖屈服冕乗轩临涕于缔构之辰游梁于骇乱之除章沟雾辟曳鹖尾而晨趋甲馆烟开奉髦头而夜警鸣鼙出塞进李牧之竒诚露冕廵方受苏章之直笔方当献纳黄屋揖拜青墀入东寺而掌壶处南台而曳履不谓藏舟夜涉负杖朝兴丹邱之化未寻玄扄之痛俄及故怨深彻乐悲纒罢市者乎

　　左武卫将军成安子崔献行状【杨炯】

　　祖弘寿隋获嘉乐县开国侯父万善皇朝左监门将军持节隆州诸军事守隆州刺史上护军安县开国男谥曰信郡县乡里崔献年六十七夫推其天命南端上将之文考其地灵北极崆峒之武厌次有东方曼倩卓达于孙吴琅琊有诸葛孔明深期于管乐贞观九年起家太穆皇后挽郎十六年授营州都督府叅军事燕齐辽逺所以分置营州天子命我以叅贰军事太宗文武圣皇帝把金钺动旋玑发四方之人爰整其旅问东夷之罪恭行天罚公自家刑国资父事君乐王粲之神武弃班超之笔砚一皷作气方轻肉食之谋七旬舞干始受昌言之拜二十三年迁除王府西阁祭酒梁王武者汉皇之少子广东苑属平台则司马相如所以骋其词赋陈思王植者魏国之天人逰西园拥飞葢则邯郸子淑所以为其宾友永徽六年授晋州司士龙朔三年迁岐州司户翦桐垂棘圭璧相辉紫鳯寳鸡休祥狎至从干值巽之风土被山帯河之国邑邦君坐啸方推太守之名邻国从逰始屈陪臣之礼寻丁外忧三年泣血一恸能使禽兽莫触其松栢神仙每留其玉石春秋忽变有君子之终身金革不辞达贤人之俯就麟徳元年有诏起公为左威卫修仁府左果毅都尉仍命羽林军长上乗舆歴日月步山川详益地之图书听干云之律吕长城十角尽入提封髙阙三袭并为州县于是九姓抗表请筑安北府城诏公驰驿许以便宜从事则荣奉中旨计日期还亲降銮舆待于故都楼上虽复东西万里张博望之寻河装槖千金陆大夫之使越犹未闻降星跸回帝车拟于陶侃扣天门之八袭方于鲁阳留白日于三舍若夫类上帝徧羣神则孔宣父之所刋者五年一狩登泰山禅梁甫则管夷吾之所识者十有二君秦皇致风雨之迷魏后积貂羊之耻夫名山之所望非我后而谁哉是以驭苍龙控玉鳯阴阳不测发挥于作乐之文天地无私揖让于升中之礼公受陪祠汶上扈跸梁阴列藩卫于环星受嘉名于捧日与夫茂陵之下犹留符命之书河洛之间不覩汉家之事岂同年而语也朝鲜旧壤歌箕子之风謡斗骨危城属阿孙之背诞地惟孤竹不闻谦让之名亲则同株曾无急难之意特进全男生以萧墙构孽蔓草芳滋欲去危而就安思转祸而为福请归有道所向相望天皇慜一物之推沟诏公于国城内迎接先之以造化之大示之以雷霆之威受其璧焚其榇更征侍子来朝京阙亦犹郦生凭轼入齐国而下其城贾谊上书伏匈奴而笞其背干元元年诏还游骑将军左威卫义阳府折冲都尉仍加上柱国右羽林军长余如故是歳也太子太师英国公登坛以拜凿门而出紫泥明诏不入于三军之中黄石竒兵自行于九天之外山林为室不能有藩篱之险鱼龞成槁不能有逃亡之路诏公出使预参帷幄进竒策纳嘉谋攘无臂而执无宾战必胜而攻必取斩大风之翼雾巻青邱卧长鲸之鳞烟销碧海二年以平夷功诏除定逺将军右武卫中郎将检校右羽林军总章二年诏迁宣威将军守左武卫将军检校右羽林袭封成安男咸亨二年进爵为子寻奉别勅检校右羽林军余如故太夫人以桑榆晩节雾露沉疴减年歳之扶危受皇天之赐药屡陈表疏方请告归频降丝纶未蒙优许则知忠臣奉上多从孝子之门受命临戎始见忘家之事潘安仁之恺悌始奉轻轩张景胤之纯深终悲畵扇仪鳯三年以内忧解职寻降诏起复本官四年加云麾将军正除左武卫将军检校右羽林军如故王人夺服纔闻赵熹之丧明主相忧独讶何曾之毁且割哀而从礼将以义而断恩受军麾命服之数掌期门佽飞之职以汉宫清署忽照边烽秦塞长城遂闻胡马匈奴未灭霍去病是以辞家天子动容周亚夫于焉不拜调露元年诏公龙门镇守兼于夏州防捍饮氷受命倍道兼行鞍甲成劳晦明为疾玺书降下即日廹还中使接迹于家庭尚药绸缪于锡赉人生讵几神道何知仰观于天值三军之星落俯察于地逄五将之山崩诏书来北斗之门图像在南宫之壁以三年秋七月薨于紫桂宫右羽林军之官第诏赐御食并锦被一张常服一袭杂采百五十叚赠物一百叚粟一百石勅书吊赠礼越常班丧塟所资数优恒典某琳琅触目日月在懐陶谦则戏引蟠旗贾逵则常陈部伍闺门有徳欢若友朋事君无隐心如铁石至如出车授钺东征西讨孤虚向背则虽女子之众可以当于丈夫前后折旋则虽妇人之兵可以陷于汤火兎起而鳬举龙腾而鳯飞无战不平无城不克有如冯异羞言大树之功宛似鲁连不受黄金之赏太平之事业行矣人主之恩荣偹矣山河之宠乆预同盟社稷之臣俄悲辍祭圣君兴悼列辟相趋覩髙屋而叹良弓闻鼔鼙而思将帅宏图秘略实无得而称焉追逺饰终请有易其名者谨状永隆二年某月某日故左武卫将军成安子府功曹某上尚书省考功名也者功之表也谥也者行之迹也公叔文子曾睦四邻之交黔娄先生有余天下之贵谨按故府左武卫将军上柱国成安子崔献诞灵辰昴降徳山河汉阳阐忠许有良平之策颍川徐庻知其管乐之才生覩太平仕逄明主秋风金鼓有司马之论兵吉日坛场有将军之拜职任重而道逺功成而身退奄息百夫之特彼苍者天相如千载之人犹有气象珠襦玉匣礼备于丧终筮短龟长事从于先见易名之道葢取之于旧仪累徳之文敢希之于执事谨状

　　文章辨体彚选巻五百五十五

　　●钦定四库全书

　　文章辨体彚选巻五百五十六

</div>
    <div class="pagination">
<a href="文章辨体汇选_page300.html">上一页</a><span>...</span><a href="文章辨体汇选_page296.html">296</a><a href="文章辨体汇选_page297.html">297</a><a href="文章辨体汇选_page298.html">298</a><a href="文章辨体汇选_page299.html">299</a><a href="文章辨体汇选_page300.html">300</a><span class="current-page">301</span><a href="文章辨体汇选_page302.html">302</a><a href="文章辨体汇选_page303.html">303</a><a href="文章辨体汇选_page304.html">304</a><a href="文章辨体汇选_page305.html">305</a><a href="文章辨体汇选_page306.html">306</a><span>...</span><a href="文章辨体汇选_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
