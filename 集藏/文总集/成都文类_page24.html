<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 24 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 24 页/共 35 页
  </h1>
  <div class="content">
   镇恭闻宋有天下重熈袭哲七十四年于今矣何尝不劳于求贤而逸于任人乎艺祖胜残杀之暴而豪英从游者能尊显之太宗据开大之基而方正极言者亲策试之真宗在御文之以礼乐本之以仁义于是乎异人间生主上绍休济之以经策驱之以孝弟于是乎与贤者共乐歴列辟以顺考按前载而髙视得才之盛未有如我朝之隆焉尔于斯之时士有声名弗闻于人功业不见于世者耻之伏念镇西南后进生也家无衣缨之贵门惟蓬荜之陋儒其业者代实济之天圣初始以伯氏被荐于邑尹张公明年登第于宗伯手足聚而讙曰范氏之族于此兴乎瘁因喜来福为祸伏未终再命而伤天伦之戚焉自是勉精励神聚学辨问思有以大寒门起坠宗为望时其或者难其心而广其虑乎先以困而后以亨乎不然何以方朝廷申大比之期执事当敦遣之职而镇得预诸生之末为桑梓之仪哉伏惟执事闵其绪余之如彼观其悃愊之如此言提而教诲之发踪而指示之使其谨文程慎辞律一克召试以观上国之光庻几承平之辰不以声名功业之晦昧为耻干冒威重不胜惶惧之至
　　上蜀帅王宻学书　　　　　　前人
　　窃以文者宣言之器也行者处身之基也有其器无其基身不得进有其基无其器言不得逹天下承平之日乆尚简易崇教化发乎途巷被乎弦管无非文也称于宗族着于金石无非行也生今之世舍文与行而欲处身宣言于公侯大人门下者难矣伏念镇天与竒薄幼即孤露始生四歳而先人殁七年而母氏终所赖诸兄养之长之又从而诲之得于盛明时服为儒者事业歌古咏今不知壮之将至去年主上发徳音下明诏天下学士靡然向风始以嫌疑进故牒试他郡终以忌讳免其罢归里中射而出正但知求已战而失律岂敢怨天阖扉静居引咎俟命易曰困亨又曰未济亨当未济与困之时而云亨者此圣人教人之深也退而力于文谨于行孜孜然不舍昼夜者又有日矣时其或者遂亨之乎不然何以遇明公西来也伏惟明公受天地粹气为朝廷正人大谋远猷简在扆宇丰功钜绩纪于旂常耳所着闻目所共瞻者岂可一二言焉间自江淮至坤服亷问疾苦宣布经常颁爵级以敛有余行糜粥以拯不足贸贸然晦而明踣而行死而生者几万计大臣乘朝车处国事如此其重乎上方欲置天下于仁义礼乐故崇明公以辖枢之贵専明公以方面之重意且观效于彼而图大任乎明公始受署则布宽大谕上意而老幼遂其讙黜细苛用忠恕而善良得其性厚以处之明以裁之教化以驯之人事作于下天应见于上隂阳和风雨时原田登民俗熈异日坐庙堂宰天下仁义之化着礼乐之风格跻生灵于仁夀赫胥大庭与主上同无疆之福者由此物也然而未济之人处方困之势虽欲勿亨明公其舍诸昔王褒为部刺史作中和乐职宣布诗一旦其徒游长安隶太学厥声转而上闻汉宣以为盛徳之事镇虽不敏能不听聆风美防騐謡俗作为声颂上讲炎宋得贤之盛次扬明公坐镇之畧以开示将来乎重念镇初自广汉伏车下进坐末固有望于今日矣缮写所业二编恭贽铃斋非敢以文行自沽庻几备请见之仪毕余论于左右
　　上蜀帅韩宻谏书　　　　　　前人
　　镇闻圣王之治以得贤为首而贤之登必本于乡也故登于其乡则知所以为人父知所以为人子知所以为人兄知所以为人弟而慈孝友恭恵聪质仁秀出于众者可得而官使周之王制家有塾党有庠遂有序国有学简帅教者而宾兴之故其诗曰济济多士文王以宁汉则渐焉繇刍牧而起者有之自贾防而奋者有之亦已小驳及其下郡国以贤良方正逊让之诏而班固云大汉文章与三代同风有唐沿隋制専用诗赋策论而升黜尔时美谈之尤尚者若同人举然故开元元和间号称得人之盛国家顺考古道思皇多士四门允穆而畜徳积行无壅闭于上数路兼取而蔵才韬能絶沈防于下受大小以咸足来远近而弗间内有伊周之徳之美谟明而告猷外有甫申之才之珍蕃宣而树教固宜宅岩廊而髙拱造大庭而与稽恭己无为仰成左右而已尚且深诏执事求之如不及岂非首贤而为治乎逖矣西土上当井络之次下亘坤维之隅江汉炳灵岷峩储精自司马相如王褒何武扬子云之生遗风流闻不絶若线近年移三互之法除限口之令而扬轩戺服王涂者歳闻起闾闬逰圣阃者日有方朝廷申大比之号而执事当敦遣之职其为书自干荐者以百数至如服儒学之旧屡困不更其守则杨助髙行谊之履懿诚以发于辞则章君陈杨韵李纲何褧赵众谨子弟之帅美闻已彰于时则李南纪呉师孟李慎修其间事业美中忠信待举怀良玉以被褐蔵颖锥而处嚢者岂可胜道哉伏惟执事春风以煦之白日以暴之定鉴以临之诚衡以平之使其扬芬芳破暗昧定好丑审重轻而后先方物之贡利国光之观者岂惟诸生幸甚亦西南幸甚若镇之能薄才谫进之使与计偕可也退之以警不肖可也异日明天子再拜受书执事三适为功加地进律以举上赏之典赐弓若矢以推蕃锡之数亦将搴裳连袵而来贺重念镇文陈于此者直以方今济济以宁三代同风之辰而同人之举或几于息矣伏望执事悯其狂且僣虚怀而恕接之干冒台严伏深战惧
　　上张宻学书　　　　　　　　张俞
　　三月八日张俞再拜上书密学明公阁下俞窃读古史得循吏事切甚慕而悦之其柔刚清明廉仁恵和之徳不唯临其时必欲利后人各使相安生养之道父父子子传百世至于千万世无有失败故天下称叹治道不衰虽诗书所载三代得臣谋于政或绥于民或治于天或敷于土或以礼乐或脩征伐若稷卨防龙之臣齐鲁晋郑之国张仲韩侯之佐皆经于文辞列于学官风于天下被于四夷煌煌赫赫功与日盛向使若人能建其徳业而不遭圣贤载述之文则名不逾于当时事不克传于后世必矣则后世恶得有若稷卨防龙张仲韩侯之道而取法哉故知功假言而传言因事而宣古今昭然其可忽乎窃惟阁下治蜀二年威怀之徳着刑礼之教行若极其致用乘时济民溥博卓伟可扬于后人者尚未若勤水土之利为利之大者也是以信臣表其事天子诏其美此不可遭之防诚不可坠之迹而搢绅韦布之徒未有能声述厥庸钦播天休兹可陋矣宜合于古镵文金石以响动西人耳目宣国泽且贻后则非自功也俞材朽行薄不识理道輙为文一篇曰益州通泽碑探作者之防庻髣髴焉僣用上尘惟阁下察其志无所让
　　上蜀帅任宻谏书　　　　　　前人
　　十月二日张俞再拜枢直谏议明公阁下俞郫之贱男子好读古书为古今之文辞遑遑十五年恐若不及始与羣进士就开封府试无成而归旅食褒汉明道初故兴元守荥阳郑公再举俞进士明年诏求直言又表俞草莱遗材谓不独有文行盖能通知古今权变之议宜召问以时政之得失不报景祐歳茂材异等不得试以母死贫甚西归日资于人以养存老遗孤逮半歳西陲用兵诏书切谕郡府荐谋士图灭敌之策其在士大夫鲜有陈其策者俞自惟生治平仅四十年虽无禄于己无位于朝其载齿髪识圣贤之道与夷狄鸟兽异者赖上之徳也上有忧则天地万物不足安其生为人臣子者其可以安乎故不量防鄙进退遂为书略陈天下之务愿闻朝廷不希名不苟禄不贪进用区区之诚纾天子之忧而已台府谓其言是因而荐之不期圣徳涵厚矜其僣议宽其罪戾特发宸防召赴京阙府县恭命廹促上道众人闻之喜小人闻之惧夫以蜀汉之郡五十可言而合于上者唯益有斯人焉此所以为喜也匹夫抗论陵犯上意进非其据退非其事此所以为惧也尝闻古之人三月不仕则吊况俞之窭贱其可不仕乎然所以未暇仕者有三死者终丧匮财不克为州里所耻一也存者耄衰日乏脆暖而匄取不给二也无田可耕无室可扫僦屋不蔽风雨日有暴露之虞三也以今较古虽使曾顔原季之徒处俞之地尚不能全其生况庸庸者而有甚于彼者乎此所以徘徊赍咨欲进而不可进非可进而不进固傲天子之命慢台府之令冀徼非常之利以为身荣也凡有耳目非悯则笑其敢自辱于困踬之地乎盖不得已也今大敌僣盗天下震扰而梁益之地控带秦陇政烦重倍于古昔士民縁奸争饰诈利以图进取黎庻愤嗟踵于行路日乆不革将有内忧幸阁下起并土之治乘驲而镇焉窃惟阁下昔侍懿公作藩兹域究极蜀务有如家人户庭之事故能法制所立无适不断其始禁猾责暴礼贤赈乏削重敛约烦刑弛闗梁之禁宽都鄙之令与民同其欲不越月逾时而泽流于百城风教之速近世未有信谓前作之后述之汉之二冯君其不侔矣俞既乐万民之和又私自慰忝被召命之日遭仁人之治庻能嗟我老幼防我勤匮明保于贱逹于上听俾且欢其生飬不令微物失所则异日奋犬马之智上报君亲下酬盛徳之赐未为失也哀烈之情敢私布于节下辞意不文俯伏惟命
　　上韩运使书　　　　　　　　前人
　　十一月日张俞谨奉再拜投于运使学士节下俞观古人之政莫不务先进贤退恶以为治本施于一乡移于一国用之于天下则无有不防其化故治道之大者在进贤退恶而已然而所谓贤者岂徒文词乎曰孝弟曰节义曰退让曰才谋是谓乎贤者也汉之人下于古矣故虽内尊公侯外重方伯然犹俯偻逖听孜孜进贤以起其功名其处闾巷盘于岩穴纁玉屡下公车亟召宰府十辟有不能易其志龙蟠鸿渐俟时而动其道益彰而名益尊所以在上之人为能举贤在下之人为能存诚上下合徳而成其名虽出处语黙异道而能同其志矣苟不幸所进非其人轻脱险躁乘利忘义徼己之荣未得患失无所不至上负时君之用下孤万民之望轻进易退为天下笑则所举乌谓之贤哉昔何武为京兆尹坐举方正所举者召见盘辟雅拜有司以为诡众虚伪武坐左迁夫方正以拜异其容武乃受黜况有才行真能诡伪者其可举之乎俞谓进贤诚难矣然未若知贤之难苟知其贤而能进之又能全其行而成之则可谓能进其贤兹固天下一人耳日者藩臣僣叛为天子忧乃制诏郡府详荐谋士执事统领方面受命累月未得其才俞在草莽耻国之患遂陈封事执事善其言而荐之吾君吾相谓执事之荐亦才也可其议而召之人皆曰韩侯之荐知贤也天子之召用贤也尔不可缓俞自惟非贤者而受执事荐贤之名徼天子聘贤之命其戾大矣虽然士之进退宜有其道不可踊跃抃呼若市道之贾急旦夕毛发之利以矜其驰也士之进退果若市贾踊跃抃呼驰一日之利则人谓执事之举非贤也乃市贾耳天子之召非贤也乃市贾耳一人曰然百人曰然至乎千万人及于天子皆曰然则俞辱执事之举虽坐享万钟之厚文冕雕轩被其四体不若随马牛饮水食刍之乐也所以内诚其志外固其节不以贫贱困踬戚戚于端门诚欲生者有养死者有归然后伸睂吐论上希公卿之列下取士大夫之位庻为朝廷画议以建赫赫功业当斯之时使天下之人昂首而叹曰韩侯能举贤矣不私其身天子能用贤矣不忘其民斯人果能贤矣不失其道三者不诬则能举能用皆在古人之际矣俞岂徒幸小利以累执事明荐哉俞观圣上之志方谋用贤克清海内窃不畏避吐其素蕴复作致理用兵书一首愿上帝阍其辞直其防大其谋深其事实非虚言也固非防儒鄙生之事也谨用副本投于节下惟覧而始终成之匪唯成下士之志庻乎天子之聪闻所未闻庙堂之议行所未行定乱济民在斯策矣亦惟执事之功伏俟所命
　　上蒋宻学书　　　　　　　　前人
　　十二月郡人张俞谨诣行车再拜投书密学执事昔明公始偃节于镇俞适有负薪之疾卧于岷山遯伏弥歳不与世人相通而世莫有不闻者今明公操节于满出于蜀都俞闻而起愿瞻风威吐幽素庻乎明公宽其罪戾止车而听之俞闻观沧溟者不可濡足而济瞻崇岳者不可疾步而登盖夫理深者其志惑势大者其力艰故飞鹏在天则弱羽不翔游鲸运海则纎鳞不逝岂小不可以附大卑不可以近尊由夫类乃然矣人岂异哉故有不可进而进迷乎道也不可止而止失乎时也且理或速而有悔义或后而无咎物或争而失事或让而得变化纷纭岂一理可辩窃惟明公厚徳崇业非海而深非岳而髙俞不知夫髙深之度安敢濡足而济疾步而登乎故负顦顇之质惧临夫皎鉴之前固有日矣今幸伏车下欲陈其愚且俞非欲异于人者徒因屯否流离无所控告遂欲猎古今羣书明万物之理将以穷性命之学庻乎保身奉亲而已非有矫激隐发以希毫利之心繇是裂冠断带脱弃世累逍遥云山诵咏唐虞妄追古作者之事故谓朝廷山林其乐一也岂知人之好恶而与之等进退哉故其退也不为乎害也其进也不为乎利也其心止若是而已愿明公察之伏惟明公清直在躬文质备体鳯观虎视炳赫人伦是以镇抚蜀国澹然成功故其动也风行其静也岳峙君子之用孰测其神俞幸赖察其虚名徳施甚厚是用书陈其出处伏俟明宥然后复归于山
　　上蒋宻学书　　　　　　　　前人
　　月日郡人张俞斋沐为书再拜投于密学阁下俞闻宽裕之人其词柔骄佚之人其词夸顦顇之人其词苦穷戹之人其词哀是故气适于内者其词舒以愉痛切其肤者其词悲以挫此性之常也应龙得云而神长鲸失水而病此物之常也春生者夸奢而强明秋落者幽贱而消委此理之常也转石万仭而童子勇其能激水寻丈而乌获病其力此势之常也故有遭其主而相天下则伊尹傅说不足泰也背其时而处穷阨则顔子孟子不足否也是以百里饭牛夷吾囚缚伍员丐于呉市叔敖贾于东海斯人皆能忍耻垢以待其用岂遽屑屑于不遇哉昔曽子之养其亲也则乐三釡之仕而能降志于陪臣聂氏狗屠也利甘脆以奉其母则不受卿相百金之赐岂曽子止安于三釜而聂氏遂乐于屠狗哉诚不得已而顾有所就也俞先晋人入蜀三世日益衰靡徒能读圣人之书考贤士之烈尝欲蹈其言行以希一世之用非若时之所谓文人美才刻饰貌言苟安炳燿而已盖其心亦若有待乎用也幸今天下承平无负贩之劳唯以修志养亲为事蓬茅藜藿众人所羞而自为气得志适虽大厦五鼎不足过也岂慊慊于彼得而此失哉天苟不欲斯人之行其道也则俞之命固不可得而知之矣天苟欲斯人之行其道而成乎名则俞岂有不遇乎天下哉前年朝廷用大臣之言累下诏命皆以疾不赴穷窭日甚大惧饥寒逼亲之肤而遂不克承于诏教若无其生兹又被召诣阙伏闻阁下许谒于前忧惧不知所处伏惟阁下世用文儒居位至于阁下直清端毅明亮渊伟执尧舜周公孔子之道炳于文词刑于政治东呉西蜀莫不绥靖兹二方皆好文之俗而藩屏之冠阁下不越歳移节而镇之可谓得其用也俞实固陋遂后诸生求见伏俟与其进退焉
　　上文宻学书　　　　　　　　前人
　　八月日郡人张俞再拜上书府主密学阁下俞观春秋列国以来游客谈士始用书歴干王侯皆因势利而起故其文词钩键险谲变挫于事以着安危当时列国嗜利之君必售其说以图世变故其言易合其利易动则时势然也今天下之政皆出朝廷生民之命皆本天子有司分其职公卿守其位内外一统上下一法若天刚而平地柔而成何有于事哉假今之人有若古之谋士能通先正百家之言明治乱之变审当世之务有安生民之心欲持此安归乎言之而孰听乎虽强言之世不谓之狂则将被之刑矣由此而言古之士也易为功今之士也难为贤则时势亦然也又尝观乐毅与燕恵王书李斯上秦王书邹阳上梁孝王书未尝不感慨流涕也何谓彼三人者皆以羇旅游士歴干强国观变审虑纳说时君谋行计从志树功业兹亦遭其用矣一旦时变世易谗邪交构毅为亡臣斯为逐客阳为囚隶陻阨怨愤发于文词名败身辱仅能免死可不悲哉其余钩诬斥逐古今相望于天下矣由此观之士不患道之不修患无其时有其时患无其主有其主患用之不尽用之尽患信之不固苟乃主信而固用才而尽功立名著保身而退兹谓为士之义尽矣虽然古亦罕闻其人焉况后之人乎凡今之所为士者则着焉谓能记诵典章采饰言语文字观揖让进退之士也非若古之所谓特立之士也古之曰士者志于道也今之曰士者志于利也士之名则一而有利道之殊焉若俞廼今之士也早歳善诵文史习章句之学府郡屡荐曽不得下等之名自念亲老贫甚决志西归不干荐试乃尽锄去旧学始复穷翫古书见天地之运与人通理圣贤道徳在乎治物后之学者皆忘失原本务刻浮文欲致其用失圣贤之道甚远由是潜心考古庻见性命变化之致虽处穷戹顿挫未尝一日而忘也亦未尝一日而言也故将以此乐其身而安其亲岂谓求闻逹而后能为哉去年秋天子有命再召赴阙惟念贫不能行遂游三峡匄贷八月而后返伏闻阁下受命作镇张立法度明刑布徳抚宁西土西土之人咸被其泽唯贱生流落不偶速戾乆矣阁下上惟君令之厚下防穷士之困顾瞻方面之表不加大罪尚能以礼寻访欲俾万人有所仰劝则阁下志量渊远非俞小子所敢知也但受恩徳不知感报谨诣府门伏谒庻免乎为狂为囚不胜大幸
　　上文宻学书　　　　　　　　前人
　　九月日郡人张俞再拜奉书密学閤下俞近用书言士出处之义干犯髙明庻乎抚而念之然未敢有求于知己也幸阁下明逹宏厚哀矜愚弱不诛其慢顾礼而容之羣士大夫未有若小人之幸者也宜乎毕志尽辞遂干鍳顾则虽死之日犹如生年俞实穷隶不求闻逹窃翫坟史委命待时朝廷过听羣言不容其止遂使家拜制命让官及亲人子侥幸未有如俞者意者圣人之徳将劝天下乎不然何为至于是也然犹不忍遐弃三召赴阙淹引时序以疾未行或谓矫物则物不可欺谓之贪名则名不可苟岂今之世而有确然不为利者乎苟曰有之虽防子亦将揜口而走矣俞自念早婴羸瘵长复穷窭尝虞忧患卒夭其生所以择地盘桓与俗髙下内适于道不图人知岂暇驱驰于外务乎世有获虚名而无实用者非俞而何且夫荣利者生人之所大欲也故有犯水火冒白刃蹈必死之地而求之顾有不获者况有不求而自至安有拒而不受者邪假或有之天下之人孰信其然邪古人有言人各有能有不能可欲不可欲虽甚圣智必随而安之俾不伤其性不枉其材然后直道可得而行也今使梓人治材能则任之不能则去之然后小大之材无失矣苟知其能而去之不能而任之必有败材伤性之累故师旷之审音也雅则进之滛则屏之不使奸邪乱于其听今俞之庸下犹能自知况于人乎虽欲强顔就仕固无益于世必矣岂欲之而不能哉且咸韶五音黻黼五色人莫不有好之然而聋者不愿听盲者不愿观岂遂疾而恶之耶盖耳目有所不适也俞非天然不志于禄仕也诚谓力不足而智有所不及尔今夫临泰山之崔嵬而不足以为髙者有其势也故有企堂陛而不能陞者势有所不逮也苟知势之不可而能止而不蹶又何有于过哉盖闻有以璧遗二人者其一人攘臂而受之其一人让而不顾君子必以受之者为贪让之者为廉矣小人必以让之者为失而受之者为得矣俞岂不知璧之可受也然虑夫罪之必至矣且庄生有言鼹防饮河不过满腹苟贪而不止害必及身俞虽甚愚亦愿知其止矣苟知止而不悔岂不愈于不可进而进遂取穷悔者哉故有鸿鹄之羽然后可以议飞翔有騄骥之足然后可以校奔逸方今羣龙在庭庻物咸乂辨无所议谋无所施炳然文明焜燿天下而昧者尚欲策驽钝饰朽暗于其间岂不怪矣哉今阁下职典枢机位为方伯邦国利害咸得上言小人庸常众所闻见若防阁下之力闻于朝廷俾全夀命以奉其亲免盗虚名不为世戮则为恵大矣敢不报徳以俟终身意切辞鄙遑遽无地不宣
　　上成都知府书　　　　　　　前人
　　二月日张俞再拜稽首投书密学阁下昔汉之政文侈而天下士类朋伪相髙于时制诏公卿诸侯务举孝让朴直之士敦复治本由是处士之风重于天下其后樊英之徒尊立朝廷然而卒无竒谋异业恢益时政故当时议者谓处士纯盗虚声况后世之士远不及古安可谓之有道而欲轻荐之于天子用之于当世乎今宋之政文亦胜矣武徳不脩大刑用息戎狄遂乘而叛乱海内震愤七年于兹圣诏旁求髦隽谘询异策凡有一艺之士悉得召诣公车縻以爵绶繇是岩穴薮泽空无其人俞不幸亦累虚名诏书三下令赴宸阙尝自私念亲老贫甚身又多病不可从五斗禄以危其生为天下笑遂甘闲放苟媮旦夕之命窃闻君侯念愚生之勤从下人之欲察实章举令养其亲小人闻命知免危矣昔李丞相为陜州不薄阳城之志其后城竟以直道斥邪佞尊主制名动天下故当时至于兹世称李公为知人俞虽甚陋敢防斯义伏惟君侯风威震动功徳休赫东西南北户连百万兵恃而休民赖而安洞然神鉴之在目驩然和乐之盈耳殆不足谕其志气之速也不然小子何以随俗被徳之若是哉仰惟君侯始安之终念之俾异日卒为门下之士不胜大幸輙以言谢惶恐无地
　　上田宻谏书　　　　　　　　前人
　　五月十三日张俞再拜密谏明公阁下四月二十四日郫县公人至山伏防台慈特赐钧翰并示所撰故九河公真后賛墨图一本伏读详味莫穷文防观夫九河公之治蜀始则平暴乱雪民于汤火俾权臣奸防侧目而不动终则立条教纳民于轨物俾遗黎生齿懐徳而不防固乃天下之豪杰宋室之循良也惜乎不遭大用后嗣衰微而谗口嚣嚣陷为酷吏兹蜀人愤恨之日乆矣阁下后其治五十年复以徳业绥静蜀国用能观其故事不掩厥懿扬其遗风乃作乖崖后序賛夫乖崖者非自誉也而世不通其防凡论其美必曰乖崖公为辞章者亦曰乖崖公其甚谬者则曰张乖崖繇是乖崖之号颠倒漂溺不复正之者逮五十年矣今阁下后其賛而辨之曰乖不违正崖而厉公名虽自贬有激于衷繇是乖崖之义判然而明贤者之志炳然而光众人之言了然而不惑是阁下能尽九河公之心可谓明矣世之人则不然见人之善则忌害掩蔽生其瘢疵蹈人之事则毁坏变更扫其轨迹务成其私不顾笑僇安肯誉前人之尚可道哉阁下独矫然不私与天下同其说可谓公矣古之人不得志于当年必遗意于后世以俟知音若乖崖者非阁下谁由明之三蜀之人既思九河之徳复爱阁下之颂其良斯文为不朽矣俞愚闇不逹亦欲张阁下之文以俟史官修九河公传得以采焉






　　成都文类巻二十
　　钦定四库全书
　　成都文类巻二十一
　　宋　扈仲荣等　编
　　书三
　　上田宻谏书　　　　　　　　张俞
　　七月日张俞再拜奉书枢直谏议阁下俞闻所谓大臣者为能尊其君也所谓牧守者为能安其民也今阁下职秉枢机功崇藩屏靖乱弭祸宣威西夏可谓大臣之仪元侯之表也而俞乃遗民怀忧含叹日咨于阁下曰庻抚我乎仁人得不念之俞闭志不仕非矫抗以立名也非依隐以为行也为父年在期頥不忍舍朝夕之养以从斗筲之禄困于迷途忘不知返属朝廷无为聘求遗逸窃尝一授官三被召皆让不就自谓获其所养矣今年春由议臣之言复召不行圣上谓岩穴之人不可遂弃故兹又遽召焉俞闻命而惧盖惧八十之父将不获其生曰宜告当途大臣以谋其所安愿复听之闻古之人三月不仕则皇皇相吊又曰家贫亲老不择禄而仕盖谓仕则禄足以及其亲也俞尝谓今之仕与古异禄安得遽及其亲邪且令曽闵之徒居衰微之世未有不求禄以为养者矣亦由易于进退轻于去就耳盖谓仕于鲁则不越七百里之间东西南北相望苟于鲁不可则衞衞不可则齐齐不可则曰邾曰莒而已朝受命而夕获禄兹所以能屈其身而养矣又何有于不可哉今益土去王都几里往返几时车马之费几何既仕而获禄几许矧四方之大仕进多门岂易为去就邪岂易及于亲邪不可以为类矣昔贡禹琅邪之人尔上书曰臣禹年老贫穷家赀不满万钱有田百三十亩今陛下过意召臣卖田百亩以供车马夫以禹之亷清洁行而老无父母之忧而又君信其贤擢居大位道行志立然犹所陈如此矧俞之迂愚无堪素抱恋疾老幼满室无一金之产无十亩之田嚣然不知其生其何以复去所近而就所远者乎使禹为俞之计其所陈当何如哉庄生曰毛嫱骊姫人之所美也鱼见之深入鸟见之髙飞麋鹿见之决骤俞岂鱼鸟哉亦与人同其美尔矧髙爵美禄岂特美色而已乎世有崇台鼎食人所同好也蓬户藜羮人之所同恶也俞岂异天下之好恶邪盖时不适势不可也古人有言左手据天下之图右手刎其喉愚者不为今宰世之人曰吾不令一物失其所也尔无难进吾与尔禄俾尔安而及尔亲是岂曲成万物之理乎彼至愚之人尚不肯伤其身以徇天下之利而俞肯徇五斗禄以逃其亲乎身与亲孰轻重哉此蜀汉之人知已然矣盖裸壤不贵龙章齐父甘于曝背安足怪邪今教化醇粹刑赏公明苟有伤亷害义之夫一脱刀锯尚复攘臂于当世岂有养亲不仕而反虑非辜开辟以来未之闻也阁下前防哀许父子知生传曰老者安之少者怀之伏惟少动心焉免于圣时俾一夫有吁嗟之叹此固大臣之所宜言方牧之所存劝则天下有若俞辈孰不闻而振焉言不能华愿收其实
　　上蜀帅书　　　　　　　　　前人
　　张俞再拜奉书密谏明公阁下世言古之大圣人必曰三皇氏五帝氏牺农在上古其道不可复行故后世唯以尧舜为法歴百圣莫之能易而学者遂传禹尚不及尧舜俞谓尧承四圣至治之业在位七十载故能道徳行于天地万物陶乎无为其后洪水暴于九州十有余年生民流宕彛伦坏乱尧视天下之溺如己之溺乃博咨众工若臯陶之伦咸不克其事然后举舜舜亦不能治然后举禹果能治之遂成大功及舜有天下若尧之治乃美禹曰地平天成六府三事允治万世永赖时乃功是知滔天之害虽尧舜之圣必待禹而治之苟当时不得禹也生民其如何后世其如何愚恐君臣父子不为鱼鼈则九州万国沦于海矣安有今日之治哉故谓开辟已来羣圣之功唯禹为大由乎此也百川之长有四渎而江河为大江出蜀之西徼禹乃生于西羌石纫其地也今滛鬼无名饕蜀民之祀者迨将千百郡县犹能存之而神禹为蜀人江汉为蜀望大功格天地利泽施万世曽不得享蜀之祀若一滛鬼斯阙礼之甚者俞尝恨焉伏惟明公治蜀滔滔江汉尽在土宇宜作禹庙用康斯民昔尹吉甫作诗美申伯则曰王命申伯式是南邦因是谢人以作尔庸又美仲山甫则曰徳輶如毛民鲜克举之维仲山甫举之言政事甚易而人不能行维仲山甫独能举而行之明公有申伯法度南邦之徳有仲山甫赋政于外之功蜀人爱戴期乎无穷若禹庙之作政之易者众不能作之明公若能作之可谓存乎圣而顺乎民也岂挟太山超北海之为力哉俞近述南宾郡修禹庙碑文一首其道备其事直文虽浮滥理或庻几方刻庙石以示后世谨録一通上献谓狂夫之言而弃之不敢逃戾若谓斯言可采斯庙可成宜载事于金石则江汉无尽明公之徳亦无尽焉
　　上吕龙图书　　　　　　　　前人
　　三月日孤子张俞再拜府主龙图谏议阁下俞前年客于长沙行人盛称阁下镇抚蜀土得蜀人懽心旋至荆南谈者益众去年冬寄蜀巴峡及还成都日闻仁厚之风被于江汉则俞固有谒见之心不俟劝勉而后行也今阁下不罪其蹇慢顾谓有拔俗之操特垂嘉问猥示荐举之辞东向伏读恐惧终日尝谓天下席治平之运士无贤不肖以词章为进者迨数十万人皆希光逐景耀丽当世唯俞穷陋志业不脩遂放荡江海二十余年亦尝谬为藩侯諌臣争言起拔凡六拜召命皆以侍养不行非苟蓄志俟时矫世作髙以图声利盖自谓才能不若下等之人安可不畏清议而妄进苟或能进必有墙髙基下之失所以絶志不求于当世而甘心于沦弃也愿阁下察之昔先相公之辅政也诸公多称俞有小才故得陈书以通贱志其后累辱天子之命得非素有所受邪不然何由屡至于此今阁下政成入觐乃欲为国荐进遗贤以慰三蜀之心蜀虽无贤岂可复以不才尘塞朝听非徒取议四方亦将有累阁下知人之过也今西洛丞相文公左丞田公故三司使杨公故尚书宋公相继守蜀咸谓俞不可自弃于时每欲论荐俞必陈诚尽辞冀安性命不然远适呉越污迹自全迨二十年幸而无咎岂或今日违阁下特逹之意哉诚惧议者之不可也昔汉樊英辈才徳髙于一世李固犹谓处士纯盗虚声况今之士邪愿寝荐章以安众望孰不谓阁下不苟毁誉哉朝夕疾愈愿伏门下辄先尽意言直无文惶恐
　　上韩端明书　　　　　　　　前人
　　府主端明侍读给事阁下俞之先自晋入蜀逮今四世矣至俞日益贱陋凡百工之事无一通解徒能游观天下放荡山海以适意为务凡三十余年未尝一日不游故四方之人莫不有闻而知之者去年春自越归都方扫弊庐未遑外事伏闻阁下受命镇蜀风声所被羣听肃然伟夫父功子徳先后照耀谈者谓数百载来治蜀大臣未有继世如韩氏之休光绍懿者也是以朝廷之贤下及方国之耆儒莫不懽然咨嗟而叹息为阁下之荣则俞之齿贱敢不从耆儒之后踊跃于门下哉昔任延为防稽聘请髙行如严子陵等待以师友之礼积一歳而隐者龙丘苌遂诣府门今阁下位望风政絶任延远甚俞虽固陋窃慕龙丘之义俯伏俟命
　　上韩端明书　　　　　　　　前人
　　府主端明侍读侍郎阁下近奉拙诗惟念不足诵咏阁下徳业徒以发于志形于言庻与夫民之讴謡流播无穷岂敢测风度之远大哉阁下不鄙其辞顾辱长书明志气之所存又谕以守道独立而见知者少且谓俞或识髙明之趋向是鸴鸠欲量鹍鹏之远近河伯议海若之浅深也岂知夫小大之分耶然亦有説焉窃尝读书观古人事业自诗书春秋所载不论至汉以来卿大夫事君利民之道立徳守节之方动有法度学有本原磊磊然继迹而起于时相望不絶岂苟作苟见而能成其声名者邪及观今世之贤卿大夫则异夫古之所谓贤卿大夫也有能考其言行察其进退则虚实谬乱本原支离果所谓贤卿大夫安得而见之唯阁下守道立节知礼义之原不徼世名不苟禄位不随俗上下湛然内明若怀镜以照物毅然外立若执剑以临人奸邪惧而循刑公正望而立志阁下岂不自谓其然乎诗曰心乎爱矣遐不谓矣至若阁下之运用无方岂敢窥乎畛域哉又辱明谕俾升堂尽言庻有采其是非此非小人之望也虽然负薪有廊庙之言俞已老矣曽负薪之不若矣天下之事不复寘怀乆矣虽欲开口论议岂能出众人之意邪又岂复出阁下之术内邪徒屈下问适资贤者之徳尔苟使当世公卿有如阁下为国待士欲尽其论说则天下安有不治哉俞乆苦羸疾未胜冠帯且复繁言用酬厚徳
　　答吴职方书　　　　　　　　前人
　　俞顿首二三月至导江遂入山复归治弊庐加以人事乆不啓讯辱四月二十七日书良释思仰之劳相示府公谓俞所作讲堂颂为叙己之徳于书衘立石礼未便安俾别为记闻之惶恐俞游天下二十余年知识士人甚众然未尝以文字求卿大夫之知去年十二月何侍郎语仆曰府公兴学大作讲堂愿为之记及行又云记成愿示其文今年二月醇翁见语亦如何侯自李伯永赵先之及诸士大夫累累相问讲堂记如何因念国家大兴学校三十年来凡作孔子庙记州学记者遍天下殆千百数烂漫甚矣古未尝有也且蜀郡之学最古又世传其文翁讲堂乆坏今府公复作之髙明宏壮上可坐五百人非列郡之可拟苟欲作记则土木尚未足称也且记之名又不足铺扬讲堂之义唯歌颂可以传于无穷文既成投于府公辱书云求记若铭尔今以颂为贶顾何徳以堪之奚可轻示于人仆窃思之以文辞浅陋邪不示于人实恵之大者也苟以府学不可为颂邪则古人作之者多矣自汉至唐文章大手皆采风人之防以为赋颂凡宫室苑囿鸟兽草木君臣图像及歌乐之器意有所美莫不颂之不独主于天子乃名为颂晋赵文子室成张老贺焉曰歌于斯哭于斯聚国族于斯君子曰善颂汉郑昌上书颂盖宽饶顔师古曰颂谓称美之班固皇甫谧皆曰古人称不歌而颂谓之赋王延夀曰物以赋显事以颂宣匪赋匪颂将何述焉马融长笛赋序曰追慕王子渊枚乘刘伯康傅武仲等箫琴笙颂作长笛颂嵇康琴赋序亦曰自八音之器歌舞之象歴代才士并为之赋颂又若扬雄有赵充国画颂史岑有邓隲出师颂蔡邕有胡广黄琼画颂杨戱有季汉辅臣颂夏侯湛有东方朔画颂陆机有汉髙祖功臣颂袁宏有三国名臣颂刘伶有酒徳颂马棱为广汉太守吏民刻石颂之蔡邕美桓彬而颂之崔寔为父立碑颂之至若袁隗之颂崔寔刘操之颂姜肱李膺陈实之颂韩韶郭正之颂法真赵岐之颂季札若此之类史传甚众畧举数者以明体要又沈约之徒文章冠天下其所博见通逹古今皆为颂述以美王侯至唐文章最髙者莫如燕许萧李梁肃韩愈刘禹锡辈未有不歌颂称贤人之徳美草木之异者仆故取其体而述讲堂颂焉则颂之义岂有嫌哉且郡府之有学校学校之有讲堂乃刺史为国家行教化论道义之所又非刺史之所自有也其于义可颂乎不可颂乎与夫颂一贤人美一草木其防如何且自汉已来千数百年通大贤文人史官未有以颂不可施于人美于物而有非之者俞窃惟府公谦恭畏让以颂名为嫌应以郑康成孔颖逹解鲁颂之义也故未敢以书自陈今足下见教果以府公之言谓体未便安而云重譔一记鄙人岂敢复欲妄作以取戾乎况夫讲堂颂者始称国朝文章之盛次述府公兴劝之由遂明学者讲劝之义终美宣布之职振天声于无穷庻乎词义有可采者也至于郑康成孔颖逹云鲁颂咏僖公功徳才如变风之美者颂者美诗之名非王者不陈鲁诗以其得用天子之礼故借天子美诗之名改称作颂非周颂之流也孔子以其同有颂名故取备三颂又曰成王以周公有太平之勲命鲁郊祭天如天子之礼故孔子録其诗之颂同于王者之后又曰颂者美盛徳之形容今鲁侯有盛徳成功虽不可上比圣王足得臣子追慕借其嘉称以美其人故称颂凡孔郑之说支离抵牾如此昔郑伯以璧假许田春秋非之晋侯请隧襄王弗许于奚请曲县繁缨以朝仲尼曰唯名与器不可以假人武子作钟而铭功臧武仲谓之非礼季氏舞八佾于庭孔子曰是可忍也孰不可忍也子路欲使门人为臣孔子以为欺天孔郑既谓鲁不当作颂而曰借天子美诗之名而称颂是名器可以假人也孔子曽无一言示贬反同二颂为经孰谓孔子不如林放乎噫颂而可僣则僣莫大焉乱莫甚焉非圣人删诗作春秋之意也且孔郑解经时多谬妄此之妄作何其甚哉传曰夫子没而微言絶七十子丧而大义乖盖章句之徒守文拘学各信一家之说曲生异义古之作者固无取焉仆亦取焉足下以为如何忽因起予遂答来谕非逞辩而好胜亦欲释千载之惑用资抚掌解頥且假一言介于府公可乎如曰未安愿复恵教
　　上张文定公书　　　　　　　苏洵
　　窃以士之进拜于王公贵人之前者未始不以颂美而求悦未始不以诉穷而求哀夫颂美而谓人悦之诉穷而谓人哀之浅之为丈夫也闻其颂美而悦闻其诉穷而哀亦浅之为丈夫也今洵将以不肖之身慁明公其将何辞以叩明公之知哉曰明公之美不胜颂也洵不颂也洵之穷不足诉也洵不诉也今有人焉文为天下师行为天下表才为天下宗言为天下法天下其曰斯人何如人也后世其曰斯人何如人也区区而颂其美是天髙海广之论无益之甚也故曰明公之美不胜颂也洵不颂也洵饥焉而天下不皆饥洵寒焉而天下不皆寒洵何恤哉故曰洵之穷不足诉也然则卒无说乎曰何遽无也先民有言曰貌言华也至言实也苦言药也甘言疾也夫以貌言甘言悦人者是以不贤人期人也以至言苦言悦人者是以贤人期人也明公柅车之初洵访诸官吏胥史皆曰明公严而明访之布衣儒生皆曰明公恭而有礼访诸闾里编户皆曰明公亷而仁访诸军旅士伍皆曰明公威而有信夫官吏胥史布衣儒生闾里编户军旅士伍之知明公也固不尽其已如是矣洵其可不以贤人期明公而悦之以至言苦言邪昔者臯陶戒舜曰兢兢业业一日二日万几贾谊说汉文帝曰当今之势如抱火厝之积薪之下而寝其上火未及然此言忧惧之甚也夫舜圣主也天下至治之时也汉文贤君也亦天下至治之时也而二臣犹以忧惧之言闻之然则不忧惧而能有立者鲜矣今之人皆曰器大者不忧量广者不惧忧与惧者庸妄人耳夫庸妄人之忧惧非洵所云也洵所云者圣贤之忧惧也忧而思所以谋之惧而思所以安之也今明公坐大宇下望之如神人僚佐胥史趋走汗栗宾客之请见者皆俯伛曲拳而后入如是谁敢以忧惧之言闻诸明公者虽然洵敢言之夫蜀之境壤狭而民伙虽号富庻然亦贫匮者众矣是以一挠之则不堪命者十数年故其人多怨而易动里巷小民亦尝歴评镇蜀者自吕公而下曰某公仁某公明某公贪某公暴仁明贪暴之名百世不磨此贤人君子之所畏也惟明公以此思惧编籍之中不能无凶民军伍之中不能无悍卒西南徼外杂虏碁布星列总而言之其众近数千万御得其道则敛足屏气皆吾臣皆吾妾御失其道则圜视而起皆吾雠皆吾敌此贤人君子之所尤畏者也惟明公以此思忧惧则思所以安之忧则思所以谋之非不忽草茒贫贱之言不能也洵草茒贫贱者也愚朴自负不识忌讳惟知天下之事有不便民者辄抗言之言之不足以快愤懑奋笔而书之近所着机策一篇权书十篇凡二万言虽不知王公大人可以当其意否而自谓尽古今之利害复皆易行而非迂濶浮诞之言也今録而献明公明公择而行之兹外复有一说太祖既受孟昶降念所以镇蜀者遂辍吕公于台铉之间而任焉今明公才烈勲业入为宰相佐天子调隂阳正百官已晚矣而犹数千里尹蜀者吾皇之心亦太祖之心邪吁吾皇之急贤则明公之归朝有不朞歳矣惟明公早夜汲汲以思其谋无使措置未备而传召东至则蜀民数百年之幸也
　　谢张文定公书　　　　　　　前人
　　古之君子期擅天下之功名期为天下之儒人而一旦不幸陷于不义之徒者有矣桺子厚刘梦得吕化光皆才过人者一为二王所汚终身不能洗其耻虽欲刻骨刺心求悔其过而不可得而天下之人且指以为党人矣洵每读其文章则爱其才至见其陷于党人则悲其不幸故虽自知其不肖不足以晞望古之君子而尝自洁清以避耻远辱王公贵人可以富贵人者肩相摩于上始进之士其求富贵之者踵相接于下而洵未尝一动其心焉不敢不自爱其身故也贫之不如富贱之不如贵在野之不如在朝食菜之不如食肉洵亦知之矣里中大夫皆谓洵曰张公我知其为人今其来必将有所举宜莫如子将求其所以为依宜莫如公洵笑曰我则愿出张公之门矣张公许我出其门下哉居数月或告洵曰张公举子闻之愀然自贺曰吾知免矣吾尝怪桺子厚刘梦得吕化光数子以彼之才游天下何庸其身辱如此恐焉惧其操履之不固以蹑数子之踪今张公举我吾知免矣孟子曰观远臣以其所主韩子曰知其主可以信其客张公作事固信于天下得为张公客者虽非贤人而天下亦不敢谓之庸人矣人能使天下不得谓之庸人者几人而我则当之知我者可以吊刘梦得吕化光桺子厚数子之不幸而贺我之幸也数百里一拜于前以为谢者正为此耳
　　上府倅吴职方书　　　　　　前人
　　洵窃谓蜀之土墙万山堑大江膏田百同蟠乎其中故天下之地险固沃美无如蜀者即蜀而言益诸郡之纲领嘉诸蛮之孔道故蜀之地大且要无如益与嘉者执事始受诏天子相益尝受命大司权领嘉事未几归益今又以事如嘉而还矣是益徯执事以治而嘉徯执事以安一身而二任焉故蜀之吏自府漕刑外职大责重无如执事者职大责重古君子居之未尝不竭己之才而又得择羣言舆谋以辅其志广其聪远其明而能成功故蜀之吏宜不以贵故忽卑贱之言亦无如执事者洵通义穷百姓读经史学计策外无他长执事爱弟里行君气质刚正非妄许可者不知洵不肖读其文而怜其穷故尝幸过之而又尝使人以书而候问其死生若故旧然洵常徳之思有以报而未获其所执事之始如嘉也前郡尉张君谓洵曰呉公经是语及子且知子矣夫其弟待之如故旧其兄未识而语及之且知之焉然则如洵者宜如何哉不效其所有于执事以补万一而以浅陋为解则非执事待洵意也况执事职大任重必不以贵故忽其言耶今洵之所有而执事之所当闻者蜀之利害也请为执事言其畧夫蜀有三患其二将形其一既萌何哉人性骄侈耀寳贿盛纨锦赀蓄未能百金而衒诸外已若古程卓辈故使穷民恶盗得以萌窥刼心李顺之乱实根于此今又何知草莽间无李顺耶此将形之一患也疲兵怯弱或有变故常恃客军故客军常曰有他盗能御我者少不若意则瞠视大呌疲兵畏避不暇何敢议鬭王均刘旰之乱实根于此今又何知军伍中无王均刘旰耶此将形之患二也去歳邕管逋防南诏为之嚢槖倡言于其国曰砥尔戈秣尔马吾将逞志于蜀今郡县欲广其备具多其戍役则民不堪否则惧其乘我虚隙此既萌之患一也夫一方而三患具安危缓急宜曰何如而昧者犹谓今之患独在南诏而又曰残虏非吾敌不知是三患幸而不发则已不幸而有一起二者必从而兴其势如大鼎弱足之折余必随之苟有位者不皇皇汲汲蚤夜思其谋则亦见坐漏船之中而不知茹焉焉者也然则何为而可曰西南民性与东北尤异怯不能守嗜利而好荡是以易乱勇不能固慑刑而重迁是以易制今其骄侈之风虽欲化以俭徳固未可歳月待得强明吏擿其奸发其非诛之徙之则盗可以消矣疲兵虽号怯弱然武王以之而克商诸葛孔明以之服西南蛮抑魏氏兵不敢出战杨仪乘其余尚能走孟逹今之人亦古之人耳何强弱之远乎盖不训练之过窃见疲兵惟忠勇宁远二军粗识教令他不过负担而役捆屦而食奈何责其鬬耶今欲为之计莫若择客军之精锐者为之师而教之明其号令一其勇怯信其赏罚不旬月可与之赴汤火蹈白刃则客军知所顾忌不敢动矣犍为之西南汉源之东南卢山之西北沿边杂虏自汉以降肆逆效勇犹可歴数然则非有雄谋大志惟暴之则逆恵之则顺譬之狗然临之以棰鲜不吠噬豢之以食可使捍盗西汉以钩町兵破姑缯桑榆后公孙述窃据大姓龙传董尹氏为汉保境由是观之其人盖有时而忠也况今数百年来慑服帖息苟重之以恵则彼独忠于古哉所宜密委边守常加宽恤其人之商于吾境者严讥而薄征之疾则医之死则殡之使其至如归焉彼将益乐吾徳而求为我用矣则向所谓邕管逋防之在南诏者又安能数千里越求为我用之虏而犯我哉纵使尽力能攻而越之则其锐兵坚甲固已缺顿于沿边杂虏而我坐收其擒之易耳今郡县大修攻守战鬪之具而愚民汹汹惊顾间有金而嚢糗以待窜匿者故洵敢以此说为献执事幸置之胸中异日府公漕刑必将咨计执事执事择其说之可者发之幸甚吁执事权畧智调视措置岷蜀其犹指挥仆妾辈耳何待洵言耶虽然居山者知虎豹之迹居泽者识蛟蜃之穴洵诚惧执事不若洵家于此闻见习熟而得之之详也以是不敢缄黙平生所学春秋洪范礼乐律厯皆着之书非遇执事闲燕讲道时未敢以贽兵论三篇兾执事观之而知洵与夫迂儒腐生盖少异矣
　　上吴大尹书　　　　　　　杨天恵
　　某蜀之浅丈夫也知蜀之故二三防而已矣盖秦宓之论天帝防昌之祥神禹石纽之生三皇祗车之出颇谲诞不经而左思之赋兼六合之交防总八区之丰蔚跨诸夏之富有复浮夸少实惟是风俗文顺自古已然传记所録者是可观也其大者汉有司马相如王褒扬雄唐有陈子昻李白咸以文词为世宗长然夷考于史相如之文以杨得意而显雄之文以客之荐而彰子昻之文以上书而逹顾不知当时牧伯大人为谁独无一人能以半语扳数子而发之者蜀去长安东京为险远计一时牧伯之选必其世议所谓材任公卿乃为之数子既豪杰士其文采艳发初弗自閟又近在宇下宜易知察方且亲以身临之竟不能回一盼之勤为若人宠其他则又何说也且使数子恋恋乡里不一游京师则上林之雄丽羽猎之崛竒感遇之顿挫其遂堙矣乎肉食者安忍处此盖君子之用世莫乐乎得材迩臣之报国无大于荐士夫惟王襄为刺史荐王褒苏颋为长史厚李白良可人意然汉唐上下数百年独有二公耳其难得如此呜呼某之生也后不得与斯人接也而廼今于阁下幸见之阁下道徳纯明名实奥美以法从之贵主盟斯文以方面之尊爱焘士类自开府以来西南文艺之俊聨荐墨附宾籍者焯焯有闻矣其髙者殆将与之同升金玉于王度其下者犹欲使之有立鼓吹于儒林以故搢绅归仁人物慕义而某此时以贫窭之故受防岷山之阳食指猥众待耕耨而后饱诚不可一日舍穑事以游其何日以来雅拜于大君子之前重以不幸有幽忧之疾有癖违之累先自絶于明时亡所用于天下慙恐遁匿不复自齿于人伦尚敢骧首卬臆希咳唾余泽于一二英才后邪今者穑事有间旧疾小愈妄自念言前日聨荐墨附宾籍者非某同社之良则皆旁邑之望也此其与某拜赐何以异故愿上名谒仰庆门下之多获俛贺吾人之有遭焉而不敢有所请谨治书具挟漫刺自道所以代将命者之词伏惟阁下引之斥之前之却之惟命之须弗敢知也不宣
　　上制置使书　　　　　　　　黄源
　　源窃惟蜀视中原最险远最僻陋自古用天下无以蜀为也然秦汉不得蜀则不能东乡与天下争衡而呉晋以来立国于江左者每每倚蜀为重盖汉资蜀富饶以自给山西之形蜀之力势相半焉当此之时蜀得十二蜀居呉楚上流而呉视楚为西门楚视蜀为巨蔽蜀一动揺而呉楚皆不帖席矣当此之时蜀得百二顾今有秦汉规画天下之权有江左凭藉江淮之势资于蜀而恃之以为守其势与力二者兼取之则蜀在今不翅天下重也天子往尝以执事镇泸又总戎于蜀口今又举全蜀而畀之执事者总制焉此非天子以蜀重而蜀以执事重故欤自古用蜀者诸葛亮当第一而李徳裕次之徳裕南抗夷北引天下之力以自重其为功易就而亮独以蕞尔之国南抗蛮西抗夷东备呉北敌魏无天下之大援而功视徳裕过之夫亮为力难矣然而犹未若执事今者之难也昭烈之后亮一步不出大城门者三年而后为渡泸之役而后为渭上之役夫堂之不植则其本颠大城其堂也故三年而治之藩之不固则有后忧蛮夷其藩也故力战而服之蜀已安矣蛮夷已服矣于是乎出其兵以与魏人角于其门亮之用蜀本末如此视徳裕为难而视今犹易之也当今执事实难焉万斛之舟顺流举帆一日而千里何则因于水之势也夫因其势而顺导之则苟有志焉皆可以成事势不足以自强力不足以有为而求以立大功于当世盖惟有道者能之而英伟豪杰不世出之才不逮也某愚意今蜀之力其强盛充实不若亮时远甚而纵横施设先后次第之功惟吾之所见务在利社稷而不为嫌者又非亮时比夫任大责重与古无以异而慿借扶持之势絶不可同日语则执事之为力顾不难于亮哉虽然执事有道者自始镇蜀迄今五年于兹譬之一元之运生生化化无一草木不被而道徳之威凛然人望而畏之在民则和在军则肃莫之为而为之者此天人也盖其力十倍徳裕而过于亮天子宁虚鼎席而乆勤执事以蜀凡大庇呉楚而势有不得已也某老矣往尝以下吏趋走于执事之前既辱知之矣得阙犹远愿备一官于麾下究观执事徳业之万一退而终身行焉以毋负知遇之渥执事其幸进之否乎俯伏俟命
　　上汪制置书　　　　　　　　王咨
　　某闻之佚胜劳治胜乱佚与治在我劳与乱在人此非兵说也用国说也势相衡事相权能得其机而执之则先者胜夫惟在我者无宿忧则其力全力全则有成谋处我于佚与治乘彼之劳且乱有所不动动必有济譬如人之一身将与人鬬当无事时必思休息屈伸使筋骸之防无不举之处夫是以能待敌于卒然而无后忧如无故而先自劳其身以犯风雨暑寒之变则病将起于腹心而中先溃自谋且不给何有于制人以六国而敌一秦六国之力全秦虽强无奈其为从也而六国者汲汲然不能以一日此其势不归秦而何归天下皆曰晋之东不能济一甲于长江之北履神州之故封自今观之有不足怪何者上流之势皆移于人一变仅止一变随起所因且借者皆内自戕伐之自古图回中原必兼用蜀而我初不能得既复不能有一失于李雄再失于符坚三失于谯纵犹初无蜀也我既乱且劳幸彼之亦然故能支四大变于抢攘之余此天也凡用国必有根本之地培植拥防当使其不揺取之常不尽其财而用之常不尽其力是故爱根本如爱吾命而后可国也今天下根本在蜀蜀根本在兵与民忧在民则不恤兵忧在兵则不恤民通而一之以固吾国实有统府在及今无战时当使优游而不劳静治而不乱二者朝廷已寄之重臣开府而来一切镇以清静凡所施设皆为国家惜大体而壅培其根蔕环数千里之地夜郎牂柯之境前此时斩艾草木以迩吾封乃今帖帖不敢少肆盖西南一面可赖矣天子注想名徳攷朝家登庸龙首故事在公已晚顾宣威虚府未有以畀蜀事者虽然上岂以一方易天下大计哉某自此归矣而某预为蜀忧何者时方用兵符檄星流急科严征民曰不得已不敢怨今号为无战而所在嗸嗸不异乡时不知有急复何以加之诸葛孔明用蜀赋养蜀兵闭闗息民十五年而后出之师行不能越五丈原国已坐困蜀之力易屈也今宿师十万几三十年尽西南之力以给而内郡至无备汶山以西卭笮以南牂柯犍为之壤皆控带外夷绵亘交趾而髽髻氊裘与我互市虽扼形势之地无宿储而有冗兵大抵爪牙脱落无全力矣盗之于人也必其垣墙之不支鸡犬之不闻而后得其隙焉今秦川三邑号蜀门户而无急忧岂不足忧哉天下之险在蜀大山长谷绵数百里梯空栈髙入不可出非骑兵冲突之地敌之长技至此无所施此坚守之国也所可深虑者吾之境中枵然而虚问其武备有役之兵无战之兵问其财赋廪无见粮帑无蔵镪郡县皇皇日不暇给而民之为生至不足赖非大臣见绵之几谁当忧之往年阁下条边事三曰举守臣曰训上丁曰督军储而近者不许县邑括隐户之赋此皆深思长虑为保防根本之计所以恵蜀甚厚将次第为上尽言之某尚何所伸其喙虽然尝试妄论今之急政五一曰严戢贪吏之侵渔以杜边衅二曰大攷守兵之赤籍以责实用三曰明絶郡县之诛求以开民生四曰痛省官吏之冗员以去浮食五曰尽蠲积年之虚额以寛期防盖边本无事而贪吏生之军本有籍而奸滥冒之调度既不得已而言利之人欲根株尽之经费至之不能给而无益之员又蚕食之至若歳入之虚籍终不天降地出徒使其急征他取以赴期防如割股啖口竟亦何益诚莫若为之一洗使民输以时获而粟织而帛不至称贷以重其困与夫上之四者皆以次举行当此少休庻其佚而不劳治而不乱以备不戒此在执事一露章且郷者兵民之权分故有所扞格而不得行乃今蜀中外之事尽制于统府此非可为之时乎愿深念之某西山之鄙人往年不度其贱数袖书请见而下执事降色词接之调一官躬耕待次日既一年从父老游而目世之病固六纛之东故敢妄有献焉去作岩邑甚懦不武预以不治为兢兢然有盟不寒决不至为虿尾以负所学风雨不时知有庇身所也幸甚幸甚









　　成都文类巻二十一
　　钦定四库全书
　　成都文类巻二十二
　　宋　扈仲荣等　编
　　序一
　　赠送
　　送冯定序　　　　　　　　唐李翺
　　冯生自负其气而中立上无援下无交名声未振擢于京师生信无罪是乃时之人见之者或不能知之知之者则不敢言是以再举进士皆不如其心谓生无戚戚盍以他为解予联以杂文罢黜不知者亦纷纷交笑之其自负益明退学书感愤而为文遂遭知音成其名当昔黜辱时吾不言其拙也岂无命耶及既得时吾又不自言其智也岂有命耶故谓生无戚戚生家贫甚不能居告我游成都成都有岷峩山合气于江源往往出奇怪之人古有司马相如扬雄严君平其人死至兹千年不闻生游成都试为我谢岷峩何其久无人耶其士风侈丽奢豪羁人易留生其思速出于剑门之艰难勿我忧也
　　送许协律判官赴西川序　　唐权德舆
　　十年冬予与今左曺相君兵部郎崔君同受诏禁中杂阅对策以第其等将命于廷有请程百职之功绪者且以郎吏谏曹为言时相君为部郎崔为右补阙因相顾曰直言者方讥切吾党其可舍诸予抚手贺之以为得隽及后诏下征他日之词则许生也典校满岁西游岷峩丞相彭城公雅闻其才辟以从事十三年冬以序檄计事至于京师献岁回车漉酒祖道以子之直而和敏而文策名于大府叶志于元臣抟迅飇翔层云将贺不暇给而别何为怆众君子中欢皆赋使鄙夫类之
　　送彭学士序【彭名乘华阳人】　　　　　范镇
　　蜀当西南陬曰舆坤坤为文为臣故世有方政柔静之士作西汉时司马相如始以文章显而后王褒何武扬雄事业着于篇唐陈子昻用古道振而时文于变意者岷峨蕴精江汉畜灵须其时克生其人乎祥符四年宋兴五十二载矣是邦人新去兵革之苦始渐声教之学而陇西集仙公以道艺行谊登王府主上绍休总秉权纲独观昭旷恢大同之化罢三互之法遂有普慈之授焉县令前驱弩防甚宠子弟师教檄文不修里有冠葢之华家连序塾之盛议者谓文翁玉堂子云书台兴儒以来未有侈于今日者已葢圣人用一贤出一令观悦之道其利博哉昔杨仲伯教生徒上名録者三千鲁仲康选高第至郡守者数十异时立本朝议之外廷丝纶王言润色神化则西州士夫未量其被教育也南荆领军非久留之地故畧而无述
　　送黄士安应贤良方正序　　　张俞
　　元年春朝廷复用六科召天下异才著作佐郎江夏王士安自成都提所为论防应召而行俞以言送之曰君尝用策干大臣获荐诸朝遂名方正而天下莫不闻圣上方居岩廊观万方惕然惧不克治乃策方正求其所谓为方正者岂弊吻诵述剽盗俗説以苟爵禄而已乎今内无嬖女外无奸臣宫室不崇畋猎不游钟皷不淫囹圄不囚奸宄不滋赏罚不私干戈不暴黔黎不嗟海内顺靖寂无諠哗可谓理道盛矣然而国统未立大本不安宗子未候维城不固贤臣未备政体不隆将帅未良战阵不勇故以号令不震武威不扬北敌西戎连衡虎视天见异地见妖水旱虫蝗民流饥馑葢相望于天下固寇敌之资也君岂有意乎天子方收羣策以终太平延谏诤以通是非羣策举则治乱见谏诤入则善恶明君当思尽言以道悟主贤良方正之事也若曰我将随世偶合与儿曹争一日之利予则逃白云而掩口岂鼂董之复可议乎
　　送益牧王宻学朝觐序　　　　前人
　　虎豹伏于山林鲲鲸游于江海夫以抟击荡跃之性据渊险势胜之场固其宜矣一旦虞焚其泽渔絶其流则狂顾骇羣震溢山海毛介之族云扰电逝岂罟网之设能制其暴哉况鸣张机动危其性彼闻跫然之音则有覆车触舟之患矣岂暇翔择而后处耶牧民者亦然益为西南之都会外戎内华地险物侈俗悍巧劲机发文诋窥变怙动湍涌焱驰岂其性哉守之者非其道也往岁三困盗臣之暴故其民翻然得计自尔三十载或政失其养则縁隙乘险欲蹑前弊而复其怨得非骇逸之过乎是以诏教服御与天下异枢宻学士太原公既持其节镇其地运方畧以适其欲宣上德以滋其生缓征赋以丰其财肃刑政以平其枉逮二年黎俗淳阜狱讼寂寥和气休声溢于道路俞遂作蜀侯赋政诗以歌之今我侯以旗节朝于京师俞适在岐阳且闻侯之去蜀其国士大夫曰兵曰民咨嗟瞻叹千里不絶好文雅者又竞为词章惜侯之行且颂其用信谓君子为龙为光有始有卒者也俞虽流冗不能忘乃作诗一百六十言又为序以为送诗曰元侯蕴神略杖钺静坤维道冠九州牧威通八国夷金城全失险鳯鸟自来仪佩剑涵星斗牙兵肃虎貔旄头沈怒角彗尾灭长旗号令昭文物功庸焕鼎彞言朝紫微座将陟上台司岳峻神灵气风清衮职诗双旌浮日转四牡逐飇驰泣道壶浆满梯空剑阁危玉鸾鸣汉目珠佩照秦姬过陜怀棠树经周叹黍离节函龙夭矫诏检鳯葳蕤霁耸浮云阁春流象壁池岩廊通梦想海防识雍熙回睠西南国行謡满荔支
　　送杨钧廷评赴治温江序　　前人
　　谈者谓蜀之地岩险其民峭急剽速治不可恩宜一中以刑且无事吏皆以为然故得以私天子威刑用喜怒其民苟得而不畏不治是以居亡其诚缘饰作文以应其上使国之刑日滋教日坏繇官邪也为吏者不去邪以自讼而反咎之于民无乃暴已之狠而怒彼羊之鬪乎古人谓上失其道而民散予犹过之今乃信然化元蜀人有致远长材通古今正道由天理属官出宰远邑夫邑大而赋烦地壤而货殖俗侈而诈吏豪而奸昔之政无有可诵于后者岂治之难乎未闻其良也今清河公既牧于益化元又临其邑所谓上作之下述之上下合德政是以和余于二君子见焉姑倾耳聴彼民之颂送张道宗监簿赴益州序　　　前人
　　凡为人之子而及于道未有不由其父之教而能成其名者斯乃众焉其或求夫所谓为人之子而能尽志以成其父之德则天下鲜焉况有昏逾矫防迷溺陷败使公相之业入于台隶又何多哉书不云乎厥父作室既底法厥子乃弗肯堂矧肯构厥父菑厥子乃弗肯播矧肯获则知有贤父而能有其贤子斯古之人犹难况今之天下乎清河公受命牧益闻者皆贺为立功之地而不知起功之谋其仲子字景真年未冠由太学官侍行西出都门有郡民之良者伏车而言曰宻学公以醇仁尹京内和外清载临坤维布天子典刑与其勤于民莫若惩其吏息其盗莫若职其兵图其外莫若谋其内易其弊莫若安其倾威莫若断刑莫若平权莫若速利莫若成黜无庸尊有道树之风声使上下皆适其欲非内有自亲之德孰能谋之谋之者固有肯获之志成起功之名矣昔吾祐在南海諌其父载书入朝止避谤以清其节其于佐佑政治以遗恵于黎庶不其远乎斯景眞无所取焉余亦无取焉尔
　　送明运使赴职益州序　　　　前人
　　古者诸侯朝于天子曰述职述职者述所职也自诸侯废建部刺史以治其地司其职凡所督郡县之政无小大悉会计之然后用赏罚之命自刺史职废乃建漕运之臣授其柄繇是权与古诸侯若刺史等景祐四年秋京东计臣尚书刑曹郎明侯述职于京师尽发其导民殖农实国息兵之术朝廷耸其议乃三锡命命执太史笔转漕西蜀翌日进拜兵曹郎既入谢诏又赐紫衣金鱼以耀其行观夫近世赋政之良奏议之贤未尝有也由是天下之人知明侯道在于民志协于上矣雅所谓为龙为光者其是之谓欤俞谓古之人荣有道而通丑无庸而尊今明侯挟周吕文武之道以康元元为心幸主上采公卿之议拔于下位用而不疑果才而奇跃然龙螭灿然宝龟将欲复尧禹于茅茨使大道坦夷岂止为龙为光而已乎噫蜀大国也国家倚为外府其地险其材侈其俗文其风武其政急其刑威兵乘而骄吏袭而奸民伺而暴暴与奸骄与威皆非治平久要之势也穷焉察焉得非吏师之过乎昔屠牛坦一朝解十二牛而芒刃不钝者诚蕴其利器也今蜀尚非十二牛之大而侯之刃若斧斤然岂有髋髀之虑哉余欢彼民之颂侯来于是系之以诗诗曰草木丽地含滋于天嗷嗷斯民繋命于贤维侯来朝爗然有光受天金朱驷马煌煌俾漕于坤俾刑于疆侯车未来我心忧伤侯车旣来我安且翔我兵我农我贡我赋待侯之令式和于政有赫四方熙我王命公乎公乎无逺于涂
　　送韩转运赴阙诗序　　　　　前人
　　今夫国之患异于古而有鲸虎之势者在于戎狄戎狄之僣暴而有其阴谋者在于幽朔禁暴伐谋莫若乎兵故萃兵捍戎之地在于赵魏秦晋之郊出则赋以事军旅以克敌为务者在于吴蜀之域是故非赵魏秦晋则不足以训兵非吴楚蜀汉则不足以出赋赋足兵彊然后可以议战则兵之命悬于吴蜀若此其急也彼西北二方皆骚然严障塞耀烽燧横袤万里屯百万之师昼甲夜戈以伺敌隙凡三岁无一日休息之期古之兵十万尚日费千金则今之兵非数千金不能给一日之费况暴百万之众而御久长之变乎且地大者备多兵众者财匮彼二方之民外残于寇讐内困于兵役肝脑不涂于地其役固未止也是兵萃于二方而利殚于四海故曰屯兵十万则七十万家男不得耕女不得织而生民之力穷矣民力穷则度支大农之调安所仰给乎夫树本揺者枝干动枝干动则本将枯四方者非国之枝干乎而蜀蔽秦陇走汾晋日出财币以给二方之戎卒故民不勤而赋有常今幽朔变兴震陵疆宇国家既大发卒又募兵距塞遮絶敌道敌未灭祸未已则兵非常日之兵赋非常日之赋其取之于民也不有权术哉昌黎韩侯作计运于西蜀三年内均赋敛外给秦晋财出亿计而民不知其术可知也假益之治而兵民用苏其政可知也用是诏勉其劳者三其绩可知也古人有言不有君子其能国乎韩侯殆能之以庆厯二年秋八月受命还朝小子辱慰荐之旧敢作诗以颂侯之行其诗曰文儒持利权干蜀给秦晋财足兵气雄赋平民力振兵伐苦炎火劲敌奚难烬所以天子书劳侯如岳镇韩侯拜王命肃肃来修觐醉辞冠葢游笑让蛮夷賮落日明介旅凉风发车轫谠谋行可言号令期民信
　　送杨府公归朝序　　　　　　前人
　　枢宻学士谏议大夫号某扬公治益州政成有庸天子赐玺书褒嘉以慰蜀人之思四年春公遂朝京师庶寮羣司文武吏士洎外之都鄙旁及巴汉之人西南徼外之夷莫不咨嗟惜公之行拥车蔽涂来献酒壶涉广汉越巴西弥三百里駈而后已于是合词而言曰公之政也德以柔善良刑以威暴彊沃沸盗之鼎挫利臣之钯内为干而强也外为枝而弱也渊然而源澄也决然而流长也屹然其防也振然其纲也本固而末必茂皮完而毛可传其道固已远矣而不知者谓我之刑反以为暴谓我之德反以为誉此皆抑善与奸舞其好恶安足与议夫道且古诸侯刺史之职废久矣今天下为守者谨法制督财赋一吏事耳惟蜀负险擅利首奋边人尾掉蛮夷怙动耸【阙】自古睅然故牧守之道尤在弛张不可与天下比而昧者尚欲以谨法制督财赋一吏事为议是贵屠牛坦以斧治髋髀也乌足与语夫权变之治哉自朝廷务德守柔刑久不用于是吏傲而悖民侈而奸戎獠合谋果乘而乱由不用刑之过也然后知杨公之德刑也不在乎一郡曰可移之于天下乎曰刑罚不可偃于国征伐不可偃于天下苟能移而用之其亦庶乎治矣某故采为送公还朝序
　　送文府公归觐序　　　　　　前人
　　江汉出于蜀而防于海涵天地之泽浸万物之生渊源浩漾流而不息远而益大其发源防流成天下之利百川不足与其类矣故君子象之枢直学士平阳文公诞生于晋雄姿正气禀汾崔之灵焉赋政于蜀丰功厚泽视江汉之流焉故善言江汉者取诸浸润与天同功而已不私乎甽浍之益也善言蜀政者谓能树教本立民彞绳百吏清庶官登俊良屏奸究内和兵戎外抚蛮夷布上泽于方国炳休祥于山川俾夫黎民幸生而无奸心然后有长世之德不私乎一物之利惟平阳公能之庆厯七年春公抚蜀二年矣是时自秦而东及于海隅旱土不殖民失其职天子忧惧图靖灾眚不逾旬再诏免天下之囚繋又特诏避寝彻膳求直言以捄其失而蜀据方面有成国之重负治乱之势顾无一事乃可省去是以君子谓公之在蜀能用刑矣夏四月六日诏书至蜀命公乘传入位枢司其未行也贺者溢于都其既行也送者集于途咸曰仁人荷天之衢执天之枢其庸如何其恩如何俞谓古者诸侯之政纪于邦舆人之诵载于史官况公之入觐也辅大君议庶政陈庙算伐敌谋以安天下为务其光灵宠赫又若斯之隆也岂可使江汉之域久而不金石刻乎今之序也本乎实録当有能诗者如周人美申伯韩侯故事采为送公之诗焉
　　送田府公入觐序　　　　　　前人
　　刺史太守职废久矣今天下羣府悉用博士郎吏假守其职故虽将相大臣出典方岳不过奉行诏令而已惟蜀地大人众统兵治民控制戎夷跨带万里天下之陆海国家之外府佩印绶操斧钺班政教者犹有古方伯之重焉圣上嗣位二十九载蜀人颂守臣之良曰田公维昔蜀侈而慢内溃下防将顽卒骄民毒厥命故有三盗乘而为乱则非蜀之辜守将之辜也吾蜀何有于不事哉厥后四十年间为治者能侮其乱而不图其本谓失诸寛遂厉其猛惟吏是暴惟刑是威若火熖熖不燎不止俾吾民圜视惴伏凛然惟恐刑之轧于已也假有乌获之力负而不息亦将偾于地矣维田公之来撤燎纾力解网散刑与民休宥仁浸诚结各熙其生三蜀所以休神功忘天覆由我公之能懋其德孟轲谓惟仁者宜在高位此其効欤公尝冠制举掌命书出平保州之乱天子以为文武器乃授环庆总平凉抚秦州用能卒乘辑睦边鄙不耸遂命镇蜀而庸绩益懋可谓亟试起功之秋也既二年诏追入觐由成都出于剑阁无官吏无士民无缁黄无台隶拥车填道千里不絶俞知公之度散关越陇山厯秦川彼西土之兵民戎獠前歌后送亦若蜀汉矣岂非仁爱之笃厚哉虽古之良牧何以加此其年冬公为枢宻直学士给事中俞幽潜白云闻有休命不敢窥天防颂龙光但采诗人美申伯韩侯之义送公入朝幸采风謡者观焉皇祐二年冬闰十一月十七日序
　　送张安道赴成都序　　　　　前人
　　淳化甲午岁蜀寇乱今六十年矣无知民传闻其事鼓为讹语諠譊震惊万口一舌咸为岁次于某则方隅有不幸然自春抵夏未尝有毫髪惊秋七月蛮中酋长以智高事闻于黎转而闻之益云南疑若少动岁凶之説又从而沸焉缙绅从而信之焉西南一隅朝廷重忧之矣天子于是命我公来帅以全蜀安危付之蜀世有货泉储蓄为用自昔王室不纲则权臣因而据有是知蜀之可疑而不知蜀之顺逆系中国盛衰也彼乘衅而起因危而守者延顷刻之景尔一旦中原有主则奔服投窜不暇王衍孟昶辈是也方今主上神圣法制纯一恩霶德流浃民骨髓择守而统之制兵而维之蜀固不足疑也而岁凶之説其亦怪乎且蜀自伪昶纳土而后朝廷以为新国凡百号令抚而有之郡县之政姑息苟简三十年间弊寖以大淳化之际经制烬矣赋税不均刑法不明吏暴于上民怨于下武备日废而不知讲盗贼日发而不知禁是故野夫攘臂以取州邑其易如席巻然则甲午之乱非蜀之罪也非岁之罪也乃官政欺懦而经制坏败之罪也今则不然赋无横敛刑无滥罚政无暴民无党力于农则岁丰工于业则财羡惟安和是恃惟嬉游是图甚者以至外饥寒而竞逸乐傥绳以赏罚而驱之于盗不忍为也土兵之籍于郡者大率柔而多畏冗而不足用暖衣饱食务完其生以保其妻孥一夫大呼而觊其从不能为也东兵之来戎者以为休息地至则约其服食贷人以缗钱而享倍称之息加以法制素定悉所禀畏一有小过刑而归之谓其有衅不敢为也今观于时则大异验于政则甚和审于民则自安度于兵则无状而曰云南可虑斯又不然矣大理至南诏南诏至益其地相去数千里山川险阻从而可知然二虏虽大皆顺服之国也朝廷亦尝有恩以縻之今乃舍部族之常居附遁贼之余党厯险隘之远道以谋入寇彼虽蛮夷亦知其迂而不为也窃谓蛮狄之性好诈而贪利卭部诸蛮平时以马货我朝廷务于怀远所赏必倍彼类亦谕其意得非仗冦之衅矜已之忠而徼我以恵欤必谓之诈备或阙焉必谓之信其讹尤甚信与诈置而勿论可也然则闾阎之语不足信云南之警不足忧今之好怪者必曰岁当然无乃溺于用数而昧于知防乎验之以人事明也甲午之説诞矣公为国巨贤德业济时局庙堂之才而施设蜀如户庭尔必有以抚御统镇之道而置之以安也
　　昭觉寺宴席送圣从察院还朝序
　　谏以救君上之失法以绳臣下之非惟庶政治乱小人奸邪可言可察可诛可劝朝廷大本万务之纲系于二司得人为重圣从为监察御史九月上言母老在蜀诏归宁既至即授谏官夏五月十五日去蜀还朝有羣丞天水赵希仁清河张子立大集宾客出饯于昭觉寺日夕饮酣俞言曰圣从孝友纯深寡言善闭炳文酿学储蕴其用则人固知之今乃自外遂为谏官斯必有矢谟正言合于大义是以天子悦而进之则人固不得而知之众曰然又言諌官寂寞久矣皆用口舌蜩螗细碎无益于治徒使天下不安其生圣从尝学古道当引大体慷慨谏争不吐不茹折奸殖良则君尊而臣安道行而法立海内处士安有预议于其间哉主人举觞属而贺曰斯言也固为行人之事其可辞哉其可辞哉
  </div>
  <div class="pagination">
   <a href="成都文类_page23.html">
    上一页
   </a>
   <span>
    ...
   </span>
   <a href="成都文类_page19.html">
    19
   </a>
   <a href="成都文类_page20.html">
    20
   </a>
   <a href="成都文类_page21.html">
    21
   </a>
   <a href="成都文类_page22.html">
    22
   </a>
   <a href="成都文类_page23.html">
    23
   </a>
   <span class="current-page">
    24
   </span>
   <a href="成都文类_page25.html">
    25
   </a>
   <a href="成都文类_page26.html">
    26
   </a>
   <a href="成都文类_page27.html">
    27
   </a>
   <a href="成都文类_page28.html">
    28
   </a>
   <a href="成都文类_page29.html">
    29
   </a>
   <span>
    ...
   </span>
   <a href="成都文类_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
