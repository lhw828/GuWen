<!DOCTYPE html>
<html>
<head>
    <meta charset="UTF-8">
    <title>全唐文 - 第 89 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 89 页/共 603 页</h1>
    <div class="content">    据月令，孟冬祭司寒於北郊。其司寒一祠，一且准月令施行。藏冰开冰，祭司寒之神，事属别祭，後有冰室，尚取指挥。
    ○令张昭田敏校勘经典释文敕
    经典之来，训释为重，须资鸿博，共正疑讹，庶使文字精研，免至传习眩惑。其经典释文，已经本监官员校勘外，宜差兵部尚书张昭、太常卿田敏详校。
    ○落新进士严说等敕
    尚书礼部贡院奏，今年新及第进士李覃、严说、何俨、武允成、王汾、闾邱舜卿、杨{山徽}之、任惟吉、赵邻几、周度、张慎微、王翥、马文、刘选、程浩然、李震等一十六人所试诗赋文论策等，国家设贡举之司，求英俊之士，务询文行，方中科名。比闻近年已来，多有滥进，或以年劳而得第，或因媒势以出身，今岁所放举人，试令看详，果见纰缪，须至去留。其李覃、何俨、杨{山徽}之、赵邻几等四人，宜放令及第。其严说、武允成、王汾、闾邱舜卿、任惟吉、周度、张慎微、王翥、马文、刘选、程浩然、李震等一十二人，艺学未精，并宜勾落，且令苦学，以俟再来。礼部侍郎刘温叟，失於选士，颇属因循，据其过尤，合行谴谪。尚示宽恕，特与矜容。刘温叟放罪。其将来贡举公事，仍令所司别具条理闻奏。
    ○令毁铜器铸钱敕
    国家之利，泉货为先，近朝已来，久绝铸造，至於私下，不禁销，岁月渐深，奸弊尤甚。今采铜兴冶，立监铸钱，冀便公私，宜行条制。起今後，除朝廷法物军器官物及镜，并寺观内钟磬钹相轮火珠铃铎外，基馀铜器，一切禁断。应两京诸道州府铜象器物，诸色装铰所用铜，限敕到五十日内，并须毁废送官。其私下所纳到铜，据斤两给付价钱。如出限有隐藏，及埋窖使用者，一两至一斤。所犯人及知情人徒二年，所由节级四邻杖七十，捉事告事人赏钱十贯。一斤至五斤，所犯及知情人各徒三年，所由节级四邻杖九十，捉事告事人赏钱二十贯。五斤已上，不计多少，所犯人处死，知情人徒二年，配役一年，所由节级四邻杖一百，捉事告事人赏钱三十贯。其人户若纳到熟铜，每斤官中给钱一百五十，生铜每斤一百。其铜镜令官中铸造，於东京置场货卖，许人收买，於诸处兴贩。其朝廷及诸州见管法物军器官物，旧用铜制造并装饰者，候经使用破坏，即时改造。仍今後不得更使铜，内有合使铜者奏取进止。
    ○征淮南敕
    朕自缵承基构，统御寰瀛，方当恭已临朝，诞修文德，岂欲兴兵动众，专耀武功？顾慈昏乱之邦，须举吊伐之义，蠢尔淮甸，敢拒大邦，因唐室之陵迟，接黄寇之丧乱，飞扬跋扈，垂六十年，盗据一方，僭称伪号。幸数朝之多事，与北境而交通，厚起戎心，诱为边患。晋汉之代，寰宇未宁，而乃招纳叛亡，朋助凶慝。李金全之据安陆，李守贞之叛河中，大起师徒，来为应援。攻侵高密，杀掠吏民，迫夺闽越之封疆，涂炭湘潭之士庶。以至我朝启运，东鲁不庭，发兵而应接慕容，观衅而凭陵徐部。沐阳之役，曲直可知，尚示包荒，犹稽问罪。尔後维扬一境，连岁阻饥，我国家念彼灾荒，大许籴易，前後擒获将士，皆遣放还。自来禁戢边兵，不令侵挠，我无所负，彼实多奸。勾诱契丹，至今未已，结连并寇，与我世雠，罪恶难名，人神共愤。今则推轮命将，鸣鼓出师，徵浙右之楼船，下朗陵之戈甲，东西合势，水陆齐攻。吴孙皓之计穷，自当归命；陈叔宝之数尽，何处偷生？应淮南将士军人百姓等，久隔朝廷，莫闻声教，虽从伪俗，应乐华风。必须善择安危，早图去就。如能投戈献款，举郡来降，具牛酒以犒师，奉圭符而请命，车服玉帛，岂吝旌酬？土地山河，诚无爱惜。刑赏之令，信若丹青。苟或执迷，宁免後悔？王师所至，军政甚明，不犯秋毫，有同时雨。百姓父老，各务安居，剽虏焚烧，必令禁止。自兹两地，永为一家。凡尔蒸黎，当体诚意。
    ○太庙及诸祠非亲祀不用犊敕
    祭祀尚诚，祝史贵信，非诚与信，何以事神？礻龠祭重於杀牛，黍稷轻於明德牺牲之数，具载典经。前代以来，或有增损，宜采酌中之礼，且从贵少之文。起今後祭圆丘方泽社稷，并依旧用犊。太庙及诸祠，宜准上元二年九月二十一日制，并不用犊。如朕亲行事，则依常式。
    ○减盐税敕
    齐州管内，元於秋苗上配蚕盐，谓之察头盐每一石徵钱三千文，苗亩虽减於旧时，盐数不侈於往日。且闻黎庶，颇亦艰辛其沧棣滨淄青五州管内所请蚕盐，每一石徵绢一匹，地里相接，苦乐顿殊，输轻者量与增添，赋重者时宜蠲减，庶无偏党，用示均平。其齐州所纳盐价钱，特与减放一半，只徵一千五百文。其沧棣滨淄青等州，每盐一石，旧徵绢一匹，起来年後加一匹。
    ○停铜鱼敕
    铜鱼之设，虽载前编，原其始初，盖防伪滥。今诸道牧守，每遇除移，并特降放制书，又何假於符契？如闻请纳，颇是烦劳，宜易前规，罢兹虚器。其铜鱼并宜停废。
    ○定摄官出身敕
    摄官承乏，或久罄於公勤，因时侧扬，宜特行於旌录。诸处自前应有摄官曾经五度者，与一时出身。仍先令所司磨勘，须得亲任公事文书，解由分明，每摄须及半年已上，方得充为任数。仍行所司引验人材，及考试书判，的然堪录用者，方得施行。
    ●卷一百二十六
    ☆周世宗（二）
    ○亲征刘崇御札
    朕自遘闵凶，再经晦朔，山陵已卜，日月有期，未忘荼蓼之情，岂愿干戈之役？而河东刘崇，幸灾乐祸，安忍阻兵？乘我大丧，犯予边境，勾引蕃寇，抽率乡兵，杀害生灵，觊觎州县。朕为万姓之父母，守先帝之基扃，闻此侵陵，难以启处。所宜顺天地不容之意，从骁雄共愤之心，亲御甲兵，往宁边鄙。务清患难，敢避驱驰？凡在众我，当体兹意。取此月十一日亲率大军，取河阳路亲征。贮平妖孽，永泰寰区。应沿路排当，并不得差遣百姓，科配州县，及於人户处借索劫掠。远近节度刺史，并不得辄离治所，求赴朝觐。应诸司各宜应奉公事者，即仰从驾。诸无事者，不在扈随。务从省要，免至劳烦。故兹札示，想宜知悉。
    ○南征御札
    朕以中原虽静，四表未宁，临戎罔惮於躬亲，问罪须勤於栉沐。今训齐骁锐，巡幸边陲，用壮军容，永安国步。宜取此月内车驾进发，暂幸淮上，凡关旧仪。有司准式。
    ○幸淮上御札
    朕躬临庶政，志静八方，顾淮海之未宾，命师徒而致讨。克捷相继，杀获甚多，料彼孤危，安能抵拒？然以将士在外，攻战逾年，竭力尽忠，摧凶破敌，念兹辛苦，常轸忧劳，暂议省巡，亲行慰抚。且地里之不远，谅回复以非遥。今取二月内暂幸淮上，应自来缘路供顿，务从省略。凡有费用，并以官物供备，所在不得科配。其诸约束条件，一如近年巡按之例。
    ○幸淮上御札
    向者以淮甸未平，王师致讨，实赖忠贞之力，继成克捷之功。渐属严凝，念彼征役。况今边陲无事，军旅正雄，须议省巡，躬亲抚问，将布混同之化，罔辞栉沐之劳。止期一月闲，车驾却还京阙。凡在中外，当体朕怀。今取此月内暂幸淮上，应往来沿路供顿，务从省略。凡有费用，并以官物供备，所在不得科配。
    ○幸沧州御札
    朕猥以凉德，绍此丕图，既为万乘之君，宜去兆民之患。虽晨兴夕惕，每常思於万机；而紫塞黄河，犹未亲於经略。秋夏则波涛罔测，三冬则边鄙警骚，将期安国利人，岂惮栉风沐雨？今取此月内驾幸沧州已来，应沿路排顿，并以官物充，馀依旧例。
    ○平秦成阶等州德音
    朕承宗社之灵，居亿兆之上，祗临大宝，於兹再周。每念晋汉以来，朝野多故，疆宇日削，生聚未堪，常怀拯救之心，冀答天人之意，至於夙夜，不敢荒宁。求安边拓境之谋，思济世息民之计。乃眷秦凤，地接巴邛，顷属乱离，因兹阻隔。千里之地，大朝之声教不通；十年之中，百姓之艰苦难状。临者兴发师旅，经略封陲，鼓鼙绝震於郊原，也豕难逃於锋刃，僵尸遍野，弃甲如山。秦成阶等州管内将校官吏军人百姓等，喜寇孽之逋逃，举城垒而归顺，飞章送款，协力同谋，父老相欢，山河如故。而伪署凤州节度使王环等，独迷去就，尚据城池，朕念彼孤危，继令招谕，惜一城之士庶，开三面之网罗。岂期拒辙之徒，不体好生之德。遂令攻击，立见荡平，渠帅就擒秦陇无梗。宜降惟新之泽，庶隆及物之恩。应秦凤阶等州管内，自显德二年十一月已前，有罪犯者，无问轻重，一切释放。应马步行营将士等，各与恩泽。其有殁於王事者，自副兵马使已上，并与赠官，仍赐赙赠物。城下攻殁百姓为矢石所害致死者，本户除二税外，放免三年差徭，仍赐本家孝服绢三匹。其倍署人夫州县官，并与加阶减选。秦成阶等州归明将士，自长行已上，等第支赐优给，其官吏将校职员等，并与加恩。其中有西川人员，除恩泽赏赐外，如愿驻留者，厚与请受，如愿归去者，并给盘缠，用慰众情，免违物性。应收捉到贼军将校，一切放罪，并令押送赴阙，各与恩泽。自何重建等归投西川已来，访闻管内州县，连岁饥荒，百姓军人，倍加劳役，科敛频并，法令滋章，既为吾民，宜革前弊。今後除秋夏两税徵科外，应伪蜀所立诸般科率名目。及非理徭役，一切停罢。德音未该者，宜令所司相次指挥。
    ○平淮南德音
    王者经营四方，式遏乱略。怀安逸而忘战伐，则雄图莫震；有雪霜而无雨露，则岁功不成。日者革辂亲征，灵旗问罪。正阳之役，吴师无匹马之归；穴合之征，楚甲有齐山之积。今长江以北，半为我疆。实赖将相协谋，貔貅宣力。破彼敌，成兹茂勋。宜敷旷荡之恩，用慰轻扬之俗。泽既г於动植，宠岂忘於忠勤？声教惟新，甄赏斯在。可特赦淮南道诸州管内见禁罪人。取显德三年六月十一日已前，凡有违犯，不问轻重，并不穷问。其江北诸州县有未收复处，宜令行营大将，明申招谕。傥能知几变，归顺朝廷，其向来名位，俱一切如故。仍选名藩大郡，厚加旌赏。其军都自长行已上，并与优给。其中有愿归江南者，亦听自便。应随驾淮南行营诸军等，或破敌成功，或攻城效力，或收降州县，或护卫乘舆，咸积忠勤，宜加酬奖，各与等第优给。从驾职官，及诸色人员等，从征在外，奉事有劳，各与加恩，以奖勤干。诸州夫役，自来有没於矢石者，其本户放免三年差徭，仍每人支赐赠孝绢三匹。淮南道诸州县，先属江南之时，颇有非理科徭，无名配率，今後一切停罢。事有不利於民，无益於时者，宜令长吏条奏以闻。
    ○御崇元殿德音
    疆场未宁，旗鼓下出师之命；氛霾既静，□雷覃及物之恩。四维张而载戢五兵，武功成而必修文德。朕戎衣再御，三载亲征，令行而霆霹争雄，阵起而龙蛇合势。盖舟车之所及，谅声教以咸臻。敢言凉德之怀柔？实赖忠臣之宣力。积水激朝宗之浪，事等疏川；客星回拱极之光，瑞增悬象。今则斗柄建午，火正司南，顺元穹长养之心，伸有国亭毒之令。眷彼戎士，咸遵武经，或从我征行，久服勤於甲胄；或守兹城邑，能安定於封圻？宜举彝章，首膺懋赏。应侍卫殿前及诸道马步军将士等，各赐等第优给。馀从宣命处分。疾风劲草，既验忠诚，临难捐躯，所宜旌异。应淮南行营将士殁於王事者，各与赠官，逐人若有亲嫡子孙，并与叙录。内有伤痍残废，不任征行者，等第各给救接钱帛。排难疆场，马革无惭於壮志；遗骸暴露，牛冈有轸於深仁。载寻掩骼之文，俾释穷泉之恨。凡经战阵处，应有暴露骨骸，仰逐处州县收拾埋瘗。淮南界内逐处坟墓，有曾遭发掘处，委逐处州县差人掩闭。用兵之际，力役是供，当矜贷之在辰，谅优给之宜被。自去年十月後来沿淮人户，曾充夫役，内有遭伤杀不回者，本家各给绢三匹，仍放免本户下三年诸杂差役。江南疲俗，克复方新，特示蠲除，俾令存济。扬泰通滁和濠泗楚光寿舒庐蕲黄州连水汉阳汶川等县，自去年终已前所欠秋夏残税，及诸色徵科配敛博徵物色等，并与除放。自东南用兵，首尾三载，沿淮州郡，应奉军期，飞免频仍，力役劳并，念其艰苦，深轸所怀。其徐宿宋亳陈颍许蔡等州人户所欠去年秋夏税，并与除放。
    於戏！江表来宾，顾车书之已混；寰中未，资将相之同心。所宜共率宪章，动遵王度，咨尔三事，达於庶官，当整嘉谋，弼予不逮。
    ○即位大赦文
    凡神圣之功，乃开基以创业；惟帝皇之德，遂垂制而立文。生成参天地之灵，悠久锺子孙之福。宁禹汤而独美？岂尧舜以无伦？先皇帝出震安时，膺乾启运，改相仍丧乱之辙，造勃兴开泰之邦。俭静其身，宽慈於物。寒耕热耨之苦，常念三农；宵衣旰食之勤，不忘万务。恩霈庶汇，义结群心。周室肇兴，安神器而方固；轩台遽往，望仙驾以不回。肆予冲人，获绍丕构，孤藐自视，寡昧何知？禀治命之丁宁，副众情之推奉，中心忧塞，罔有津涯。易月之礼制寻终，在天之感慕无已。负荷斯重，恭默以居。宜从作解之文，以洽当阳之泽。可大赦天下。应三月七日昧爽已前，所犯罪人，已结正未结正，已发觉未发觉，常赦所不原者，咸赦除之。诸贬降责授官等，量与升陟叙用。应配流徒役人，及纵逢恩赦不在放还，并尝知所在者，并放逐便。诸处有草寇团集，仰所在州府，及巡简使臣，晓谕恩赦招唤，各令归农。两京及诸道州府人户，所欠去年秋夏税租及沿徵物帛，并与除放，其乡村逃移人户，并仰招唤归业。内外见在文武职官致仕官，及诸军将校，并与加恩。其前任京官幕职州县官，至今授官日施行。诸军将校，自开创以来，有没于战阵，及身死疆场者，并与追赠。如有亲嫡子孙未曾录用者，并与录用。文武外朝官，及内诸司使副使禁军都指挥使以上，诸道行军副使藩方马步军都指挥使，父母在者并与恩泽，亡殁者与封赠，其妻未叙封者特与叙封。应沿边州府接近西川河南契丹河东界处，仰所在州府及巡简使臣，钤辖兵士及边上人户，不得侵扰外界，及虏掠人畜，务要静守疆场，勿令骚动。其投来人户，仍仰倍加安抚，大行皇帝山陵有期，准遗命不得劳扰百姓者。宜令所司奉承先旨，无至隳违。应缘山陵公事，合使工人役夫，并须先给钱物，雇觅诸杂费用，一切取官物供给，不得差遣人户，科配州县。文武班列，亲近臣寮，爱国诚坚，致君心切，苟或闻朕躬之过失，睹时政之否臧，无惜敷陈，以辅寡昧。苦口良药，逆耳忠言，裨益至多，翘贮惟切。今後内外臣寮，或有所见，及有所裨益，可具实封，章表以闻。或欲面对，便仰ト门司画时引见。怀才抱器，出众超群，或养素於衡门，或屈迹於末位，孤寒难进，志业何伸？咸用搜罗，待以爵秩。诸隐遁不仕，及卑官下位中，有文武干略，灼见可称者，所在具名以闻。化理之本，孝弟为先，苟或亏违，实乱名教。其有士庶之内，凶率之徒，不顺於父兄，不恭於尊长，狂悖难状，训诲莫从，亲族容隐而不言，里巷畏避而不告，伤风败俗，莫甚於兹。今後或有不孝不义之人，违戾尊长，喧悖毁辱，及父母在，异财别居，略不供侍，如此之辈，不计官宦军人百姓之家，宜令御史台及本军本使所在州县厢界弹举觉察。如或容纵，不切简举，罪有归处。其有孝子顺孙，义夫节妇，宜所旌表，以厚人伦。恭惟先皇帝推诚损已，集思劳神，念将士之忠勤，知战伐之苦。糇粮禄赐，无非经手经心；土地官封，不惜酬勋酬效。生灵是念，稼穑为忧，罢非理之差徭，去无名之侵耗。不贪游宴，尽去奢华，减後宫冗食之人，停诸司不急之务。方岳止甘鲜之贡，殿庭绝珠玉之珍。狱讼无冤，刑戮不滥。凡关物务，尽立规绳。予小子缵绍丕基，恭禀遗训，仰承道法，不敢逾违。更赖将相公卿，左右前後，共遵先旨，同守成规，庶裨冲人，不坠洪业。赦书有所未该，所司速具闻奏。
    ○平刘崇赦文
    昨者刘崇纵肆毒螫，勾引蕃戎，困我生民，深入泽潞。朕所以泣辞神御，亲总甲兵，抑荼蓼之哀怀，殄豺狼之凶党，诚赖元穹垂，将士输忠，大翦寇雠，寻清原野。览贼寇经繇之地，深切悯伤，当城池围闭之时，良资捍御，适因驻跸，宜示特恩。应潞州诸县，取今月二十七日已前见禁罪人，除死罪外，并宜与释放。当州数县，昨经贼军伤残处，人户所徵今年夏税斛斗钱帛，三分与放一分。内有村坊，元不遭贼寇残伤者，不在蠲放之限。潞州昨经围闭，将校职员，同力守御，兼以大驾驻跸，迎奉无阙，应在城将校官吏职员，宜令本州具名衔以闻，各加恩泽。昨杀戮贼军之处，及四面山谷闲，尸首绝多，宜令逐处官吏，差人收敛埋瘗，勿令暴露。逐处坟墓，曾被贼军发掘者，指挥掩闭。河东及契丹败散兵士，其中有潜窜山谷闲者，并令招唤，不得辄有伤害。如是义军百姓，便可放归本家。若是军人及诸色人，并监送至驾前，各与稳便安排。辽沁二州，新属潞州，久陷贼境，深可悯伤，委本道节度使倍加安抚，所有刘崇烦苛事件，并与蠲放。
    ○降寿州赦文
    朕受天明命，继统中区，寰瀛将保於大同，征伐盖非於获已。一昨以寿春未拔，吴寇重来，内外张皇，烽火相接，罔避暂劳之役，须兴再驾之师。步骑长驱，水陆齐进，戈船砦栅，一鼓荡平。刘仁赡以众意忧危，援兵覆没，遣子上表，沥血求哀，矜彼含生，许其纳款。兵革之後，黎庶未安，念孤垒之初开，解疏罗而示德，宜覃在宥之泽，俾安向化之心。可赦寿州管内见禁罪人。自今月二十一日昧爽已前，凡有过犯，无问轻重，并从释放。应归顺官吏将校职员，并与等第加恩。寿州管界去城五十里内，与放今年及明年秋夏租税。自来百姓，有曾受江南文字，聚集山林者，押逐处长吏使臣招唤归家，并不问罪。如曾有伤害者，今後不得更有相雠。及经官论诉，兼自用兵已来，被掳劫骨肉者，不计远近，并许本家识认。官中给物收赎，所在不得藏占。曾经阵敌处所，暴露骸骨，仰差人收拾埋瘗。自前後政令有不便於民者，委本州条列闻奏，当行革。
    ○赐李景玺书
    顷自有唐失御，天步方艰，巢蔡丧乱之馀，朱李战争之後，中夏多故，六纪於兹，海县瓜分，英豪鼎峙，自为声教，各擅蒸黎。连衡而交结四夷，乘衅而凭陵上国。华风不竞，否运所钟。凡百有心，孰不兴愤？朕猥承先训，恭荷永图，德不迨於前王，道未方於往古。然而擅一百州之富庶，握三十万之甲兵，农战交修，士卒乐用，思欲报累朝之宿怨，刷万姓之包羞。是以践位已来，怀安不暇，破幽并之巨寇，收秦凤之全封，兵不告疲，民有馀力。一昨回军陇上，问罪江干，我实有辞，咎将安执？朕亲提金鼓，寻渡淮淝，上顺天心，下符人欲，前锋所向。彼寇无遗，弃甲僵尸，动盈川谷，收城徇地，已过滁阳。岂有落其爪牙，折其羽翼，溃其心腹，扼其吭喉，而能不亡者哉？早者泗州主将递送到书一函，寻又使钟谟李德明至，赍所上表，及贡奉衣服腰带金银器币茶药牛酒等；近差健步进到第二表；今月十六日使人孙晟等至，赍到第三表，及进奉金银等；并到行朝，观其降身听命，引咎告穷。所谓君子见几，不俟终日，苟非达识，孰能若斯？但以奋武兴戎，所以讨不服；信明义，所以来远人。五帝三王，盛德大业，常用此道，以正万邦。朕今躬统戎师，龚行讨伐，告於郊庙社稷，询於将相公卿，天诱其衷，国无异论。苟不能恢复外地，申画边疆，便议班师，真同戏剧，则何以光祖宗之烈，厌士庶之心？匪徒违天，兼且弗众。但以淮南部内，已定六州，庐寿濠黄，大军悉集，指期克日，拉朽焚枯，其馀数城，非足介意。必若尽淮甸之土地，为大国之提封，犹是远图，岂同迷复？如此，则江南吏卒，悉遣放还，江北军民，并当留住，免违物类之性，俾安乡土之情。至於削去尊称，愿输臣礼非无故事，实有前规。萧奉周，不失附庸之道；孙权事魏，自同藩国之仪。古也虽然，今则不取，但存帝号，何爽岁寒？倘坚事大之心，终不迫人於险。事实真悫，词匪枝游。俟诸郡之悉来，即大军之立罢。质於天地，信若丹青。我无彼欺，尔无我诈，言尽於此，更不繁云。苟曰未然，请从兹绝。窃以阳春在候，庶务萦思，愿无废於节宣，更自期於爱重。音尘匪远，风壤犹殊，翘想所深，劳於梦寐。
    ○赐李景将佐书
    朕自类兴师，麾旄问罪，绝长淮而电击，指建业以鹰扬，旦夕之闲，克捷相继。至若兵兴之所自，衅起之所来，胜负之端倪，戎甲之次第，不劳尽谕，必想具知。近者金陵使人，继来行阙，追悔前事，委质大朝，非无谢咎之辞，亦有罢军之请。但以南邦之土地，本中夏之封疆，苟失克复之期，大孤朝野之望。已兴是役，固不徒还，必若自淮以南，画江为界，尽归中国，犹是远图。所云愿为外臣，乞比湖浙，彼既服义，朕岂忍人？必当别议崇封，待以殊礼。凡尔将佐，各尽乃心，善为国家之谋，勉择恒久之利。
    ○赐江南国主李景书
    皇帝恭问江南国主，刘承遇至，赍到草表，分割庐舒蕲黄等州，画江为界。兼重叠见谢者，顷逢多事，莫通玉帛之欢，适自近年，遂构干戈之役，两地之交兵未息，蒸民之受弊斯多。一昨再辱使人，重寻前意，将敦久要，须尽缕陈。今者承遇爰来，封函复至，请割州郡，仍定封疆，猥形信誓之辞，备认始终之意，既能如是，又复何求？边陲顿静於烟尘，师旅便还於京阙，永言欣慰，深切诚怀。其常润一路，及沿江兵棹，今已指挥抽退。兼两浙荆南水路将士，各降诏示，并令罢兵。其庐黄蕲三路将士，亦遣抽拔。近内候彼中起揭逐处将员兵士及军都家口了毕，只请差人勾唤在彼将校，交割州城。所有江内舟船，或虑上下，须有往来，已指挥只令就北岸牵驾，尽合披陈，幸惟体认。
    ○赐江南国主李景书
    皇帝恭问江南国主，煮海之利，在彼海滨，属疆壤之初分，虑供食之有阙。江左诸军，素号繁饶，然於川泽之闲，旧无斥卤之地。曾承素旨，常在所怀。愿均收积之馀，以助军旅之用。
    ○赐江南国主李景玺书
    皇帝恭问江南国主，窃以道契昌隆，抚有疆宇，控朱方而定霸，总泽国以称雄，五岭三江，风声自远，重光奕世，基构无穷，不有奇杰之才，孰副民庶之望？朕猥以凉德，奄宅中区，接风壤以非遥，幸马牛之相及，引领南望，久渴徽猷，果契素诚，获亲高义。一昨继劳使介，频奉好音，方在行朝，未遑报命，近还宫阙，合遣轺车，俾伸玉帛之欢，少答岁寒之意。
    ○赐江南国主李景玺书
    朕居大宝之尊，为万邦之主，体穹昊从人之意，法禹汤罪己之心，豁开襟怀，昭示寰海，方务协和之德，岂忘旷荡之恩？载想融明，谅应鉴认。相次收到江南诸军员寮兵士四千六百八十七人，今并放归。
    ○赐江南国主李景玺书
    皇帝致书恭问江南国主，星聚湖关，挺生英哲，命世既崇於基构，承家抚有於江山，愿寡昧之膺图，与君王之契协。属兹诞日，遂举旧章，仍辍近臣，往修国命，导所怀於乐土，期福履之无疆。今差枢密承旨曹翰押生辰国信往彼，到希见领。
    ○赐江南国主李景书
    皇帝至书恭问江南国主，兹睹来章，备形缛旨，叙此日传让之意，述向来高尚之心，仍以数载已来，交兵不息，爰陈追悔之事，无非克责之词，虽古者省咎责躬，因灾致惧，亦无以过也。况君血气方刚，春秋鼎盛，为一方之英主，得百姓之驭心，即今南北才通，疆场甫定。是玉帛交驰之始，乃干戈载戢之时，岂可高谢君临，轻辞世务？与其慕希夷之道，孰若怀康济之诚？且天灾流行，国家代有，昔之圣哲，所不能逃。苟盛德之日新，斯景福之弥远，勉修政理，勿倦经纶。保高义於初终，垂远图於家国，流芳贻庆，不亦美乎？谅惟英敏，必照诚怀。
    ☆柴宗训（周恭帝）
    帝讳宗训，世宗子，广顺三年生，显德六年六月封梁王，其月即位。七年正月，禅位於宋，降封郑王。在位一年。入宋十三年薨，年二十一。宋谥曰恭皇帝。
    ○禅位诏
    天生蒸民，树之司牧，二帝推公而禅位，三王乘时以革命，其极一也。予末小子，遭家不造，人心已去，国命有归。咨尔归德军节度使前都点检赵匡允，禀上圣之姿，有神武之略，佐我高祖，格於皇天，逮事世宗，功存纳麓，东征西怨，厥绩懋焉。天地鬼神，享於有德，讴谣狱讼，附於至仁。应天顺民，法尧禅舜，如释得负，予其作宾。呜呼钦哉，祗畏天命。
    ●卷一百二十七
    ☆曹贞简（後唐太祖曹皇后）
    贞简皇后曹氏，庄宗母，太原人，以良家子嫔於太祖为次妃，封晋国夫人。庄宗即位，尊为皇太后，崩谥贞简。
    ○遗令
    皇帝以万机至重，八表所尊，勿衣粗衰，勿居谅ウ，三年之制，以日易月，过三日便亲朝政。皇后诸妃及诸王公主，并制齐衰本服，以日易月，十三日除。中书门下翰林院学士在朝文武百官内诸司使，及诸道节度观察防御使刺史监军，及前资官并寮佐官吏士庶僧道百姓，并准本朝故事，降服施行勿使过制。皇帝释服後，未御八音，勿废群祀，勿断屠宰，勿禁宴游，园陵丧制，皆从简省。故申遗令，奉而行之。
    ☆後唐明宗曹皇后
    明宗后曹氏，初封楚国夫人，天成三年正月册为淑妃，长兴元年正月册为皇后应顺元年正月册为皇太后，晋天福五年追册日和武显皇后。
    ○以皇长子潞王监国令
    先皇帝诞膺天眷，光绍帝图，明诚动於三灵，德泽被於四海，方期偃革，遽叹遗弓。自少主之承祧，为奸臣之擅命，离闲骨肉，猜忌盘维，既辄易於藩垣，复骤兴於兵甲，遂至轻离社稷，大挠军民，万世鸿基，将坠於地。皇长子潞王从珂，位居冢嗣，德茂冲年，乃武乃文，惟忠惟孝。前朝廓清多难，有战伐之大功；缵绍丕图，有夹辅之盛业。今以宗祧乏嗣，园寝有期，须委亲贤，俾居监抚，免万几之壅滞，慰兆庶之推崇。可起今月四日知军国事，权以书诏印施行。
    ○以潞王从珂即皇帝位令
    先皇帝栉风沐雨，平定华夷，嗣洪业於艰难，致苍生於富庶。鄂王嗣位，奸臣弄权，作福作威，不诚不信，离闲骨肉，猜忌盘维。鄂王轻舍宗祧，不克负荷。洪基大宝，危若缀旒。须立长君，以绍丕构。皇长子潞王从珂，日跻孝敬，天纵聪明，有神武之英姿，有宽仁之伟略。先朝经纶草昧，廓静寰区，辛勤有百战之劳，忠贞赞一统之运。臣诚子道，冠古超今。而又克已化民，推心抚士，率土之讴歌有属，上苍之眷命攸临。一日万几，不可以暂旷；九州四海，不可以无归。况因山有期，同轨斯至，永言嗣守，属任元良，宜即皇帝位。
    ☆晋高祖李皇后
    高祖后李氏，後唐明宗第五女，天成三年四月封永宁公主，长兴四年九月进封魏国长公主，清泰二年九月改封晋国长公主，晋天福元年十一月册为皇后，七年六月尊为皇太后。开运四年三月，与少帝同迁於契丹之黄龙府。
    ○降契丹表
    晋室皇太后媳妇李氏妾言，张彦泽富珠哩等至，伏蒙皇帝阿翁降书安抚者，妾伏念先皇帝顷在并汾，适逢屯难，危同累卵，急若倒悬，智勇俱穷，朝夕不保。皇帝阿翁发自冀北，亲抵河东，跋履山川，逾越险阻，立平巨孽，遂定中原，救石氏之覆亡，立晋朝之社稷。不幸先帝厌代，嗣子承祧，不能继好息民，而反亏恩辜义，兵戈屡动，驷马难追，戚实自贻，咎将谁执？今穹震怒，中外携离，上将牵羊，六师解甲，妾举宗负衅，视景偷生。惶惑之中，抚问斯至，明宣恩旨，曲赐含容，慰谕丁宁，神爽飞越。岂谓已垂之命，忽蒙更生之恩。省罪责躬，九死未报。今遣孙男延煦延宝奉表请罪，陈谢以闻。
    ☆汉高祖李皇后
    高祖皇后李氏，晋阳人，高祖领藩镇，累封魏国夫人，天福十二年册为皇后。隐帝即位，尊为皇太后。周太祖入京，请后权临朝听政。及即位，上尊号曰昭圣皇太后，居太平宫，显德元年薨。
    ○议择嗣君诰
    高祖皇帝翦乱除凶，变家为国，救生灵於涂炭，创王业於艰难，甫定寰区，遽遗弓剑。枢密使郭威杨，侍卫使史宏肇，三司使王章，亲承顾命，辅立少君，协力同心，安邦定国。旋属四方多事，三叛连衡吴蜀内侵，契丹启衅，蒸黎忄匈惧，宗社阽危。郭威授任专征，提戈进讨，躬当矢石，尽扫烟尘，外寇荡平，中原宁谧。复以强敌未殄边塞多艰，允赖宝臣。往临大邺，疆场有藩篱之固，朝廷宽宵旰之忧。不谓凶竖连谋，群小得志，密藏锋刃，窃发殿庭。已杀害其忠良，方奏闻於少主。无辜受戮，有口称冤。而又潜差使臣，矫赍宣命，谋害枢密使郭威宣徽使王峻侍卫步军都指挥使王殷等。人知无罪，天不助奸。今者郭威、王峻、澶州节度使李洪义、前曹州防御使何福进、前复州防御使王彦超、前博州刺史李筠、北面行营马步都指挥使郭崇、步军都指挥使曹英、护圣都指挥使白重赞、索万进、田景咸、樊爱能、李万全、史彦超、奉国都指挥使张铎、王晖、胡立、弩手指挥使何ど等，径领兵师，来安社稷，逆党皇城使李业内客省使阎晋卿枢密都承旨聂文进飞龙使後赞翰林茶酒使郭允明等，胁君於大内，出战於近郊，及至力穷，遂行弑逆。冤愤之极，今古未闻。今则凶党既除，群情共悦，神器不可以无主，万几不可以久旷，宜择贤君，以安天下。河东节度使崇，许州节度使信，皆高祖之弟；徐州节度使ど，开封尹承勋，高祖之男，俱列盘维，皆居屏翰。宜令文武百辟，议择嗣君，以承大统。
    ○册徐州节度使ど即帝位诰
    天未悔祸，丧乱孔多，嗣王幼冲，群凶蔽惑，构奸谋於造次，纵毒虿於斯须。将相大臣，连颈受戮，股肱良佐，无罪见屠，行路咨嗟，群心扼腕。则高祖之洪烈，将坠於地。赖大臣郭威等，激扬忠义，拯济颠危，除恶蔓以无遗，俾缀旒之不绝，宗祧事重，缵继才难，既闻将相之谋，复蓍龟之兆，天人协赞，社稷是依。徐州节度使ど禀上圣之资，抱中和之德，先皇如子，锺爱特深，固可以子育兆民，君临万国，宜令所司择日，备法驾奉迎即皇帝位。
    於戏！神器至重，天步方艰，致理保邦，不可以不敬；贻谋听政，不可以不勤。允执厥中，祗膺景命。
    ○临朝诰
    昨以奸邪构衅，乱我邦家，勋德效忠，翦除凶慝俯从人欲，已立嗣君。宗社危而再安，纪纲坏而复振。皇帝法驾未至，庶事方殷，百辟上言，请予莅政，宜允舆议，权总万几，止於浃旬，即复明辟。
    ○命宰臣权军国事诰
    王室多故，边境未宁，内难虽平，外寇仍炽。据北面奏报，强敌奔冲，继发兵师，未闻平殄须劳上将暂自临戎，宜令枢密使郭威部署大军，早谋掩击。其军国庶事，权委宰臣窦贞固苏禹、枢密使王峻等商量施行，在京马步兵士，委王殷都大提举。
    ○降封徐州节度使ど为湘阴公诰
    比者枢密使郭威志安社稷，议立长君，以徐州节度使ど，高祖近亲，立为汉嗣，爰自藩镇，徵赴京师。虽诰命寻行，而军情不附，天道在北，人心靡东，适当改卜之初，俾膺分土之命。ど可降授开府仪同三司检校太师上柱国，封湘阴公，食邑三千户，食实封五百户。
    ○答周太祖诰
    侍中功烈崇高，德声昭著，翦除祸乱，安定乾坤，讴歌有归，历数攸属，所以群情推戴，亿兆同欢。老身未终残年，属兹多难，唯以衰朽，於始终。载省来笺，如母见待，感仞深意，涕泗横流，其诸诚怀，难尽宣述。
    ☆李继岌（後唐魏王继岌）
    继岌，庄宗子，庄宗即位，充北都留守，同光三年封魏王，是年伐蜀，以为都统蜀平回军，至渭南，闻庄宗败，师徒溃散，自缢死。
    ○喻蜀郡檄
    舍过论功，王者示好生之道；转祸为福，圣人垂善变之文。矧彼蜀人，代承唐德，元宗朝以兵兴河塞，久驻金銮；僖宗朝以盗起中原，曾停玉辂。蜀之乃祖乃父，或士或人，而皆内禀忠贞，外资骁果，武负关张之气，文传扬马之风，迎大驾以涉岷峨，合诸军而定关辅忠气冠乎日月，勋业著乎山河，凡在幽遐，皆所传达。不幸龟龙忽去蛇豕寻生，遇此匪人，据斯重地。蜀主先父，出身陈许，拥众巴庸，接王室之频迁，保边隅而自大。盖属昭宗皇帝方兹播越，正切抚绥，洗彼瑕疵，润之雨露，绾红旆碧幢之贵，兼凤池鸡树之荣。狂兕逢山，渐展横行之志；鸣枭出穴，曾无返哺之声。拔本塞源，见利忘义。加以结连同恶，聚集群凶。当天步多艰，莫展扶持之节；及坤维暂绝，却为僭伪之谋。烈士闻之抚膺，懦夫见之攘臂。洎兹馀裔，益奋残妖，阉竖擅权，而勋贤结舌。不稼不穑，奢侈者何啻千门？内淫外荒，涂炭者已馀万室。而更纳其短见，侮我大朝，辄横拒辙之臂拟举投罗之翼。我皇帝仰膺元谶，再造皇图，四时顺而玉烛明，万汇安而金绳正。惟兹蜀土，敢隔朝风，连营亏恤养之恩，比屋困烦苛之政。每闻残酷，深所悯伤，是命车徒，以申吊伐。步卒则矗如山列，骑车则迅若雷奔，振雄声而聒动乾坤，腾锐气而动摇河岳。彼若率兵赴死，我则无阵不摧；彼若据垒偷生，我则无城不拔。却虑高低士庶，远近封巡，不早回翔，终同覆灭，故今晓示，贵在保全。应三川管内，有以藩镇降者，即授之节度；有以州郡降者，即授之刺史；有以镇县降者，即付之主守；有能见机知变，诛斩伪命将帅，以其藩镇城池降者，亦以其官授之。如列阵交锋之际，有以万人已上降者，授之节度；五千人已上，授之大郡；三千人已上，授之次郡；一千人已上，授之主将。有蜀城将校诛斩伪主首领降者，授以方镇。如蜀主王衍首过自新，以三川归国，即授方面。其同谋将校，当加列爵，有旧在本朝文武官，或负罪流落在蜀者，苟能率众归朝，一切不问。大军所行之处，不得焚烧庐舍，剽掠马牛，所有降人，倍加安抚。所罪者一人僭伪，所救者万姓疮痍。况蜀主宗枝，成都父老，较其罪状，良可矜宽。只如伪梁，挟我皇威，窥吾大宝，为四十年之巨寇，覆十九叶之丕基，昨国家平定中原，只诛元恶，列藩牧伯，咸不替移，阖境生灵，一无骚扰。虽蜀中遐僻，亦合传闻。各宜审计变通，速谋归向，据兹事件，得以旌酬。勿谓无言，竟贻後悔。故兹示谕，各宜知悉。
    ●卷一百二十八
    ☆杨行密（吴王）
    行密字化源，庐州合肥人。自庐州刺史累迁淮南节度使。乾宁二年，表请讨朱全忠，加检校太傅同中书门下平章事，封宏农郡王。四年授江南诸道行营都统，击败全忠於淮水，遂全有江淮之地。光化三年加侍中，天复二年拜东面行营都统中书令，进封吴王。天二年十一月薨，年五十四，谥武忠。子溥，僭称帝，追尊为太祖武皇帝，庙号太祖。
    ○举史实牒
</div>
    <div class="pagination">
<a href="全唐文_page88.html">上一页</a><span>...</span><a href="全唐文_page84.html">84</a><a href="全唐文_page85.html">85</a><a href="全唐文_page86.html">86</a><a href="全唐文_page87.html">87</a><a href="全唐文_page88.html">88</a><span class="current-page">89</span><a href="全唐文_page90.html">90</a><a href="全唐文_page91.html">91</a><a href="全唐文_page92.html">92</a><a href="全唐文_page93.html">93</a><a href="全唐文_page94.html">94</a><span>...</span><a href="全唐文_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
