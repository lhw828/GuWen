<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 6 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 6 页/共 27 页
  </h1>
  <div class="content">
   盖闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造黄旌旗之饰及至周室设两观乘大路朱千玉戚八佾陈于庭而颂声兴夫帝王之道岂异指哉或曰良玉不瑑又云非文亡以辅德二端异焉殷人执五刑以督奸伤肌肤以惩恶成康不式四十余年天下不犯囹圄空虚秦国用之死者甚众刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕籍田以为农先劝孝弟崇有德使者冠盖相望问勤劳恤孤独尽思竭神功烈休德未始云获也今隂阳错缪氛气充塞羣生寡遂黎民未济廉耻贸乱贤不肖浑殽未得其真故详延特起之士意庻防乎今子大夫待诏百有余人或道世务而未济稽诸上古之不同考之于今而难行毋乃牵于文系而不得骋与将所繇异术所闻殊方与各悉对着于篇母讳有司明其指畧切磋究之以称朕意
　　四【按本传仲舒对云云天子复册之】
　　盖闻善言天者必有征于人善言古者必有验于今故朕垂问虖天人之应上嘉唐虞下悼桀纣寖微寖灭寖明寖昌之道虚心以改今子大夫明于隂阳所以造化习于先圣之道业然而文采未极岂惑乎当世之务哉条贯靡竟统纪未终意朕之不明与听若与夫三王之教所祖不同而皆有失或谓久而不易者道也意岂异哉子大夫既已着大道之极陈治乱之端矣其悉之究之熟之复之诗不云虖嗟尔君子毋常安息神之听之介尔景福朕将亲览焉子大夫其茂明之【按仲舒对以为诸不在六艺之科孔子之术者皆絶其道勿使并进又云自武帝嗣立魏其武安侯为相今隆儒矣及仲舒对册推明孔氏抑黜百家立学校之官州郡举茂材孝防皆自仲舒发之而武纪建元元年罢申商仪秦之言婴蚡之相正在此时益知非元光也】
　　五
　　盖闻上古至治画衣冠异章服而民不犯隂阳和五糓登六畜蕃甘露降风雨时嘉禾兴朱草生山不童泽不涸麟凤在郊薮龙游于沼河洛出图书父不丧子兄不哭弟北发渠搜南抚交阯舟车所至人迹所及跂行喙息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何由仁义礼智四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隐【按对防非有卓伟切至之论至曰仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之柄通壅塞之涂权轻重之数论得失之道逺近情伪必见于上谓之术凢此四者治之本道之用皆当设施不可废也于仁义礼智皆指用以为体既不足以明义理之源而智之一字则直以术言之其为人主心术之害尤大且四者即道也而曰道之用不知何者复为道之体乎至论汤旱以为桀之余烈成汤以旱而自责乃归之于桀使人主不畏天威不知己过实啓之盖武帝即位之初以贤良征为博士使匈奴不合意免归及其再对以防词求合时对者百余人太常奏第居下天子擢为第一召见拜博士复上防以周公自许上异其言后遂以阿意从防取宰相为当世识者所讥其心术之微已见于始进之日矣之防不得与此编故论其大防云以上皆问贤良防凢六首】
　　文帝赐尉佗书【南粤王赵佗真定人也秦二世时南海尉任嚣病且死召龙川令赵佗行南海尉事秦灭佗击并桂林象郡自立为南粤王髙帝已定天下为中国劳苦故释佗不诛十一年遣陆贾立佗为南越王与剖符通使使和辑南粤毋为南边害与长沙接境髙后时有司请禁粤闗市铁器佗曰此必长沙王计欲倚中国击灭南海并王之自为功也于是佗乃自尊号为南武帝发兵攻长沙边取数县焉髙后遣将军隆虑侯灶击之曽着湿士卒大疫兵不能逾岭岁余髙后崩即罢兵佗因此以兵威财物赂遗闽粤西瓯骆役属焉东西万余里乃乘黄屋左纛与中国侔文帝元年初镇抚天下使告诸侯四夷从代来即位意乃为佗亲冡在真定置守邑嵗时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫赐佗书云云】
　　皇帝谨问南粤王甚苦心劳思朕髙皇帝侧室之子弃外奉北藩于代【愚谓即此一语便可感动蛮夷】道里辽逺壅蔽朴愚未尝致书高皇帝弃羣臣孝惠皇帝即世高后自临事不幸有疾日进不衰以故誖暴乎治诸吕为变故乱法不能独制乃取他姓子为孝惠皇帝嗣頼宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冡【按二事各从其半盖威德兼尽之道也】前日闻王发兵于边为寇灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一忘十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乘之使以通其道是争也争而不让仁者不为也愿与王分弃前患【顔氏曰彼此共弃故曰分】终今以来通使如故故使贾驰谕告王朕意王亦受之毋为寇灾矣上褚五十衣中褚三十衣下褚二十衣遗王【以锦装衣曰褚上中下者锦多少轻重之差也】愿王听乐娯忧存问邻国【陆贾至南粤王恐乃顿首谢愿奉明诏长为藩臣奉贡职】
　　遗匈奴书【文帝三年夏匈奴右贤王入居河南地为寇诏遣丞相灌婴以将击右贤王右贤王走出塞其明年单于遗汉书愿兵休士养马除前事复故约云云前六年遗匈奴云云】
　　皇帝敬问匈奴大单于无恙【按此冒顿单于也】使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服【言天子自所服也】绣袷绮衣【袷者衣无絮也綉袷绮衣以綉为表绮为里也】长襦锦袍各一比踈一【辫发之拂】黄金饬具带一黄金犀毗一【胡带之钩也】绣十匹锦二十匹赤绨緑缯各四十匹使中大夫意谒者令肩遗单于【按此书先责匈奴违约次谕以事在赦前勿深诛又云单于若能明吿诸吏使无负约然后可和使单于所言诚耶固不逆其善意使所言伪耶亦不堕其诈谋抑扬开阖皆有法焉至遗之以物又以其自将苦兵为辞非畏而赂之也即此一书可见文帝御夷狄之道矣】遗匈奴书【冒顿死子稽粥立号老上单于岁入边杀掠人民汉患之使使遗单于书单于亦使使报谢孝文后二年使使遗匈奴书云云】
　　皇帝敬问匈奴大单于无恙使当戸且渠雕渠难郎中韩辽遗朕马二匹已至敬受【顔氏曰当戸沮渠者一人为二官雕渠难者其姓名】先帝制长城以北引弓之国受令单于长城以内冠带之室朕亦制之使万民耕织射猎衣食父子母离臣主相安俱无暴虐今闻渫恶民贪降【晋氏曰渫恶民谓邪恶不正之民今按顔氏作趍字句絶愚谓降字句絶】其趋背义絶约忘万民之命离两主之欢然其事已在前矣【亦犹前书事在赦前之意】书云二国已和亲两主驩说寝兵休卒养马世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道顺天恤民相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫蘖金帛绵絮它物岁有数【岁予以物始此然亦以地寒为辞】今天下大安万民熈熈独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道也堕坏前恶以图长久使两国之民若一家子元元万民下及鱼鼈上及飞鸟跂行喙息蠕动之类莫不就安利避危殆故来者不止天之道也俱去前事朕释逃虏民【谓汉人逃入匈奴者】单于母言章尼等【皆匈奴降汉者】朕闻古之帝王约分明而不食言单于留志天下大安和亲之后汉过不先单于其察之【单于既约和亲于是制诏御史匈奴大单于遗朕书和亲已定亡人不足以益众广地匈奴无入塞汉无出塞犯令约者杀之按此书皆大哉王者之言非后世所及也○以上皆赐夷狄书凢三首】
　　元帝使车骑将军谕单于【竟宁元年】
　　单于上书愿罢北边吏士屯戌子孙世保塞单于乡慕礼义所以为民计者甚厚此长久之防也朕甚嘉之中国四方皆有关梁障塞非独以备塞外也亦以防中国奸邪放纵出为寇害故明法度以专众心敬谕单于之意朕无疑焉为单于恠其不罢故使大司马车骑将军嘉晓单于【单于谢曰愚不知大计天子幸使大臣告语甚厚其事详见后侯应议中】
　　右两汉诏册凢一百首【按文中子曰汉之诏册则防乎典诰矣又曰五帝之典三王之诰两汉之制粲然可见矣又曰制其尽美于防人乎文中子之论如此而朱文公乃非之曰三代之训诰誓命皆根源学问敷陈义理粲然可为后世法秦汉以下诏令何所发明惟髙帝之诏差愈然已不纯如曰肯从我游者吾能尊显之此岂所以待天下士耶愚谓以二帝三王律之则诚如文公之说自后世言之则两汉诏令犹有恻怛忧民之实意而辞气蔼然深厚尔雅盖有古之风烈故去其可去者而録其可録者厘为四条以为代言之法自汉及唐惟兴元赦令能兴起人心以其词尚偶俪故不入正宗而附于此】















　　文章正宗巻三
　　钦定四库全书
　　文章正宗巻四　　　　　宋　真徳秀　编议论一
　　祭公谋父谏征犬戎【国语下同】
　　穆王将征犬戎【韦氏曰穆王昭王子穆王满也犬戎西戎别名】祭公谋父諌曰不可【祭畿内之国周公之后为王卿士谋父字也】先王耀德不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿德肆于时夏允王保之先王之扵民也茂正其德而厚其性阜其财求而利其器用明利害之鄕【示之以好恶鄕方也】以文修之【文礼法也】使务利而避害懐德而畏威故能保世以滋大昔我先世后稷以服事虞夏及夏之衰也弃稷弗务我先王不窋用失其官【不窋弃之子】而自窜扵戎翟之间【尧封弃扵邰至不窋失官去夏而迁扵邠邠西接戎北近翟】不敢怠业时序其德纂修其绪修其典训朝夕恪勤守以惇笃奉以忠信奕世载德不沗前人【奕亦前人也】至扵武王昭前之光明而加之以慈和事神保民莫不欣喜商王帝辛大恶扵民庶民弗忍欣戴武王以致戎扵商牧是先王非务武也勤恤民隐而除其害也夫先王之制邦内甸服邦外侯服侯卫賔服蛮夷要服戎翟荒服甸服者祭侯服者祀賔服者享要服者贡荒服者王日祭【日祭祭扵祖考谓上食也近汉亦然】月祀【月祀扵曽高】时享【时享扵二祧】嵗贡【嵗贡扵坛墠】终王【终谓世终也朝嗣王及即位而来见】先王之训也有不祭则修意【意志意也谓邦甸之内有违阙不供日祭者先修意以自责畿内近知王意也】有不祀则修言【言号令也】有不享则修文【文典法也】有不贡则修名【名谓尊卑职贡之名号】有不王则修德【远人不服则修文德以来之】序成而有不至则修刑【序成谓上五者次序也已成而有不至则有刑诛】扵是乎有刑不祭伐不祀征不享让不贡【让谴责也】告不王【谓以文词吿晓之地远者辠轻也】扵是乎有刑罚之辟【刑不祭也】有攻伐之兵【伐不祀也】有征讨之备【征不享也】有威让之令【让不贡也】有文告之辞【告不王也】布令陈辞而又不至则又増修扵德无勤民扵远是以近无不听远无不服今自大毕伯仕之终也【大毕伯仕犬戎氏之二君终卒也】犬戎氏以其职来王【以其职谓其嗣子以其贵珤来见王也】天子曰予必以不享征之且观之兵【享賔服之礼】其无乃废先王之训而王防顿乎【顿败也】吾闻夫犬戎树惇【树立也言犬戎立性惇朴】能帅旧德而守终纯固其有以御我矣【御犹应也距也】王不听遂征之得四白狼四白鹿以归自是荒服者不至
　　召公谏监谤
　　厉王虐国人谤王【韦氏曰夷王子厉王胡也】召公吿王曰民不堪命矣【召公召康公之后穆公虎也】王怒得卫巫使监【古衔反】谤者【卫巫卫国之巫也监察也以巫有神灵有谤必知之】以告则杀之国人莫敢言道路以目【不敢发言以目相眄而已】王喜告召公曰吾能弭谤矣乃不敢言【弭止也】召公曰是鄣之也【鄣防也】防民之口甚扵防川【流者曰川】川壅而溃伤人必多民亦如之是故为川者决之使导为民者宣之使言故天子听政使公卿至扵列士献诗【献诗以风也列士上士也】瞽献典【无目曰瞽瞽乐师典乐典也】史献书【史外史也周礼外史掌三皇五帝之书】师箴【师小师也箴箴刺王阙以正得失】赋【无眸子曰赋赋公卿列士所献诗也】蒙诵【有眸子而无见曰蒙周礼蒙主歌风诵诵谓箴谏之语也】百工谏【百工执技以事上谏者执艺事以谏谓若匠师庆谏鲁庄公丹楹刻桷者】庶人传语【庶人卑贱见时得失不得达传以语士也】近臣尽规【近臣谓骖仆之属也尽规尽其规计以告王】亲戚补察【补补过察察政也传曰自王以下各有父兄子弟以补察其过】瞽史教诲【瞽乐太师史太史也掌隂阳天时礼法之书以相教诲者单襄公曰吾非瞽史焉知天道】耆艾修之【耆艾师傅也】而后王斟酌焉是以事行而不悖民之有口也犹土之有山川也财用扵是乎出【犹若也山川所以宣地气而出财用口亦宣人心而言善败】犹其有原隰衍沃也衣食扵是乎生【广平曰原下湿曰隰下平曰衍有溉曰沃】口之宣言也善败扵是乎兴行善而备败所以阜财用衣食者也夫民虑之扵心而宣之扵口成而行之胡可壅也若壅其口其与能几何【与辞也能几何言不久也】王弗听扵是国人莫敢出言三年乃流王扵彘
　　芮良夫谏专利
　　厉王説荣夷公【韦氏曰荣国名夷諡也】芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至扵今今王学专利其可乎匹夫专利犹谓之盗王而行之其归鲜矣荣公若用周必败既荣公为卿士诸侯不享王流扵彘
　　虢文公谏不借千畆
　　宣王即位不借千畆虢文公谏曰不可夫民之大事在农上帝之粢盛扵是乎出民之蕃庶扵是乎生事之共给扵是乎在和恊辑睦扵是乎兴财用蕃殖扵是乎始敦厐纯固扵是乎成是故稷为大官古者大史顺时覛【音脉】土【覛视也】阳瘅【丁佐反】愤盈土气震发【瘅厚也又方言楚谓怒为瘅愤积也盈满也震动也发起也】农祥晨正【农祥房星也晨正谓立春之日晨中扵午也农事之故曰农祥】日月底扵天庙【底至也天庙营室也孟春之月日月皆在营室】土乃脉发【脉理也农书曰春土冒橛陈根可拔耕者急发】先时九日大史吿稷曰自今至扵初吉阳气俱烝土膏其动弗震弗渝脉其满谷乃不殖【渝变也灾也言阳气俱升土膏欲动当即发动变泻其气不然则脉满气结更为灾病谷乃不殖】稷以吿王曰史帅阳官以命我司事【史太史阳官春官司事主农事官也】曰距今九日土其俱动【距去也】王其祗祓监【古懴反】农不易【祗敬也祓齐戒祓除也】王乃使司徒咸戒公卿百吏庶民司空除坛扵借命农大夫咸戒农用先时五日瞽吿有恊风至【瞽乐大师知风声者恊和也风气和时至也立春曰融风】王即齐宫百官御事各即其齐三日王乃淳濯飨醴【淳沃也濯溉也飨饮也谓王沐浴饮醴酒】及期郁人荐鬯牺人荐醴【牺人司尊也】王祼鬯飨醴乃行【祼灌也灌鬯饮醴皆所以自香洁】百吏庶民毕从及借后稷监【古懴反下同】之膳夫农正陈借礼大史賛王王敬从之王耕一墢【鉢音一墢一耜之墢也王无偶以一耜耕】班三之【班次也三之下各三其上也王一墢公三卿九大夫二十七】庶人终扵千畆【终尽耕也】其后稷省功大史监之司徒省民大师监之毕宰夫陈飨膳宰监之膳夫賛王王歆大牢【歆飨也】班尝之庶人终食是日也瞽帅音官以省风土【音官乐官也风土以音律省土风风气和则土气飬】廪扵借东南钟而藏之【廪御廪一名神仓东南生长之处钟聚也谓为廪以藏王所借田以奉粢盛】而时布之扵农【布赋也】稷则徧戒百姓纪农恊功曰隂阳分布震雷出滞土不备垦辟在司冦乃命其旅曰徇农师一之【一之先往也】农正再之【农正后稷之佐田畯也故次农师】后稷三之【后稷农官之君故次农正】司空四之【司空主道路沟洫故次后稷】司徒五之【司徒省民故次司空】大保六之大师七之【大保大师天子三公佐王论道泛监众官不特掌事故次司徒】大史八之【大史掌达官府之治故次大师】宗伯九之【宗伯卿官掌相王之大礼若王不与祭则摄位故次大史】王则大徇【大徇帅公卿大夫亲行农也】耨获亦如之【如之如耕时也】民用莫不震动恪恭扵农修其疆畔日服其鏄不解扵时财用不乏民用和同是时也王事唯农是务无有求利扵其官以干农功【求利谓变易役使干乱农功】三时务农而一时讲武故征则有威守则有财若是乃能媚扵神而和扵民矣则享祀时至而布施优裕也今天子欲修先王之绪而弃其大功匮神之祀而困民之财将何以求福用民王弗听
　　仲山父谏立少
　　鲁武公以括与戏见王【韦氏曰献公子武公敖也括武公长子伯御也戏括弟懿公也】王立戏【以为太子】樊仲山父谏曰不可立也【仲山父王卿士食邑扵樊】不顺必犯犯王命必诛故出令不可不顺也令之不行政之不立行而不顺民将弃上夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其图之王卒立之鲁侯归而卒及鲁人杀懿公而立伯御三十二年宣王伐鲁立孝公诸侯从是而不睦【按上五事皆周宣王以前文章不见扵书而幸见扵国语有志学古者其深味之】
　　富辰谏以狄伐郑【左氏传僖二十四年】
　　郑之入滑也滑人听命师还又即卫郑公子士泄堵俞弥帅师伐滑【杜氏曰郑大夫】王使伯服防孙伯如郑请滑【二子周大夫】郑伯怨惠王之入而不与厉公爵也又怨襄王之与卫滑也【怨王助卫为滑请】故不听王命而执二子王怒将以狄伐郑富辰谏曰不可臣闻之大上以德抚民【无亲疏也】其次亲亲以相及也【先亲以及疏推恩以行义】昔周公吊二叔之不咸故封建亲戚以蕃屛周【吊伤也咸同也周公伤夏殷之叔世疏其亲戚以至防亡故广封其兄弟】管蔡郕霍鲁卫毛聃郜雍曹滕毕原酆郇文之昭也【十六国皆文王子也】邘晋应韩武之穆也【四国皆武王子】凡蒋邢茅胙祭周公之允也【允嗣也】召穆公思周德之不类故纠合宗族扵成周而作诗【类善也纠收也召穆公周卿士名虎召采地周厉王之时周徳衰微兄弟道缺召穆公扵东都收防宗族特作此周公之乐歌常棣诗属小雅】曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤德之大者也【庸用也昵亲也】即聋从昧与顽用嚚奸之大者也弃德崇奸祸之大者也【崇聚也】郑有平惠之勲【平王东迁晋郑是依惠王出奔虢郑纳之是其勲也】又有厉宣之亲【郑始封之祖桓公友周厉王子宣王母弟】弃嬖宠而用三良【七年杀嬖臣申侯十六年杀宠子子华也三良叔詹堵叔师叔所谓尊贤】扵诸姫为近【道近当昵之】四德具矣耳不听五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屛周召穆公亦云【周公作诗召公歌之故言亦云】今周德既衰扵是乎又渝周召以从诸奸无乃不可乎【变周召亲兄弟之道】民未忘祸王又兴之【前有子頺之乱中有叔带召狄故曰民未忘祸】其若文武何王弗听使颓叔桃子出狄师夏狄伐郑取栎王德狄人将以其女为后富辰谏曰不可臣闻之曰报者倦矣施者未厌【施功劳也有劳则望报过甚】狄固贪惏王又啓之女德无极妇怨无终【妇女之志近之则不知止足逺之则忿怒无已终犹已也】狄必为患王又弗听
　　富辰谏以翟女为后【国语下同】
　　王降翟师以伐郑王德翟人将以其女为后富辰谏曰不可夫婚姻祸福之阶也利内则福由之利外则取祸今王外利矣【韦氏曰树利扵翟】其无乃阶祸乎昔挚畴之国也由大任杞缯由大姒齐许申吕由大姜陈由大姫是皆能内利亲亲者也昔鄢之亡也由仲任密须由伯姞郐由叔妘聃由郑姬息由陈妫邓由楚曼罗由季姫庐由荆妫是皆外利离亲者也王曰利何如而内何如而外对曰尊贵明贤庸勲长老爱亲礼新亲旧然则民莫不审固其心力以役上令官不易方而财不匮竭求无不至动无不济百姓兆民夫人奉利而归诸上是利之内也若七德离判民乃携贰各以利上求不暨是其外利也夫翟无列扵王室郑伯南也王而卑之是不尊贵也翟豺狼之德也郑未失周典王而蔑之是不明贤也平桓庄惠皆受郑劳王而弃之是不庸勲也郑伯捷之齿长矣王而弱之是不长老也翟隗姓也郑出自宣王王而虐之是不爱亲也夫礼新不间旧王以翟女间姜任非礼且弃旧也【姜氏任氏之女世为王妃嫔今以翟女代之为弃旧也】王一举而弃七德臣故曰利外矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗听十八年王黜翟后翟人来诛杀谭伯富辰曰昔吾骤谏王王弗从以及此难若我不出王其以我为怼乎乃以其属死之
　　内史过论晋君臣
　　襄王使召公过及内史过赐晋惠公命吕甥郤芮相晋侯不敬晋侯执玉卑拜不稽首内史过归以告王曰晋不亡其君必无后且吕郤将不免王曰何故对曰夏书有之曰众非元后何戴后非众无与守邦在汤誓曰予一人有辠无以万夫万夫有辠在余一人在盘庚曰国之臧则维女众国之不臧则维余一人是有逸罚如是则长众使民不可不慎也民之所急在扵大事先王知大事之必以众济也故祓除其心以和惠民考中度衷以涖之昭明物则以训之制义庶孚以行之祓除其心精也考中度衷忠也昭明物则礼也制义庶孚信也然则长众使民之道非精不和非忠不立非礼不顺非信不行今晋侯即位而背内外之赂【背外不与秦地背内不与里丕之田】虐其处者弃其信也【虐其处者杀里丕之党】不敬王命弃其礼也施其所恶弃其忠也以恶实心弃其精也四者皆弃则逺不至而近不和矣将何以守国古者先王既有天下又崇立上帝明神而敬事之扵是乎有朝日夕月以教民事君诸侯春秋受职扵王以临其民大夫士日恪位着以儆其官【中廷之左右曰位门屛之间曰着】庶人工商各守其业以共其上犹恐有坠失也故为车服旗章以旌之为挚币瑞节以镇之为班爵贵贱以别之为令闻嘉誉以声之【谓有功徳者则以防命述其功美进爵加锡以声之】犹有散迁解慢而着在刑辟流在裔土扵是乎有夷蛮之国有斧钺刀墨之民而况可以淫纵其身乎夫晋侯非嗣也而得其位亹亹怵惕保任戒惧犹曰未也若将广其心而远其邻陵其民而卑其上将何以固守夫执玉卑替其挚也拜不稽首诬其王也替挚无镇诬王无民夫天事恒象任重享大者必速及故晋侯诬王人亦将诬之欲替其挚人亦将替之大臣享其禄弗谏而阿之亦必及焉襄王三年而立晋侯八年而陨扵韩十六年而晋人杀懐公无胄秦人杀子金子公【子金吕甥子公郤芮之字也按惠王十五年有神降扵莘王问扵内史过曰是何故固有之乎对曰有之国之将兴其君齐明衷正精洁惠和其徳足以昭其馨香其惠足以同其民人神飨而民聴民神无怨故明神降之观其政徳而均布福焉国之将亡其君贪冒辟邪淫佚荒怠麤秽暴虐其政腥臊馨香不登其刑矫讼百姓携贰明神弗蠲而民有远志民人怨痡无所依懐故神亦往焉观其苛慝而降之祸是以或见神以兴亦或以亡王曰其谁受之曰在虢土王曰何为福曰臣闻之道而得神是谓逢福滛而得神是谓逢祸今虢少荒其亡乎王使太宰忌父帅傅氏及祝史奉牺牲玉鬯往献焉内史过从至虢虢公亦使祝史请土焉内史过归告王曰虢必亡矣不禋扵神而求福焉神必祸之不亲扵民而求用焉民必违之精意以享禋也慈保庶民信也今虢公动匮百姓以逞其违离民怒神而求利焉不亦难乎此章在论晋君臣之前其间有渉巫史之语故不全録】
　　单襄公言陈必亡
　　定王使单襄公聘扵宋遂假道扵陈以聘扵楚火朝觌矣道茀不可行也【韦氏曰火心星也觌见也革秽塞路为茀朝见谓夏正十月晨见扵辰】候不在疆【人也掌送迎賔客者疆境也】司空不视涂【司空卿官掌道路也】泽不陂【陂障也】川不梁【流曰川梁渠梁】野有庾积【露积也】场功未毕【治场未毕也】道无列树【古者列树以表道且为城守之用】垦田若蓺【发田曰垦蓺犹莳也言其稀少犹若蓺物】膳宰不致饩【膳宰膳夫也掌賔客之牢礼生曰饩】司里不授馆【司里里宰也掌授客馆】国无寄寓【寓亦寄也无寄寓者不为庐舎可以寄覊旅之客】县无施舎【四甸为县县方六十里施舎者所以施舎賔客负任之处】民将筑台扵夏氏及陈陈灵公与孔寜仪行父南冠以如夏氏留賔弗见单子归告王曰陈侯不有大咎国必亡王曰何故对曰夫辰角见而雨毕【辰角大辰苍龙之角角星名也见者朝见东方建戌之初寒露节也雨毕者杀气日盛雨气尽也】天根见而水涸【天根亢氐之间也涸竭也谓寒露雨毕之后五日天根朝见水潦尽竭也】木见而草木节解【木氐也谓寒露之后十日阳气尽草木之枝节皆理解也】驷见而陨霜【驷天驷房星也陨落也谓建戌之中霜始降】火见而清风戒寒【谓霜降之后清风先至所以戒人为寒备也】故先王之教曰雨毕而除道水涸而成梁【教谓月令之属也】草木节解而备藏陨霜而冬裘具清风至而修城郭宫室故夏令曰九月除道十月成梁【夏令夏后氏之令周所因也除道所以便行旅成梁所以便民使不渉也】其时儆曰收而场功偫而畚挶【时儆时所以儆告其民也收而场功使人修囷仓也偫具也畚器名土龙也挶升土之器具汝畚挶将以筑作也】营室之中土功其始【定谓之营室谓建亥小雪之中定星昏正扵午土功可以始也诗云定之方中作于楚宫】火之初见期扵司里【期防也致其筑作之具防扵司里之官】此先王之所以不用财贿而广施德扵天下者也今陈国火朝觌矣而道路若塞野场若弃泽不陂障川无舟梁【舟梁以舟为梁也】是废先王之教也周制有之曰列树以表道立鄙食以守路【鄙四鄙十里有庐庐有饮食】国有郊牧【国外曰郊牧放牧之地】畺有寓望【畺境也境界之上有寄寓之舎望之人】薮有圃草【泽无水曰薮圃大也必有茂大之草以备财用】囿有林池【囿苑也林积木池积水也】所以御灾也其余无非谷土民无县耜【言常用也】野无奥草不夺民时不蔑民功有优无匮有逸无罢国有班事县有序民今陈国道路不可知田在草间【不垦者多】功成而不收民罢扵逸乐是弃先王之法制者也周之秩官有之【秩官周常官篇名】曰敌国賔至关尹以告【关尹司关掌四方賔客叩关则为之告】行理以节逆之【理吏也逆迎也执瑞节为信而迎之也行理小行人】人为导【导賔至扵朝出送之境】卿出郊劳【聘礼曰賔至扵近郊君使卿朝服用束帛劳】门尹除门【门尹司门也除门埽除门庭也】宗祝执祀【宗宗伯祝太祝也执祀賔将有事扵庙则宗祝执祭祝之礼】司里授馆【司里授客所当馆次扵卿也聘礼卿致馆】司徒具徒【具徒役修道路之委积】司空视涂【视险易也】司冦诘奸【禁诘奸盗】虞人入材【虞人掌山泽之官祭祀賔客各供其材】甸人积薪【甸人掌薪蒸之官也】火师监燎【火师司火燎庭燎也】水师监灌【水师掌水监涤灌之事者】膳宰致餐【熟食曰餐】廪人献饩【生曰饩禾米也】司马陈刍【司马掌帅圉人飬马故陈刍圉人职属司马】工人展车【展省客车补伤败也】百官各以物至賔入如归是故小大莫不懐爱其贵国之賔至则以班加一等益防至扵王使则皆官正涖事【正长也涖临也】上卿监之若王廵守则君亲监之今虽朝也不才有分族扵周承王命以为过賔扵陈而司事莫至是蔑先王之官也先王之令有之曰【文武之教】天道赏善而罚淫故凡我造国无从非彛无即慆淫各守尔典以承天休今陈侯不念续之常弃其伉俪妃嫔而帅其卿佐以滛扵夏氏不亦渎姓矣乎陈我大姫之后也弃衮冕而南冠以出不亦简彛乎是又犯先王之令也昔先王之教茂帅其德也犹恐陨越若废其教而弃其制蔑其官而犯其令将何以守国居大国之间而无此四者其能久乎六年单子如楚八年陈侯杀扵夏氏九年楚子入陈
　　太子晋谏壅川
　　灵王二十二年【韦氏曰灵王大心也】谷洛鬬将毁王宫【谷洛二水名鬬者两水格有似扵鬬洛在王城之南谷在王城之北东入扵瀍至灵王时谷水盛出扵王城西而南流合扵洛水毁王城西南将及王宫故齐人城郏】王欲壅之【欲壅防谷水使北出也】太子晋谏曰不可【晋灵王太子也蚤卒不立】晋闻古之长民者不堕山【堕毁也】不崇薮【崇高也泽无水曰薮】不防川【防障也流曰川】不窦泽【泽居水也窦决也不为此四者为其反天性】夫山土之聚也薮物之归也川气之导也泽水之钟也夫天地成而聚扵高归物扵下疏为川谷以导其气陂塘汚庳以钟其美【美谓滋润】是故聚不阤崩而物有所归【大曰崩小曰阤】气不沈滞而亦不散越【沈伏也滞积也越逺也】是以民生有财用而死有所塟【物有所归故生有财用山陵不崩故死有所塟】然则无夭昏札瘥之忧而无饥寒乏匮之患【短折曰夭狂惑曰昏疫死曰札瘥病也】故上下能相固以待不虞【虞度也】古之圣王唯此之慎【慎逆天地之性】昔共工弃此道也虞扵湛乐淫失其身欲壅防百川堕高堙庳以害天下皇天弗福庶民弗助祸乱并兴共工用防其在有虞有崈伯鲧播其滛心称遂共工之过尧用殛之扵羽山其后伯禹念前之非度厘改制量象物天地比类百川仪之扵民而度之扵羣生共之从孙四岳佐之【共共工也从孙昆弟之孙也四岳官名主四岳之祭为诸侯伯佐助也言共工从孙为四岳之官掌帅诸侯助禹治水】高高下下疏川导滞钟水丰物封崇九山决汨九川陂障九泽丰殖九薮汨越九原宅居九隩【隩内也九州之内皆可宅居】合通四海【使之同轨】故天无伏隂【伏隂夏有霜雹】地无散阳【散阳李梅冬实】水无沈气【沈伏也无伏积之气】火无灾燀【燀焱起貎天曰灾人曰火】神无间行【间行奸神厉之属】民无滛心【隂阳调财用足故无滛滥之心】时无逆数【逆数四时寒暑反逆】物无害生【蝗螟之属不害嘉谷】帅象禹之功度之扵轨仪莫非嘉绩克厌帝心皇天嘉之胙以天下【昨禄也】赐姓曰姒氏曰有夏谓其能以嘉祉殷冨生物也【祉福殷盛赐姓曰姒氏曰有夏者以其能以善福殷富天下生育万物姒犹祉也夏大也以善福殷富天下为大也】胙四岳国命为侯伯【尧以四岳佐禹有功封扵吕】赐姓曰姜氏曰有吕谓其能为禹股肱心膂以飬物丰民人也【肱臂也丰厚也氏曰有吕者以四岳能辅成禹功比扵股肱心膂吕之为言膂也】此一王四伯岂繄多宠皆亡王之后【王谓禹四伯谓四岳也】唯能厘举嘉义以有在下守祀不替其典有夏虽衰杞鄫犹在【杞鄫二国夏后也】申吕虽衰齐许犹在【申吕四岳之后商周之世或封扵申齐许其族也】唯有嘉功以命姓受祀迄扵天下及其失之也必有慆滛之心间之【慆慢也】故亡其氏姓踣弊不振絶后无主堙替圉【堙没也替废也役也圉飬马者】夫亡者岂繄无宠皆黄炎之后也唯不帅天地之度不顺四时之序不度民神之义不仪生物之则以殄防无至扵今不祀及其得之也必有忠信之心间之度扵天地而顺扵时动龢扵民神而仪扵物则故髙朗令终显融昭明命姓授氏而附之以令名若启先王之遗训省其典圗刑法而观其废兴者皆可知也其兴者必有夏吕之功焉其废者必有共鲧之败焉今吾执政毋乃实有所避而滑夫二川之神使至扵争明以妨王宫王而饰之毋乃不可乎
　　单穆公谏铸大钱
　　景王二十一年将铸大钱【韦氏曰景王周灵王之子景王贵也二十一年鲁昭之十八年也钱者金币之名所以贸买物通财用也】单穆公曰不可【穆公王卿士单靖公之曽孙】古者天灾降戾【降下也戾至也灾谓水旱虫螟之类】扵是乎量资币权轻重以振捄民【量犹度也资财也权称也振赈也】民患轻则为之作重币以行之【民患币轻而物贵则作重币以行其轻也】扵是乎有母权子而行民皆得焉【重曰母轻曰子以子贸物物轻则子独行物重则以母权而行之子母相通民皆得其欲】若不堪重则多作轻而行之亦不废重扵是乎有子权母而行小大利之【堪任也不任之者币重物轻妨其用也故作轻币杂而用之以重者贸其贵以轻者贸其贱子权母者母不足则以子平而行之故钱小大民皆以为利也】今王废轻而作重民失其资能无匮乎【废轻而作重则本竭而末寡故民失其资也】若匮王用将有所乏【民财匮无以供上故王用将乏也】乏则将厚取扵民【厚取厚敛也】民不给将有远志是离民也【给供也逺志逋逃也】且夫备有未至而设之【备国备也未至而设之谓豫备不虞安不忘危】有至而后救之【至而后救之谓若救火疗疾量资币平轻重之属】是不相入也【二者先后各有宜不相入不相为用也】可先而不备谓之怠【怠缓也】可后而先之谓之召灾【谓民未患轻而重之离民匮财是谓召灾】周固羸国也天未厌祸焉而又离民以佐灾无乃不可乎【言周固已为羸病之国天降祸灾未厌已也】将民之与处而离之将灾是备御而召之则何以经国国无经则何以出令令之不从上之患也故圣王树德扵民以除之夏书有之曰关石龢均王府则有【夏书逸书也关门关之征也石今之斛也言征赋调均则王之府藏常有之】诗亦有之曰瞻彼旱麓榛楛济济【诗大雅旱麓之首章也旱山名山足曰麓榛似栗而小楛木名济济盛貌盛者言王者之德被及也】恺悌君子干禄恺悌【恺乐也悌易也干求也君子谓君长也言隂阳调草木盛故君子以求禄其心乐易】夫旱麓之榛楛殖故君子得以易乐干禄焉若夫山林匮竭林麓散亡薮泽肆既【肆极也既尽也】民力雕尽田畴荒芜资用乏匮【雕伤也谷地为田麻地为畴】君子将险哀之不暇而何易乐之有焉【险危也】且絶民用以实王府【絶民用谓废小钱敛而铸大也】犹塞川原而为潢汚也其竭也无日矣【大曰潢小曰汚竭尽也无日无日数也】若民离而财匮灾至而备亡王其若之何【备亡无救灾之备也】吾周官之扵灾备也其所怠弃者多矣【周官周六官灾备备灾之法令】而又夺之资以益其灾是去其藏而翳其人也王其圗之【善政藏扵民】王弗听卒铸大钱【又二十三年王将铸无射单穆公諌问之伶州鸠州鸠亦谏然所论者钟律之事学者未易识独穆公所谓耳目心之枢机也故必听和而视正听和则聪视正则明州鸠所谓上作器民备乐之则为和今财亡民罢莫不怨恨臣不知其和也且民所曹好鲜其不济也民所曹恶鲜其不废也故谚曰众心成城众口铄金今三年之中而害金再兴焉惧一之废也韦氏谓害金害民之金谓钱及钟也此皆名言故附此】
　　右有周诸臣论諌之辞凡十事【告王】
　　议论二
　　石碏谏宠州吁【左氏传下同隠三年】
　　卫庄公娶扵齐东宫得臣之妹曰庄姜【杜氏曰得臣齐太子也】美而无子卫人所为赋硕人也又娶扵陈曰厉嬀生孝伯早死其娣戴嬀生桓公庄姜以为已子【虽为庄姜子然太子之位未定】公子州吁嬖人之子也【嬖亲幸也】有宠而好兵公弗禁庄姜恶之石碏諌曰臣闻爱子教之以义方【石碏卫大夫】弗纳扵邪骄奢滛泆所自邪也四者之来宠禄过也【刘炫曰此四者所以自邪已身言为之不已将至扵邪邪谓恶逆之事○愚按石碏之意盖谓骄奢滛泆乃邪之所自起而所以有此四者由宠禄之过也】将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣【如此者少也降其身则必恨恨则思乱不能自安自重○释言曰眕重也】且夫贱妨贵少陵长远间亲新间旧小加大滛破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁防禁之不可桓公立乃老【明年州吁弑桓公完石碏卒能杀州吁以复君之雠又并其子杀之故君子曰石碏纯臣也恶州吁而厚与焉大义防亲其是之谓乎方庄公之宠州吁也碏能谏之及州吁之簒桓公也碏又能诛之可谓社稷之臣矣】
　　臧僖伯谏观鱼【五年春】
　　公将如棠观鱼者臧僖伯谏曰凡物不足以讲大事【杜氏曰臧僖伯公子彄也僖諡也大事祀与戎】其材不足以备器用则君不举焉君将纳民扵轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也【言噐用众物不入法度则为不轨不物乱败之所起】故春搜夏苗秋狝冬狩【搜索择取不孕者苗为苗除害也狝杀也以杀为名顺秋气也狩围守也冬物毕成获则取之无所择也】皆于农隙以讲事也【各随时事之间】三年而治兵入而振旅【虽四时讲武犹复三年而大习出曰治兵始治其事入曰振旅治兵礼毕整众而还振整也旅众也】归而饮至以数军实【饮扵庙以数车徒器械及所获也】昭文章【车服旌旗】明贵贱辨等列【等列行伍】顺少长【出则少者在前还则在后所谓顺也】习威仪也鸟兽之肉不登于爼【爼祭宗庙噐】皮革齿牙骨角毛羽不登于器【谓以饰法度之器】则公不射古之制也若夫山林川泽之实器用之资皁之事官司之守非君所及也【士臣皁皁臣舆舆臣言取此杂猥之物以资噐备是小臣有司之职非诸侯之所亲也】公曰吾将畧地焉【孙辞以畧地畧防摄廵行之名】遂往陈鱼而观之【陈设张也公大设捕鱼之备而观之】僖伯称疾不从书曰公矢鱼于棠非礼也且言远地也【矢亦陈也棠他境故曰逺地○胡文定公曰诸侯非王事则不出非民事则不出今隠公怠弃国政远事逸逰僖伯之忠言不见纳又从而为之辞是纵欲而不能自克之以礼也　愚按僖伯所陈皆先王之典法人君之一逰一豫其可轻也哉后世本纪书曰某日畋扵某所某日猎扵某地者其得罪扵先王甚矣】
　　臧哀伯谏纳郜鼎【桓二年】
　　宋殇公立十年十一战民不堪命孔父嘉为司马督为太宰故因民之不堪命先宣言曰司马则然已杀孔父而弑殇公召庄公扵郑而立之以亲郑以郜大鼎赂公【杜氏曰郜国所造器也】齐陈郑皆有赂故遂相宋公夏四月取郜大鼎扵宋戊申纳扵大庙非礼也臧哀伯谏曰【臧哀伯鲁大夫僖伯之子】君人者将昭德塞违以临照百官犹惧或失之故昭令德以示子孙是以清庙茅屋【以茅饰屋着俭也清庙肃然清静之称】大路越席【大路玉路祀天车也越席结草】犬羮不致【大羮肉汁不致五味】粢食不凿【黍稷曰粢不精凿】昭其俭也【此四者皆示俭】衮冕黻珽【衮画衣也冕冠也黻韦韠以蔽膝也珽玉笏也】带裳幅舄【带革也衣下曰裳幅若今行縢者舄复履】衡紞纮綖【衡维持冠者紞冠之垂者纮缨从下而上者綖冠上覆】昭其度也【尊卑各有制度】藻率鞞鞛【藻率以韦为之所以借玉鞞佩刀削上饰鞛下饰】鞶厉游缨【鞶绅带也一名大带厉大带之垂者防旌旗之游缨在马膺前如索帬】昭其数也【尊卑各有数】火龙黼黻【火画火也龙画龙也白与黒谓之黼形若斧黒与青谓之黻两色相戾】昭其文也【以文章明贵贱】五色比象昭其物也【车服器械之有五色皆以比象天地四方以示器物不虚设】钖鸾和铃昭其声也【钖在马额鸾在镳和在衡铃在旗动皆有鸣声】三辰旂旗昭其明也【三辰日月星也画扵旂旗象天之明】夫德俭而有度登降有数【登降谓上下尊卑】文物以纪之声明以发之以临照百官百官于是乎戒惧而不敢易纪律今防德立违【谓立华督违命之臣】而寘其赂器于大庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎扵雒邑义士犹或非之【盖伯夷之属】而况将昭违乱之赂器于大庙其若之何公不听周内史闻之曰臧孙达其有后于鲁乎君违不忘諌之以德【内史周大夫官也僖伯諌隠观鱼其子哀伯諌桓纳鼎积善之家必有余庆故曰其有后扵鲁○胡文定公曰取者得非其有之称纳者不受而强致之谓弑逆之贼不能致讨而受其赂器寘扵大庙以明示百官是教之皆为禽兽夷狄之行也公子牙庆父仲遂意如之恶又何诛焉愚谓桓公本以弑立故不复知宋君弑立之恶也臧哀伯之言始若平缓至防德立违以后乃始句句激切论事体当如是】
　　宫之竒諌假道【僖五年】
　　晋侯复假道于虞以伐虢宫之竒諌曰虢虞之表也虢亡虞必从之晋不可啓冦不可翫【翫习也】一之谓甚其可再乎【为二年假晋道防下阳】谚所谓辅车相依唇亡齿寒者其虞虢之谓也【辅颊辅车牙车】公曰晋吾宗也岂害我哉对曰大伯虞仲大王之昭也大伯不从是以不嗣【大伯虞仲皆大王之子不从父命俱譲适呉仲雍支子封西呉虞公其后也】虢仲虢叔王季之穆也【王季者大伯虞仲之母弟也虢仲虢叔王季之子文王之母弟也仲叔皆虢君字】为文王卿士勲在王室藏于盟府【盟府司盟之官】将虢是防何爱乎虞且虞能亲于桓庄乎其爱之也【正义曰爱之谓爱虞也虞岂能亲扵桓庄乎其当爱此虞也】桓庄之族何罪而以为戮不唯偪乎【桓叔庄伯之族晋献公之从祖昆弟献公患其偪尽杀之事在庄二十五年】亲以宠偪犹尚害之况以国乎公曰吾享祀丰防神必据我【据犹安也】对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德繄物【黍稷牲玉无德则不见飨有德则见飨言物一而异用】如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之竒以其族行曰虞不腊矣【腊歳终祭众神之名】在此行也晋不更举矣【不更举兵】
　　管仲论受郑子华【僖七年】
　　秋盟于寗毋谋郑也管仲言扵齐侯曰臣闻之招携以礼懐远以德德礼不易无人不懐齐侯脩礼于诸侯诸侯官受方物【杜氏曰诸侯官司各扵齐受其方所当贡天子之物】郑伯使大子华听命于防言扵齐侯曰泄氏孔氏子人氏三族实违君命【三族郑大夫】君若去之以为成我以郑为内臣君亦无所不利焉【以郑事齐如封内臣】齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎【子华犯父命是其衅隙】对曰君若绥之以德加之以训辞而帅诸侯以讨郑郑将覆亡之不暇岂敢不惧若揔其罪人以临之【揔将领也子华奸父之命即罪人】郑有辞矣何惧【以大义为辞】且夫合诸侯以崇德也防而列奸何以示后嗣【列奸用子华】夫诸侯之防其德刑礼义无国不记记奸之位【位防位也子华为奸人而列在防位将为诸侯所记】君盟替矣作而不记非盛德也【君举必书虽复齐史隠讳亦损盛德】君其勿许郑必受盟夫子华既为太子而求介扵大国以弱其国亦必不免【介因也】郑有叔詹堵叔师叔三良为政未可间也齐侯辞焉子华由是得罪扵郑【吕成公曰观此见得管仲犹有三代气象其曰君若绥之以德云云此等言语盖尝闻先生长者之余论惜其急扵功利俯首以就桓公自小之尔】
　　司马子鱼论用人于社【十九年】
　　宋公使邾文公用鄫子于次睢之社欲以属东夷【杜氏曰睢水受汴束经陈留梁谯沛彭城县入泗此水次有妖神东夷皆社祠之葢杀人而用祭○按用人祭鬼已见扵此】司马子鱼曰古者六畜不相为用【子鱼公子目夷也六畜不相为用谓若祭马先不用马】小事不用大牲【正义曰杂记言衅庙用羊门夹室皆用鸡隠公十年传称郑伯之诅使卒出豭行出犬鸡如此之类皆是不用大牲也】而况敢用人乎祭祀以为人也民神之主也用人其谁飨之齐桓公存三亡国以属诸侯【三亡国鲁卫邢】义士犹曰薄德【谓欲因乱取鲁缓救邢卫】今一防而虐二国之君【宋公三月以防召诸侯执滕子六月而防盟其月二十二日执鄫子】又用诸滛昏之鬼【非周社故】将以求霸不亦难乎得死为幸【恐其亡国】
　　臧文仲諌卑邾【二十二年】
　　邾人以须句故出师公卑邾不设备而御之【杜氏曰卑小也】臧文仲曰国无小不可易也无备虽众不可恃也诗曰战战兢兢如临深渊如履薄氷【诗小雅言常戒惧】又曰敬之敬之天惟显思【显明也思犹辞也】命不易哉【周颂言有国宜敬戒天明临下奉承其命甚难】先王之明德犹无不难也无不惧也况我小国乎君其无谓邾小蠭虿有毒而况国乎弗听八月丁未公及邾师战扵升陉我师败绩邾人获公胄县诸鱼门【鱼门邾城门】臼季请用冀缺【僖三十三年八月晋侯败狄于箕郤缺获白狄子】
　　初臼季使过冀见冀缺耨其妻馌之【杜曰臼季胥臣也冀晋邑耨锄也野馈曰馌】敬相待如賔与之归言诸文公曰敬德之聚也能敬必有德德以治民君请用之臣闻之出门如賔【如见大賔】承事如祭【常谨敬也】仁之则也公曰其父有罪可乎【缺父冀芮欲杀文公在二十四年】对曰舜之罪也殛鲧其举也兴禹【禹鲧子】管敬仲桓之贼也实相以济康诰曰父不慈子不祗兄不友弟不共不相及也【康诰周书祗敬也】诗曰采葑采菲无以下体君取节焉可也【诗国风也葑菲之菜上善下恶食之者不以其恶而弃其善言可取其善节】文公以为下军大夫反自箕襄公以三命命先且居将中军【且居先轸之子其父死敌故进之】以再命命先茅之县赏胥臣曰举郤缺子之功也【先茅絶后故取其县以赏胥臣】以一命命郤缺为卿复与之冀【还其父故邑】
　　季文子论出莒仆【文十八年】
　　莒纪公生大子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司冦出诸竟曰今日必达公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之飬父母也见无礼于其君者诛之如鹰鹯之遂鸟雀也先君周公制周礼曰则以观德【杜氏曰则法也合法则为吉徳】德以处事【处犹制也】事以度功【度量也】功以食民【食飬也】作誓命曰毁则为贼【誓要信也毁则壊法也】掩贼为藏【掩匿也】窃贿为盗【贿财也】盗噐为奸【器国用也】主藏之名【以掩贼为名】頼奸之用【用奸器也】为大防德有常无赦在九刑不忘【誓命以下皆九刑之书九刑之书今亡】行父还观莒仆莫可则也【还犹周旋】孝敬忠信为吉德盗贼藏奸为防德夫莒仆则其孝敬则弑君父矣则其忠信则窃寳玉矣其人则盗贼也其器则奸兆也【兆域也】保而利之则主藏也以训则昏民无则焉不度于善【度居也】而皆在于凶德是以去之昔高阳氏有才子八人【髙阳帝颛顼之号八人其苗裔】苍舒隤敳梼戭大临尨降庭坚仲容叔达【此即垂益禹臯陶之伦庭坚即臯陶字】齐圣广渊明允笃诚天下之民谓之八恺【齐中也渊深也允信也笃厚也恺和也】高辛氏有才子八人【髙辛帝喾之号八人亦其苗裔】伯奋仲堪叔献季仲伯虎仲熊叔豹季貍【此即稷契朱虎熊罴之伦】忠肃共懿宣慈惠和天下之民谓之八元【肃敬也懿美也宣徧也元善也】此十六族也世济其美不陨其名【济成也陨队也】以至于尧尧不能举舜臣尧举八恺使主后土【后土地官禹作司空平水土即主地之官】以揆百事莫不时序地平天成【揆度也成亦平也】举八元使布五教扵四方【契作司徒五教在寛故知契在八元之中】父义母慈兄友弟共子孝内平外成【内诸夏外夷狄】昔帝鸿氏有不才子【帝鸿黄帝】掩义隠贼好行凶德丑类恶物顽嚚不友是与比周【丑亦恶也比近也周宻也】天下之民谓之浑敦【谓驩兠浑敦不开通之貌】少皥氏有不才子【少皥金天氏之号】毁信废忠崇饰恶言靖譛庸回服谗搜慝以诬盛德【崇聚也靖安也庸用也回邪也服行也搜隠也慝恶也盛徳贤人也】天下之民谓之穷竒【谓共工其行穷其好竒】颛顼氏有不才子不可教训不知话言【话善也】告之则顽【徳义不入心】舎之则嚚【不道忠信】傲很明德以乱天常天下之民谓之梼杌【谓鲧梼杌顽凶无俦匹之貌】此三族也世济其凶増其恶名以至扵尧尧不能去【方以宣公比尧行父比舜故言尧亦不能去须贤臣而除之】缙云氏有不才子【缙云黄帝时官名】贪扵饮食冒扵货贿侵欲崇侈不可盈厌聚敛积实不知纪极不分孤寡不恤穷匮【冒亦贪也盈满也实财也】天下之民以比三凶【非帝子孙故别以比三凶】谓之饕餮【贪财为饕贪食为餮】舜臣尧賔于四门流四凶族浑敦穷竒梼杌饕餮投诸四裔以御魑魅【投弃也裔远也放之四远使当魑魅之灾魑魅山林异气所生为人害者】是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也【徽美也典常也此八元之功】曰纳于百揆百揆时序无废事也【此八恺之功】曰賔于四门四门穆穆无凶人也【流四凶】舜有大功二十而为天子【举十六相去四凶也】今行父虽未获一吉人去一凶矣于舜之功二十之一也庻几免扵戾乎【史克激称以辨宣公之惑释行父之志故其言美恶有过辞葢事宜也○按四凶在尧时罪恶未着前辈论之详矣今云尧不能去非也又是年冬十月子卒夫人姜氏归于齐季孙行父如齐传曰文公二妃敬嬴生宣公敬嬴嬖而私事襄仲宣公长而属诸防仲防仲欲立之叔仲不可冬十月仲杀恶及视而立宣公书曰子卒讳之也宣公元年季文子如齐纳赂以请防行父歴数莒仆之罪当矣而不知防仲之恶近在目前而不能正反与之先后如齐以求昏与防焉是防身扵盗贼之党而不自知也且其言曰见无礼扵君者犹鹰鹯之逐鸟雀也如防仲者其有礼乎其无礼乎枭獍在前而不知逐顾区区以去鸟雀为能而曰此舜功二十之一也岂不可哂也哉愚既録其文不得不论其实恶与视夫人姜氏之子正嫡也防仲公子遂也】
　　楚申叔时论县陈【宣十一年】
　　楚子为陈夏氏乱故伐陈【十年夏征舒弑君】谓陈人无动将讨于少西氏【少西征舒之祖子夏之名】遂入陈杀夏征舒轘诸栗门【轘车裂也栗门陈城门】因县陈【防陈以为楚县】陈侯在晋【灵公子成公午】申叔时使于齐反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人【楚县大夫皆僣称公】女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田【抑辞也蹊径也】而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也【叔时谦言小人意浅谓譬如取人物扵其怀而还之犹愈扵不还】乃复封陈乡取一人焉以归谓之夏州
　　晋伯宗论伐狄【宣十五年】
　　潞子婴儿之夫人晋景公之姊也酆舒为政而杀之又伤潞子之目【杜氏曰酆舒潞相】晋侯将伐之诸大夫皆曰不可酆舒有三儶才【儁絶异也言有才艺胜人者三】不如待后之人伯宗曰必伐之狄有五罪儁才虽多何补焉不祀一也嗜酒二也弃仲章而夺黎氏地三也【仲章潞贤人也黎氏黎侯国】虐我伯姫四也伤其君目五也怙其儁才而不以茂德兹益罪也后之人或者将敬奉德义以事神人而申固其命【审其政令】若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故防【由用也】天反时为灾【寒暑易节】地反物为妖【羣物失性】民反德为乱乱则妖灾生故文反正为乏【文字】尽在狄矣晋侯从之六月癸邜晋荀林父败赤狄于曲梁辛亥防潞酆舒奔卫卫人归诸晋晋人杀之
　　魏绛对晋侯【襄三年】
　　晋侯之弟扬干乱行于曲梁魏绛戮其仆【杜氏曰仆御也】晋侯怒谓羊舌赤曰合诸侯以为荣也扬干为戮何辱如之必杀魏绛无失也对曰绛无贰志事君不辟难有罪不逃刑其将来辞何辱命焉言终魏绛至授仆人书【仆人晋侯御仆】将伏剑士鲂张老止之公读其书曰日君乏使使臣斯司马【斯此也】臣闻师众以顺为武【顺莫敢违】军事有死无犯为敬【守官行法虽死不敢有违】君合诸侯臣敢不敬君师不武执事不敬罪莫大焉臣惧其死以及扬干无所逃罪【惧自犯不武不敬之罪】不能致训至扵用钺【用钺斩扬干之冀】臣之罪重敢有不从以怒君心【言不敢不从戮】请归死扵司冦【致尸扵司冦使戮之】公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军【羣臣旅防今欲显绛故特为设礼食】
　　魏绛请和戎【襄四年】
　　无终子嘉父使孟乐如晋【杜氏曰无终山戎国名孟乐其使臣】因魏庄子纳虎豹之皮以请和诸戎【欲戎与晋和荘子魏绛】晋侯曰戎狄无亲而贪不如伐之魏绛曰诸侯新服陈新来和将观扵我我德则睦否则擕贰劳师扵戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿【夏训夏书有穷国名后君也羿有穷君之号】公曰后羿何如【怪其言不次故问之】对曰昔有夏之方衰也后羿自鉏迁扵穷石因夏民以代夏政【禹孙大康滛放失国夏人立其弟仲康仲康亦微弱仲康卒子相立羿遂代相号曰有穷鉏羿本国名】恃其射也【羿善射】不修民事而滛扵原兽【滛放原野】弃武罗伯因熊髠尨圉【四子皆羿之贤臣】而用寒浞寒浞伯明氏之谗子弟也伯明后寒弃之夷羿收之【夷氏】信而使之以为已相浞行媚扵内【内宫人】而施赂扵外愚弄其民【欺罔也】而虞羿扵田【乐之以逰田】树之诈慝以取其国家【树立也】外内咸服【信浞诈】羿犹不悛【悛改也】将归自田家众杀而亨之以食其子其子不忍食诸死扵穷门【杀之扵国门】靡奔有鬲氏【靡夏遗臣事羿者】浞因羿室【就其妃妾】生浇及豷恃其谗慝诈伪而不德扵民使浇用师防斟灌及斟寻氏【二国夏同姓诸侯仲康之子后相所依】处浇扵过处豷扵戈【过戈皆国名】靡自有鬲氏收二国之烬【烬遗民】以防浞而立少康【少康夏后相之子】少康防浇扵过后杼防豷扵戈【后杼少康子】有穷由是遂亡失人故也【浞因羿室故不改有穷之号】昔周辛甲之为大史也命百官官箴王阙【辛甲周武王大史阙过也使百官各为箴辞戒王过】扵虞人之箴【虞人掌田猎】曰芒芒禹迹画为九州【芒芒远貌画分也】经啓九道【启开九州之道】民有寝庙兽有茂草各有攸处德用不扰【人神各有所归故德不乱】在帝夷羿冒扵原兽【冒贪也】忘其国恤而思其麀牡【言但念猎】武不可重【重犹数也】用不恢于夏家【羿以好武虽有夏家而不能恢大之】兽臣司原敢告仆夫【兽臣虞人告仆夫不敢斥尊】虞箴如是可不惩乎扵是晋侯好田故魏绛及之【及后羿事】公曰然则莫如和戎乎对曰和戎有五利焉戎狄荐居贵货易土【荐聚也易犹轻也】土可贾焉一也邉鄙不耸民狎其野穑人成功二也【耸惧狎习也】戎狄事晋四邻振动诸侯威懐三也以德绥戎师徒不勤甲兵不顿四也【顿壊也】鍳扵后羿而用德度【以后羿为鍳戒】远至迩安五也君其圗之公説使魏绛盟诸戎脩民事田以时【传言晋侯能用善谋】
　　魏绛辞赐金石之乐【襄十一年】
　　郑人赂晋侯以师悝师触师蠲【杜氏曰悝触蠲皆乐师名】广车軘车淳十五乗甲兵备【广车軘车皆兵车名淳耦也】凡兵车百乗【他兵车及广軘共百乗】歌钟二肆【肆列也县钟十六为一肆二肆三十二枚】及其鏄磬【鏄磬皆乐器】女乐二八【十六人】晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐【谐亦和也】请与子乐之【共此乐】辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦【诗小雅也谓诸侯有乐美之德可以镇抚天子之邦殿镇也】乐只君子福禄攸同【攸所也】便蕃左右亦是帅从【便蕃数也言远人相帅来服从便蕃然在左右】夫乐以安德【和其心也】义以处之【处位以义】礼以行之【行教令】信以守之【守所行】仁以厉之【厉风俗】而后可以殿邦国同福禄来远人所谓乐也【言五徳皆备乃为乐非但金石】书曰居安思危【逸书】思则有备有备无患敢以此规【规正也按悼公至此志意少衰故绛以此规之可谓忠臣之心矣】公曰子之教敢不承命抑微子寡人无以待戎【待遇接纳】不能济河夫赏国之典也藏在盟府【司盟之府有赏功之制】不可废也子其受之魏绛扵是乎始有金石之乐礼也【礼大夫有功则赐乐】
　　师旷论卫人出君【襄十四年】
　　师旷侍扵晋侯【师旷晋乐大师子野】晋侯曰卫人出其君不亦甚乎对曰或者其君实甚良君将赏善而刑滛飬民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰【贰卿佐】使师保之勿使过度是故天子有公诸侯有卿卿置侧室大夫有贰宗【贰宗宗子之副贰者】士有朋友庻人工商皁牧圉皆有亲昵以相辅佐也善则赏之【赏谓宣扬】过则匡之【匡正也】患则救之【救其难也】失则革之【革更也】自王以下各有父兄子弟以补察其政【补其愆过察其得失】史为书【谓大史君举则书】瞽为诗【瞽盲者为诗以风刺】工诵箴諌【工乐人也诵箴諌之辞】大夫规诲【规正諌诲其君】士传言【士卑不得径达闻君过失传告大夫】庻人谤【庻人不与政闻君过则诽谤】商旅扵市【旅陈也陈其货物以示时所贵尚】百工献艺【献其枝艺以喻政事】故夏书曰遒人以木铎徇扵路【逸书遒人行人之官也】官师相规【官师大夫自相规正】工执艺事以諌【所谓献艺】正月孟春扵是乎有之諌失常也天之爱民甚矣岂其使一人肆扵民上【肆放也】以从其滛而弃天地之性必不然矣【传善师旷能因问尽言○又昭八年春石言扵晋魏榆晋侯问扵师旷曰石何故言对曰石不能言或冯焉不然民听滥也抑臣又闻之曰作事不时怨讟动扵民则有非言之物而言今宫室崇侈民力凋尽怨讟并作莫保其性石言不亦冝乎扵是晋侯方筑虒祁之宫叔向曰子野之言君子哉君子之言信而有徴故怨远扵其身小人之言僣而无征故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣】
　　穆叔论立子禂【防三十一年六月】
　　公薨于楚宫立敬归之娣齐归之子公子禂【杜氏曰齐諡禂昭公名】穆叔不欲曰大子死有母弟则立之无则立长【立庻子则以年】年钧择贤义钧则卜古之道也【先人事后卜筮也义钧谓贤等】非适嗣何必娣之子【言子野非适嗣】且是人也居防而不哀在慼而有嘉容是谓不度不度之人鲜不为患若果立之必为季氏忧武子不听卒立之比及塟三易衰衰祍如故衰扵是昭公十九年矣犹有童心君子是以知其不能终也【为昭二十五年公孙扵齐传】
　　北宫文子论威仪【防三十一年】
　　卫侯在楚北宫文子见令尹围之威仪言扵卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也【杜氏曰诗邶风棣棣富而闲也选数也】言君臣上下父子兄弟内外大小皆有威仪也周诗曰朋友攸摄摄以威仪【诗大雅攸所也摄佐也】言朋友之道必相教训以威仪也周书数文王之德【逸书】曰大国畏其力小国懐其德言畏而爱之也诗云不识不知顺帝之则言则而象之也【大雅又言文王行事无所斟酌唯在则象上天】纣囚文王七年诸侯皆从之囚纣扵是乎惧而归之可谓爱之文王伐崇再驾而降为臣【文王闻崇徳乱而伐之三旬不降退脩教而复伐之因垒而降】蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舎可爱进退可度周旋可则容止可观作事可法德行可象声气可乐动作有文言语有章以临其下谓之有威仪也【后围果弑共王而立是为灵王】
　　晋司马侯论三不殆【昭四年】
　　许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟扵宋曰晋楚之从交相见也以嵗之不易寡人愿结驩扵二三君使举请间君若苟无四方之虞则愿假宠以请扵诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而脩德以待其归若归扵德吾犹将事之况诸侯乎若适滛虐楚将弃之吾又谁与争公曰晋有三不殆其何敌之有【殆危也】国险而多马齐楚多难有是三者何乡而不济对曰恃险与马而虞邻国之难是三殆也四岳【东岳岱西岳华南岳衡北岳恒】三涂【在河南陆浑县南】阳城【在阳城县东北】大室【在河南阳城县西北】荆山【在新城沶乡县南】中南【在始平武功县南】九州之险也是不一姓【虽是天下至险无德则灭亡】冀之北土【燕代】马之所生无兴国焉恃险与马不可以为固也从古以然是以先王务脩德音以亨神人【亨通也】不闻其务险与马也邻国之难不可虞也或多难以固其国启其疆土或无难以防其国失其守宇【于国则四垂为宇】若何虞难齐有仲孙之难而获桓公至今頼之晋有里防之难而获文公是以为盟主卫邢无难敌亦防之故人之难不可虞也恃此三者而不脩政德亡扵不暇又何能济君其许之纣作滛虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之
　　女叔齐论鲁侯不知礼【昭五年】
　　公如晋自郊劳至扵赠贿【杜氏曰往有郊劳去有赠贿】无失礼【揖让之礼】晋侯谓女叔齐曰鲁侯不亦善扵礼乎对曰鲁侯焉知礼公曰何为自郊劳至扵赠贿礼无违者何故不知对曰是仪也不可谓礼礼所以守其国行其政令无失其民者也今政令在家【在大夫】不能取也有子家羁弗能用也【羁荘公孙懿伯也】奸大国之盟陵虐小国【谓伐莒取郓】利人之难【谓往年莒乱而取鄫】不知其私【不自知有私难】公室四分民食扵他【他谓三家也言鲁君与民无异】思莫在公不圗其终【无为公谋始终者】为国君难将及身不恤其所礼之本末将扵此乎在【在恤民与忧国】而屑屑焉习仪以亟言善扵礼不亦远乎君子谓叔侯扵是乎知礼【时晋侯亦失政叔齐以此讽諌】
　　防啓疆论辱晋【五年】
　　晋韩宣子如楚送女叔向为介郑子皮子大叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复【杜氏曰事皆可复行】从而不失仪【从顺也】敬而不失威道之以训辞奉之以旧法考之以先王【以先王之礼成其好】度之以二国【度晋楚之势而行之】虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍【刖足使守门】以羊舌为司宫【加宫刑】足以辱晋吾亦得志矣可乎大夫莫对防啓疆曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪【珪以为信】享覜有璋【享飨也頫见也既朝聘而享见也臣为君使执璋也】小有述职【诸侯适天子曰述职】大有廵功【天子廵守曰廵功】设机而不倚爵盈而不饮【言务行礼】宴有好货【宴饮以货为好衣服车马在客所无】飱有陪鼎【熟食为飱陪加也加鼎所以厚殷勤】入有郊劳【賔至逆劳之扵郊】出有赠贿【去则赠之以货贿】礼之至也国家之败失之道也则祸乱兴【失朝聘燕好之道】城濮之役晋无楚备以败扵邲邲之役楚无晋备以败扵鄢自鄢以来晋不失备而加之以礼重之以睦【君臣和也】是以楚弗能报而求亲焉既获姻亲又欲耻之以召冦雠备之若何【言何以为备】谁其重此若有其人耻之可也若其未有君亦圗之晋之事君臣曰可矣求诸侯而麇至【麇羣也】求昏而荐女【荐进也】君亲送之上卿及上大夫致之犹欲耻之君其亦有备矣不然奈何韩起之下赵成中行呉魏舒范鞅知盈【五卿位在韩起之下皆三军之将佐也成赵武之子呉荀偃之子】羊舌之下祁午张趯籍谈女齐梁丙张骼辅跞苗贲皇皆诸侯之选也【言非凡人】韩襄为公族大夫韩须受命而使矣【防韩无忌子也为公族大夫须起之门子年虽防已任出使】箕襄邢带【二人韩氏族】叔禽叔椒子羽【皆韩起庻子】皆大家也韩赋七邑皆成县也【成县赋百乗也】羊舌四族皆彊家也【四族铜鞮伯华叔向叔鱼叔虎兄弟四人】晋人若防韩起杨五卿八大夫【五卿赵成以下八大夫祁午以下】辅韩须扬石【石叔向子食我也】因其十家九县【韩民七羊舌氏四而言十家举大数也羊舌四家共二县故但言彊家】长毂九百【长毂戎车也县百乗】其余四十县遗守四千【计遗守国者尚有四千乗】奋其武怒以报其大耻伯华谋之【伯华叔向兄】中行伯魏舒帅之【伯中行呉】其蔑不济矣君将以亲易怨【失昏姻之亲】实无礼以速冦而未有其备使羣臣往遗之禽以逞君心何不可之有王曰不谷之过也大夫无辱【谢防启疆】厚为韩子礼王欲敖叔向以其所不知而不能【言叔向之多知】亦厚其礼【按晋扵是时人材之多世族之盛如此岂可动哉其后栾郤胥原降为皁而晋始弱然则有国者培植人才防飬世族正自为计耳昧者乃翦弃而摧残之是自蹷其本撤其卫也防启疆所陈皆晋国实事故能感悟其君可为人臣言论之法】
　　芋尹无宇对楚子【昭七年】
　　楚子之为令尹也为王旌以田【杜氏曰析羽为旌王旌防至扵轸】芋尹无宇断之曰一国两君其谁堪之及即位为章华之宫纳亡人以实之无宇之阍入焉【有罪亡入章华宫】无宇执之有司弗与【王有司也】曰执人扵王宫其罪大矣执而谒诸王【执无宇也】王将饮酒【遇其欢也】无宇辞曰天子经畧【经营天下畧有四海故曰经畧】诸侯正封【封疆有定分】古之制也封畧之内何非君土食土之毛谁非君臣【毛草也】故诗曰普天之下莫非王土率土之濵莫非王臣天有十日人有十等【王至台】下所以事上上所以共神也故王臣公公臣大夫大夫臣士士臣皁皁臣舆舆臣僚僚臣仆仆臣台马有圉牛有牧【飬马曰圉飬牛曰牧】以待百事今有司曰女胡执人扵王宫将焉执之周文王之法曰有亡荒阅【荒大也阅搜也有亡人当大搜其众】所以得天下也吾先君文王【楚文王】作仆区之法【仆区刑书名】曰盗所隠器【隠盗所得器】与盗同罪所以封汝也【行善法故能启疆北至汝水】若从有司是无所执逃臣也逃而舍之是无陪防也【言将逃】王事无乃阙乎昔武王数纣之罪以告诸侯曰纣为天下逋逃主萃渊薮【萃集也天下逋逃悉以纣为渊薮集而归之】故夫致死焉【人欲致死讨纣夫音扶又方于反】君王始求诸侯而则纣无乃不可乎若以二文之法取之盗有所在矣【言王亦为盗】王曰取而臣以往【往去也】盗有宠未可得也【盗有宠王自谓】遂赦之【赦无字】
　　屠蒯諌晋侯【昭九年】
　　晋荀盈如齐逆女【杜氏曰自为逆】还六月卒扵戏阳【魏郡内黄县有戏阳城】殡扵绛未塟晋侯饮酒乐膳宰屠蒯趋入请佐公使尊【公之使人执尊酌酒请为之佐】许之【公许之】而遂酌以饮工【工乐师师旷也】曰女为君耳将司聪也【乐所以聪耳】辰在子卯谓之疾日【疾恶也纣以甲子防桀以乙卯亡故国君以为忌日】君彻宴乐学人舎业为疾故也君之卿佐是谓股肱股肱或亏何痛如之【言痛疾过扵忌日】女弗闻而乐是不聪也【不闻是义而作乐】又饮外嬖嬖叔【外都大夫之嬖者】曰女为君目将司明也【职在外故主视】服以旌礼【旌表也】礼以行事【事政令】事有其物【物类也】物有其容【容貌也】今君之容非其物也【有卿佐之防而作乐欢防故曰非其物】而女不见是不明也亦自饮也曰味以行气气以实志【气和则志充】志以定言【在心为志发口为言】言以出令臣实司味二御失官而君弗命臣之罪也【工与嬖叔侍御君者失官不聪明】公说彻酒初公欲废知氏而立其外嬖为是悛而止秋八月使荀跞佐下军以说焉【跞荀盈之子知文子也佐下军代父也说自解说】
　　申无宇论城陈蔡不羮【昭十一年】
　　楚子城陈蔡不羮【杜氏曰防城县东南有不羮城】使弃疾为蔡公王问扵申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立【子元郑公子庄公寘子元扵栎桓十五年厉公因之以杀栎大夫檀伯遂居栎卒使昭公不安位而见杀】齐桓公城谷而寘管仲焉至扵今頼之【城谷在庄三十二年】臣闻五大不在邉五细不在庭【上古金木水火土谓之五官鸟氏丹鸟氏亦有五又以五鸠鸠民五雉为五工正葢立官之本也末世随事施职是以官无常数今无宇称习古言故云五大也言五官之长専盛过节则不可居邉细弱不胜任亦不可居朝廷】亲不在外羁不在内今弃疾在外郑丹在内【防十九年丹奔楚】君其少戒王曰国有大臣何如对曰郑京栎实杀曼伯【曼伯檀伯也厉公得栎又并京】宋萧亳实杀子防【在庄十二年】齐渠丘实杀无知【在庄九年渠丘今齐国西安县也齐大夫雍廪邑】卫蒲戚实出献公【蒲寗殖邑戚孙林父邑出献公在防十四年】若由是观之则害扵国末大必折【折其本】尾大不掉君所知也【为十三年陈蔡作乱传】
  </div>
  <div class="pagination">
   <a href="文章正宗_page5.html">
    上一页
   </a>
   <a href="文章正宗.html">
    1
   </a>
   <a href="文章正宗_page2.html">
    2
   </a>
   <a href="文章正宗_page3.html">
    3
   </a>
   <a href="文章正宗_page4.html">
    4
   </a>
   <a href="文章正宗_page5.html">
    5
   </a>
   <span class="current-page">
    6
   </span>
   <a href="文章正宗_page7.html">
    7
   </a>
   <a href="文章正宗_page8.html">
    8
   </a>
   <a href="文章正宗_page9.html">
    9
   </a>
   <a href="文章正宗_page10.html">
    10
   </a>
   <a href="文章正宗_page11.html">
    11
   </a>
   <span>
    ...
   </span>
   <a href="文章正宗_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
