<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 30 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 30 页/共 35 页
  </h1>
  <div class="content">
   天庆观五岳真君殿记　　　　彭乘
　　大象无体万物应化其体也至人藏用万法感通其用也稽乃体用强为之名无有本源自内而出孰为众妙由外而来非【阙】精冲寂旷乎虚极不见皦昧冥于自然者讵能与于此乎自然其祌含凝真一无方无物无本住法防无涉有散殊万类清宁于高厚诚明于性禀气秀岳降得其纯粹含虚寂照生与道妙繇是精练至行济导含识行充功格升列真籍或于清浮浊滓间统名山福地洞宫灵府至若善恶祥应感召报况率由主宰故尸赤城者瀛洲仙伯职句曲曰紫阳真人赤城洞天则龙蹻寗先生所治也先生尝为陶官通神幽隐或蹈履烈熖随烟上下黄帝顺风礼问受龙蹻经得御飞云术遂封五岳丈人佩三庭印开元中感梦宸极因立祠于山趾严饰真像冠盖天服朱光春秋崇祀祺祥杳示中和初再封希夷真君坤维奥区峯岭连属标灵迹者青城为胜道书云世间有十大洞天此其一也星根月顶风容云骨写影浮翠表里森秀弥数百里钟竒毓异蕃灵薮怪寔真仙所宅焉宜其保祐生聚奠兹方镇仰洪防报神贶崇庙貌盛祠荐绵世不辍国家所以望秩精意存真飞眷轺传旁午苾芬防洁祈裭黔庶介福攸酢益州天庆观天寳院真君殿者道正明真大师文王正缔构也师禀粹清渊熙真妙域诚志劼毖神韵凝靖持符负甲常存备守破环截带夙谨传授三一潜运两半无染咸平中尝主青城山观奉诏加崇饰师勤力事任寔有成绩故邑屋归仰言动响効载怀道庇鉴寐防洁如在之想思有所寄凝精心于轮奂存真相于殊好绛台琳室霄阶紫陛凤构标胜阳华写制遂于本院斋宫南创建真殿五间及两掖廊庑宪太微之殊裁壮明霞之寳势重栾云蔓夷庭砥辟峥嵘栋宇靓深博敞彩致间错延瞰目高闲洞启寳座中峙即邑人杨昌义造施真君像及左右掖侍涂髹羃纻铺金饰彩四规双理日簪霞防伏晨偃月蹲龙跃凤异相具足瞻仰増肃殿内粉堵图五岳帝君四渎公衮山川总领神仙部属环周复宇若趋而暨皆锦江逸士李懐衮善笔里中宿儒王中吉夔州助教袁琪新安耆艾俞进光华阳信士杨元正佑财底绩也星纪周运众功迄备其经始也欲造潜山司命庐岳使者以居右至是潜山容相已备而庐岳模范尚阙葢坤维九江西南重阻绘事匪肖曽莫髣髴适募能者复议姿状防有黄冠李茂臯至自庐阜囊图简记来诣师室事与诚契防应昭倬至是方具制度成兹志愿焉且夫道者道也万物由之而有深赜不可际拟议莫能尽失其防则恢诞诡异无所不至圣人所以极深研几防其归趣虚无恍惚存乎妙淳元本始归乎模名迹器象系乎物感通变化防乎神好恶用舍属乎性弥纶范围之谓教率性顺理清净无为教之用也君师礼乐制度名物教之迹也施用以涉迹循迹以宗本故天地社稷郊庙祭祀示有宗也彼祠宇像设范金稙土香台法几缮写刻绘者盖托以寄心存乎归向而底于化也礼曰法施生民以劳定国能御大灾捍大患则祀之猗欤其施厚者其报美至道统天地至人化育于天地间其施厚也故后辟臣庶际极溥率必罄宗奉者以此师以能绩汔济诚愿载协条其事状匄文纪实旌善申美宜识嵗月故为疏举第愧泛略云耳嘉佑四年七月二十六日记
　　集真观记　　　　　　　　　吕陶
　　佛老之术与吾儒并驱争骛于中国歴千百年源深流长津际渺漫徒类益滋气势益壮自国都郡邑至乡闾党巷之聚率置庙貌以防祀事学六经者谓其戾去吾教有驳出扫荡之志为言与力举能勇也若乃信向坚慤崇奉切至则乃愧彼焉走郡城而南濒江流而东田壤四平而积腴园林百秀而交隂遗址旧棘屹然其间者集真老子祠也唐天寳中以金星玉芝之祥始命建创榜曰真符皇朝祥符六年又赐今额前府尹宋公祁俾青城山道士黄方中居之府民罗布广多出缗钱以善葺乃崇门屋乃翼庑序乃严神位乃辟坛宇恶俭鄙侈得虚寂清净之胜焉夫天寳距治平逾三百年治乱不常兵戈间作民庐官舍多若陵谷之变独此老庙虽圯不坏后有居者日能完治惟仲尼之徳覆被四海义均社稷血食无愧自天子达于庶人咸有北面尊师之礼着在祀典大不可忽而州邑之庙倾败不屋十常二三庆厯中诏天下兴学多士靡然向风识弦诵之地未几议者舛驰学亦有废岂吾儒信向崇奉其道不若彼徒之坚慤切至耶抑祸福之理近则易谕仁义之功逺而难知也记集真
　　崇道观道藏记　　　　　　　范镇
　　太史公论道家之言而曰使人精神专一动合无形赡足万物指约而易守事少而功多至于为史记则以韩非申不害与老子同传岂非后世多事必于有为以至于无为乎班固所志才三十七家九百九十三篇而伊尹太公辛甲鬻熊管子之书在焉至隋乃分经戒饵服房中符箓凡四种合三百七十七部千二百一十六巻而不着其目唐有道家类又合以释氏而得百三十七家七十四部千二百四十巻以着于録而管子列于法家所谓伊尹太公辛甲者皆不传独鬻熊之书存自明皇后不以着録者又百五十八家千三百八十三巻则其溢于汉者千五百八十五巻矣噫老子著书五千言以为尽天地事物之理后世学者寖广而其书至于如此其多岂以其事虚无其辞难知必支离而后至于简易如太史公所谓乎宋典祥符天禧中始崇起其教而玉清昭应宫景灵宫防灵观祥源观皆置使典领又命其徒与诸儒裒其书订正谬讹缮写以藏于其处而以其余赐天下宫观以广其传独劒南一道未皇暇焉嘉佑初成都府郫县道士姚若谷梓州飞乌县道士朱知善慨然欲尽也其书而莫由得也于是东走于凤翔府之上清太平宫庆成军之太宁宫又东至于毫州之太清宫明道宫凡得书二千余巻太清宫者老子所生所谓厉乡者也有九井有古桧有丹灶于是纵观焉又览唐开元及祥符中行幸故处以归治平元年今天子既即位若谷又与其徒仇宗正邓自和列言于府曰释氏书徧满州县而道家所録独散落不完愿至京师得官本以足其传于是端明殿学士兼翰林侍读学士尚书户部侍郎韩公知府事以其状闻且言蜀之名山秘洞胜景为多而道家书不完无以奉扬清净之风有诏即建隆观给官本以足其传凡得五百帙四千五百卷溢于唐者又千九百二十二卷可谓完且备矣若谷宗正自和且将益其书为五本藏于成都之天庆观郫县之崇道观青城山之丈人观梓州飞乌县之洞灵观绵州之洪徳观使学者优柔以求其所谓清虚自然之要而至乎其师之道如太史公所谓者顾不伟欤若谷飞乌以后徙于郫宗正青城人自和绵州人三人者持操坚至而皆有功于其教者后之人观其勤劳而不轻其守则其书之传为无穷矣治平二年十二月日记
　　新建五符幢记　　　　　　　文同
　　事有絓于荒忽茫昧之中繇旷古及下世无俗书以传凡智防狭漭不能究度至诋忌蔽人令弗通思虑所该外物语者率谓狂矞罔诞非轻见乃用摈咲不讲録是皆防塞自浅岂寥然壹尽大方之理者欤其有导神几宣灵谋混沦焉行于亡形以镇养乎元元使怪厉不作消祓摧殄不得撗以肆其奸是术也凡王侯保土社芘羣品当知向服而尊高之渠可嫚忽邪其所谓盖太上洞真灵寳五老赤书云按元始至真肇探于太朴之先凝神火庭寻详曲折焕译妙势为天奥寳告瑞发应秀映灵都神杖封固长依跬息大道君玉帝诸真恳请恭受反复难遴倾倒切至始赐矜谕敇诣紫微居斋九旬后肯付畀然犹戒禁勿得布下是天所贵重若此不记从何刼运漏坠人世有圣研极鑴胎剖魄识其倪绪取安诸隅广寓泰宁传云东京桓永寿时正一道陵患魑魅恣杂辟人鬼使异行植幢防山誓刻严毒自是判然幽明不殽至黄唐文缺重瑑置昭庆道祠嵗久岿然颇剥烂防泐无所考宋五世天子英文明睿陞用贤俊命侍臣赵公抃镇蜀公致治未朞民物宜顺旸润孔时川隰生楙蚕饶谷登体腹温饫蔷讹勃疫沦伏不起冦兵弭消寂无纎哗颂公平循声辞邕邕公固以为未然复访悠远安保方域俾无虞戾之深计显效休功件已设施事可托神亦图崇修原掾陈汝玉学广知博告公具前躬模秘符解鈲论辩公得且喜告下趣辑乃相玉局衍基絜为灵场筑垣缮宫就完种胜初伐石西山地深窅材洪执钜挽致殊力工徒愁嗟求策迷所一时暴洚涌发漂防下磵出道平夷遂可筏行既止正昼矞云丛飞滃然下覆天光明丽景气晏悦晻蔼高真飒若来况都人观绕惊叹喜蹈回颈望公祝若父母云护我等亭育抚焘心精神防祥报昭露明日授匠矩尺砻为觚榦恭肖神画镵勒其上科禁周具供所祈纳大坤之维永永防佑噫大霄妙章上灵秘篆何此羣兆幸焉遘觌常为投依以挹厥休千万亿年公恵无泯一日公戒部吏文同使纪其事同谨再拜撰辞以献复类而为诗以与蜀人使长言之无穷其辞曰
　　于未物前有气混茫廓无耑崖滉漭汪洋中函神胞孕此威章灵铓决分飘青堕黄布照大空流精发光乃时玉符获于元皇自然秘文盘葩屈芒支交歧联蜿防结张皇执焉嘻练于洞阳莹焕九霄瑞应蔚彰书简刻金辉烛焜煌太阳灵洞俛仰是将惟时诸真啸命以蹡诣皇咨观祈必愿偿命入太空九光华房廓开金扃动抉云囊戒勿下传上馆乃当何刼坠流降奠五方桓志末朝幻獝肆狂虎冠道师得焉其祥植石摹形大防之傍隂怪震惊扫灭伏藏后多歴年复治于唐迄今巍如镂迹劣亡治平之君尧舜禹汤诏用赵公付之蜀畺公来民宜齧暴呴尫大和熏烝百体具康肌燠羸襦腹果衍粮境殄雚蒲狱朽桁杨沸舌颂公寿福炽昌愿公光华衮衣绣裳移蜀之为天下以滂公闻曰嘻是志曷荒有及后人乃利也长或告真文本先圆苍可图营之福招祸攘流防西南被赖无央公喜趣为日不暇遑牙谯西禺玉宇是望高宫翼如彩枅绘梁覆幢其间崪然百常先时堪舆与公効祥水媵云幪异孰尔量蜀人其承永鬲害殃公徳之深万世曷忘抄哉末兮岘碑陜棠治平四年二月记






　　成都文类巻三十七
　　钦定四库全书
　　成都文类巻三十八
　　宋　扈仲荣等　编
　　记
　　寺观三
　　四菩萨阁记　　　　　　　　苏轼
　　始吾先君于物无所好燕居如斋言笑有时顾尝嗜画弟子门人无以悦之则争致其所嗜庶几一解其顔故虽为布衣而致画与公卿等长安有故藏经龛唐明皇帝所建其门四达八板皆吴道子画阳为菩萨隂为天王凡十有六躯广明之乱为贼所焚有僧忘其名于兵火中取其四板以逃既重不可负又迫于贼恐不能皆全遂窍其两板以受荷西奔于岐而寄死于乌牙之僧舎板留于是百八十年矣客有以钱十万得之以示轼者轼归其直而取之以献诸先君先君之所嗜百有余品一旦以是四板为甲治平四年先君没于京师轼自汴入淮泝于江载是四板以归既免丧所尝与往来浮屠惟简诵其师之言教轼为先君舍施必所甚爱与所不忍舍者轼用其説思先君之所甚爱轼之所不忍舍者莫若是板故遂以与之且告之曰此明皇帝之所不能守而焚于贼者也而况于予乎予视天下之蓄此者多矣有能及三世者乎其始求之若不及既得惟恐失之而其子孙不以易衣食者鲜矣予惟自度不能长守此也是以与子子将何以守之简曰吾以身守之吾眼可霍吾足可斮吾画不可夺若是足以守之欤轼曰未也足以终子之世而已简曰吾又盟于佛而以鬼守之凡取是者与凡以是予人者其罪如律若是足以守之欤轼曰未也世有无佛而蔑鬼者然则何以守之曰轼之以是予子者凡以为先君舍也天下岂有无父之人欤其谁忍取之若其闻是而不悛不惟一观而已将必取之然后为快则其人之贤愚与广明之焚此者一也全其子孙多矣而况能久有此乎且夫不可取者存乎子取不取者存乎人子勉之矣为子之不可取者而已又何知焉既以予简简以钱百万度为大阁以藏之且画先君像其上轼助钱二十之一期以明年冬阁成大圣慈寺大悲圜通阁记　　　前人
　　大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不闻虽千万亿身可也而况于手与目乎虽然非无身无以举千万亿身之众非千万亿身无以示无身之至故散而为千万亿身聚而为八万四千毋陀罗臂八万四千清净寳目其道一耳昔吾尝观于此吾头发不可胜数而身毛孔亦不可胜数牵一髪而头为之动拔一毛而身为之变然则发皆吾头而毛孔皆吾身也彼皆吾头而不能为头之用彼皆吾身而不能具身之智则物有以乱之矣吾将使世人左手运斤而右手执削目数飞鴈而耳节鸣皷首肯旁人而足识梯级虽有智者有所不暇矣而况千手异执而千目各视乎及吾宴坐寂然心念凝黙湛然如大明镜人鬼鸟兽杂陈乎吾前色声香味交遘乎吾体心虽不起而物无不接接必有道即千手之出千目之运虽未可得见而理则可具矣彼佛菩萨亦然虽一身不成二佛而一佛能遍河沙诸国非有他也触而不乱至而能应理有必至而何独疑于大悲乎成都西南大都防也佛事最胜而大悲之像未覩其杰有法师敏行者能读内外教博通其义欲以如幻三昧为一方首乃以大旃檀作菩萨像端严妙丽具慈悲相手臂错出开合捧执指弹摩拊千态具备手各有目无妄举者复作大阁以覆菩萨雄伟壮峙工与像称都人作礼因敬生悟予游于四方二十余年矣虽未得归而想见其处敏行使其徒法震乞文为道其所以然者且颂之曰
　　吾观世间人两目两手臂物至不能应狂惑失所措其有欲应者颠倒作思虑思虑非真实无异无手目菩萨千手目与一手目同物至心亦至曽不作思虑随其所当应无不得其当引弓挟白羽劒盾诸械器经巻及香华盂水青杨柳珊瑚大寳炬白拂朱藤杖所遇无不执所执无有疑縁何得无疑以我心无故若犹有心者千手当千心一人而千心内自相攫攘何暇能应千手无一心千千得其处稽首大悲尊愿度一切众皆证无心法皆具千手目
　　圣兴寺护净门屋记　　　　李大临
　　成都府城之东偏有寺曰圣兴御史大夫王承俊之宅也大厯初杜鸿渐领东西川节度使改为永泰寺武宗时例毁废大中三年僧定兰华阳人苦行精进能外形骸蚊蚋嘬肤虽终夜不之却曰我报慈母恩也宣宗闻之诏至长安得对称防赐予优加遂丐西还复构此寺塔殿堂廊无虑四百楹定兰之功徳行业唐翰林学士郑处诲赞序甚详此不尽纪府城地狭人繁物伙又寺宇迫民檐寔为阛阓故三门之外中除隙地乃溲溺之场耳溷濯委积曽无隔阂犬豕马牛践蹂习常监寺大师文爽有道行博通经论每开慈悯心恶其不清净之甚欲创屋翼张而蔽掩之庶几寳坊香刹蚤莫焚修祈福于四众因建白府帅翰林侍读书士王公素乃命签书节度判官吴师服度地按视利病昭然若师之説不诬师自发私囊千六百缗造外舎十有八间于三门左右序且以护净市民占止月僦直万钱师告予曰底处无由产资给欀桶率皆摧圯今获月租愿以完葺充用决不可为斋蔬之费来者主之不易其承则我之志行矣一有不如是神明殛之当坠无间狱永刼沈沦无有出期可不慎哉可不慎哉予得而书之以深戒后之主者
　　中和胜相禅院记　　　　　　苏轼
　　佛之道难成言之使人悲酸愁苦其始学之皆入山林践荆棘虵虺袒裸雪霜或刲割屠脍燔烧烹煑以肉饲虎豹鸟乌蚊蚋无所不至茹苦含辛更百千万亿生而后成其不能此者犹弃絶骨肉衣麻布食草木之实书日力作以给薪水粪除莫夜持膏火熏香事其师如生务苦瘠其身自身口意莫不有禁其畧十其详无数终身念之寝食见之如是仅可以称沙门比丘虽名为不耕而食然其劳苦卑辱则过于农工远矣计其利害非侥幸小民之所乐今何其弃家毁服壊毛发者之多也意亦有所便欤寒耕暑耘官又召而役作之凡民之所患苦者我皆免焉吾师之所谓戒者为愚夫未达者设也若我何用是为剟其患专取其利不如是而已又爱其名治其荒唐之説摄衣升坐问荅自若谓之长老吾尝究其语矣大抵务为不可知设械以应敌匿形以备败窘则推堕滉漾中不可捕捉如是而已矣吾游四方见辄反覆折困之度其所从遁而逆闭其涂往往面颈发赤然业已为是道势不得以恶声相反则笑曰是外道魔人也吾之于僧慢侮不信如此今寳月大师惟简乃以其所居院之本末求吾文为记岂不谬哉然吾昔者始游成都见文雅大师惟度器宇落落可爱浑厚人也能言唐末五代事传记所不载者因是与之游甚熟惟简则其同门友也其为人精敏过人事佛齐众谨严如官府二僧皆吾之所爱而此院又有唐僖宗皇帝像及其从官文武七十五人其奔走失国与其所以将亡而不遂灭者既足以感防大息而画又皆精妙冠世有足称者故强为记之始居此者京兆人广寂大师希让传六世至度与简简姓苏氏眉山人吾逺宗子也今主是院而度亡矣熙宁元年记
　　寿宁院记　　　　　　　　　侯溥
　　儒之心迹佛之性相一也道不以心性为体故求道于心性而不可得然所以冥于道者心性也迹相亦然道不存乎迹相故求道于迹相而不可见然所以行于道者迹相也宇之之谓庙层之累之之谓塔指庙与塔而问人曰此道乎虽至庸俚其荅之也必谓之塔庙而不谓之道试反之曰非道也则盍摧之彼其人必将鸣指膜拜而不敢作推之之意推此则塔庙其佛之所以行道之迹相乎释氏自永平迄今繇天子公卿士大夫或信而爱或诋而斥或泥而佞或毁灭而欲其忘其为更阅多矣盖周唐之二武以君天下之重势尽力而除之势宜不得复兴方是之时桑门蒲塞涕目洟鼻相与赍咨愤戚于隐伏之中居未几而塔庙之严复兴于天下而厚费生民之力不翅膏油之沃炭虽暂灰死而卒之逾炽于前也意者祸福縁报必有形验而生民之震畏忻慕沦浃肌体所不可得去邪佛以静为乐故凡塔庙皆洁精谨严屏远俗纷独成都大圣慈寺据阛阓之腹商列贾次茶炉药榜逢占筳专倡优杂戱之类坌然其中以游观之多而知一方之乐也以施予之多而知民生之给也以兴葺之多而知太平之久也此固寿宁院荒芜于着而盛于今欤何谓之盛院莫大乎继承而僧患夫寡今有文皇仁庙之洒翰章圣之文章以恩嵗祴一人师徒绵绵日营日修是故书有完藏象有宏宇入其门而柱石洁然及其中霤而草木脩然其为殊尤絶胜而得之天人者有石盈尺而塔之形影皜焉发乎苍穹之表此得之天也有孙知微之笔鬼神恐其暴形日星恐其运行林木恐其发生涛浪恐其奔鸣瘠者为僧偻者为道趍翔者为衣冠之士此得之人者也其为生者有温江四夫之田始于张忠定公咏之所畀而成于马正惠公知节之所奏此其所为日盛也初淳化防窃之后院为废田吏民植碑乎其中以颂上徳于是内臣王继恩领招安而忠定作镇乃议搜择名行僧使筦是碑而得僧希白遂奏求赐今院名白华阳人也姓罗氏其教外通吾儒经善草有诗行于时安文惠王元杰始封益见而器之贻之以诗奏授师名文鉴凡院之所繇盛皆文鉴为之也独完藏经成于其孙文蕰大师重巽而藏经之堂继成于重复之手巽复皆言行谨厚人也复今为都僧正而求予记因书其本末云熙宁元年记
　　圣寿寺重装灵感观音记　　　前人
　　始天圣庚午先人尝祷嗣于观音既寝而梦焉慈顔法相与世之绘塐者无以异葢谈縁报感召者久之且示后年所当有子之兆先人寤而喜遽呼工绘其事于缯手笔以识已而壬申春仆以生如始梦之言既成人先人尝戒曰汝它日凡见观音象唯谨无少忽有求汝为观音赞记亦唯谨无少忽溥恭服戒训刻在心肺乌乎先人没且二年小子未尝吐一言以文观音之灵徳而荅先人之心惟是恐恐不敢放窃欲求观音验应之地以导发愚素而未之获今年夏四月圣寿寺灵感观音院僧守贤袖谒以见仆自言陵州贵平李氏子幼随师为佛学寄大慈寺一室湫陋不足以登讲学之徒治平中尝作世之所谓诗书启事者以干府帅南阳赵公愿丐帡幪之所防兹院之所以住持者公以为畀院有观音塐像则唐奬三藏蚤歳行道乞灵之地久歴年所象以坋晻肯此春始议完饰向佛之人相与施助今兹观音大士与奬公侍立之象熠然以新愿求文记以详其传仆惟先人之戒其敢少避又况求之之勤哉谨防其事惟观音圆通妙湛普护一切含识随縁应见为一十九身其权与修道固不可得言今灵感之象虽发于奬而象之经始固亦不可得知葢寺建于晋而废于后周意者兹象其塐于宣帝大象之际乎按奬公頴川人俗姓陈氏隋末出家唐武徳初入蜀至成都寓今院院有观音塐像师夙宵行道环绕防肃凡三年其地为之没踝一日师行道有僧衣疡秽癯焉而至师告曰以尔不蠲勿触汚吾道场僧复之曰子不读普门品乎应以比丘身得度者云何师悟乃膜拜则皇然既已化为观自在菩萨之形矣因授师以般若心经且教之曰它日逢苦戹诚心诵此吾必汝护言讫忽不见正观初师往西域求法至河沙无复轮蹄之行魑魅憧憧妖形怪仪或后或先师诚心念观音名不能却乃诵向所授经甫云鉢啰誐攘而四顾洁然矣凡师得以达给园亲戒贤获释氏书六百五十七部以还震旦皆般若心经之力也初师环绕没踝之迹自唐歴五季二姓之僭严严具存今求之无有也既甎之矣询之耆老盖往因防乱有所圯毁主者从而堙之吁圯而存不犹愈于堙乎居其居食其食灭其灵感之迹视今贤公厉力笃志以完饰其象彼独无愧于地下哉贤公门弟子三人曰勤曰逊已祝发曰远者未焉皆能扶助其师方将修复堂庑防室之頺缺甚者虽灵感之象而盛衰兴废亦且有定数邪不然何前日之坋晻而今日之光明也贤公世儒家佛学外尝以儒术为讲説其得有此院而尊大其教者亦业儒之功也熙宁三年记
　　灵泉县瑞应院祈雨记　　　　前人
　　府之邑曰灵泉而邑之聚曰洛带者有佛庙其名瑞应庙之所以名此以祥符中枢直任公中正奏之名之所以得此以开皇中信相菩萨致之信相菩萨名也菩萨隋蜀郡青城县黒水溪褚氏女也其传曰麻衣竹筓善説法要防歳饥以龙头小鼎为粥以饲人日饫千万不竭不盈人始异之死之日用竺法火化异香弥山舎利晶莹防昌摈佛其塔亦圯大中中白丞相敏中节度劒南始命法润禅师访其塔之旧石而刻其象自尔迄今其验益神凡时之旱暵必祷焉今年春二月雨膏弗时甲者弗牙苞者弗葩民吁以嗟知府事大资政谏议南阳公曰久矣吾闻褚菩萨之为灵也盍请祷焉乃命试主将作簿樊靖款瑞应具香供以菩萨之象归于府盖十有三日辛巳发自洛带条风随车自东而西距府十里密雨遽作通夕霈洒润可一尺公前期戒属吏斋谨越翼日帅属吏以笙歌皷逆于门外而设供于大慈佛庙炬密烟乳蔬麫方丈且告之曰民旱久矣是以有今日之请愿留七日以祈甘泽是夕又大雨越三日乙酉通夕大雨非特一尺之润而已原隰鏬发今合以濡草木焦秃今荣以既七日复命靖奉之以归于瑞应公送之如始逆焉葢尝思之道无所不在而佛无所不是翠竹黄花同归妙用故虽塔石之象亦足以为惠泽于一方夫诚者在我则应者在彼苟我之不诚而求彼之应其亦难矣乎今夫石象之应岂菩萨惓惓于其间哉南阳公之纯诚所召耳溥目是灵感辄书其事使人知菩萨之验与公之诚为表里不以不诚而专恃于乞灵云熙宁七年五月日记
　　寿量禅院十方住持记　　　　前人
　　永平初佛氏之书甫入于汉虽四十二章而性相二宗参然已具其曰心不系道亦不结业无念无作非修非证不歴诸位而自崇最名之为道此佛之所以言性而后世指而谓之禅者也盖尝推二宗之説以谓犹儒氏之四科顔子请事非礼勿言得不长于言语乎用之则行得不长于政事乎好学不二过得不长于文学乎圣人独以徳行目之何也从其大者焉尔禅之为禅妙湛圆通而莫之阂此其本也今夫衫乹陁而名长老者视肉不食得蒜不食昳午不食此其与戒律之士奚以异哉其独得名禅者是犹徳行之科足以兼三长乎始四十二章之文虽有性説而学者溺于浅近以教自纒不知己之无垢乃外求清净不知佛之在我乃从事土木有大通人曰达摩为法隐痛聿来兹土始于一花而枝传叶布乃浃天下在王蜀时有若洪杲禅师至自青州栖于东禅方是时二众错居蜀主仰师重徳以一宫奚曰道真道粉为之侍使后有娼道玉闻师説法言下有得遂祝发事师玉府娼之尤者物论填然朋詈族噱蜀主震怒命鞫之知师纯固精确愈深器之师因以所栖畀贯休而卜宅于府郊之东南普通山距府十数里诛茅夷林上下栋宇玉留于城市今俗所谓大胡坊青州尼院则其居也蜀人号鵩鸰为连防七华阳隐士田逍遥访师于山而见之问师曰如何是连防七师曰屈指数不及地上无踪迹此景徳传灯録之所遗者自本朝太平兴国六年有澄广者由卭之大邑演法于此而昭善者继之自时厥后师徒代袭法亦罔克传前此春院僧仁鉴守坚者自列于府愿延道行耆老阐扬宗风追复青州之前躅知府大资政南阳公是之命有司精择其人而以无为山长老惟迪充选迪平生布衣蔬食怡怡如也法传云门启道明切尝荅问佛者曰日出东方卯再乞指道师曰三日后看又僧问诸佛未出世时如何师曰富嫌千口少出世后如何师曰贫恨一身多南阳公尝作宾主语师亦继焉曰宾中宾日月无故新宾中主杖长三尺五主中宾问荅是何人主中主正眼谁敢觑其语大略如此其迹可异者凡三居名山而三绍真身始居马溪则有水观和尚次居无为则有寛恵和尚今兹普通则有青州和尚皆结膝趺坐仪相庄重岂人事之适然乎迪之来也成都之人激跃感劝皆曰南阳公自青州镇全蜀而青州之法绍兴其縁防乎此又尤异于迪之三绍乎真身也议者以为普通复青州之高风而革其代袭自今日始不可以不记故为书之熙宁七年记
　　大中祥符禅院记　　　　　吴师孟
　　一真无相穷理则非空万法有为要终则不实然而证于无者孰能离相资于有者安得不为诸器世间一切法尔勑赐大中祥符禅院者唐元和圣寿寺三十院之一也然自系赐勑额不于寺焉孟昶为蜀檀越主枢密使王处回字亚贤之所建也伪广政九年丙午嵗实晋少帝开运三年也亚贤舍私帑买毗卢百合法寳罗汉七俱眡等五院合而为一其年七月二十四日僝工缔构之初鼎新大壮一椽一甓皆不即旧至十三年庚戌歳二月迄成土木之盛冠诸罗摩号曰崇真禅院佛殿法堂僧堂客馆斋防净防乃至波演那舎应用什物及诸犍稚罔不备具自开运以来名画事相徧满其间轮奂萧洒实大殊胜无虑四百楹有畸僧堂南北构二堂二龛蓄秘典两藏时有一老人自来应募颇矜其能伐石为龙磐绕龛下活状蜿蜒巧制精絶夜辄光怪观者骇异而老人不取佣直唯日食须鱼及水中之物功既毕而不知所诣人皆以为龙所化现自鑴其像云僧童之筹七十成都县文学乡负郭水田七顷华阳县金城坊赁院一所皆充常住歳入租斛月敛僦缗以备蒲尼缮葺之费始亚贤之子曰秘书少监徳琦建白知府侍郎吕公余庆请灵龛山谂諲禅师住持諲传小师懿爽爽传徳严为都监寺至道乙未顺贼既殱徳严诣阙陛见之日太宗嘉奬面赐紫衣号圆明大师仍许复归住持本院祥符元年嵗次戊申转运使刑部员外郎施公护奏赐今额严既圆寂院付小师仁璲以管内都僧正主之璲传崇教教传守则则传守谦则谦皆八十余歳矣知府龙图刘公庠以今都表白赐紫惟古净行纯裕缁白信向特给符牒俾之住持先是崇教旧已磐石欲俾师孟纪叙建院赐额之因久而未克今兹古师又能追继祖师之志复以识文及书丹见属师孟自念昔者先大父与圆明有方外之契尝为亲题院额于今手泽存焉重媿二师之勤其敢以浅陋为解熙宁十九年记
　　普通寺记　　　　　　　　张商英
　　普通寺在成都东郭之二十里寺之不寺久矣熙宁初惟迪禅师自緜竹无为大众请始来住持予为之记曰昔如来以一大事因缘见于五浊恶世与其初学十地之徒敷衍微密之教及其究竟成就则徧满十方各从五体同放寳光交加相罗犹如寳网葢道至于融则光无不照义至于了则神无不通悲夫道不逺人人非离道而羣生积障浩刼传迷聚如法水之氷散若七中之马自取狂惑摽为长久出没漂流胡可胜吊屠坦操刀则牛羊觳觫由基调矢则防狖哀号滞魄恋于幽隂妖魅凭于木石此不悔厌向何妙明迪师以六祖二宗之真风诱接开示倒洞庭于九疑之野泛独月于四溟之水下根传闻犹将超越何况神骥略施鞭策夫扣牀倚仗合掌盘足曲折纵横皆师之机也必欲求之于应对酬酢之间譬犹辩説之际斯所谓鹿还幽谷犬吠荒茅者矣呜呼言之于无所言听之于无所听则师之防其在兹乎
　　嘉佑禅院记　　　　　　　　冯京
　　成都府嘉佑禅院古名毗卢本伪蜀近密王处回所舍宅也兵火之余有敝屋十数楹在頽墉荒榛间虽迩通衢而门无车马之迹嘉祐二年端明殿学士宋公守都始命长老齐海开堂演法十方住持七年诏赐今额初海师之来也召参学门人峩眉绍纪而议曰今吾与尔俱被府命以兴梵刹非大法堂不足以倡吾宗非香积食不足以具供施非钜厦不足以安清众于是募信者建法堂僧堂香积防六年而后成治平二年海师移席长松山府尹端明殿学士韩公命纪师嗣领其众纪师营缮日勤一日乃建寳殿以严尊像购经典以备诵持辟三门以示趣向立丈室以延叩请有太庙斋郎游之才为起藏殿以秘教乘新津张氏寿享施田七十亩以助歳供都人王守庆入圃畦八亩以广院基凡为屋百五十楹居者得所安学者防所益始于都防号大道场游方之徒归者如市远迩檀信靡然向风非纪师智力安能至是哉西蜀士民繁多人心乐善然禅林之兴殆无二世使继而主之者皆如师之勤则法防有不兴乎使释氏子皆如师之心则祖道有不隆乎纪师以余乡守是邦屡尝访师废兴本末闻见最详不惮数千里之劳而以记文见托因直书以贻之云元丰三年记









　　成都文类卷三十八
　　钦定四库全书
　　成都文类巻三十九
　　宋　扈仲荣等　编
　　记
　　寺观四
　　大圣慈寺圆通院佛掌骨记　　　　刘泾
　　世言相国佛牙陈留佛指天清佛舌歧阳佛骨光灵离异我念凡夫得遍见上四种颇有触而长之者熙宁初官游淮南一日龚氏子持佛掌骨来孔翠藻借玲珑为函昼作日如镜夜作月如灯炬时出坚固子如珠玑如鸡舌螺殻往往震动心目与女人童子五体投顿妄意是事来归我家元丰初服丧里庐思有以严先君之游取诸身则臭秽取诸物则空乏于是以授圆明大师敏公时方建大悲像重阁既获寳骨不异所闻初与一二士请见宻室既而呈露揺荡遂倾都人阁以成就圆明三以书来属余以记之余曰勿咄咄怪甚惟狂克念作圣万化生乎身鼠肝虫臂槁木之枝皆有是也且人以骨象以齿犀以角以甲玉石以光采栴檀以香此何所修饰哉而此宝骨筋皮气血生意断尽其为变化之行不入狡狯使人心防悲涕欲死要惟圆明与如圆明者及我能知之也余外劳十年颇欲归见亲戚长者而衣无系珠寂寞恍惚念有宝骨【阙】他人可取以富虽然盍反观焉谓是喻耶谓是实也元祐五年记
　　温江县观音院芝堂记　　　　孙渐
　　今上即位之十有三载朝廷清明政恬人嬉闽集翔鹤亳见灵光咸镐符玺龙文鸟篆之祥应时而出乃讲朝会乃告宗庙肆赦改元昭示天下与来世是嵗夏四月八日有芝生于温江县观音院斋防之楹一本而数结烟缕氤氲阅月不散始主僧道绚来告僚吏邑人咸往观焉问其木则丸然而实非伏毒之所蒸成也视其屋则晕然而壮非流湿之所融结也以位则古以色则白而其始生又符天竺如来示生之日此岂偶然哉噫有司弗敢以闻拘常制也退而思之以谓自古符瑞多为有道之应诗之来牟书之嘉禾是已方是时圣人君子在上修徳不懈致祥不骄自秦以来时君世主皆有侈心焉媚附之臣进而符命防纬之説兴至使矫激者指言祥瑞为迃怪不经而一切非之亦已过矣若夫通人之论则不然韩退之作获麟解而亦颂连理之瑞木栁子厚为正符论而乃表同蔕之嘉瓜要在分当否辨治忽而已然瑞木嘉瓜资土而殖因人而成非投身于卑汚不屑之地而能免为腐草朽株者防希是芝也生于绀园清净雕梁纹楚间不根而芽不丛而华严霜烈日其色莫得而瘁震风凌雨其本不为之摇殆非瑞木嘉瓜之比而和气所格神化所冥又非可以耳目臆度论也谨按载籍芝之名其总五图其别一百四十有二种曰汉武帝之甘泉曰孝宣之铜池曰唐肃宗之延英其出未尝不为王者瑞而世之识真者少好名者众求而不得则妄认鬼臼以当之无足怪者我本朝真宗皇帝封禅告成郡国所献无虑万计奎文睿藻发于继照真游崇徽之歌呜呼盛哉今天休地宝莫不毕至一本之芝孰为亏赘盖自理观之物无小大多寡之倪而瑞世絶特者万不加多一不为少余安得而畧之因名其防曰芝堂而且欲作颂述芝之美久而未能会游有城暮宿储福定命真君祠访采茹之洎中夜恍然若有感者寤而为之颂曰西母荐祉金精効竒是生神草云英琼防给园之中湔水之湄地其幽矣芳而孰知陟彼岷宫真人颀颀夜授秘诀谓余搴之沃之醴泉濯之天池羞以石髓茹而忘饥黄绮为侣乔松可期盍献天子以荐神祗万夀称觞允逢其时秘不以闻厥咎谁尸余拜受命曰敢不祗寤歌芝房恭俟采诗颂既成道绚窃愿以有请书而授之元符元年十一月记
　　天宁寺转轮藏记　　　　　　吴拭
　　有居士者家住庵峯信脚闲行五湖四海作家相见不免葛藤且道葛藤还有过否灵山古佛四十九年説偈説经如瓶注水少林老子面壁无言只履西归一筹不画方绪饶舌互立门庭殃及儿孙到今未了庵峯个里一味葛蕂不是瞿昙不非达摩有人透得许汝同参若也无人归堂打睡有善知识号元静师闻居士言特伸一问事无一向古语有之从上老人随縁出世举扬提倡岂得已乎不得已中无非三昧我所住刹赐榜天宁祝我圣人亿万嵗夀凡我佛事种种庄严其最庄严有大轮藏是轮藏者谁始图之曰纯曰师实主募事守真惟选暨彼宗化为白出力鸠构滋办迨范与勤阅三住持藏则成就如地中涌鑴镂藻绚匪金则碧海神四旋天人挟持黄巻赤轴函帙丽好吹大法螺击大法鼓呗音琅琅作薄伽梵于时巨轮其运如风蜀清信众若稚若艾或合其爪亦或胡跪欢喜踊跃叹甚希有我所住刹有是胜縁居士云何不宣此义士则语静其谛聴之我于过去无数刼中有一比丘问转法轮我于尔时画一图相我且置之随喜结縁为藏作记愿此轮藏常转不停如天徤行日月久照佛秘宻语亦复如是以如是故获大饶益上赞君父愿我与君父天齐休如日之升如月之常如西方佛其夀无量静从坐起曰未曽有公作是言契我佛指崇宁乙酉斯藏圆满政和辛夘乃克论次时节因縁何可思议请録公语归而刻之政和元年记
　　正法院常住田记　　　　　杨天惠
　　建隆中王师西征蜀之君臣矕天威不违咫尺自知灵诛之不可逭也惶怖稽首愿奉土地以献举其孥入受防比编氓有诏俞许命诸将振旅独以降王北还由是伪国一时迷复之士始脱罪死防更生防然如蠛蠓之发覆瓿旷然如蛙黾之出坎井若将伏砧锧而起若已据鼎耳而下靡不振抃狂走相庆时伪节度使田钦全与其夫人郭氏谋所以饰喜而效报者尽捐所有土田施诸正法寺仰为皇明祷于上下天地神只蕲千万年欣戴无极盖其田东起成都之防仁折而南属之华阳升迁又西尽防仁少北起成都之学射缭而北合于成都万嵗罫布绮舒粲若一井其旁虽时间以他田防亡防棱以今量法步之周袤度可为田万亩以上然其中颇包屋庐坟墓道涂竻竹之埧沟涧之塍多寡乗除率十数实得七八田郭既还朝受宅里于王府大过望辄以前日舍田状闻诸公丐下府县订正畡入付寺僧为久逺据是时蜀人新去不譓乍安有徳剟裂之余土多荒漫蹊断隧灭殆不可识有司亶摭闻见趣成图劵仅能记南东衡从之位若畦之交入经界之错出如也升平寖久生齿渐繁人弃刀劒市钱镈相与垦田修穑事以故曩时甓之区茀在草者类泽泽就开凿初得新田三千七百七十三亩而佃甿之老身长子者妄主名窃有之而府县覈实乃获寺然地之未入者参半弗翅自庆厯距元丰执耜日以众辟壤日以广盖又得美田四千七百七十三亩而旁近计伍侵蚀如故调加巧焉寺僧稍欲检察则其徒辄手棘待诸涂往往相掊击濒死府县病之上下合谋以为此弊之滋嵗久不可亟正姑归县官可弭讙讼因两置枉直不竟第籍入之众遂噤塞舍去独长僧徳信奋曰理固有在物固有归在公即输之公在私宜还之私何得愦愦若此遽挟故图辑破劵走三千里赴于都下事付府县仍格不行寺众疑怠诿曰已矣亡可为者信犹不变攘袂言曰是故我图劵中物我当以死争田若不归义不生还复裹粮叩头省户下辩防弥若太师鲁国公适秉笔见而哀之曰咄汝毋苦是田之籍于官其与防何惟田郭葵藿之愿有不可逆尔衲子精衞之志有不可夺吾为汝直之翌日言于上悉以田归寺于是寳文阁待制汝南周公方领漕事捧符叹曰廊庙之识大体不当如是邪尔信子何为者乃能成事卓卓如夙志学若遭遇自有时哉顾语东蜀杨集大书之某书已重为告曰信子今朝廷推方田令疆理四海寻尺之土咸一一究正无容毫发盈缩之差异日书具将户颁焉信子当砻别石谨刻之其于诒逺益可保无疑某重为信子乐之凡田之被防乃崇宁四年四月二十七日其复之寺乃崇宁四年七月二十六日综之新旧田合八千五百四十六亩有畸而记之成寔政和七年四月初三日也
　　某既应汝南周公之教为正法寺考订常住田畎后先之数县乡经界衡从之位有司办治嵗月之实大书于石矣而禅师信老犹振祴特过愿继有述其言曰凡田之赋役公有版籍凡租之出纳寺有簿领不必复记可按而知也独兹夏秋佃氓输租于寺廪者故事斗有升龠之耗号曰斗面积防而衍可余五百斛顾此经入外物易以干没信以谓租之经入当办赋役严佛供饰道场安僧徒亡可加损者乃如田郭氏捐施之休徳大丞相畀还之隆赐嵗时报礼讵可怠轻信谨以防入之赀嵗度僧一仍斥其余大合佛事广为田郭滋幽显之福尽数乃止信老矣恐一夕僵仆而或者奄私之也吾子强为信申记之庶来者莫之窥窬也某曰嘻天下宁有不信佛天不畏鬼神者乎其孰敢公攫之将安用记乎虽然记此所以虑后而图逺也正过计庸何伤始附书着前记之末有渝斯记法众盍共谯诘之东蜀杨某书
　　北溪院化僧龛记　　　　　　前人
　　化僧者初不识谁何苍颅黧面去来郫繁间甚熟市人盖多见之而无相问讯者崇宁五年十二月二日晨从外来乞食城中如故常洋洋也眡日欲昃辄囊其衣若将去行次防东小息于逆旅马氏乞浆焉敛祴趺坐浆未馈而告寂玉骨山峙不杌不倚邑人环礼日数百人有喜事者迎置北溪严以髹漆閟以龛室取诸香花而散其上东蜀居士闻而叹曰异哉我昔未之见也是导师者不离阛阓喧閧而示静便不鄙屠沽垢纷而示精洁不舍生死浊恶而示究竟不乐相好设饰而示坚固其音制和软类近里社人而莫知其名氏其肤理臞劲类七十许人而莫知其夀腊其衣履简野类空林衲子而莫知其居止呜呼生吾不知从师游没吾徒知志其迹是刻舟之説也虽然由吾之説瞷师之相起欣慕相成净信行庶其有从入哉师之寂凡三日始归北溪后十日为之记
　　朱真人石洞记　　　　　　邹敦仁
　　灵池之东山岩峦叠循左右而趋者参差若鸾凤翔翅又其中崭髙势如龙骧自分崠而下不知其防千百仞也若骤若驰迤逦赴深涧曰朱真人祠者正枕此山足境物清旷敻出尘世惜乎旧洞隳圯或烟塞为过路于今四朞矣未有究其所以然者宝鼎蒲叔豹来宰是邑兴滞补废百事修举因暇日按碑记访寻遗址而心黙识焉于是鸠工开葺惟二月既望经始越十有五日告成观其依岩凿洞洞深而邃甃石引泉泉冽而甘接洞为亭夹以明窻架石为桥次以横磴脩竹环列岚光掩映风籁披拂与涧溜相应如聴琴筑盖所谓蓬壶方丈之景者一朝而复矣敦仁时权邑尉每乐真游超览物外辄涤虑而献言曰夫道无古今物有成坏方世与道交兴则是洞之托于数者昔坏而今成岂无所待而然邪易曰苟非其人道不虚行呜呼尽之矣宣和元年三月日记
　　石长者院记　　　　　　　　史相
　　石赖长者石其姓也赖其名也地曰石赖盖以长者得名也长者族系家世无文记可考蜀父老相传有一僧游五台山逾年不覩文殊光相忽逢山中老人语曰菩萨出游蜀今以旃陀罗身托业于笮桥南乃其化现非有二文殊也僧然其言至成都物色访寻果于桥南见一人风姿竒伟如老人所説遂往造见长者延入室与语意防宻契欢喜踊跃长者复化文殊刀化为如意飞出屋蜀人异其事因以其所居易为道场今所葺院是也长者操刀于屠肆几上肉经大暑无臭腐飞蝇过者弗集轻重多寡一割无毫厘差盖得手应心进乎技者非有道也欤问者曰破戒犯律日以杀为事有道者如是乎余发其蔀曰汝以持守戒律动有所碍为道邪抑超出戒律动无所碍为道邪长者游戯屠宰间视身如物视物如身物与身皆非真实相也清浊净秽随所寓而适又奚择焉道固如是也昔之得道者类多埋照混迹于酒肆屠门故解牛有养生之妙理屠羊有轻赏之髙义虽食蚬捕鱼不害其为道何独于长者而疑之问者形解心释始信皷刀游刃间道有在于是也院遭五季兵火遗址芜没过者兴叹圣夀寺僧自淳惧灵迹湮灭无闻以愿力再新之自元祐经始迄宣和辛丑而工告休安佛有宫处僧有堂炊防有防会集有防廊庑门面亦畧具体矣其徒弟等实赞其事并识之庶托长者之名而不朽焉余书其事已复为长者説偈言稽首孤峯妙湛尊髙卑净秽了不分奏刀騞然道所存托此豁开不二门宣和五年记
　　天宁万夀禅寺置田记　　　　张浚
　　勤公圆悟禅师有大因縁于世能以辩才三昧阐扬佛教无论士庶皆知信仰师以大慈悲心作平等观种种譬喻接以方便若贵若贱各各懽忻靖康之初首承诏防来抵京师公卿贵人争至其门舍所爱物而为供养金珠宝贝象马器服凡所好玩曽不吝惜师随其意趣一切摄受秘藏宝蓄纎芥不遗众人视之若甚爱者虽其徒众貌肯心疑予时被召涖职太常为其徒言勤公所行我实知之慎勿生疑彼其存心等拟太虚森罗万象殆非真实又如明镜妍丑随现惟所应之了无著者是特将以一大事因縁故建立法门为佛庇防垂裕后来于时其徒且疑且信嵗在癸丑予解使事归省庭闱勤冲冒大暑逺来问劳始为予言克勤住昭觉之八年复为南游殆二十年而归今执扫洒之役又四年矣参徒日至聚指三千后将有不给之忧我之归蜀尝捐千万钱鼎新妙寂回视箧中所有尚八百万将求成于大檀越市田千亩为久逺计上祝皇帝无疆之夀予闻其言而悦之喜知人之不妄因以礼部度七僧符及俸余二十万钱助成其志且上之在维扬尝诏师赴行阙赐坐便殿委曲慰藉顾其道之足以感动人主决非偶然予之为此其亦所以崇美圣主之意也勤既遂所欲又求予为记夫佛之道有益于世间非特使人起为善之心而已其毁弃天伦絶灭世法于吾道初若少悖至于忘嗜欲絶贪爱轻富贵外死生视天下之物无一可以少动其心有补于教化者甚大呜呼使天下之为士者皆知去贪惩欲以天下百姓为心而于富贵死生之分了然胸中必将安分守义尽节効忠而天下不复有非常之乱上而朝廷何倾危之足忧下而百姓无侵渔之可患天下无有不治矣予故因勤之请聊为言之后之田斯田食斯食者冝勉励此道庶防不坠勤之髙风焉绍兴三年记
　　温江龙兴寺无尽圜通防记　胡叔豹
　　湔江之东有大宝刹髙踞一隅榜曰龙兴楼观巍然下矙井邑缁黄云屯仰给一县四众欣然无不喜舍各捐所爱以植福田绍兴十年有一长者念此精舍金碧剥落欲大庄严结清净因乃率正信逾二百人每嵗一设圜通大供欲操其赢毕此愿力有曰祖元是大导师弹指赞叹善哉此方植众徳本我与有縁则以如幻修三摩提焦心劳形不遑食寝无一刹那示怠惰相见者皈依所化如响宝殿云堂以次而就又念众寮卑陋狭隘中不虚爽非修行地复丐隣田増基筑室前为舫斋旁剏经阁未淹嵗月土木崇成髙明靖深悦可心目人天和防相与纵观踊跃欢喜叹未曽有于是长者复作是念宫室既备饘粥未充方来衲子何以取给载盟善友益侈前供号曰圜通无尽道场复以其余嵗市稻田増旧所有而为常住俾诸佛子饱满属餍身心安稳増长菩提惟此胜利广大无边一切布施功徳难比时有居士见闻随喜而説偈言世尊灭度时勑我大菩萨不令般槃誓度无量苦惟诸菩萨中闻思修大士愿力最深重夙縁在震旦以是因縁故应现来此方不辞入尘劳捞摝生齿聚或梯山航海来传佛心印或擕尺刀佛引导于羣迷或为普照王觉悟诸有情或为通悟师摄化河沙众或居补陁岩或嫁金沙滩应身无不在讵止三十二波涛无边方为世作津梁育冥生死夜为世作大炬疾苦极号呼为世作医王火宅长炽然为世作甘露我观五浊海皆造无尽业而我大士心悲悯亦无尽众生一闻名度无量苦恼况作大胜会其福无等比而此世间福有为即有尽名为殊胜相究竟非真实我今説其实佛子善谛听堂堂大丈夫各具大人相愿以信佛心信我无量佛眼耳鼻舌身一一诸毛孔放无量光明照破大千界与诸佛菩萨等无有差别傥于此会中一称观世音弹指头面礼豁然即超证佛境便见前刹刹与尘尘无不逢大士大士初不圣而我亦不凡乃知大士我非一亦非二佛子善信受当作如是观而无能观者是真圜通会
　　同庵记　　　　　　　　　耿延禧
　　禅老然公以同名庵常擕其榜随所居而揭焉葢师佛家流也而游戏于篇章翰墨之事出入乎公卿搢绅之间以儒释同于一法师西蜀人也而泛江湖涉岭峤不鄙夷夫瘴疠蛮獠之俗以逺近同于一乡虽然此殆见其小者尔方其晨而升堂暮而入室皆扬歧圜悟之宻防也而与钟鱼皷板同为一音以衣冠来周旋应对及阿阇梨合掌问讯皆随縁世谛之余事也而与万象森罗同为一印是犹五百大阿罗汉各解内外中间之言不当佛意而皆本乎佛之正理又如众大菩萨谈不二法门各随所乐而不出乎维摩之一黙盖缾盘钗钏吾见其为金而查梨橘柚吾知其为味尔恶覩其异耶或问儒与老庄同异阮瞻对以将无同或问儒与释迦同异罗浮生对以直则同咄哉曲不失其为同直何足尽同有同何伤乃必曰无同为贵乎是未可与言同也尔时太秀居士説是法已重説偈曰彭殇秋毫太山齐举筳与楹厉西施一指一马无两岐此语大麤师所嗤含裹十方真觉知观十方空手所持一切有物皆菩提此涉言诠师所离彼肇法师空怪竒南泉庭花示全机要知觌面当机提如麻三斤时所疑语黙不犯离与微江南三月鹧鸪啼大同无我太音希言语道断絶百非世人未识同庵师欲识同庵参语词绍兴乙丑记
　　増修大悲阁记　　　　　　　赵耆
　　由贤刼来浮屠修行多取穷山风雨互侵藜藋髙柱刍泥巢颠植不撼动把茅为盖曽不遑施及其成就功超行溢两足俱尊毗卢遮那宫殿楼阁偪塞十方绵亘三世广博无量庄严惟称盖亦于道可简则简不为不足可华则华不为有余以是义故累土聚沙便了功徳而不简陋木天金地始号因縁而不华侈爰当西南有大都会曰张仪城人具善根依佛信法有大蓝若曰圣慈寺佛事最胜古今共传元丰壬戍有大法师敏行其名造大悲像端严妙好千臂千手千耳千目复建大阁严覆像貌有大居士东坡先生文章宗师名动海表为作记文缀之以颂此阁有坏而文不泯诗云乱生不夷靡国不泯迨今绍兴十有一祀嵗在辛酉比丘秉信谓阁虽雄而不靖深降堦逾阃地窘文墨有来供设敷座迫拘阁矙大池窅旷沉漼夏潦翻波势若呑嘬有来游者反生怖噩乃蔓榱题防蔽延宻碧瓦参差鸠欲飞去乃梁池央梐楯相属傃阁窈窕引绳直趋乃筑短垣障池三面黒月经行了无忧轸用力日劬四稔而就凡造如是罔不钦肃以拳加额戴目瞻礼因形穷理因理生悟于此有士初自形观曰臂司运曰目司视元化所造自有定形西海之外民惟只臂居反膝上北海之外民惟只目当面中央生理满足虽曰自如沴气竒偏仅同禽兽伊隂与阳冲和反本在人为灵于类为正两臂者人一切诸佛亦复两臂太子臂六固自神异而况千臂两目者人一切诸佛亦复两目老翁目四固自神异而况千目失声赞叹莫可思议于赞叹间竟以理得惟人两臂偏废而运碍故天下虽重所不可易惟人两目偏盲而视昏故金屑虽贵所不可安以我两臂推彼菩萨母陀罗臂本同一臂以我两目推彼菩萨清净宝目本同一目请论两臂莛草洪鼐咸在所举其妙无大把握宇宙此与千臂用实无异所举既碍虽増两臂巨擘技指不失为病请论两目万象森罗咸在所观其【阙】无间洞察天渊此与千目用亦无异所覩既迷虽増两目重瞳大孔不失为贼千臂千眼非异非増士悟所得理固如是善哉菩萨形相存于阁下人资胜诣遂造理窟非独敏行之力亦兹秉信之功余于是乎记之不以附于东坡为嫌也





　　成都文类巻三十九
　　钦定四库全书
　　成都文类巻四十
　　宋　扈仲荣等　编
　　记
　　寺观五
　　光福院西睦定身记　　　　　　张有成
　　府城之东列刹相望惟光福距城为近名禅寺有西睦定身舍焉而院宇蕞然介于民居寄櫩连栋标楬不存往来者弗知为院也余官华阳旦暮过门久而始得其处异日奁香访之像埃没蛛窠防尘鑪无余灰主僧法縁踉蹡出迎问其兴废漫不能知出左劵数纸示余葢伪蜀广政施者名氏而图经及清献赵公成都记畧无半词纪摭则院之不振也久矣按传灯録益州有二禅字异而同音曰西睦嗣东院从谂曰栖穆嗣夹山善会今定身即东院之嗣也尝开堂有俗士举手曰老子便是一驴师曰山僧为汝跨彼无语后三日复来曰某前日被贼师拈杖逐出平居忽唤侍者其人应诺即曰更深夜静共伊商量其机縁止此然一脔可知鼎味矣先缘是法病此院之壊使其徒持簿乞民间防细积累仍其址而新之为佛殿斋防两挟屋栖止之房庖厨之所以居其属而定身阅歳滋乆虽真骨强劲灵肤坚宻不抗不倚然铅采漫漶相好昧信者慊之家君始倡邑人出力严之乃施髹漆乃閟龛室神宇凛然乃还旧观既成集其徒散诸香花声铙鼔鱼螺设伊蒲之馔以落之间祷家君命牛马走为记余观世间迷误之流爱其幻躯不啻金玉然数十寒暑则老死翳灭飘为煨尘彼达者则不然弃之尸陁林以饲乌鸟初不以为难而戒光定力烝休胶固歴刼坏而自如乃知一切法以爱故壊舍故常在岂谓是耶虽然一受其形成就破壊固已具足而余乃以世间情想讃叹刻画岂真知师者邪姑镵之石以识嵗月绍兴十六年记
　　永庆院记　　　　　　　　孙朝隐
　　自武担循城而西林樾秀羙景物清润有冢岌然峙于城隅者前蜀王君光图之墓也傍有永寜佛宫枕墓之顔则王氏追崇扫洒之地也本朝崇寜二年始革为十方锡名永庆以栖云水之侣更渉五世栋宇隳废台殿倾圯时有比丘法号道寜慧力梵行人天归敬遂率一方长者鸠材僝工革而新之废址頺垣忽耸凌云之栋金绳寳界坐侵星月之光起于绍兴乙丑之春成于丙寅之夏遂为西郊净坊之胜方王氏之兴也改防堂为宫殿以坟墓为陵寝而此佛刹因之以兴曽未数年而狐兎已栖扵楸松之下矣圣宋龙兴削平僣伪绀祠琳宇因而不改遂使祥云佛日辉映逺近至于寜公不惮兴作之勤化出宫殿楼观扵摧残瓦砾之中厨堂廊庑焕然一新自非为佛栋梁以垂裕后世为心谁至是哉迹其巧力当与天地无穷也后之安禅选佛扵其间者可不念诸绍兴十八年记
　　大中祥符院大悲像并阁记　　冯檝
　　世出世法从一心起心有染净遂分真妄妄心杂染发起八万四千尘劳真心清净出生八万四千妙用心妄则为众生心真则为诸佛众生以尘劳而堕于轮廻诸佛以妙用而为之救抜自昔观音大士爰因旷刼奉事观音如来法教以从闻思修入三地大士依而行之初扵闻中入流亡所所入既寂动静二相了然不生知是渐増闻所闻尽尽闻不住觉所觉空空觉极圆空所空灭空灭既灭寂灭现前忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合一切六道众生与诸众生同一悲仰惟下与众生同悲仰故所以怜愍众生具有八万四千尘劳造八万四千恶业受八万四千苦报惟上与诸佛同慈力故所以等齐诸佛具有八万四千妙用现八万四千清净寳目示八万四千母陁罗手目之所视或慈或灭或定或慧手之所运或执或持或提或引救防众生得大自在夫大士救众生之苦一身之中必取手眼之多者何也盖观众生苦援而置之安乐之地惟手眼可以致力傥扵世人仅有两手两眼畴能普见受苦众生而防其苦哉且目以观见为义如大圆镜有相斯现相有八万四千来则照之惟能照察则可以周知众生之业而受诸苦手以提防为义如大医王有病斯救病有八万四千来则治之惟能疗治则可以尽防众生之苦而共乐大士既具八万四千手眼而无刹不现无生不度所以十方世界或雕或镌或塑或画防绘其像而以香花灯烛珍果饮食而为供养祈福禳灾解难除厄有八万四千种无不立应皆称众生祈求之数而应之也然今之世间所刻之像止取千数者以过是则非智巧所及姑从中制而为之耳成都府圣寿寺内勅赐大中祥符院院乃伪蜀相懐靖公王处回舍财兴建堂殿屋宇共四百间最为宏丽中有暖堂年逺頺壊公七世孙长讲赐紫沙门法珍发心扵绍兴十六年劝诱阖府檀信千家遇本命元辰生朝讳日即领二十僧为持大悲等呪仍嵗化五十家修设圆通道塲以所得施利扵十七年季春役工雕造千手眼大悲像至二十一年孟冬像成立髙四十七尺横广二十四尺复于二十二年季春即故暖堂基而称像建阁阁广九十尺深七十八尺髙五十四尺扵绍兴二十二年三月七日阁就奉安圣像于其中像如阎浮檀金聚而为山晃耀一切千目咸覩千手咸运无方不照无苦不救一切有求随感随应岂惟为众生植福免难之塲实趣菩提湼槃之妙门耳呜呼人才两目不可责以并观人才两手不可责以兼用大士千目之多同时照曯而照无不察大士千手之多同时运用而用无不当奚为而能是耶究其所分在有心无心之间耳凢人以有心逐物逐此则忘彼逐彼则忘此大士则以无心而应一切故能现无尽之手眼以赴众生之求求则应之而应无不宜也岂独观音能然人孰无耳耳孰无闻傥能各各返闻以闻自性自性即得成无上道是亦观音而已矣故曰未来修学人当依如是法文殊之言岂欺我哉
　　昭觉僧堂无尽灯记　　　　计有功
　　有法灯有世灯法灯水乳相传世灯膏火相续昭觉云堂择法胜地屋翼华焕海众雾集人杰地灵念念禅悦夙兴夜寐甚者防废寝食由是佛龛斋堂脩廊后架列炷明灯其来斯乆膏苏不继例遣堂僧分化逺外缘有易难事生疲厌或曰为法灯来受世灯苦办道之志不坚左绵沂公年徳兼艾累践纲维之职歴见是事恻然悯之弹指说誓愿罄囊膏立长生库举其赢息永为膏火之资俾我有众专精进心息经营力佥议允协选择同袍掌其事讲若画一造始绍兴丁丑之元以属庆嵩一禅又求记于灌园居士居士曰佛过去世宻罗比丘因灯行乞授记作佛号曰然灯最后次弥灯光如来净其旃迦等佛皆施灯而证果今求者施者沂独以身任岂自利耶二士曰沂非自利亦非思念今日在防法众而已愿我同志以无尽心续无尽光结无尽缘俾人人获天眼第一求文之大意如此讃叹而言曰夫舍家求道身不可不辛勤心不可不安逸其辛勤也山行水宿虎狼为伍使人以操修入道其安逸也不耕不织百用具足使人以慙愧入道今也营营驰求则固免矣而乃优防卒嵗谓吾当然此真慙愧也众其勉之吾意止此若其发防破蔀珠交玉映则有堂头缘公大法炬在慎忽向灯影中行讃曰以一灯传千万亿灯灯灯分别以一心传千万亿心心心明彻前念法灯苦世灯千身一舌今据世灯悟法灯一堂千月防人亲到龙潭当机直截划断明头暗头真灭正照现前天开日晃此无尽灯出无尽藏
  </div>
  <div class="pagination">
   <a href="成都文类_page29.html">
    上一页
   </a>
   <span>
    ...
   </span>
   <a href="成都文类_page25.html">
    25
   </a>
   <a href="成都文类_page26.html">
    26
   </a>
   <a href="成都文类_page27.html">
    27
   </a>
   <a href="成都文类_page28.html">
    28
   </a>
   <a href="成都文类_page29.html">
    29
   </a>
   <span class="current-page">
    30
   </span>
   <a href="成都文类_page31.html">
    31
   </a>
   <a href="成都文类_page32.html">
    32
   </a>
   <a href="成都文类_page33.html">
    33
   </a>
   <a href="成都文类_page34.html">
    34
   </a>
   <a href="成都文类_page35.html">
    35
   </a>
   <a href="成都文类_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
