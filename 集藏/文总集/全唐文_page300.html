<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 300 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 300 页/共 603 页
  </h1>
  <div class="content">
   ○送李补阙归少室养疾序
    昔司马相如当汉六叶，为言语侍从之臣。今天子用人文化成，亦以君有相如之才，擢居谏职，且掌宸翰。赋颂书奏，粲然同风。
    夫君子之道，与保命与时，三者并，则不期达而达；不然，则或鼓或罢，或塞或通。是以长卿屡去其官，而君亦以疾退息，各其时也。君曩时《祭夏圭（一作主）颂》，比於驭龙射虎，其词最盛，如夏云秋涛，变化腾涌，蔚乎当代，学者诵之。及夫朝夕论思，上尤所器异。故乞身之表七上，而後赐告，有以见圣王之爱才也。夫贤者境不静，则神不怡，身不安则疾不去。故夫子暂游江湖，乐其静也；复还少室，就其安也。《易传》称“养正则吉”，矧夫气甚和，志甚迈，兴愈赡而才未竭。是行也，方憩於云林之中，陶然自养，以饵浩气；然後阶浮□，翼疾风，登紫垣，步清汉。当此时，无妄之疾，抑自去不暇，安肯住於肌肤间哉？
    始君未为近臣，时论有积薪之叹；及其造退，朝廷厚优贤之礼；今也于归，君子赋《考》之诗。此数者，足以观子之义，不可以不序焉尔。
    ○送耿拾遗归朝廷序
    国家方偃武事、行文道，命有司修图籍；且虑有阙文遗编，逸诗坠礼，分命史臣，求之天下。若汲冢墓陵山穴之徒，必从而搜焉。拾遗耿君，於是乎拥轻轩，奉明诏，有江湖之役。黾勉已事，将复命阙下。七月乙未，改辕而西，将朝夕论思，左右帝，用广夫天禄石渠之籍，托讽於吟咏情性之作。当尧舜之聪明，魏丙之谟猷，以拾遗之才之美，其翰飞远迩，不可度已。众君子盖将贺不暇，彼吴秦离别，於我何有？作者之志，小子承命而序之。
    ○送朱拾遗赴朝廷序
    上将以道莅天下，先命大臣举有道以备司谏，故朱君长通有拾遗之拜。时议以为明天子在上，百僚奉职於下，化既成矣；而犹广献纳以通讽谕，圣人之心其至矣。初长通以比兴之文，名震翰林；又以元远之致，升闻天朝。其静也，眄沧海以遂志；其动也，披白□以受诏。吴中贤士大夫，相贺不暇。长通方移疾饵药，不出东山者三年。或曰：“以君之才之识，宜行而止，宜语而默。且君命召，其可以久乎？”由是不俟驾，亦不敢言病，献岁之吉，涉江而西。夫宴息以宏道，由道以致远，位在乎忠，道在乎辞，盖拾遗之志如此。彼离别之难，秦吴之远，前期之不易，皆付之樽中可也，又曷足置於心胸间？群贤於是乎酒酣歌诗，以代杂之赠。
    ○送窦拾遗赴朝廷序
    至哉！圣人，在穆清之中，注意左右献纳之臣，於是扶风窦易直由华阴令擢拜左拾遗。诏下之日，士大夫相见而喜曰：易直举矣，直道其行乎！顷之，会国家举风力以变元气，阐文明以张四维。上曰：“五谏寂寥，七臣安在？”由是献可弼违者悚以奉职，而君亦朝服贲然，时然後行。七月初吉，整车祀。安定梁肃举觞以祝曰：夫有其道而不得其位，得其位而不得其时，昔人所以为叹也。君以懿文当百寮师师之盛，履王臣謇謇之位；行见夫У带彤墀之下，高议明堂之侧。宣上德，抒下情，唯夫子是望。彼吟咏风骚，优游平勃之事，又曷足为长者言耶？非歌诗无以见惜别之志，不可以不赋。
    ○送韦拾遗归嵩阳旧居序
    高人出於华族，冠冕处乎山林，於士仪见之矣。在魏周际，逍遥韦公，语默之间，全清净之道。间馀二百载，之子以纯懿贞粹，追烈祖之踪。一门清风，光映今古，可谓全美也已。初士仪与孔君述眷同隐於嵩邱。上嗣位，举逸民，孔以谏议大夫徵，且调护太子。乘舆还自汉中，吾子方徜徉於松桂之下，鹤板入谷，拜左拾遗。固辞献纳之任，遂有江湖之适。议者称孔之兼善，吾子之自得，出处一辙，消息同符。然後知刻意而高，待时而动者，俱失其道理矣。扬州刺史杜公，蕴伊邵之望，悦禽息之风。士仪依仁游道，几历寒暑。既浩然有归思，乃乎以将行。子尝同召谏官，同被儒服，所不同者，执李公之御，与蹈颍阳之尘而已。会脱缰锁，随烟霞，访吾子於甚岩之侧，岂或碌碌久为躁静之异乎？先言寄怀，且以序众君子《考》之什。
    ○奉送刘侍御赴上都序
    才全者必几於道，志正者必安於时。初，刘君以文章游翰林，深於文者以公干、越石为比。中岁有迈世志，脱略缨弁，住江湖间，论者又比之阮始平、陶元亮。未几，诏掌柱下方书，出参蜀汉军事，俄复自适其适，道岷江、浮湘潭，历敷浅原而东。君子谓君涉履所至，拟司马子长。遂留滞吴南，以道自居。其名益振，其致愈远。向非才全志正，又曷由光茂如是乎？今轩尧在上，伊傅作辅，方举贤能，以熙众职。故刘君朝服贲然，将如京师。御史延陵包公，祖而觞之，且曰：“《易传》不云，立诚以居业，《论语》不云，邦有道则智？吾子居可大之业，当则智之时，是往也，将贺不暇，岂怆别乎！二三子尚未醉，盍各赋诗，以代疏麻瑶华之赠！”中丞既歌首章，命和者用古意，皆以一百字成之，凡七篇。
    ○送周司直赴太原序
    今年春，上以副丞相鲍公领太原尹，假节主河东诸侯。北门宴闲，夷夏是赖。秋七月，其部从事大理司直周颂自广陵赴焉，是宜复命，礼也。初朝廷谓晋阳国家之丰沛，天下劲兵所处，故以推毂之任付鲍公。公谓三军经用，仰淮湖之馈，非仁智不足任也，故以泛舟之役咨司直。司直器略宏远，文敏忠信。夫文则经远，敏则有功，忠信则厚事。三务既成，单车而还。议者谓司直道将光大乎？不然，时之与才，何其参会也？夫蹑搏风之便者，其翼必大；构大厦之重者，其材必广。顷鲍公由尚书郎为韩侯之佐，三四年间，董戎於藩，穆如清风，文武为宪。以司直之懿文硕画，翔集翰林之上，陵厉之势，不可度已。非光大而何？士有不佞，尝辱盛府之召。之子於役，我心载驰，因赋《思雁门》一章，盖取夫欲往从之，路远莫致云尔。
    ○送前长水（一作安）裴少府归海陵序
    秋风木落，临水一望，远客之思多矣。而裴侯复告予将归故国，伤怀赠别之诗，於是乎作也。夫道胜则遇物而适，文胜则缘情而美。裴侯温粹在中，英华发外；既乘兴而至，亦虚舟而还。与夫泣穷途咏式微者，不同日矣。若悲秋送远之际，宋玉之所以流叹也，况吾侪乎？
    ○送皇甫七赴广州序
    予同郡皇甫生，肤清气和，敏学而文。尝纂《家范》数千言，自远祖汉太尉晋元晏先生以还，门风世德，焕耀篇录。生聿修之志可观矣。予闻在璞，与等耳；及夫琢而成器，则价重当世。以吾子之质，且琢之不已，名者公器，其可避乎？镇南杜公，负佐世之才，有盛名於天下，门闾之宾，唯吾子属。斯往也，亦以赴知已而沽善价。吾侪赠之以诗，盖勉行而已，岂以远道为戒乎？唯酒可以破别愁，众君子不可以不醉焉尔。
    ○送张三十昆季西上序
    恒卫大陆之间，土厚风淳，世生伟人。其大名大节之後，著於天下，唯张氏为盛。曩子得其叔季，曰、曰苞，始冠章甫，游翰林，盖相知矣，而未深也。间八九年，又相遇於江淮间，则叔也秀才登科，已知名於代；季也立诚居业，为後进之表。加以简直强毅，恭宽信敏，文史足用，弛张不穷。向吾所称土风伟人，盖此也。今年，上求士於四方，扬州牧扶风公尝得叔为门闾之宾，因以充选。议者谓扶风举贤不避亲，叔得举不以私，则其才可知也。季属文以气为主，以经为师，慕宗伯之贤，从州党之赋，则其志可知也。始大历末，予应诏至京师，时子伯氏以文德都丝纶之任，博约之道，於予最深。绝弦之悲，仰前修而未远；断金之契，於吾子而益厚。别者人所不免，况予情乎？凡道不合则信不深，言不尽则意不见，序所以尽言而信道焉尔，无金玉尔音焉。
    ○送郑子华之东阳序
    郑侯身甚否而意甚泰，家愈贫而学愈富。言政必及王，言性必及道，言文必及经；而动不逾闲，贞不绝俗。年出三十，其志未光。抑有由哉？夫风之行也，则万窍怒号；时之止也，不能动纤毳。士不用则块尔而已，遇则云蒸雨随，是牵於时而不由於已。郑侯虽有洛下之才，淹中之学，其如时止何？《传》曰：“美恶周必复。”吾子困於О，星几周矣。或者其将复乎？予材薄体弱，曩遇晋陵守独孤公，方执文柄，为当时律度，见视有终日不违之叹。公既问服，予将绝弦，寝门衔悲。适觏吾子，子即晋陵之出也。一见而观其礼，再见而同其志，志同而忘其言。悲叹两集而不知其止，迩来盖一纪矣。诗人赋繁霜之月，予滞於吴，子游东阳。当逆旅之次，送乘桴之士。命旨酒，登高楼，酣歌气振，人莫知者。夫物不可以终聚，必受之以散。离会不纪，何用文为？既而叙行，且以见志。
    ○送灵沼上人游寿阳序
    上人形就而心和，行独而志洁。辱与仆游，殆三十年矣。初用文合，晚以道交。淡而文，文而敬，他人未之知也。今年春，予有幽忧之疾，谒长桑氏於东南。上人以无住为乐，将迈乎寿阳。相待形骸之外，相忘江湖之上，比夫世间重事者，不同日矣。彼都人士高阳许生孟容、开封郑侯通诚，皆於上人有忘言之契。想与夫二君道旧之暇，必荷锡而游，问小山丛桂何在，濠上鳖鱼乐否。予至东越，亦访支许故事，归而於虎邱之精庐，先出後期，以志少别云尔。
    ○送沙门鉴虚上人归越序
    至人不在方，实相无所住，此沙门鉴虚所以顺理而随世也。适游皇都，谈天於重云之殿；今也于归，将休於沃洲之山。泛然无事，独与道俱。遇物成不迁之论，间吟有定後之作，可谓远也矣。曩予师来越，业天台之道，追石门之游，尔来已十数年。长松飞泉，寝寐吟想，送子於往，情如之何？东南高僧有普门元浩，予甚深之友也。相遇之际，幸说鄙夫扰扰俗状，且当澡灌心垢，再期於无何之乡。
    ○送皇甫尊师归吴兴卞山序
    尊师以齐物为师，抱神为事，有年数矣。外则质貌苍古，遗是非於耳目；内则冲气浩然，卷虚无於橐。常诵《道德》上下篇，往来吴中诸山，如浮□独鹤，自适其适。吾陋，且遁迹不暇，又焉识其所以？戊辰仲夏，觌於山阴精舍。於时方牧追右军、许迈之期，下走作壶邱、御寇之遇。亦既合契，於焉饱和，百骸自理，滓浊如洗。先是师藏道书於卞山之下，留止未几，忽乎将行。不受一毫之施，且轻千里之别，有以见无待之情矣。予欲脱形神於鞅绊，蹈方外之逸轨，有志未就，心马火驰，命养空而游，相从於赤水之上。师乎师乎，斯言不苟也夫。
    ○送韦十六进士及第後东归序
    益都有司马、扬、王遗风，生尝薄游西南，览其江山，颇奋文辞，叹蜀《解嘲》、《四子》、《讲德》之式。及夫秀士升贡，有司处之以上第，时辈归之以高名，飘飘然有排大风摩青天之势。今岁後四月，谢诸朋游，轻骑东出，且以五彩之服，拜庆於庭闱荣哉，孝乎！是往也，予尝与生为五湖之游矣，今则系在柱下，不能奋飞。送归如何？为愧为羡。《大雅》云：“敬慎威仪，以近有德。”盖虽有杂，不如此诗，辍而为好，以志少别。
    ○送元锡赴举序
    自三闾大夫作《九歌》，於是有激楚之词，流於後世，其音清越，其气凄厉。吾友君贶者，实能诵遗编，吟逸韵，所作诗歌，楚风在焉。初元之明年，予与君贶兄洪俱参淮南军事，属河外尘起，羽书狎至，每沈迷簿领之际，一见夫人清扬，则烦襟洗如也。又常爱其人也，澹然其静也，旷然其适也，泛然其无不与也。且从宾荐之礼，以赴扬名之期，又见其志也。秋气云暮，芜城草衰，亭皋一望，烽戍满目，边马数声，心惊不已。感离别於兹辰，限乡关於远道。孰曰有情，而不叹息？伤时临歧者，得无诗乎？
    ○维摩经略疏序
    圣非道不生，道非教不明，教非人不行，是三者相依而住。道有大小权实，故净名以在家成化；人有圣贤浅深，故智者以初依启法。然後因言遣言，即象忘象，俾後学有以得正真之终始，游道义之门户，祖而述之，存乎其人。
    天台上人比邱然公，纂智者之法裔，探毗耶之妙赜；一贯文字之学，会归解脱之渊。以为昔智者大师之演是经也，备偏圆顿渐之义，尽方等生苏之体。其旨远，其道微，微言在兹，兹用不惑。故常外阐其训，内澄其照。凡百学者，望崖而归。尝谓门弟子曰：“祖师所述，其道甚著。而嗜简者或病其繁，习精者则遗其粗。吾欲因而就之，以伸其教；删而裁之，以存其要。何如？”弟子比邱众作礼以请。公於是削其浮辞，合为十轴，不失旧则，其义惟明。与前部偕行，号为《净名略疏》。原夫圣人有以见生生根器之不齐也，故用四教五味，经而纬之；有以见万法弛张之不殊也，故用一道一乘，会而成之。然则圣人随感以利物，故其数不得不差；贤哲因感以立诚，故其业不得不传。观其所感，则毗耶之与天台，杜口之与立言，虽阶位不同，广略异宜，至於赴机施化，其揆一也。
    肃尝受经於公门，游道於义学，虽钻仰莫能，而嗟叹不足。故序其述作之所以然著乎辞。疏成之岁，岁在甲辰。吾师自晋陵归於佛龛之夏也。
    ○陪独孤常州观讲论语序
    晋陵守河南独孤公，以德行文学，为政一年，儒术大行，与洙泗同风。公以为使民悦以从教，莫先乎讲习；括五经英华，使夫子微言不绝，莫备乎《论语》。於是俾儒者陈生，以《鲁论》二十篇，於郡学之中，率先讲授。乃季冬月朔，公既视政，与二三宾客。躬往观焉。已而公遂言曰：“昔文翁用儒变蜀，蜀至於鲁。当大历初元，新被兵馑之苦，今御史大夫赞皇李公为是邦，愍学道圮阙，开此庠序。自後孝秀并兴，与计偕者岁数十人。《子衿》之诗，起而复废；乡饮酒之礼，废而复兴。至於今，风俗遂敦。美矣哉！仁人之化也。抠衣之徒，承其波流，得不勉欤？”既诲而厉之，又悦以动之，朱轮迟迟，逮暮而归。士有获在左右，睹公之施教，退谓人曰：“夫四时继气而成物，仁贤继功而成化。是学校也，非赞皇不启，非我公不大。鼓之以经书，润之以仁义。君子得之，以修词立诚；小人仰之，以迁善远罪。泱泱乎不知所以然，以致夫政和而人泰。旧史记前召後杜，而南阳移风，民到於今称之。矧赞皇植学之本，与我公道之以德，德则有成，而未播於叙述，後人谓之何哉？鄙不佞，谨纪公之雅训，或传诸好事者云尔。
    ○导引图序
    气之贯万物也，盛矣！本乎天者，资之以生；本乎地者，资之以成。古之善为道者，知气之在人，不利则郁，郁则伤性，伐其命而不可援也。於是乎张而翕之，导而引之，熊经鸟伸，吐故纳新。使流於六藏，畅於四支，浃於肌肤之会，固其筋骸之У。然後百病不生，耳目聪明，可以保神，可以尽年，和之至也。故歧伯得之，为轩辕师；广成子得之，千二百岁而身不衰；彭祖得之，上及有虞，下及五霸；後学得之，隐名山而游人间。寿考者不可详而纪矣。原其所出，皆以歧伯为祖。有浮山隐居朱少阳者，得其术於《黄帝外书》，又加以元化五禽之说，乃志其善者。演而图之，被以章目，凡三篇。究其所由，盖久视之门，户枢之善喻者也。少阳年涉期颐，神气转壮，每至虚空之中，自试此法，或屈或伸，或盘或旋，或回互翕辟，终日不倦。每振寂邮肯綮之际，必砉然响，然用力甚微，而合於《桑林》之亻舞，此又技之甚尤异者也。暇日以所述示子，子喜而序之，以篇首。俾博览者以知还年之一路，道者之雅戏云。
    ○观石山人弹琴序
    天宝中，言雅乐者称马氏琴，石侯尝得其门而入矣，故其曲高，其声全。余尝观其操缦，味夫节奏，和而不流，淡而不厌，凛其感人而忘夫佚志。已而谓余曰：“鄙夫徒能弹之，而至和乐独善其身，足使情反乎性，吾闻其语矣，未辨其方也。敢问何为而臻哉？古之聪明睿智，其能为乎？”
    余愀然曰：“善乎夫子之问。是道也，吾尝闻诸师矣。夫人生无其节则乱，故圣人道之天和，作乐以救之。於是乎有五弦之琴，以畅五音，以协五行，以宣五常，以纪五事。後世圣人，以为五弦备其本而未行其变；变而裁之，莫先乎文武之用。於是究夫刚柔，复益其弦者，非他也，文武之道也。亦犹八卦既列，复因而重之，然後既可以动天地而鼓万物，尽变化而感鬼神，极圣人之能事，反百虑於一致。此琴之以为贵也。故虞帝以之，乃歌《南风》；禹汤以之，而作《夏&lt;音&gt;》；周文武以之，万邦协和。卜代三十，成康以之，刑措不用；仲尼以之，见文王之象而乐正，《雅》、《颂》各得其所。若琴道不行，则君子之道消，而王泽不下。故殷纣失之，而弃河海；幽厉失之，而周道中绝；晋悼失之，师旷一弹而国大旱。琴之兴废，与理乱相并。夫备殷荐以配祖考肃相，庶几神降，则不可废於郊庙矣。若夫和平其志气，畅达於动用，使邪物不接，则不可废於律度矣。故自有国有家，下逮於庶人，莫不尤重焉。君子所居，於是有左琴右书，士无故不彻，盖谓是也。周穆载云和、空桑、龙门之琴，禹贡峄阳之桐以为之。历代善琴之士，与幽兰、白雪之号，则吾子其自知已，夫何言哉？”
    问曰：“若如所云，则今之为琴者多矣，君子之风，何其未扇欤？”
    对曰：“琴乐之雅者也；雅者，正也；正者谓能宣正其声，而行正道。今夫郑卫之移人久矣，其人或正，则其位未大，其位未大，故正声未被。君子风薄，不其然乎？夫雅乐之所贵者，岂取清商流徵不失度曲而已，彼各有所起也。”
    言毕石君善之，俾予纪其辞，遂号为序云。
    ●卷五百十九
    ☆梁肃（三）
    ○河南府仓曹参军厅壁记
    仓曹掾禄秩位次，载於甲令。在汉魏间，与参军事其职各异，五府州及郡皆有其官。北齐天保中，又授参军以系官曹之号，盖取夫以文吏而参武事。隋由之，国家亦因之。河南府领二十六县，为主东郡，环地千里。邦畿之内，征赋之入，凡蓄聚之物，皆於其司。一郡之移用，郡吏之稍食又出焉。故其务殷，其事积，常为他曹剧。居之者不勤则废，不廉则败，不明则耗攵干没之患生。其职或擢登南宫及御史府，故有司常综其名实，考其功绩，然後授之。伊阳张君、阌乡李君，今并为其官。李以贞固称，张用文敏著。予谓命官之职事，与二掾之才美，不可以不纪。遂直笔书之，其两曹位次，与前政名氏，端如贯珠，列於记之左右。
    ○吴县令厅壁记
    在春秋时，列国各有属邑。其主者，鲁谓之宰，楚谓之尹，晋谓之大夫。秦时天下始置令长，宅一同之内，操赏罚之柄。有民人焉，有社稷焉，风俗成败本乎身，黎元安否系乎政，其体大矣。自京口南被於氵制河，望县十数，而吴为大。国家当上元之际，中夏多难，衣冠南避，寓於兹土，参编户之一。由是人俗舛杂，号为难治。加以州将有握兵按部之重，邑居当水陆交驰之会，承上抚下之勤，征赋邮传之繁，百倍他县，夥乎其中，不可胜纪。大历十一年，天官精选可以长民者，於是范阳卢公由太原府祁县令为之。公外宽内明，敬事而信，政本於仁，饰身以文。下车三年，阖境之人，安土乐义，而不知安乐之所从来，盖平之以和也。士君子立身，论道之通塞，不论位之升降。吴县下畿服一等，公俯而为之。抑选部为官择人，而公履道从政，所由然也。予知公者，敢录其实，书於东序，以播其令闻。时十四年二月甲子，翰林学士梁肃记。
    ○郑县尉厅壁记
    自华而东，东距洛师，抗雄都，临大道，其县有七，若壤接天府，号因旧国。郑为之首，又斜瞵其六焉。天官每铨士补吏，常属意於此。三科之选，其人尤精，比畿服之偏者，难易相隔，不啻数等，其地望可知也。元年春，光正之後，贤侯才子，曰兰陵萧亻垂，以贞敏恪慎，再命为尉，掌仓曹出纳，与工德修饰之事。事举职修，而令名随之。暇日谓予曰：“是邑之作非旧也，初在於州东北隅。广德中，以贼臣周智光以河潼叛，放暴兵官寺，且胁诱将吏，生立已祠，而栋宇斯崇。及王师致诛，牧民者从便宜而重改作，乃刷灭凶慝之遗尘，徙而治焉，是厅盖祠之馀也。嘻！曩者凭而为妖，今乃即而为政。合於大顺，用鉴将来，是宜书之，以告昧者。予於是著之屋壁，且以纪夫人之美。若风俗疆土，与置邑之年代分於尉，今监察御史黎逢尝编为《郑志》，藏在州府中，可覆视也，故不书。时御史中丞董公为邦之三载，秋九月，安定梁肃记。
    ○通爱敬陂水门记
    岁在戊辰，扬州牧杜公命新作西门，所以通水庸，致人利也。冬十有二月，土木之工告毕，从事徵其始，请刻石以为记云。
    《书》载“浚畎浍距川”，《传》称“为川者决之使导”，然道与政损益，政举则道举，政污则道污。污则革，革则久，贤哲之治也。当开元以前，京江岸於扬子，海潮内於邗沟，过茱萸湾，北至邵伯堰，汤汤涣涣，无隘滞之患。其後江派南徙，波不及远，河流浸恶，日淤月填。若岁不雨，则鞠为泥涂，舟楫陆沈，困於牛车，积臭含败。人中其气，为疾为瘵。长民者时兴人徒，以事开凿。既费累钜万，或妨夺农功，殚财竭力，随导随塞，人不宽息，物不滋殖，百有馀年矣。
    贞元初，公由秋官之贰，出镇兹土。既下车，乃验图考地，谋新革故，相川原，度水势。自江都而西，循蜀冈之右，得其浸曰句城湖，又得其浸曰爱敬陂，方圆百里，支辅四集，盈而不流，决而可注。图以上闻，帝用嘉允。乃召工徒，修利旧防，节以斗门，酾为长源，直截城隅，以灌河渠，水无羡溢，道不回远。於是变浊为清，激浅为深，洁清澹澄，可灌可鉴。然後漕挽以兴，商旅以通，自北自南，泰然欢康。其夹是之田，旱得其溉，霖潦得其归。化硗薄为膏腴者，不知几千万亩。野人诵曰：“无无原田。自今以始，岁其丰年。”都人诵曰：“沔彼流水。我邦是纪。锺美不知。”向非我公有先物之知，移俗之才，则曷能运可大之谋，蠲累世之弊，繇旬朔之劳，致无疆之逸！宜乎人之永叹也如此。
    按陂塘本魏广陵守陈登所设，时人爱其功而敬其事，故以名之。谢文静成堰，又以召公之德为称。有魏以还五百馀载，不朽之绩，及公而三，皆在斯邦，不其盛欤！水门之作，将以重成功，示长利，非登临游宴之为。嘻！後之人抑可以知。
    ○昆山县学记
    学之制，与政损益：“政举则道举，道污则政污，昆山吴东鄙之县，先是县有文宣王庙，庙堂之後有学室。中年兵馑荐臻，堂宇大坏，方郡县多故，未遑缮完。其後长民者或因而葺之，以民尚未泰，故讲习之事，设而不备。
    大历九年，太原王纲以大理司直兼县令，既而释奠於庙，退而叹曰：“夫化民成俗，以学为本。是而不崇，何政之为？”乃谕三老主吏，整序民，饰班事，大启宇於庙垣之右，聚五经於其间。以邑人沈嗣宗躬履经学，俾为博士。於是遐迩学徒，或童或冠，不召而至，如归市焉。公听治之暇，则往敷大猷以耸之，博考明德以翼之。优而柔之，使自求之；揭而厉之，使自趋之。故民见德而兴行，行於乡党，洽於四境。父笃其子，兄勉其弟，其不被儒服而行，莫不耻焉。
    佥曰：“公之设教，矫其末不堕其本，易其俗不失其宜也。”传曰：“本立而道生。”昔崔瑗有《南阳文学志》，王粲有《荆州文学志》，皆表儒训，以著不朽，遂继其流为《县学记》，俾来者知我邑经艺文教之所以兴。是岁龙集乙卯，公为县之明年也。
    ○常州建安寺止观院记
    沙门释法禺，启精舍於建安寺西北隅，与比邱众劝请天台湛然大师转法轮於其间。尊天台之道，以导後学，故署其堂曰“止观”。初南岳祖师受於惠文禅师，以授智者大师，於是乎有止观法门。大旨”止”谓之定，“观”谓之慧。演是二德，摄持万行。自凡夫妄想，讫诸佛智地，以契经微言，括其源流，正其所归。圆解然後能圆修，圆修然後能圆证，此其略也。自智者五叶传至今，大师当像法之中，诞敷其教，使在家之徒，拨邪反正，如大云降雨，无草木不润。升其堂者甚众，其後进入室，不十数人，法禺与居一焉。予以为法门有三观，遂徵之此堂：盖非缘不成，空也；有之以为利，假也；不广不狭不奢不陋，中也。又以净名之喻宫室，谓於虚空然後不能成，随其心净，则一切境净，作一物而观者获数善焉。又况我大师居之，为斯人之庇乎！小子忝游师门，故不敢不志。时大历九年冬十一月日记。
    ○李晋陵茅亭记
    赵郡李兖（一作政）仲山，大历中由秘书郎为晋陵令，思所以退食修政，思所以端已崇俭，乃作茅亭於正寝之北偏。功甚易，制甚朴。大足以布函丈之席，税履而跻宾位者，适容数人。则仲山约身临人，颛固简一之道可知矣。解龟後，继其任凡六七人，每居於斯，必称作者之美。而仲山安贫养性，寓於旧邑者，十有二年。方牧知之，又檄而摄焉。仲山清德之嗣，孝於家，勤於官。其摄也，念前之非久，政之未成也，乃必躬必亲，必诚必信，慎思不懈，而众务咸叙。未有及者，必访问咨度，择善而从之，则其治足徵也。君子谓仲山居处恭，执事敬，出入一纪，再临斯人，有以见位不苟进，仕不苟行，大来必俟时，於是乎始矣。予曩睹亭之起，今又观进德之美，辄直笔志之，谓之《晋陵茅亭记》。时贞元元年夏五月记。
    ○京兆府司录西厅卢氏世官记
    御史中执法范阳卢公，用直清之德，掌中邦宪，恭睦之道，用宏家法。尝谓其属监察御史梁肃曰：“我王父广阳公，以明德懿识，向用休福，羽仪於中朝。我伯父嗣公，以文学政事，载扬茂烈，光绩於前人。皆肇久史职，发於京兆纪纲之任。洎予之季曰亻品，亦能恪慎不懈，践修其官，继处於廨之右堂。惟二代徽在兹，亻品也允迪在兹，吾子尝号史臣，宜存於篇，以示後裔。”
    肃辞不得命，以为在昔司马氏世序天地，郑武庄世为卿士，宋鱼氏之左师，晋籍父之司典，下洎乎乐之制氏，历之畴人，俱以传业，彰乎旧史。故《传》称善“守先代雅咏，维其有之。”虽大细不伦，职事或异，其纂修一也。惟京之大，惟兆之众，天子之都，四方之极，纠而辖之，是称司录。其地剧，其选精，常与殿中兰台，南宫郎位，旋相出入。初，广阳公讳齐卿，由司仓掾为之，骤登郎官，更贰本府，布泽於彭、滑、幽、徐之人，端护春宫，崇赠少保。开元初，嗣公讳成务，罢录岐下军事，实居其任。其後作牧於寿、於杭、於濮、於、於魏，继受元社，以处太原，咸有嘉绩，藏在册府。今户部郎亻品，始远哲昆联事之嫌，诏解柱後惠文，以就斯职，中丞之拜也。又有台府临察之避，在官之属。其为人简而廉，文而不害，在选部辨论，三登试言第。考兹任也，详敏称一时之最。荐绅先生评天下之事，谓如广阳之家风，施於子孙；中丞之仁德，至於兄弟，斯尽美矣。若三世居一官，同一署，递以全德，扬於当时，又难能也。
    噫！古人所称，方斯其类乎尔。小子拜命著纪，书於本厅之东序，用阐夫广阳之宗，且为名臣世官之表。时贞元庚午闰四月，梁肃记。
    ○盐池记
    黄河自昆仓山东会溟涨，九折回互，盐泉各一，儒者书以海目，则郇瑕氏之地，渎流其长。观乎北浴陵阜，南濒山麓，湛湛烟碧，浩无春冬；蒸腾云霓，出入日月，亦云广矣。虽吞翕隧，代增淳卤，而利倍农穑，有殷家邦。留惟从山，涌不加海，交两都之轨逵，延万贾之资货，是人不厌也。
    当武后圣政，务述省方，鸣銮载临，流潦旋败。洎皇明道发，泽渐殊垠，天之既启，盐乃旋复。非夫蟠虬神应，坤次灵孕，亦曷能旌昏明，筹负胜矣！帝所宜念，贲然来思，分天牧以莅，择藩佐而贰。贤能鲜坠於事，则其允字通闳，扼拓矶之左隅，邻大邑之东部。崇府库，岁望乎储蓄；枢管键，夕俟乎闭藏。兹乃虑终於始也。邦贵康食，戒之克勤，人非忘劳，道在悦使。大命日下，巡功岁移，广岸砥平而可砺，修畦绮分以如织。是时也，春光夺，炎气兴，洪沟浚，白波腾，或氵畜或汨，以氵平以氵崩。状云泄而雨骇，或花明而雪凝。京坻蕴崇，豆区嘉量。隶户徵算，盐人揭书。民无不供，先薄税以从赋；君孰与足，逮黎庶而必分。固非擅权利，贵货易，土登陆而雷流，日骤水而云舻击，星律有变，给用无绝。
    《传》曰：“山泽林盐，国之宝也。”兹其是焉，若周物揆情，易人推类，施之求报，大道之元德也。明则启祚，圣人之知变也；降人纳污，明君之藏垢也；羹饣束调膳，贤人之入用也；包四美而世济，资百工而国贞。将以树善永年，非石无以纪；垂裕裔胄，非文无以扬。则我晋宝达於万方也。
    ○神仙传论
    予尝览葛洪所记，以为神仙之道，昭昭焉足徵已。试论之曰：夫人之生，与万物同，彼由妄而生，由生而死，生死相沿，未始有极。圣人知其本虚也，其体无也，示以大道，俾性其情无妄，而反诸本焉。反本则不生，不生则不死。然後能周游太虚，出入万变；朝为羲农，暮为尧舜；或存而亡，或亡而存。天地莫能覆而载也，阴阳莫能陶而蒸也。寂然不见其关，党乎不识其门，是之谓至神。至神也者，视天地四海，若毫末而已；万古之前，亿载之後，若一息而已。列御寇谓不生者能生，不化者能化，盖谓彼也。不性其情者则不然，其用有际，其动有待，存亡相制，倚伏相系，其道有数，数穷则坏。故列御寇谓生者不能不死，死者不能不化，盖谓此也。
    彼仙人之徒，方窃窃然化金以为丹，炼气以存身，觊千百年居於六合之内，是类龟鹤大椿，愈长且久，不足尚也。噫！後之人迭为所惑，不思老氏损之之义，颜子不远之复，乃驰其智用，以符药术为务，而妄於灵台之中，有所念虑。其末也，谓齿发不变，疾病不作，以之为功。而交战於夭寿之域，号为道流，不亦大哀乎！按《神仙传》凡一百九十人，予所尚者，唯柱史、广成二人而已，馀皆生死之徒也。因而论之，以自警云。
    ○涅经疏释文
    予闻先觉云：大宝流辉之不变曰常，在宥布和之盛典曰教，率土知化之归宗曰行，交感人心之至极曰证。然则以道行御其时，以法性合其运，当应物之际，与显晦同其光，恢扬至化。自他昭著者，实播厥鸿名，钦恭文思，协和至极。四德克彰者，实存乎妙体，格变群家，历观诸行，至典克修。庶绩有成者，实赖乎本宗，信以授人，大明宗极，厥旨厥几。有补於将来者，实存乎妙用，综博群元，以立成训，风行十方。率用归顺者，实存乎妙教矣。
    ○三如来画像赞（并序）
    法王之身有三：曰法、日报、曰应。报身从无边功德生，应身从无边众生生，法身从如如无有生。分别说三，其极一贯。原夫大道之体，离一切相，是其本也。积大德，施大慧，合大道，成大身，是其报也。出入十界，随所利见，如水月镜像，是其应也。自因至果，故不得不有其报；疗一切病，故不得不行其应。应亦名也，报亦名也。名乎哉，其实相之宾乎？经云：“观身实相，观佛亦然。”尝试思之，以为众生盖反佛者也。是三相在佛为三德，在凡为三障：一者生死，生死即空寂，空寂即法身也；二者烦恼，烦恼即智慧，智慧即报身也；三者结业，结业即解脱，解脱即应身也。三德成於悟，三障成於迷。迷而不复也，遂自绝於佛乘。哀哉！予尝斋心命工，裂素作绘，圣德之形容，可举目而见，见而後思，思而後知至。知至之路，盖由是矣。瞻仰之不足，遂为之赞，庶观者有以知三如来不在心外，不可以有无心取。赞曰：
    大哉法体，体如虚空。不始不终，不垢不净，不边不中。是谓涅，是谓法身。诸佛性海，是无上正真。（右赞毗卢遮那佛）
    妙哉报体，体法而大。由清净功，得色无碍。得色无碍，成实智慧。范围法界，尽未来际。（右赞卢舍那佛）
    神哉化功，其化无方。休有烈光。以百亿色身，播百亿国上。启权显实，或默或语。示我寂灭，双林之下。（右赞释迦牟尼佛）
    三圣一身，本无有异。恒沙诸佛，其道一致。众生唯妄，觉妄斯至。悬象著明，用鉴心地。（右总赞）
    ○金刚般若波罗密经石幢赞（并序）
    二十五有之内，根尘相磨，生灭相荡，斡流旋转，往复无际。如来悯之，於是开智慧门，示诸法如义，俾夫即动而寂，即寂而照。假文字以筌意，一色空而观妙。然离一切相，得无住心，二乘远而不见，十住见而不辨。如是信解乎难哉！陇西李氏先夫人，常州刺史独孤公之伯姊也。圣善之德，自天而植；不舍母训，受持是经；内涵道机，外顺化物。十一年八月，即世於晋陵郡舍，公茹尚右之痛，追无作之福，缵微言於金石，庶幽赞乎妙报。嘻！倾沙界以施，而施有穷；等山王之大，而大有终。唯金刚空印，永不坏灭，盖夫人福慧之所以臻也。於是乎赞：
    脱三解轭，入一相地，资惠力兮。追琢道妙，为佑与道，实懿德兮。石可转而字有磷，福不极兮。
    ○药师琉璃光如来画像赞（并序）
    圣之道，无形无名。形以感著，名以功立。盖物有病於妄，我则喻其医；物有滞於暗，我则照其光。其形无方，有感必应。神哉仁哉！惟唐代宗孝武皇帝之甥，某邑长公主之子，曰兰陵萧位，禀灵天潢，承训家范，其性孝，其气醇。大历中，丁先人银青光禄大夫光禄卿赠汝州刺史府君之忧，自反哭至於大祥。哀敬之礼，动无违者。长公主戒之曰：“欲报之德，岂止於斯乎？归诚上仁，可以徼福，尔其志之！”位於是泣遵德命，爰用作绘，八十之物，十二之愿，赫然如见其全身，肃然如闻其音声。自外入者，或疑乱怖投体膜拜，而不知其粉绘也。嘻！昔人有一至之性，或通於神祗，以致福庆，矧夫孝子之哀思，大圣之元运，幽赞之力，可思量哉！安定梁肃，悦闻其风，乃为赞曰：
    披圣籍兮览元功。赫神光兮被无穷。勿用药兮医之王。感斯应兮万福彰。系於梁兮出於唐。蓄纯孝兮思不忘。绰大象兮景煌。洞冥冥兮福穰穰。
    ○绣观世音菩萨像赞（并序）
    《莲华经普门品》，载菩萨盛德大业详矣。盖变动不测之谓神，穷理尽性之谓圣，慈悲广运之谓力。三者一贯，是为妙觉。功不并化，尊无二上，故佛为法王，我为素臣。或拟诸形容，称其名号，资不匮之力，报罔极之恩。谁其为之？有齐孝女。初尚书吏部郎赵郡李公第六女，归於博陵崔绰。大历初居公忧，泣血无声，至於大祥。既而思求冥，徼福上圣，针缕之间，成就庄严。其用心也至矣乎！公之立行立言，天下所推焉，存为人范，没无鬼责，前际之胜因，不可度已。此功德也，盖以展蓼莪者，蒸蒸之心。崔氏之子，以肃尝获升公堂，以赞述见托，痛梁木之坏，恸怀恩之烈，故像设之所，敢著乎辞。赞曰：
    菩萨之德相炳而慈，凭身以仪之。女也孝思，不可方思。冀冥福於斯，欲报之德，斯焉取斯。
    ○地藏菩萨赞（并序）
    菩萨以大慈运大愿，宏大道，济大苦，俾三界之间，利见大人，如大地之无不持载，故号曰地藏。有秘书少监兼侍御史李公之甥，太原王氏之第某女，顷遭先夫人弃敬养，拊擗以暨於小祥。或曰：此孝也，匪报也。以报为功，则惟地藏乎？乃手针缕之事，黼而黻之，则而像之，焕乎有成，毫相毕观者。然後知圣善之内训，淑女之孝思，至矣哉！是可以锡尔类也。秘书向予道之，且命赞曰：
    皇矣上仁，乃圣乃神，厥功备兮。有女伊棘，孝思罔极，厥成至兮。圣仪彰之，景福将之，无有既兮。
  </div>
  <div class="pagination">
   <a href="全唐文_page299.html">
    上一页
   </a>
   <span>
    ...
   </span>
   <a href="全唐文_page295.html">
    295
   </a>
   <a href="全唐文_page296.html">
    296
   </a>
   <a href="全唐文_page297.html">
    297
   </a>
   <a href="全唐文_page298.html">
    298
   </a>
   <a href="全唐文_page299.html">
    299
   </a>
   <span class="current-page">
    300
   </span>
   <a href="全唐文_page301.html">
    301
   </a>
   <a href="全唐文_page302.html">
    302
   </a>
   <a href="全唐文_page303.html">
    303
   </a>
   <a href="全唐文_page304.html">
    304
   </a>
   <a href="全唐文_page305.html">
    305
   </a>
   <span>
    ...
   </span>
   <a href="全唐文_page301.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
