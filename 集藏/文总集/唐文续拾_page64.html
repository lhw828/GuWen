<!DOCTYPE html>
<html>
<head>
    <meta charset="UTF-8">
    <title>唐文续拾 - 第 64 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 64 页/共 91 页</h1>
    <div class="content">    牒：奉处分，抚俗所先，劝农为最，是以郑浑则夺其猎具，温峤则请置田曹。仰顺天时，俯徵日力，俾督耕夫之业，须凭干吏之才。前件官历试已多，忠勤可奖，令尹之功成制锦，督邮之政克提纲。但承阙乏之时，皆有缉绥之誉。今以山阳沃壤，淮畔奥区，地占三巡，田逾万顷，非乏决渠为雨，尚亏多稼如云。盖为编，不勤功於{艹衮}；纵当稔岁，皆失利於稻粱。知尔奉公，劝民务本，若使而不辍，必期敏则有功，委以农时，假之使职，永言从政，实司与权。无取润於膏腴，苟徇私於毫发，勉施乃力，广谕众心。事须差摄观察衙推充洪泽巡官，兼都巡勘指挥奉国谢阳等巡务者。
    ○王启端公知丹阳监事
    牒：前件官蹈冰守节，饮水安贫，静吟而箧有新诗，寂坐而门无杂客。卓尔君子，宛然古人。今以将济军须，诚资吏术，少辍琢磨之业，俾专鼓铸之权。想夷甫之不言，无亏祖德；思仲宣之未遇，勉俟官荣。事须差知丹阳监事。
    ○臧氵知盐城监事
    牒：奉处分，若官无直道，则利有多门，凡历任於牢盆，或咸资於润屋，而乃就此繁剧，守其洁廉，心珠则不惹脂膏，智刃则能分髋髀。尝聆斯语，罕睹其人。前件官雅淡装怀，清勤绾务，尝握由拳之榷课，唯遵止足之规模。休替未遥，功劳可验，更资历试，必济重艰。展才於近监之乡，守节於作卤之地。不须对雪，空中吟谢朗之诗；只在熬波，言下见张融之赋。事须补充权粜使巡官知盐城监事。
    ○赵词摄和州剌史
    牒：奉处分，昔张绪子充，少好游猎，右臂膺，左牵犬。绪见而谓曰：“一身两役，无乃劳乎？”充跪答曰：“丈夫三十而立，今二十九矣，请至来岁。”绪曰：“过而能改，颜氏子焉。”其後折节修身，终为贤达，则古之豪俊，今可规模。前件官脱迹迷途，投身义路，永除惑志，可奖悛容。既能资父事君，是得居官理务，俾参上佐，用试忠诚。况当□荣之时好，纵安居之乐词，其勉输後效，善补前愆，己销九族之忧，无起一朝之忿。事须差摄和州剌史。（以上《桂苑笔耕集》十三）
    ○淮口镇将李质充沿淮应接使
    牒：奉处分，用兵之难，择利而动，不论远者近者，须赖掎之角之，在安思危，有备无患。前件官名超广利，勇继雄飞，自提外戍之军，每审中权之要。彼徐寇以屡侵吾圉，莫戢其锋，急之则鼠窜彭墟，缓之则豕う楚岸。遂徵众旅，俾划群凶，岂从援溺之权，将助焚枯之势。尔其指呼顺命，擒纵成功。终令人海之波，偏能流恶；乃使映淮之月，早见洗兵。茂赏高悬，良时倏往，勉思委寄，勿负利终。事须差充沿淮都应接使，便仰量出兵士，讨除贼徒。
    ○淮阴镇将陈季连充沿淮应接副使
    牒：前件官勇於战贼，乐在从军，操戈而只待春喉，发箭而曾无旷目。自居远戍，久练雄兵，每聆捍蔽之劳，能息奔冲之患。今则未歼彭孽，犹役楚军，将资痴上尾之权，是成蛇阵；固藉爪牙之利，共展豹韬。尔其迹脱伍符，身居贰职，专防险道，伫静长淮，虽云回绕之川，未是萦纡之地。坐思前哲，犹传胯下之踪；立取奇功，好豁胸中之气。勉期竭节，实谓逢时。事须差充沿淮都应接副使，便仰量出兵士，讨除贼徒。
    ○宋再雄差充水军都知兵马使
    牒：奉处分，舟楫施利，干戈骋威，自古为维，在今所急，固托纵横之略，始成捍蔽之功。前件官学剑有成，弯弧自许，嚼彘而当年逞俊，曳牛而是处争雄。高列军门，深遵义路；久居江戍，妙练舟师。今以泗上流灾，淮中聚冠，既犯观风之境，颇昏映月之流。尔其总握雄兵，远张秘第，陆歼蛇豕，水截蛟螭，早令贼垒皆平，永使惊波不起。用官物而讨官贼，吾不为难；探虎穴而拔虎雏，尔当自勖。事须差充水军都知兵马使，部领诸兵马，讨除淮内贼徒。
    ○苏聿补衙前虞候
    牒：奉处分，古之有言，以小谕大，则祁奚之请老也。既当问嗣，能自举亲，情不涉於阿私，事何妨於委用。前件官早从使役，久习武才。父也暮年，既思休退；子之壮气，可代勤劳。且令职在於早趋，乃欲功归於历试，无爽聿修之训，勉成负荷之规。事须补充衙前虞候。
    ○曹威转补散兵马使
    牒：前件官勇而好礼，勤以从戎。比者逞陈众之言词，传郭维之讯问，果驱险浪，皆赴顺风。寻值沛戎，来侵楚壤，首登鹤列，深挫豺牙，摩垒而每能率先，殷轮而不欲言病，忠诚励己，壮节惊人。今则郡守论功，材官受赏，俾升峻级，用报前功。事须转补散兵马使。
    ○许授庐州剌史
    牒：奉处分，良二千石，古难其人，属郡之中，吾有所试，勤修静理，今得人焉。前件官自举六条，已逾四载，邑无吠犬，境绝飞蝗外令邱井安，内致闺门肃睦，政声则有□者歌咏，仁誉则无翼而奋飞。远达宸聪，果沾殊宠，美秩已题於龙剑，雄威愈振於隼，既销滁水之灾，来作庐江之福。分忧救瘼，能谐圣主之心；红旆碧幢，岂落他人之手。事须准敕授庐州剌史。
    ○孙端权知舒州军州事
    牒：奉处分，昔李弼有言，大丈夫生世，须履锋刃以取功名，安可碌碌依阶求仕。是乃蓄志能壮，谋身克成，夕脱羔裘，朝驱熊轼，不惭往哲，其在兹乎？前件官族继兴公，术传武子，能扬俊气，久练雄师，常安仡仡之徒，果就循循之诱。今则委之郡政，试以公才，既逢豹变之秋，善守龙舒之境。为邦致理，必见三年有成；向国输忠，勉令百姓无患。即迎帝赏，更峻官荣。事须差权知舒州军州事。
    ○朱补讨击使（纳助军钱，遂加职赏）
    牒：奉处分，汉有卜式者，输家财助军费，遂乃出自牧羊竖子，终为司宪大夫，忠诚所施，其利甚博。前件官石非硌硌，铁实铮铮，知义重而财轻，愿忘家而报国。天龙地马，不藏私室之中；尺籍伍符，可列军门之下。俾升峻级，以讽顽，既有赖於金多，无自惊於铜臭。事须补充讨击使。
    ○郝定补衙前兵马使（能手射七十步）
    牒：奉处分，弧矢之利，武艺所先，号猿而永播嘉声，落雁而能传妙技。况乃只凭五指，能代六钧，岂唯迈古超今，可谓神功圣术。前件官早攻手射，善应心机，不弯三百斤弓，能发七十步箭。纪日若见，必想韬弦；吕布相逢，固惭。既抱非常之伎，伫成可久之功，换滑台之旧资，陟隋苑之高级。事须补充衙前兵马使。
    ○客将歌舒兼充乐营使
    牒：前件官动彰毅勇，静保谦冲，早成学剑之功，不坠为裘之业，颇经历试，无怠聿修。久委宾司，既见与言之可使；俾兼乐职，必期饰喜之克谐。尔其有礼为先，无荒是诫，迎送於燕台郑驿，指踪於回雪遏云。勿使英贤，或发养疴之诮；须令艳丽，先缄笑辟之声。事须兼充乐营使。
    ○王处顺充盐城镇使
    牒：奉处分，夫藩镇之为制也，中屯锐师，外列诸戍，用备腹心之患，固凭爪牙之勤。前件官深蕴壮图，挺生勇气。姜维若在，未占雄儿；焦度相逢，应饶健物。每展报恩之节，累申伐叛之功。眷彼盐城，居於海岸，苟或一同失理，实为四远多虞。遂徵处顺之名，俾守防奸之任。尔春效勇夫之重闭，致危俗之安居。暂固封疆，无念及瓜之限；但逢寇孽，勉扬破竹之声。事须补充盐城镇使。
    ○张晏充庐州军催阵使
    牒：奉处分，师克在和，兵贵在速，若各市地缓其善阵，诚为挫彼奇锋，用之则行，时不可失。前件官志能传略，名可止啼，待逢盘错之难，愿展纵横之术。今则舒犹叛楚，卫已伐邢，雨虽润於兴师，云未销於结阵。遂使鱼丽猛势，阻埽氛埃；蚁聚顽徒，敢安窟穴。尔其驱之以马，训之以豹篇，事唯托於一麾，功必成於百胜。将迎军赏，伫送捷书。事须差充盐州军前催阵使。
    ○归顺军补衙前兵马使
    牒：奉处分，前件官身荣豹饰，志习龙韬，奋心於击鼓其镗，骋力於挟以走。早归信义，无惮勤劳，去正寇，据属城，兵微诸郡，共歼微孽，各誓前驱。既遵令於牙璋，宜陟名於甲骑，聊迁职秩，用报军功。尔其勿替忠诚，更邀上赏。事须补充衙前兵马使。
    ○安再荣管临淮都
    牒：奉处分，西魏王罴率众拒寇，乃杖白挺，大呼而诟曰：“老罴当道卧，獾子那得过？”敌见威勇，果自惊奔。则知猛将之名，以夺叛徒之魄。前件官夙精韬略，历试机谋，尝犯重围，决成独战，实可谓神出鬼没，岂唯□左旋右抽。今之武力虽衰，壮心益励，临事而犹能强饭，即戎而宁欲素餐。蠢彼顽凶，骚然侵扰，虽徵众旅，未建奇功。眷彼临淮，处於要地，其在训之以三令，激之以一呼，审详於彼竭我盈，成就於先难後获。老骥免嗟於伏枥，无令驽马争先；秋鹰既遂於下，勿使妖狐得便。事须差管临淮都。
    ○吕用之兼管山阳都知兵马使
    牒：奉处分，仲尼云：“宽则得众，信则任人焉。”尝聆斯语，今见其人。前件官庆袭玉璜，业精金版，遵直道而利有攸往，奉公这而知无不为。是以晋作新军，权资处右；齐行勇爵，众许居先。乃裨察俗之规，动叶安民之策，遂得晨羊罢饮，夜犬停喧，永除奸滥之源，深得抚绥之道。今以属城多难，散卒无依，穷猿既切於授林，飞鸟犹思於择木。群情所附，戎略可嘉，俾安其瞀瞀然来，实倚其多多益办，无辞两役，用展长才。事须兼充山阳军都知兵马使。
    ○獬豸都将
    牒：奉处分，凡标军额，须警众心，如指喻之非宜，则训齐而何在。况乃均沾好爵，其荷殊恩，迹虽限於柳营，秩尽异於柏署，宜加一等，俾异三行。前件官壮气挺生，忠诚卓立，广弩则前无强敌，荷戈则动有成功，累戎建勋，遂沾爵赏。今以狼星未灭，鲸浪犹翻，将申戮暴之能，用示触邪之号。尔其勉思一角，永息二心，伫销封豕之灾，勿失神羊之性。事须补充獬豸军都知兵马使。
    ○宿松县令李敏之充招讨都知兵马使
    牒：奉处分，昔来护者，立性卓劳，初读《诗》至“击鼓其镗，踊跃用兵，羔裘豹饰，孔武有力”，乃舍书欢曰：“夫人在世，固当如是，会因灭贼，以取功名，安能区区专事笔砚！”其后果申壮志，累建殊勋，则知奇才所为，何代不有。前件官精详吏道，旁习戎机。假百里之威，则疲获赖；作万夫之长，则义旅知归。遂得县道肃清，邻藩倚赖，从事破斩春之狡窟，遥分江夏之兵权，罢从役於驱难，伫承乏於建隼。聊加职赏，俾振军声。是乃丈夫雄飞，君子豹变，勉驱甲骑，远应羽书。既设援於他邦，必保安於吾围。事须补充节度卫前兵马使，兼充西南招讨都知兵马使。
    ○张雄充白沙镇将
    牒：奉处分，升高自卑，君子所以励素志；辞大就小，古人所以传令名。但能守节不亏，固在相时而动。前件官密怀义勇，深贮谦和，颁条而政有嘉声，驭众而军无愠色。今以新恩未降，锐旅何安，眷彼古津，实为要路，是成镇务，乃在江Й，既居使府之要卫，宜假公才而管辖。况兼场货，可瞻军须。且卷豹韬，其义斩蛟之勇；伫迎凰诏，别迟建毕之荣。事须差权句当白沙镇务，兼知场司公事。
    ○安再荣充行营都指挥使
    牒：奉处分，昔曹公为乐府歌云：“老骥伏枥，志在千里。烈士暮年，壮心未已。”今犹古也，我得人焉。前件官百战成功，一麾出守，曾安海俗，永振风声，而乃不求更握虎符，唯愿终申豹略，岂觉老之将至，每俟用之则行。今以大憝未歼，外方多难，诸藩命将，无非竹简探名；远道徵师，或是葵邱代戍。苟亏忠勇，何荡妖凶，遂付重权，伫观奇策。其在身先行伍，顾指军兵，勉扬矍铄之名，无致迁延之役。时不可失，往矣敬哉！事须差充行营都指挥使，赴寿州西面备御，讨逐黄巢徒党者。
    ○徐莓充榷酒务专知
    牒：奉处分，前件官发迹戎行，研心吏道，忠勤所至，干济可观。今则举汉代之权宜，搜杜康之利润，赡吾军用，藉尔公才，既非若处先登，无与会从人皆醉。事须差句当天长县榷酒务。
    ○柳李让知白沙场榷酒务
    牒：奉处分，前件官直道立身，公途励志，学已窥室家之富，在曾致州县之劳。今以备食三行，搜资六物，岂使弊归於下，只令利在其中。勉禀条章，早申绩效，俾不欺於酿具，无自陷於醉乡。事须差知白沙场榷酒务。
    ○行营都虞候
    牒：奉处分，前件官勇而好礼，敏则有功，膂力甚强，腹心可委。今以齐驱劲卒，俾划群凶，尔其纠摘行闲，防虞境外，宜拘小节，善事上官，勿谓忠贞，有乖辑睦，能成勤效，不吝甄酬。事须补充行营都虞候。
    ○曹鹏知行在进奏补充节度押衙
    牒：奉处分，藩侯所任，邸吏为先，能传万里之音，不坠九霄之命，固凭干济，方付重难。前件官鲁刿长材，魏仁雄族，虽处干戈之列，早闲刀笔之能。遂使远赴行朝，专司递务。睹六龙之仙跸，每审巡游；传九凤之王言，曾无阻滞。以兹历试，深可奖酬。今已秩亚宪卿，官升典午，身得趋於辇路，职未称於辕门。俾假牙璋，遥分甲骑，慎达上天之旨，以安外地之心。尔能竭诚，吾不吝赏。事须改补摄节度押衙，依前知行在进奏。
    ○朱祝大夫起复
    牒：奉处分，事繁金革，礼夺苴麻，鲁公制之於前，晋侯行之於後。盖乃从权顺变，是为移孝就忠，苟不忘家，将何报国？前件官方从戎役，每藉公才，遽锺风树之悲，永违霜槿之养，能勤泣血，唯惧夺情。然以群寇未歼，列藩多事，霍执三年之爱，仰辜万乘之恩。况承敕命指挥，已许军前驱使，出如纶之睿旨，既俟成功；衣夫锦之格言，岂同前哲。时异事异，念兹在兹，扬名显亲，竭力从命。孝之终也，往矣敬哉。事须牒举起复，差往五岭已来类会军前公事。
    ○上都昊天观（声赞大德赐紫谢遵符充淮南管内威仪指挥诸宫观制置）
    牒：大德真璞混成，灵源广润，淘俗态於心水，莹仙姿於面冰。蓬岛神仙，应待衔杯之乐；茅家兄弟，敢攀执袂之游。犹思救苦於寰中，尚阻追欢於物外。属以阵蛇出穴，戎马生郊，每勤斋敬之心，深假护持之力。达圣聪而有谓，施醮礼以无亏。今则秦岭烟昏，难寻四老；楚淮月皎，幸伴八公。但以桂苑繁华，杨都壮丽，既见星坛月殿，处处荒摧；难期鹤驾霓旌，时时降会。欲设精严之备，须资扬统之权。白马将军，方役大朝之元帅；青牛道士，暂充下界之仙官。比年既遂於攀留，他日必同於轻举。事须请充淮南管内威仪，兼指挥诸宫观庄田等务。（以上《桂苑笔耕集》十四）
   
    ●卷四十一
    ☆崔致远（八）
    ○应天节斋词三首（以下斋词）
    道士某乙言：伏以圣大降生，王者嘉应，包天地之大德，启日月之殊祥。是以电绕虹流，克符龙质；握乾披震，允叶龟书。伏惟圣神聪睿仁哲明孝皇帝紫府真宗，丹陵宝命，孝理而勤修一德，化成而胥悦万方。偶以犬吠尧威，熊惊汉御，犹轸泣辜之念，暂劳展义之行。今者风振南薰，方任长赢之节；星瞻北极，乃当诞庆之辰。莫不山灵供万岁之欢声，河伯献千年之瑞色，仰资圣寿，敢设仙斋。广成子之微言，既传众妙；华封人之善祝，实系群诚。伏愿德乃日新，祸当天悔，暂兴时雨，遍洗妖氛，高整鸾旗，早回凤辇。然後搜济汾之咏，撰封岱之仪，传芳於玉叶金枝，积庆於天长地久。使蛮戎率服，蠢植咸苏，仰沐华胥之风，齐登仁寿之域。普天率土，永贺升平。
    ○又
    道士某乙言：伏以父天母地，帝道所以为尊；贯月绕星，灵符於是乎在。况睹一人有庆，固知万寿无疆。伏惟皇帝陛下龙握丕图，凤资圣纪，播休声於里社，标盛礼於高。今者风调舜琴，日缓羲辔，历草舒芳於八叶，丹陵降瑞於千龄，谨设仙斋，仰陈善祝。伏愿尘销九野，波息四溟，早回西幸之仪，便举东封之礼。一千年之休运，高建武功；三十世之昌期，倍延福祚。允谐大定，永贺中兴。
    ○又
    伏以濑乡白鹿，既挂仙踪；函谷紫云，果资王气。积庆於天长地久，传华於圣子神孙，耀玉京而我李长春，演金录而庄椿永茂。伏惟皇帝陛下三无禀德，万有覃恩，叶感星梦日之祥，掩四乳八眉之瑞。上天降圣，爰乘解愠之风；列土修齐，况值宴阴之月。伏愿峒山顺轨，汾水回銮，迎万岁之岩音，归九重之天阙。享七百年之休运，寰宇中兴；守五千字之格言，兵戈大定。仰祈玄鉴，永护皇居。
    ○上元黄录斋词
    年月朔，启请如科仪。伏以有德不德，无名可名，自施倏忽之功，莫究希微之旨。是以紫储乃修心可到，玄关非用力能开。臣志慕真风，躬行正道。但以汉良前箸，犹劳战伐之谋；越蠡扁舟，未遂优闲之望。既荣人爵，须报主恩，誓歼无赖之徒，久练不祥之器。动拘俗役，虑犯玄科。今则节已及於上元，灾未销於下界，谨修常醮，仰贡微诚。所愿枭覆顽巢，凤回仙驾，帝座与三台永耀，王畿与九牧皆安，雷惊而蛰户全开，风埽而妖氛静息，俾臣灵根日茂，至业天成。虎符提阃外之权，终安泽国；虹节指壶中之境，得认家山。臣无任虔肃祷祠恳悃之至。谨辞。
    ○中元斋词
    年月朔，启请如科仪。伏以道本强名，固绝琢磨之理；身为大患，深惊宠辱之机。能审自然而然，必知无可不可。是以雕词赞美，则乖妙旨於混成；矫志求真，则爽奇功於积学。冀标玉籍，在守金科。臣才谢半千，虽惭贤路；心凝正一，早扣玄关。斋诚於八节三元，炼志於龙缄凤蕴。但属鲸翻逆浪，蜮喷毒沙，数年兴蠹螫之灾，万姓抱疮痍之苦。三尺剑高提在手，须救危时；六铢衣轻挂於身，未谐夙愿。今谨因中元素节，大庆良辰，依宝坛而醮设常仪，企仙阙而拜申精恳。伏愿真风荡涤，玄泽滂流，吾君享万岁於岩音，贤相耀符於渭诀。询舜弦之美化，永复昌期；漏汤网之凶徒，咸归显戮。然後戴发含齿，鳞潜羽翔，不知日用之功，各遂天成之乐。俾臣代勋善继，真位高迁，留形於烟阁云台，纵赏於芝田蕙圃。铸金追想，终荣圣主之恩；叱石闲游，得效仙人之术。傥非过望，敢不精修。臣某无任祈恩谢过虔祷恳悃之至。谨辞。
    ○下元斋词
    年月日，启请如科仪。伏以教资妙用，无为而无不为；道在勤行，不厌是以不厌。苟得捧持三宝，必能极护万灵，须凭善建之根株，始睹混成之阃阈。故曰：大丈夫处其厚而不处其薄，居其实而不居其华者也。臣虽尘役拘身，而云装挂志，大成是望，上达为期。每依郭璞诗中，精调玉石；愿向葛洪传上，得寄一名。所以仰钦象帝之先，岂在他人之後？听烂柯翁之说，则倍惜光阴；览《抱朴子》之言，则不亏忠信。但以卑栖俗累，深握兵符，政刑之得失难调，赏罚之重轻易忒，暗推愆咎，莫补精修。况叨真位之荣，恐负玄科之责，是以三元八节，显醮遥祠，唯期致力於九层，未曾妨功於一篑。今则天吏扣应锺之候，冰官揽玄辔之时，月数就盈，日辰在望，仰投灵地，敬设宝坛，备仪於琳几琼盘，注想於金台银阙，冀感通於良夕，能济技於危时。伏乞太上三尊，十方众圣，曲垂玄鉴，俾遂丹诚，早回翠辇於长安，复振皇风於正始，秉陶钧者永谐德化，仗节钺者共戢兵戎，波涛静寝於四溟，氛雾豁开於九野，树下有推功之将，草闲无求活之徒。至於翔翼跃鳞，行喙息，偕登仁寿之域，不蹑昏迷之途。使臣深结道缘，遥申斋愿，望三清於通路，资一溉於良田。此时枕越石之戈，暂妨高卧；他日把浮邱之袂，岂讶後来。臣某无任沥恳投辞虔祷惶切之至。谨辞。
    ○又
    年月日，启请如科仪。臣伏以测管窥天，虽乖旷望，挥戈驻日，盖感精诚。苟为山之力不亏，则至海之期何远，仰玄门之善闭，遵妙道以勤行。但以为子为臣，曰忠曰孝，既增荣於国禄，愿无忝於家勋。手握玉符，且救寰中之难；志栖金录，唯思象外之游。每虑政人务三，法亏画一，虽慎抚绥於南兖，尚多愆咎於北酆。况当剪寇为期，弭兵未暇，今则月就盈数，日临下元，遥仿真仪，敬陈斋法，俨星坛而稽首，想风驭以驰魂。伏乞太上三尊，十方众圣，玄慈见荫，良愿克谐，翠华早耀於秦云，皇祚永兴於汉日，百官多庆，八裔同欢，寇戎则销燧象之灾，幽滞则假烛龙之照。然後使臣世官贞吉，道业滋成，遗荣待泛於五湖，企想潜通於三岛。作人间之都尉，蒯训无心；拜天上之侍郎，沈羲有望。唯愿在家必达，终能直道而行，臣无任祈恩忏罪虔切惶恐之至。谨辞。
    ○上元斋词
    年月日，启主如科仪。臣仰察玄经，乃见道资众甫；俯稽圣典，则知神应至诚。是以早详病病之言，每励贤贤之行。五音五色，实除耳目之娱；六甲六丁，潜致爪牙这役。愿蹑轻飞之路，常敲众妙之门。但属戎马生郊，陈蛇奔穴，无苟免而临难，不得已而脾兵。盖报主恩，虑亏臣节，只誓显诛寇孽，宁知暗积愆殃，虽军律克申，而真科是惧。今以日延和景，月满初元，遇吸新吐故之辰，忏喙腐吞腥之罪，俨陈醮礼，敬荐斋诚，灯耀九光，烬焚百和。寂寥尘外，幡幢静设於星坛；仿佛云中，环佩似传乎风驭。冀销妖，仰告威灵，伏乞大降玄慈，下从丹恳，万乘永资於万寿，百官皆荷於百祥，战场则荆棘丛生，农壤则麦禾花茂，凡云蠢动，尽获昭苏。然後俾臣援溺功成，奉身以退，冲灵道遂，鼓腹而游，饱琼蕊之糇粮，就瑶台之蹊径。过圯上者终谐素志，自有前踪；入壶中者益感专心，宁无後望。既殊捕影，敢惮劳形，臣无任悔过祈恩虔切惶恐之至。谨辞。
    ○中元斋词
    启请如科仪。域中之四大难名，字之曰道；物外之三清在想，心以为斋。岂图滋福於一身，唯愿洽恩於万汇。臣生逢圣日，志慕真风，宁贪久视之门，有觊轻飞之路。但以行先不殆，德贵有馀，每虔一气以存思，非止三元而展敬。今则云摧火影，风戛金声，当中元积庆之辰，谨修常醮；以下界罹灾之事，仰告玄慈。一昨夏景既阑，秋成甚迩，而乃旷野则飞羊敛翅，深泉则黑仑藏鳞，嗷嗷之黔庶何依，烈烈之苍穹莫诉。虽近沾美泽，而尚慊农郊。伏乞太上三尊，十方众圣，下从精恳，大庇生灵，使风雨常调，烟尘永息，兴圣祚於千秋万岁，振欢声於四海九州。然後俾臣功名则与国同休，道业则在家必达。水中泛泛，谢时态之浇浮；云外飘飘，逐仙踪而骞翥。既探珠而有望，宁种玉以无因，臣不任祈恩救灾恳祷虔惕之至。谨辞。
    ○斋词
    启请如科仪。伏以混成至道，本在勤行；众妙玄门，唯资善闭。故曰修之身则其德乃贵，修之国则其德有馀，既能事小功多，可谓暂劳永逸。臣虽手提金钺，而心寄瑶台，飘飘然自有良期，扰扰者谁知积学？是以三元致敬，一气存思。伫天上之鸡声，潜悬素望；待海中之鹤信，每沥丹诚。终冀用之则行，岂言深不可识。今者谨赍薄礼，仰黩玄慈，所愿转茂灵根，渐抛俗界，饵崦嵫之奇草，饮沆瀣之仙浆。汉代淮王，终遂仙游之乐；周时柱史，何妨吏隐之名。荷保天成，奚言日损，景仰於其中有象，原知於此外无求。臣无任投辞恳迫虔祷兢越之至。谨辞。
    ○黄录斋词
    启请如科仪。臣身拘俗网，志仰真筌。虽窈窈冥冥，至道则无形可扣；而勤勤恳恳，精心则有感必通。是以每励焚修，敢安晷刻，所冀学海而终归巨海，好龙而不惧真龙，岂贪轻举之名，但效勤行之旨。然以早分相印，久握兵答墚扶危静乱之秋，有戮暴诛奸之役，伏虑政条失所，刑律乖宜，愆违暗积於玄司，殃咎难逃於黑籍。今则景销木德，节启火威，稽首昊天，叩心灵地，叩祷而谨陈薄奠，祷祠而仰献微诚。伏乞太上三尊，十方众圣，俯矜丹慊，深降洪慈，使电灭于灾，云兴百福，永资玄荫，渐茂灵根。埽阃外之烟尘，早成勋业；玩壶中之日月，免役梦思。臣无任悔过祈恩恳迫惶恐之至。或辞。
    ○禳火斋词
    年月日，启请如科仪。於紫极宫内，修建洞渊妙斋，三日四夜，转经行道，为禳当府火灾，祈恩投辞，上诣虚无元始天尊。伏以波荡四溟，尘昏九野，遂见绵区萜字，未能灭消氛。臣虽志悦道风，而身沾睿泽，早托山河之誓，久临淮海之封，每慎抚绥，不遑宁息，粗安一境，已涉五年，斋诚仰贡於上玄，妖气愿销於下界。岂料天心悔祸，性命骄地期，地分罹殃，难逃历数，方当暮月，始起融风。遽兴郑国之灾，难施；将救成都之急，谁巽酒杯？所既多，俱焚是虑，众力犹勤於撤屋，群心免骇於燎原。今则每念伤人，唯知罪己，仰投灵宇，敬醮宝坛。祓禳异於四郊，宁拘古礼；祈祷远瞻於三岛，但献精诚。伏乞太上三尊，十方众圣，曲流玄泽，大挫阳精，使回禄知非，祝融请罪。闾阎扑地，皆除火宅之灾；道路生风，永作水乡之福。黎乐业，师旅怀安，构阴谋者自就消亡，归善化者各资荣泰，齐登寿域，仰望仙乡。臣无任归罪乞恩虔祷恳迫惶恐之至。谨辞。
    ○天王院斋词
    唐中和二年太岁壬寅正月望日，具衔某敬请僧某乙，设斋于法云寺天王院，谨白言舍利佛大慈大悲观音菩萨：伏以欲界将倾，魔军竞起，九野尘昏於劫烬，四溟波荡於狂飙。诸侯志慕於宋公，星无三徙；圣主德齐於汉帝，日未再中。不知天养鸱枭，地容螟贷，力斗之群凶得便，义征之众旅摧威。某也手握兵符，心抱将略，欲展焚枯之力，愿成拯溺之功。是以景仰三归，勤行十善，深凭护念，敢启邀迎。宇内疮痍，略假医王之术；世间疲瘵，遍希慈父之恩。今则幸遇初元，精修美供，春露洒琉璃之境，晓风吹檐葡之香。想其舍卫城中，长老尽携弟子；水精宫里，天王便作主人。伏愿舍利佛大慈大悲观世音菩萨，教既东流，迹能西降，远救阎浮之地，暂离兜率之天。问疾语言，不竞维摩之说；称名功德，可逃罗刹之灾。唯愿共泛慈航，齐挥智剑，寝惊涛於苦海，埽妖气於昏衢。则乃慧灯照天帝之心，法鼓破波臣之胆。静销诸恶，暂开方便之门；广庇众生，无惜慈悲之室。谨疏。
    ○为故昭义仆射斋词二首
    中和二年七月二十三日，为故义侄孙仆射及二孙子敬设斋于法云寺，聊凭法疏，用写悲词。以昭义侄孙幼蕴壮图，长居重任，不埽一室，有志四方。手运豹韬，既是吾家之事；身持龙节，累沾圣代之恩。至於越海征蛮，对河分陕，立战功於遐徼，传理化於近藩。慎守诏条，能谐物议，遂移上党，实委外权。寻属戎马生郊，阵蛇出穴，遽聆寇孽，直犯京华，频兴伐叛之师，消急训戎之令。上将则虽期徇难，欲竭忠诚；小人则多是幸灾，潜兴狡计。叛徒忽至，横祸斯侵。弘演纳肝，其谁能继；酆舒伤目，所不忍言。噫！道则日彰，志惟天夺，征旌永卷，飞远来，言念雕零，莫胜悲恸。但以推寻佛理，抑割俗情，既知前世因绿，粗解此时冤痛。况乃父立忠节，子扬孝名，古贤所称，今我何恨。俾资冥福，敬设妙斋，所愿慧炬照迷，慈航援溺，早推诚於贯日，终致乐於生天。子子孙孙，永绝怨雠之本；生生世世，常逢安泰之期。谨疏。
    ○又
    中和二年七月二十七日，某官某乙奉太尉处分，为故昭义仆射於法云寺设三百僧斋，并写《金光明经》五部、《法华经》一部，永充供养。盖聆佛修慧力，普济群迷；人发信心，终成善愿。苟得影从至教，必能响答虔诚。伏以昭义仆射夙振雄图，继分重寄。将军投袂，练兵而方切专征；天子剪衣，飞诏而唯凭妙略。伫建彀中之勋业，忽罹意外之灾殃，不吊昊天，夺我良胤。今则敬投莲宇，虔设桑门，仍□贝叶之真踪，仰奉《法华》之妙义，伏愿乘兹功德，解彼冤雠。灾星昔照於豫州，已推定分；慧日今悬於觉路，永绝良缘。谨疏。
    ○祭五方文
    年月日，具衔某谨以清酌庶羞量币之奠，敢昭告于五方神之灵。《传》不云乎：五行之官，是谓五官，封为上公，祀为贵神，社稷五祀，是尊是奉，木正曰句芒，火正曰祝融，金正曰蓐收，水正曰玄冥，土正曰后土。是以《礼》云：”共公氏之霸九州也，其子曰后土，能平九州，故祀以为社。然则神主顺天，灵功莫测；诸侯列土，祀典宜行。惟夫人实统阴祗，广含坤德，身为万物之母，首冠五方之君，职奉轩皇，功标□社，殷汤罢改迁之议，汉武陈祠祭之诚。是知神鉴则无偏无颇，物情则以享以祀。昔平九土，既能疏决江河；今处五方，岂不庇安淮海。灵其调和於金木水火，驱役於风雨雪霜，使春夏秋冬，永息灾殃之气；东西南北，静除氛之源。牢币具陈，庶羞甚漯，致敬不亏於中溜，施恩幸满於大藩。唯候丰禳，冀神报塞。尚飨。
    ○筑羊马城祭土地文
    年月日，具衔某以兵戎未息，御备是勤，乃命修筑羊马城，遂遣某官某乙告於土地之神曰：夫城郭之设，邑居所凭，陋之则狡者或□，美之则寡能固守。况今豺声竞发，虺毒遍吹。易动难安，何处能为乐境；暂劳永泰，此时须建良功。遂乃揣高卑，议远近，便令百堵皆作，终可三旬而成，徵名於伏枥触楹，接势於长云断岸，不假龟行之迹，岂须龙见之期。众既叶心，事无费力。神其德惟博载，道实流谦，勿辞板筑之喧，勉致金汤之固。使云锹雷杵，远振欢声；乌堞集墉，高标壮观。北吞淮月，南吸江烟，平欺铁瓮之名，回压金瓯之记。有备无患，神其听之。
    ○祭楚州阵亡将士
    尔等尺籍从军，寸心报国。羔裘武饰，既以力称；马革雄图，早将身许。爰有徐孽，来侵楚封，春喉之壮气未申，失手之冤声遽起。始见荷戈就列，翻为复矢成行，然而功其可称，死且不朽。有狼覃之君子，无羊斟之小人。昔时之重义轻生，不求苟活；今日之名存身丧，岂贮遗悲。魂其有知，各歆薄酹。
    ○寒食祭阵亡将士
    呜呼！生也有涯，古今所叹；名之不朽，忠义为先。尔等广弩劳身，蒙轮逞力，奋气於熊罴之列，忘形於鹅鹳之前，能衍勇於干戈，固免惭於床第。今也野草绿色，林莺好音。杳杳逝川，空流恨而无极；累累荒冢，谁验魂之有知？我所念兮是功劳，我所伤兮好时节，俾陈薄酹，用慰冥游，共谋抗敌於杜回，无效怀归於温序。能成壮志，是谓阴功。
    ○移浙西陈司徒庙书
    滔滔逝水，幽显虽殊；凛凛雄风，古今何让。苟或同心立事，必能异代论交。司徒壮节奇功，备载外孙之碣；灵恩显验，高传太伯之乡。谭扬而不假再三，徵引而难穷万一。今则冀动玄鉴，直书素诚，既当可举而行，固在不言而信。且此誓除国难，齐命舟师，将泛西江，即离北岸。练铺一水，指疆界以虽分；黛列千山，望威灵而如在。今於敝境，巳立严祠，敬迓来仪，乃酬前愿，幸移玉趾，无恋石头。桂楫兰权，早决迁居之计；鸾丝凤管，伫神迎奉之仪。况乃近境无虞，芳筵不绝，但得祸淫福善，何妨舍旧从新。北渚烟花，休起别离之恨；东塘风月，好追歌舞之欢。必能依统帅指挥，永可振司徒勋业。特差专介，用启至诚。昔之青骨标奇，已谓阴阳不测；今也赤眉稔恶，岂宜征战无功？将申烈烈之威，实假冥冥之助。所冀八公山上，遍设雄师；五里雾中，能呈异术。则必阴子春之破贼，吴大帝之封王，其立功名，若合符契，无误会稽之军备，有惭即墨之神谋。早详衤勺祭之言，永副里仁之义。某白。
</div>
    <div class="pagination">
<a href="唐文续拾_page63.html">上一页</a><span>...</span><a href="唐文续拾_page59.html">59</a><a href="唐文续拾_page60.html">60</a><a href="唐文续拾_page61.html">61</a><a href="唐文续拾_page62.html">62</a><a href="唐文续拾_page63.html">63</a><span class="current-page">64</span><a href="唐文续拾_page65.html">65</a><a href="唐文续拾_page66.html">66</a><a href="唐文续拾_page67.html">67</a><a href="唐文续拾_page68.html">68</a><a href="唐文续拾_page69.html">69</a><span>...</span><a href="唐文续拾_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
