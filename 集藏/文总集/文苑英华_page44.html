<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 44 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 44 页/共 634 页
  </h1>
  <div class="content">
   臣闻立极着纪之初辟干开歴之始上所以分垂象曜下所以疆括地里惟大人之有作越百代而孤峙飞五位以龙奋腾九万而鹏起曩者炎运将终鼎命云絶四溟波骇八维幅裂羽檄交驰邉锋并长星夜扫车云朝结莫不望壁垒以靡旗对辕门而乱辙故得百城氷溃千里烟防固灵命之有在乃慷慨而投袂驱八骏以雷击驭六飞而电逝腾星劒以外倚振云锋而高彗既后事而先谋亦先胜而后制兵有临而必尅功无往而不济防叶以符兆人神应而合契谅包顼以驾轩寔孕皇而育帝足以光烛千祀足以祚隆万世于是戢兵偃武铭功纪勣采三代之逸经刋八方之遗籍搜隐遁于林薮访栖迟于岩石然后调玉律以定时测金仪而考厯符洛下之前验嗣容成之絶迹若夫流惠泽于瀛表被仁风于区外穷八际以来庭逾九译而浃防莫不奉朔而祠春秋款闗而受冠帯参两曜以齐明混二仪以称大信一人之致感寔万方之攸赖圣皇以令叶先甲时惟仲春乃整法驾驭华轮六军雷动万乘星陈临浊河以北睠指清洛而东巡乃升云阙俯天津朝万国礼百神珎賮咸集要荒毕臻夫其地也防三川以设险慿四阙而作固总奔凑于八方测圭影于中度既定鼎于周业亦克昌于汉祚望嵩峦之逦迤临崤坂之廻互所以仰叶辰象所以俯清天歩若夫削灵岩以表阙防清而为池极皇居之壮丽穷大厦之宏规抗脩廊之窈窕属辇道而逶迤夕霞临而错落晨光照而陆离至如云观晨开风亭夜敞廻长颷于轻翼凝浓露于仙掌沉落月于璧防挂奔星于珠网罗纨飘而散馥环佩动而流响垂宻叶于绮窻散飞花于翠幌复有天池蒙沼以嬉以游鼔轻枻漾仙舟防乔木镜清流鱼鸟陵乱苹藻沉浮控飞梁以架廻列层阁以环洲渍檀栾之脩竹映迢遰之危楼风未生而叶动景将昃而光收若夫瑞草竒色祥树嘉名霏红曜紫垂缃拖青或玲珑于玉砌或防缀于金楹交九衢而结影分四照以开荣浥朝露而逾馥帯星风而更轻于是登崇观以周览辟层轩而遐瞩树含岭而共青草帯原而同緑俯八纮而非逺顾千里而为局飞霞敛而复舒轻烟断而还续既神王以情畅乃遣累而思足聆群籁之晨响想鳯箫之夜声窥藂云之朝散思鹤盖之后清捐大位而不寳脱万乘而为轻访真人于姑射问至理于广成志眇眇以遐顾心遥遥而上征践太防之崇阁辟阊阖之天扄拖红旗于绛阙翼芝盖于紫庭咀灵【一作冲】气而还寿吸液以驻龄若夫北瞰太行南临少室积峰逺而愈翠重岩隐而复出乍鬰律以干霄又岧嶤而槩日松翳空而难辨鸟翔高而易失属天下之无事聊逍遥以自逸方欲登日观以摐金览云亭而驻跸于是凝圣情以逺虑思成败于终古羙揖让于有虞壮成功于大禹耻用兵于中冀鄙穷战于丹浦毎有违于汝弼恒知失而思补乃命促苑囿散积聚改制度易规矩削侈丽于楼防崇质素于阶宇仁好生而必遂德无贳而不辅习嘉礼于玉帛和大乐于钟鼓上可以降集群瑞下可以安怀率土惟圣作之可观寔万物而斯覩顾防臣之庸朽滥叨选于词林恒戒盈以献赋每规过而进箴幸天地之焘载欣日月之照临岂窥天而识象宁测海而知深徒望云以考泽空就日而倾心渐九臯而戢翰望天路以掦音羙皇运之方永嗟頺龄之遽侵顾鸿恩之未答徒颂德以长吟
　　进高祖受命造唐赋表　　　顾　况
　　臣况言臣闻上古防迹以恢至道其次立名以扶大化臣山谷之人顷为韩滉参谋滉性嫉恶臣性孤直滉先朝露臣复故山陛下防臣臣况口噤汗出不敢论天下事然自开元天寳已来耳目所接精经茂德略有百人不霑一命非不欲出无益所以不出岂大国无人而党与之徒未详菽麦骤居清贯此由权臣上负明主下负苍生中遏贤路耳是非邪正势不两立唐有天下赋敛甚薄刑罚甚寛神人保和鸟兽咸若然而时有反侧逋逃之诛得无因乎惟天啓圣无有一物不得其所书曰逺人不服来以文德德犹土也广厚载物文犹火也光明丽天尅金之象生土之义盖闻朝出羣龙多士如海出夜光明月所以别好恶而扇华夷未有影不从表声不从听圣德惟新颂声不作臣下之阙也谨进高祖受命造唐赋一篇论皇家大庆歴祚延乆恍若光灵促臣上献伏惟陛下赫赫巍巍与天同功鳯凰巢于阿阁麒麟乳于郊薮臣之愿也无任氷谷之怖谨奉表以闻臣况诚惶顿首顿首谨言　欲出【此下一有知出二字】
　　高祖受命造唐赋【并序】
　　隋文帝防陈荡定海内炀昏多罪坠失先业身防国替防恭以神人非圣莫可乃命太保萧造奉皇帝玺绶归我高祖高祖固让讴歌狱讼已归唐矣而薛举王世充窦建德等陈胜倡祸为汉作阶夫鹿防之积非无财也闾左之戍非无卒也汤以七十里文王以百里而臣诸侯非有土也隋地徧天下二帝之业一朝扫尽可不谓大悲乎呉公子札古之达天命者其歌唐思深哉其有陶唐氏之遗风乎气蒸芒砀龙跃太原天命也昔司马相如赋子虚诸侯之事非天子之事汉武闻之犹曰朕独不得与此人同时班固张衡左太冲所赋两京三都各务夸大而王者受命则阙而不书盖赋者古诗之流古者采诗言之无罪今王泽不竭斯文未丧翰墨间作其谁曰不然先王建国始以文经上行下效终以武定彊本弱枝四方翕然无防人矣故明德慎罚文王所以造周也应天顺人武王所以克商也书云帝尧钦明文思帝舜濬哲文明断自唐虞洎乎周汉帝王羙称以文为首我唐文德冝在三代之上防臣赋颂耻居数子之下初论隋氏颠覆次论皇家开綂末论告厥成功简于上帝铺乎下土播乎无穷固非常才浅虑之所能及意者实以祖宗光灵引耀皷动之所致也其辞曰
　　在桓灵之道曀兮本小而末大下陵而上替君臣相失南北歴帝天丑隋而命唐纂周汉之鸿裔大哉文王王季其父武王其子父作子述叶天命以应期焬为不道庶官携贰鱼烂土崩荒沉所致虽曰匹夫之勇【一作虽匹夫之勇兮】有盗中原之意防贯既盈果不保于神噐江都之祸酷甚望夷之事亡国之君虽绵古而必类王者父天母地非所以苟其身而贪厥位岂有男女疾痛而父母不为之戱欷乎此真主所以乘时而建义也曽不一战而得行其志汤武应天也其实誓师高祖受禅也其实揖让犹感思以恸哭乃立代而尊炀仗顺而升盖前经之所旷承土德以播业兮与炎灵而更生维李其根降居真源洎武昭之陇胄掦太祖之周勲典则明融是将贻乎子孙高皇生而豁逹大度狥齐弱而能言神光佳气兮烂以氛氲中【疑】白雀兮戴紫云隐隐曈曈兮始乎太原君子得时有如追奔岷峨导江兮河出昆仑雷砰【一作砅】电掣浩浩浑浑厥波虽雄为海所吞干健而坤顺兮利配干而法坤有何奸豪恃险偷存乃建皇极钟乎厯数革旧鼎新兮式闾封墓走百神以咸秩兮包五岳而作固过蒲津而川后増流兮次霍邑而山灵告路彼上惨黩兮我寛刑以薄赋陋茅屋乎土阶遵朱干与大辂乃有严更之署环卫钩陈文昌武库玉册韬府兮内八景之真文金盘粲【一作槩】霞兮承九天之清露元圣有作恢法度也厥祖草昧诸夏宗臣蛮夷酋长从德如归若王固让而天下可违乎有社稷焉不可阙祀有蒸人焉不可无主是以木曰威仰火曰熛怒辰戌丑未王我唐土天实若曰四海横波防刘札瘥若王盘桓奈天下何义宁二年五月甲子高祖即位木宫曰甲水宫曰子支干相生成字为李虽子卯不举而以是为戒此臣子所以服泰阶也神祗叶从筮攸同乃更正朔以刀文为开通告于上下子懋乃德嘉乃丕绩若将殒于厥躬草艾渠魁兮罔驾英雄防万姓于汤火兮散三光于昊穹此皇王所以职教化也非天下【衍】不应非圣不作造我钜唐在夏之兴弼成九服经啓九道荒厥迹之茫茫在周之兴西至流沙东至乐浪重九译乎越裳在汉之盛大夏身毒月支夜郎辰韩之国【疑】草傍行未若我唐歌其声舞其容十有二部镜【一作钟】立乎中央唐既有土德乐亦有臣妾易曰殷荐上帝又曰行地无疆提封所经声教所被穷天下之琛怪截海外之梯航逾蟠桃而跨弱水兮盖四十万里鸟飞骥骤兮鳞萃乎艅艎不以三代为境土七雄为富彊乎何则汉高提劒学校兴于文景周武载戈颂声作于成康卜代三十延祚四百亦谓之享国乆长与夫青牛绀幰白马朱鬃报千祀于元君兮呼万年于太行林邑贡能言之鸟大宛奉汗血之马孰与四白鹿四白狼乎擒建德于武库兮格魏公于敖仓耕有三十年之畜以备防荒战有百万众之师以詟戎羌胡骄则马衔塞草冦虐则龙决天潢又孰与周汉之广建康庄在岁九天之下九地之上兮合二九为一方凝碧树于洞房送白云于帝乡舞破阵于清庙兮凖文始与西厢迎气于东郊兮养老于上庠禘祫之礼秬鬯圭瓉兮辟雍明堂袭蛟鑪之馥馥叠鼍皷之镗镗羽林孤儿青衿冑子森琳琅以锵锵河山巨防百二盘冈渭水贯都兮来天汉之汤汤浞龙宫而梢鬼国延苑囿而峻墉隍防【一作騉】駞騊駼犀象乘黄附翼之马骨腾肉飞防没陆梁鷟出女床鶤鸡白鹇孔翠翺【一作相】翔缩沙碛与江湘休征四塞兮花萼连芳大容挥弦兮子晋吹簧飞廉驰道兮河皷服箱雍门韩娥流征叩商彻歌钟于未央校羽猎于长杨升平既乆兵设不防虏自燕垂防乎洛阳云雷遘难金火耀芒上帝之哀下人兮生魂魄而起膏肓【楚词曰帝命巫阳有人在下魂魄离散】肃宗龙飞日出鳯翔兮四诛犬羊代宗赫怒兮草被严霜复九庙之郊禋三辰忽乎煌扶已挠之厚栋维既絶之頺纲然一胡作乱四海犇亡父习乎勇母抱其子乘城看战电扫八荒天下大定朝廷无事帝端拱于穆清呀溟渤以为池兮拓宇宙以为城务子来之经营乃有栋宇之盛碔砆防砇刻桷雕楹甲乙于方中兮势天矫而上征东西两京岳立云峙宫室相望八百余里虽千数万名犹未尽也翼翼峨峨重闗四塞抵昆明而瞰太液象蓬壶之广大践太华而节终南抱周秦之襟帯于是偃师偶人郢匠杇墁之辈工发藻绘情生眄睐式瞻魄骇爰处体忲乃有舆服之饰镂毂错衡霓旌羽盖纹綉户窅玲珑以相对明月夜光焕合影乎其内青琴素女间木难【选诗瑚间木难注碧色珠也一作木阑恐误】之首饰响结緑之腰佩嗟神人之叶和感雨露之霶霈职贡溢入舟车溢载冯夷【一作氷夷盖冯夷别名】阳侯既降于英灵木魅山鬼不劳乎祈赛于时太府太仓粟腐缯败荔枝橘柚鱼盐惟错之蓊隘幽明黜陟轻重约法之殿最重二百年天下九百余万户六千三百万口徭轻敛寡国富家肥砢硪岌岌硠硠礚礚兮沸渭馺沓訇訇哕哕兮亘地罄天来朝防兮天子于是乎班瑞等威卑其君长防为牧守宸衿恢张以天地之无外一万二千年为一纪三万六千年为一代古者登太山七十二君两汉踵武亭亭云云八百余年寂寥无闻我唐传祚已来革隋一封岱二克复三除四五将发三门备南正司天北正司地勾测影于北至建相风于南寺太防太一金版玉笥逮夫淹中阙里之类盖三十万巻倾古今之文字振古以来未之有也其事始于武德成于贞观兴乎【一作于】开元天寳之间唐虞夏殷之世不足多也然则天子四海为家六合为都方明参乘昌防为御三载考绩五载一廵狩观万国之有无禹防防稽舜游苍梧曰徯子后后来其苏天子于是命有司兴农圃废土木放女谒斥谗夫臣拜手稽首载陈厥谟康哉良哉耻其君不及唐虞












　　文苑英华巻四十一
　　钦定四库全书
　　文苑英华巻四十二　　　宋　李昉等　编帝德二
　　偃伯灵台赋一首　　　尧见姑射神人赋一首
　　辟四门赋一首　　　　铸劒防为农器赋一首汉宣帝冠带单于赋一首
　　汉文帝罢露台赋一首　耀德不观兵赋一首汉高祖斩白蛇赋一首　文王葬枯骨赋一首偃伯灵台赋【并序　以时成泰和伯义悠久为韵】　禇　寔
　　偃伯师节也国家武成止戈文致皇极小宗伯乐之广有命赋国家执道纪酌天和敷皇极以协徳作武成而止戈由是天子居穆清之中念康济之防乃讯元老礼鸿硕恢至道以垂裕义灵台以偃伯且以韬五兵屏三革服仁义以为壁垒仗道德以为矛防俾其庶绩咸熈百工惟时弓矢载櫜讵资乎司马之法仁义无敌宁取乎丈人之师矧乎丰财保大之谓仁济物安时之谓义义也者所以溥洪畅之德仁也者所以广生成之施我是以却马于粪车务仁于穑地然后颂大武歌由庚协神道以广运致人文以化成以左右万物以厚利羣生则夫乾元贞坤元亨彞伦叙而太阶平岂不以其逺至迩安有截无外却两阶之干羽颂五戎以冠帯百神肹蠁以属福二气氤氲以交泰亦以播无疆之休昭有道之大固能协乎上下承以天休俎豆陈而五刑措干戈戢而七德修展威仪之秩秩巻旌斾以悠悠始欲登三以咸五岂徒归马而休牛尚矣哉茂祉之彰德之厚真神明之所福宜配天地而长久偃师节于灵台之上返淳风于混元之首谅游圣而难知徒叩虚而责有尧见姑射神人赋【以圣徳之崇窅然钦道为韵】王　起
　　帝尧以化成于万国歌宣于九德出汾水之阳经姑射之侧峯峦交暎若覩神人之形氷雪相鲜皆呈处子之色若非感而遂应灵而不测何以见不死之庭当至人之域始其厌宫室出茅茨驾鸾辂建羽旗若光若灭乍合乍离寓目于巉岩之顶驻跸于沮洳之湄爰按节而至矣乃倾盖而望之倐而五云缭绕羣仙缥缈出碧岭之崇崇临丹丘之窅窅瞻童顔之丽绰约则多观羽服之鲜襹非少集其侣乍谓昆仑之巅状其居不异蓬莱之表由是睋山岊【呉都赋岳之岊】　瞩天浔既览而防逺亦高蹈而思深乃曰我以万姓臣服八荒君临盖天下之至贵亦域中之所钦安知阻兹崖巘隔彼岑崟有吸风之人遐不可见仰乘云之客高不可寻既而俨珠旒端玉藻増肃穆之敬念希夷之道见仙人之岳岳徒仰高山望鸾鹤之翩翩且轻大寳既而求之不得瞻之在前念四子而莫来莫往思一人而无党无偏乗白云而何及引黄屋而来旋故能戒于无怠防于未然向使忘鹑居之性狥龙驾之盛则光宅之德徒闻乎以遨以游比屋之封讵见乎乃神乃圣我皇明四目达四聪惟神也爱而见惟圣也感其【一作而】通不窥仙于饮露不问道于顺风则姑射之神未为尽善陶唐之主未足比崇辟四门赋【以来逺人致多士为韵】　　　王　起
　　王者居上国来逺人辟四门而不壅俾八方而是遵朝聘防同自达于遐迩华夷蛮貊不间于君臣所以表王道之荡荡彰皇化之淳淳我皇辟四门也广天视廓天意总寰海而有截端冕旒而无事犹惧遗淹滞防秀异或纁而旁采或弓旌而逺致观乎天歩有四达之清夷仰彼帝阍无九重之奥秘所以逺方知归羣才不匮彼前代之有四门也或化未洽志未恢水陆之珎是凑丘园之士莫来虽大道甚夷不异乎遐阻虽髙门有闶而同夫不开今我后则不然下土顺而风趍王化行而草偃闉阇所凑表圣心之礼贤岩薮皆空知帝徳之柔逺士向方而集才应时而多鸿鸾接翼而毕萃骥騄齐足而咸过莫不趍斯门之呀豁知我化之休和休和之始圣皇之祉致穆穆于四门获济济之多士闗键不用无老氏善闭之功车书大同叶王者无外之羙至矣哉舜徳巍巍复存乎圣理
　　铸劒防为农噐赋【以天下无事务农息兵为韵】裴度
　　皇帝嗣位之十三载寰海镜清方隅砥平驱域中尽归力穑示天下不复用兵于是销锋镝而俶载南畆庤钱镈而平秩西成所以殄防噐防嘉生收祸乱之根本致兆庶之丰盈者也旣而清天歩虚武库劒锷销防铓露尝【疑作当或作常】时出匣挥犷俗以来賔今日在镕唯良工之所铸长铩倐尔而从草覃耜忽焉而中度废六月之遄征兴三时之盛务观乎聚而改煎欻飞焰而涌烟从而造将分地而用天冝人之歌允符于假乐多稼之颂式合于大田若夫弓戈櫜戢于宁岁牛马放归于丰年徒虚语耳胡可比焉则知先利其噐欲善其事俾污莱之尽辟由兵革之不试洪鑪既鍜失似雪之锋铓緑野载耕伫如云之苖穟昔用之而有所虽弭之而不弃矧国家以教令为车徒故噐械可得而无以道义为封域故战争可得而息由是执帝尧之允恭复后稷之训农理化资于地力福祥致于天宗此乃庆自一人风行九野建中于上返本于下下臣系而称曰秦金狄兮未仁周无射兮非雅岂若我后之重谷尽济群生于良冶汉宣帝冠带单于赋【以威懐礼加北戎遂定为韵】裴度
　　昔汉宣帝休明允塞烜中叶之英声示逺人以文徳既而幸甘泉以居正朝呼韩于有北锡之绂冕俾之藩翊位居侯王之上侍在轩墀之侧服之孔备垂悬绶之腰章髪则有余映切云之首饰且会朝之次昭明孔融虽加之以礼寔诱之以衷厥锡既殊荷荣华之宠命其仪未习懵衣服之在躬此实可以阅帝聦播皇风亦何必贶玉帛之资空成耗国锡金石之乐用表和戎夫爵以赏功服以旌礼懿尔容之中顺故我命之光啓矧乃来兹凤阙逾彼龙沙知汉徳之全盛厌胡俗之幽遐齐缟带于周行独明向化异冕于丑类岂曰乱华锡之不闻于屡禠崇之岂俟夫三加想夫扣塞懐恩动容思媚乍重译而献欵或稽颡而奉贽使羣方之闿乐由一人之锡遂锵之玉佩顾韦韝而多慙頴以金貂与厖服而自异是使孔炽之类率服而莫违悍戾之属束带而共归知子之来赠同杂佩彰君之化徳乃垂衣殊沐猴而可作方戴鹖而有威今我后散皇明而驰圣听致戎夏之克定勤厉理而明弼谐故蛮夷之允懐尚冠带于万里舞干羽于两阶彼长缨之与五饵何斯道之孔乖汉文帝罢露台赋【以百金休功万国从化为韵】李　程
　　伟汉文之君临惟宫室有度以兆庶为心安不忘危岂劳力于累土用过乎俭亦轸虑于百金惧乎设怨将以激劝若台之是修唯徳之不建是故絶役心于制造俭徳于亿万乃言曰台者髙峙路者四通不足避燥湿寒暑无以受朝聘防同奚必髙居为明四目逺听为达四聪不重创何以就役不劳力何以成功由是却匠人之计全王者之徳岂啬于财实肥于国虽百工麕【疑作麋】至无所作则庶人子来曷由陈力言之既终人故适从板筑之功既絶寻尺之材勿庸柱础不施宁转它山之石栋宇罢构匪斵徂徕之松若夫气候为备顺时布化谅惟国之有恒成兹台之何暇南至以望太史每升其观台仲夏而居有司自设其高榭亦何用土木特建丹雘勤修诚无用之作非不朽之谋岂止全十家之中产贻百代之良筹彼晋灵登临我则絶弹人之戱宋平兴作我则无筑者之讴式昭莫大之见用保无疆之休不然何以绍祉祖宗埀芳简册逾俭约于三五延载祀于二百岂不以肇于露台播无为之嘉画
　　耀德不观兵赋【以明德尚道懐仁畏威为韵】张　随
　　惟先王享国建用皇极制五服而有序御四夷而在徳近不贡必先威让之辞逺不庭则修文物之则所以止干戈而重仁义遏防虐而茂生植夫洁其流者在于源清成其外者在于内平以徳则天下顺以力则天下争故有武不黩有兵不征穆王之功何补谋父之言可明将其修已以推畔曷若杀人以盈城于戯至理之时惟徳是贵柔其逺而不袭阜其财而不费以道义为干橹以礼乐为经纬是以文足昭武可畏借如舜帝在上苖人不懐虽事于伯禹终舞干于两阶然后七旬来格庶绩允谐周文既兴崇国不道用戡时难以奉天讨矧勍敌而未悛爰因垒而自保然后再驾云服四方大造盖由徳所賔信所亲岂无五兵且惧于暴物况有七徳实在乎安人人劳所以损元气物伤所以恻至仁廼防噐攸兴圣人匪尚车书既其混一牛马于焉休放兵不戢如火自焚徳不修于君曷相所谓圗之大慎之微观兵何是耀徳何非素翟南来而越裳重译白狼西入而荒服来归夫欲朝万国归四海不可以逞弧矢之威汉高祖斩白蛇赋【以汉髙皇帝亲斩长蛇为韵】白居易
　　汉高帝将戡时难拨祸乱乃耀圣武奋英断提神劒于手中斩灵蛇于泽畔何精诚之潜发信天地之幽賛卒能防强楚降暴秦创王业于炎汉于时瓜剖区宇蠭起英豪以坚甲利兵相视以壮图锐气相高皆欲定四海之汹汹救万姓之嗷嗷帝既心窥咸阳气王芒砀率卒晨发【一作往】纵徒夜亡有大蛇兮出山穴亘路旁凝白虹之精彩备素【一作白】龙之文章鳞甲皑【一作皛】以雪色睛眸赩而【一作其】电光耸其身形蜿蜿而莫犯举其首势矫矫而靡亢勇士闻之而挫锐壮士观【一作覩】之而摧刚于是行【一作从】者告于高皇高皇乃奋布衣挺干将攘臂直进瞠目高骧一呼而猛气咆哮再叱而雄姿抑掦观其将斩未斩之际蛇方【一有欲字】纵毒螫肆猛噬我则审其计度其势口噪雷霆手操锋锐凛龙顔而色作振虎威而声厉【一有何字】天之啓神之契举刄一挥溘然而毙不知我者谓我斩白蛇知我者谓我斩白帝于是洒雨血摧霜鳞涂野草溅路尘嗟乎神化将穷不能保其命首尾虽在不能卫其身盛矣哉圣人之草昧经纶应乎天而顺乎人制勍敌必示以乃武乃神殄灾沴不可以弗躬弗亲【一作不躬不亲】原夫【一作若夫】龙泉黯黯秋水湛湛苟非斯劒蛇不可斩天威煌煌神武洸洸苟非我王蛇不可当是知人在威不在众我王也万夫之防噐在利不在大斯劒也三尺之长于以摄万物于以骇八方歴数既终闻素灵之夜哭嗜欲将至知赤帝之道昌繇是气吞豪杰威振幽遐素车降而三秦归徳朱旗建而六合为家彼【一有诛字】鲸鲵截犀兕未若提青蛇而斩白蛇
　　文王葬枯骨赋【以徳及枯骨天下归心为韵】白行简
　　骨虽无知塟以表徳展厚礼于九原示深仁于万国惠加于鬼则游岱之魂有依义感于人故归周之心不忒原夫灵台肇建璧池是穿宛彼枯骨委兹穷泉既靡覩其铭志曽莫知夫岁年西伯乃色变防尔涕流然爰命从者将收瘗焉俾夫恻隐之心因形骸而下至于地升闻之徳随精而上动于天徒观其年代超忽英灵沦没土变丰肌苔封朽骨于是惠霑生死泽及荣枯遣奠有加于苹藻备物无阙于刍涂幽壤始开见佳城于白日灵丘是啓旋卜宅于青乌既而迁彼古埏塟之中野推诚于重泉之内昭徳于普天之下念此穷尘之骨尚或墐之欲使行路之人不得见也且夫圣人哀死君子表微用之于国而上下忻戴书之于史而载籍光辉诸侯感而思服百姓从而知归以之理人而人自化以之奉天而天不违故能掩骼教行送终义立泽靡不浸仁无不及恩加师旅而同徳数千庆延子孙而卜代三十且封比干之墓惟徳是钦护信陵之塜其仁未深曷若我罔辨名氏莫知古今招亡散之防复于棺椁收无主之骨敛以衣衾盖所以感鬼神而动天地岂止夫三分天下而二者归心








　　文苑英华巻四十二
　　钦定四库全书
　　文苑英华卷四十三　　　宋　李昉等　编帝德三
　　君臣同德赋一首　　　垂衣治天下赋一首信及豚鱼赋一首　　　王言如丝赋一首舜有羶行赋一首　　　舜歌南风赋一首禹拜昌言赋一首　　　木从绳赋二首
　　王者父事天兄事日赋一首
　　君臣同德赋　　　　　　　失　名
　　曰若稽古巨唐累圣重光盛烈贯于千古英声超于百王尔乃羣瑞呈祥众灵叶庆神降休祉天垂寳命凤箓于是荐臻书以之叠映万姓忻东戸之日一人奏南风之咏至矣哉微无徳而称焉臣闻非常之主必有非常之臣是以元凯升而唐德茂稷卨用而虞化淳武丁梦徴兮求版筑之士文王卜兆兮得垂钓之賔岂直星精之诞方朔维岳之降甫申故能殷周叹其多士皇汉歌其得人亦有九合称齐三分号蜀犹传善政尚留芳躅方鸿翼以济时比鱼水而敦俗诚小国之边鄙亦顺时而自足岂若我圣明之有天下也总六合以为家笼八荒而建国既垂拱而敷化谅偃兵而兴德为百代之规模立万邦之轨则于是大君端冕而多暇羣臣奉职而有方巍巍荡荡济济锵锵咸有一德视人如伤防龙在位鹓鹭成行君臣同德而均美圣母临人而永昌岂徒超五臣而逾十乱固将六五帝而四三皇小臣微浅才智疎越滥吹紫庭献赋绛阙敢同舆颂窃为歌曰元首明哉股肱良哉盛德至矣大业广矣我一人兮化无穷临万国兮道既融同心同德君圣臣忠子子孙孙永代克隆
　　垂衣治天下赋【以圣理无为道光前古为韵】失　名
　　天睠唐帝恭承永命守无事为至德彰不言为大令当宁而百蛮自賔垂衣而八极居正当书轨以混合系祖宗而作圣治契无外人羞有为戴北极以定位比南山而【一作之】不移皇皇焉俨六服以御防烛烛焉虚四聪而听卑备其文火龙回带以如动藏乎用天地成功而不知与区夏再造俾古今同道静以虚襟固其大寳储精而云郁冠葢恭已而耀生黼藻故能追轩皇蹑陶唐文物周衞邦家有光飒祥云乎五彩蟠瑞气于六章岂徒具饰乎领袖亦以权量乎圆方是知垂拱者古之难委裘者圣之防葢与神合宁将智使不然何以酌天心安地纪一家之大无烦车马以巡游九重虽深尽见山川之疆理所尚者形神不拘清浄为徒体安以一袭道洽于三无俟时不在于颠倒致美何伤乎曳娄于时天净泰阶城开外戸应星精以列将动岳神而生辅楚制者分阃而守封缝掖者坐帷而论古纩未周而如挟衮有阙而咸补德既昌焉不亦宜然蓂出岂劳于问厯山呼无待于卜年凝旒而惠泽潜布敛衽而皇风靡前与三五争歩骤微臣亦迷其后先
　　信及豚鱼赋【以圣朝道孚微隠为韵】　　封孟申
　　皇帝奉天心执人柄自毛羣之贱品及水族之微命咸安其生各遂其性小既化矣谅庶物以归知大亦宜然由一人之有庆允所谓法中孚以立极体涣汗而施令其信也符天之不言其德也与道际其圣徒观其行藏出处安逸逍遥时乃上氷且不爽于春候时乃登俎幸见録于清朝何政令之不诚何性命而不保清澜自适则乐我深泉行苇不伤则乐我丰草趋时者保去留之性黙处者契雍熈之道懿夫尧之为理路行皆如此【二字一作孚比】易之取象叶义必同涂物苟在防则岂唯豚尔类苟在隠则何必鱼乎可谓德侔造化道冺虚无无逺不均将由夫大而不约何幽未及讵同彼小且未孚穆穆巍巍我后垂衣域已臻于仁寿信乃及于贱微恣彼噞喁在安流而长逸睹其肤革与至道而俱肥斯可以见圣皇轨物诚理是非奚独龙假而表瑞麟凤降而增辉而已哉士有象既得而言欲忘信已诚而行庸谨安贞于期耄慎独禀乎龆龀观光上国感豚鱼之以孚愿仕清朝匪岩穴之可隠
　　王言如丝赋【以有云如丝演若纶组为韵】　谢　观
　　君言之重兮发彼加人如丝之细兮出已成纶将植枢机之本必滋秒忽之因初具体而防降一句之绳凖俄触类而长入百司而缕陈是知作彼纪纲从而推阐宻防欲布殊私以展透冕旒以尚细入钧衡而渐演及尔如贯审知词理绵绵搏之则微益见言宻蠒蠒且夫谓至宻而已着将未闻而已闻遂意滛绎随声纠纷无类而洪纎起散有条而派脉别分离一庭之间聴皆歴歴出九门之外逺已云云是故遐迩羁縻上下聮络毛举之赞是防蚕食之诚讵作诏多事而折藕难比写绸缪而曳绪不若遇终军之一请便吐长缨后龚遂之载言俄陈乱索不同抱布而取讵等茹柔而吐孜孜下问义同小往大来轧轧若抽事符以索继组不可卷也引而伸之不滞异维舟之绋无防殊墨子之丝与夺而起于分寸倾危而失在毫厘夫如是上言也不可不精下闻也不得不受知驷足之难及保三缄之可守语不惰而寰宇归心思无邪而蛮夷稽首可以网罗八表可以伦贯九有然后缉熈不紊条章有余自契不言化矣岂假闻斯行诸方知防细之喻也敢愿戒慎之所如
　　舜有羶行赋【以天下归之如蚁慕肉为韵】　谢　观
　　肉不爱蚁蚁自来依舜不求人人自来归尔则以羶生向慕我则以思深恻【疑作测】微祁祁子来竟欢懐于德饱侁侁类聚各霑濡以家肥是以取喻于彼欲明于此播薰风于酷烈比黎庶于蝼蚁温恭允塞谅不阻于幽微德升闻固无间于遐迩是故四海分防千门竞追共仰来苏之日诚非逐臭之时以孔甘为味以润下为脂率从其防爰度廼私应其欲而徇矣思所利而瞰【疑作噉】之各竭血诚汝则如饥如渴无劳肉视吾乃龙章凤姿载求而羶不在身三嗅而羶不在服在乎安长防资亭毒行叶扬芳言兰芬馥以膏腴及万姓万姓熈熈以霈泽滂四门四门穆穆咸遂其性各安其族并饮其风顺雨调岂止于觞酒豆肉若乃望之如日戴之如天不销不歇沛然霭然如此乃闻羶者焉如或失之于上迷之于下四罪之徒三苖之野如此乃闻羶之者喻既斯大义岂凭虚以心求芬芳者得以鼻求芬芳者疎自发德馨之惠宁同乳臭之余服媚嫓之而孰可芬香拟之而岂如由是蒸黎子来蛮夷蚁附八方咸戴其照育九土共臻其道路惠然若归往也如慕焕重瞳而日月清朗齐七政而恩威布濩至矣哉巍巍堂堂可谓承天有裕
　　舜歌南风赋【以能感和乐生殖羣物为韵】　杨　乃
　　巍巍舜德于今人称居北极而惟大歌南风以敷宏歌之伊何制丝桐而合奏风之至矣信长育而有徴兹可谓无为而自理天纵而多能美夫诚发深衷物能应感悯沃瘠之劳逸均隂阳之舒惨是用作则于世利之孔多风咏凯兮美万物之蕃衍乐操琴也佳五声以同和复而不厌逺而匪他方将煦妪之为意岂徒娯乐于斯歌观其发宫应徴扬清激浊自南习习同诗人喻彼棘心入夜泠泠异贫士叩其牛角则知圣人审音以知政化俗而作乐者有矣夫懿其出乎幽谷应以繁声若云龙之潜召同律吕之相生万籁动八音清匪鸣条而扇物方靡草而作程是以人荷时康功归帝力四气以之而不挠百谷从兹而蕃殖节有度守有则始从迩而及逺终自南而徂北尔乃匪徐匪疾乍过乍闻飒飒轻音疑少女之初至泠泠余韵谓别鹤之求羣亦为父母之罔极何必声变而成文是以德冠百王致成万物正南面而恭已懋功千载不咈
　　禹拜昌言赋【以圣人之心闻善必拜为韵】　失　名
　　大禹君临勤求意深苟一言之入耳必载拜以明心葢以励华夷形古今所以防酒盈前莫纵弹丝之响美词将贡俄闻撼玉之音岂不以询彼刍荛防乎骄逸既可大而可久亦无固而无必所以嘉谋乍聴当嶪嶪以折腰直语才聆复防防而屈膝葢以广乎所见求其所闻欲使善恶之源自别贤愚之路斯分况乎传舜之规受尧之命得不固社稷根本察风俗利病是以臣不能谏君兮非曰忠君不能纳谏兮非曰圣执至理以垂教采昌言而化人苟有言可佐王道正人伦陶也不得不进禹也不得不遵所以闻妙略以开容拖冕旒而拂地览宏谟而致敬低珩佩以锵身惧沟洫之未通忧礼乐以将壊以正直为镜以忠谠为规戒是以蕴昌言兮不可不陈闻昌言兮不得不拜遂使共守丕业上光帝基若鱼水相逢之日同云龙防合之时符郊畤以陈仪固难比矣望竹宫而设礼曷可方之我皇绍九圣之雄图举百王之令典急于求士乐于闻善所以献昌言之忠臣必待之台铉
　　木从绳赋【以圣君顺谏如木从绳为韵】　　王　起
　　惟山有木惟木从绳绳舒卷而克正木坚贞而有凭杞梓未分规矩假之以冥立斧斤斯运曲直欺之而不能古人以政有得失俗有废兴因纳谏之善喻为箴阙之明徴当其懿匠贠来瑰材旅进既陈之以纠纆将加之以霜刃掌握初萦绸缪忽振寻尺曳而愈出分铢筭而底慎则椓之橐橐既砥平而履端伐之丁丁亦木开而委顺则明正不得不受曲直不得不容如献替于百度宜啓沃于九重绳墨之间既无违于目巧君臣之际固宜警其面从然则上达四聪下延五谏比斯木之犹惑待斯绳而作限广狭有凖短长无间自然巨川舟檝何虞沈潜之忧大厦栋梁不贻压覆之患有条不紊兮其功有余举直错枉兮可以行诸既爰究而爰度亦匪疾而匪徐向若置而不用藏而不舒我有梓材坎坎之声奚自我有剞劂恢恢之刃焉如袅袅绪抽绵绵繦属比朱丝之在琴瑟若飞流之界山谷裁成廊庙之器剖判隂阳之木自同直不为丝棼匪专美于成风之匠亦垂训于背诞之君虽鳞皴异质拥肿多纹散作轮辕小大之宜不忒凿为户牖毫厘之度斯分所以喻謇谔于后学昭辅弼于前文方今补衮为勤和羮克正契君臣以鱼水以绳墨为镜则考殷宗披说命未若歌于元圣
　　第二【以木以绳直君由谏明为韵】　　　　张圣之
　　古之善谏者喻其心如绳直展成规于良木既折中而经始必周流而牵复以其性有曲直固从乎弥纶以其材有短长必由之盈缩故可彰其言兮直如矢喻其谏兮从如水既应用而无方且适道而虚已为棆桷之无缪成栋梁之有以举直错枉且明径挺之心动而悦随不失纵横之理观夫度彼山林直以丝绳既遵时而有作乃底绩而其凝断长补短物无失性损上益下道罔不兴犹其善而惟变所适类夫谏而不命其承匪差毫厘存乎楷式在操张而为务乃经纪以成德操端有凖希匠石以财成枉挠必从表王道之正直况夫凖以纶綍顺乎节文不循枉以为利必适道而斯分假物而言故引从绳之木乐谏为喻明乎则圣之君原其纳诲之谋观其所由既规矩而有制岂文理而是求纠纆既施足彰妙道之用众材方正比夫从谏如流且夫献直言者必有备无患木从绳者叶执艺而谏故得明乎官以相规人之无讪矧其不枉道以求用恒守道以为名匡乎不正使其正规其不平使其平使【一作正或作此】所谓不可欺于绳墨乃得配乎权衡恭惟赋于说命知谏道之克明
　　王者父事天兄事日赋【以子弟诚贤国家靡失为韵】
　　浩虚舟
　　二仪覆载德之广者唯天三光照临明之大者唯日故王者于天也父事无怠于日也弟恭靡失布和施令将成不宰之功明目达聪欲亚无私之质当其万邦作贡四海为家仰元气而晨昏靡隔指阳精而伯仲非賖草色难穷屡轸南陔之恋棠隂易匿常思棣萼之华所以化洽中原祥臻上国法寒暑观从政之道无薄蚀见相容之德登封泰岳犹疑陟岵之时展礼东郊似望在原之力爱敬无斁恪恭尽防窥一气异厯山之泣攀六龙为荀氏之贤覆焘成功且异靡瞻之义古今垂象难穷以长之年且夫致敬唯精倾心仰止谁婴同席之乱谁効攘羊之防曾闻有阙逺懐几谏之心每惧曰明宁有逺游之理所以惟法前规后嗣播洪猷恢至美教天下之为人子者矣又若卑已谦恭端心恺悌同明无终鲜之叹可爱有既和之体桑榆未及鲁衞之道咸兴葵藿皆倾管蔡之雠不啓所谓扶枝叶周根蒂播仁风匡大礼教天下之为人弟者矣范人伦者莫先于元首遵孝礼者在致乎精诚必有尊也天其父必有先也日其兄九服洽和若嗣髙于广大万机洞照契承照于贞明故得孝道日彰休声风靡指圆葢兮钦若仰红轮兮翼尔由是海内无贼子奸臣吾君如此



　　文苑英华卷四十三
　　钦定四库全书
　　文苑英华卷四十四　　　宋　李昉等　编京都
　　西都赋一首
　　东都赋一首
　　两都赋【并表】　　　　　　　李　庾
　　臣伏见汉诸儒若班固张衡者皆赋都邑盛称汉隆当王道升平火徳丕赫数子歌咏发着后代今自隋室迁都而我宅焉广狭荣陋与汉殊状言时则有六姓千龄之变言地则非秦基周室之故宜乎称汉于彼述我于此臣幸生圣时天下休乐虽未及固衡之位敢效臯陶奚斯庶几之诚谨冒死再拜献两都赋凡若干言以诎夸汉者昭闻我十四圣之制度请付史氏赋曰
　　洛汭先生客于上京问里人以秦汉咸阳故事里人曰先生不习乎哉秦址薪矣汉址芜矣西去一舎鞠为墟矣代逺时移作新都矣先生曰賔者不识藐然老沈懵嵗亡而日逺愿闻古而知今为我源说恭承玉音里人曰昔者帝兆唐居命隋先基乃假隋权是开中原既权二年为唐迁都周榛秦莽平无枿余文驱炀迎卒于侑传若天使项氏死劳而授汉休也唐开禅坛新都之门辟殿轧宫以朝诸侯时则有若房魏作弼英鄂执律南阳故人河间帝室戎衣既脱瑞气洋溢讙声传于亿兆炀燎致乎太一乃防汉酺发周赉谧万类渟四海遂开国以报功差子男之五等然后构阁图形荣号凌烟指河带以山砺书天子之缙绅其制度也拥干休正坤仪平两曜防北辰斥咸阳而防龙首右社稷而左宗庙宣达周衢址以十二棊张府寺局以百吏环以文昌二十四署六部提统按星分度俨宪台而西列肃隂馆【一作宫】于北戸建倍贠于前王总维纲于御史端国【原阙八字○按文粹此处接写不作阙文】朝仪【一作仪朝】实周察乎左右其内则有太极承端通址含元日出东荣月沈西轩倚九之下麓涵太液之清澜龙道双回凤门五开烟笼凝碧风静蓬莱东则左阁【一作閤】当辰延英耽耽宣徽洞达温室隅南接以重离緜乎少阳是为二宫复道邃廊西则月华重啓银台内向中书在焉宻用宰相宦者别省延縁右藏建子亭于屏外设兰锜于庑下天子端朝明庭九賔发少府之冕旒陈奉常之书【一作官】勲肃勾陈以辟防翼雉扇而对分鸡人乃下鹤唱先闻千官就日万品趋云漏迟迟而东转风习习而南薰外则国子招徒疏馆开轩左立太学前惇广文膳丰中厨就教九年稽以博士总之成均秘书典籍品命校郎横阁三重阐正铅黄若六艺之条贯百氏之纵横交错发论礼形而乐声太傅在前少傅在后载言载笔出纳谟诰鹓动鸾飞振玉锵金殷庙羞瑚琏之器楚材惭杞梓之林已而燮和隂阳经纬天地采摭轩昊牢笼虞夏辟孔子之学堂敷一代之风雅此王者之文教也亲兵百万制以神防紫身豹首金腰火额猎霞张斾剥犀缀革奋目而虎眦振髯而猬磔柔六钧贯七札对天仗以司戈分玉墀而执防别有陈旌赐旂【一作钺】阃外四七依榆闗以作镇拒栁营而开壁逐虏则出塞飞尘伐叛则救旸作泽此王者之武威也唐礼既行三代同风徴叔孙之春官命伯夷之秩宗则有封禅巡狩谒天拜祖明堂辟雍王者之事有司勿失次有朝廷之位班爵之序器服车马以节文武不僣不滥羣臣之事有司以告下有内族外姻以杀以隆五礼各殊陈吉仪凶一室是形天下大同百姓之事有司以教故以内则敬以外则严以家则肥以国则昌卿士翼翼公侯皇皇在野熈熈在朝跄跄夫如是夸周而正鲁胡可殚详洎乎乐之设也以德配乐陈器以作革木匏竹簨簴磬鏄命官二署谐以协律以奏庙貌祖考来格以陈宫庭箫韶九成凤皇来仪以布天下手之舞之足之蹈之及乎御衣集舞童或献凯作名以宣帝功或布字缀行以达皇风此礼经之所未纪防戛之所不同刑期无刑辟以止辟三章寘汉祖之德肆赦缓穆王之法于是天子御端门诏天下涣汗发泽与民更始建金鸡于仗内耸修竿而揭起其下则税三闗解锒铛【见说文】追共工徙驩兠煦舜弦浃尧年台收白简史阁丹笔摠秩官之计料不逾乎三十斥匡衡之失论罪温舒之不足司刑无鬼哭之庭大理有乌巢之狱又若荐祖建宫元之庭霞帔云冠飘飘太清天子将有事也嵗豆时笾夏簋殷铏传金炉之御烟开甲帐之琳琅此王者之示孝也对里连街帝宅王家青门列槛棠棣分华勤政外名花萼中题屹云中而佩凤杳天外而舒蜺于是天子设千席羞百醴家人齿筵愉愉济济此王者之示悌也盛则长隄砥平错则缨弁繁【一作烦】伙佩印分鱼九参六佐肃威仪于行葢指戒途于前马待漏未开朝骑沓街鸡鸣朱邸火度青槐先导擘云后车奋雷递【一作亘】以严声不生防埃人寒物栗统以京尹临人秉杀罔敢不谨豪家戚里金张许史走骑如龙行车若【一作如】水拉枯请命曾不仰视配前秦与后赵【文粹作前尹前有赵张后有王似谓京三王但疑倒用】固异代而殊拟其地势也负秦章台倚汉甘泉带泾渭之富流挟终南之寿山指重城于二华拓外门于两闗元素交川防浐在焉断虹偃蹇而亘梁拖轮走骤而蹄奔度万国以向朝趋魏阙之通【一作东】门赤县统剧停阡帝乡长安万年干封明堂蓝田左掎鄠杜前张分圻连乎冯翊画郊接乎岐阳排呉山而抵蜀亘氐谷而通商天子穆清环衞陈兵将军之号三畨六营至乃辨晓警昏主在金吾皷列六条外传通衢备以严兵罗以周庐禁动息人用戒不虞其中则御水分沟昆明下流在野决溉入宫环洲菰织蒲纫芡贽菱羞渚戏元鹢沙眠白鸥其逺也深有蛟潭派作龙湫涘接河汉波通女牛其近也方塘含春曲沼澄秋戸闭烟浦家藏画舟尔乃农家东作厥土黄壤树以桑柘翳荟乎南亩以秔以稌以稷以黍以输太仓天子之储土厚地中温寒以宜门多杖者室有蕃儿承化发謡帝力不知则有程郑之家白闼朱轩【一作白马朱骈】崇基峻砌待四髙门【一作待驷开闗】木秀茸葩红舒緑繁挺硕果于华林育丰蔬于中园珠箔昼晦金缸夜明罗绣巾防皷瑟吹笙哗族陈賔以乐乎太平货隧分防物次骈连中署肆师夕咽朝昏越璞楚琛蜀贿巴賨裁绮张绣纹轴蕉筒声教之所被车书之所通交错杂沓斯焉防同黄宅缁庐金篆玉扄以张帝居用壮天庭千形万声不可多名天子奉尧舜之道勤后稷之功当仲夏而献茧立中和而视农然后黼黻时备粢盛告丰其接下情也则尧皷不悬晋木不列镕金作轨四门是揭人靡迷邦士无讳讦示收才而问上谏行而寃达当其万国贡珍四夷纳賮赋用舟通财因辇进地官计国度支主吝百姓既足斯焉充牣复若天府万品以备供职登馔则光禄献厨命驾则太仆承轼其乐人也大啓九门【一作重】分开三殿齿羣臣【一作官】于次坐征公族于内宴于以训恭俭于以示慈惠戏族咸在百弄迭改视仙童之霓裳覩壮夫之角觝御阶昼隂帝坐春深缤纷宦闼窕嫔林既受赐于逮昏尽拜帛而懐金与众之乐一日于此先生独不习乎其四郊也或有乗时之旧址亡国之遗踪天子迎四气衋然改容曰是足以懐伤于耳目作戒于心胷昔秦政肆刑秦民共倾楚泽大呼分隳列城徒罢骊山役休上林秦址既迁鸿门至今此东郊之事也隋苑广袤笼南山占地万顷不为人间齐门失耕禽游兽闲代谢物移缭垣不完此南郊之事也丰水悠悠文王作周传艰子孙衰平遂迁乃睠镐都武王宅居国失赧逊【一作死】丰镐皆芜此西郊之事也汉设五畤以主淫祀栾诳徐诬将求永久天子亲拜太牢黍牡事亡地存为天下笑此北郊之事也故因迎春则鉴秦败知恃刑不如恃德也因迎夏则鉴隋怠知猎兽不如猎贤也因迎秋则鉴周勤知祖基作艰传万年也因迎冬则鉴汉误知去淫即正获天祚也四鉴以陈泽于生人四德以懋格于上下故我髙祖一呼大定安都居正传今皇帝一十四圣是知禅国也禅都也非得隋之命是得天之命
　　右赋西都
　　先生曰富哉言乎尧舜之事吾知之矣然天地旁魄奥区不一九衢六陌亦称河洛始乎周卜今自隋革进八百里作唐东宅成者居者【一作功成者居】余得其故用悉闻见丕我王度子不识乎颠炀奋华中原毒痡顺天应人文皇赫图王充不来建德相依阻我东人不苏义旗髙祖西安文皇舞干一挂戎衣邦【一作我】人保完彭城献级东功乃立则创业之事不独于西也至天后【三字一作髙祖至于天后非】朝匪伊是居于焉逍遥明帝大同出震开宫恩波尔乡泄源于东则太平之事不独于镐也若乃用【一作周】洛为池带河【一作漕】为沼洞八门之防要控二梁之夭矫在隋之始【一有移字】划前规之隘侈旧制之陋指半舍而新布乃集工而成就重城不居万盗齐构讫大业于义宁廓皇家而逊授既而天踵以正地产以实祯符所记【一作祯祥以记】嘉名不一表贤则河水变清瑞圣则洛图屡出帝功既成封禅礼行显祖光宗勒岱而祈嵩我甸我郊三圣之灵坛在焉赤县神州与京比俦迳东山之贡赋扼闗外之诸侯直齐梁而驾辂引淮汴而通舟太行枕甸发址崇垓覃懐镇封上干昭回凿门导伊两阜屏开育仁頥智堂奥【一作隅】庭隈尔其左掖通东右掖洞西笼故地之铜駞抱旧里之玉鸡御沟接派苑树通堤抗凤楼于内庭矗端门于天街上阳别宫丹粉多状鸳瓦鳞翠虹梁叠壮横延百堵髙量十丈出地标图临流写障霄倚霞连屹屹言言翼太和而耸观侧賔曜而疏轩若蓬莱之真侣瀛洲之列仙鸾驾鹤车往来于中天严城晓啓千门万戸建衞对营开扄接牖翠华在镐分官以守监署惟三卿曹亦九台阁髙闶支驭【一作友叙】东方仍【一作乃】俾二官别持宪纲赫若夏日凛如秋霜威动乎瓯闽之国风行乎燕蓟之乡郊圻作固兵屯【一作屯兵】孟津千里无烟万夫狺狺实兼武牢以食济温唯是咽防属于将军礼乐所流厥惟旧周追鲁俗而为隣化殷顽而作柔异材挺擢多士优游原膴膴而耕溺水溅溅而洗由士得天爵孝称行原身行大节里有旌门以继前修以垂后昆荣一时之史籍耸当代之人伦兄友弟恭位皆崇荣石记标衢棣萼为名螭首趺嶷峙双形指两冯而逺迈对二陆而遐征至若里巷之新名闾阎之近革【二字一作旧识】或区区于传说或琐琐于典册非儆戒于将来何侈言之敢作且二诰尚存始卜维艰四姓所都季年乃迁或得于闻或得于传幸子勿哗试为子发乎齿牙里人曰诺先生曰郏鄏之地中居帝域贤相圣营符墨食成王定鼎以休姬德三十承孙八百祚年祖功寖微衰平乃迁幽用妇烽诸侯疾怨夷元敬朔太史不颁百派分波争涸其源汜水而郑阳翟而韩晋盟河阳秦戍新安一旅之兵一同【一作雷】之土嬴氏乗之不享文武此周之失都也南阳真人复运汉基旧邦维新上称康时光武而酿明醴和醨冲质不长桓灵自纵后戚立权内官分弄四星耀斗百桷摧栋阳弱隂彊刘轻曹重此后汉之失都也魏丕徙许促龄四十彊臣执柄三嗣徒立政由甯氏王髦莫奋瓦解土崩炎居奂逊此魏之失都也晋始三世乱兴永嘉萧墙构兵沈阏称戈浩浩逆流天下垫波八王既分五马南奔左衽之裘乃来中原此西晋之失都也故权在诸侯则姬氏平权在内官则汉室倾权在彊臣则魏狃权在亲戚则晋走是四者各以其故权与势移运随鼎去从古如斯谓之何如世治则都世乱则墟时清则优偃政则戚居勿谓往代试言前载开元太平海波不惊乃驾神都东人夸荣时则辚辚其车殷殷其徒行者不赍衣食委衢冠冕之夫绮罗之妇百室连歌千筵接舞髙楼大观陈賔宴侣金堂玉戸丝哇【一作鸣】管语我道如尧我税如貉贫庾而稲贱笥如【一作而】禓比屋相视耻衣空帛开场分肆不列麰麦同轨同文昼呼夜讙父怿子愉去经【一作径】而盘既兆既亿动动植植无声之乐薰然不息稽成康之周隆考文景之汉休防代系时不为彼优我俗既饶我人既骄安不思危逸而忘劳故天寳之季渔阳兵起逆旗南指我无坚垒匝甸鼙动冲天羯腥门开丽景殿防武成杀人如刈焚庐若薙蜀驾先移允师后誓伤四年之委烬奋二将以建勲天落妖彗风摧阵云及夫扫台榭之灰收京野之骨征郡国之版在验地官之籍列太平之人已十无七八至德复兴六纪于兹七圣储休平痈补痍故含识之士女植髪之童儿皆能痛其防乱而期我康时今四方之事叟不知也惟洛泱泱濵盈万室惟城职职市骈集比年大有稍藏以实都人嬉贺有笑无栗咸曰将睹乎贞观之风开元之日乡里之人思万乗之威仪幸物阜而时和指康衢而引领作望幸之赓歌歌曰晓云行兮西风庆摇裔兮龙在中望云光兮拜千百西泽霈兮均东泽里人曰诚哉是言前年日南至天子谒太清【一有宫字】太庙郊天祀地既毕事执谦端珽谓公卿大夫曰予在人上歴祀三四年谷比登未极于富人庶稍蕃未臻于寿动植小遂犹有枯天日月所至犹照叛土戎狄虽贡西地犹虏今行大礼得不媿望于天而献羞于祖是尚以圣政为忧未意于行幸也先生曰大哉为君用是言也理是事也则千里如郊万里如圻在西而东均处内而外肥吾归息乡里之謡安尧舜之时将齐驱于寿域何近喜而逺悲则知鉴四姓之覆辙嗣重叶之休烈用是言也理是事也即有都者在东在西可也
　　右赋东都










　　文苑英华卷四十四
　　钦定四库全书
　　文苑英华卷四十五　　　宋　李昉等　编邑居一
　　登长城赋一首　　　云中古城赋二首
　　北斗城赋一首　　　新筑峨和城赋一首华山为城赋一首　　函谷闗赋一首
　　潼闗赋一首　　　　武闗赋一首
  </div>
  <div class="pagination">
   <a href="文苑英华_page43.html">
    上一页
   </a>
   <span>
    ...
   </span>
   <a href="文苑英华_page39.html">
    39
   </a>
   <a href="文苑英华_page40.html">
    40
   </a>
   <a href="文苑英华_page41.html">
    41
   </a>
   <a href="文苑英华_page42.html">
    42
   </a>
   <a href="文苑英华_page43.html">
    43
   </a>
   <span class="current-page">
    44
   </span>
   <a href="文苑英华_page45.html">
    45
   </a>
   <a href="文苑英华_page46.html">
    46
   </a>
   <a href="文苑英华_page47.html">
    47
   </a>
   <a href="文苑英华_page48.html">
    48
   </a>
   <a href="文苑英华_page49.html">
    49
   </a>
   <span>
    ...
   </span>
   <a href="文苑英华_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
