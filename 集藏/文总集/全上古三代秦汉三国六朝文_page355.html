<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 355 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 355 页/共 658 页</h1>
    <div class="content">　　○尔雅图赞·释草·菊

　　菊名日精，布华玄月。仙客薄采，何忧华发。（《艺文类聚》八十一，又《御览》九百九十六作“仙客是寻，薄采薄捋”。）

　　○尔雅图赞·释草·款冬（释草：菟奚，颗冻。注：款冬也。）

　　吹万不同，阳煦阴蒸。款冬之生，擢颖坚冰。物体所安，焉知涣凝。（《艺文类聚》八十一）

　　○尔雅图赞·释草·苡

　　车前之草，别名苡，王会之云，其实如李。名之相乱，在乎疑似。（《艺文类聚》八十一）

　　○尔雅图赞·释草·卷施

　　卷施之草，拔心不死。屈平嘉之，讽咏以比。取类虽迩，兴有远旨。（《艺文类聚》八十一）

　　○尔雅图赞·释木·柚

　　厥苞橘柚，精者曰甘。实染繁霜，叶鲜翠蓝。屈生嘉叹，以为美谈。（《艺文类聚》八十七，《御览》九百六十六，九百七十三。案：此文又见《山海经》《北山经言赞》）

　　○尔雅图赞·释木·枣

　　建国辨方，外朝九棘。因材制义，赤心鲠直。蔼蔼卿土，亮此衮职。（《艺文类聚》八十九，《初学记》二十八，《御览》九百六十五。）

　　○尔雅图赞·释木·梧桐

　　桐实嘉木，凤凰所栖。爰伐琴瑟，八音克谐。歌以永言，雍々喈喈。（《艺文类聚》八十八）

　　○尔雅图赞·释木·五果

　　果之品，剖噬因宜。虽曰微肴，贵贱有差。（《御览》九百六十四）

　　○尔雅图赞·释虫·蝉

　　虫之精，可贵惟蝉。潜蜕弃秽，饮露恒鲜。万物皆化，人胡不然。（《艺文类聚》九十七）

　　○尔雅图赞·释虫·蚯蚓

　　蚯蚓土精，无心之虫。交不以分，淫于阜螽。触而感物，无乃常雄。（《御览》九百四十七）

　　○尔雅图赞·释虫·螳螂

　　螳螂飞虫，挥斧奋臂。当辙不回，句践是避。勇士致毙，励之以义。（《艺文类聚》九十七，《御览》九百四十六）

　　○尔雅图赞·释虫·蚍蜉

　　蚍蜉琐劣，虫之不才。感阳而出，应雨讲台。物之无怀，自然知来。（《御览》九百四十七）

　　○尔雅图赞·释虫·尺蠖

　　贵有可贱，贱有可珍。嗟兹尺蠖，体此屈伸。论配龙蛇，见叹圣人。（《艺文类聚》九十七，《御览》九百四十八。）

　　○尔雅图赞·释虫·萤火

　　熠耀宵行，虫之微么。出自腐草，烟若散。物之相煦，孰知其陶。（《艺文类聚》九十七，《初学记》三十。）

　　○尔雅图赞·释鱼·蚌

　　万物变蜕，其理无方。雀雉之化，含珠怀。与月盈亏，协气晦望。（《艺文类聚》九十七，《初学记》二十七。）

　　○尔雅图赞·释鱼·贝

　　先民有作，龟贝为货。贵以文采，贾以小大。简则易资，犯而不过。（《艺文类聚》八十四）

　　○尔雅图赞·释鱼·腾蛇

　　腾蛇配龙，因雾而跃，虽欲升天，云罢陆漠，材非所任，难以久托。（《艺文类聚》九十六）

　　○尔雅图赞·释鱼·蟒蛇

　　蠢蠢万生，咸以类长。惟蛇之君，是谓巨蟒。小则数寻，大或百丈。（《艺文类聚》九十六）

　　○尔雅图赞·释鱼·龟

　　天生神物，十朋之龟。或游于火，或游于蓍。虽云类殊，象二一归。致用，极数近几。（《艺文类聚》九十六，《初学记》三十）

　　○尔雅图赞·释鸟·燕

　　燕燕于飞，瑞娥以卵。玄玉爰发，圣敬日远。商人是颂，咏之弦管。（《艺文类聚》九十二）

　　○尔雅图赞·释鸟·翡翠

　　翠雀麋鸟，越在南海。羽不供用，肉不足宰。怀璧其罪，贾害以采。（《艺文类聚》九十二）

　　○尔雅图赞·释鸟·鼯鼠

　　鼯之为鼠，食烟栖林。载飞载乳，乍兽乍禽。皮籍孕妇，人为大任。（《艺文类聚》九十五）

　　○尔雅图赞·释兽·貔

　　书称猛士，如虎如貔。貔盖豹属，亦曰执夷。白狐之云，自是而非。（《艺文类聚》九十五）

　　○尔雅图赞·释兽·麟

　　麟惟灵兽，与の同体。智在隐踪，仁表不抵。孰为来哉？宣尼挥涕。（《艺文类聚》九十八）

　　○尔雅图赞·释兽·犀

　　犀之为状，形兼牛豕。力无不倾，吻无不靡。以贿婴灾，因乎角猗。（《艺文类聚》九十五，《御览》八百九十。）

</div>
    <div class="pagination">
<a href="全上古三代秦汉三国六朝文_page354.html">上一页</a><span>...</span><a href="全上古三代秦汉三国六朝文_page350.html">350</a><a href="全上古三代秦汉三国六朝文_page351.html">351</a><a href="全上古三代秦汉三国六朝文_page352.html">352</a><a href="全上古三代秦汉三国六朝文_page353.html">353</a><a href="全上古三代秦汉三国六朝文_page354.html">354</a><span class="current-page">355</span><a href="全上古三代秦汉三国六朝文_page356.html">356</a><a href="全上古三代秦汉三国六朝文_page357.html">357</a><a href="全上古三代秦汉三国六朝文_page358.html">358</a><a href="全上古三代秦汉三国六朝文_page359.html">359</a><a href="全上古三代秦汉三国六朝文_page360.html">360</a><span>...</span><a href="全上古三代秦汉三国六朝文_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
