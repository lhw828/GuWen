<!DOCTYPE html>
<html>
 <head>
  <meta charset="utf-8"/>
  <title>
   汉魏南北朝墓志汇编 - 第 23 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汉魏南北朝墓志汇编 - 第 23 页/共 32 页
  </h1>
  <div class="content">
   【志盖】阙
【铭文】持节督泾州诸军事征虏将军泾州刺史齐郡王墓志铭」王姓元，讳佑，字伯援，河南洛阳都乡照乐里人也。」高宗文成皇帝之孙，太保齐郡顺王之世子。登天构日之基，」辟土陵云之业，置庆龟书之祥，玄祚龙官之瑞，故以备载于」言事，可得而略焉。王连崿琁峰，分流瑶渚，禀二气之纯精，诞」五常之秀气。夙蕴生知之灵，早怀自成之量。崇岩千刃，景山」之不可踰；洪波万顷，巨海之不可测。荣枯澹于一概，善恶不」形二言。又锐志儒门，游心文苑，访道忘食，徙义遗忧。虽甄城」之好士，平台之爱贤，无以过也。景明二年，纂承基运。正始二」年，以王属近宗亲，才高时彦，除龙骧将军通直散骑常侍。秉」笔霄墀，徽述之理惟清；珥貂霞阁，毗赞之功已显。永平五年，」除持节督泾州诸军事征虏将军泾州刺史。惠化神行，道风」潜被，德礼实宣，刑政虚设。方当踵绿竹于卫川，绍甘棠于燕」境，降年不永，春秋三十有二，以神龟二年岁在己亥正月辛」巳朔六日丙戍寝疾薨于第。天子震悼，百辟悲恸，赗赠之厚，」礼越常伦。追赠使持节平东将军冀州刺史，王如故。其年二」月辛亥朔廿三日癸酉迁窆于河南洛阳北芒之旧茔。乃作」铭曰：」宝祚克昌，庆绪绵长，功苞四宇，化洽一匡。握兰启郑，削桐命」唐，德侔往帝，道冠前王。惟齐惟鲁，如楚如梁，代承嘉祉，世袭」休光。鸿基增构，徽风载扬，司文霄殿，赞轨长房。礼备龟虎，藉」甚珪璋，仁沾泾域，泽被秦方。吉凶不理，倚伏何常，琨峰碎璧，」岱岳摧芳。星泯石户，日闇泉堂，人神同感，朝野俱伤。式述景」绩，垂之无疆。北京图书馆藏拓
【志盖】素面无文。
【铭文】魏故华荆秦济四州刺史杨胤季女之墓志。」女十三世祖汉故太尉公震。七」世祖晋尚书令瑶。曾祖库录二」曹给事京兆太守平南将军洛」州刺史晖之曾孙。祖宁远将军」长宁男佑之孙。父持节都督华」州东荆州南秦州济州诸军事」四州刺史长宁男胤之季女。葬」华山华阴潼乡南原。」维大魏神龟二年岁次己亥七月戊寅朔廿九日丙午起志。」父平东将军谥曰穆公。陕西华阴出土。见《考古与文物》一九八四年第五期《华阴潼关出土的北魏杨氏墓志考证》。
【志盖】阙
【铭文】大魏正始元年」岁次甲申八月」乙亥朔十日甲」申。故京兆」王息遥使持节」平西将军都督」泾州诸军事泾」州刺史饶阳男」妻梁墓。己亥年」八月合葬仪同崚。北京大学图书馆藏拓
【志盖】魏羽林监轻车将军太尉府中兵参军元珽字珍平妻穆夫人墓志铭
【铭文】魏轻车将军太尉中兵参军元珽妻穆夫人墓志铭。」夫人讳玉容，河南洛阳人。曾祖堤，宁南将军相州刺」史。祖袁，中坚将军昌国子。父如意，左将军东莱太守」昌国子。世标忠谨，冠盖相仍。夫人幼播芳令之风，早」励韶婉之誉，聪警逸于机辩，諠燕华于姿态。」待中太傅黄钺大将军大司马安定靖王，实惟」景穆皇帝之爱子。名冠宗英，望隆端右，清鉴通识，雅」长则哲。既镇穆门之贞孝，又戢夫人之丽音，乃为子」珽纁帛纳焉。既奉君子，礼德汪翔，家富缉谐之欢，亲」无嫌怨之责。宜阐遐龄，永贻仁范，不幸遘疾，以魏神」龟二年九月十九日徂于河阴遵让里，春秋廿七矣。」粤十月廿七日癸酉窆于长陵大堰之东。乃作铭曰：」昌宗盛族，实锺兹穆，汉世杨袁，吴朝顾陆。闺门仁善，」室家多福，遂诞英娥，兰辉艳淑。言归帝门，克俪」皇孙，晨昏礼备，箴谏道存。奉上崇敬，接下喻温，邻无」浊议，邑有清论。绮貌虚腴，妍姿晻暧，溢媚纤腰，丰肌」弱骨。蕙苡初开，莲荷始发，为玩未央，光华讵歇。明镜」踟蹰，锦裘儵忽，翠帐凝尘，朱檐留月。慨矣天长，嗟乎」地久，婿恸贤妻，儿号懿母。飞芬一坠，谁云臧否，独有」玄猷，修传不朽。北京图书馆藏拓
【志盖】阙
【铭文】大魏故城门校尉元腾墓志铭」城门校尉元腾，字金龙，司州河南嘉平里人也。」太宗明元皇帝之曾孙，使持节都督秦雍泾凉」益五州诸军事开府仪同三司卫大将军雍州」刺史乐安宣王范之孙，使持节都督秦雍泾凉」益五州诸军事开府仪同三司卫大将军雍州」刺史乐安简王良之第八子也。正始四年岁次」丁亥四月十一日薨于第。夫人广平程氏，字法」珠。神龟二年岁次己亥七月十四日薨。其年十」一月丙子朔，九日甲申合窆于长陵之东北皇」宗之兆。茫茫二造，云雷启灵，我皇利建，武克文」经。道光九壤，本枝八冥，承明迭圣，民穆天清。」资华重叡，体一干柯，飞英曜彩，含奇吐和。如金之」美，如玉之瑳，任近道远，比德衡阿。尸鸠作配，实」惟夫人，苹薠以洁，四德以懃。关关喈喈，左右我」君，锺鼓琴瑟，桂馥兰熏。仁寿无征，信顺虚设，桂」宇凝霜，玄堂网雪。杨路鲠云，松原风咽，镌石题」□，式照余烈。北京图书馆藏拓
【志盖】阙
【铭文】魏故使持节侍中都督中外诸军事司空公领雍州刺史文宪元公墓志铭」公讳晖，字景袭，河南洛阳人。昭成皇帝之六世孙。琁源杳蔼，宝系蝉联。厥初迈」生于商，本支茂于绵瓞。固已蔚耀丹青，播流竹素，于兹可得而略也。暨于丞相以」至德居宗，道勋光被。征西清猷继业，克构堂基。父冀州刺史河间简公。风飙峻整，」无殒世载，所谓弈叶重光，盛德必祀者也。公体玄元之秀气，禀黄中以为质，淳粹」资于降神，英明发自天纵。寓量渊富，万顷未足擅奇；机鉴骏爽，千里将何云匹。温」源恭俭之性，得之自然；忠孝笃敬之诚，因心而厚。幼涉经史，长爱儒术，该镜博览，」而无所成名。太和中始自国子生辟司徒参军事，转尚书郎太子洗马。世宗践」阼，频迁散骑中书郎给事黄门侍郎加辅国将军河南尹。绸缪帷幄，缱绻二宫，深」诚远略，雅见知爱。竭心以奉上，开衿以待物，劬劳夙夜，知无不为。由是万机巨」细，咸相委杖，军国谋猷，靡不必综。俄转侍中领右卫将军。执兹喉键，总彼禁戌，文」武兼姿，具瞻惟允。乃转吏部尚书加散骑常侍。铨衡攸序，管库必升，朝之得才，于」斯为盛。出为使持节散骑常侍都督冀瀛二州诸军事镇东将军冀州刺史。班条」敷化，万里归风，明目搴帷，百城震肃。至于圣主统历，文母临朝，复以会府务」殷，元恺任棘。入为尚书右仆射，寻迁左光禄大夫尚书仆射，常侍悉如故。俄转侍」中卫大将军尚书左仆射。频居执法，屡处朝端，密勿礼闱，留联台阁。尽亮采之能，」穷燮谐之美，咏流金石，功布鼎锺。虽复伯豪在汉，远有惭德；巨源居晋，将何足比。」方当陟彼台铉，永隆宸栋，福善无征，榱崩奄及。春秋五十五，以神龟二年九月庚」午遘疾薨于位。天子震悼，群辟痛心，有诏追赠使持节都督中外诸军事司」空公领雍州刺史，侍中如故。考德累行，谥曰文宪公。粤三年三月甲申迁葬于洛」阳西四十里长陵西北一十里西乡瀍源里瀍涧之滨。山谷有移，缣竹易朽，敬刊」玄石，式铭幽阜。其词曰：」在天成象，丽地作镇，岳实佐唐，元亦辅舜。昂昂公侯，白天挺俊，澄澜万顷，抽峰千」刃。萧耸瑰姿，雍容雅韵，履道克终，践言必信。亹亹劳谦，温温淑慎，方金伊铣，比玉」斯润。自始胶庠，爰初委质，令问孔照，德音秩秩。出侍龙楼，入华载笔，遂给黄门，延」登枢密。缱绻庙廊，绸缪帷室，成务以几，制胜以律。不行而至，匪速而疾，介如石焉，」无俟终日。任重必胜，德輶斯举，业懋琐门，政清阿辅。帝曰尔谐，纬文经武，謇謇」喉唇，桓桓禁旅。知人则哲，惟昔所难，勋彰水镜，绩懋能官。往绥神岳，来贰朝端，声」高卢卫，誉美陈韩。密勿股肱，劬劳羽翼，方亮天工，永毗衮职。福善终昧，辅仁谁测，」税驾何遽，长镳已息。备彼哀荣，亨兹加数，挽响搏风，笳声委雾。寂寥泉户，荒芒□树，陵谷或迁，芳猷永铸。北京图书馆藏拓
【志盖】阙
【铭文】故太尉公穆妻尉太妃墓志铭」太妃河南洛阳人也。层基与嵩崿同高，悬源共沧流俱远，故以」载题史册，不复详述焉。祖侍中散骑常侍建义将军四部尚书」西阳公，建明略于皇家，有大功于帝室。父博陵府君，聿遵」前功，克绍鸿构。太妃纂累代之英模，体弈世之熏烈。志业通华，」机识端爽。义光九族，礼穆二门。道训柔嘉，德容温谧。严同夏景，」仁协春辉。正教内融，惠化潜被。深渊匪测，巨刃难窥。朝野钦其」懋庸，遐迩慕其徽范。方当师氏人伦，仪形风俗，昊天不吊，春秋」六十六，神龟二年十一月十日薨于洛阳之安贵里第。大魏神」龟三年岁次庚子六月癸卯朔卅日壬申附葬于景山之旧」莹。乃作铭曰：」玄源缅邈，鸿祚婵连，庆灵代袭，清风聿宣。昭哉懋德，育道幽闲，」贞规独秀，秉心塞渊。玉明琨岫，珠曜随川，洪波若海，巨量如山。」祸淫莫验，与善无甄，五福虚积，三善徒然。仓芒杨陇，蒙没松鳏，」夕阳己逝，晨光未旋。瑶琴韬轸，金炉灭烟，星火骤变，丹壑遽迁。」式镌景范，垂之永年。北京图书馆藏拓
【志盖】阙
【铭文】魏故济青相凉朔六州刺史（下阙）」君讳植字子建勃海莜人也（下阙）」茂烈皆备之国籍家传不复更录（下阙）」不幸君□灵原之（下阙）」者顾旸（下阙）」求□道于□衿始此（下阙）」宣武皇（下阙）」皇帝已（下阙）」卫（下阙）」理况（下阙）」绝□□之（下阙）」我以□方约我以（下阙）」心始□诈之辈（下阙）」君在（下阙）」神翻然（下阙）」泉（下阙）」至德□虚麋（下阙）」名山□衢（下阙）龙飞凤舞〔注〕（下阙）」赎兮（下阙）」豪痛彼苍者天丧此明公敻矣哲人惟义是依每见我君终始许师」大魏神龟（下阙）河北景县出土。拓本不清，此据《金石萃编》卷二九录文。
　　〔注〕龙飞凤舞四字疑为后人加刻。
【铭文】（砖质）正光元年八月十」四日安?僧达法度铭。北京图书馆藏拓
【志盖】阙
【铭文】魏故齐郡韩府君墓志铭」君讳玄，字澄寂，齐郡临菑人也。汉故司徒公」□□十世之孙。根冑新平，流移齐土，闺门孝」□，□邑□夸。籍甚声腾，遐迩瞩望，文武兼怀，」功绩班宣。大魏永平初，新除临菑令，未久迁」□□除齐郡。降年不永，春秋八十二，神龟二」年冬十一月廿六日卒。〔正光〕元年岁次庚子」十月辛丑朔廿一日□□□临菑南逢山之」□阿。大夜竟斯，长冥□□，□□□□，传华□」□。其辞曰：」□□名族，世范流馨，□□□神，祀允单诚。□」□□心，泛□抽情，□□□桀，□松如桢。穆□」神仪，□□□□，蔚若□翻，□□雾□。卓尔□」标，名甚□□，□□□月，和序允克。荣□齐□，」生民仰德，□□□□，□潜幽□。北京大学图书馆藏拓
【志盖】魏故元氏赵夫人墓志铭
【铭文】夫人讳光，字容妃，南阳苑县都乡白水里人也。其氏」族之由，皆述于史删，故可得如详。祖岩，魏故黄门侍」郎镇南将军相州刺史。父定，宁远将军盛乐太守。夫」人禀映自衷，容华外洁，金箱龆年，玉振龀岁。尔其昭」灼之仪，若望舒之拂秋帏；含璋内敏，如蕙兰之纳春」圃。淑着闺阈，芳问自扬，年十有六，爰嫡昭成皇帝」之胤，散骑常侍内大羽真太尉公使持节车骑大将」军冀州刺史比陵王孙，冠军将军徐州刺史永之长」子为妻。其在重闼，四德唯婉，既配帝冑，七教踰隆。」故令众姒颂徽，群娣歌美，训范两宗，惠流庶族。而辅」仁无征，春秋卅有八，以正光元年岁在玄枵七月癸」酉朔廿日壬辰寝疾薨于永康里。诸妇伤悼，靡不抽」惋。粤十月廿一日辛酉永窆于苌陵之侧。西去瀍涧」之水五里有余。东去武穆王陵二里之半。然千载无」恒，市朝或改，故刊石记行，式标来叶。其词曰：」结根自远，分萼垂芳，诞姿英淑，令问令望。金玉其质，」式范珪璋，徽音内着，休问外扬。爰匹帝族，肃雍是」侍，德则称人，过乃收己。上虔舅姑，傍协娣姒，恩沾两」门，化洽邦里。七教既敷，四行巳申，宜享无疆，永保遐」辰。如何不吊，歼此良人，敬刊幽石，恕播余芬。北京图书馆藏拓
【志盖】阙
【铭文】大魏正光元年岁在庚子魏宫内太监刘」阿素墓志铭」监讳字阿素，齐州太原人也。前使持节齐」州刺史刘无讳之孙，前太原太守刘颁之」女。遭家不造，幼履宫庭，但志心儒质，蒙策」紫极，力宠其劳，赐宫品一。春秋六十有七，」秋八月卒于洛阳宫。冬十月迁窆于陵山。」同火人典御监秦阿女等，痛金兰之奄契，」悲红颜而逃年，乃刊玄石，述像德音。其辞曰：」英英孤秀，茕茕哲人，陵霜吐馥，冬华表新。」独有兰蕙，磨而不磷，永乖人里，即彼幽榛。」宜保遐算，享兹悆珍，如何不熟，贞兰摧春。」寄铭玄石，以记辰。北京图书馆藏拓
【志盖】无
【铭文】魏故阿阳令假安定太守邵君墓志铭」君讳真，字天生，相州魏郡阿阳〔注〕人也。玄」祖京尹雍州刺史后之苗裔。曾祖黑，」魏郡文学。地籍联辉，德厌民望，仁风四」被，英声遐着。乃移方秦都，徙根姚末。君」德苞量，才过后秩。春秋九十有九，枕痾」晦朔，奄辞荣世。亲宾痛楚以肠摧，僚友」泫欷而慕德。以正光元年十一月辛未」朔三日癸酉窆于明堂北乡永贵里。神」姿殒谢，秘玉幽泉，无以畅志，托名旌文，」铭咏千载，万古流芬。陕西西安出土。见《文物参考数据》一九五五年第十二期《西安任家口二二九号北魏墓清理简报》。
　　〔注〕阿阳，相州无阿县。据《魏书?地形志》秦州有阿阳县。西汉属天水郡。
【志盖】阙
【铭文】大魏故假节镇远将军恒州刺史谥曰」宣公元使君墓志铭」君讳譿，字安国，河南洛阳人也。显祖」献文皇帝之孙，使持节车骑大将军都」督中外诸军事特进司州牧赵郡王之」第五子。历官羽林监，直阁将军。春秋卅」有一，以神龟三年三月十四日薨于洛」阳。帝用悼怀，追赠假节镇远将军恒」州刺史。十一月十四日卜窆于洛阳之」西山，瀍涧之东。乃裁铭曰：」丹电流晖，庆源伊始，苞姬缔构，复汉疆」理。业固维城，宗茂驎趾，爰挺若人，风飙」秀起。琁璋内映，英华外发，亭亭孤朗，如」彼秋月，昂昂独骛，如彼灭没。天津未泳，」云翮已摧，销光秘响，暑往寒来。陈衣虚」席，奠酒空台，九京徒想，邈矣悠哉。北京图书馆藏拓
【志盖】阙
【铭文】魏故给事中晋阳男元君墓志铭」君讳孟辉，字子明，河南洛阳恭里人也。太祖平文皇」帝高凉王七世孙。祖辅国，贞标蹇愕，领袖旧京，作牧幽」州，为朝野所重。考骠骑，以武烈承业，克隆前绪，始遇」高祖深知，末为世宗心旅。稠樛禁御廿余载，自侍中」至车骑将军尚书左仆射，八迁，薨赠骠骑大将军冀州」刺史。君其元子也，幼而聪惠，生则孝弟。永平之季，解巾」给事中，时始八岁矣。有诏入学，听不朝。直年七丧亲，」哀毁过礼。十三亟罚，几致灭性。兄弟少孤，善相鞠育，友」于之显，遐迩所闻。一员东省十有余年。朝廷以肆业不」转，君以乐道不迁，左琴右书，逍遥自得。宜控云辔，高步」九万，昊天不吊，严霜夏坠，良苗始颖，垂实而落。春秋十」有七，以神龟三年三月乙亥朔廿一日丙申终于笃恭」里第。是岁也，十一月辛未朔，十五日乙酉窆于东垣之」陵。骠骑同兆也。若夫琼柯殖昆之深，爪葛河诞之润，弈」世山川之封，子孙象贤之论，足以播德管弦，刊彰篆素。」犹惧简策或亏，陵谷易位，故勒铭泉石，为不灭之纪。其」词曰：」樊侯入赞，维周之贞，乃祖乃父，弼魏之明。象贤不绝，世」诞其英，一匡济时，万里肃平。贻厥孙谋，及尔君子，播构」川河，令问不己。譬仁若山，在智如水，宜尽修期，终为国」拟，忽遇永夜，冥冥不止。哀哉！北京图书馆藏拓
【志盖】阙
【铭文】魏平北将军怀朔镇都大将终广男叔孙」公墓志铭」君讳协，字地力懃，河南洛阳人也。其先轩」辕皇帝之裔冑。魏冯翊景王渴罗侯之」孙，仓部尚书敕俟堤之子。其考德茂兰松，」志真镜玉。持除平东大将军黄龙将。化同」姬辅，弈赞东州，君为人猛惠恭懃，算合忠」恩。召除平北将军怀朔镇将。春秋卅，游神」放世。夫人百宇文氏，六壁镇将胡活拨女。」功容备四，慈真声教。年六十八，逝矣都里。」正光元年太岁庚子十一月辛未朔十五」日乙酉葬光武陵东南二里许。千春万代，」山移地改，刊颂铭曰：崇峰峭极，岳峙清渊，是耀豁干」荆山。楚表云光，塞外晖烟，何灵何佑，歼我良贤。池兰景郁，桂」萼悬庄，匪伊宝质，伊御斯霜。世非常世，胡宁有常，人百其身，物无永昌。刊之以璧，昭述前王。北京图书馆藏拓
【志盖】墓志铭
【铭文】魏故持节左将军平州刺史宜阳子司马使」君墓志铭」君讳昺，字景和，河内温人也。晋武帝之八世」孙，淮南王播之曾孙，魏平北将军固州镇大」将鱼阳郡宜阳子兴之子。先室屯离，宗胤分」否，乃祖归国，赏以今爵。弈世承华，休荣弥着。」君有拔群之奇，挺世之用，神风魁崖，机悟高」绝。少被朝命，为奉朝请牧王主簿员外散骑」侍郎给事中，从龙骧府上佐，迁杨州车骑大」将军府长史，带梁郡太守。在边有暐略之称。」转授清河内史。此郡名重，特以人举。不幸遇」疾，以正光元年七月廿五日薨于河内城。朝」廷追美，诏赠持节左将军平州刺史。非至行」感时，熟能若此。以庚子之年玄枵之月廿六」日丙申葬于本乡温城西十五都乡孝义之」里。刊石志文而为辞曰：」君侯烈烈，玉操金声，高风愕愕，屡历徽荣。奄」然辞往，没有余馨，镌兹泉石，用铭休贞。北京图书馆藏拓
（志石为小碑形，圆首。）
【铭文】君讳璧，字符和，勃海条县广乐乡吉迁里人也。其先李耳，着□经于●周。」灵神叶，辉弓剑于盛汉，载籍既详，故余略焉。高祖司空，道协当时，行和州国，」登翼王庭，风华帝阁。曾祖尚书，操履清白，鉴同水镜，铨品燕朝，声光龙部。祖东莞，」乘荣违世；考齐郡，养性颐年；并连芳递映，继宝相辉。君缔灵结彩，维山育性，韵宇」端华，风量渊远，俶傥不羁，魁岸独绝，猛气烟张，雄心泉涌，艺因生机，学师心晓。少」好春秋左氏传而不存章句，尤爱马班两史，谈论事意，略无所违。性严毅，简得言，」工赏要，善尺牍。年十六，出膺州命，为西曹从事。十八举秀才，对策高第，入除中书」博士。誉溢一京，声辉二国。昔晋人失驭，群书南徙。魏因沙乡，文风北缺。」高祖孝文皇帝追悦淹中，游心稷下，观书亡落，恨阅不周，与为连和，规借完典。而」齐主昏迷，孤违天意。为中书郎王融思狎渊云，韵乘琳瑀，气轹江南，声兰岱北，耸」调孤远，鉴赏绝伦，远服君风，遥深纻缟，启称在朝，宜借副书。转授尚书南主客郎，」迁浮阳太守。分竹一邦，绩辉千里。以母忧去任，戚深孺慕。服阕。中军大将军彭城」王翼陪鸾驾，振旆荆南，召君为皇子掾。参算戎旅，谋协主襟。府□除司空掾。毗赞」台阶，增徽鼎味，每辞父老，申求乡禄。高阳王亲同鲁卫，义齐分陕，出镇冀岳，作牧」赵燕，除皇子别驾，兼护清河勃海长乐三郡，衣锦游乡，物情影附，既而谣落还私，」卧侍闲宇，京兆王作蕃海服，问鼎冀川，君逆鉴祸机，潜形河外。镇东李公出军□」北，都督六州，扫清叛命。复召君兼别驾，督护乐陵郡。君心希禄养，复乞史住州频」表言，朝心未允。于时政出权门，事由外戚，君千里遥书，群公交辙，坐使诸王，情深」具托。寻丁艰穷，沉哀乡地，栖游漳里廿余年。是故零员亡次，落绪失源，妖贼大乘，」势连海右。州牧萧玉，心危悬旆，闻君在邦，人情敬忌，召兼抚军府长史，加镇远将」军东道别将。众裁一旅，破贼千群，漳东妖丑，望旗鸟散。太傅清河王外膺上台，内」荷遗辅，权宠攸归，势倾京野，妙简才贤，用华朝望，召君太尉府咨议参军事。献赞」槐庭，风辉天阁，虽希逸之佐广陵，无以过也。天道芒昧，报善无闻，不幸遘疾，春秋」六十，以魏神龟二年岁己亥春二月辛亥朔廿一日辛未卒于洛阳里之宅。正光」元年冬十二月廿一日迁葬冀州勃海郡条县南古城之东堈。山垄之体，义兼迁」缺，勒金石于泉阿，令声猷而不灭。其辞曰：」至人窅眇，理绝名况，伊君之先，江海匪量。潜魂柱下，飞声泗上，训丘教僖，玄」言以畅。灵神叶，传芳不已，漳海降祥，笃生夫子。学贯丘传，艺洞迁史，观物」昭心，闻风晓理。宾王流誉，升名鸾池，齐依江●，魏薄桑湄。荣风未曙，云长已」知，登员宪●，分竹海湄。投影台庭，披绣还乡，物情耸附，宾友生光。?击大乘，」猛气烟张，献轨宰门，槐风增芳，呜呼天道，芒昧靡分，空传余庆，报善无闻。遥」途未亢，逸影已沦，骨落青松，魂追白云。无常之理，义兼山冢，释之谏汉，文□」心动，汲茔纪襄，鲁坟旌孔，镌铭泉阴，永昭芳涌。
【志阴】曾祖佑，燕吏部尚书。」曾祖亲广平游氏。」祖雄，东莞太守。」祖祖北平阳氏，父璆，」御史中丞。」父景仲，州主簿，齐郡太守。」母辽东公孙氏，字佛仁。」父楚书，著作郎。」妻荧阳郑氏，字润英。」父冀，司州都州主簿。」息男子贞，年十五。」息女孟猗，年十八，适」荧阳郑班豚。」息女仲猗年十七。北京大学图书馆藏拓
【志盖】阙
【铭文】魏故世宗宣武皇帝第一贵嫔夫人司马氏墓志铭」夫人讳显姿，河内温人，豫郢豫青四州刺史烈公之第三」女也。其先有晋之苗冑矣。曾祖司徒琅邪真王，垂芳绩于」晋代。祖司空康王，播休誉于恒朔。父烈公，以才英俊举，流」清响于司洛；杖钺南藩，振雷声于郢豫。夫人承联华之妙」气，育窈窕之灵姿；闲淑发于髫年，四德成于笄岁。至于婉」娩织紃，早誉宗闺；洁白贞专，远闻天阁。帝钦其令问，」正始初敕遣长秋，纳为贵华。夫人攸归遘止，能成百两之」礼；潮服常清，弗失葛覃之训。虔心奉后，令江汜再兴；下●」嫔御，使螽斯重作。帝观其无嫉之怀，感其罔怨之志，未几迁命为第一贵嫔夫人。自世宗升遐，情毁过礼，食减」重膳，衣不色帛。方当母训众媵，班轨两宫；而仁顺无征，春」秋卅，正光元年十二月十九日薨于金墉。二年岁次辛丑，」二月己亥朔，廿二日庚申倍葬景陵。六宫痛惜，乃作神铭。」其词曰：」瑜生高岭，宝育洪渊，世隆道贵，乃长贞贤。情陵玉洁，志原」冰坚，彰婉奇岁，显淑笄年。翔鸣陋野，声闻上日，尸鸠在帷，」累功钦质。灵龟定祥，长秋纳吉，之子攸归，宜其帝室。作」注天江，虽劳靡愠，如彼关睢，哀如不?。心噣众嫔，嘒然斯顺，小星重风，螽斯再训。既明善始，当保令终，如何不吊，奄」谢清融。形归长夜，魄返余风，勒铭玄石，寄颂泉宫。北京图书馆藏拓
【额】穆君墓」志之铭
【铭文】魏故东荆州长史征虏将军●川太守穆君墓志铭」君讳纂，字绍业，洛阳人也。侍中大尉公黄钺将军宜都贞公崇之后，」冠军将军散骑常侍正国之孙，司徒左长史驸马都尉长成之子。高」祖跋，爰登太尉而七曜贞明。曾祖寿，乃作司徒而五品克逊。其德礼葳蕤，洪勋彪炳，既陆离于篆素，不复具详焉。君资岳浊之秘灵，体重」明之纯粹，挺琳琅以秀影，蕴众美而成妙。至如孝踰江夏，信重黄金，」百练不销，九言克慎；固自幼如老成，形于岐嶷矣。皇子高阳王之为」太尉公，盛简门彦，以备行参军。时有结驷而求者。君高枕而应显命。」又南荆州刺史桓叔兴蛮夷狂勃，背国重恩，归投伪主。时召君为东」荆长史加前将军，统军追贼。君弛文振武，抚众维恩。士不衔枚而自」嘿，马阙果而能强。追战克捷，横尸掩路。君又好文而能武。文随风举，」武逐云奔。若乃锋谈电飞，兴连云水，皆率然巧妙，辞旨攸攸。先觉之」士，盛以为王佐之才。若使永保遐龄，未可知也。而昊天不吊，景命云」徂，折玉岭之芳枝，落中天之素月。春秋卅，鹍大魏正光二年二月己」亥朔十八日丙辰卒于京师宜年里宅。朝廷追伤，特赠●川太守。吊」问缤纷，相望于路。廿八日丙寅迁窆景陵之右，往而不反，呜呼哀哉。」君秀而不实，中遇严霜，曾落颜生之盛彩，复没天子之雄光。何以述」之，铭石泉堂。素骨逐玄泉而尽，清风与白日俱扬。其辞曰：」惟海之渊，惟岳之浚，渀湛万寻，蒙笼千刃。寔生夫子，因心作训，总角」金箱，栽冠玉振。昔在简子，有珍斯名，君之立德，恭允笃诚。秋月开霄，」子与分明，长松入汉，子与分贞。瞻彼洛矣，其水汪汪，叔度百顷，君亦」洋洋。方崇上爵，以副含章，如何如何，哲人其亡。长杨森耸，高松半云，」荒丘芜没，寒隧无春。何其一旦，此地安君，暮门风噎，为是啼人。倒月」如电，崩流迅疾，天地讵央，君生已毕。旌挽飘飘，悲悲栗栗，不悟黄埃，」覆君素帙。生荣死哀，自古先民，朱帐渐疏，白杨巳亲。勒铭九泉，川馥」清尘，金石虽朽，德音恒新。北京图书馆藏拓
【志盖】阙
【铭文】大魏正光二年岁在辛丑，三月己巳朔，」十七日乙酉。魏宫品一太监墓志铭」监讳字华仁，定中山人也，故太原太守」刘银之孙，深泽、北平二县令刘?之女。」家门倾覆，幼履宫庭，冥因有期，蒙遭苏门之业。禀性聪叡，忤怀晓就，志密心恭，」蒙驰紫幄。积懃累效，款策四纪，宠赏无」愆之戾，赐宫典禀大监。春秋六十有二，」春正月，卒于洛阳宫。内愍宿心，持旨赠第一品。春三月，迁窆于陵山。?车」葬具，增加千数，吉凶杂乐，队送终宅。同火人内傅母遗女，痛念松年之契，悲悼感结，故刊玄石，述像德音。其辞曰：」照照兰蕙，荧荧独芳，临霜吐馥，冬年表香。金菊易摧，不能永康，人何不寿，一旦」乖堂。永辞人壤，褰步他乡，亲悲号哭，涕泪月将。刊石玄记，千载铭章。」大魏正光二年三月十七日造。北京图书馆藏拓
【志盖】阙
【铭文】魏故宫御作女尚书冯女郎之志」女郎姓冯，讳迎男，西河介人也。父显，为州别」驾。因乡曲之难，家没系官。女郎时年五岁，随」母配宫。慎言督过，盖其天姓，窈窕七德，长而」弥甚。年十一，蒙简为宫学生，博达坟典，手不」释卷。聪颖洞鉴，朋中独异。十五蒙授宫内御」作女尚书，干涉王务，贞廉两存，称莅女功，名」烈俱备。姿容婉淑，众丑怨其媚；妇礼弗●，群」女姤其贞。顗其终始，以保天寿。春秋五六，寝」疾不喻，昊天不吊，奄辞明世。大魏正光二年」三月十八日亡于金墉宫。初沃落葩，始红坠」色，酸感路人，痛缠近戚。其月廿六日窆于洛」阳之山陵。母弟号悼，亲侣哽噎，其辞曰：」●●七德，妇礼浓浓，如何桃年，奄●上容。弃」斯窈窕，忽归堙松，如可●子，不遂心匈。永榇」下泉，悲塞上冲。北京图书馆藏拓
【志盖】魏宫品一墓志铭
【铭文】大魏正光二年岁在辛丑，三月己巳朔，」廿九日丁酉。宫第一品张墓志铭」讳字安姬，兖东平人也。故兖州刺史张基之孙。济南太守张?之女。年十三，因」遭罗难，家戮没宫。年廿，蒙除御食监。厉」心自守，莅务有称。后除文绣大监，于时」度当明件。上知其能，复除宫作司。春秋」六十有五，因抱缠疹，绸缪弥久，医寮白」方，转加增惙。昊天不吊，奄焉上世。春二」月，卒于洛阳宫。内愍宿懃，旨赠第一」品。春三月迁窆于陵山。鸣?奏乐，队送」终宅。亲爨悲悼，痛念心髓。形去响无，刊石述音。其辞曰：」荧荧兰蕙，其华美矣，独颖芳臻，茂而不」始。如何生世，奄乖人理，亲号躄踊，五内」摧圯。故刊玄石，铭着千纪。北京图书馆藏拓
【志盖】阙
【铭文】惟大魏正光二年，岁次星纪，月管南侣，廿」日乙酉。傅姆姓王，讳遗女，勃海阳信人。」夫幽州当陌高，字雒阳，官为深泽令，与刺」史竞功亢衡，互相陵压。以斯难踬，遂入宫」焉。女质禀妇人，性粹贞固，虽离禁隶，执志」弥纯，尤辨鼎和，是以著称。故显祖文明」太皇太后擢知御膳。至高祖幽皇后，见」其出处益明，转当御细。达世宗顺后，善」其宰调酸甜，滋味允中，又进尝食监。至」高太后，以女历奉三后，终始靡愆，蒋训紫」闺，光讽唯阐，故超升傅姆焉。又赐品二。年」八十三，终于洛阳宫。上追愍之，赠品一，」赉东园秘器及辒辌车。奉终之具，一皆资」足。瘗于终宁陵之北阿。故镌石刊记，以诒」后昆云尔也。北京图书馆藏拓
【志盖】魏品一墓志铭
【铭文】女尚书王氏讳僧男，安定烟阳人。安定太」守觥之孙，上洛太守那之子。地华泾陇，望」带豪冑。男父以雄侠罔法，渡马招辜，由斯」尤戾。唯男与母，伶丁奈蓼，独入宫焉。时年」有六。聪令韶朗，故简充学生。惠性敏悟，日」诵千言，听受训诂，一闻持晓。官由行陟，超」升女尚书，秩班品三。能记释嫔嫱，接进有」序，克当干心。使彤管扬辉，故锡品二。天不」报善，歼兹良哲，年六十八，终于大魏金墉」宫。上以男历奉二后，宿德者懃，又追」赠品一，赐东园秘器及辒辌车。丧之资费，」皆取公给，瘗于终宁陵之北阿。丰约折中，」一从礼制。故镂石刊号，诒之来昆云尔。」惟大魏正光二年，岁厘星纪，月侣无射，廿日乙卯记。北京图书馆藏拓
【铭文】魏故使持节平东将军冀州刺史勃海定公封使君墓志序」祖懿，燕左民尚书德阳乡侯，魏都坐大官章安子。」父勖，太原王国左常侍。夫人中山郎氏。父和，凉明威将军。」无子。四从兄勃海太守鉴以第五子继。」君讳魔奴，勃海修人也。其先粤自颖阳，是迁河朔。本枝盛乎刘魏，洪」统茂乎晋燕。祖尚书，声猷峻邈，二代归美。考常侍，志业淹畅，一世推」高。君幼集生艰，早离家难，所蒙克济，唯君而已，伶俜辛毒，实备尝焉。」然玉折丹摧，匪移其性，清芬素誉，直置能远。调为内行内小，任实闺」帷，职惟文秘，夙霄懃慎，上甚奇焉。既而辰序愆阳，自春弥夏，遍祈」河岳，莫能致感。帝幄帷矜，宸居以轸。流连罪己之言，殷懃拯生之」计。议者佥云：张掖郡境，实有名山，灵异斯凭，烟雨攸在。西州冠冕，旧」所奉依。宜遣缙绅一人，驰驲往祷。惟灵飨德，傥或有征。上曰：有封」君者，侍朕历年，诚懃允着，迹其忠亮，足动明灵。可备珪币，遣之致请。」君于是奉旨星驰，受言云骛。深诚克应，至虔有感。惟馨未彻，俾滂」已臻。上大悦。即加建威将军，赐爵富城子。寻迁给事中，北朝此职第」三品也。又除使持节冠军将军怀州刺史，进爵高城侯。揽辔驰风，褰」帷树政。孀孤饮惠，氓俗怀仁。以疾乞解，优旨征还。降年不永，以太」和七年冬十一月九日薨于代京，时年六十有八。君性履淹详，谈笑」温雅，方也能同，通而不杂。及其入参帷陛，出膺麾旆，嘉声已显，茂绩」斯昭。方当式协衡文，克调衮曜，道悠运促，朝野酸嗟。有诏赠使持节」平东将军冀州刺史勃海郡公，谥曰定，礼也。八年春二月，窀穸于代」郡平城县之桑干水南。属皇家徙驭代洛云。遥方来拜，事成艰敻。」维正光二年冬十月乙丑朔廿日甲申改葬于本邑。夫人郎氏亦同」徙窆。辰代无舍，陵壑有移。实宜备述声徽，式流伊古。但事历家祸，先」茔靡记，今段云迁，终天长隔。斯乃存亡之所永痛，昭晦之所难忍。是」以直书遗迹，不复立铭云。河北景县出土。见《考古通讯》一九五七年第三期《河北景县封氏墓群调查记》。
【志盖】阙
【铭文】大魏宫内司马高唐县君杨氏墓志」内司杨氏，恒农华泠人也。汉太尉彪之裔」冑，北济州刺史屈之孙，平原太守景之女。」因祖随宦，复旅清河。皇始之初，南北两分，」地拥王泽，逆顺有时，时来则改，以历城归」诚，遂入宫耳。年在方笄，性志贞粹，虽遭流离，纯白独着，出入紫闺，讽称婉而。是以」文昭太皇太后选才人充宫女，又以忠谨」审密，释典内宗，七拓孝敬，天然能使，边豆」静嘉。迁细谒小监。女功紃综，巧妙绝群，又」转文绣太监。化率一宫，课艺有方，上下顺」厚，改授宫大内司。宣武皇帝以扬忠懃」先后，宿德可矜，赐爵县君，邑兮高唐。天人」芒昧，子长昔慨，不幸早折，薨于洛阳宫，」年七十。合宫悲愍，同声凄泪，遂相与镌铭」刊诔，记号云尔。其辞曰：」照照哲人，灼灼华名，善始令终，克俊克诚。」播兹茂称，内司有杨，其称伊何，孝敬自天，」兴斯宗柘，嘉豆笺笺，克广德心，课艺有肩。」上下虔虔，勖力勉欤，不幸号折，合宫悲泪。」克石刊号，以诒来视。」正光二年岁次星纪十一月乙未朔三日丁酉记。北京图书馆藏拓
【志盖】阙
【铭文】魏故张府君墓志铭」君讳卢，字香卢，冯翊高陆人也。乃祖先父，埋根三辅，」殖德关西，冠冕相承，方伯不绝。考武卫，姚氏祚终，翻」然依化，蒙国宠御，侧在内侍，为给事阿干。其功未酬，」奄尔倾背。主上钦惜，赐赠并州刺史。君藉斯基，遂仕」圣世，襄威将军大将军府司马。时萧氏纂宋，帝忿」斯逆，命广阳王元嘉而讨不义。以君文昭武烈，才务」过人，任为偏将，以先启行。苌旌远拂，直扫准南，申诏」伐罪，振旅还北。帝嘉勋绩，除中山太守。罢职停家，」随京迁洛。春秋八十有三，薨于京师。夫人慈孝，老而」弥笃，临终明悟，不忘妇道。行年八十，同月而俎。合葬」窆于瀍涧之东。道俗痛惜，乃作铭曰：」于穆斯公，德义显著，忠孝露彰，唯功是务。帝怒兴」师，提戈踊起，立勋扬名，聿修光趣。寿越期颐，文武备」具，志年老彭，祸酷奄据。夫人恭慈，礼仪有度，昊天不」吊，外内俱去。呜呼痛哉，并潜幽处。」七世祖既，前魏凉雍二州刺史。」六世祖●，光禄大夫。高祖遐，凉州刺史。」曾祖瑀，晋扶风太守。祖雅，苻氏秦州刺史。」父善，姚武卫将军。夫人恒农刘氏，讳法珠。」正光三年岁次壬寅三月癸巳朔廿三日乙卯造。北京图书馆藏拓
【志盖】阙
【铭文】魏故充华嫔卢氏墓志铭。谥曰昭。」嫔讳令媛，范阳涿人，魏司空容城成侯之十一世孙，录事府」君之元女。衣冕盛于累朝，风猷懋于弈叶。固以昭晰简牍，纷」纶秘图，冠盖缙绅，羽仪邦国者矣。嫔膺积善之余庆，禀妙气」于山川。爰始设帨，灼然秀异，姿见详密，举动温华，故以擅彩」平林，标声灌木。年甫九龄，召充椒掖。天不慭遗，构疾弥留。正」光三年龙集壬寅，夏四月壬戍朔，十六日丁丑，卒于京室，时」年十二。以其月卅日辛卯窆于芒山成周西北廿里。铭曰：」姜水激波，大风扬烈，且清且素，载抟载●。迈种无巳，龟符相」迭，显焉必大，宜哉仍世。仍世克昌，遂衍英芳，萋萋莫莫，日就」月将。修姱窈窕，玉莹金相，似星环极，如日照梁。苹藻毕闲，蒲」椒洞启，九十其仪，三千其礼。玉钩曜室，金纽映陛，朝露溘尽，」山原共体。共体无际，山原有归，灵修眷命，改物迁衣。乐池一」尽，就馆长违，空嗟佪顾，帷中是非。」曾祖度世，字子迁，散骑常侍太常卿使持节镇远将军济州」刺史固安惠侯。夫人清河崔氏。父赜，散骑常侍大鸿」胪卿使持节平东将军青冀二州刺史清河侯。」祖讳渊，字伯源，散骑常侍尚书始平王师秘书监使持节安」北将军幽州刺史固安懿侯。夫人赵郡李氏。父孝伯，」散骑常侍尚书使持节平西将军泰州刺史宣城公。」父道约，字季恭，今司空录事参军。妻荧阳郑氏。父道」昭，国子祭酒秘书监使持节镇北将军光青相三州刺史文」恭侯。北京图书馆藏拓
【志盖】盖为莲花、龙纹，四角四怪兽。依次题铭为：唅螭、拓仰、攫天、拓远。
【志侧】志四侧题铭自右侧起依次为：乌获、礔电、玃撮、挠撮、掣电、欢?、寿福、回光、捔远、长舌、挟石、发走、获天、啮石。
【铭文】魏直阁将军辅国将军长乐冯邕之妻元氏墓志」夫人元氏，河南郡洛阳县崇恩里人也。昭成皇帝之曾孙，常山康」王之长孙，司空文献公之元女。宗柯庵蔼，拂于上天，本枝联绵，接于」辰绪。盖轩皇之派流，仓精之别裔。用能郁映寰中，扶疏六合，代承五」运，迭用三正，河图洛玺，世袭相传。故以彪炳玉牒，照灼金书，竹帛己」彰，可略而言也。夫人禀纯粹之精，资贞顺之操，贵连王姬，美兼桃李，」材貌不群，神明秀异，秉四德以基厥身，执贞高而为行本。体备温恭，」聪慧在性，家诫女传，径目必持，凡所闻见，入赏无漏。每览经史，睹靖」女之峻节，觌伯姬之谨重，未始不留涟三覆，慕其为人也。令仪令色，」风流之盛攸归，声曜闺庭，誉闻王族。年廿有一，越嫔冯氏。母义三恪，」道着二王，肃穆闺闱，见重君子。乃言曰：吾少好讽诵，颇说诗书。而诗」刺哲妇，书诫牝鸡，始知妇人之德，主于贞敏，不在多能。于是都捐庶」业，专奉内事，酒醴自躬，组紃由己，饮膳之味，在调必珍，文绣裁缝，径」手则丽。三徙之流，莫不遵其风教；内外宗妇，于是访其容仪。是使长」息向冠，台府垂辟。二女未笄，皇子双娉，虽复妫姜取贵，杞宋见珍，何」以加也。夫人孝性自衷，情理天发，少遭闵凶，忧穷相仍，泣血历年，遂」成心病。服制既除，疗疚温汤，无效如还，中路弥甚。春秋卅有八，以大」魏正光三年四月壬戌朔日卒于艾涧之候庭。声悲风楚，气结行云，」京师追柩，车盖连箱，莫不涕洒长衢，泪增伊洛。以其年十月廿五日」葬于景陵之南岗。乃斲志埏门，言归实录，宣述景行，题记氏族，托金」石之不朽，庶德音之长烛。其词曰：」赫赫帝宗，与日比盛，光光后族，方月均映。同类相求，咸恒结庆，男女」礼感，人伦攸正。合卺同牢，一齐无改，偕老为期，百年相待。长短殊命，」夭寿异等，淑媛遍雕，金夫独在。没世何早，弃此众孤，哀哀稚子，永擗」呜呼。去兹昭路，逝轸幽途，镜尘象箧，香灭金炉。委魄泉扃，延宵无极，」草繁丘垄，苍芒谁识。刍童来践，牧竖斯陟，拱木易吟，悲风难息。北京图书馆藏拓
【志盖】阙
【铭文】□魏正光三年岁次壬寅十二月己未朔廿六日壬申故镇」远将军统军将军（下泐）」君讳道忠，字周子，荥阳开封人。周文王之裔，郑桓公之后，魏将作大匠浑之十世孙也。本枝硕茂，跗萼重晖，冠冕相仍，风」流继及。祖以清静为治，化洽汾榆。考以德礼铸民，爱留海曲。君克膺纯粹，载挺珪璋，美行着于弱年，嘉誉盛于冠日。」太和在运，江海斯归，理翰来仪，择本以处。始为高阳王国常」侍，所奉之主即承相其人，虽义在策名，而遇同置醴，邀循任重，贰职惟才。转卫尉丞加明威将军，抑而为之，非所好也。会五营有缺，俄意在焉，事等嗣宗，聊以寄息。徙步兵校尉本邑中正，迁镇远将军后军将军。君气韵恬和，姿望温雅，不以臧否滑心，荣辱改虑，徘徊周孔之门，放畅老庄之域，澹然简退，」弗竞当涂。天道茫茫，仁寿无证。春秋卌有七，以正光三年十」月十七日卒于洛阳之安业里宅。知时识顺，临化靡伤，启予在言，素俭为今，古之君子，何以尚兹。越十二月廿六日窆于荥阳山沥石涧北。乃铭石泉阴，式昭不朽。其辞曰：」河颍之乡，史伯称祥，朅来胥宇，太启封疆。国风已细，家业嗣昌，或潜或跃，令问令望。于穆不已，实生夫子，皎皎百练，昂昂千里。栖息典经，骋骛文史，润彼璠玙，馥兹兰芷。闲平出世，玉帛求人，薄言委质，义等师臣。帝居崇秘，警卫惟夤，既参关键，仍奉钩陈。虽则钩陈，亦孔之贱，我有一尊，心无两战。风催夜烛，弦驱晓箭，奄就北京，遂同南面。荒茫宿草，森沉宰木，迥绝人群，朋嚾羽族。形归泉壤，声留简牍，靡畏樵苏，岂悲陵谷。北京图书馆藏拓
【志盖】阙
【铭文】大魏正光四年正月十六日。」夫人讳元华，字遗姬，清河人也。高祖孟君，宋」车骑将军江州刺史。风识渊沉，少为文靖。宗」祖宋征虏将军交州刺史。祖宋黄门侍郎。少」播令誉，时诏遣在秘，造撰文史。父太常卿。器」量渊博，超忽绝世，时人谗潜，诏敕除齐州」刺史。情以不分，遂在州岳，治计立不果，实时」瓦尽。长女华，少有令姿。主上太武皇帝闻」之，即召内侍。径历五帝，后蒙除细谒大监。年」过七十，以正三年十二月薨于洛阳宫。葬」在西陵。以孟夫人志行贞操，内侍清结，殒命」之辰，内外痛惜，莫不涕泣。故立铭刊石云尔。北京图书馆藏拓
【志盖】阙
【铭文】魏故假节督洛州诸军事龙骧将军洛州刺史河南元使君之墓」志铭」高祖世祖太武皇帝。」曾祖侍中中军大将军参都坐事临淮宣王。」祖使持節侍中都督荊梁益雍四州諸軍事征西大將軍領護?」戎校尉雍梁二州刺史臨淮懿王。」父持节督齐州诸军事冠军将军齐州刺史临淮康王。」君讳秀，字士彦，河南洛阳都乡孝悌里人，康王之第二子也。君禀」黄中之逸气，怀万顷之渊量，器宇深华，风尚虚远，清简闲素，才见」通?。故早树声徽，幼播令誉，好读书，爱文义，学该图纬，博观简牒，」既精书易，尤善礼传，栖迟道艺之圃，游息儒术之薮；虽伯业不倦，」宣光从横，无以尚也。及垂缨延阁，握兰礼闼，科篆载辉，奏记彪炳；」元瑜谢其翩翩，广微惭其多识。若孝家忠国之性，友爱密慎之风，」此乃夙禀生知，得之怀抱。方将簪貂执笏，左右帷扆，追茂实于绵」古，流英声于后载。而福善无征，余庆空言，落飞月于中天，坠逸翮」于霞路。正光三年秋八月庚午卒，春秋三十三。四年二月甲申葬」于北芒之西岗。泉扃一夜，千祀不晨，陵谷傥移，埏隧更迁，故铭石」幽壤，饰旌遗尘。其词曰：」分光若水，析彩丹陵，连华昆岫，通辉玉绳。葳蕤休绪，俊乂其兴，幼」挺芳质，夙表奇征。素情霞举，清猷日升，桂馥兰芬，露湛珠凝。述遵」典诰，儒训是膺，艳辞泉涌，藻翰云蒸。秘室延誉，会府著称，敬踰墙」走，慎越履冰。方骋长衢，克隆茂绩，逸骥未骖，龙驾巳夕。倏同逝波，」忽如过隙，万古何往，千祀焉适。素幕夜褰，悲挽晨凄，既首埏路，将」即尘灰。金釭歇灭，组帐幽摧，镂石深壤，旌德铭哀。北京图书馆藏拓
【志盖】阙
【铭文】魏故齐郡王妃常氏墓志铭」妃讳季繁，侍中太宰辽西献王澄之曾孙，辽西公冏之季女。其先河」内温人。永嘉之末，乃祖避地，遂居辽西郡之肥如县焉。初照皇太」后籍圣善之德，正坤元之位，阿保」高宗，母仪天下，惠训迈于当时，洪勋济于来世。朝廷式稽旧章，褒崇」懿戚，是以王爵加隆于父兄，世禄广贻于子侄。虽丁傅扬光于盛汉，」羊庾振赫于有晋，无以过也。妃生禀淑灵之气，弱表柔敏之姿，怀琬」琰而发晖光，蹈肃雍以穆贞懿。故明慧之鉴，允昭于载卞之春，恭顺」之规，克懋于未笄之日。实所谓四训凝湛，七行昭宣，蕈葛伦功，流淇」比德矣。年廿五，作嫔故龙骧将军通直散骑常侍齐郡王佑。所奉大」太妃即妃之从姑也。永平之季，齐王出为持节督泾州诸军事征虏」将军泾州刺史，薨，赠平东将军冀州刺史，谥曰敬。妃祗事慈姑，缉厘」阴教，夙夜无违于妇道，终始不愆于礼度。是使柔政光被于远迩，美」化洋溢于邦国者，诚由厥姑严诲之有经，抑亦妃赞谐之所致也。暨」妃姑薨殒，齐王徂弃，遗胤藐孤，负荷危缀。妃内抚惸弱，外穆亲宗，理」物必究其诚，推心每极其恕。不以浮华妨女功之用，不以私恩害家」道之正，恂恂如，肃肃如，实可以踵烈樊孟，系美妫任者已。方享远期，」以融至善，而闵天不吊，凶祸荐臻，遘疾未旬，大渐惟棘。正光三年岁」次壬寅正月十九日薨于洛阳照洛里第，年卌有三。粤四年二月戊」午朔廿七日甲申启齐王之墓而合葬焉。以陵谷有移，乃作铭志之。」其词曰：」浚源澄澈，曾构丰崇，庆昭阴德，功烈柔风。联华戚闬，郁美公宫，粹仪」惟远，淑问载融。黄鸟集灌，毖水流淇，结襟辽馆，释憬蕃闱。祗勖恭懿，」肃事宣慈，循图习礼，顾史陈诗。举言贻范，率行成则，政立闺阃，化形」邦国。与仁芒昧，报善冥默，飞辔晨驱，游尘夜塞。玄房洞启，素柳禁攒，」环佩辍响，黼帐栖寒。高松煜煜，厚穸曼曼，有镌金石，肃绝椒兰。北京图书馆藏拓
【志盖】阙
【铭文】魏故镇远将军前军将军赠冠军将军正平太守元君之墓志铭」君讳仙，字延生，河南洛阳人也。大宗明元皇帝之曾孙，使持节」侍中都督秦雍泾梁益五州诸军事卫大将军雍州刺史内都大」官开府仪同三司苌安镇都大将乐安宣王之孙，使持节侍中都」督秦雍泾梁益五州诸军事卫大将军开府仪同三司苌安镇都」大将内都大官使持节侍中都督冀定幽相四州诸军事开仪同」三司定州刺史乐安简王之第四子也。君禀三珠之叡气，承八桂」之余风，馨香发于竹马之年，令问播于纨绮之岁。而器寓巍巍，千」刃未足况其高；心途浩浩，万顷不得拟其博。虽世承皇孙之贵，」家积千金之富；●骀支步，不愿如龙之饰；涷练为袍，无羡若月之」华。故宗党服卞远大，乡里钦其素风。太和中起家为散骑。又博园」始开，龙楼初辟，君以孝敬光于闺门，忠清着于朝野，擢为太子舍」人。寻转员外散骑侍郎给事中轻车将军司空皇子中兵参军。及」珥笔云闺，曳裾楚席；清誉之德，超孟公而独绝；风流之称，迈申穆」而不追。俄迁员外常侍镇远将军前军将军。虽金珰曜首，紫绶明」腰，荫则皇孙，贵为通宦，约身转敬，降志惟卑，谦虚接物，泯然无」际。方振缨天阙，高步帝宫，而冥造无心。春秋五十，以大魏〔正光〕二年八月廿二日寝疾薨于第。圣上悼贤，朝悲仁，故赠冠军将」军正平太守，谥曰贞，祭以少牢。四年二月廿七日甲申葬于景陵」之东阿。泉门一闭，白日伦光，行闻鸟思，日见松苌，魂兮焉在，刊石」留芳。乃作铭曰：」资玉昆山，承珠海岸，层峰罔极，苌漪无畔。之子诞生，禀兹灵干，温」明类玉，觅富如汉。龆年结誉，丱岁风流，器延世赏，德为时求。始登」凤阙，即入龙楼，重官遂积，好爵方收。铅童伺户，金鸡候晨，涂车寝」驾，丝竹委尘。今人从古，古从今人，不图泉石，谁识其新。北京图书馆藏拓
【志盖】阙
【铭文】魏故宁远将军炖煌镇将元君墓志铭」君讳倪，字世弼，司州河南郡洛阳县都乡照明里人。」太祖道武皇帝之玄孙，左光禄大夫吏部尚书大宗正」卿领司宗卫将军定州刺史南平王之叔子。年廿九拜员外散骑侍郎。太和廿一年二月寝疾卒于洛阳照明里宅。」蒙赠宁远将军炖煌镇将。春秋卅四。以今正光四年岁次」癸卯二月戊午朔廿七日甲申迁葬于景陵东山之阳。乃」作铭曰：」国灵锺美，开英帝族，载挺伊人，温其如玉。皇室千里，」清高出俗，匪直才孤，亦唯俊独。爰始入仕，民誉斯盛，逶蛇」自公，退食从政。大道是遵，行非由径，德音式昭，明心克镜。」一世百龄，登之者罕，命有随遭，寿亦修短。岁路未央，遐年」讵满，之子离灾，生涂中断。贵贱同尽，熟异王孙，埋灵灭识，」委魄荒原。人乡稍远，鬼穸长昏，镌声金石，用慰沉魂。」高祖道武皇帝。曾祖广平王。祖使持节都督凉州」及西戎诸军事领护西域校尉征西大将军仪同三司凉」州刺史南平王，谥曰康王。祖亲南安姚氏，万年县君伯」之次。父左光禄大夫吏部尚书大宗正卿领司宗卫将」军定州刺史南平王，谥曰安王。母太原王氏，谥曰恭妃。北京图书馆藏拓
【志盖】阙
【铭文】魏故龙骧将军元公墓志铭」君讳引，字马璁，河南洛阳人也。昭成」皇帝之冑，常山王之曾孙，使持节征西」将军豳州刺史之元子。年十八除虎贲中」郎将。高祖迁京，转直后，俄迁直阁将军」龙骧将军。春秋卌有三，太和廿有四年，」寝疾卒于洛阳静顺里宅。以正光四年」岁次癸卯二月戊午朔廿七日甲申葬」于西陵。乃作铭曰：」三律托神，灵工造极，风辰提鸟，伊年禹」稷。惟公诞哲，命天燮日，翼溢通幽，夜」乡入职。虑根玄表，施若春情，温齐霜景，」峻洁秋贞。义高必举，微德无轻，朝庶式」仰，令问垂声。器谢山功，邦维丧宝，风断」气谷，原悲碎草。阴户长昏，名俱日造，敬」播魂丘，幽明载道。北京图书馆藏拓
【志盖】阙
【铭文】魏故襄威将军汝南太守元君墓志」君讳敷，字普乐，河南洛阳人也。乐安简王之季」子，乐安宣王之孙，大宗明元皇帝之曾孙也。」若夫太一开辟之原，云门俊彦之美，故以琼〔注〕柯」紫引，绵于竹帛。年五十有五，始应诏命，□抚汝」南郡。敷善政于汝俗，播礼教于四民。而报善无」征，歼兹秀哲。甫龄六十，以正光三年二月廿二」日终于治所。四年二月廿七日甲申窆于瀍涧」之滨。痛仁德之殒远，伤慈颜而仰追。琢玄石以」记号，附寸豪以申辞。」愔愔哲士，令仪令干，独抱兰瑱，志（下残）」未舒，神颜冰散，巷陌悲泫，乡邑（下残）」惠下慈仁，有道可钦，有德可（下残）」我君，清俭守节，邵响远闻，（下残）」正光四年二月戊午（下残）北京图书馆藏拓
　　〔注〕琼，原石作●，据文义当为琼字。
【志盖】阙
【铭文】大魏元宗正夫人司马氏志铭」夫人姓司马氏，河内温人也。司徒杨州刺史琅琊贞」王之曾孙，司空冀州刺史琅琊康王之孙，镇远将军」南青州刺史纂之长女。夫人女工妇德，聿修无倦。」〔注〕年廿四，归于元氏。二族钦风，两门称美。余庆徒言，春」秋廿有七，正光三年岁在摄提六月辛酉朔五月乙」丑薨于第。正光四年岁次癸卯三月丁亥朔廿三日」己酉葬于洛阳之西山，瀍水之东。黯黯深泉，茫茫大」夜，幽扃一罢，千龄永谢。乃裁铭曰：」资灵命氏，重岩累构，其德唯新，厥宗伊旧。金行造历，」天临海富，本枝弈世，瑶华金秀。殷亡其鹿，微子归周，」晋失其鼎，乃祖来游。既王既牧，且衮且旒，于昭踵武，」赫矣聿修。婉彼清闺，诞兹淑令，窈窕言容，优柔工行。」动貌无亏，发言斯正，乃贞乃洁，如淄如镜。终远兄弟，」来嫔王族，发响素庭，腾辉华屋。夭夭攸归，祁祁是瞩，」丽矣若神，温其如玉。譬兰始馥，如菊方馨，含芳未实，」飘落先零。纷兮若在，依希故情，为非为是，帷烛徒明。」逶迟騑服，低昂旌柳，永言出宿，睠然回首。于嗟一别，」天长地久，此其观德，兹焉不朽。」献文皇帝孙赵郡王第三子大宗正卿元谭妻。北京图书馆藏拓
　　〔注〕倦，原石作?，与倦同。
【志盖】阙
【铭文】魏故征虏将军平州刺史元使君墓志序铭」君讳灵曜，字灵曜，河南洛阳安众乡崇让里人也。恭宗景穆皇帝之」曾孙，使持节侍中征南大将军启府仪同三司青雍二州刺史京兆康」王之孙，荆州刺史之第二子。琼峰芬蔼之盛，琁源绵茂之华，炳符简牒，」事光篆素者也。君天资秀逸之美，收芳于弱年；岐嶷珪璋之性，播彩于」少龄。容韵优裕，早负出群之才；风则韶绮，幼挺不羁之质。少倾干荫，孤」苦自立，童丱之中，灼然楚异。爰甫就学，师逸功倍，该镜众经，深穷隐滞。」内朗外和，神谟邃远，风德宽明，志局恢雅。衿抱绰绰，累刃未高；匈怀汪」汪，万顷非拟。孝友之誉，夙彰于闺门；贞白之操，备闻于乡国。宗党钦其」仁，缙绅慕其概。弱冠起家为秘书郎。声标麟闱，朋徒嗟尚。以母忧去职。」历司徒骑兵参军司徒广平武穆王以帝叔之尊，亲贤攸属，东阁启扉，」弥崇其选。以君宗英戚髦，□宇通?，召为录事参军，深相敬委。君秉笏」登朝，懔然正色，孤峰独跱，甚有匡益。转轻车将军尚书殿中郎中。及怀」兰建阁，佩组崇闱，履蹈负明，有光礼闱。迁射声校尉、镇远将军、右军将」军、骁骑将军，仍领郎任。至如小心懃敬，抱案未足加焉；廉清显锡，月赉」岂能尚也。犹是声价日隆，徽音骤轸，方倍銮践岱，揖衮承扆，昊天不吊，以正光三年岁次壬寅十一月己丑朔十日戊戍遘疾薨于宅，时年卅」七。哀恸穹灵，感恻行路。诏赠征虏将军平州刺史。赗赙之礼，有加常」典。越四年岁次癸卯三月丁亥朔廿三日己酉祔葬长陵。乃作铭曰：」邈矣鸿源，道迈皇轩，灼灼夫子，皎皎王孙。陵峰秀颖，书壑埋根，中贞朝」国，孝友闺门。望之俨然，即之也温，累刃岂测，万顷非量。德宇恢恢，器貌」堂堂，爰归入仕，为龙为光。芬似兰荪，琬若珪璋，言不可择，令问令望。鸿」翼已泛，将驰千里，半岳?峰，临途毙骥。如春殒秀，由岩残趾，报善焉期，」哀哉夫子。空悲伦友，徒镌声美，丘垄深沉，松门萧瑟。秘宫锹兰，玄庭奄」质，永夜方久，晓晨无日。千今难再，万古长毕，式铭幽石，播芳泉室。」夫人河南尉氏，祖元，司徒淮阳景桓王；父诩，侍中尚书博陵顺公。」夫人上谷张氏，祖白泽，殿中尚书广平简公；父伦，前将军司农卿。北京图书馆藏拓
【志盖】无
【铭文】正光四年五月廿四」日河内郡白水县」民姬伯度铭记。北京图书馆藏拓
【砖志】正光四年十月」故平珍显妻」李贞姬在此。北京图书馆藏拓
【志盖】阙
【铭文】魏故处士王君墓志铭」君讳基，字洪业，乐浪遂城人也。幼禀冲灵之气，长怀端嶷之操。」机质霜华，器用渊谧，任性超遥，有毛关雅量，敖然独足，齐鸿遥」神趣。黄中挺达，耻兼子长，澄挠不渝，着同叔度。然庭训弗经，庠」风莫预，籍体生知，凭襟自晓，阎曦华心，鸿秋丽志，比迹畴能，岂」前斯哲。将流芳四像，翾馥三才，天不慭遗，歼此良人。春秋卌有」二，正光三年岁次壬寅二月癸亥朔廿四日丙戍薨于洛阳永」康里。哲人既徂，有识同嗟，遂使弦歌遏而无向，痛音扬而成韵。」粤四年十月甲寅朔廿日癸酉窆于洛阳城北首阳之山。金门」昼奄，修夜无晓，铭德黄泉，传芳世表。乃作铭曰：」二儀丕緒，四像垂靈，翩翩神?，降卵而生。祥应唐墟，庆震」皇京，修哉今古，介祉恒明，其一堂堂盛貌，穆穆神仪，三德克融，六」艺唯熙。霜翻兰叶，风摧桂枝，丝言日远，殊章永离。其二离弦遂往，坠」雨不归，逸翮未穷，遥途有期。风悲塞草，气咽寒飔，千秋万岁，往」矣难追。其三白楊聳?，崇嵑僬僥，窀穸長昏，有日無朝。玉质沉壤，」蕙气陵霄，铭思泉石，流悲冀遥。其四」其先出自有殷，周武王克商，封箕子于朝鲜，子孙因而氏焉。六」世祖波，燕仪同三司武邑公。高祖班，散骑常侍平西将军给事」黄门侍郎晋阳侯。曾祖定国，圣朝库部给事冠军将军并州刺」史博平男。祖唐成，广武将军东宫侍郎合肥子。父光祖，宁远将军徐州长史淮阳太守司州中正晋阳男第三子也。北京图书馆藏拓
【志盖】黄县都乡」石羊里鞠」彦云墓志
【铭文】维大魏本州岛秀才奉朝请辅国府」长史镇南府记室给事中尚书郎」中奉车都尉领郎中魏郡太守宁」远将军统军本州岛司马中坚将军」鞠彦云，以正光四年正月十六日」亡。祖璋，给事中。祖母昌黎韩。父延」增，东莱太守东武侯。母济南解。妻」武威贾。中坚英才金声，含德玉润，」妙识朗于龆年，贞芳茂于弱冠。德」贯颜闵，文通游夏，拂缨朝伍，则冬」夏维恩；背庸邦符，则齐鲁易化。而」至德渊弘，非得其门，焉尽其美。略」题阙好，岂写真明者哉。维大魏正」光四年岁次癸卯十一月二日。北京图书馆藏拓
【志盖】阙
【铭文】魏故襄威将军大宗正丞元君墓志铭并序」君讳斌，字道宝，河南洛阳人，恭宗景穆皇帝之曾孙，仪同三司京兆康王之孙，」金紫光禄大夫荆州刺史河涧王之子也。其毓神启圣之绪，连霄附景之华，固」以图彼丹青，被兹锺万者矣。君器识闲雅，风韵高奇，澹尔自深，攸然独远。年十六，」为并州章武王骑兵参军事，又转光州征虏录事参军，又迁襄威将军大宗正丞。」虽名拘朝员，而心栖事外，恒角巾私圃，偃卧林潮，望秋月而赋篇，临春风而举酌，」流连谈赏，左右琴书。性简贵，慎交从，门寮杂游，庭盈卉木，虽山阳之相知少，颖阴」之莫逆希，以斯准古，千载共情也。方振彩流芬，光家荣国，而春兰遽煎，报施无诚。」春秋卅，正光四年九月廿一日卒于崇让里宅。凡在衿期，惙焉丧气，朝野有识，莫不嗟酸。其年冬十一月癸未朔廿七日己酉葬于长陵之东。乃裁铭曰：」帝绪绵邈，王迹婵联，祥符电彩，祚隆降天。分峰昆岳，籍润沧源，本枝郁矣，盘宗在」焉。积善余庆，祥流不已，锺美安凭，实诞夫子。识洞丱初，情昭弁始，乐是爱闲，研兹」文史。名位三徙，荣不改身，昔闻其语，今见其人。与善徒设，报施虚陈，长途未半，惙」彩方春。一辞国路，千秋眇别，垄月晓寒，松风夜列。芒芒原野，攸攸永岁，陵谷有●，」声猷无绝。北京图书馆藏拓
（志为方柱形，四面刻。）
【铭文】
【正面】魏故威烈将军元尚之墓志铭」高祖明元皇帝。」曾祖乐安王范，太武皇帝第二弟，使持节侍中都督秦」雍泾梁益五州诸军事卫大将军开府仪同三司长安镇」都大将雍州刺史，又征为内都大官，薨。赠使持节侍中都」督秦雍泾梁益五州诸军事卫大将军开府仪同三司长」
【左侧】安镇都大将雍州刺史，谥曰宣王。」祖乐安王良，使持节侍中都督秦雍泾梁益五州诸军事」卫大将军开府仪同三司长安镇都大将雍州刺史，又征」为中都大官，薨。赠使持节侍中都督冀定幽相四州诸军」事开府仪同三司卫大将军定州刺史，谥曰简王。」
【背面】父仙，简王之季子，为员外散骑常侍镇远将军前军将军，」薨。赠冠军将军正平太守。」君讳尚之，字敬贤，河南洛阳人也。维正光四年岁次癸卯」十一月癸未朔廿七日己酉卜窆于景陵之东阿。傥泉地流移，刊记徽烈，其辞曰：」体灵自然，藉承皇叡，道立未冠，德播弱岁。竫莫不典，动」
【右侧】皆礼制，雅尚廉约，不耻裘弊。器为时宝，如瑶若桂，仁哲世」赏，孝致时遵。高蹈曾闵，耻迹子春，六艺居心，五礼宅身。论」经出俗，谈史惊群，属辞韵彩，彪炳离文。辅人徒说，集善虚」言，未即千里，云翮中翻。辍酒人途，掩叹松门，白杨方蔼，泉户长昏，形随尘灭，德逐时暄。北京图书馆藏拓
【志盖】阙
  </div>
  <div class="pagination">
   <a href="汉魏南北朝墓志汇编_page22.html">
    上一页
   </a>
   <span>
    ...
   </span>
   <a href="汉魏南北朝墓志汇编_page18.html">
    18
   </a>
   <a href="汉魏南北朝墓志汇编_page19.html">
    19
   </a>
   <a href="汉魏南北朝墓志汇编_page20.html">
    20
   </a>
   <a href="汉魏南北朝墓志汇编_page21.html">
    21
   </a>
   <a href="汉魏南北朝墓志汇编_page22.html">
    22
   </a>
   <span class="current-page">
    23
   </span>
   <a href="汉魏南北朝墓志汇编_page24.html">
    24
   </a>
   <a href="汉魏南北朝墓志汇编_page25.html">
    25
   </a>
   <a href="汉魏南北朝墓志汇编_page26.html">
    26
   </a>
   <a href="汉魏南北朝墓志汇编_page27.html">
    27
   </a>
   <a href="汉魏南北朝墓志汇编_page28.html">
    28
   </a>
   <span>
    ...
   </span>
   <a href="汉魏南北朝墓志汇编_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
