<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 145 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 145 页/共 603 页
  </h1>
  <div class="content">
   王言惟令，中禁是司。帝嘉文父，曰汝宜之。终温且惠，习礼明诗。长裾传道，大笔修辞。鸿业润色，元黻缉熙。昊天大戾，君子明夷。苍梧启手，涅而不缁。中兴受命，逝者无追。灵符泗水，崇赠先师。仿像精魄，丕承圣期。教近子贵，荣跻父慈。学嗣三叶，才俱一时。春秋孝享，霜露深思。後之视昔，斯文在兹。
    ○齐黄门侍卢思道碑
    有齐黄门侍郎范阳卢公，讳思道，字子行，涿州人也。其先姜姓，世胙东海；别为卢氏，家於北燕。自汉世中郎将植至侍中阳乌徵君之子，禀天灵杰，承家令轨，清明虚受，磊落标奇，言不诡随，行不苟合，游必英俊，门无尘杂。至於求已励学，探道睹奥，思若泉涌，文若春华，精微入虚无，变化合飞动，斯固非学徒竭才仰钻之所逮也。事齐历散骑侍郎，以文翰直中书，中废复进，至给事黄门侍郎，待诏文林馆。武平末，天子总兵御寇，太子监国於晋阳，公留综宫朝，兼典枢密。及皇舆败绩於外，而百寮荡析於内，公节义独存，侍从趣邺，告至行赏，授仪同三司。入周除御正上士，定省归郡，郡人祖英伯作难，公胁在其旅。幽都既平，玉石将燎，赖元帅宇文公举，以旧有令闻引谒，因命草露板立就，骇其丽，异其敏，释於齐斧之下，揖於群士之上，除掌教上士。隋高祖为丞相也。迁武阳太守，以母老乞解职，优诏许之。後复徵为散骑侍郎，奏内史郎事。隋开皇六年，春秋五十有二，终於长安，反葬故里。凡更臣三代，易官十七，再降一免，二去职，八平除，擢迁者四而已。
    公处屯安贞，赋诗饮，视得失蔑如也。临难无慑，在黜无愠，危不去主，仕不违亲，休明有宾礼之盛，颠覆无沦胥之祸：其大雅者欤？夫礼仪损益，公能言之，故与熊安生详定齐礼；三坟五典，公能读之，故与薛道衡侍学储后。公国华人望，光照邻邦，故所居之朝，应对宾客，修词抗议，允执其中。故青琐黄缣，异代咸掌，大名之下，岂诬也哉？昔仲尼之後，世载文学，鲁有游、夏，楚有屈、宋，汉兴有贾、马、王、扬，後汉有班、张、崔、蔡，魏有曹、王、徐、陈、应、刘，晋有潘、陆、张、左、孙、郭，宋齐有颜、谢、江、鲍，梁陈有任、王、何、刘、沈、谢、徐、庾，而北齐有温、邢、卢、薛：皆应世翰林之秀者也。吟咏性情，纪述事业，润色王道，发挥圣门，天下之人，谓之文伯。於戏！国有校，家有塾，禄位以劝，风雅犹存，然千数百年，群心相尚，竟称者若斯之鲜矣，才难不其然乎？然则飞黄虚骋，百辔遗路，鹪明天运，万翼无阶，文士擅名当时，垂声后代，亦云乎才力之绝众故尔。开皇以来百三十余载，天赞唐德，生此多土，公之玄孙曰藏用，济美文馆，重禄黄门，永惟衣冠子孙。邑里多改，先人封树，岁久将平，假词菲才，刊石表隧，庶乎涉齐地者，不薪柳惠之陇；过邢山者，无惑子产之墓。至矣乎！卢氏之子，其用心也远矣。铭曰：
    黄门，实天生德，才盖一世，荣闻四国。文王既没，文在人宏。公为宗匠，当朝与能。龙跃春霁，凤鸣朝。或颂或变，或雅或承。理以神合，声以妙徵。高视睢涣，与君代兴。人之云亡，十有一纪。斯文未丧，施於孙子。新作丰碑，德音不已。
    ○唐故广州都督甄公碑
    君讳，字道一，中山无极人也。昔胡公绍舜，奄有大邦，楚子县陈，逃威乐土。当烈王之王也，有陈通奔周，王以为忠，将美其族，言舜居陶甄之职，命为甄氏。锡姓因生，如坚之读，形声转注，以真为音。处则称刘，明归晋者以异；变而为郭，盖承虢者有冯。通之裔邯，仕汉为太保大司马承阳侯。邯十六代而生鸾，仕齐为太山太守司隶校尉无极县伯，撰《笑道论》行於代。鸾生隋汾州刺史族，族生隋沁州刺史绍，绍生隋新市令协，协生单于大都护府录事参军，赠宋州刺史封。惟祖惟曾，在商在夏，世济其美，永观厥成。
    君即宋州府君之第四子也，博综经史，脱略流俗，情之所遗，对咫尺於千里；气之的重，轻百金於一诺。曰兴曰比，阶应、刘之阃奥；或草或真，藏钟、张之筋骨。誉满乡曲，声闻阙庭，天后临朝，再加辟命，皆辞以亲老不赴。逮疾革易箦，骨立庐墓，复有制徵焉，刺史独孤庄率府僚敦喻，起於坟左，授左金吾中候。生尽其养，岂违亲许人？没尽其哀，方委身徇国。或用或舍，有以见大君之仁；时止时行，有以观大孝之节；君臣之际，其远矣哉！寻除左千牛长史检校武始军长史，摄右台侍御史兼灵武道行军长史，摄右屯卫郎将副临洮军使，转右骁卫右郎将，为临洮大使，拜兰州刺史兼榆林临洮等军大使，除夏州都督兼盐州防御使，徵授幽州都督，衣之以紫，摄御史中丞，为河北军州节度大使。君政成周月，惠则在人，患是缓风，表以去职。未几，复除夏州都督，属山戎矫虔，ㄈ扰王略，兵落天上，思回行以出奇；虏堕计中，守便宜而未进。时以为逗遛，贬抚州刺史，朝廷明此举也，未到官，迁广州都督兼岭南按察五府经略讨击使。春秋五十有七，开元五年七月二十八日，终於官舍。以某年月日，归葬於恒阳之王公山南原，不忘本也。
    君三承辟命，再摄宪曹，八典戎旅，五司藩翰。事之去就，所归必执其中；职之高卑，为政各当其选。观夫果於事，喻於义，下学而上达，强立而知类，畏克厥爱，道无常师，有商也之文，有求也之艺。习礼必本，饰之以菁华；积行必崇，茂之以枝叶。以此探赜，则投刃皆虚矣；以此效官，则操刀必割矣。是故群士之所鞅掌，而君之所绰约。常情之所戚戚，而君之所荡荡。由是言之。抢收榆之与海运，鸣琴之与星入，从可知也。惜其志怀慷慨，雅多大略，援桴作气，有七纵之能，孤剑无前，当万人之敌，竟不得横绝漠，骋雄算，刮狼望之，镜乎太清，卷瀚海之波，静而可扫；之足，受羁骐骥之途，堂堂之貌，不画麒麟之阁。彼哉彼哉！有遗恨矣。其孤某等，望兮不至。求兮不得，永怀扬名，庶慰罔极。铭曰：
    有鳏在下，陶复河滨。元女作合，相攸於陈。楚为不道，祚以永沦。周宠忠节，氏以初因。丕惟承阳，致君论道。施及无极，建家载考。彼汾彼沁，伊时之宝。宰兮牧兮，亦孔之好。积庆潜演，俊挺生。标格磊落，气志清明。八司戎事，厥谋有成。五刺方伯，厥政有声。山有杞梓，工思其度。国有孙吴，君思其略。弃德珠浦，遗氛沙漠。惜哉不当，今也可作。恒岳临北，滹沱注东。仁不忘本，孝亦令终。寿堂盘薄，牧子充穷。勒美松隧，穆如清风。
    ○元城府左果毅赠郎将葛公碑
    公讳威德，字某，曰葛氏，京兆泾阳人也。其先嬴姓，咎繇之後，夏有葛伯，氏族兴焉。宁陵之傍，尚传侯国；绥山之下，独有仙祠。婴则威伏五城，龚则绩称二县，鸿胪秀於吴会，散骑崇於晋景：在其子孙，是宜繁羡。公生而开朗，长而英拔，非因马、郑之学，动合《礼经》，不待孙、吴之书，暗同《兵法》。有拳勇，尚气概，顾眄棱华，风神都爽，五驭善於东野，六射劲於西霜，少以嫖姚之才，入光供奉之选。御桥骖驾，犯清跸而不惊；辇道啼乌，应鸣弓而自落：便蕃左右，星岁重深。赐上柱国，拜元城府左果毅。天下大定，李广之用无施；云中荐贤，冯唐之言已老。春秋六十五，神功二年某月，终於洛师，藁殡邙阜。夫人太原郡王氏，夫人郭氏，实生大将军福顺。一见圣主，再纽乾纲，重位冠乎北军，茂功茂乎南史：故象服临祭，鱼轩以朝。天子深嘉，叹冯勤之母；群公列拜，贺虞潭之亲。享年七十五，薨於京兆之三真里。公爱敬奉亲，轨则可移於後代；义方训子，福禄来及於先人。葬有日矣，下制曰：“礼著饰终，情惟悼往，询诸前烈，抑有旧章。前在羽林军大将军葛福顺亡父某，守其谦素，宏此艺能，未展才术，奄从凋殒，而嗣子克家，式昭勋业，既念功以追远，亦自叶而流根，宜申奖赠，俾慰泉壤，可赠游击将军守右骁卫翊府郎将。”开元九年二月九日，葬我郎将君。前夫人王氏、後夫人郭氏焉，礼也。章芾以衤遂，辂旗在列，庙食备其牲牢，法葬陈其箫鼓：孝慈之道著矣，哀荣之礼毕矣。寻彼平生之事，忽如绝光；系乎碑版之文，永存遗烈。铭曰：
    都尉，角立杰竖。神锐玉剑，气雄金鼓。六艺爰设，射驭为武。百行虽名，忠信为主。时不兼命，位不充才。善流庆答，身谢荣来。太原棣棣，实惟嘉偶。羽林桓桓，克大其後。
    ○颍川郡太夫人陈氏碑
    颍川郡太夫人者，讳某字某，雷州大首领陈元之女，罗州大首领杨历之妻，骠骑大将军兼左骁骑大将军虢国公思勖之母也。陈氏家富兵甲，代奠峤外，夫人诞灵豪右，淑问幽闲。六行天至，不因师氏之学；四德生知，无待公宫之教。原夫陈本妫水，杨承赤泉，九真为郡，良史出乎中国；五马浮江，侨人占乎南海。两州接畛，二门齐望，卜妻鸣凤，择对乘龙，杨公有聘玉之祥，应妪获探金之庆。虢公弱冠仕，鞠躬禁闼，正性本乎胎教，刚肠形乎义色。神龙三年六月五日，北军作难，西华失守，骑入宫壶，兵缠御楼，公孤剑凌锋，群凶夺气，仓卒之际，安危是属。既立列殊常之勋，遂蒙超次之命，授银青光禄大夫上柱国宏农郡公，行内常侍，其後改拜将军。
    太夫人是加爵邑，高堂九仞，重禄万锺，朝廷美其扬名，州党尊其远听。夫人富而好俭，贵而能勤，身却锦绣，手亲纺绩。公每昏定晨省，夫人必诫之忠孝，劝学文武，尝谓：“汝口称思勖，当心念其义，父母名之，欲汝三思而勖励也。”故虢公便习戈，渔猎书史，致命伐罪，擒叛獠於百越；写诚誓众，破狂蛮於五溪。斗子弟如使手足，请风雷若应期契。圣朝答高秩於骠骑，酬大封於虢略，岂非以辞第之恳忠，成断织之明训？臣节立矣，君恩厚矣，子孝成矣，母慈著矣：备此四者，善孰加焉？抑神道心，而人伦兴行。诗曰：“母氏圣善。”又曰：“宜尔子孙。”斯实颍川太君之有也。享年若干，开元九年四月八日，薨於长安之翊善里。先公早世，邱坟故域，古无合葬，礼有从宜。夫以体归下地，万里岂殊乎黄壤？魂何不之？双棺幸同於元室。以其年十一月十六日，招魂葬於万年县龙首乡神尘里，申孝子不忍隔亲之情也。恩敕赐钱十万，绢布皆百段。日单忠厚，汉武知其母教；冯勤宠贵，世祖称其母德：克轸天情，颇为连类。虢公生尽其礼，没尽其哀，嗟垣之日逝，惧藏山之夜徙，追镂碑板，远贻图传。蒸蒸至意，有足感人；忄空々信言，固无愧色。铭曰：
    陈公舜後，杨侯周裔。去国何人？南迁几世？酃渌嶂表，珠崖海际。两族相京，财雄兵锐。猗欤邦媛，亻丽兹国士。友若琴瑟，花如桃李。心契法度，容和愠喜。资敬从夫，移忠训子。嘉此令子，南溟北归。於天鹤唳，拔湔鸿飞。朱宫退敌，铜柱来威。国安家宠。鱼轩翟衣。子封虢国，五公前宇。母邑颍川，三君旧土。感激荣庆，踟躇今古。高堂夜空，吊客朝聚。龙首山前，前临灞川。招魂五岭，合葬三泉。山山邱墓，树树风烟。孝碑不灭，慈坟永传。
    ○赠凉州都督上柱国太原郡开国公郭君碑奉敕撰
    四序平分，清秋之气劲；五方异俗，崆峒之人武：故陇上多豪，山西出将。其有云龙咸召，星象特生，金鼓登坛，隐如敌国，麾幢指塞，自比长城：得之於太原公矣。公讳知运，字逢时，其先太原著姓，今则晋昌人也。本乎文王之弟，是为虢叔，虢或云郭，因而氏焉。自燕昭尊隗以筑宫，汉祖封亭以列国，其侯於阳曲，宅彼太原旧矣。亭之元孙友，从太原徙陇西，昭帝分陇西置西平，郭氏又为郡之右族。友之昆孙武威太守宪，宪之犹子散骑常侍芝，俱有名迹，见於魏晋，则晋昌诸宗，散骑之後也。尔一门连誉，时人号曰三儒；四海齐名，天下谓之八顾：光禄派分於冯翊，廷尉世茂於颍川。孝则天锡釜金，忠则帝章冕服，仁则猛兽不害，信则童儿不欺：岂直介休见有道之碑，洛阳闻立德之传而已！曾祖钦，瓜州大黄府统军上柱国。祖才，朝议郎瓜州常乐县令上柱国。父师，朝散大夫上柱国，赠伊州刺史。碛卤之地，戎马生郊，业战斗而弘勋，仕州县而为达。启莫京之繇，福不在於其身；积无声之善，应必流於後嗣。
    公太白之精，雷泉之灵，膺家之祯，为国而生。身长七尺，力能扛鼎，猿臂虎口，虬鬓鹗瞵，射穿七札剑敌万人。子卿路逢，遥识将军之相；唐举一见，足辨封侯之骨。解褐，以善战授昭武校尉秦州三度府左果毅。以败敌北庭，加游击将军沙州龙勒府折冲兼右金吾郎将瀚海军副使，寻改朝散大夫伊州长史伊吾副使。以军累破虏，即授其州刺史，进当军经略使。朝廷以未惬前除，且有後命，迁本卫中郎将，仍旧为州军使。默啜之寇北庭也，公奔命解围，军声大振，加云麾将军右武卫将军，封介休县开国公，食邑二千户。开元二年，吐蕃入陇右，掠牧，公兵以奇胜，寇不复踪，积甲山齐而有馀，收马量而未尽。归功庙算，朝议多之。拜右羽林将军持节陇右诸州节度大使兼鄯州都督河源军使。镇西陲信国之藩屏，坐北落亦王之爪牙，故入奉期门，而出分阃寄。於是料敌无备，闲其师老，潜军一举，大俘九曲。锁甲文剑，马牛，既献戎捷，遂颁朝赐。兼鸿胪卿，摄御史中丞，改封太原郡开国公，加前食邑三千户。执宪总军，典属乘障，增爵益邑，遇厚恩深。俄而六州群胡，相率大叛，命公统陇右之骑，济河曲之师，锋镝争先，玉石俱碎。拜左武卫大将军，授一子官，赐金银器百事，杂彩千段。班师临洮，遘兹虐疾，嗟乎！匈奴未灭，宿志不申，生也有涯，死而犹视。开元九年十月二十二日，薨於军舍，春秋五十有五。蕃夷边镇，血面椎心，悲惨风□，号动山，岂非良将视人如子，人亦视犹父乎？皇帝闵焉，诏赠凉州都督，米粟五百石，锦帛五百段，命都水使者张景佚备物护葬，遵朝典也。
    惟公气猛而性和，量宽而精锐，沈谋可以掩蓍蔡，雄断可以夺鬼神：故常糟粕韬钤，刍狗风角。然其树恩结信，立威用武，ピ赫如风涛，荡震如雷雨，战必克，攻必取。每有奏谒，上特称叹：“孝文之得魏尚，虏不足忧；太祖之见郭嘉，知成吾事。”前後锡锦衣宝带，文马素女，烂其盈门，长鸣在厩，感知己之主，陈必死之力。皇情西顾，则九羌衅鼓；诏书北伐，则六夷焚旗：上成圣君之元鉴，下效武臣之素节，其竟也如此！夫为人子，立庙致敬祖考来格，不亦孝乎！为人臣，恢疆御侮，以劳定国，不亦忠乎！若然者，归义方於先人，扬令名於後代可也。嗣子英杰，起复定远将军左领军卫翊府中郎将假紫服金章河西节度副大使；英奇，朝散大厦夫前尚辇奉御；英协，游击将军前京兆励行府右果毅都尉；英彦，朝议郎前左卫胄曹参军等；咸善居丧而过哀，或从王事而夺礼。则知辛贤父子，继位将军祭彤兄弟，并参师律去本不恋，达也；而新是谋，权也。嘉此武功，创其宅兆，以十年七月，葬我公太原，夫人敦煌索氏焉，礼也。皇上念功以惜逝，厚终以遇存，有诏词人，为其碑志。介士送葬，即封征虏之坟；单于入朝，当祭度辽之墓。铭曰：
    将军，雄略冠群。平西征北，震戎慑獯。亭障卧鼓，屯田馈军。仗此白刃，致彼青□。郭侯宴喜，既多受祉。元牡黻衣，清庙蠲祀。鼎食金奏，炮鳖脍鲤。既来不庭，有严天子。流沙博望，羽林飞骑。河曲回兵，临洮旧防。手握金节，魂沈玉帐。千里送丧，三军凄怆。诏葬礼崇，恩碑底丰。生为神将，死为鬼雄。身世一灭，荣华万空。祁连之墓，长旌武功。
    ○唐故豫州刺史魏君碑
    公讳叔瑜，字思瑾，曰魏氏，钜鹿曲阳人也。考太师郑文贞公，致君皇极，配神清庙，故祖德胄系，叙於太宗之先碑矣。公生育庆绪，天然炳胎教之姿；少长德门，日用成躬率之化。性盘於孝友，习狃於礼乐，俯仰中则，从容蹈道。加以专精好古，旁通多艺，圣人之所志，闻一而反三；君子之所能，举十而知九：与同生琬，知名当代。始以门资补左千牛，转洛州司兵司议郎职方郎中太子洗马，出为怀州长史，历庆、慈、仪、豫四州刺史。春华к於两宫，时雨零於四郡：观风之使，所在声闻；变雅之老，到今遗咏。其年，春秋五十有一，终於豫州，葬於旧域；夫人太原王氏焉，礼也。议者以公不避强御，有昭子之政事；不为皎厉，有康子之隐德；虚已尚贤，有文侯之乐善；重诺分急，有信陵之高义：人鲜有一，况兼四乎！公赋入封君，妹归帝子，车马无戚之盛，衣服有儒者之节：俭而得礼，富而无骄，此盖奉先之素履也。公善於草隶，妙绝时人，以笔意传次子华及甥河东薛稷，世称前有虞、褚，後有薛、魏，此又贻训之馀美也。嗟夫！公学埒向、歆，操齐固、变，若天假三寿，朝登六事，则郑之桓、武可寻、汉之韦、平一揆。而年近知命，位止方州，落鹏翼於半霄负天之力莫展；顿龙媒於局路，追风之势斯毕：九原不作，谁将与归？二子献、华，追完先德，俾余作颂，以尉罔极。铭曰：
    昂昂豫州，毓粹含道。钦若古训，思文烈考，於穆烈考。维国之师。公承丕构，思皇缵之。发轸台阁，风流荣问。建麾千里，泽滂四郡。位未充德，命不遂才。彼苍孤善，谓之何哉？子孙必复，邱封永久。穆如清风，振芳厥後。
    ○拨川郡王碑奉敕撰
    珠玉无远而登辇辂之饰，宝也；松栝无幽而入殿堂之构，才也；物贵其用，人亦如之。拨川王论弓仁者，源出於匹未城，吐蕃赞普之王族也。曾祖赞，祖尊，父陵，代相蕃国，号为东赞，戎言谓宰曰论，因而氏焉。公有由余之深识，日之先见，陋偏荒之韦毳，慕上国之衣冠。圣历二年，以所统吐浑七千帐归於我。是岁，吐蕃大下，公勒兵境上，纵谍招之。其吐浑以论家世恩，又曰仁人东矣，从之者七千人。朝嘉大勋，授左玉钤卫将军，封酒泉郡开国公，食邑二千户。《周语》曰：“犬戎树敦，守终纯固。”今其俗犷而轻死，其法折而不挠，故前代无降人，中土无僮仆。自公拔身向化，首变华风，泽潞之间，始见戎州矣。若夫河南胡苑，牧所利，每岁冰合，虏骑是虞，中军必谋於元老，亚将因选於时杰。神龙三年以为朔方军前锋游奕使，景龙二年换右骁骑将军，开元五年兼归德州都督，使皆如。八年迁本卫大将军，斧方节度副大使。公之理兵也，坚三革，利五刃，偶拳勇，齐足力，信赏罚，分甘苦，六辔如手，千夫一心。接獯猃犹蚊蚋，卧沙塞如衽席，荐居露食，垂二十年。雨毕而成师，冰泮而休卒，寒风入於肌骨，夜霜出於须鬓，人不堪其勤，公不改其节。
    韩公之建三城也，公洗兵诺真之水，刷马草心之山，以为外斥，而版徒安堵；郑卿之和默啜也，公授馆李陵之台，致饔光禄之塞，以为内侯，而宾至如归。九姓之乱单于也，公四月度碛，过白柽林，收火拔部帐，纳多真种落，弥川满野，怀惠忘亡，漠南诸军，韪其计也；降户之叛河曲也，公千骑奋击，万虏奔走，戡翦略定，师旅方旋。而延ヌ夹跌复相啸聚，上军败於青刚岭，元帅没于赤柳涧，公越自新堡，奔命冠场，赢粮之徒，不满五百，凶丑四合，众寡万倍，公杀牛为垒，啖寇为饷，决命再宿，冲溃重围，连兵蹑踵，千里转战，合薛讷於河外，反知运於寇手：朔方诸军，壮其战矣。斫摩之奔也，邀於黑山口，覆其精锐；布思之背也，追至红桃帐，掩其辎重。乳泊之会，弗刂兰池之狂胡；木盘之役，缧方渠之逋寇。凡前後大战数十，小战数百，算无遗策，兵有全胜。是以六狄逃遁，三垂宁，声暴露於天下，业光华於代载：信皇威之所加，亦武臣之力也。
    故锦衣宝玉，允答戎功；甲第良田，丕承锡命：语其智效，未甚优宠，黄头黑齿，比价齐名。积战多疮，累劳生疹，恩命尚药，驰往诊之，晋竖已深，秦医无及。十一年四月五日，薨於位，享年六十。制赠为拨川王，称故国，志其本也；太常议谥曰忠，由旧典，昭其行也。长子卢，袭官封，继事业；次子旧久，特拜郎将。十二年四月，诏葬於京城之南，怀远人也。太常鼓吹，介士龙旆，虎帐貔裘，封殉马，吉凶之仪举，夷夏之物备。长安令总徒以护事，鸿胪卿序宾以观礼，哀荣之道极矣，君臣之义厚矣。有命国史，立碑表墓，吾尝同僚，敢昧遗烈。铭曰：
    黄河接天，青海殊壤。举世安俗，拔俗谁放？倬哉论侯，利有攸往。奋飞横绝，搏空直上。以众款塞，因敌立勋。吐蕃万户，吟啸成群。精感天地，气合风云。既封酒泉，位将军。朔方阴塞，直彼獯虏。帝命先锋，阚如虎。山北加灶，汉南击鼓。十数年闲，耀国威武。我有师旅，将军鞠之。我有边，将军育之。柳涧亡师，一剑复之。兰池叛胡，三战覆之。武节方壮，朝露不待。王爵送终，宿恩未改。时来世去，人物如在。铭勋谥忠，以告四海。
    ○唐故高内侍碑
    孝足动天，义堪变地。河中见三州之姓，炳彼精诚；南亭闻再逢之母，彰兹奇事：不有隐德，旷代谁邻？内侍高延福者，将军力士之慈父也。粤自西云吕，东明衔璧，以亡之族，处巷伯之官，而将军本系冯亭，代家南越，未知父母，来奉宫闱。老而无子曰悲，幼而失亲曰苦：调之悲者，笙、磬异器而同音；貌之苦者，秦、胡别状而共色。从此断金合要，投漆相受：承顺无违，日严生乎本性；仁慈匪饰，天属由乎自我。父子之名既定，姓氏之目因移：大将军之家，去郑而取卫；平原侯之室，变郭而从甄：亦犹是也。既而内侍以鸿渐登朝，苒朱绂；将军以龙楼得主：艳耀金章。其训子也，温室之树无言，车中之马数对；其事亲也，三牲有养志之乐，百行无匪疾之忧。至矣哉！高氏之子也，以思亲之愿而展亲，以欲报之诚而报德，神明翕而哀恳，荒裔竦而慕义。有旁求圣善，提挈炎洲，二纪积离，万里遥至，音容莫识，涕对茫然，验七星於子心，认双环於母臂。而後深伤顿感，若坠而登天；蕴怨都作，类愈而睹日。於是尽欢二媪，兼敬三人：均养之恩，咸不寐於十起；反哺之志，齐色难於一堂。群公贺虞潭之亲，天子叹冯勤之母，此复然矣。内侍事主四朝，历官七政，专良恭肃，著美纶言，冲谦俭让，得名朝列。年六十有四，开元十四年，终於来庭里；明年五月，葬於长乐原。
    继子力士，丧孺慕而加等，葬罄诚而备物：义方之经，郁为称首；孝德之传，今见其人：永惟先恩，追缀馀烈。若夫慈羁旅之稚童，仁也；约诗礼之尊教，义也；贵不居而要避权，礼也；生推心而死有托，信也。仁为德本，义为行先，礼为身宅，信为意田。故仁之报也寿，义之报也乐，礼之报也安，信之报也顺：履顺居安，乘乐享寿，此四者，生人之伟事，自求之深致者矣。於戏！领赐冠，驰宠势，偃蹇俗上，煜龠君旁者，岂不思景行高山，慎视前辙？如或少选亡礼，颠沛违仁，瞻言四报，咫尺千里，扬芳树淑，其不务乎？予固《春秋》之徒也，惩不滥而劝不僭，义重天纲，孝崇人纪，乐谆谆之成训，善哀哀之克子，不著倚相之书，将受邱明之耻。九原上，千月深，览碑版，伤知音，有以见古史之心也。铭曰：
    高堂乐未散，重壤哀已擗。宝帐吹灵衣，金樽照尘席。苦长夜之易泯，怨寸景之难惜。惜义声与孝心，万古千龄传此石。
    ○故洛阳尉赠朝散大夫马府君碑
    君讳某，字某，扶风人也。其先伯益赞禹，中衍御殷，在周曰嬴，在晋曰赵。上卿以人归政（疑）将军以马服为姓，缉熙乎平通重合，乎伏波中水。我高祖汾州刺史讳归欢，我大父鹰扬郎将讳士，严考获嘉令讳果：济美惟旧，冥德於君。君幼而环奇，长有规操，乐道稽古，堂睹奥，伯父匡武抚之曰：“亢宗保家，吾有望尔。”悉以先人家牒图传付之。入太学，举明经，补巴西尉，内忧去职。君双而孤，重集於蓼，因心孺慕，名教同伤。归次葭萌。江溢毁道，攀需号恸，涛为之却，人哀之，葺栈而济。释服，调襄阳尉，主进鱼，家绝鲜食。州将鲁王俾盘二白鱼，时其亡也遗之，夫人以辞，君还拜受。使复，王曰：“非惟是夫，又亦贤妇。吾尝其一，得其二善焉。”长史卢幼孙悦是奖也，举君清有闻，授清城尉。未往，且有後命，为河西营田判官。物土穑人，藁洋羡，皇揆其懋，考绩登焉。程务挺之军灵夏也，咨君运筹，乘递入幕，获虏数百，欲剿罄之，君谏曰：“王者之师，将德是以，讨叛惟武，携远在宽。搏牛之虻，不可破虱，未擒伏念，何逞累囚？”止。
    师归，策勋上柱国，改温县尉。永淳阻饥，广提中外，绝甘分少，约己周人。既丧好逑，室无嬖御，夫人张氏，詹事丞师寂之女也，敬事皇姑，能佐君子，娠有胎教，宗如乐谐，前志之美，多所阙载。绛郡夫人王氏，则天圣后姑之女子，而夫人之母也，尝曰：“妇则女训，吾女有焉。”享年不永，元发殂落。先时君之伯姊归宗，夫人推居廨寝事之，而躬处下室。及亡，设几筵於正寝，惟明灵以女公之故，凭巫通梦，屡寝为辞，举家恳启，久而後定。噫！生则尽礼，死而知让，殆其神不昧乎！温秩满，转洛阳尉，当周之兴也。版都社，泽郊庙，粹纷岳，亻巽明堂，京毂回回，日不暇给。又敕君专总徒匠，凡三百有馀旬，蕴劳成疾，聃忧损寿。永昌元年孟夏辛卯，卒官，春秋五十有七。帝用悼之，赠朝散大夫，旌淑纪庸，礼也。
    龟玉在山泉为国宝，以其灵与瑞；君子居下位而上达，以其名与义：夫是之宠，有由也哉。葭萌之戚，昭其孝也，阳侯息浪，异类胥感；襄阳之馈，识其洁也，德形於家，声闻於外；塞垣之谠，植其仁也，众俘赖全，将不为暴；重屋之役，底其勤也，没而益荣，朝不弃力：有一於此，犹为令德，况备举乎？岂惟其身？将施其後。厥子构、据、择，皆国之良也。为有後之（阙）其在是乎？徵构职太子仆，景龙初宰长安也。永惟考袭朱芾，已佩葱珩，母氏早逝，而荣不及，让赐阶，乞封先妣。天子怜之，制赠夫人清河县太君，人谓长安能报恩矣。《诗》云：“欲报之德，昊天罔极。”此之谓也。马氏之墓，世在扶风，清河之丧也，卜宅於洛阳北邙南麓，後君捐馆，因窆其所，夫人穴於兆之甲，大夫於域之庚。今龙集戊申，将返葬故国，君执友礼部侍郎严善思谂之曰：“夫子之逝，一终八辰，精气其存，亲壤石矣。吾尝相二土，从新其愈乎？且不恋本达，不合葬古，神尚休，无或变。”有梦先君者，与其言叶，於是率嘉话，既妥成规，堙双坟，沟四堑，傍建祠宇，前勒丰碑，茫茫天地，永怀长毕。谁居後之人？匪惟是四时荐之事，所以观百代祖宗之烈。其词曰：
    昂昂大夫，有邈其致。洽闻肤敏，穷锡类。行实回川，清能改位。佐邑惟五，安人则四。多稼穰边，昌言扈帅。比义后稷，勤官没地。欷天朝，毳衣以衤遂。我有令备，追启清河。宜家族揉，主祭神和。亲戚光贵，剑盖金歌。相从先後，乐此山河。
    ●卷二百二十八
    ☆张说（八）
    ○唐赠丹州刺史先府君碑
    府君讳骘，字成骘，范阳方城人也。张祖曰挥，帝轩之胤。肇勋弦木，锡姓上矣，《诗》有卿士孝友，史有《留侯世家》。八叶至东汉司空皓，公子宇，北平太守，始居范阳；四叶至西晋司空华，公子韪，散骑常侍，侨江左。昆孙太常，复归河洛，故河东有司空砦，洛阳有散骑里。後司空至府君，十二代不失仁义矣。王父讳弋，周通道馆学士；考讳恪，无禄早世。府君茕生遗育，四代单绪，家世尚儒，不及伯鱼之训；外祖为理，遂读皋陶之书。以明法历饶阳、长子二尉、介休主簿、洪洞丞。以所愿乎下事乎上，以所愿乎上交乎下，反身与人，何往不顺？台选贞白，覆囚山南，人谓是行有典刑矣。昊天不吊，年五十二，调露元年十二月乙卯，捐背於县廨。夫人长乐县太君冯氏，父戚，蓝田丞，敬修法度，践涉图史。顾复幼孤，将就成立，家道不殒，夫人是赖，享年七十有二，倾背於东都康俗里第。光、、说不天，夙遭闵凶，又集荼蓼，先王制礼，不敢从灭。以景龙二年七月己酉，安厝於万安山阳，从周制也。
    惟先君不禄俸不奉亲，不机杼不资身，僚旧无鸡黍之接，况非其类乎？族姻无鱼菽之受，况其人吏乎？是全其高而善其独也。过四十始阅六籍：观《诗》得之厚，观《书》得之恒，观《乐》得之和，观《礼》得之别，观《春秋》得之正，观《易》得之元。曰：“君子多乎哉？事斯一言而已矣。”每诵道记，三复三宝，曰：“至人之心，有以垂世。”又闻之太夫人云：“吾有子五十载，非其疾无一日之忧。”先夫人亦云：“吾事夫子三十年，耳无忤声，目无暴色。先君子之违世也，其忧恋者，尊门在殡欤？圣善在堂欤？我诸孤无日敢忘。”及王母终养，二祖封崇，亦尚克家成遗训矣。若夫安亲孝也，宜家义也，翼子慈也：轨迹隐乎含光，故当代耀；馨香发乎潜德，故明神终劳。先大夫久而益荣，没而不朽盖此。
    景□二年，天子嘉侍臣之匪躬，念前人之蕴德，二月乙巳诏曰：“故官某，毓德高迈，藏器下僚，代载儒雅，家传清白。河东佐邑，长不欺之风；山南覆囚，溢无冤之听。徂谢永久，邱坟不饰，启兹令胤，贞事先朝，宜崇追远之恩，以表扬名之志。可赠使持节丹州刺史。”王泽漏乎泉壤，国礼崇乎宗庙，汉帝论士，恨不见李牧之为人；曾子思亲，泣无逮楚王之厚禄：道存运往，痛矣馀悲。缅寻前哲之所以闻无声於四海，视不见於百代者，匪铭颂欤？桓麟、蔡邕，其则不远。呜呼！霜露交积，松贾滋深，兄弟永怀，相顾将老，胡伯虎岂敢掩大人之清？陈季方何足知家君之德？小子衔恤，非曰能文，莫假辞於他者，务传信於我也。铭曰：
    猗严考，用元妙。体太和，竭高志。贞夫一，戒其多。孝於亲，正於家。形于训，清厥心。晦厥迹，畏厥闻。宝如何其？谦俭孝慈。皇哉褒德，永世有词。
    ○元识黎庐墓碑
    夫孝者，法象乎天地，感通乎鬼神。故爱敬之中，又有真报；哀戚之外，更追冥福。元识禅师其人也，厥姓桑氏，其先长乐人，汉尚书洪之後也。曾祖梁州刺史讳千秋，祖贵乡县令讳信，考文林郎讳爽，自前代坻违德，基於累仁，是生达者。禅师智周万物，而理证本无；愿度四生，而见灭诸有。以为空不离色，体念子之慈；业不忘缘，起思亲之孝。於万山北陌荣阳东原，葬先考文林府君、先妣太原王氏，负土成坟，结庐其域。置义井，取施无求报；铸洪钟，取闻而悟道；修古寺，造尊容，取睹相生信。夫信生摄，摄生静，静生定，定生慧。於生灭处，得常住心；於虚空中，立一切法：其定慧之门乎！禅师昔宴坐介山，群虎自扰；今经行宰树，四众依德。至人凝寂，虽见全象；识者馀论，亦时存一隅。篆美丰石，寄词短偈云尔。
    邈矣上德，行密道高。哀哀父母，生我劬劳。禅心护念，神足游遨。若河虽广，曾不容ザ。甘井既渫，利物无竭。不增不减，不流不滞。仁静而鉴，智动而悦。华锺既铿，雄雄法声。如来如去，如灭如生。不有奚得？不为胡成？宝地严饰，金山晃耀。善恶无门，惟人所召。境因心起，理凭思照。悫哉一心，混成众妙。
    ○唐故夏州都督太原王公神道碑
    良玉礼神，用之西序之器，舍之南山之璞，ぁ然不有其珍也；君子安命，进之城之雄，退之去国之老，ㄨ然不失其正也。语夫杖运以行道，属辞以比德，亦何代无其人哉？公讳方翼，字仲翔，太原祁人，王周之後也。王子以败狄受姓，徵君以Т世为名。司徒之济艰难，义形汉室；太尉之图举甲，心尽魏朝。闻蒋济所言，则知尚书志力，兄弟继美；览《周书》所载，则见颍川忠烈子姓皆封，臣节奋扬於百代家声籍甚於四海。大王父司徒定公秉，隋氏之崇也；王父驸马开府文公裕，先朝之懿也；考特进慎公仁表，皇室之甥也：公门总四岳之灵，帝子分五潢之气，是生时杰，郁为人纪。
    公雄姿沈毅，凛难犯之色；虚怀信厚，坦招纳之量；识略精断，达应变之权；神守密静，坚不夺之节。孝友内兆於免怀，忠敬外灼於既冠。加以思参造化，诚合鬼神，文其诗书，武其韬略：推此才也，以从政焉，求无匮矣。夙遭家艰，哀过柴瘁，京师号曰孝童。王母同安长公主引贵游之诫，示作苦之端，命太夫人徙居墅。储无斗粟，庇无尺椽，公躬率佣保，肆勤给养，垦山出田，燎松鬻墨，一年而良畴千亩，二年而厦屋百闲，三年则日举寿觞，厌珍膳矣，处约能久，不亦仁乎？在困能亨，不亦智乎？永徽初始宰安定，诛豪暴以育人，察奸宄以申冤，异政三举，清风一变。除瀚海都护府司马，以母疾辞职，为姜恪乘便，逐徙朔州尚德府果毅。岁馀，王本立上书理公，国之孝，不宜摈抑，有诏徵还，而亲不待，心与哀绝，气属礼存。诏御医孟默朝夕诊视，免丧逾年，仅堪履立。乐成公东讨新罗，荐为将帅，诏公持节难林道总管。军停不行，授沙州刺史。未至，改拜肃州。以为慢防启寇，非重闭也，大筑雉堞，严备橹械，人知有恃，戎亦来威。仪凤岁河西尽蝗独不入境，邻郡凑稔，提挈如□，公倾私泉以资乏，引激水以立，举火百灶，日千人，遂有芝草丛生，丰年屡降，人之咏德，刊石存焉。
    裴吏部立名波斯，实取遮匐，伟公威厉，飞书荐请。诏公为波斯军副使兼安西都护上柱国，以安西都护杜怀宝为庭州刺史，大城碎叶，街郭回互，夷夏纵观，莫究端倪。三十六蕃承风谒贺，自洎汗海东，肃如也。无何，诏公为庭州刺史，以波斯使领金山都护，前使杜怀宝更统安西，镇守碎叶。朝廷始以镇不宁蕃，故授公代宝；又以求不失镇，复命宝代公。夫然，有以见诸蕃之心摇矣。於是车薄啜首唱寇兵，群蕃响应，胃毛而竖。公在碛西，献捷无虚岁，蹙车薄於弓月，陷咽面於热海，剿叛徒三千於麾下，走乌鹘十万於域外：皆以少覆众，以诚动天。葛水暴涨，祭彻而三军涉渡；叶河无舟，兵叩而七月冰合：由是士卒益勇，戎狄益惧。玺书下问，皇灵远烁，迁夏州都督，徵诣奉天宫。热海之役，流矢贯臂，阵血染袖，事等殷轮，帝顾而问之，视疮欷曰：“为国致身，吾亲也。”妖贼白铁余据平城以反，奉诏与程务挺讨擒之。善公有发石坏城之计，反风焚栅之感，封太原郡公。元珍寇边，受命讨击，公以无甲，发思造六片木排，关钮解，合画为虎文。北至关，先与虏合战，若驱猛兽、蒙皋比，莫之敌也。胡马奔骇，获其二啜，桑乾、舍利两部来降。
    初公善书与魏叔琬相辈，工射与赵持满齐名，帝每瞩之，赐比呜辇，赏深悬帐。尝独行入夜，有怪人长丈，直来趣逼，射而仆焉，朽木也。太宗壮之，授右千牛。及持满伏法暴骸，公哀而收葬，为金吾奏劾，高宗义之，释而不罪。履道坦坦，多如此类。适将任帝夔龙，为国方虎，天下膏润，群生□雨，惜哉不辰，悄焉遘侮。嗣圣之际，太后临朝，有凶人诬奏公废后从兄，常怀怏怏，司刑御史侮文矫制，不名等法，迁於崖州。路至衡山，寝疾捐馆，春秋六十有三。垂拱三年闰正月二十九日，葬於咸阳原。君子曰：斯才也，斯望也，难乎免於斯之代也！周公圣而谤，屈平贤而放，贾谊才而谪，李广劳而丧。彼天命之纠纷，此人情之惆怅。神龙中兴，以陷酷吏例复官爵。孝为人极，忠为令德，神之听之，始枉终直，信矣！有子故光禄少卿、今秘书监，皆笃行纯孝，慎终追远。说少也，蒙会友堂；今老矣，岂能文旌墓？迁司汉籍，感激论都尉之书；邕叙彪情，追美树杨公之碣。铭曰：
    上德惟公，气秀才杰。孝宏世美，忠广前烈。日月心照，江河思决。难地必通，暗机先彻。卓荦文艺，峥嵘武节，叹由宰邑，借恂临郡。海女避途，山蛇可问。师律三总，军声六振。锐气入营，长云出阵。肃将国威，ピ赫天外。玉弩方擎，云旗卷旆。天道茫茫，自古多伤。功存西域，身弃南荒。易箦中路，悬棺反藏。宝刀生衣，玉无光。後有才子，先贤不忘。
    ○赠太尉裴公神道碑
    星辰悬象，所以殷时布气，然而行不言之道者，天也；文武用才，所以勤官定国，然而致无为之理者，帝也。当高宗之休运，任名世之良臣，清九流而辟四海，代天工而张帝德，历选前哲，岂多乎哉！公讳行俭，字守约，河东闻喜人也。其先出乎嬴姓，伯翳之後也，秦则裴侯始封，汉则侍中受职。魏晋之代，郁为盛门，八裴方於八王，声振海内；三子尊为三祖，望高士族。自冀州刺史徵至公十二代，中军将军双虎至公六叶，代无违德，不陨厥问者已。大王父伯凤，周骠骑大将军光汾二州刺史琅邪郡开国公。大父定高，大将军冯翊郡守袭琅邪郡公。诸侯受封，山河传国，天子共理，循良克家。考仁基，隋左光禄大夫，以阴图王充，仗义旧主，遭时不利，玉折名扬。圣唐龙兴，旌淑励节，赠原州都督，命谥曰忠，盖《春秋》之褒也。
    公清明本乎世德，正性出乎胎教，气润河灵，貌雄岳立。仁孝之道，天生而知；将相之器，与年俱长。以高荫为宏文生，绝事笃学，累年不举，房仆射异而问焉，对曰：“隋室丧乱，家乏典籍，馆有良书，控讨未遍，故少留耳。”梁公惊曰：“骥子志气凌□，当一日千里。”其早为通人之目也如是。明经补左屯卫仓曹，诏举转雍州司士，迁金部户部二员外，历都官郎中长安令。明庆中，与长孙太尉、褚河南论及中宫废立，国家忧患，有公伯僚谮行於季氏，出为西州长史，又改金山副都护，又拜安西大都护，西域从政，七八年闲，穷荒举落，重译向化，我之独贤，边之多幸。乾封岁徵为同文少卿，寻除司列少常伯，官复旧号，为吏部侍郎，加银青光禄大夫。自居铨管，大设纲综，辨职差才，审官序爵，法著新格，言成故事。上元中，长星出天，秃发入塞，诏公为洮州道左军总管，又为秦州镇抚右军总管，并受元帅周王节度。虽祭公有谏，耀武之事不行；而方叔帅师，来威之道备矣。
    仪凤二年，十姓可汗匐延都支及李遮匐潜过袭戎，ㄈ扰西域，朝廷凭怒，将行天讨，公进议曰：“敬元败绩於茅戎，审礼免胄而入狄，岂可绝域更王师？今波斯王亡，侍子在此，若命使册立，即路由二蕃，便宜取之，是成禽也。”高宗善其计，诏公以名册送波斯，兼安抚大使，公往莅，遗爱洽於人心。是行也，百城故老，望尘而雅拜；四镇酋渠，连营而谘酒：一言召募，万骑□集。公解严以反谍，猎以训旅，误之多方，间其无备。裹粮十日，执都支於帐前；破竹一呼，钳遮匐於麾下。华戎相应，立碑碎叶，盖美克隽不杀而用谋，安人以德而去害，廓氛於地表，单皇灵於天外。充国有屯田之颂，窦宪有燕山之铭，询兹远略，彼何微也！迁礼部尚书，加上柱国，又特降恩命兼右卫大将军。夷典秩宗，神必据我，文昌有将，天道存焉。
    调露中，单于可汗伏念外叛，大鸿胪萧嗣业丧律，诏公为定襄道大总管，军至朔州，斥候相接。匈奴故态，狃劫粮以馁师；神将出奇，张虚势以敌。伪为转运，伏其壮士，示羸师以缓行，隐精骑以蹑迹。寇果大下，援兵奔散，骄虏益骜，自为得色，驱此车牛，憩彼泉井。於是箱中兵起，千弩齐发。要路骑飞，一息而至，群胡颠沛，希伤满野，从兹馈运，路无惊者。观夫大漠无倪，穹庐靡所，追之逃遁，舍之凭陵，费日老师，兵家所病，公潜使缓颊，均其利心。深图既入，狼意亦改，及委罪衙官，阴送降状，公密上其事，人莫知之。及如其斯，举国归附，烟尘大起，师徒惶惑，公徐使令军曰：“此是伏念执温传来降，非他寇也。”俄而衔璧辕门，释缚纳款，帝嘉其勋，命尚书崔知悌乘驿劳军，备礼献凯。策勋之日，程务挺、张虔勖者，行军之偏将也，诉言子营逼逐，方降大军，又属秉钧忌才，下上其手。公曰：“虽不逮群帅之让功，犹耻与二王之竞力，今而杀降，後无来者。”封公闻喜县开国公，而伏念、温传皆戮都市。是年也，伏念弟元珍拥其馀种复叛。则天称制，追正宿枉，赠伏念太仆卿：程、张诸家，别故夷族：君子以为神理之不可诬也。
    永淳元年，诏公为金牙道大总管，未行遘疾，四月二十八日，薨於京师延寿里，春秋六十有四。长子贞隐，早卒，嫡孙参元嗣封。藐是诸孤，哀哀童幼，高宗悼焉，赠幽州都督，赐凶仪还乡，丧葬官供，礼部郎中监护，窀穸之数，率礼有加。别敕留守委皇太子择六品京官一人检校家事，五六年间，待儿孙稍成长日停。宠极哀荣，礼之厚者，泽及存没，义莫重焉。太常议谥：“博古多能文武表式曰宪。”其年十月，葬我宪公於闻喜之东良原，礼也。礼龙中兴，朝思旧德，赠公扬州大都督。开元孝享宰嗣，延恩赠公太尉。生不登乎台阶，没追位乎灵宰，序四时於下地，调三光於上天：圣人神教，意在兹乎！
    公志坚虑精，神勇识澈，艺必讨本，学皆睹奥。又善测候云物，推步气象，鬼无Т谋，灵不藏用。著文集二十卷，造草字数千文，皆宝传人间。以为代法。又撰《选谱》十卷，又为军营行阵、部众、料敌等四十六诀，大圣天后令秘书监武承嗣就家取进，以为秘术。岂比马卿浮华，唯留《封禅》之草；刘安虚诞，空传《鸿宝》之书而已哉？加以汲引沈沦，推奖气类，虚怀而襟带不设，宏亮而城府洞开，故虎旅云从，词林向应，若毛羽之宗麟凤，众川之长江河也。在选曹见骆宾王、卢照邻、王勃、杨炯，评曰：“炯虽有才名，不过令长，其馀华而不实，鲜克令终。”见苏味道、王剧，叹曰：“十数年外，当居衡石。”後各如其言，其在军麾，择帐下之士，则有张知运、薛讷、阎敬容、甘元柬、裴思谅、王智方、吕休、刘元意；引偏裨之将，则有程务挺、张虔勖、王方翼、崔智、党金毗、郭待封、刘敬同、李多祚、黑齿常之：凡所进拔，尽为名将，此则有道之人伦，武侯之赏鉴也。
    公之送波斯也，入莫贺延碛中，遇风沙大起，天地暝晦，引导皆迷，因命息徒，至诚虔祷，犭旬於众曰：“井泉不远。”须臾，风止氛开，有香泉丰草，宛在营侧，後来之人，莫知其处。此耿恭之拜井，商人之化城也。公在礼闱，敕赐善马及宝鞍，令史夺驰，马倒鞍破，惧而逃罪。公使召之曰：“知汝误耳。”又平都支遮匐，大获珍异，酋长将吏，请遍观焉。有马瑙大盘，希代之宝也，随军王休烈捧盘跌倒，应时而碎，叩头流血，惶怖请死。公笑曰：“事有不意，何至重玉而害人乎？”此又文饶之含容，邴吉之仁恕也。公西擒都支，北降伏念，前後锡马五百匹，僮二百人，金银器物三千品，锦织皮三百段。公受置庭中，旬日尽散。此又赵奢之待士，田文之市义也。若夫知人以为本，感通以为行，善贷以为常，散积以为乐：古之有道者，尝从事于斯矣。
    公元夫人河南陆氏，兵部侍郎爽之女也。陆氏卒，继室以华阳夫人库狄氏，有任姒之德，班左之才。圣后临朝，召入宫阙，拜为御正。中宗践祚，归养私门，岁时致礼。娲皇（一作后）补天，进参十乱；少康嗣复，退协三从。晋朝公卿，列拜虞潭之母；周官音注，近同韦逞之家。皇上临极，旁求阴政，再降纶言，将留内辅，夫人深戒荣满，远悟真筌，固辞羸惫，超谢尘。每读信行禅师集录，永期尊奉，开元五年四月二日，归真京邑；其年八月，迁窆於终南山鸱鸣堆信行禅师灵塔之後。古不合葬，魂无不之，成遗志也。长孙参元，官至泾邓二州刺史，聿修厥德，人忘道存；次子延休，并州潍令，世载文雄，家传草圣；次子庆远，协律郎，深达礼乐，克和神人：咸负长才，同沦短运。季子光庭，侍中兼吏部尚书。辅政邕熙，致君尧舜，孝理发乎陵庙，仁泽遍乎松贾。是故妻以夫荣，母以子贵，以尚书先赠方伯，申命上公，夫人旧封华阳，增号晋国。《诗》云：“文武吉甫，万邦之宪，”上公有焉；又曰：“彼美孟姜，德音不忘”，小君有焉；《孝经》云：“立身行道，以彰（一作显）父母，”侍中有焉：合三德而为家，横百代而济美信可以主时称伐，镂石刊金者欤！神道前铭，薛令所撰，且有後命，俾余系述。马迁世家，益孟坚之一传；刘宽表墓，并伯喈之两碑。报德教忠，俱传不朽。铭曰：
    天生亚圣，祚此王国。文综九流，武参七德。柔远服叛，穷西尽北。赫我皇灵，去其蝥贼。仁则不远，智何不周？如山之峻，如川之流。术与神合，艺将道游。书来悬帐，赋出登楼。司马军阵，官人纲纪。帝加常伯，国于闻喜。室有令妻，家成克子。社金传世，桓圭守祀。神为上台，永介邦祉。
    ○大唐中散大夫行淄州司马郑府君神道碑
    五岳可陟，惟德也，谓之崇高；万物皆化，惟名也，谓之不朽。若夫行欲盖而德彰，道无求而名立，常闻其语，今见其人。公讳某，荥阳人也，华州刺史襄城公伟之曾孙，蒲阳太守大济之孙，荆州刺史乾奖之子。在昔周王敦序九族，封懿亲於郑；维时郑伯敬敷五教，赋善职於周。其後蕃衍儒门，光华士族，威行西域，名震京师，入则天子授经，出则单于抗礼。
    公揭日月，表山川，体二气之清淳，纳百代之层庆，越在岐嶷，异於常童，既以冠带，游皆长者。初以门子宿卫，解褐凉州参军，转嘉州司士，又宰锺离、当阳二县，皆秩满，兼摄江陵期月。政不斧，官不易方，群盗出奔，远人来附。其所处也，入境闻恺悌之声；其所去也。扶路有郁陶之思。非夫忠信以结之，法令以齐之，易简以业之，仁义以肥之，孰能顺人如此其理者乎？神皇玉册受天，金坛拜洛，顿纲而鹤书下，辟门而群龙至。公待诏公车，召议宣室，目以奇士，承一顾之恩；许其正人，参四率之属。墨制除太子右清道长史，寻加中散大夫，行淄州司马。负士元之才，於是拜职；遇邱明之疾，从兹挂冠。洛闲居，漳滨沈痼，优游卒岁，福应愆期，岂非朋友之哭，将见神仙之吊？享年七十有九，神龙二年夏六月十五日，终於洛阳之私第；冬十月一日，归葬於荥阳之旧原，成先志也。
    公执亲之丧，三年泣血，以闻州里，不亦孝乎？先人馀业，一物不有，以让兄弟，不亦悌乎？加以振穷纾急，隐德阴施，惠人由己，反身待物，是用气类益亲，声谈载路。善击剑，好投壶，尽五射之妙巧，究六书之体势：此盖行有馀力，则以多能，位不充量，天之命也。有子曰博古，曰博雅，曰嘉徵，曰嘉庆，日嘉重：生极其养，没过乎戚，恭惟皇考，安宅灵邱。盛德备於卑位，家风缺於国史，伐石他山，寄哀词客。子产遗爱，得无叔誉之言；公业不亡，实有荀攸之叹。式撰鸿烈，垂之後昆。铭曰：
    大君有命，桓公封郑。世执王政，其後不竞。为韩所并，以国成姓。氵允水截河，溢为荥波。荆山之阿，胜气实多。高门峨峨，衮服委佗。猗嗟君子，世济其美。动如义市，居成仁里。凤集文史，猿啼弧矢。美政当官，惟人所安。救危拯越，劳而不伐。大运奄忽，芳留形没。高陇既封，深泉又重。径无人踪，苍苔岁浓。哀哀邱陇，堕泪青松。
    ○河州刺史再府君神道碑
    昔者尧、舜既没，文、武将坠，天纵孔圣，诞敷皇极，於是乎恢六艺而正王道，举十哲而阐微言：雍也为德行之目，求也为政事之首。吾见乎龙翰凤雏，百代而共贯；虎符犀节，重世而增华：明德之後，知其必大。公讳实，字茂实，其先鲁国邹人也。古天子有相氏，宅於相土，实曰冉姓，盖氏族之兴旧矣，不常厥所，今为河南人焉。五代祖睢阳公讳道周，尚齐南康公主，位平南将军散骑常侍荆州刺史信州都督。高祖讳轸，仕梁太子左内率荆州刺史。齐梁之间，荆巫重镇，世善其职，江汉宜之。曾大父义城公讳黎，在梁云麾将军湖州刺史，入周拜骠骑开府仪同，至随开皇中为旭州刺史。大父黄国庄公讳安昌，隋启平城，祚之璧，唐分蜀国，瑞以桓，其後改封於黄，授信州刺史，历潭州总管，赠夔州都督。烈考天水郡果公讳仁才，秩金紫光禄大夫，婚皇室汉南县主，泾浦沣袁江永凡六州刺史。伟矣哉！承家善庆，历代名臣，风流载於史官，勋业藏於王府。
    公即果公季子，天王自出，内禀胎教混成之姿，外被门风式瞻之训，从容合度，造次皆法。生而知之孝弟也，学而知之礼乐也，德义如山，文章如泉，缙绅之士，仰焉宗焉。弱冠太学生，进士擢第。遭家不造，府君捐馆，五日绝浆，三年泣血，虽麻葛就礼，而栾棘加人。服阕，调并州大都督府参军事。丁太夫人忧，过哀终丧，有如前制。应八科举，策问高第，授绵州司户参军，转扬州大都督府仓曹参军。又举四科，敷言简帝，除益州导江县令。鸿渐二镇，翰飞三蜀，府中之孙子荆，郡内之岑公孝，用能据淮距海，我庾如坻，岷山导江，入境先叹。加朝散大夫，除州长史，仍加关内道支度使。去青城之洞府，来白帝之祠，命服有辉，使车何重。除婺州司马，入谢於武成殿，主上以边庭有事，喜问陈汤，宣室清言，思逢贾谊，公召对蕴藉，谋虑深长，眷甚前席，恩加後命。因改恒州长史。
    於时四镇未复，二蕃犹梗，屯田绕塞，戎马生郊。代郡藏符，临冀北而诚重，汉家张掖，比西河而还轻。徙拜凉州都督府长史，仍知赤水军兵马河西诸军支度使。地壮伏龙，城雄飞鸟，位居半刺，总管三边。公利沟洫，懋{艹衮}，┖茭藁，积糗粮，均转输，程力役，宽御悦使，授方任能，人胥忘其久劳，兵不远其长道。虽金方气候，风雨不交之地；碛路沙霾，草木不植之所，莫不丰滞穗於牧，厌甘瓜於戍时。朝廷赖之，迁使持节河州诸军事河州刺史，仍知营田使。崆峒连五郡之壤，积石控九河之源，公夙奉皇华，政闻行露，高车未至，阖境相欢。既见君子，温其如玉，率性仁爱，由衷易简，推是心也，物感斯应。睹恭肃而无竞，见礼义而兴行，不言而庶事熙，非教而群下顺：故得大田多稼，人和岁丰，饣襄军廪师，处勤馀裕。计偕入朝，侍宴於长寿殿，上谓公曰：“河州军镇要卫，屯田最多，卿以足食为心，朕无西顾之忧矣。”侑以彩币，锡以文衮，及公还州也，玺书劳勉，王人相继。国家径流沙，梁弱水，收西域，护南庭，连百万之兵，以济事於外，不一日而乏者，则公之力也。无骇入极，可谓费&lt;广今&gt;父胜之；杜预平吴，盖知羊叔子功尔。宜登元老，作贰天朝，止於边服，孤人望。享年七十有一，证圣元年二月十日，寝疾终於官舍。天子悼焉，凶费丧归，悉命官给。是日，河湟耆老，山羌夷，反首面，号奔州邑，虽国亡子产，吏哭祭遵，岂云过也？恺悌之化，人之父母，及其没也，哀亦如之，信矣夫！
    夫人金城郡君陇西李氏，江夏王道宗之女也。宜此象服，烂其盈门，嗣先姑之徽音，立庶姬之范则。华前落，藁瘗城隅，以证圣二年正月，合葬於河南之定鼎原，礼也。天使马悲，启滕公之室；人看鹤舞，闭王女之坟。松柏接於邙山，邱陵对於伊阙，石麟将斗，华表何年？有子曰祖雍，景龙初擢给事中兼侍御史内供奉。追惟皇考孝於事亲，忠於事君，恭於立身，惠於临人：总是四行，旁通具美，贻厥孙谋，以燕翼子。故老之口既绝，竹帛之文又灭，扬名兮柰何？刊石兮来裔。其词曰：
    倬哉冉氏，世有仲弓。铁冠绣服，给事於中。克昭遗懿，树之家风。於皇严考，高明有融。德罔不尊，艺何不涉？嗣武先正，思文载协。建千里，逮君六叶。龟顾印房，蛇盘绶箧。官以勤积，业因时峻。宰号神明，掾称亲信。骥足既展，熊轩亦轫。邦国海康，京师河润。出车西域，我君谟之。屯田北假，我君护之。六军有馈，其谁度之？一人无忧，其谁乐之？猛兽避德，均迁所莅。灵鸟依仁，霸执事。以今视古，名齐绩类。天不遗，山颓此位。陇首回望，秦川断肠。吏人攀绋，哀雁随丧。虚灵尊野，行临帷堂。庙立边郡，魂归故乡。王姬葬，礼之终也。水合蛟龙，坟同石马。地积霜露，烟攒松贾。千载九原，高碑泪下。
    ●卷二百二十九
    ☆张说（九）
    ○赠户部尚书河东公杨君神道碑
    若夫孝在扬名，忠归令德。事因感激，气概生焉；时逢屯难，勋业成焉。桃李灼灼，不自言於蹊迳；松柏青青，不受令於霜雪。穷独善而无挠，达兼善而无矜：子曰“君子哉”若人，斯吾河东公之谓也。公讳执一，字某，宏农华阴人也。司徒观王雄之曾孙，郓州宏农公续之孙，潞州胡城公思止之子，户部尚书相国执柔之弟，观公侍中恭仁公之伯父也，安德公尚书令师道公之叔父也：在隋则二代五公，在唐则一门三相。
    公台辅积庆，禀清明之识；河岳会灵，资磊落之气。体刚毅深於城府，蕴规略长於襟带。戏为军阵，敌国之势幼成；请学兵书，长城之望早集。年甫十六，先君捐馆，七日绝饮，三年泣血。缟纟┪有制，儒家叹其从礼；柴棘加等，议者忧其死孝。清门祖德，势胄能贫，太夫人在堂，有致力之养：非躬艺黍稷，不以供甘旨；非手树桑麻，不以荐纩。年逾一纪，勤不知劳，既极安亲之心，方展事君之节。濯缨璜渚，献策金门，当代之圣君，论天下之成败。秦皇览秦，屏左右而与谋；汉帝闻言，膝前席而不觉。一见拔玉钤仓曹，再见取尚食直长，三见典设郎。骤进直词，深触权嬖，为易之兄弟所嫉，左授伊州府果毅。又上封章，帝用嘉纳，加游击将军右卫郎将，历左清道率，换右卫中郎押千骑使。总统貔武，便繁肘腋，故得协心五王，戡剿二竖，奋飞北落。推戴中宗，嗣唐配天，不失旧物，以匡复勋，拜云麾将军右鹰扬将军，封宏农县公。赏未充庸。且有後命，增冠军大将军右威卫将军，进河东郡公，邑二千户，赋四百室，俾之铁券，恕其十死；又赐天马瑞锦，珠盘瑶爵，彩纹五百，缣素三千。分三土之上腴，处五等之高列，周戈紫绶，环卫於钩陈；玉瓒黄流，侍祠於清庙。岂知衅结梁鲁，政出艳哲，里克纳惠而为戮，苌叔城周而见咎。彼五绩之摧，此三黜之屯踬。出为常州刺史，以太夫人羸老，乞避卑湿，特降中旨，转牧晋州。驸马都尉琅琊王同皎，亲贤地切，休戚图深，安刘之策未遂，锺室之灾先及：吏扇纷狱，公陷关通。贬徙沁州刺史不知事仍长任。夜魂九逝，非北首而无归；昼户重扃，异南冠而同絷。果能推分荣辱，忘怀生死，人不堪其忧，公不改其操。久之，尽削官封，放还侍母。梁山雨雪，不隔曾氏之思；王畿风景，来就潘园之养。
    寻而大勋不废，天道复反，归既夺之井邑，起故时之将军，擢卫尉卿，复初封爵。岩岩剑山，蜀之险要，嗷嗷飞雁，人未安居，饥渴仁明，辑绥凋弊，又授公剑州刺史，蔚彼黍苗，乐我膏泽。内忧远讣，殒绝逾时，於是搏膺星奔，徒跣永路，雨不接乘，夜不解，因心通礼，朝流钦叹。有命夺情，除汾州刺史知团结兵马，哀诉不允，金革无违。中国简稽而有备，单于遁逃而远迹，诏徵为凉州都督兼左卫将军河西诸军州节度督察九姓赤水军等大使。公富以农政，和以师律，彰信蕃部，赫怒军容。断匈奴之臂碛路安而不警；张汉家之掖，雪山开而无寇。遂摄御史中丞，玺书劳亻来，缛赏稠叠。又牧原州，未发，复授凉州都督，改右卫将军，使悉如故。寻移许州刺史，未到，以单于款关，授右卫将军检校胜州都督兼处置降户使。怀柔以德，种落宜之，徵还本官，又兼原州都督。旋属降户翻叛，河朔ㄈ扰，边城耸蹙，诸将无功，强修连率夏州，按察关内，羽书日夜，俾还郡牧。公按甲待敌，确乎不动，虏骑畏威，竟无来掠。向使回避行於一步，则攘窃启於万端，十将耗五，数年未复。既而强公追丑，朝端延赏，徵拜右威卫大将军，进检校右金吾大将军，寻而即真，禁卫肃然，异於他日也。皇上哀庶戮之不辜，念群胡之自孽，大军之後，荆棘生焉，命公摄御史大夫，为朔方元帅。公刚肠疾恶，擒奸摘罪，曩将之所弥缝，宿吏之所乾没，匿赃散廪，一徵百万，矫枉过正，众口嚣然。改右卫大将军，无何，复右金吾大将军。金刀更新，鞘仍旧，岩廊益峻，徼道增清。改金紫光禄大夫州刺史，人宽吏急，犹前政也。享年六十有五，开元十四年正月二日，薨於官舍。阖境发丧，列城望祭，古之遗爱，何以加焉？
    天子伤之，下诏曰：“故官某，夙负名义，早著勋庸，居内外之职，备文武之任。忠勤匪懈，诚节无渝，忽焉徂没，情深悲悼。可赠户部尚书，归成丧，有中恒数。”惟公以孝敷闻，以忠特达，以述职，以能典兵，凡领郡十四，将军十二，再杖节钺，三执金吾，一至九卿，二兼独坐；俨有直道，侃无媚辞，银艾复乎旧德，爵传乎祚胤，全忠节於夷险，与福禄而终始：谥曰忠公，朝之令典也。夫人新城郡夫人独孤氏，左威卫大将军赠益州都督卿云之女也。妇德母仪，中外师范，开元四载，先公即穸。以今十五年六月合葬於咸阳之洪渎川，礼也。其孤濯、汪等，衔恤靡诉，词畴识，感称伐之垂文，哀劬劳之罔极。铭曰：
    堂堂杨公，神密气雄。苦身难孝，正国危忠。落彼狡童，树此帝功。昔称关西，今也河东。观王之裔，珠华玉丽。重叶尚主，三朝嫔帝。кк七德，亻先々六艺。公之亢宗，郁为世济。凉镇西隅，朔临北胡。天子授钺，将军剖符。青蛇入笥，白兽衔珠。去持玉节，来执金吾。转予爪士，守於。明察号神，仁恩名子。武都石折，文昌星死。素盖归飞，黄泉已矣。卜葬卷阿，哀荣孔多。尚书鼓吹，太平虞歌。碑流雨迹，松引风过。独封茅土，长誓山河。
    ○右羽林大将军王公神道碑奉敕撰
    维大唐开元十五年闰九月二十三日庚申，右羽林大将军持节河西陇右两道节度使营田九姓转运十副大使兼赤水大使专知节度事摄御史中丞判凉州都督上柱国晋昌伯薨於巩{屯}亭，故也。夫事君效命之谓忠，杀敌荣亲之谓勇，星袭月之谓气，逐日拔山之谓力：有一於此，名犹盖代，矧兼其四，人何间焉？是晋昌所以错落将星，峥嵘山岳者也。公讳君，字威明，瓜州常乐人也。父寿，因公建绩，致位九卿，临难守死，褒赠特进，审塞翁之倚伏，达蒙叟之浮休，老而益壮，没而立名者矣。公威声发於雷泉，武毅标於峒岭，小头锐上，猿臂虬须，龙剑摧百胜之锋，蛇矛得万人之敌。拔自行阵，果有吕蒙之才；拜於坛场，不爽韩信之用。始任镇戍，列班外府，及郎将中郎至军副率，虽骤移官守，百恒在疆场。郭知运推毂河源，握符陇右，公未登一命，事主将之旌麾；不出十年，代总戎之节钺：慷慨之士，以为美谈。
    於是自骁卫将军迁羽林大将军，既督陇右，兼统河西，绾塞垣之十军，佩节制之两印。大田多稼，而屯廪百亿；乘籍马，而铁骑数万。蹈赤山，焚幕，猎青鸟，驱牛，喑呜则七戎辟易，ピ赫则千里震动。亭候恃萁其长城，庙堂赖其神将，月献戎捷，岁行军赏。王侯无种，屠狗起於将军；战伐有功，烂羊超於都尉。前後翻飞幕下，奋跃行间，跨军典郡，腰金冠玉者，数十百人矣。每至入朝奏谒，升殿论边，山川险易，立成於聚米；攻守方略，一决於前筹。遥诏置兵，先合汉光之旨；新书从事，暗同魏武之心。故得延誉上腾，风□郁其气色；恩荣下沓，日月借其光辉。当斯时也。踌躇攘袂，三垂可以气压，百蛮可以力制。即叙者，老生之常谈；和亲者，竖儒之怯计：安足为神武非常之主道哉？誓请先拔犬戎，次系獯鬻，尽区域於西海，辟郡县於北荒，单皇灵於天外图壮节於云阁。其事如果，旷古未俦，惟君知臣，保斯言之可复；何神与善？负厥志而无成。是年秋八月，吐蕃犯边，瓜州失守，盗憎我将，执致其亲。公以为背父立威，非孝也；顿兵从敌，非忠也：大义逼而忘家，方寸乱而供国。其定计也。成列而出讨贼，尽狄而退杀身：忠在孝先，将之道也。公驰驿要谍。而回纥内叛，以八九之从人，当数百之强虏，然犹啖击射，杀伤略半，亭狐兵尽，流矢横及，所谓仆而馀威，折而不挠矣。嗟乎！当胆之愤空结，啖肝之怨莫雠。
    天子闻之，黯然兴叹：人言以命许国，夫岂忘其言哉？苟收必死之忠。焉问不虞之过？至矣！盖圣主推仁恕於天下，悬大信於後人，爱欲其生，惩晋侯再克之喜；恶伤其没，抱秦伯犹用之诚。婉独见之端，岂常情所逮？谋臣饮恩於望表，猛将感德於事外，然後任人之固，众可知也。下诏追赠特进荆州大都督，礼命窀穸，加常二等，死事之经也。公之伉债曰武威郡夫人夏氏，韩母筑城之智，孟光举臼之材。拔棘解围，三军慑其健妇；崩城恸哭，四海伤其孝妻：此又闲代之一奇，一家之两绝者也。嗣子尚衣奉御承荣，天奖赐兰，星祥名宝，礼义形於桥梓，哀戚过於麻，禀训帷堂，克持门户。特奉恩旨，收其二荫，饰柩玉关，归魂上国，以十六年十月，诏葬於万年县见子之原。卤簿齐列，方相双引，京尹护丧，史官颂石。千乘送葬，观骠骑之威仪；十里开茔，识龙骧之邱墓。铭曰：
    合众在仁，正兵惟义。将为天目，国命所寄。曲老师，轻实儿戏。安我封略，才难不易。赳赳将军，貔貅绝群。超腾白地，骞翥青□。朝盛男爵，家荣战勋。众声飞誉，帝曰予闻。子闻伊何？甲兵缮肃。屯积万庾，马量百。甘心犬戎，指掌獯鬻。大毕当比，单于可掬。壮计先达，王师未张。城隳孤塞，寇及高堂。忠先孝後，取敌而亡。外仇易复，内变难防。克日将战，呼天不假。岑彭诈客，张飞帐下。流镝何人？交钱去马。苍皇反复，哀哉命也！美殓姑臧，宠归芷阳。东都门外，南登路傍。高坟累累，列树行行。父子同兆，何殊故乡？诏刻金石，义形意气。隐善必书，殇魂不讳。事弃忠在，生轻节贵。嗟尔明灵，衔恩永慰。
    ○赠吏部尚书萧公神道碑
    仁以度心施物，义以由道利贞，孝以养志安亲，慈以教忠仁有后：举四行之尤善必书成百代之馀庆，盖得之于萧府君矣。公讳灌，字元茂，兰陵人，帝高辛之苗裔也。元鸟受命，敬敷五德；白□入房，纲开三面。微子封宋，乐叔居萧，氏族之始也；相国下秦，大夫师汉，门阀之宗也。大齐以肃竹膺期，践皇帝之位；大梁以木刃兴运，张天地之图：传宝祚於一家，易鸿名於两汉。青盖入洛，重南国之衣冠；白马朝周，盛西雍之宾客。公即梁宣皇帝之元孙，明皇帝之曾孙。大父南海王，入隋封梁国公。纂德乾坤，承灵睿哲，旧邦虽改，见周鼎之时轻；新社仍封，知晋圭之必大。考钧，中书舍人率更令宏文、集贤两馆学士。学穷秘赜，文标宗匠，广博幽深，契神无迹，温良恭俭，与道为徒：是谓启迪後昆，而前烈者也。
    公总山河之粹气，注日月之末光，心根孝友，器包礼乐。动蹑思後，故口无择言；照在机前，故身无择行。加以启蓬山之塞路，入藏室之元关，四科得游、夏之门，六艺取锺、王之隽。年十八，明经高第，补代王功曹。王储，改通事舍人，又换内直监。曳裾西苑，擅文士之场；束带东朝，首正人之列。寻以外艰去职。王戎死孝，时论忧之；闵子免丧，哀心未尽：不就祥缟，不撤几筵者久之。或曰：“怀其宝，迷其国，行其志，约其亲，可乎哉？”公曰：“吾过矣。”不得已而外除，不择官而禄仕，拜国子监丞。以婚姻之故，出为甘州司马，徙集、岚二州司马，转渝州长史。其从政也。反身以惠下，推诚以敬上，老吾老以施教，幼吾幼以子人：执是心也，何往不济？故历佐之郡，必僻陋知方，戎变俗，狠戾驯轨，贪饕寡欲，迎新者望风而歌来暮，送故者计日而恋不足。诗云：“淑人君子，正是国人。”能长人之谓也太夫人在堂有羸老之疾，公因数想计，得扶侍还京，下巫峡之波，上当阳之坂。殿转在侧，殷忧历时，席不安枕，衣不解带。及板舆长税，遂扶杖不起。子春视疾，加损徒勤；石建执丧，悲哀自绝。永淳元年八月，寓居穰县，终於苫盖，春秋五十有七。先君之服也。三年有终，公过时不释；圣善之丧也，五十不毁，公恋亲灭性。君子曰：“礼也夫，可谓至矣！”夫人京兆韦氏。祖□起，兵部尚书；父师实，秦州都督：公卿令族，兰杜齐芬。凤凰飞鸣，始正家道，珠玉秀色，终高母仪。年五十有四，长寿元年十月，逝於京师布政里。粤以二年二月辛卯，合葬於少陵原之先茔，礼也。
    其孤嵩，克戴圣君，以宰天下。大福再成於身後，湛恩广运於泉路，开元十七年仲冬癸丑诏曰：“中书令嵩父某，毓粹冲和，降灵神象，言入精微之奥，迹登圣贤之轨，位不充量，道足庇人。松贾虽幽，音徽不昧，宜承追远之庆，俾崇冢宰之荣。可赠吏部尚书。”同日诏曰：“嵩母韦氏，门传一经，行包四德，才淑冠乎邦族，言范光乎母师。诞兹宝臣，作予良弼，封其石，俾承土宇之荣；表以金章，永珩璜之饰。可赠魏郡夫人。”於是建宗庙，修礼物，荣君後命，告我前人：远哉心乎，一恩一敬之感会也如是。垂裕立训，克家扬名，遗爱至矣，慎终备矣。东武公之子孙，共连茔阙；南城侯之夫妇，同刻碑铭。词曰：
    维萧系宗，出宋之子。天命齐历，河图梁纪。累帝重王，雍容文史。是生邦俊，世济其美。仁义孝慈，中和庸。文章鸣凤，礼乐元龟。碣馆枚马，储闱潘贾。人望国华，风流儒雅。历佐列郡，政成休问。行立时法，言垂後训。没而益荣，追位冢卿。哀感有情，事传无声。墓门松平，碑字金生。不知千古，谁游九京？
    ○故括州刺史赠工部尚书冯公神道碑
    金之为宝，百炼而惟精；玉之称德，久幽而不昧：圣人美焉，君子比焉。可铄也，不可夺其刚；可毁也，不可污其洁：伟哉冯公，秉斯操矣。公讳昭泰，字遇圣，长乐人也。说学於古史，岂不闻舅氏之厥初乎？毕公建德於周，毕万大名於魏，别封之裔，遂氏冯城。秦则丞相并时，汉则将军重世，积仁钟庆，王者郁兴。间晋南浮，因燕北号，家变成国，为天下雄，勋业竞五伯之先，子孙齐二王之後。公即昭成皇帝之十代孙也。高祖大将军随州刺史长山公谦，以寇恂之才，翊戴周武；曾祖兵部尚书左仆射魏国公世基，以曹参之力，经济隋文；大庚恍书左丞检校御史大夫少府监扬州长史安昌公长命，以佳吏之名，勤劳王室；考仁，高亮无禄，子道不究，故公幼而袭安昌公焉。
    清明激澈，标格峻竖，夏翠耿介，无矫饰於韦弦；寒松青冥，不受令於霜雪。专经睹奥，习法精理，起家左奉裕改让贤府果毅，换文州司马。为酷吏所陷罢官，久之，调荣州长史，属城慢法，按而绳之。入计会府，仇家横讼，明敕杖其者，迁公宋州司马，朝廷翕然，知有王法。复假右台侍御史江南道廉察使，类会高等，加朝散大夫，进潞州长史。堆岸受湍，独醒见嫉，转湖州长史。公束湿不回，聚蚊交讪，贬为饶州司马。未行，降使详覆，拜鄂州刺史，制曰：“卿志气刚劲。操履贞洁，历佐藩条，咸有声称。诘奸纠缪，不避强御，苦节清威，若凌霜雪。顷因谗毁，遂有贬降，使者案问，皎然明白，俾从优奖，特加宠命。”其在江夏，异政风行。入为太子家令兼知内外铸钱事，国泉是殷，盗钅绝。河朔淫雨，帝思作，俾公检校邢州刺史，散有无，人忘歉岁，帝玺书劳焉，其旨曰：“卿忠於事君，简以临下，忘私徇公之美，歌谣所载；擒奸摘伏之奇，吏人攸仰。虽陈朔之贬黜邪慝，王业之斥除贪残，无以加也。一郡清静，副朕意焉。”其後以戚累移睦州刺史，复为群小所谮，左授泉州司马，未之任，又贬荣州司马。公砥节荒服，天高听卑，旋除温州长史。俄复旧阶，拜括州刺史。水国氵洳，告疾言归，景龙三年六月十三日，终於苏州之逆旅，春秋六十有五。正人叹息，旧莅伤感。
    公清白传家，信义高世，门有奇士，室无长物。夫其善於钩距，长於衿带，法严令峻，人宽吏急。当官而行，不避谗慝之口；除恶务本，不求恺悌之誉。出入从宦，十有六职，以谤获贬者五，洗谤特迁者四：不曰忠乎？将无悔於九死；不曰直乎？焉往而不三黜？故人谢而名益著，迹远而风可怀也。皇上志其持法不挠，赠大理卿；本其坐树无言，谥之曰节。窀穸之事，一以官供，哀荣之礼，被於存没。是时天子严谒山陵，训人追孝，推恩庶物，泻泽幽泉。公长子少府监绍正，次子给事中绍烈：并构层堂，仰延荣赠，赠公工部尚书。君子曰：“孝必锡类，忠则不坠，臧孙达其有後乎！郑公业为不亡矣。”夫人琅琊君，左相邢公及善之女，垂拱二年三十六而夭。後夫人鼓城君，鸿胪卿善因之孙女，景龙三年五十有五而逝。所谓齐姜昭前，邦媛辉後，碧树先落，悲同孙楚之妻；红兰渐苞，贵在冯勤之母。以开元十八年十月寅，葬我节公於长安县高阳原，夫人王氏、刘氏焉，礼也。长子绍正，少府监，第四子绍忠，未仕；第五子绍烈，御史中丞：孝乎二连之心，思崇三绝之美。魏主来顾，赏幼妇之碑；秦师不侵，尊死士之垅：扬名称伐，道远乎哉！铭曰：
    古之志士，忠不违难。倬哉冯公，矫此□翰。嚣嚣群小，彼何足算？屡困忠直，天下改观。经用百年，穷达相半。贻庆二子，双承天涣。严严大理，人命是悬。圣朝表赠，王道无偏。六卿冬官，百工攸序。韩棱虽没，龙泉可许。邱陵鼓舞兮改移山，岁月奔波兮有去不还。惟德音与颂石，传不朽於人间。
    ○唐故瀛州河间县丞崔君神道碑
  </div>
  <div class="pagination">
   <a href="全唐文_page144.html">
    上一页
   </a>
   <span>
    ...
   </span>
   <a href="全唐文_page140.html">
    140
   </a>
   <a href="全唐文_page141.html">
    141
   </a>
   <a href="全唐文_page142.html">
    142
   </a>
   <a href="全唐文_page143.html">
    143
   </a>
   <a href="全唐文_page144.html">
    144
   </a>
   <span class="current-page">
    145
   </span>
   <a href="全唐文_page146.html">
    146
   </a>
   <a href="全唐文_page147.html">
    147
   </a>
   <a href="全唐文_page148.html">
    148
   </a>
   <a href="全唐文_page149.html">
    149
   </a>
   <a href="全唐文_page150.html">
    150
   </a>
   <span>
    ...
   </span>
   <a href="全唐文_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
