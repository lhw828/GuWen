<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 90 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 90 页/共 396 页</h1>
    <div class="content">
　　（明）贺复征 编

　　○札子六

　　上孝宗皇帝札子【宋叶适】

　　臣窃以今日人臣之义所当为陛下建明者一大事而已二陵之雠未报故疆之半未复此一大事者天下之公愤臣子之深责也或不知所言或言而不尽皆非人臣之义也金并兼强大而难攻故言者皆曰当乘其机积久坚固而不可动故言者又曰当待其时夫究极本末审定计虑而识所施为之后先然后知机自我发非彼之来时自我为何彼之待今日之率直茍且习闻卑论而无复振起之实意则固以为必当乘机必当待时以缓岁月而误大事是必然矣且金知其不可以覊制中原矣尼堪之立伪楚伪齐达兰之还五路河南今酋之初又议割白沟以南而定盟好盖其本谋未尝欲于河东河北之外越而有之也颜亮虽威胁天下而北方起事以归命者固已系踵我之偏师虽浪战无律亦能捣陜虢揺闗辅得其要郡而守矣然则金之所谓难攻者岂真难而不可动者岂真不可哉此姑未论可也方今之虑正以我自有所谓难我自有所谓不可耳夫我自有所谓难而不知变其难以从其易我自有所谓不可而不知变其不可以从其可于是力屈气索甘为退伏常愿和好抽兵反戍拱手奉金而暂安于东南臣以为此今日之大患所当先论者也陛下感念家祸始初嗣位葺两淮理荆襄慰绥蜀道安集归正人立忠毅忠锐等军教民兵弩手新城壁造器械讲马政籴米储货处处桩积臣诚愚陋窃计陛下志望广逺中夜太息何止一事哉然而二十六年于此终未能奋发明诰有所举动者积今之所谓难者阴阻之积今之所谓不可者默制之而然也盖其难有四其不可有五臣请得为陛下条陈之夫重誓约畏先事以金币啖金本景德以来立国之成规耳既隳于契丹复成于女真以至于浮海再三而谋夹攻费数百万以买空燕则又宣和之所画也故斡里雅布之始至也不过责纳张觉约乱元约而已粘■〈罒干〉复至又不过责悔割三镇及间结余覩而已责城之辱忍复陈之则又不过以为当如誓书而已是三役者可谓覆灭天常神理不容之巨罪也然金自以彼直我曲用兵有名而国家遂为之包容垢耻恬受竒祸窜逐议臣降诏谢过建炎未和则祈请不絶绍兴既和则绌损不较册命行于至尊陪隶施于宰辅頼陛下威灵逺畅始得以匹敌往来耳置不戴之仇而广兼爱之义自为金弱既已久矣陛下欲尚加回护阴俟他隙则愤怒未昭固不足以激使受命之士若流涕行诛显示决絶而国信所藏典故具在亦恐天下之大义未足以易有司之常守此则国是之难一也国之所是既然矣而士大夫之论何独不然故不以金人为可恕而反咎平燕之不当不责主和之致寇而反罪守京之非策弃三镇则同议者皆是割大河则签书者不疑至于秦桧遂行其南自南北自北之论汤思退从而效之彻守弃地开门纳敌几危于隆兴之初王之望尹穑翕然附和更为务寔黜虚破坏朋党趋赴事功之说相承至今况守已撤矣地已弃矣和亲成矣尚何寔之可务何事功之可赴哉虽然此犹小人之论耳至若为竒谋秘画者则止于乘机待时忠义决策者则止于亲征迁都沉深虑逺者则止于固本自治高谈者逺述性命而以功业为可略精论者妄推天意而以中外为无辨小人之论如彼君子之论如此陛下欲询众谋则流言成市互为废兴若断以独志则虑之不尽事难轻发如此则议论之难二也女真方之前世非劲敌也然而童贯逃师于始至种师道玩寇于被围李纲失守于太原李回扫迹于河上黄潜善不知南渡杜充未战迎降赵鼎持重迄无定算张浚经畧屡致奔溃此皆国家付托委心腹之大臣也贤佞虽异败事岂殊陛下遍览往策当艰难鼎峙之时岂无杰材异禀克就勋绩者乎法今环视臣前者后者迭进迭退其知此事本而可以反复论议者谁乎其抱此志意而可以策厉期望者谁乎以奔趋官簿为阀阅以勾校朱墨为详练能縳一奸民遂自许为有智能斩一黥卒遽自负为有勇其怀利尚同毁伤善路阴塞正路谋以力据要津者充满内外陛下欲倚頼此徒责骥足于蹇歩固无可言若出意收拾拔于度外则又孟浪欺谩无足凭仗此则人材之难三也国家规模特异前代本縁唐季陵夷藩方擅命其极为五代废立士卒断制之祸是以收揽天下之权铢分以上悉总于朝上独专操制之劳而不获享其富贵之逸故内治柔和无狡悍思乱之民不烦寸兵尺铁可以安枕无事此其得也然外网踈漏有骄横不臣之敌虽聚重兵勇将而无一捷之用卒不免屈意损威以就和好此其失也论者方偏乐安靖以为宁有外虞而无使内变课其功效固已过于汉唐逺矣且靖康之事未闻我有一城一邑敢为叛命而坐视金人长驱深入惕息待死屠戮之惨与五代何异则得失之算岂不明哉夫徒鉴五代之致乱不思靖康之得祸故李纲请裂河南为藩镇范宗尹尝割边面为镇抚皆随以废格陛下循守旧模而欲驱一世之人以报君仇则形势乖阻诚无展力之地若顺时增损则其所更张其所动揺闗系至重岂得易言此则法度之难四也虽然是四难者特其精华景象而已计其事实又有甚不可者焉古者以民为兵不以兵为民因事以养兵不养兵以待事兵聚则求战不聚则不敢战今食钱自日一百以上家小口累仰给于官国力不供而常有饥寒之色是以兵为民也北方无事二十余年终不解甲是养兵以待事也养兵如故和亲亦如故是聚兵而不敢战也合营屯厢禁见卒至六十万羣校贵将廪禄无算外虚州县内困朝廷盖兵以多而遂至于弱矣此举天下以为不可动者一也昔固有以乏财为患矣未有皇皇汲汲取之无度如今日之甚者也自漕司造船督府犒军而酒价十倍和买折帛行而民有二赋免役钱起供而役法弊盐袋钱増添而盐荚尽头子勘合免丁牙契无不増钱而州县之间益以苛碎大抵经总制钱为州之害月桩板帐为县之害而四蜀折估青草水脚对减激赏隔槽名色其患苦又为特甚天下之钱岁入于官者八千万缗而支费常不足盖财以多而遂至于乏矣此举天下以为不可动者二也夫诛讨仇贼修立大事使不愆素是人主宰相之任也整挈纲目振举小治使不失时是百官羣有司之任也未有以百官羣有司之任付之吏胥而能治者今自检正都司六部列属以及寺监皆纲目之所在也官授吏手能否莫辨贿赂公行闗节交市民寃不直事滞不决小事若此况大事乎盖不信官而信吏使之然耳此举天下以为不可动者三也夫以官聴吏疲耎之名人情之所避也然而不免焉何也国家以法为本以例为要其官虽贵也其人虽贤也然而非法无决也非例无行也骤而问之不若吏之素也蹔而居之不若吏之久也知其一不知其二不若吏之悉也故不得不举而归之吏官举而归之吏则朝廷之纲目其在吏也何疑夫先人而后法则人用先法而后人则人废不任人而任法则官失职而吏得志矣此举天下以为不可动者四也法虽用矣人虽废矣然人材之定品孰堪为某官孰不堪为某官孰宜为小孰宜为大其可用之实犹在也今也任职则以人为可废择官则为人之饵学科举挂名荫计级而取循涂而进无不可为者何贤何不肖何君子何小人之有哉亷耻日缺名寔日丧风俗大坏而不可救盖不任人而任法之弊遂至于不用贤能而用资格耳此举天下以为不可动者五也是之谓不特四者精华景象之难变而五者事寔之尤不可动者也夫国是难变议论难变人才难变法度难变加以兵多而弱不可动财多而乏不可动不信官而信吏不可动不任人而任法不可动不用贤能而用资格不可动故期之以功名而志愈惰激之以气节而俗愈偷右列未能登进勇爵而儒生或以见薄为愧信臣未足承接宻旨而外庭或以见踈为疑公卿大夫私窃告语咸以今之事势举无可为者姑以美身甘食老身长子自足而已岂非今之实患深害一大事之残贼者欤沿习牵制非一时矣其利害当讲其虚实当明其是非当断其处置当决不讲不明不断不决陛下之志虽欲有为将何所恃而独行哉一世之人维絷手足涂塞耳目失正性矣岂知君仇之当报而为陛下尽死力哉臣故曰二十六年于此终未能奋发明诏有所举动者积今之所谓难者阴沮之积今之所谓不可者黙制之而然也然则其难者岂真难乎其不可者岂真不可乎盖自古人君有虽居天下之尊位而不得制天下之利势以卒于无成者矣陛下则不然以陛下之圣之武之勤之明愽学逺览絶识独睿汉之宣帝光武唐之太宗皆不及也讲利害明虚实断是非决废置在陛下所为耳大议成立则国是之难者先变矣陛下之国是变则士大夫议论之难又变矣羣臣之在内者进而问之在外者举而问之其任是事者亲用之其不任是事者斥逺之则人材之难亦变矣变国是变议论变人材所以举大事也其所当顺时而增损者某事耳非轻动而妄更易也则法度之难亦变矣四难既变则兵以多而弱者可使少之而后强也财以多而乏者可使少之而后裕也然后使官与吏相制而不制于吏使人与法相参而不役于法使贤能与资格并行而不屈于资格皆无不可动之患矣期年必变三年必立五年必成二陵之仇必报故疆之失必复不越此矣臣故以为机自我发而非彼之乘时自我为而何彼之待者也若置而不论固而不改则我之所谓难者真难矣金岂复有易攻之机我之所谓不可者真不可矣金岂复有可动之时亶之废亮之殒干鲁之叛皆彼之机也我何乘焉彼之时也我何待焉臣故以为率易茍且习闻卑论缓岁月而误大事者也臣昼诵夜思审观天意稽考人心十五年矣今日始得对清光发緖论陛下加聴之愿反复诰难以究其始末非独臣之幸天地祖宗之灵所以望于陛下也

　　直前奏事札子【真徳秀】

　　臣不佞蒙陛下擢司记注日侍天光在庶僚中最为亲近每惟报国之谊无若効忠而缄黙不言臣实有皋今将以便亲求郡行去阙庭敢不亟陈其愚冀补万一臣窃闻女真以鞑靼侵陵徙都于汴此吾国之至忧也盖鞑靼之圗灭女真其志务在吞噬彼虽迁都必将移师从之既能越三闗之阻以攻燕岂不能絶黄河一带之水以趋汴臣恐秋风一生梁宋之郊已为战埸矣使鞑靼遂能如刘聪石勒之盗有中原则疆场相望便为邻国固非我之利也或如耶律德光之不能即安中土则奸雄必将投隙而取之尤非我之福也今当乘金之将亡而亟图自立之策乎抑幸金之未亡而姑为自安之计乎天用忠贤修政事屈羣策收众心者自立之本也训兵戎择将帅缮城池饬戍守者自立之具也以忍耻和戎为福以息兵忘战为常积安边之金缯饬行人之玉帛女真尚存则用之于女真强敌更生则施之于强敌此茍安之计也陛下以自立为规模则国势日张人心日奋虽强敌骤兴不能为我患陛下以茍安为志愿则国势日削人心日偷虽弱冦仅存不能无外忧昔者孔子诵鸱鸮之诗以为知道闻沧浪之歌则使小子聴之盖安危存亡皆所自取若夫当事变方兴之日而示人以可侮之形是堂上召兵而户内延敌也微臣区区窃所深虑敢僭为陛下陈之古者一士止百万之师一贤制千里之难季梁在而随不可伐宫之竒存而虞不可欺今济济周行号为多士然汉儒所为骨鲠耆艾论议动众心忧国如饥渴者既难其人间有意见小异则已成枘凿论议小激则目以诪张岂以朝廷之上所少者非此耶夫平居工文墨便刀笔名儒宿望或所不能至于正色而沮邪萌立谈而断大事不以利害为迁就不以招麾为去来则又非小有才者所能办惟陛下以尊贤重士为心合天下正人以自助毋间同异毋狥爱憎则鼎吕之势成金城之守固折冲厌难孰大于斯臣故曰用忠贤为自立之本也昔句践之栖于会稽也饮食不致味听乐不尽声内则修令寛刑振贫吊死折节下士而厚礼宾客外则修车马兵甲而与三军共饥劳之殃凡可以报吴者无不为而非可以报吴者不暇为也国家南渡驻跸海隅何异越栖会稽之日宗庙宫室本不应过饰礼乐文物本不应告备惟当养民抚士一意复雠而秦桧乃以议和移夺上心粉饰太平沮铄士气今日行某典礼明日贺某祥瑞士马销亡而不问干戈顿弊而不修士大夫豢于钱塘湖山歌舞之娱无复故都黍离麦秀之叹此桧之罪所谓上通于天而不可赎也今豺虎斗于中原狐狸噑于境上危机交急不同常时臣愿削去虚文颛行实政百司庶府轮奂一新矣继自今缮营不急之役姑辍焉可也簿书期会之事整整有绪矣继自今常程细之务付之有司可也陛下日旰视朝惟大政是议辅臣夙宵尽瘁惟大计是图则勾践之功可寻而中兴之烈可冀矣臣故曰修政事为自立之本也昔汉有边鄙大疑必使羣臣杂议季布得以中郎将而折列侯哙狄山得以愽士而诘御史大夫汤北匃奴来求和亲光武既从皇太子言却其使矣而班彪乃以不宜絶北为言是一司徒掾而敢与太子异议也岂非国家大事臣子皆当尽言故耶我朝熈宁中契丹来议地界时王安石当国神宗乃以问韩琦富弼元佑初夏人遣使纳欵时司马光为相哲宗乃以问大防纯仁高宗中兴内外尤为倥偬然无一事不采人言建炎四年尝议防秋矣绍兴初元尝议便民弭盗矣五年则令前宰执各陈御寇之策矣八年则令侍从台谏各上讲和利害矣夫以圣祖之明非不知独运专断为神顾以广谋从众为得者凡以尽天下之心而建久长之策也今事会之来日新未已臣愿诞颁明诏以金徙而南寖迫吾围凡厥有位其各尽言然后愽采众长按为定论书曰好问则裕自用则小命诸大夫各以情告无阿孤者勾践之所以霸诸有忠虑于国但勤攻已之阙者诸葛亮之所以贤惟陛下以勾践为心大臣以武侯为法则事无不集矣臣故曰屈羣策为自立之本也国之元气在于人心元气充则外邪却人心固则外患销天地常经断断不易陛下亦尝察近日人心之舒戚乎向者弊法新改令出加严虽大为防禁以示民非欲峻刑名而绳下而刺举之官承迎过当奏劾来上类多中以深文使追禠者未闻牵复之期贬窜者常隔惟新之望荐绅之论畴不赍咨臣愿明敕有司原情差次稍从释免以收士大夫之心厥今州郡监司莫非材选然平易中和之政少而操切击断之意多以理财自诡则征利宻于秋毫以行令自媒则用刑深于刺骨夫我朝立国本尚寛仁以此毒民惧者众矣臣愿选用循良退斥贪暴布宣德意洗涤疮痍以收百姓之心君人之柄惟名与器当靳而予则侥幸者生心宜予而靳则劳能者觖望顷縁军赏多滥一切难以微文虽惩伪所以别真而矫枉亦虞过直今边堠孔棘正牢笼武勇之秋臣谓荆襄两淮之人尝以功绩着见为众所推者宜命帅守监司搜扬来上择其尤异者数人不次擢用自余悉下铨曹审其来厯茍非妄冐者悉与随资注拟以收豪杰之心往者两淮募兵虽数万计如有诸军阙额自可拨隶分填而议者以廪给为忧急于汰遣方其例予缗钱资之使去小人寡虑偷快一时资用既空抟手亡策强者遁藏山泽伺时而为奸懦者丐乞道途偷生而就尽夫急则望其效死缓则委弃弗图后复使人畴肯用命今宜择其伉健收寘戎行非惟增壮军容消弭奸慝亦以收忠义之心自丙寅之役淮民流离有司赈恤失时死亡略尽虽展上供贷常赋而凋残未复生聚絶稀比闻州县科役颇繁田赋虽蠲撮课仍重民兵圑结衣装弓弩责其自备教阅资粮令其自赍呻吟之余何以堪此臣愿朝廷深念保鄣之重多方优恤俾获苏苏以收边甿之心北境遗黎本吾赤子日夕南望如慕慈亲彼既襁负而来焉有可拒之理窃闻疆吏便文塞责至以锋镝驱之既絶其向生之涂是激其等死之忿又闻秦陇之间有相率内附者自湼其面示无还心视昔八字之军何异而入南不受归北不可兽穷则抟势有必然臣恐欲以靖边祗以扰边将以无事适为多事也臣闻古之有国者患民之不附而不患民之加多孟子曰为汤武驱民者桀与纣也今天下之君有好仁者诸侯皆为之驱矣今中华之民穷而归我是女真为吾之鹯獭也其忍不为茂林深渊以受之耶羊祜祖逖之事浅矣然能务修德信抚纳新附故吴人恱服晋土复归况堂堂巨宋岂无能任二子之事者诚能谨择其人分镇三边务以恩信怀柔而使逺人欣慕民既我附土将焉归恢拓之基实在于此臣愿朝廷亟加之意以收中原赤子之心夫得天下有道得其民斯得天下矣得其民有道得其心斯得民矣陛下诚能内有以保吾国之民外有以怀邻国之民则以守则固以战则克矣臣故曰收众心为自立之本也抑臣又闻有自立之本有自立之具今连营列戍虚籍不填老弱溷殽教阅弛废衣廪脧削憔悴无聊荆淮所恃者义勇民丁而圑结什伍反成骚扰无以作其超距翘闗之勇东南所长者舟师战棹而绘画图册徒事美观而未尝习以凌波破浪之技傥非痛扫弊端一新戎政则缓急将无可用之兵掊敛成风而士卒之怨弗恤忌克成习而偏禆之长莫伸或拔于奔北而威望不足服人或相为水火而用心莫能恊一公朝苞苴之路絶而别通交结之涂田宅子女之欲盈而外窃亷洁之誉傥非愽采众言精加搜择则缓急必无可用之将昔李纲建议以为欲保江南当葺理淮襄以为家计夫荆襄形胜臣固习闻而两淮利病则尤所深悉盖军国所资莫如盐荚而淮有鬻海之饶兵食所仰莫如屯田而淮有沃埜之利其齐民则天性徤斗每易视敌兵其豪民则气槩相先能鸠集壮勇使范蠡诸葛亮辈得而用之力本以务农教民以习战虽方行天下可也其肯委之为不足守之地哉中兴之初志在进取故不暇修营讲和之后束于要盟又不克经理然孝宗皇帝所以设扞防辟空旷者未尝不留圣心窃惟今日实南渡以来所未有之时政当乘机自立继孝宗所欲为之志夫高城深池劲兵重戍边之大命也今淮东要害在清河之口敌之粮道实出于兹而淮阴无寻丈之城无尺寸之兵徒以山阳可恃而已然山阳虽大前无淮阴之蔽后无宝应之援若敌以重兵遮前而竒兵断后则高邮维扬之路絶而山阳之形孤山阳不守则通泰危而江淛震矣淮西要害在涡颕之口敌之粮道亦自此出而濠梁安豊城则庳薄池则堙狭兵则单虚徒以庐和可恃而已然有安丰之屏扞则敌始不得以犯合肥有濠梁之遮蔽则敌始不得以走厯阳藉有他径可由而吾之庐和当前而濠寿断后则彼有腹背之虞我有犄角之助其能长驱深入荡无所畏乎故欲固两淮先防三口此非臣之臆说也昔孙氏之保江左邾城虽小犹屯三万人今维扬合肥两淮之根本而兵数单弱不及孙氏一邾城故李纲尝谓大将拥重兵于江南官吏守空城于江北以为非策臣谓今日当议徙江上之屯以壮淮甸之势或谓果尔如江面何夫两淮籓篱也大江门户也藩篱壮则盗贼无闯门之虑两淮固则戎马无饮江之忧第当精阅舟师布列津要则表里相应屹如金汤其与区区坐守江壖而使贺若弼之徒得以经营飞渡者利害何啻什伯哉虽然此不足烦圣虑也古之为国者必有重臣以当阃外之寄故蜀以孔明驻汉中吴以陆逊守荆渚皆付以事权不从中御故二人者得以乘机制变而收成功今江陵建邺虽有制阃之名而实处内地边陲机事多不即知至于小有措置必皆听命于朝有请辄从尚云可也请而弗获抑又多焉藉有异材何由展布因循误事可为深忧臣愿于近臣中择其更事任熟军情威望素孚文武兼备者二人一于襄汉一于两淮之中建立幕府财许移用官许辟置其它悉如吴蜀任二臣故事则荆淮之家计可成而朝廷之忧顾可释此陛下所当亟图而不可忽也或曰彼方纷拏我幸无事但求镇静焉用张皇臣窃以为不然夫自古未尝无夷狄惟有以待之则不敢窥未尝无奸雄惟有以折之则不敢肆今不于斯时大有所振立万一更生虎狼之敌知吾易与潜启桀心当是时也不知安边金缯行人玉帛可以窒其无餍之欲乎夫古今之患非一而蒙蔽为甚昔范仲淹尝谓时方用兵不当讳言边事今朝廷若以张皇为戒臣下希指虽有警急不敢上闻本恶张皇乃成蒙蔽昔云南丧师反以捷告原其积渐不过如斯盛明之朝可不鉴此臣本迂踈岂应妄论大事然惟臣子之谊有怀弗尽不足为忠是以冐昧决于一言区区爱君之心惟圣明裁察

　　直前奏札【真德秀】

　　臣闻君子小人之分义利而已矣君子之心纯乎为义故其得位也将以行其道小人之心纯乎为利故其得位也将以济其欲二者操术不同故所以其君者亦异夫为人君者受谏则明拒諌则昏明则君子得以自尽昏则小人得以为欺故为君子者唯恐其君之不受谏为小人者唯恐其君之不拒諌彼小人者岂以受谏为不美哉盖正论胜则邪说弗容公道行则私意莫逞故其术不得不出乎此昔唐宪宗尝谓李绛曰比谏官多朋党论事不实皆陷谤讪欲黜其尤者若何绛曰此非陛下意必憸人以此荧误上心因极陈其说以明人臣进谏之难帝曰非卿言我不知諌之益宪宗唐之英主也憸人之言一入几至于黜諌臣盖朋党谤讪皆人主之所深恶因其所恶而激怒之虽宪宗之明不能无惑非绛深知小人情状而极辨之则皇甫鏄李逢吉之徒岂必本年而后用事呜呼人主为社稷计其可不致察乎此哉臣尝厯考前古凡小人欲排正论大抵数端不曰立异则曰好名不曰卖直则曰归过而其甚者则曰朋党也谤讪也盖为君子者以引君当道为心政有得失必不茍从不茍从则近乎立异矣竭忠论事必合人情既合人情必得时誉如此则又近乎好名矣好直邻于卖直救过类乎归过乃至持论偶同则可谓之朋党尽言无隠则可谓之谤讪凡此数端皆迷误君心之酖毒窒絶言路之榛荆也自非至圣至明未有不为所惑仰惟本朝圣哲相承招徕谠言如恐弗及方其盛时天下之士仇然献议固有踈狂谬戾不切事体沽激矫亢不本忠诚者亦皆优容不以为皋其间小人不便或进巧说若景佑中范仲淹既坐言事绌议者因请勅牓朝堂有曰憸邪罔上者有辟挟私立党者必惩自谓足以梗言路矣而仁宗寻即悔悟诞降明诏敷求直言召还仲淹竟至大用而庆厯之治以成哲庙初用司马光之言下诏求諌当时有不欲者豫计六事以排之曰若阴有所怀犯非其分或扇揺机事之宜或迎合已行之令上以观望朝廷之意以徼幸希进下以眩惑流俗之情以干取虚誉若是者必罚无赦光复上疏争之以为此非求谏乃拒谏也人臣惟不言言则入六事矣哲宗宣仁亟俞其请而四方言利病者始获上闻元佑之治实基乎此向使二宗纳奸言而不悟逺正论而不容则小人之计行君子之道丧丰功大业安能传示永久为本朝极盛之日乎若乃指公论为流俗者王安石之私心分上书为邪等者蔡京之奸计斥忠贤为伪党者韩侂胄之狡谋覆辙甚明厥鉴非逺臣愚伏望陛下恢洪圣度以徕天下之忠言昭晰圣鉴以察羣臣之心术凡在廷之士有劝陛下以亲近端良不讳已过者必君子也不惟听受之又当奬擢之有劝陛下以疑忌人言恶闻厥失者必小人也不惟拒絶之又当摈斥之使鸣凤之瑞日闻而妖狐之音顿息若是而治功不隆天休不格者非所闻也惟陛下留神反复愚臣之言

　　庚午六月十五日轮对奏札二【真德秀】

　　臣闻天下有不可冺灭之理根本于人心万世犹一日者公议是也自有天地以来虽甚无道之世破裂天常隳坏人纪敢为而弗顾者能使公议不行于天下不能使公议不存于人心善乎先正刘安世之议曰公议即天道也天道未尝一日亡頋所在何如耳熈宁之世以新法为不可行者公议也虽以王安石之愎谏遂非而不能遏士大夫之口绍兴之际以和好为不足恃者公议也虽以秦桧之擅权专杀而不能弭君子之论卒之新法行而民力屈和好就而敌情骄甚哉此理之在人信可畏也与其拂之以取败孰若顺之以为安近年侂胄用事以区区私意小智扞天下公议之冲虽能颠倒是非于一时终不免为当世大僇何者公议天道也侂胄违之则违天矣天其可违乎故善为国者畏公议如畏天则人恱之天助之何事功不立之忧哉陛下更化以还至公之理盖尝少伸于久郁之后矣臣愚伏愿朝廷之上兢兢保持勿失初意用人立政一以天下公议为主而不累于好恶党偏之私尽公极诚如对上帝则天人胥恱治效可期海内之幸也惟陛下留神反复愚臣之言

　　辛未十二月上殿奏札一【真德秀】

　　臣闻知父母之心者可以知天心知人君之道者可以知天道盖父母之于子也鞠育而遂字之仁也鞭扑而教戒之亦仁也君之于臣也爵赏以褒劝之仁也刑罚以耸励之亦仁也天佑民而作之君其爱之深望之切无异亲之于子君之于臣也故君德无愧则天为之喜而祥瑞生焉君德有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近岁以来旱蝗频仍饥馑相踵陛下严恭寅畏不敢荒宁忧闵元元形于玉色上天降康遂以有年亦足以观感格之效矣而比者干度告愆星文示异乃叠见于清台之奏谓陛下躬行之未至与则丰穰之应何自而致之谓陛下躬行之已至与则象纬之灾又何为而数见也天道幽逺人所难知臣窃思之意者皇天佑宋之心欲陛下不以积年之忧为易忘而以目前之喜为仅足其爱之深望之切为何如耶夫宫庭屋漏之邃起居动作之微一念方萌天已洞见陛下诚能守兢业之志防慢易之私孳孳服行屡省毋怠则将不待善言之三而有退舍之感矣况今年虽告稔民食仅充然荐饥之余公私赤立如人久疾甫获瘳而血气未平筋力犹惫药败扶伤正须加意朝廷之上未可遽忘矜恤之念也恭闻间者内廷屡藏醮事固足以见陛下畏天之诚然而修德行政者本也禬禳祈请者末也举其末而遗其本恐终不可以格天矧今冬令已深将雪复止和气尚郁嘉应未臻此汉人所谓天有忧结未解民有怨望未塞者也臣愚不佞伏望陛下体昊穹仁爱之意思星文变动之由延访羣臣勤求阙失推行惠政以活斯民则愁叹销于下而休征格于上矣诗曰敬之敬之天惟显思命不易哉惟陛下留神毋忽

　　辛未十二月上殿奏札二【真德秀】

　　臣窃惟今日金人有必亡之势三可为中国忧者二盖自有天地以来夷夏盛衰不常然未有昌炽百年而无变者也金人盗据中原九十载矣自其立国唯以刑威杀戮刼制上下非有欢然心服之素也持此而欲久存虽秦隋不能况区区无道如金人乎此其必亡者一方阿固岱尼堪之徒崛兴穷海之滨茹毛饮血云合乌散用彼之所长以凭陵诸夏故所向莫能当今数十年豢养之余亡复前日坚悍之气而鞑靼小夷歘起而乘之干戈相寻情见力诎盖今之女真即昔之亡辽而今之鞑靼即乡之女真也以垂亡困沮之势既不足以当新胜之锋而众叛亲离安知无他变乘之者此其必亡者二方其隆时用民力如犬马戕民命如草菅人情携离亡一敢叛者积威约之素也今其溃散四出犹川决防不可遏止至用赦以安之瓦解土倾其形已露岂待智者而后知哉此其必亡者三嗟夫堂堂中华蛇豕穴之翼翼故都禾黍生之有志之士思欲一洗久矣而曩者病于机会之难逢间者败于权奸之轻举頋今何幸彼自阽危而臣复以为忧何也盖传有之自非圣人外宁必有内忧孟子亦曰无敌国外患者国恒亡方陛下更化之初和议未坚边警未撤君臣上下愓然有不敢康之心迨夫聘俯交驰遽已狃目前之安而忘前日之患万一金人遂亡莫或余毒上恬下嬉自谓无虞则忧不在敌而在我矣此臣所谓可忧者一也事会之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为夷狄之衰乃中国之利抑不思匃奴五单于之争汉尝获其利矣拓跋氏河南之警頋反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具边陲备御斥堠精明使匃奴盛强尚当宾服况于浸微弱之后乎若梁武则不然舍正道而溺异端弃人事而谈空寂内则三蠧弄权轻作威福外则诸王忿阋骨肉相图保境靖民犹惧不足况欲乘人之敇以徼幸万一之功哉由是观之使今日能为汉宣之所为则金之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之策勿以惩羮之故而谓雠耻可忘勿为视荫之谋而谓幸安可恃修实德以格天命敷仁政以结民心奬忠实以作兴天下之材省科敛以培养天下之力至于某人可将某兵可用某城当缮某器当修无日不计于朝而申训之庶几国势日尊敌人自恐则乘机取胜可以制蚌鹬之危养威俟时足以保金汤之固矣惟陛下毋以臣愚贱而忽其言

　　十二月奏已见札子【真德秀】

　　臣闻自昔人臣之爱君莫大乎愿其君之寿天保之诗归美以报上也一则曰俾尔单厚何福不除二则曰受天百禄降尔遐福而终之曰如南山之寿此惓惓之至也今臣忝备禁宻且以执经劝讲为职伏遇陛下诞弥之节近在朝夕归美报上尤剧此心然徒知与海内臣民颂吾君之寿而不以圣贤论致寿之道为陛下言则亦不过如华封之爱君而已矣奚益哉谨斋宿再拜条其说以献一曰无逸则寿昔周之成王盛年嗣位周公恐其不知稼穑之艰难而乃逸也则为书以戒王其言殷王中宗享国之久本于严恭寅畏天命自度治民祗惧不敢荒宁至论高宗祖甲及周文王所以享国者大抵亦然盖百圣相传同此一敬曰严恭曰寅畏曰祗惧无非敬也敬与逸豫相为消长三宗文王之所以能无逸者以其敬也周公欲王视以为法而日勉焉上敬天下敬民则游田不敢盘酒德不敢饫培养厚而根本强持守严而心志定是固辑福之源曼寿之基也然则陛下于无逸之戒其可不念乎二曰亲贤则寿召公巻阿之诗亦为戒王而作其三章曰尔受命长矣茀禄尔康矣而继之曰有冯有翼有孝有德以引以翼谓必有如是之人日侍左右然后迪其君于道而受天之福也夫人君享四海之奉易动者物欲而难保者德性近妃嫔亵御之时多而亲学士大夫之时少则迎逢扇惑无非物欲岂惟败德抑且伤生惟有孝有德者引之于前而翼之于后俾日闻正言见正行杜嗜欲于将萌弭过失于未形则其心恬憺而和平优游而晏宁是乃保身长世之道也然则陛下于亲贤之意其可不笃乎三曰以孝奉先则寿周颂之雝为禘祭而作也而曰假哉皇考绥予孝子又申之以眉寿繁祉之言盖王者以孝事其先而祖宗亦以寿祉遗其后人也陛下嗣先皇之服而为宗庙主岁时飨祀固所当严而一祖十二宗之传序其责尤重夫必勤勤于继述兢兢于保守然后神祗祖考咸安乐之而锡之以无疆之休此陛下所宜深勉者也四曰仁则寿孔子论知仁之别而曰仁者静又曰仁者寿惟静故寿也仁者之心纯乎天理而无私欲之扰故其体安定而正固其效悠久而绵长然静非兀然枯槁之谓也动以理虽动而未尝不静不仁之人则动于欲矣欲胜而无节则躁动而难安世未有凝然安固而不寿亦未有纷然躁扰而克寿者此陛下所宜深体也五曰有德则寿中庸称舜之孝以为大德者必得其寿且谓天之生物因材而笃栽培倾覆惟所取焉盖皇天无亲惟德是辅舜之所为有自寿之道故天亦寿之此所谓栽者培之也祖已之训高宗则曰降年有永有不永非天夭民民有自夭之道故天亦夭之此所谓倾者覆之也以大舜之德为师而以祖已之言自鉴此又陛下所当深用其力也凡此五条皆圣经之格言万世人君之药石参而味之则周孔之大训为足以该之盖能敬与仁则余皆在其中矣秦汉以来异说横骛人君不知圣贤致寿之道而溺于神仙方士之术故汉有文成少君唐有栁泌赵归真辈皆以荒忽诞幻蛊其君至于饵药以求长年未有不反为所误者唐之穆敬不足道宪武皆英明雄断之主亦以自贼焉岂非世之大戒乎臣尝窃谓仙经万巻不若诵无逸之一篇道家千言岂如玩静寿之两语陛下方日近儒生游心经术未有汉武唐宪之惑微臣爱君不敢不豫陈其愚惟圣明裁察

　　论聚散札子【牟子才】

　　国家五星聚奎实主文治列圣相承唯以收揽人才为第一事虽棫朴之能官人巻阿之用吉士不是过也咸平景德之间浑然不见其际所谓人才之大极政事之太和也天圣以来王曽吕夷简相君子尝一聚矣未几而散于景佑百官之一图又散于庆厯圣德之一诗又散于王拱辰打就之一网是天圣以来之人材散于忠邪之相激然其害止于散而已神宗初年富弼复相至和嘉佑之君子未至于散也熈宁之邪说一进而先朝之大臣最先散未几而议新法不合者尽散未几而条例司之贤者亦散是熈丰之人才散于法令之变更也然其害止于散而已元佑初司马光相吕公着文彦博相继辅政君子又聚矣品流太分事故反复滥觞于吏额之小争浸淫于调停之初议滔天于策题之分辨而君子之党尽散极而至于朝堂之榜党碑之镌躏躤忠贤曽草菅之不若是元佑之人材散于别白之太过其为祸盖不止于散也建中靖国初起范纯仁相韩忠彦君子又聚矣天下方以快活差除为喜而曽曹温益志在朋奸置政事局而轻元佑重元符进爱助图而左轼辙右京卞意向一偏而君子遂尽去而元符上书人一皆以邪目之是建靖之人材散于中非中而靖非靖其为祸盖不止于散也中兴以来张浚赵鼎为相君子又聚矣未几秦桧当国力主和议一时谠论如胡铨等三十二人不肯附丽如李纲等八十余人率皆摈弃或死于囹圄或死于贬所或流弃于魑魅之区累赦不移或栖迟于林泉之下屏逐不出是绍兴之人才散于多主战而少主和其为祸又不止于散也庆元初赵汝愚相凡一时知名之士朝除暮拜略已无遗奸憸小人相与仄目而戚怨恨之余亟引非类布居台评于是汝愚引用之人以次而去大者贬窜小者斥退而举幡六士屏窜朋党之禁愈严士大夫之祸愈酷是庆元之人才散于嫉专门而禁道学其为祸又不止于散也臣尝通考国朝之人才大抵屡散有散之大者散之小者有散之缓者散之急者有散之遽者散之极者始而君子攻小人其变也君子攻君子甚至于君子而力引于小人始而小人攻君子其变也小人攻小人甚至于小人而阳附于君子推移不一偾起相攻然要其极亦不过散而聚聚而散耳阅汗青而慨叹抚往事以兴嗟今日正当君子大聚散之秋可不先几微而逆致其防哉陛下即位几三十年君子之类凡三聚而三散矣端平亲政一聚散也甲辰改祀二聚散也丁未更化三聚散也今日二相并建公道复明加壁招旌翕若少聚矣然方刚忠鲠者淹之外服魁垒卓杰者屈之家食抱负耿介者多郁沈操守端靖者罕拔擢或者犹以为未聚也来者不日而旋去居者靡固而易揺落如晨星索如霜叶则又几于散矣夫聚之常觉其难散之常觉其易何也君子不为富贵所掀则去就轻去就轻则知醴酒不设楚人市箝之几必先几而去矣然不知其初费几召节也君子不为利欲所迷则出处定出处定则知刳胎毁卵凤凰不来之意必以兆而行矣然不知其初费几纶诏也此聚之所以难而散之所以易也君子敢言以抗小人之锋虽有大艰难不复计其身之济否也虽有大机穽不复计其身之利害也君子敢为以摧小人之鋭虽有大祸患不暇顾其身之死生也虽有大谗毁不暇顾其身之合否也此聚之所以难而散之所以易也然其聚也常以君相好贤之笃其散也常以党人媢疾之深其聚也常以至诚乐与之实其散也常以疑忌不容之过其聚也常以气类汲引之公其散也常以意向异同之别其聚也以尊敬之积其散也以厌薄之形其聚也以培植之加其散也以摧抑之遽其聚也以去邪逺佞其散也以崇雠丑正其聚也以户庭坦夷其散也以城府深阻其聚也以朝廷清明其散也以流品殽杂其聚也以公其散也以私其聚也以义其散也以利聚散之权常寄于若有若无之中而聚散之机常决于且信且疑之际故羣凶窥观时或小瞢弩羽叠至散之几也徒中倒戈自相击触一彼一此散之几也论事如争意向小异衅隙渐生散之几也表正曝邪鼔虚成实撼揺其居散之几也设局张穽柔声宛舌射影中伤散之几也寓意歌诗更相贤圣自取议讥散之几也招纳党人平治旧怨兼用正邪散之几也显争力抵激动忿心陡分利害散之几也操舟共济实左虚右轻重不伦散之几也顾怀私恩妄谈彼善潜疑人心散之几也此十几者其造端甚微为祸实大月晕而风础汗而雨事有其兆识者隠忧且小人失职在外揺毒合虿其奸足以荧惑主聴辨足以扇揺人心机权智术足以怵中立之人钱财气力足以张异议之势彼见朝廷举动少有暌违即萌睥睨之心缙绅议论稍有系吝即开姗笑之口天时不顺则幸灾而乐祸国本未定即乘间而诋巇茍得一隙即伺隙以肆其奸茍得一机即縁机以逞其志今日谓某贤必当逐去明日谓某奸且将召用讹撼靡已朋类实繁又有君子之似者心怀卵翼之恩进则不能旅于君子退则耻为伍于小人于是立为狡狯闪烁之论以洗其附丽之迹言虽若公意则有为若是者如言八闗五鬼之类耳其操心用意虽鬼神莫窥其际使此说得行则为毒也忿戾而不可解亦有小人之靡者心怀汲引之恩进则不类于君子退则无间于小人于是立为诞荒卑謟之论以晦其茍合之迹言虽可玩意则难量若是者亦犹三变两来之类耳其处心积虑虽公输莫谕其巧使其说得售则为害也阴沉而不可药邪气日盛元气日微此聚之所以不可常而其势必至于散彼岂不知聚而为解散而为屯聚而为泰散而为否然不能不散者上无以保之下无以安之则散亦势之常也

　　文章辨体彚选巻一百七十五

　　●钦定四库全书

　　文章辨体彚选巻一百七十六

　　（明）贺复征 编

　　○札子六

　　乞校正陆贽奏议进御札子【宋苏轼】

　　臣等猥以空踈备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进于医手方多传于古人若已经效于世间不必皆从于已出伏见唐宰相陆贽才本王佐学为帝师论深切于事情言不离于道德智如子房而文则过辨如贾谊而术不踈上以格君心之非下以通天下之志但其不幸仕不遇时德宗以苛刻为能而贽谏之以忠厚德宗以猜忌为术而贽劝之以推诚德宗好用兵而贽以消兵为先德宗好聚财而贽以散财为急至如用人聴言之法治边驭将之方罪已以收人心改过以应天道去小人以除民害惜名器以待有功如此之流未易悉数可谓进苦口之药石针害身之膏肓使德宗尽用其言则贞观可得而复臣等每退自西阁即私相告以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条晁董之对则孝宣以致中兴若陛下能自得师则莫若近取之贽夫六经三史诸子百家非无可观皆足为治但圣言幽逺末学支离譬如山海之崇深难以一二而推择如贽之论开巻了然聚古今之精英实治乱之龟鉴臣等欲取其奏议稍加校正缮写进呈愿陛下置之坐隅如见贽面反复熟读如与贽言必能发圣性之高明成治功于岁月臣等不胜区区之意取进止

　　文章辨体彚选巻一百七十六

　　●钦定四库全书

　　文章辨体彚选巻一百七十七

　　（明）贺复征 编

　　○札子七

　　初政第二札【明霍韬】

　　臣闻汉文帝入莅大统首问每岁决狱几何每岁钱糓出入几何陈平对曰有主者司马光谓平所对为非非也大臣惟择夫主刑狱钱糓者而已责大臣知刑狱钱糓之数非也或者又云文帝非所宜问亦非也葢知刑狱之数可以觇风化矣知钱糓之数可以知经费矣此文帝之问实人君初政之首务也臣愿陛下推广此问可乎如蒙首召户部问之曰祖宗朝岁计赋税所入几何各省存留几何内府需费几何百官廪粮几何军士粮饷几何三边供亿几何藩封禄米几何内宦月粮几何较之今日岁计所増几何所减几何然后从而思之曰赋税所入犹夫昔也所费所出不有倍于昔者乎年代愈深流弊愈极盍有以处之乎次召吏部问之曰祖宗朝外任百官几何京任百官几何荐举几何科贡几何杂流几何较之今日冗员所增几何衙门添设几何然后从而思之曰舆图政事犹夫昔也冗员冗食不有加于昔乎官添弊冗政纷多门盍有以处之乎次召兵部问之曰祖宗朝天下军职几何京卫带俸几何外卫带俸几何天下军士几何在京勇士几何校尉几何较之今日所增几何所减几何虚名无实势豪包办月粮几何然后从而思之曰天下疆圉犹夫昔也冗员冗兵不有倍于昔者乎愈久愈冗愈冗愈极粮食无措盍有以处之乎次召礼部问之曰祖宗朝天下亲藩几何镇国奉国将军中尉几何仪宾几何内臣几何较之今日所増几何所减几何然后从而思之曰岁计赋入犹夫昔也宗藩内宦不有倍于昔者乎势穷则变变则通通则久盍有以处之乎次召工部问之曰祖宗朝岁计物料所入几何恒年修理几何上用所需几何各监局所需几何军器修理几何工匠几何柴炭几何较之今日所増几何所减几何然后从而思之曰天下课料犹夫昔也浮费不经不有倍于昔者乎繁费日滋帑藏日竭天下日困国计日艰盍有以处之乎次召刑部问之曰祖宗朝岁决大辟几何较之今日天下决大辟几何情真着监几何可疑见监几何然后从而思之曰好生恶死人心犹夫昔也嗜利忘死不有倍于昔者乎经奏处决有此数也敲椎寃死不有万于此者乎民无恒产斯无恒心刑酷民寃国本攸系盍有以处之乎是故天下一大家也处天下犹夫处家也今夫千金之家一人享之其百费饶洽也固宜再世有五人焉则为二百金之家矣以二百金之家复图千金之费不日就穷促已乎虽然二百金之家俭以图存其不堕先业也亦宜再世再有五人焉则为四十金之家矣以四十金之家复图千金之费不立堕先业已乎虽然四十金之家犹可扩之为二百金之家也二百金之家犹可扩之为千金之家也存乎人者也天下一大家不再扩焉者也限于势者也我祖宗剙业之初犹夫亿万金之家也宗藩之分封犹夫子孙也百官犹夫工作也内臣犹夫臧获也军士犹夫守家之犬也岁费供亿犹夫家之调度也率是数者皆如祖宗之旧犹势穷弊生尚宜思所以救夫末流之患以适夫时宜之制奈之何年积月冗于是数者不知几倍于祖宗之旧浮费百出日益日甚不知几倍于祖宗之旧是犹承千金之后者不知其已落二百金之家矣复妄意夫千金之费也若之何其不穷乎陛下思而及此尚早图之犹内臣外臣恊心同忧兢业十年乃克有济失今不图后无及矣今纵未大更张陛下只时念及此或命六部开具大数揭帖朝夕观览则所以恐惧樽节之意自不能已矣内臣勲戚亦使之尽心思虑以防夫日后之患以纾夫目前之急国家得宏久之图内臣亦享绵长之福陛下亦能日慎一日心由此正欲由此窒天理常存邪佞退聴克己复礼之力由此益坚祈天永命之道由此驯致潜消黙运之中自致夫圣德神功之盛矣

　　文章辨体彚选巻一百七十七

　　●钦定四库全书

　　文章辨体彚选巻一百七十八

　　（明）贺复征 编

　　○奏启一

　　刘勰曰启者开也髙宗云启乃心沃朕心取其义也孝景讳启故两汉无称晋来盛启用兼表奏陈政言事既奏之异条议爵谢恩亦表之别干必敛散入规促其音节辨要轻清文而不侈亦启之大畧也

　　山公启事【晋山涛】

　　人才既自难知中人已下情伪又难吏部郎以碎事日夜相接非但当正已而已乃当能正人不容秽杂也议者杜黙德履亦佳太子庶子崔谅中郎陈准皆有意正人其次不审有可用者不

　　其二

　　阮咸眞素寡欲深识清浊万物不能移也若在官人之职必妙絶于时

　　其三

　　吏部郎主选举宜得能整风俗理人伦者绍平简温敏有文思又晓音当成济也犹宜先作秘书郎

　　其四

　　臣近举汜源为太子舍人源见称有德素久沉滞举为大臣欲以尉后闻之士

　　其五

　　太子始之东宫四海瞩目保傅不可不髙尽天下之选也其六晋制诸坐公事者皆三年方得叙用其中多有好人令逍遥无事臣以为略依左迁法随资才减之亦足惩戒而官不失其用

　　论国制唘【宋鲍照】

　　臣唘臣闻尺之量锦工者裁之袤丈之木绳墨在焉事无巨细非法不行当今世闲政睦藩国相望君举必书动成准式息躬圣壤十有余载条制节文宜其备矣诸王列封动静兼该而窃见国之处事未尽善臣之暗蔽私心有惜伏见彭城国旧制犹有数巻虽多殊革大纲可依愚谓宜令掌故刋而撰之上着朝典藩邦之度下揆国训繁简之谊傍酌州府寛猛之中章程久具永为恒制岂伊今美乃足贵之将来臣忝充直贠脱以唘闻烦而非要伏追惭悚谨唘
</div>
    <div class="pagination">
<a href="文章辨体汇选_page89.html">上一页</a><span>...</span><a href="文章辨体汇选_page85.html">85</a><a href="文章辨体汇选_page86.html">86</a><a href="文章辨体汇选_page87.html">87</a><a href="文章辨体汇选_page88.html">88</a><a href="文章辨体汇选_page89.html">89</a><span class="current-page">90</span><a href="文章辨体汇选_page91.html">91</a><a href="文章辨体汇选_page92.html">92</a><a href="文章辨体汇选_page93.html">93</a><a href="文章辨体汇选_page94.html">94</a><a href="文章辨体汇选_page95.html">95</a><span>...</span><a href="文章辨体汇选_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
