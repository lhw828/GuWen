<!DOCTYPE html>
<html>
 <head>
  <meta charset="utf-8"/>
  <title>
   崇古文诀 - 第 3 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   崇古文诀 - 第 3 页/共 9 页
  </h1>
  <div class="content">
   海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融天宝中天子以为古爵莫贵于公侯故海岳之祀牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以远故常选用重人既贵而富且不习海事又当祀时海常多大风将徃皆忧戚既进观顾怖【普故切】悸【其季切】故常以疾为辞而委事于其副其来已乆故明宫斋庐上雨旁风无所盖障牲酒瘠【音籍】酸取具临时水陆之品狼籍笾豆荐祼兴俯不中仪式吏滋不恭神不顾享盲风怪雨发作无节人防其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮【音博】至州之明年将夏祝册自京师至吏以时吿公乃斋祓视册誓羣有司曰册有皇帝名乃上所自署其文曰嗣天子某谨遣某官某敬祭其恭且严如是敢有不承明日吾将宿庙下以供晨事明日吏以风雨白不聴于是州府文武吏士凡百数交谒更谏皆揖而退公遂陞舟风雨少弛櫂夫奏功云隂解驳日光穿漏波伏不兴省牲之夕载旸载隂将事之夜天地开除月星明概【音冀】五皷既作牵牛正中公乃盛服执笏以入即事文武賔属俯首聴位各执其职牲肥酒香樽爵净洁降登有数神具醉饱海之百灵秘怪恍惚毕出蜿蜿【音鸳】蜒蜒【音延】来享饮食阖庙旋舻【咅卢】祥飚送颿旗纛旄麾飞扬晻【乌感切】蔼【于盖切】铙皷嘲轰髙管噭噪武夫奋棹工师唱和穹长鱼踊跃后先干端坤倪轩豁呈露祀之之嵗风灾熄灭人厌鱼蠏五谷胥熟明年祀归又广庙宫而大之治其庭坛改作东西两序斋庖之房百用具修明年其时公又固徃不懈益防嵗仍大和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免属州负逋之緍钱廿有四万米八万二千斛赋金之州耗金一嵗八百困不能偿皆以丏之加西南守长之俸诛其尤无良不聴令者由是皆自重慎法人士之落南不能归者与流徙之胄百二十八族用其才良而廪其无吿者其女子可嫁者与之钱财令无失时刑徳并流方地数千里不识盗贼山行海宿不择处所事神治人可谓备至矣咸愿刻庙石以着厥美而系以诗乃作诗曰
　　南海之墟祝融之宅即祀于旁帝令南伯吏惰不躬正自今公明用享锡佑我家邦惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依



　　崇古文诀巻八
　　钦定四库全书
　　崇古文诀巻九　　　　　　宋　楼昉　编唐文
　　殿中少监马君墓铭　　　　　韩　愈叙事有法辞极简严而意味深长结尾絶佳感慨伤悼之情见于言外三世皆有旧故其言如此退之所作墓志最多篇篇各有体制未尝相袭
　　君讳继祖司徒赠太师北平庄武王之孙少府监赠太子少傅讳畅之子生四嵗以门功拜太子舍人积三十四嵗五转而至殿中少监年三十七以卒有男八人女二人始余初冠应进士贡在京师穷不能自存以故人稚弟拜北平王于马前王问而怜之因得见于安邑里第王轸其寒饥赐食与衣召二子使为之主其季遇我特厚少府监赠太子少傅者也姆【莫补切】抱防子立侧眉眼如画髪漆黑肌肉玉雪可念殿中君也当是时见王于北亭犹髙山深林龙虎变化不测杰魁人也退见少傅翠竹碧梧鸾鹄停峙能守其业者也防子姢【于縁切】好静秀瑶环瑜珥【仍吏切】兰茁【邹滑切】其牙称其家儿也后四五年吾成进士去而东游哭北平王于客舍后十五六年吾为尚书都官郎分司东都而少傅卒哭之又十余年至今哭少监焉呜呼吾未耄老自始至今未四十年而哭其祖子孙三世于人世何如也人欲乆不死而观居此世者何也
　　祭柳子厚文　　　　　　　　韩　愈虽尊称子厚而中含不满之意
　　嗟嗟子厚而至然耶自古莫不有死我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为材牺樽青黄乃木之灾子之中弃天脱羁玉佩琼琚大放厥辞富贵无能磨灭谁纪子之自着表表愈伟不善为斵血指汗顔巧匠旁观缩手袖闲子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧吿诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有鬼神宁敢遗堕念子永归无复来期设祭棺前矢心以辞呜呼哀哉
　　送孟东野序　　　　　　　　韩　愈曲尽文字变态之妙
　　大凡物不得其平则鸣草木之无声风挠之鸣水之无声风荡之鸣其跃也或激之其趍也或梗之其沸也或炙之金石之无声或击之鸣人之于言也亦然有不得已者而后言其歌也有思其哭也有怀凡出于口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以防鸣秋以风鸣冬四时之相推夺其必有不得其平者乎其于人也亦然人声之精者为言文辞之于言又其精者也尤择其善鸣者而假之鸣其在于唐虞咎陶禹其善鸣者也而假之以鸣防弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而远传曰天将以夫子为木铎其弗信矣乎其末也庄周以其荒唐之辞鸣于楚楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老申不害韩非慎到田骈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也就其善者其声清以浮其节数以急其辞滛以哀其志弛以肆其为言也乱杂而无章将天丑其徳莫之顾邪何为乎不鸣其善鸣者也唐之有天下陈子昻苏源明元结李白杜甫李观皆以其所能鸣其存而在下者孟郊东野始以其诗鸣其髙出晋魏不懈而及于古其他浸淫乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子者之命则悬于天矣其在上也奚以喜其在下也奚以悲东野之役于江南也有若不怿然者故吾道其命于天者以解之
　　送李愿归盘谷序　　　　　　韩　愈一节是形容得意人一节是形容闲居人一节是形容奔走伺候人却结在人贤不肖何如也一句上终篇全举李愿説话自説只数语其实非李愿言此又别是一格式
　　太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于天子用力于当世者之所为也吾非恶此而逃之是有命焉不可幸而致也穷居而野处升髙而望逺坐茂树以终日濯清泉以自洁采于山美可茹钓于水鲜可食起居无时惟适之安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趑趄口将言而嗫嚅处汚秽而不羞触刑辟而诛戮侥幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
　　盘之中维子之宫盘之土维子之稼盘之泉可濯可沿盘之阻谁争子所窈而深廓其有容缭而曲如徃而复嗟盘之乐兮乐且无央虎豹逺迹兮蛟龙遁藏鬼神守护兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉
　　鳄鱼文　　　　　　　　　　韩　愈辞严义正真可以感动鳄鱼
　　昔先王既有天下列山泽网绳擉刃以除虫蛇恶物为民害者驱而出之四海之外及后王徳薄不能逺有则江汉之间尚皆弃之以与蛮夷楚越况岭海之间去京师万里哉鳄鱼之涵淹卵育于此亦固其所今天子嗣唐位神圣慈武四海之外六合之内皆抚而有之况禹迹所揜扬州之近地刺史县吏之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅然不安溪潭据处食民畜熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下心伈伈睍睍为民吏羞以偷活于此邪且承天子命以来为吏固其势不得不与鳄鱼辩鳄鱼有知其聴刺史言潮之州大海在其南鲸鹏之大虾蠏之细无不容归以生以养鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是终不有刺史聴从其言也不然则是鳄鱼冥顽不灵刺史虽有言不闻不知也夫傲天子之命吏不聴其言不徙以避之与冥顽不灵为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔
　　柳州罗池庙碑　　　　　　　韩　愈叙事有伦句法矫徤中含讥讽之意
　　罗池庙者故刺史柳侯庙也栁侯为州不鄙夷其民动以礼法三年民各自矜奋曰兹土虽逺京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趍之无有后先必以其时于是民业有经公无负租流逋四归乐生兴事宅有新屋步有新船池园洁修猪羊鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质乆不得赎尽没为我侯之至按国之故以佣除本悉夺归之大修孔子庙城郭巷道皆治使端正树以名木桞民既皆悦喜尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛卯侯降于州之后堂欧阳翼等见而拜之其夕梦翼而吿曰馆我于罗池其月景辰庙成大祭过客李仪醉酒侮慢堂上得疾扶出庙门即死明年春魏忠欧阳翼使谢宁来京师请书其事于石余谓桞侯生能泽其民死能惊动祸福之以食其土可谓灵也已作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰荔子丹兮焦黄杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮莫来归春与猿吟兮秋鹤与飞北方之人兮为侯是非千秋万嵗兮侯无我违福我兮寿我驱厉鬼兮山之左下无苦湿兮髙无干秔稌充羡兮蛇蛟结蟠我民报事兮无怠其始自今兮钦于世世
　　平淮西碑　　　　　　　　　韩　愈布置回护叙事有法
　　又批云看他抑扬起伏铺张回护布置收拾之法当与元和圣徳诗并看
　　天以唐克肖其徳圣子神孙继继承承于千万年敬戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于宗受报收功极炽而丰物众地大蘖牙其间肃宗代宗徳祖顺考以勤以容大慝适去稂莠不薅相臣将臣文恬武熙习熟见闻以为当然睿圣文武皇帝既受羣臣朝乃考图数贡曰呜呼天既全付予有家今传次在予予不能事事其何以见于郊庙羣臣震慑犇走率职明年平夏又明年平蜀又明年平江东又明年平泽潞遂定易定致魏博贝衞澶相无不从志皇帝曰不可究武予其少息九年蔡将死蔡人立其子元济以请不许遂烧舞阳犯叶襄城以动东都放兵四劫皇帝厯问于朝一二臣外皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破皇帝曰惟天惟祖宗所以付任予者庶其在此予何敢不力况一二臣同不为无助曰光顔汝为陈许帅维是河东魏博郃阳三军之在行者汝皆将之曰重允汝故有河阳怀今益以汝维是朔方义成陜益鳯翔延庆七军之在行者汝皆将之曰汝以卒万二千属而子公武徃讨之曰文通汝守寿维是宣武淮南宣歙浙西四军之行于寿者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其徃视师曰度惟汝予同汝遂相予以赏罚用命不用命曰汝其以节度都统诸军曰守谦汝出入左右汝惟近臣其往抚师曰度汝其徃衣服饮食予士无寒无饥以既厥事遂生蔡人赐汝节斧通天御带卫卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐顔武合攻其北大战十六得栅城县二十三降人卒四万道古攻其东南八战降卒万三千再入申破其外城文通战其东十余遇降万二千愬入其西得贼将輙释不杀用其策战比有功十二年八月丞相度至师都统责战益急颜武合战益用命元济尽并其众洄曲以备十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济于京师功加侍中愬为左仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍丞相度朝京师进封晋国公进阶金紫光禄大夫以旧官相而以其副防为工部尚书领蔡任既还奏羣臣请纪圣功被之金石皇帝以命臣愈臣愈再拜稽首而献文曰唐承天命遂臣万方孰居近土袭盗以狂往在宗崇极而圮河北悍骄河南附起四圣不宥屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧帝时继位顾瞻咨嗟惟汝文武孰恤予家既斩吴蜀旋取山东魏将首义六州降从惟蔡不顺自以为强提兵呌讙欲事故常始命讨之遂连奸邻隂遣刺客来贼相臣方战未利内惊京师羣公上言莫若惠来帝为不闻与神为谋乃相同徳以讫天诛乃勅顔愬武古通咸统于各奏汝功三方分攻五万其师大军北乘厥数倍之常兵洄曲军士蠢蠢既翦陵云蔡卒大窘胜之邵陵郾城来降自夏入秋复屯相望兵顿不励吿功不时帝哀征夫命相徃厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城其疆千里既入而有莫不顺俟帝有恩言相度来宣诛止其魁释其下人蔡之卒夫投甲呼舞蔡之妇女迎门笑语蔡人吿饥船粟往哺蔡人吿寒赐以缯布始时蔡人禁不往来今相从戯里门夜开始时蔡人进战退戮今旰而起左餐右粥为之择人以收余惫选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其吿而长而父而兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来遂开明堂坐以治之
　　张中丞传后序　　　　　　　韩　愈反覆攻击然后已之説伸而人之説废此论难折服格
　　愈与吴郡张籍阅家中旧书得李翰所为张廵传翰以文章自名为此传颇详密然尚恨有阙者不为许逺立传又不载雷万春事首尾逺虽材若不及廵者开门纳廵位本在廵上授之柄而处其下无所疑忌竟与廵俱守死成功名城防而虏与廵死先后异耳两家子弟材智下不能通知二父志以为廵死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城坏而其徒俱死独蒙愧耻求活虽至愚者不忍为呜呼而谓逺之贤而为之邪説者又谓逺与廵分城而守城之防自逺所分始以此诟逺此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如廵逺之所成就如是卓卓犹不得免其他则又何説当二公之初守也宁能知人之卒不救弃城而逆遁苟此不能守虽避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也愈尝从事于汴徐二府屡道于两府间亲祭其所谓双庙者其老人往往説巡逺时事云南霁云之乞救于贺兰也贺兰嫉廵逺之声威功绩出已上不肯出师救爱霁云之勇且壮不聴其语彊留之具食与乐延霁云坐霁云慷慨语曰云来时睢阳之人不食月余日矣云虽欲独食义不忍虽食且不下咽因防所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半箭曰吾归破贼必灭贺兰此矢所以志也愈贞元中过泗州船上人犹指以相语城防贼以刃胁降廵廵不屈即牵去将斩之又降霁云云未应廵呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于廵及廵起事嵩尝在围中籍大厯中于和州乌江县见嵩时年六十余矣以廵初尝得临涣县尉好学无所不读籍时尚少粗问廵逺事不能细也云廵长七尺余须髯若神尝见嵩读汉书谓嵩曰何为乆读此嵩曰未熟也廵曰吾于书读不过三遍终身不忘也因诵嵩所读书尽巻不错一字嵩惊以为廵偶熟此巻因乱抽他帙以试无不尽然嵩又取架上诸书试以问廵廵应口诵无疑嵩从廵乆亦不见廵常读书也为文章操纸笔立书未尝有草初守睢阳时士卒仅万人城中居人亦且数万廵因一见问姓名其后无不识者廵怒须髯輙张及城防贼防廵等数十人坐且将戮廵起旋其众见廵起或起或泣廵曰汝勿怖死命也众泣不能仰视廵就戮时顔色不乱阳阳如平常逺寛厚长者貌如其心与廵同年生月日后于廵呼之为兄死年四十九嵩贞元初死于亳宋间或传嵩有田在亳宋间武人夺而有之嵩将诣州讼理为其所杀嵩无子张籍云
　　唐故河中府法曹张君墓碣　　韩　愈前面二百余字丁宁反覆委蛇曲折读之使人感动以其人无事业可纪载故其体如此退之前后铭墓多矣而面子个个不同此类可见
　　有女奴抱婴儿来致其主夫人之语曰妾张圎之妻刘氏也妾夫尝语妾云吾尝获私于夫子且曰夫子天下之名能文辞者凡所言必传世行后今妾不幸夫遇盗死途中将以日月葬妾重哀其生志不就恐死遂沉泯敢以其稚子汴儿见先生赐之铭是其死不为辱而名永长存所以盖覆其遗若子若孙且死万一能有知将不悼其不幸于土中矣又曰妾夫在岭南时尝疾病泣语曰吾志非不如古人吾才岂不如今人而至于是而死于是邪若尔吾哀必求夫子铭是尔与吾不朽也愈既哭吊即辞遂叙次其族世名字事始终而铭曰君字直之祖讙父孝新皆为官汴宋间君尝读书为文辞有气有吏才尝感激欲自奋拔树功名以见世初举进士再不第因去事宣武军节度使得官至监察御史坐事贬岭南再迁至河中府法曹参军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和四年秋【一有东方字】有事适东方既还八月壬辰死于汴城西双丘年四十有七明年二月庚午葬于河南偃师妻彭城人世衣冠祖好顺泗州刺史父泳卒蕲州别驾女四人男一人婴儿汴也是为铭







　　崇古文诀巻九
　　钦定四库全书
　　崇古文诀巻十　　　　　　宋　楼昉　编唐文
　　进学觧　　　　　　　　　　韩　愈设爲师弟子诘难之词以伸其已意机轴自扬雄解嘲班固賔戯来
　　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张防去凶邪登崇俊良占小善者率以録名一艺者无不庸爬罗剔抉刮垢磨光盖有幸而获选孰云多而不扬诸生业患不能精无患有司之不明行患不能成无患有司之不公言未旣有笑于列者曰先生欺余哉弟子事先生于兹有年矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷恒矻矻【一作兀兀】以穷年先生之业可谓勤矣觗【丁礼切】排异端攘斥佛老补苴【子于切】罅漏张皇幽眇寻坠绪之茫茫独旁搜而逺绍障百川而东之廻狂澜于旣倒先生之于儒可谓【一有有字】劳矣沉浸醲【一作酿】郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文【赵作徳】可谓闳其中而肆其外矣少始知学勇于敢为长通于方左右具【一作且一作其】宜先生之于爲【一无为字】人可谓成矣然而公不见信于人私不见助于友防前疐后动輙得咎暂爲御史遂【一作逐】窜南夷三年博士冗不见治【平声】命与仇谋取败几时冬暖而儿号寒年登而妻啼饥头童齿豁竟死何禆不知虑此反教人为先生曰吁子来前夫大木为杗【音盲】细木爲桷欂栌侏儒椳闑扂楔各得其施【一作宜】以成室屋者匠氏之功也玉札丹砂赤箭青芝牛溲马勃败鼓之皮俱收并蓄待用无遗者医师之良也登明选公杂进巧拙纡余爲妍卓荦【一作】爲杰较短量长惟器是适者宰相之方也昔者孟轲好辨孔道以明辙环天下卒老于行荀卿守正【一作宗主】大论【一作伦】以兴逃谗于楚废死兰陵是二儒者吐辞为经举足爲法絶类离伦优入圣域其遇于世何如也今先生学虽勤而不繇其统言虽多而不要【平声】其中文虽竒而不济于用行虽修而不显于众犹且月费俸钱嵗靡廪粟子不知耕妇不知织乗马从徒安坐而食踵常途之役役【一作促促】窥陈编以盗窃然而圣主不加诛宰臣不见斥兹非【一作非其】幸欤动而得谤名亦随之投闲置散乃分之宜若夫商财贿之有亡计班资之崇庳【音卑】忘已量之所称【去声】指前人之瑕疵是所谓诘匠氏之不以杙爲楹而訾医师以昌阳引年欲进其狶苓也
　　上张仆射第二书　　　　　　韩　愈不深排痛抵而微讽谕之词意婉切读之者自是感动比之子厚李睦州服气书便厉声色矣
　　愈再拜以撃毬事谏执事者多矣谏者不休执事不止此非爲其乐不可舍其谏不足听故也谏不足听者辞不足感人心也乐不可舍者患不能切【赵作以】身也今之言毬之害者必曰有危堕【一作坠】之忧有激射之虞小者伤面目大者残形躯执事闻之若不闻者其意必曰进若习熟则无危堕【一作坠】之忧避能便捷则免激射之虞小何伤于面目大何累于形躯者哉愈今所言皆不在此其指要非他事外物牵引相比也特以撃毬之间【一有之字】事明之耳马之与人情性殊异至于筋骸之相束血气之相持安佚则适劳顿则疲者同也乗之有道歩骤折中少必无疾老必后衰及以之驰毬于场荡揺其心腑振挠其骨筋气不及出入走不及廻旋逺者三四年近者一二年无全马矣然则毬之害于人也决矣凡五藏之繋络甚微坐立必【一作即】悬垂于胸臆【一作腹】之间而以之颠顿驰骋呜呼其危哉春秋传曰夫有尤物足以移人苟非徳义则必有祸虽恺悌君子神明所扶持然广虑之深思之亦养夀命之一端也
　　毛颖传　　　　　　　　　　韩　愈笔事收拾得尽善将无作有所谓以文滑稽者賛尤高古是学史记文字
　　毛颖者中山人也其先明眎佐禹理东方土养万物有功因封于卯地死爲十二神尝曰吾子孙神明之后不可与物同当吐而生已而果然明眎八世孙防世传当殷时居中山得神仙之术能匿光使物窃姮娥骑蟾蜍入月其后代遂隠不仕云居东郭者曰防狡而善走与韩卢争能卢不及卢怒与宋防谋而杀之醢其家秦始皇时蒙将军恬南伐楚次中山将猎以惧楚召左庶长与军尉以连山筮之得天与人文之兆筮者贺曰今者之获不角不牙衣褐之徒缺口而长须八窍而趺居独取其髦简牍是资天下其同书秦其遂兼诸侯乎遂猎围毛氏之族防其毫载颖而归献俘于章台宫聚其族而加束缚焉秦皇帝使恬赐之汤沐而封诸管城号曰管城子日见亲宠任事颖为人强记而便敏自结防之代以及秦事无不纂録隂阳卜筮占相医方族氏山经地志字书图画九流百家天人之书及至浮屠老子外国之说皆所详悉又通于当代之务官府簿书市井货钱注记惟上所使自秦皇帝及太子扶苏胡亥丞相斯中车府令高下及国人无不爱重又善随人意正直邪曲巧拙一随其人虽见废弃终黙不泄惟不喜武士然见请亦时徃累拜中书令与上益狎上尝呼为中书君上亲决事以衡石自程虽宫人不得立左右独颖与执烛者常侍上休方罢颖与綘人陈农陶及防稽禇先生友善相推致其出处必偕上召颖三人者不待诏輙俱徃上未尝怪焉后因进见上将有任使拂拭之因免冠谢上见其髪秃又所摹画不能称上意上嘻笑曰中书君老而秃不任吾用吾尝谓君中书今不中书邪对曰臣所谓尽心者因不复召归封邑终于管城其子孙甚多散处中国夷狄皆冒管城惟居中山者能继父祖业太史公曰毛氏有两族其一姬姓文王之子封于毛所谓鲁卫毛者也战国有毛公毛遂独中山之族不知其本所出子孙最蕃昌春秋之成见絶于孔子而非其罪及防将军防中山之毫始皇封诸管城世遂有名而姬姓之毛无闻颖始以俘见卒见任使秦之灭诸侯颖与有功赏不酬劳以老见踈秦真少恩哉
　　欧阳生哀辞　　　　　　　　韩　愈詹死于京师而不在父母之旁未必免于或者之疑父母不得见其死则哀之深故此文多是推原詹之本心且言詹之心即父母之意纡余曲折曲尽其妙
　　欧阳詹世居闽越自詹已上皆爲闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地衮以文辞进有名于时又作大官临莅其民县郷小民有能诵书作文辞者亲与之爲客主人之礼观游宴飨必召与之时未几皆化【一作士】翕然詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事徃徃闻詹名闾巷间詹之称于江南也久贞元三年余始至京师举进士闻【一作则】詹名尤甚八年春遂与詹同考试登第始相识自后詹归闽中余或在京师他处不见詹久者惟詹归闽中时爲然其它时与詹离率不歴嵗移时则必合合必两忘其所趍久然后去故余与詹相知爲深詹事父母尽孝道仁于妻子于朋友义以诚气醇以方容貌嶷嶷然其燕私善谑以和其文章切深喜徃复善自道读其书知其于慈孝最隆也十五年冬余以徐州从事朝正于京师詹爲国子监四门助教将率其徒伏阙下举余为博士防监有狱不果上观其心有益于余将忘其身之贱而爲之也呜呼詹今其死矣詹闽越人也父母老矣舍朝夕之养以来京师其心将以有得于是而归爲父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其声名流于人人其徳行信于友朋虽詹与其父母皆可无憾也詹之事业文章李翺既为之传余故作哀辞以舒予哀以传于后以遗其父母而解其哀悲以卒詹志云
　　求仕与友兮逺违其郷父母之命兮子奉以行友则旣获兮禄实不丰以志为养兮何有牛羊事实旣修兮名誉又光父母忻忻兮常若在旁命虽云短兮其存者长终要必死兮愿不永伤友朋亲视兮药物甚良饮食孔时兮所欲无妨夀命不齐兮人道之常在侧与逺兮非有不同山川阻深兮魂魄流行祀祭则及兮勿谓不通哭泣无益兮抑哀自强推生知死兮以慰孝诚呜呼哀哉兮是亦难忘
　　愈性不喜书自为此文惟自书两通其一通遗清河崔羣羣与余皆欧阳生友也哀生之不得位而死哭之过时而悲其一通今书以遗彭城刘君伉伉喜古文以吾所为合于古诣吾庐而来请者八九至而其色不怨志益坚凡愈之为文盖哀欧阳生之不显荣于前又惧其泯灭于后也今刘君之请未必知欧阳生之志其志在古文耳虽然愈之为古文岂独取其句读不类于今者邪思古人而不得见学古道则欲兼通其辞通其辞者本志乎古者也古之道不苟誉毁于人刘君好其辞则其知欧阳生也无惑焉
　　送穷文　　　　　　　　　　韩　愈前面许多铺陈布置结褁收拾尽在后面看到后面方知前面尽是戱言然则退之此文非是送穷乃是固穷机轴之妙熟读方见进学解是设为师弟子问难之词此是设为人鬼问难之词可以参观
　　元和六年正月乙丑晦主人使奴星【一本云使奴星星】结栁作车缚草为船载糗舆粻【音张】牛繋轭下引帆上樯三揖穷鬼而告之曰闻子行有日矣鄙人不敢问所途躬具船与车备载糗粮日吉辰良利行四方子饭一盂子啜一觞携朋挈俦去故就新驾尘彍风与电争先子无底滞之尤我有资送之恩子等有意于行乎屏息潜听如闻音声若啸若啼砉【呼覔切】欻【许忽切】嚘嘤毛髪尽竪竦肩缩颈疑有而无久乃可明若有言者曰吾与子居四十年余子在孩提吾不子愚子学子耕求官与名惟子是从不变于初门神户灵我叱我呵包羞诡随志不在他子迁南荒热烁湿蒸我非其乡百鬼欺陵太学四年朝韲暮盐惟我保汝人皆汝嫌自初及终未始背汝心无异谋口絶行语于何聼闻云我当去是必夫子信谗有间于予也我鬼非人安用车船鼻嗅臭香糗粻可捐单独一身谁爲朋俦子苟备知可数已不子能尽言可谓圣智情状旣露敢不廻避主人应之曰子以吾为真不知也邪子之朋俦非六非四在十去五满七除二各有主张私立名字捩手覆转喉触讳凡所以使吾面目【一作见】可憎语言无味者皆子之志也其一名曰智穷矫矫亢亢恶圎喜方羞爲奸欺不忍害伤其次名曰学穷傲数与名摘抉杳微高挹羣言执神之机又其次曰文穷不专一能怪怪竒竒不可时施秪以自嬉又其次曰命穷影与形殊面丑心妍利居众后责在人先又其次曰交穷磨肌戞骨吐出心肝企足以待寘我雠寃凡此五鬼为我五患饥我寒我兴讹造讪能使我迷人莫能间朝悔其行暮已复然蝇营狗苟驱去复还言未毕五鬼相与张眼吐舌跳踉偃仆抵掌顿脚失笑相顾徐谓主人曰子知我名凡我所为驱我令去小黠大痴人生一世其久几何吾立子名百世不磨小人君子其心不同惟于时乃与天通携持琬琰易一羊皮饫于肥甘慕彼糠糜天下知子谁过于予虽遭斥逐不忍子踈谓予不信请质诗书主人于是垂头防气上手称谢烧车与船延之上座
　　后二十九日复上宰相书　　　韩　愈以周公与当时之事反覆对说而求士之缓急居然可见虽是退之切于求进然理亦如此
　　愈闻周公之为辅相急于见贤也方一食三吐其哺方一沐三握其髪当是时天下之才贤皆已举用奸邪谗佞欺负之徒皆已除去四海皆已无虞九夷八蛮在荒服之外者皆已賔贡天灾时变昆虫草木之妖皆已销息天下之所谓礼乐刑政教化之具皆已修理风俗皆已敦厚动植之物风雨霜露之所霑被者皆已得宜休徴嘉瑞麟凤龙之属皆已备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺握髪爲勤而止哉维其如是故于今颂成王之徳而称周公之功不衰今阁下为辅相亦近尔天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽消息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休徴嘉瑞麟凤龙之属岂尽偹至其所求进见之士虽不足以希望盛徳至【一作如】比于百执事岂尽出其下哉其所称说岂尽无所补哉今虽不能如周公吐哺握髪亦宜引而进之察其所以而去就之不宜黙黙而巳也愈之待命四十余日书再上而志不得通足三及门而阍人辞焉惟其昏愚不知逃遁故复有周公之説焉【一有阁下其亦察之六字】古之士三月不仕则相吊故出疆必载质然所以重于自进者以其于周不可则去之于鲁于鲁不可则去之于齐于齐不可则去之宋之郑之秦之楚也今天下一君四海一国舍乎此则夷狄矣去父母之邦矣故士之行道者不得于朝则山林而巳矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门而不知止焉寜独如此而巳惴惴焉惟恐不得出大贤之门下是惧亦惟少垂察焉








　　崇古文诀巻十
　　钦定四库全书
　　崇古文诀巻十一　　　　　宋　楼昉　编唐文
　　与孟简尚书书　　　　　　　韩　愈出脱孟子是自出脱推尊孟子亦是自推尊文字抑扬格　　此一篇须看大开阖
　　来示云有人传愈近少信【一无信字】奉释氏者此传之者【一无上四字】妄也潮州时有一老僧号大顚颇聪明识道理逺地无所可与语者故自山召至州郭留十数【一作数十】日实能外形骸以理自胜不为事物侵乱与之语虽不尽觧要且【一无且字】自胸中无滞碍【一无自胸中无滞碍六字一有自字】以为难得因与来徃及祭神至海上遂造其庐及来袁州留衣服爲别乃人之情非崇信其法求福田利益也孔子云丘之祷久矣凡君子行己立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从夷狄之敎以求福利也诗不云乎恺弟君子求福不回传又曰不为威惕不爲利疚假如释氏能与人为祸福【一作祟】非守道君子之所惧也况万万无此理且彼佛者果何人哉其行事类君子邪小人邪若君子也必不妄加祸于守道之人如小人也其身已死其鬼不灵天地神祗昭布森列非可诬也又肯令其鬼行胸臆作威福于其间哉进退无所据而信奉之亦且惑矣且愈不助释氏而排之者其亦有说孟子云今天下不之杨则之墨杨墨交乱而圣贤之道不明圣贤之道不明则三纲沦而九法斁【音妬败也书彛伦攸斁】礼乐崩而夷狄横【下孟切】几何不爲禽兽也故曰能言距杨墨者圣人之徒也扬子云曰古者杨墨塞路孟子辞而辟之廓如也夫杨墨行正道废将数百年以至于秦卒灭先王之法烧除经书坑杀学士天下遂大乱及秦灭汉兴且百年尚未知修明先王之道其后始除挟书之律稍求亡书招学士经虽少得尚皆残缺十亡二三故学士多老死新者不见全经不能尽知先王之事各以所见爲守分离乖隔不合不公二帝三王羣圣人之道于是大壊后之学者无所寻逐以至于今泯泯也其祸出于杨墨肆行而莫之禁故也孟子虽圣贤不得位空言无施虽切何补然赖其言而今学者尚知宗孔氏崇仁义贵王贱覇而巳其大经大法皆亡灭而不救壊烂而不収所谓存十一于千百安在其能廓如也然向【一作苟】无孟氏则皆服左袵而言侏离【上音朱南蛮语也后汉语言朱离注蛮夷语声也】矣故愈尝推尊孟氏以爲功不在禹下者为此也汉氏以来羣儒区区修补百孔千疮随乱随失其危如一髪引千钧緜緜延延寖以微灭于是时也而倡释老于其间鼔天下之众而从之呜呼其亦不仁甚矣释老之害过于杨墨韩愈之贤不及孟子孟子不能救之于未亡之前而韩愈乃欲全之于巳壊之后呜呼其亦不量其力且见其身之危莫之救以死也虽然使其道由愈而麤传虽灭死万万无恨天地鬼神临之在上质之在傍又安得因一摧折自毁其道以从于邪也籍湜【音植】軰虽屡指敎不知果能不叛去否辱吾兄眷厚而不获承命惟増惭惧死罪死罪
　　燕喜亭记　　　　　　　　　韩　愈看他规模布置前后节级相承处可与戴氏堂比并看
　　太原王中在连州与学佛之人景常元慧者游异日从二人者行于其居之后丘荒之间上高而望得异处焉斩茅而嘉树列发石而清泉激辇粪壤焚椔翳却立而视之出者突然成丘陷者呀然成谷洼者为池而缺者为洞若有鬼神异物隂来相之自是中与二人者晨徃而夕忘归焉乃立屋以避风雨寒暑旣成愈请名之其丘曰竢徳之丘蔽于古而显于今有竢徳之道也其石谷曰谦受之谷瀑曰振鹭之瀑谷言徳瀑言容也其土谷曰黄金之谷瀑曰秩秩之瀑谷言容瀑言徳也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出高而施下也合而言之以屋曰燕喜之亭取诗所谓鲁侯燕喜者颂也于是州民之老闻而相与观焉曰吾州之山水名于天下然而无与燕喜者比经营于其侧者相接也而莫直其地凡天作而地藏之以遗其人乎中自吏部侍郎贬秩而来次其道途所经自蓝田山入商洛渉淅湍临汉水升岘首以望方城出荆门下岷江过洞庭上湘水行衡山之下繇郴逾岭猿所家鱼龙所宫极幽遐瑰诡之观宜其于山水饫闻而厌见也今其意乃若不足传曰智者乐水仁者乐山中之徳与其所好可谓恊矣智以谋之仁以居之吾知其去是而羽仪于天朝也不逺矣遂刻石以记
　　送石洪处士序　　　　　　　韩　愈看前面大夫从事四转反覆又看后面四转祝辞有无限曲折变态愈转愈佳中间一联用三句譬喻意联属而语不重叠后山作参廖序用此格
　　河阳军节度御史大夫乌公为节度之三月求士于从事之贤者有荐石先生者公曰先生何如曰先生居嵩邙瀍谷之间冬一裘夏一葛朝夕饭一盂蔬一盘人与之钱则辞请与出游未尝以事免劝之仕则不应坐一室左右图书与之语道理辨古今事当否论人高下事后当成败若河决下流而东注若驷马驾轻车就熟路而王良造父为之先后也若烛照数计而卜也大夫曰先生有以自老无求于人其肯为某来耶从事曰大夫文武忠孝求士为国不私于家方今防聚于垣师环其疆农不耕収财粟殚亡吾所处地归输之涂治法征谋宜有所出先生仁且勇若以义请而彊委重焉其何说之辞于是譔书词具马币十日以授使者求先生之庐而请焉先生不告于妻子不谋于朋友冠带出见客拜受书礼于门内宵则沐浴戒行李载书册问道所由告行于常所徃来晨则毕至张筵于上东门外酒三行且起有执爵而言者曰大夫真能以义取人先生眞能以道自任决去就为先生别又酌而祝曰凡去就出处何尝惟义之归遂以为先生夀又酌而祝曰使大夫恒无变其初无务富其家而饥其师无甘受佞人而外敬正士无味于謟言惟先生是听以能有成功保天子之宠命又祝曰使先生无图利于大夫而私便其身先生起拜祝辞曰敢不敬蚤夜以求从祝规于是东都之人士咸知大夫与先生果能相与以有成也遂各为歌诗六韵退愈为之序云
　　答李翊书　　　　　　　　　韩　愈吕居仁说退之答李翊书最见为文养气妙处
　　李生足下生之书辞甚高而其问何下而恭也能如是谁不欲告生以其道道徳之归也有日矣况其外之文乎抑愈所谓望孔子之门墙而不入于其宫者也乌足以知是且非邪虽然不可不爲生言之生所谓立言者是也生所爲者与所期者甚似而几矣抑不知生之志蕲胜于人而取于人邪将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而俟其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人也不知其非笑之为非笑也如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汨汨然来矣其观于人也笑之则心以为喜誉之则心以为忧以其犹有人之说者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源无迷其途无絶其源终吾身而巳矣气水也言浮物也水大而物之浮者小大毕浮气之与言犹是也气盛则言之短长与声之高下者皆冝虽如是其敢自谓几于成乎虽几于成其用于人也奚取焉虽然待用于人者其肖于器耶用与舍属诸人君子则不然处心有道行巳有方用则施诸人舍则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相爲言之




　　崇古文诀巻十一
　　钦定四库全书
　　崇古文诀巻十二　　　　　宋　楼昉　编唐文
　　东池戴氏堂记　　　　　　　栁宗元脉络相生莭奏相应无一字放过此文如引绳贯珠循环之无端如常山之虵救首救尾如累九层之台一级髙一级而丰约不差毫厘池因堂而胜堂因人而胜戴氏之父子人物又因子厚之文而胜使无子厚大手笔为之发挥则戴氏亦一録録人尔况其池与堂乎当如此看
　　农公刺潭三年因东泉为池环之九里丘陵林麓【音鹿】距其涯坻【音迟】岛洲渚交其中其岸之突而出者水萦之若玦【古宂反】焉池之胜于是为最公曰是非离世乐道者不宜有此卒授賔客之选者谯【昨焦反】国戴氏曰简为堂而今居之堂成而胜益竒望之若连舻縻舰【戸典反战船也】与波上下就之颠倒万物辽廓忽树之松栢杉槠【咅朱】被之菱【力反】芡【巨险反又音俭】芙蕖郁然而隂粲然而荣凡观望浮游之羙专于戴氏矣戴氏尝以文行累为连率所賔礼贡之泽宫而志不愿仕与人交取其退让受诸侯之宠不以自大其离世与好孔氏书旁及荘【侧羊反】文莫不总统以至虚为极得受益之道其乐道与贤者之举也必以类当农公之选而专兹地之胜岂易而得哉地虽胜得人焉而居之则山若増而髙水若辟而广堂不待饰而巳奂矣【奂音换大也】戴氏以泉池为宅居以云物为朋徒摅幽发粹日与之娱则行宜益髙文宜益峻道宜益懋交相赞者也既硕其内又扬于时吾惧其离世之志不果矣君子谓农公刺潭得其政为东池得其胜授之得其人岂非动而时中者与于戴氏堂也见公之徳不可以不记
　　捕蛇者説　　　　　　　　　栁宗元犯死捕蛇乃以为幸更役复赋反以为不幸此岂人之情也哉必有甚不得巳者耳此文抑扬起伏宛转斡旋无限悲伤凄惋之态若转以上闻所谓言之者无罪闻之者足以戒
　　永州之野产异蛇黒质白章触草木尽死以囓人无御之者然得而腊之以为饵可以巳大风挛【闾縁切】踠【于逺切曲脚也】瘘【音漏】疠【音励】去死肌杀三虫其始大医以王命聚之岁赋其二募有能捕之者当其租入永之人争犇走焉有蒋氏者専其利三世矣问之则曰吾祖死于是吾父死于是今吾嗣为之十二年几死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则乆巳病矣自吾氏三世居是乡积于今六十岁矣而乡邻之生日蹙殚【音单】其地之出竭其庐之入号呼而转徙饥渇而顿踣【音匍僵也】触风雨犯寒暑呼嘘毒疠徃徃而死者相借也曩【乃党切】与吾祖居者今其室十无一焉与吾父居者今其室十无二三焉与吾居十二年者今其室十无四五焉非死则徙尔而吾以捕蛇独存悍【咅旱】吏之来吾乡呌嚣【虚娇切】乎东西隳突【他没切】乎南北哗【音华】然而骇者【骇下开切】虽鸡狗不得宁焉吾恂恂【音荀】而起视其缶而吾蛇尚存则弛然而卧谨食之时而献焉退而甘食其土之有以尽吾齿盖一岁之犯死者二焉其余则熈熈而乐岂若吾乡邻之旦旦有是哉今虽死于此比吾乡邻之死则已后矣又安敢毒邪余闻而愈悲孔子曰苛政猛于虎也吾尝疑乎是以蒋氏观之犹信呜呼孰知赋敛之毒有甚是蛇者乎故为之説以俟夫观人风者得焉
　　愚溪诗序　　　　　　　　　桞宗元只一个愚字旁引曲取横説竪说更无穷巳宛转纡徐含意深逺自不愚而入于愚自愚而终于不愚屡变而不可诘此文字妙处
　　灌水之阳有溪焉东流入于潇水或曰冉氏尝居也故姓是溪为冉溪或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷今予家是溪而名莫能定土之居者犹龂龂然不可以不更也故更之为愚溪愚溪之上买小丘为愚丘自愚丘东北行六十歩得泉焉又买居之为愚泉愚泉凡六穴皆出山下平地盖上出也合流屈曲而为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之竒者以余故咸以愚辱焉夫水智者乐也今是溪独见辱于愚何哉盖其流甚下不可以溉灌又峻急多坻【音迟】石大舟不可入也幽邃浅狭蛟龙不屑不能兴云雨【一无雨字】无以利世而适类于余然则虽辱而愚之可也武子邦无道则愚智而为愚者也顔子终日不违如愚睿而为愚者也皆不得为真愚今余遭有道而违于理悖【音佩又蒲没切】于事故凡为愚者莫吾若也夫然则天下莫能争是溪余得专而名焉溪虽莫利于世而善鉴万类清莹秀彻锵鸣金石能使愚者喜笑眷慕乐而不能去也余虽不合于俗亦颇以文墨自慰潄涤万物牢笼百态而无所避之以愚辞歌愚溪则茫然而不违昏然而同归超鸿蒙混希夷寂寥而莫我知也于是作八愚诗纪于溪石上
　　种树郭槖駞传　　　　　　　柳宗元凡事有心则费力求工则反拙曲尽种植之妙非特为种植作也与捕虵说同一机栝
　　郭槖駞【上咅托下音佗】不知始何名病伛偻【陇主切尫偻】隆然伏行有类槖駞者故乡人号之曰駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪家富人为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰槖駞非能使木夀且孳【音字乳化曰孳】也以能顺木之天以致其性焉尔凡植木之性其本欲舒其培欲平其土欲故其筑欲宻既然巳勿动勿虑去不复頋其莳【咅侍】也若子其置也若弃则其天者全而其性得矣故吾不害其长而巳非有能硕而茂之也不抑耗其实而巳非有能蚤而蕃之也他植者则不然根拳而土易其培之也若不过焉则不及焉苟有能反是者则又爱之太恩忧之太勤旦视而暮抚巳去而复頋而甚者爪其肤以验其生枯揺其本以观其踈宻而木之性日以离矣虽曰爱之其实害之虽曰忧之其实讐之故不我若也吾又何能为哉问者曰以子之道移之官理可乎駞曰我知种树而巳理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤【音早】缲【苏曹切】而绪蚤织而缕字而幼孩遂而鸡豚鸣鼓而聚之击木而召之吾小人具飱饔以劳吏者且不得暇又何以蕃吾生安吾性耶故病且怠若是则与吾业者其亦有类乎问者喜【一作嘻】曰不亦善夫吾问养树得养人术传其事以为官戒也
　　梓人传　　　　　　　　　　栁宗元东莱批抺尽之抑扬好一莭应一莭规模从吕氏春秋来但他人不曽读故不能用且不知子厚来处耳
　　裴封叔之第在光徳里有梓人欵其门愿佣隟宇【隟当作隙乞逆切】而处焉所职寻引防矩绳墨家不居砻【音龙】斵【音卓】之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾収其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余徃过焉委羣材防众工或执斧斤或执刀锯皆环立向之梓人左执引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而搆大厦无进退焉既成书于上栋曰某年某月某日某建则某姓字也凡执用之工不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连帅郡有守邑有宰皆有佐政其下有胥史又其下有啬夫版尹以就役焉犹众工之各有执伎以食力也彼佐天子相天下者举而加焉而使焉条其纪纲而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而由之使无所徳不能者退而休之亦莫敢愠不衒【音县行且卖也】能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公簿书为尊衒能矜名亲小劳侵众官窃取六职百役之事听听【鱼隠反】于府庭而遗其大者逺者焉所谓不通是道也犹梓人而不知绳墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而巳余曰不然夫绳墨诚陈规矩诚设髙者不可抑而下也狭者不可张而广也由我则固不由我则圯【部鄙切】彼将乐去固而就圯也则巻其术黙其智攸尔而去不屈吾道是诚良梓人耳其或嗜其货利忍而不能舍也防其制量屈而不能守也栋挠屋壊则曰非我罪也可乎哉余谓梓人之道类于相故书而藏之梓人盖古之审曲面势者今谓之都料匠云余所遇者杨氏潜其名
　　封建论　　　　　　　　　　栁宗元以封建为不得已以秦为公天下之制皆非正论所以引周之失秦之得证佐甚详然皆有説以破之但文字絶好所谓强辞夺正理
　　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来则其生人之初乎不初无以有封建封建非圣人意也彼其初与万物皆生草木榛榛【侧侁切】鹿豕狉狉【音丕】人不能搏【音博】噬【音誓】而且无毛羽莫克自奉自卫荀卿有言必将假物以为用者也夫假物者必争争而不巳必就其能断曲直者而聴命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵有徳又有大者众羣之长又就而聴命焉以安其属于是有诸侯之列则其争又有大者焉徳又有大者诸侯之列又就而聴命焉以安其封于是有方伯连率之类则其争又有大者焉徳又有大者方伯连率之类又就而聴命焉以安其人然后天下防于一是故有里胥而后有县大夫有县大夫而后有诸侯有诸侯而后有方伯连率有方伯连率而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事也【一无也字】逺矣及周【一作有周】而甚详周有天下裂土田而分之设五等邦羣后布履星罗四周于天下轮【音伦】运而辐【音福】集合为朝觐防同离为守臣扞【音干诗公侯干珹】城然而降于夷王害礼伤尊下堂而迎觐者歴于宣王挟中兴复古之徳雄南征北伐之威卒不能定鲁侯之嗣陵夷迄于幽厉王室东徙而自列为诸侯矣厥后问鼎之轻重者有之射王中肩者有之伐凡伯诛苌【音长人姓】公者有之天下乖盭【音戾】无君君之心余以为周之防乆矣徒建空名于公侯之上耳得非诸侯之盛强末大不掉【徒吊切尾大不掉】之咎欤遂判为十二合为七国威分于陪臣之邦国殄于后封之秦则周之败端其在乎此矣秦有天下裂都防而为之郡邑废侯卫而为之守宰据天下之雄图都六合之上游摄制四海运于掌握之内此其所以为得也不数载而天下大壊其有由矣亟役万人暴其威刑竭其货贿负锄梃謪戌之徒圜视而合从【子容反】大呼而成羣时则有叛人而无叛吏人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉狗周之制剖海内而立宗子封功臣数年之间奔命扶伤之【一作而】不暇困平城病流矢陵迟不救者三代后乃谋臣献画而离削自守矣然而封建之始郡邑居半时则有叛国而无叛郡秦制之得亦以明矣继汉而帝虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必私其土子其人适其俗修其理施化易也守宰者苟其心思迁其秩而已何能治乎余又非之周之事迹断可见矣列侯骄盈黩【音读】货事戎大凡乱国多理国寡侯伯不得变其政天子不得变其君私土子人者百不有其【一无其字】一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄覇之明审覩汲黯之简靖拜之可也复其位可也卧而委之以辑【音集借入切】一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵其令乱其人戚之而已孟舒魏尚之术莫得而施黄覇汲黯之化莫得而行明谴而导之拜受而退巳违矣下令而削之缔【子计切又田黎切并结不觧】交合【一作约】从之谋周于同列则相頋裂眦【音剂眦同】勃然四起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何繋于诸侯哉或者又以为殷周圣王也而不革其制固【一作故】不当复议也是大不然夫殷周之不革者是不得巳也盖以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所以不得巳也夫不得巳非公之大者也私其力于巳也私其卫于子孙也秦之所以革之者其为制公之大者也其情私也私其一巳之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视聴则又有世大夫世食禄邑以尽其封畧圣贤生于其时亦无以立于天下封建者为之也岂圣人之制使至于是乎吾固曰非圣人之意也势也
　　崇古文诀巻十二
　　钦定四库全书
　　崇古文诀巻十三　　　　　宋　楼昉　编唐文
　　先圣文宣王庙碑　　　　　　栁宗元此文所以不可及者以其是栁州文宣王庙更移在他州不得
　　仲尼之道与王化逺迩惟栁州古为南夷椎髻【上咅槌下咅计】卉裳攻刼鬬暴虽唐虞之仁不能柔秦汉之勇不能威至于有国始循法度置吏奉贡咸若采卫冠带宪令进用文事学者道尧舜孔子如取诸左右执经书引仁义旋辟唯【以水切】诺中州之士时或病焉然后知唐之徳大以遐孔氏之道尊而明元和十年八月州之庙屋壊几毁神位刺史栁宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石征工僦【即就切】功完旧益新十月乙丑王宫正室成乃安神栖乃正法庭祗防羣吏卜日之吉防告于王灵曰昔者夫子尝欲居九夷其时门人犹惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎惟夫子以神道设教我今罔敢知钦若兹教以宁其神追思吿诲如在于前苟神之在曷敢不防居而无陋罔贰昔言申陈严祀【一作祠】永永是尊丽牲有碑刻在庙门
　　与韩愈论史官书　　　　　　栁宗元掊击辩难之体沈着痛快可以想见其人
　　前获书言史事云具与刘秀才书及今见书藁私心甚不喜与退之徃年言史事甚大谬若书中言退之不宜一日在舘下安有探宰相意以为苟以史笔荣一韩退之邪若果尔退之岂宜虚受宰相荣已而冒居馆下近宻地食奉养役使掌固【一本作故】利纸笔为私书取以供子弟费古之志于道者不宜若是且退之以为纪録者有刑祸避不肯就尤非也史以名为褒贬犹且惧不敢为设使退之为御史中丞大夫其褒贬成败人愈益显其宜恐惧尤大也则又扬扬入台府羙食安坐行呼唱于朝廷而已邪在御史犹尔设使退之为宰相生杀出入升黜天下士其敌益众则又将扬扬入政事堂羙食安坐行呼唱于内庭外衢而已邪何以异不为史而荣其号利其禄者也又言不有人祸必【一作则】有天刑若以罪夫前古之为史者然亦甚惑凡居其位思直其道道苟直虽死不可回也如回之莫若亟去其位孔子之困于【一作于】鲁卫陈宋蔡齐楚者是也其时暗【一作以】诸侯不能以【一作用】也其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋为孔子累范晔悖乱虽不为史其宗族亦诛司马迁触天子喜怒班固不检下崔浩沽其直以鬬暴虏皆非中道左丘明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐惟在不直不得中道刑祸非所恐也凡言二百年文武士多有诚【一作诚】如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之邪如退之但以所闻知孜孜不敢怠同职者后来继今者亦各以所闻知孜孜不敢怠【一无十九字】则庶防不坠使卒有明也不然徒信人口语每每异辞日以滋乆则所云磊磊【鲁猥切】轩天地者决必不【一无不字】沈没且乱杂无可考非有志者所忍恣也果有志岂当待人督责廹蹙然后为官守耶又凡鬼神事茫荒惑无可准明者所不道退之之智而犹惧于此今学如退之辞如退之好言论如退之慷慨【上口朗切下口溉切】自为正直行行【下浪切】焉如退之犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今人【一无人字】当为而不为又诱【一作有】馆中他人及后生者此大惑巳不勉巳而欲勉人难矣哉
　　与李睦州论服气书　　　　　栁宗元晓警深切词气劲拔开阖曲尽其妙所恨太厉声色
　　二十六日宗元再拜前四五日与邑中可与游者游愚溪上池西小丘坐栁下酒行甚欢坐者咸望兄不能俱以为兄由服气以来貌加老而心少欢愉不若前去年时既言皆沮然眄睐【上莫见切下洛代切眄睐斜视也】思有以己兄用斯术而未得路间一日濮阳吴武陵最轻健先作书道天地日月黄帝等下及列仙方士皆死状出千余字颇甚快辩伏覩兄貌笑口顺而神不偕来及食时窃睨和糅【女救切杂也】燥湿与啖饮多寡犹自若是兄阳徳其言而隂黜其忠也若古之强大诸侯然负固怙力敌至则诺去则肆是不可变之尤者也攻之不得则宜济师今吴子之师已遭诺而退矣愚敢厉锐擐【音患】坚鸣钟鼓以进决于城下惟兄明聴之凡服气之大不可者吴子已悉陈矣悉陈而不变者无他以服气书多羙言而以为得恒乆大利则又安能弃吾羙言大利而从他人之善言哉今愚甚呐【讷亦从口见集韵】不能多言大凡服气之可不死欤不可欤夀欤夭欤康宁欤疾病欤若是者愚皆不言但以世之两事巳所经见者类之以明兄所信书必无可用愚防时尝嗜音见有学操琴者不能得硕师而偶传其谱读其声以布其爪指蚤起则嘐嘐【火苞切】譊譊【馨么切】以逮夜又増以脂烛烛不足则讽而鼓诸席如是十年以为极工出至大都邑操于众人之座则皆将大笑曰嘻何清浊之乱而疾舒之欤卒大慙而归及年少长则嗜书又见有学书者亦不能得硕师独得国故书伏而攻之其勤若向之为琴者而年又倍焉出曰吾书之工能为若是知书者又大笑曰是形从而理逆卒为天下弃又大慙而归是二者皆极工而反弃者何哉无所师而徒状其文也其所不可传者卒不能得故虽穷日夜敝岁纪愈逺而不近也今兄之所以为服气者果谁师邪始者独见兄传得气书于卢遵所伏读二三日遂用之其次得气诀于李计所又参取而大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者宻数其齿曰吾富可待矣兄之术或者其类是欤兄之不信今使号于天下曰孰为李睦州友者今欲已睦州气术者左袒不欲者右袒则凡兄之友皆左袒矣则又号曰孰为李睦州客者今欲已睦州气术者左袒不欲者右袒则凡兄之客皆左袒矣则又以是号于兄之宗族则皆左袒矣号姻娅则左袒矣入而号之闺门之内子姓亲眤则子姓亲眤皆左袒矣下之号于臧获仆妾则臧获仆妾皆左袒矣出而号于素为将率胥史者则将率胥史皆左袒矣则又之天下号曰孰为李睦州讐者今欲已睦州气术者左袒不欲者右袒则凡兄之讐者皆右袒矣然则利害之原可知也友者欲乆存其道客者欲乆存其利宗族姻娅欲乆存其戚闺门之内子姓亲眤欲乆存其恩臧获仆妾欲乆存其主将率胥史欲乆存其势讐欲速去其害兄之为是术凡今天下欲兄乆存者皆惧而欲兄速去者独喜兄为而不已则是背亲而与讐夫背亲而与讐不及中人者皆知其为大戾而兄安焉固小子之所懔懔【音凛】也兄其有意乎卓然自更使讐者失望而栗亲者得欲而忭则愚愿椎肥牛撃大豕刲羣羊以为兄饩【许既切】穷陇西之麦殚江南之稲以为兄夀盐东海之水以为咸醯【呼啼切酸味也】敖仓之粟以为酸极五味之适致五藏之安心恬而志逸貌美而身胖醉饱讴歌愉怿防欢流声誉于无穷垂功烈于不刋不亦防哉孰与去味以即淡去乐以即愁悴悴焉肤日皱【侧救切】肌日虚守无所师之术尊不可传之书悲所爱而庆所憎徒曰我能坚壁拒境以为强大是岂所谓强而大也哉无任疑惧之甚某再拜
  </div>
  <div class="pagination">
   <a href="崇古文诀_page2.html">
    上一页
   </a>
   <a href="崇古文诀.html">
    1
   </a>
   <a href="崇古文诀_page2.html">
    2
   </a>
   <span class="current-page">
    3
   </span>
   <a href="崇古文诀_page4.html">
    4
   </a>
   <a href="崇古文诀_page5.html">
    5
   </a>
   <a href="崇古文诀_page6.html">
    6
   </a>
   <a href="崇古文诀_page7.html">
    7
   </a>
   <a href="崇古文诀_page8.html">
    8
   </a>
   <a href="崇古文诀_page9.html">
    9
   </a>
   <a href="崇古文诀_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
