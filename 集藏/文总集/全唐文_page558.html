<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 558 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 558 页/共 603 页
  </h1>
  <div class="content">
   ○川主天罗地网醮词
    伏闻一气肇胎，三灵资始，乾奇坤偶，定彼阴阳，金革土浮，明其次舍。九兴於坎，戌亥谓之天罗；六起於离，辰巳谓之地网。乃二体沦之所，是两仪代谢之乡，阳伏而不能刚，阴绝而不能继。行年所历，实迫灾期，况天地中和，圆方化育，流形挺质，命世降奇，皆归鼓铸之权，难逭兴衰之数。顾臣凡昧，敢避晦蒙，丙辰当厄会首临，丁巳乃灾期将解。惟兹二岁，实抱百忧，上祝元穹，敢祈销解。仰惟圣鉴，俯念诚祈，显降威灵，大祛灾衅。使乾纲坤纪，息氛於一方；地网天罗，解凶期於小运。行歌击壤，归圣朝朴素之风；束甲弓，副元祖希微之教。永勤香火，以答元慈。不任。
    ○川主醮九曜词
    臣叨荷国恩，谬分戎阃，西南粤壤，{髟矛}蜀雄都，三舍当参井之躔，八国控羌蛮之域。区封既广，统制斯难，常虏非才，有负殊寄，夙夜忧惧，不敢遑安。近岁以来，凶灾未息，疾疠时起，干戈日寻。今按考黄图，验求元历，分野之内，太白将临，况运兵筹，方武旅。仰裁成之义，仗肃杀之威，伫静四郊，以康万姓。伏冀天光俯鉴，圣力潜资，濡渥泽於九重，救倒悬於千里，弓解甲，凿井耕田，里闾无瘥疫之家，远近有欢呼之俗，长庚所指，幽滞俱通，即永荷昭之恩。不任。
    ○杨鼎校书本命醮词
    伏以斗御中天，杓移列次，握帝车而独运，浮华盖以高临，吉凶得以司明，罪福由其考校。虽尘凡杳隔，仰星晷以无阶；而天听甚卑，有心诚而必鉴。丹襟所叩，元应攸彰。臣顷以灾蒙，偶逢艰梗，道涂阻塞，骨肉支离。因与幼男，两地暌隔，仓皇相失，音信莫通。惟昼祝长天，夜瞻斗极，冀其通感，再获团圆。炷香而血泪共垂，拜手而心魂俱往，果蒙昭，遽遂归还。常怀再造之恩，未答自天之泽，兢忧度日，芒刺在躬。今则玉局仙居，锦都灵化，下藏洞府，上属星躔，可期，真灵攸会。辄投胜境，愿展醮祈，将酬福之慈，少达敬恭之礼，伫回真鉴，俯纳尘心。小男以壬子主生，微臣以庚申定命，常希圣力，永锡保持，祛五行三命之灾，解宿度天文之厄。得勤修励，永奉休明，黍稷非馨，真仙是鉴。不任。
    ○川主令公南斗醮词
    伏闻天覆地载，资大道以生成；禀质孕灵，由至真而潜运。用能弥纶不极，生化无穷，真宰主张，元功统御，虽太虚辽邈，劫历遐长，庶品喧阗，九围旷荡；刑政繁杂，分野幽深，灾福攸司，安危是系。臣遭逢圣运，尘忝恩荣，授以节旄，委之辅相，地雄巴蜀，境控羌蛮，惭无绥抚之能，常切兢忧之恳。况举善瘅恶，须用赏刑；伐叛诛凶，仍施斧钺。戎祀有牲之具，赋舆有徵督之劳，有土有人，盖不得已。实恐诠材不当，委任失宜，因起怨咨，遂成灾。今又土星行度，对照此方，地一移宫，将离益部，五鬼临於坤位，火曜躔於井宫。又臣大运在冲破之乡，小运当命墓之岁，木既薄弱，火亦衰微，天符临於行年，游行逢於绝命。土方对照，又在妻宫；金火伏行，亦居滞位。木星处愁烦之宿，暗曜出乖背之方，垂象至明，阴阳有数，得无警惧，以自励修。尚恐过咎易深，尤违旋积，因其愆失，灾及生灵。省己抚心，不遑宁息。窃闻正阳之月，丙午之辰，是六星降鉴之期，南斗定生之会。涤瑕介福，宥罪覃恩，辄按明科，愿申昭谢。诣元元真府，玉局灵坛，精备信仪，肃虔香火，普日月星辰之界，遍山川海岳之司，咸罄丹心，恭修大醮。伏冀回无私之鉴，垂不测之神，降彼南宫，盼兹下土，共流真贶，俯察微诚。解地分之灾躔，销天文之谪见，息三命五行之厄，除九宫八卦之凶。静土星所照之方，克承嘉；禳地一将移之数，允锡休祯。黎元咸保於康，稼必期於丰衍，连营有泰，四境无虞，疫毒不侵，戈锋弭戢。上愿三光表瑞，循黄道而福帝躬；五纬顺常，扶紫微而拱元极，龙图永固，凤历攸昌。其有境土龙神，山川祠庙，共延祥祉，用拯幽明。至於地府阴关，游魂苦爽，肖翘飞走，水陆沈潜，仰承济护之恩，永享安宁之。不任。
    ○川主周天南斗醮词
    伏以蜀之星躔，上当鹑首；蜀之分野，下接坤维。当申未之方，在参井之度。今以土星对照，金火正临，五鬼方寄於二宫，地一将移於益部。恐政乖慈育，法爽哀矜，野有怨嗟，人罹灾眚。又行年之内，本命之中，刑克衰微，虑成灾厄。敢以正阳令月，丙午良辰，虔备醮祈，以申忏涤。伏冀大开恩宥，俯念精修，解天文地分之凶，祛三命五行之咎，曲回祯贶，永锡安。誓倾求理之心，以答好生之泽。不任。
    ○川主周天地一醮词
    伏以天皇大帝，司察万方，太乙十神，巡游八极，垂灾降福，巨细无遗。凡在君臣，敢忘炯戒？今以地一行位，将出蜀乡，深虞刑政之门，必有愆违之失。惟增震惕，辄备忏祈，虔修香火之仪，用表依归之恳。伏愿鉴其虔切，锡以祯祥，俾境宇安宁，生灵苏泰，时和岁稔，偃革弓，克新悯之恩，敢负照临之赐！
    ○周常侍序周天醮词
    伏以道气运行，元和亭育，分万灵而布化，垂列宿以丽天。凡曰含灵，咸归禀受，仍俾主宰，以定吉凶，臣猥以庸虚，叨承渥泽。运筹藩阃，惭无制胜之谋；剖竹方州，实寡绥怀之绩。况地连夷落，境控巴ク地，短才常虑於阙遗，杂俗难於抚谕。惟精兢慎，获保初终，既卷隼旗，复依戎幕。顾恩荣而益厚，在循省以何安？忧畏所深，疾恙因作。每虑积生之始，以洎此身，三业构非，六情结衅，前冤未弭，往债所躔。或理务之间，赏刑不当，烹杀之际，故误难明；或天文宿度之中，有逢临照；或三命五行这内，有值刑冲。又今年五鬼在於妻宫，天符入於财位，小运则丙禄值墓，大运则子水向衰，金火行於身宫，纲星加於驿马，皆为厄会，倍切危疑。所以疾苦之时，冥心祷祝，伫其销解，用展效守。今则万圣垂慈，众真悯，拯其疾厄，赐以痊平。仰元造以知归，感鸿恩而上答，披《河图》真格，诣玉局灵坛，备蠲洁之仪，设周天大醮，星辰日月，毕罄诚祈，地府天关，遍申昭谢。伏愿降临丹恳，采纳素诚，永锡吉祥，克加济护。使罪尢除荡，算纪遐长，冤债和平，灾凶超度。誓勤修奉，以副元慈。不任。
    ○王宗彖六甲醮词
    伏以大道凝华，元尊布化，肇分一气，品列五材，终始循环，生成万有。上惟劫历，资运数以推移；下统人伦，配吉凶而陶铸。禀形毓质，咸赖元功。臣早慕清虚，志亲冲漠，获参秘，常冀遵修。昨以奉使京华，经途险远，每虞旷阙，冥有祝祈。果蒙道力潜扶，殊休密卫，达秦甸有安贞之吉，回蜀城无败累之忧，仰感灵恩，实思昭报。今属重阳懿节，甲子佳辰，虔备菲诚，恭申醮礼。伏冀神威俯鉴，微愿克酬，采纳丹襟，颁宣洪泽。使罪尢蠲荡，冤债和平，灾咎清消，福祥臻会。事亲奉国，常蒙悯护之恩；守职进身，永荷真灵之贶。不任。
    ○孟彦晖西亭子南北斗醮词
    伏闻大道孕灵，天尊演化，乘机诞瑞，命世降贤。所以匡国济时，宣功利物，禀星辰之正气，总岳渎之英华，莫不受命上天，凝神中土，恢宏器业，拯生灵。臣以节度使琅琊郡王，生属休期，累承圣泽，以武威扶持唐祚，以忠节翼赞睿图。光启中兴，克安天步，贡赋常盈於内府，明诚首冠於藩维。推此勋庸，宜承祯。今以诞生令序，祷福佳辰，辄备信仪，虔修醮礼。依太乙祈真之品，诣真人朝斗之坛，香散虚庭，灯繁静夜，倾心上奏，冀获感通，普垂象以冥思，遍真灵而醮祝。伏愿星躔日域，地局天司，众圣回光，万神昭鉴，照祥符而延巨贶，开寿域而懋鸿勋，永佐圣朝，长扶帝座。然愿龙神叶赞，川境安宁，百滋丰，五岳韬戢，俗洽和平之美，年无灾之虞，动植幽明，同臻道化。不任。
    ○勇胜司空宗恪九曜醮词
    伏以大道垂慈，万灵分职，阴阳布化，星象垂文。照烛幽明，裁成品汇，主张有度，罪福无差。臣获以尘微，仰蒙覆焘，谬叨宠禄，早忝恩荣，久统师徒，仍分符竹，实虑才轻任重，福过灾生，夙夜兢忧，不敢宁处。又以今年行运，天符入於中宫，寄王之方，复临大运。况驿马为五鬼所对，小运与大运相冲，生月及本命之辰，皆遇土星所历，遂成灾疾，未获痊平，省已循怀，伏增忧惧。窃闻天曹上圣，主死生；北斗南宫，司明罪福。是敢披心沥恳，拜醮希恩，虔诣灵坛，精修奏荐。虽物仪单菲，而诚愿拳勤。伏惟万圣众尊，开恩鉴，赦臣积生罪咎，解臣三命灾凶，落北斗之死名，上南宫之生，销平厄会，和释冤仇，疾苦蠲除，禄算延益。誓勤修励，以答元恩。不任。
    ○衙内宗夔本命醮词
    伏以大道生成，阴阳亭育，主张有度，罪福无遗。臣叨荷恩荣，常增戒惧。虽侧身思过，省己扪心，每虞操履之间，难免纤微之失。今年三命之内，土木气微，行运之中，命禄皆薄。天符临官禄之位，游年当绝命之方，大运则土曜所加，小运乃元辰所主。计都居钝滞之宿，金星入乖背之乡，旦夕忧兢，恐为灾厄。是敢按遵科典，精洁醮祈，望灵化以驰神，仰玄穹而励恳。伏愿天司地府、九曜南宫，克鉴丹诚，俯垂元。赐臣自新之泽，赦臣既往之非，解五行三命之灾，销列宿暗虚之厄。罪瑕清涤，冤债和平，遂推公去己之心，倾奉主事亲之恳。公私昭畅，家眷康宜，普及存亡，咸希福利。不任。
    ○徐耕司空九曜醮词
    伏闻天府地司，主张命籍；南宫北斗，统死生。三官持考校之文，五帝领裁成之籍。顾惟下土，实系上元。况乎处世立身，善功难著；乘非蹈过，罪目易盈。早忝殊荣，靡申续效，或理务有刑章之失，或专城有赏罚之差，积尤违於地府天曹，结罪咎於星躔日域，曾无悔谢，莫遂蠲除。又自行运之中，方当厄会，火星飞於小运，天符入於中宫，水曜伏刑厄之乡，土星退愁烦之宿，禄火虽王，辰土尚衰。数年以来，疾苦未减，元元之恳，实切忧惶。窃惟上圣至真，垂慈育物，冥心注念，有感必通。辄凭香火之缘，精展醮祈之礼，虔诚悔过，稽首希恩。伏惟愍鉴庸微，俯宏慈，解已成之灾厄，赦既往之罪尤。南斗延生，北宫落死，潜增年算，克赐安。疾瘵痊平，眷属康泰，即永荷众圣再生罔极之恩。不任。
    ○川主太师南斗大醮词
    伏闻大化权舆，元精剖判，生成天地，陶铸阴阳，正三统以疏基，役四时而成岁。由是万灵受职，五气分镳，天府地司，领生校籍，罪福以之诠叙，报应以之弛张，毫末无遗，古今不紊。况复上标躔次，下制山河，随运历而惨舒，因恭惕而昭戒，仰窥元训，得不禀修？臣夙荷天慈，克符睿奖，峻台衡之位，提斧钺之权。玉律金科，虑爽重轻之信；五申三令，惭乖训抚之宜。虽尽力匡君，倾心许国，翦长蛇而复宫阙，清巨而息戈矛。再拔城池，频摧寨垒，变蚁结蜂攒之俗，穆为宾向化之人。三蜀宁，四民和穆，实乃上资圣力，明禀灵恩，犹恐政理或亏，罪瑕难逭。审己或违於道德，游心未契於神明；或分野灾期；或行年厄会。臣今年小运逢於劫杀，大运遇於天符，土曜对於身宫，行年冲於命位，每怀忧戒，思展忏祈。窃以丙午良辰，是南斗降真之日，六宫众圣，主籍是司，辄申醮酌之仪，愿达依归之恳。伏冀天关流贶，斗极延慈，赦既往之尤违，锡将来之休，灾凶弭息，境安宁，远近昭苏，龙神辑睦，风雨均畅，疾疠清销。以俗泰为嘉祥，以年丰为上瑞，忠以扶於社稷，静以答於神。虔肃丹诚，上副元泽。不任。
    ●卷九百三十八
    ☆杜光庭（十）
    ○贾璋醮青城丈人真君词
    伏以岷蜀雄都，西南巨镇，下蟠万壑，上拱九清，为造化之殊庭，乃神仙之奥府。瑶宫璇阙，深秘於洞台；翠壁丹崖，仰呀於□雾。高真之所栖息，上圣之所宴游，实掌休祥，以福寰海。臣获逢道化，夙荷元慈，惭无尘芥之功，难报乾坤之德。而立身处俗，易结罪尤，往世此生，宁无过咎？五行三命，恐值灾衰，躔次星文，虑为临照。或冤仇所滞，或债讼未明，有一於兹，是用忧惧。辄敢披心灵峤，稽首仙都，辄备信仪，遥申祷祝。伏愿鉴其丹恳，锡以元恩，使景福潜资，寿涯延益，灾凶销荡，罪咎蠲除，冤债和宁，禄祚繁永。兼乞子孙嗣续，宗绪昌隆。誓倾虔奉之心，以答仙灵之。不任。
    ○蜀州宗夔为太史於丈人山生日醮词
    伏闻道化裁成，天元立极，申命真宰，主张众灵。於是乎赋命禀神，流形挺质，咸资籍，以系上元。臣荷大道生成，感睿明倚注，地分岷楚，任极钧衡。功业所彰，未裨於造化；恩荣所锡，已冠於古今。况属天步艰难，皇舆省狩，恨不得手扶宸极，身卫帝车，克定乾坤，重清日月，永安大宝，以致中兴。虔叩真灵，冀扶忠节。仰惟青城巨镇，天国仙都，群圣依栖，列真统制，必能振扬神力，驱役阴兵，荡灾运而静中原，拯横流而匡大业。爰遵秘格，虔启醮坛，愿回不测之威，以介无疆之福。使妖氛宁息，帝祚隆昌，凤历龙图，天长地久。臣积生咎衅，未兆灾蒙，因此忏祈，咸希销解。臣今年大小二运，俱在酉乡，与命辰对冲；又火星所照，既临分野，仍在身宫，土躔厄会之方，金伏乖背之宿，年临三杀之位，仍当六害之门。恐灾咎所加，伏深忧惕，惟凭醮酌，以达精虔。所祈灾数克平，忠诚大展，尽报主酬君之节，成摧凶定难之谋。光佐圣朝，实伫灵。不任。
    ○宴设使宗汶九曜醮词
    伏以二象炳灵，三元运化。禀形毓质，仰资大道之仁；赋命受生，率荷神明之德。臣获承元荫，叨遇休明，累忝恩荣，载尘职禄，顾勋劳而未立，感宠泽以殊深。而慎行谨身，敢忘惕励？运心属念，尚虑旷遗。况所主重难，务当宰膳，宴宾犒士，须备烹羞，抚众训戎，时行惩赏。实恐刑章之内，或爽於重轻，庖割之中，宁无於故误，因成冤债，遂积罪瑕。或往世此生，宿愆未解，五行三命，厄运未祛。今年则暗曜土星，在身宫之上；天符五鬼，临行运之方。火星近刑厄之宫，金星躔克性之位，忽成疾苦，久未痊除。伏恐灾咎方深，叩祈无所。窃惟至真济物，大道好生，广开禳谢之门，俯示感通之力。是敢按遵科典，虔启醮坛，遍九曜以披心，瞻列星而沥恳。伏冀天光下鉴，圣造旁资，解故伤误杀之冤，赦积世他生之罪，销平厄会，清荡灾凶，六气宣通，百疴痊复。续将尽之福，禄祚增延；赐再生之恩，算命延益。公私昭泰，眷属宁。仰望元慈，不任。
    ○遂府相公周天醮词
    伏以虚无大道，孕育於群生，天地万神，主张於庶品。至於诞形禀气，垂象炳灵，咸资鼓铸之功，率赖生成之力。臣内惟凉德，夙荷道慈，勋劳未赞於圣朝，宠遇已隆於藩翰。隼龙节，叠奉殊荣；相印兵符，频叨睿奖。顾兹虚薄，实切兢忧。每虑赏罚不明，刑章不当，举措有乖於理体，绥和未叶於物情，兴修有土木之烦，宴犒有烹燔之费，故伤误杀，往债宿冤，兼此罪尤，成其谴责。或五行三命，暗曜列星，共结灾躔，遂为疾厄，尚未痊复，倍用惊危。臣今年大运居衰气之乡，小运在马破之位，木星退身宫之上，土星照三合之方。金水二星，临乖背之宿；飞天火曜，居本命之辰。九宫土星，复当生月，睹此灾运，深切祷祈。是故按灵宝元科，《河图》秘格，设周天大醮，忏谢上元。伏冀万圣感通，众神照鉴，纳其恳志，介以福祥，解宿债前冤，赦深灾重过，续其祚禄，增其寿年。五星四景之中，永销危厄；天府地司之内，别注休祯。所疾蠲平，克赐安豫，益坚忠孝，上奉君亲。即仰荷众尊护之恩，不任。
    ○亲随为大王修九曜醮词
    臣闻垂象炳灵，代天行化，发挥道用，昭著神功。粤自剖判之初，即显司明之力，生灵动植，咸赖元恩。臣获禀天慈，深叨帝泽，功业未酬於覆载，宠荣已冠於人臣，常虑绥抚乖宜，赏刑有失。金科玉律，或爽於哀矜；伐叛诛凶，或轻於。前代之冤仇未解，此生之过咎旋彰，於此省循，常怀震惕。又臣今年大小二运，俱在对冲，首尾蚀神，皆为临照。支干火木，在衰气之中；天符飞行，居驿马之上。并为灾滞，尤切忧惶。近则微恙所婴，尚未痊复，希恩谢过，倍切祷祈。辄因本命之辰，虔诚奉醮。伏惟至圣，俯鉴丹襟，赦已往之罪瑕，解将来之厄会，增延算禄，和释冤疑，得以罄竭微衷，扶持大宝，抚安疲俗，匡赞中兴。誓倾修励之心，永答真灵之贶。不任。
    ○果州宗寿司空因斋修醮词
    伏闻三光丽天，下司群品，死生是系，罪福攸司。臣以尘微仰蒙鉴，而三命之内，水火力微，值辰戌魁纲，为天罗地网，二运逢墓，并属灾期。又火星到元首之宫，暗曜在命宫之位，灾数重叠，忧惧殊深。是敢遵按明科，虔申醮奉，仰崇斋福，精备醮祈，三日恭严，九时关奏。伏冀元慈俯烛，洪泽濡临，赐臣灾运销平，凶衰超度，克延祚禄，允介福祥，永保安，常加护。奉亲事主，报国宁家，誓罄丹诚，上酬元泽。不任。
    ○青城郑尚书本命醮词
    伏以禀气分灵，全资大道，挺生毓质，仰系上元，报有盈缩之期，理协始终之分。五行倚伏，二气推移，实凭宰制之功，敢怠敬恭之恳？臣今年火曜，居本命之方，九宫金星，在行年之上，久躔疾苦，未获痊平。窃虑履行运心，有亏阴骘；字人育物，有旷政经。或积生衅咎未除，或往世冤雠未解，构兹重厄，无路忏祈。况境控仙山，地当洞府，明诚可告，真鉴难诬。敢因本命之辰，虔备醮祈之礼，洗心谢过，沥恳希生。伏惟少驻鸾骖，下临尘壤，愍其歉迫，假以恩休。辍死籍於黑书，再延命禄；定生名於丹，尽赦疵瑕。冤债和平，灾凶销解，公私昭泰，眷属安宁。敢忘策励之心，上副真灵之。不任。
    ○忠州谒禹庙醮词
    伏以三气肇胎，九元裁质。清浮浊厚，真精铄造化之炉；出震乘乾，大易乾坤之韫。尧天继覆，舜日传明。五教允敷，未革怀襄之数，四门是辟，尚缠昏垫之忧。惟我睿明，拯兹下土，驱驰四载，勤瘁万方。浩浩无虞，百谷识朝宗之路；岩岩可仰，群山知维岳之尊。区别九州，抚宁庶汇，铸鼎之功既集，锡班之报攸彰，懋此宏勋，光於终古。臣夙承洪泽，获奉仙祠。巴雨巫□，捧临瑶殿；岷江楚泽，莹荡琼阶。愿回疏旷之慈，俯鉴虔祈之恳。探经玉洞，展醮灵岑，副蜀王遐祝之诚，遂微臣归还之愿。不任。
    ○杨神湍谢土地词
    伏以道气分光，元功宰制，下镇灵化，上配列星，万圣之所宴游，群仙之所栖息，肇於历劫，以逮兹辰。玉女上宾，认香泉於江浒；元元驻驾，留玉局於城隅。耀天日之祥华，以安井络；启洞宫之径隧，以福坤维。为锦都灵胜之墟，乃蜀国神仙之府。而缮营久旷，芜荟几侵，清坛为蹂践之场，殿染膻腥之杂。我蜀王迥开神鉴，瞩此玄关，遽命澄清，俾其严饬。拂烟煤於石壁，早挹仙仪；蒿攸於荒阶，再窥灵洞。迩後累加缔葺，渐获精新，堂宇相望，楼台栉比，复还门闼，俯及康衢，夕磬晨钟，得以备朝修之礼；朝香暮火，得以申蠲洁之仪。报德何阶，感恩有自，辄陈醮祝，冀达真灵。伏惟广洒神休，大颁嘉贶。增圣主遐长之算，宁谧万方；延蜀王椿桂之年，安三蜀。连营将校，各崇竹帛之勋；比屋生灵，共乐和平之化。龙神悦豫，稼穑丰穰，疵疠无侵，锋永戢。其有薰腥秽渎，穿凿侵伤，承此忏祈，咸蒙销解。臣等佐时济俗，行教立功，奏御上通，遵修咸契，公私贞泰，眷属利安。然愿往化法流，先师旧德，冥关无滞，道果速圆。内外职寮，阴阳将吏，迁功加品，永赞福庭，克宏至道之风，常荷尊灵之泽。不任。
    ○蜀王仙都山醮词
    伏以真精表瑞，元气分形。积秀气於人寰，凝为仙岳；集幽奇於物外，俨设洞天。上属星辰，下福邦国。由是琼宫珠阙，秘邃难窥，羽盖霓幢，飘特降。二真人三都迹显，九鼎功成，白昼登真，丹霄控景，威灵益振，物象长新。宝册真经，琅函玉篆，贮灵宫而作镇，与嘉躅而常存。遐想玄风，遥驰素恳。今以三川观化，累遇干戈。凤札龙书，靡存於鲁壁；虎符龟，难访於秦坑。大教凌夷，所宜宏拯。是用翘勤翠，稽首白□，申醮酌之仪，冀神仙之鉴。辍鹤洞缄藏之本，为人天宗奉之经，伫建殊功，却还旧所。窃惟道无不在，法许流通，仰望鸿休，允谐丹款。亦愿潜回祯贶，普及寰瀛。元元之祚允繁昌，圣主之宫城匡复，九围宁谧，万汇昭融。臣境宇安，生灵康泰，灾躔自息，算禄增延，永持忠赤之心，上副至真之。不任。
    ○自到仙都山醮词
    伏以元化既分，兹山作镇，前临楚望，旁控巴城。众流回环，严设龙蛇之府；群峰拱卫，秀为真圣之都。二真腾翥於前朝，千载昭彰於懿躅。岩峦蔽日，松桧参□，祯祥时耀乎简编，福祉潜资乎邦国。蜀王扶天茂绩，命世雄姿。八国二江，早列封圻之内；黔城楚硖，皆归陶冶之中，惟此仙山，光於境。仰灵踪而稽首，遥展诚祈；望境以驰心，虔修醮酌。将以求书禹穴，伫逢八会之篇；探简洞庭，愿值五符之诀。敷宏奥赜，演畅真宗。况属大教凌迟，中原多难，俾其绍习，须俟流通。某躬泛长波，式遵成命，焚香昭告，愿鉴丹诚。所期汜水桥边，不独传於汉相；典阳泉上，岂止授於干君。捧秩西归，中兴圣教。不任。
    ○李延福为蜀王修罗天醮词
    伏以道冠虚无，功先覆载，陶甄有物，亭育无私，绵劫历以长存，後天地而悠久，裁成不竭，生化弥彰。臣夙荷玄休，克承道运，功轻尘露，任重台衡。数千里之山河，周旋六镇；十七年之临抚，宰制一方。每虞福过为灾，力微成衅，兢荣循省，忧惧难胜。况复大驾未还，中原多垒。训兵励士，徒怀於报国勤王；望阙驰心，其奈於天高日远。微勋靡效，孤恳何申？今复大游四神，方在雍秦之野；小游天一，仍临梁蜀之乡。地一次於坤宫，月孛行於井宿。仰兹纬候，缅彼灾蒙。深虑凤辇鸾，百二之关河未复；陵园寝庙，九重之城阙犹虚。惟切祷祈，伫回鉴。是用按依元格，遵炼明科，修黄道场，设罗天大醮。九清三界，咸陈忏谢之仪；天真地灵，备展奏祈之礼。普日月星辰之域，遍山川岳渎之司，毕罄斋庄，用期通感。伏冀天尊降命，圣祖贻休，俯借神功，载康国步，鸿图克固，鼎祚中兴。齐北极以常宁，比南山而共永。臣允承天泽，长奉唐年，享椿松延广之龄，竭金石忠贞之节；境无灾，岁洽丰穰，雨泽不愆，干戈不作；龙神安镇，士庶宁，幽扃г开度之慈，绝域慕和平之化。誓宏清净，以答真灵。不任。
    ○罗天中级三皇醮词
    伏以元盖上浮，黄舆下镇，元精降瑞，应运开图。握六纪以君临，恩周率土；体三才而司牧，惠洽群生。塞寰区而声教攸传，亘古今而光灵不泯。臣谬膺天泽，作镇坤维，荷覆焘以难胜，誓忠贞而有守。属乾纲未举，天数中微，瞻□而河洛方遥，捧日而山川尚阻，徒倾丹赤，莫展勤劳。今又大游四神，在雍秦之分；小游天一，次梁蜀之乡。地一镇於坤隅，月孛行於井宿，考遵纬候，伏切忧虞。是用披按明科；修崇黄，备罗天大醮，祈三界真灵，愿假神休，共回天数。使忠贞义烈，振风雷埽荡之威；文武尊神，借戡定经纶之力。重昌祚历，永息妖氛，九围睹清晏之期，三蜀荷安宁之赐；灾祛未兆，福降无穷，动植存亡，同臻恩。不任。
    ○罗天醮太一词
    臣伏按历纬：今年大游四神，在雍秦之分；小游天一，次梁蜀之乡。地一届於坤宫，月孛临於井宿。仰披天度，缅属灾期，省已拊心，伏增忧惕。是敢按遵元格，崇启坛场，修黄宝斋，备罗天大醮，辄披元蕴，敷露真文。伏冀尊神回景上元，贻休下土，旁垂祯贶，永息灾躔。赐臣封境安，龙神辑睦，生灵康泰，远近昭苏，疵疠无侵，干戈弭戢。唯虔修奉，上副神功。不任。
    ○罗天醮岳渎词
    伏以二象沦，刚柔定位；三灵恢廓，川岳裁形。坤仪彰厚载之功，品物荷资生之德。虽混沦莫极，犹虞九六之期；广博无疆，以系屯亨之数。今以阴阳所运，历纬所甄，天一小游，既移於梁蜀；四神太乙，亦次於雍秦，地一届於坤宫，月孛行於井宿，仰惟天度，伏用震惶。窃以臣叨荷宠恩，久司藩屏，封圻六镇，襟带重江，水惟四渎之尊，山居五岳之长。仙坛灵化，皆骖虬驭鹤之踪；珠岸金堤，乃禹导秦通之野。真灵攸处，祥应实繁，必介休符，以副虔祝。是敢斋陈黄，醮启罗天，冀众圣之垂光，会万灵而降福，共安天步，永奉帝图。荡昏а於神京，重瞻圣日；混车书於海宇，克保唐年。臣境土安宁，生灵舒泰，边无烽燧，俗洽讴歌，息未兆之灾躔，解已往之愆咎。誓虔砥砺，以答神功。不任。
    ○罗天普告词
    伏闻元功宰制，道化宣行，禀象流形，凝神运气。天覆地载，爰起於渺茫；日照月临，肇分於万有，至於阴阳降，劫历推移，乾坤有九六之期，乌兔有盈亏之数，将期拯护，允仗真灵。臣以微躬，遭逢昌运，叨尘异渥，践履殊荣。龙节虎符，摄封壤山河之重；金科玉律，掌生灵性命之权。常惭抚育非才，每以满盈为戒。而属中原多难，天步方艰，社稷缀旒，寰瀛涂炭。训齐武旅，徒悬报国之诚；迢递神都，莫得扶天之路。今者稽求历纬，考察经图，大游四神，方在雍秦之野；小游天一，傍临梁蜀之乡；地一届於坤宫，月孛躔於井宿，缅维天度，弥切忧兢。是敢披灵宝简文，按《河图》品格，设罗天大醮，开黄宝坛，仰金阙玉京，虔祈万圣；遍寰中象外，普告众灵，驰意马以披心，香龙而荐恳，冀蒙鉴佑，允降威神。伏惟三界诸天、四司五帝、乾元主宰、地府尊灵，降阴阳不测之神，假变化无穷之力，神兵密助，真应潜彰。大业中兴，万方安泰，皇基永固，四海澄清。埽彗孛於长空，剿鲸鲵於巨浪，常瞻圣日，共载尧天。赐臣境域安宁，灾凶弭息，五兵韬戢，四气均调；黎元无瘥疫之虞，稼穑有丰登之望；三川六镇，士庶龙神，克洽欢康，同臻贞吉。其有幽魂滞识，六趣三涂，沐元泽以生神，诣朱陵而受福，存亡开度，动植苏舒。誓倾忠孝之诚，仰副神明之鉴。不任。
    ○罗天醮众神词
    伏以人为神主，神依人以变通；神福於人，人资神而赞。承天统地，有国有家，惟古及今，率由斯道。我大唐皋陶种德，圣祖垂休，光宅中原，传二十帝，元风扇於万，皇泽浸於九围，遍彼群伦，咸蒙覆焘。而运锺艰否，时属播迁，天数未宁，帝车未复。忠臣义士，皆悬报国之心；望日瞻天，敢怠勤王之志？今以小游天一，躔梁蜀之乡；大游四神，在雍秦之野。月孛行於井宿，地一次於坤宫，纬候所明，兢忧是切。是敢按遵元格，披考灵科，修黄宝斋，设罗天大醮，下穷九垒，上极三清，严陈忏请之仪，愿假感通之应。伏惟尊神众圣，悯鉴丹诚，雷发神威，风回景贶，埽枪於碧落，殄氛翳於皇都，永固鸿图，中兴大业。次愿封疆分野，销解灾蒙，祛厄会之期，致和平之气；龙神辑睦，风雨均调，疵疫无侵，戈允戢。誓勤握政，上副神功，黍稷馨香，必虔於蠲洁；蘩蕴藻，克展於斋庄。沥恳陈情，不任。
    ○蜀王本命醮葛仙化词
    伏以元穹列耀，上表於龙星；方局裁形，下分於仙化，实司命籍，以统人伦。臣获禀元机，夙臻景，早承宠渥，牧此黎。绾六镇之封疆，德惭凉薄；控诸化之灵胜，诚切欣荣，常虞政理之乖，莫副真仙之鉴。今属太乙行运，分野虑灾，或临梁益之方，或在雍秦之境，月孛躔於井宿，地一灾於坤隅，稽考纬书，伏增忧惧。况岁当丁卯，是臣元命之年；月届仲春，是臣禀命之节。诣本命之化，以本命之辰，虔备香灯，精申祷祝。伏冀元尊悯瞩，众圣鉴临，腾素款於上宫，锡鸿休於下土。帝图兴复，息灾期而辇跸还秦；境康宁，销否运而祯祥介蜀。俾罄报君之节，允符忧国之心。百丰登，群生和泰，龙神贻贶，疵疫无侵。臣七祖生天，年龄增永。誓宏道化，以答灵恩。不任。
    ○莫令南斗醮词
    伏以元道聿分，化机肇启，清浊定沦之位，阴阳运刑德之枢。南斗主生，垂吉昌而劝善；北宫纪死，编罪恶以绳非。神明用之以化人，帝王用之以致理，纤微不失，今古攸同。臣宿禀真谟，仰宗元训，敢忘勖励，以自秉修。而叨备官荣，属兹多事。虽加勤恪，实有惧於旷违；徒切兢忧，固取讥於尸素。诛奸瘅恶，或举刑章，或督惩愆，或施鞭楚，犒士或开其宰戮，宴宾难废於烹燔，恐因故杀误伤，遂结深冤厚衅。又臣行年所历，小运逢灾，宿曜所躔，火星为照。月临申未，天符居本命之辰；位对丑寅，飞旗当冲破之地。虑我厄会，弥切震惊。虽省已循怀，宽刑慎行，减馔节酒，远色防非，犹虑凶咎未蠲，福祥莫应。恭披典册，虔诣灵山，按南斗文仪，法上元分纬。九微灯影，星罗远拟於六星；一德香烟，□色高连於三素。竹殿既招其虚实，松轩可降於真灵，向此披心，敢期符。伏愿六宫上圣，辍死以延生；五纬尊神，碎祸车而流福。冤尤销解，灾厄和平，骨月安宁，境邑康泰。风雨调顺，稼丰登，寇盗不兴，瘥无作。所请灵宝玉篆，赤帝天书，伏愿解临照於南丹，锡恩慈於下土，永承贞吉，以遂祷祈。不任之至。
    ○郑顼别驾本命醮词
    伏闻元天垂象，斗极居尊，统万汇以无私，御四时而成岁。下司命籍，总制吉凶，有感必通，有祈皆应。臣粤自童，窃仰威灵，以七星为天地之枢，五气为裁成之本，主张祸福，制录鬼神，倾心每奉於上元，有醮必存於北斗。叠蒙昭，累降祯祥，动若影随，事犹响答。至或愿捐所职，谢病寻医；或惧履祸机，违凶就吉。或雪志於侵诬之际，或涤瑕於猜忿之中，潜沥恳於长天，暗驰诚於永夜。至真在鉴，有愿咸从，而多事所萦，灵恩未报。常期精洁，冀启醮筵。今者天徇深衷，神谐夙望，幸叨摄任，获在仙乡，玉阙琼都，咫尺封隅之内；凝岚积翠，高低城邑之旁。况属命辰，仍当秋景，遂得躬披松桧，深蹑□霞。展三献之礼容，犹申公务；酬积年之祈祷，兼遂私心。省分循怀，既荣且忭，是敢奉持词款，营备香灯，虽涧行潦之微，难回圣鉴；在随感赴机之德，愿纳愚诚，所祈答已往之恩，伫将来之泽，赐其贞吉，介以康宁。俾县境无虞，农功有岁，人和俗阜，远睦迩安。臣或本命五行，灾冲所及，天文九曜，临照所经，或政理有所未明，赏罚有所未当，新冤往债，故杀误伤，并乞荡除，永承恩。不任。
    ○孙途司空本命醮词
    伏以二气肇分，五行运化，鼓阴阳之橐，执生死之枢机，亭毒无私，陶融靡倦。司短长於五帝，校善恶於三官，维斗居尊，总御群品。臣自维幽陋，仰荷裁成，获备冠裳，每忧叨窃。遵素儒之明训，守元圣之格言，尚虑动息成非，行藏乖道，难阶福善，易结过尤。仍恐三途推移，或逢灾数；九曜躔次，或在厄宫。况今年天符临勾绞之方，小运当伏吟之位。十三宿内，月孛所经；大运行年，犹居冲破。以兹疑惧，恐履灾凶，敢用本命之辰，虔申醮谢。伏惟真圣，俯鉴诚祈。赦已往罪尤，和冤释结；锡将来福祉，增禄延年。眷属宁康，公私和泰，即永荷众尊慈之恩。不任。
    ●卷九百三十九
    ☆杜光庭（十一）
    ○李仇中丞本命醮词
    伏以二气陶融，三元生化，裁成品物，亭育群方，受命禀形，上系天府。至於寿算遐促，禄祚短长，立身有罪福之因，行运有吉凶之数，天司地简，主宰无私。臣伏恐三命五行，或逢灾咎，九星七曜，或值照临，阴阳有刑克之期，禄算有凶衰之会。又恐积生所犯，冤债未除，积世所行，过尤旋结，常情罔测，神道难知，非醮祈，无由解释。辄因本命之日，虔备香灯，仰元象以披心，对星坛而沥恳。敢希至圣，俯鉴丹诚，三官落罪简之文，五帝削灾妨之籍。臣宿瑕荡涤，积衅销平，辍死北宫，上生南极，天曹增禄，司命延年，眷属和宁，公私清泰。即荷众圣之恩。不任。
    ○张道衡常侍还愿醮词
    伏闻垂象九天，流光万有，帝车周运，圣力遐通。裁四海以无私，福群生而不宰，惟祈必应，有愿克从。臣顷以大顺二年，遭逢危厄，忧逾蹈火，危甚履冰。既难保於朝昏，敢望全於形命。元元丹恳，启无门，惟注念苍穹，冥祈元斗，潜兴大愿，冀赎深灾。果蒙大道鉴临，至真通感，垂好生之泽，开罔极之恩，获洗罪尤，尽消冤戾，仰天慈而积感，报玄造以无阶。旋属公役所拘，道途无暇，岁华累改，诚愿未申。况复水陆经过，江山往复，几逢ㄈ扰，频值艰危，幸脱锋钲，免罹凶横，皆承荫护，倍切兢荣。今以本命之辰，於玉局灵化，诣北斗七元之殿，当玄卿大帝之前，虔备醮坛，恭酬往愿。昔所许奏钱若干贯，请至今年八月五度奏纳取毕。伏惟斗中众圣，元府上司，鉴顾丹诚，曲回鸿造。使宿愿周备，赐灵泽遐г，赦过除灾，延祥介福，年禄增益，危厄销平，眷属安，公私贞吉。即永荷斗极众真覆之恩。不任。
    ○周庠员外为母转经设醮词
    伏闻三洞宝经，九天真诀，虚无凝气，混合成文。龙篆凤章，发舒杳冥之始；琼编玉检，敷宣天地之先。大则制御乾坤，保镇劫运，安宁祚历，昭帝王；次则和辑五行，调平六气，蠲邪度厄，济物利人。遵修则灾咎可销，讽诵则祯祥可降。臣等以母行年衰厄，疾苦所婴，忧惧但深，告祈无所，敢凭元圣，披沥丹心。伏愿敕三宝威神，命侍经寮属，解五行刑克，却三命凶衰，增禄南天，延生司契。六府调理，百病痊平，永垂覆之恩，克享遐长之福。谨以玉局化转经设醮，冥叩至真。不任。
    ○莫庭为张副使本命甲子醮词
    臣闻天道无亲，辅兹有德，功或及物，福必无涯。当川安抚副使张琳，奉主无私，酬知尽节。初终一致，虽风雨而不渝；筹画万端，越岁寒而弥劲。顷以四郊多垒，两镇称兵，物力将虚，经费逾广，厚敛则生灵必困，薄赋则供亿不充。出自良谋，丰其军食，糗粮山积，戈甲□屯。人不告劳，物无失所，益振貔貅之势，伫成吊伐之功。但以张某三命之中，犹逢灾厄；二运之内，甲禄气微。天符临本命之宫，土星逆愁烦之位，虑为灾咎，辄罄诚祈。爰皇坛，旁希元。伏愿十华降福，三圣回光。锡善贶於诸天，灾殃自息；荡过尤於九府，禄算增延。永俾安宁，共康藩屏。臣情诚迫切，冒渎高明。不任。
    ○骆将军醮词
    伏以二气清宁，表天地亨贞之道；五材倚伏，荷乾坤成育之恩。至於命籍短长，禄祚丰薄，立身罪福，行运吉凶，莫不上自天司，旁资元命，主张考校，巨细无遗。臣窃恐列宿五行，躔次有照临之咎；九宫三命，阴阳有厄会之期，以此忧兢，恐成灾厄。今以立冬令节，祈福良辰，虔罄丹诚，精陈醮礼。仰天阙而沥恳，瞻地府以冥心，伫降恩慈，曲流洪福，使灾凶殄息，过咎蠲销，锡以嘉祥，增其寿禄，落罪书於北府，纪生籍於南昌，眷属安宁，幽明康。回翔天路，长亲日月之光；栖息人寰，永沐真灵之。不任。
    ○马尚书醮词
    伏闻历象推移，运三元而成岁；阴阳变化，资大道以宣功。泽霈幽明，事均今古，其有弘仁秉义，体顺和光，则天锡祯符，神彰吉贶。或动乖守慎，志协回邪，乃蹈彼艰虞，兆兹否塞。影响之报，理实昭然。臣猥以庸虚，早尘职禄，虽肃恭自立，畏慎推诚，常怀聚鹬之讥，每惧维鹈之诮。况复训齐戎伍，奉藩垣，锋镝犹施，钲な未息。摧坚挫锐，徒申擒讨之谋；故杀误伤，虑构幽冤之咎，以兹属念，深用怀。今则秋帝考功，地官校籍，罪福咸举，毫末无遗。或臣有尘忝之非，有杀伤之故，有六情之罪，有三业之辜，有注讼未除，有冤雠未释，事题黑簿，名挂阴曹，乞垂悔谢之缘，并降蠲消之泽，俾其克励，得以自新。至於宿曜垂灾，行年值厄，亦希超度，获保安。上祈九祖生天，三涂离苦，飞沈遂性，生植无伤，四方之戈甲早宁，万户之农桑毕就，俗闻谣咏，野息氛埃，咸归清净之风，大洽希夷之道。虔修醮酌，恳荐章词，遥祝仙坛，仰望真。不任。
    ○马尚书本命醮词
    臣以庸微，叨承宿运，谬参职秩，继忝官荣，统御戎车，袭行条令，或克收境邑，除荡奸凶，外御寇雠，内绥疲瘵。而宴宾犒士，须有宰伤；去弊诛邪，必资刑律。诚非徇己，务切安人。窃虑斩决之间，重轻有失；伤杀之际，故误难明，以此忧惶，恐贻谴责。又虑臣行年三命，或值凶衰；宿曜五星，或逢临照，因其厄会，遂履凶危；又恐九祖幽仪，未蒙迁拔，六亲滞识，犹有拘留，缅长夜以魂惊，念阴关而心惧。思罄归依之恳，仰申荐奉之诚，辄凭本命之辰，式备资薰之力，冥心灵化，遐想宝坛，陈醮礼以肃恭，贡章词而精祷。伏冀元元锡，大道流慈，光开泉曲之庭，诏下丰阝都之府。使九元超度，众苦蠲消，生神碧落之天，蜕影朱陵之洞，福延後嗣，惠被宗亲。其有往世愆瑕，无穷冤对，咸承忏涤，并使和平。乞臣罪简落书，生宫注籍，灾凶弭息，禄算遐长，兼祈福介川源，泽覃远近，戈早戢，疵疠不生，野复耕桑，人归富寿。洎乎沈潜异质，冥漠殊庭，同沐玄风，咸道域，誓虔丹恳，永奉鸿慈。不任。
    ○司徒青城山醮词
    伏以灏气渐凝，群山挺秀，高扶宸极，厚镇坤舆。惟彼西南，上通参井。结灵积瑞，含藏日月之华；叠翠推岚，包括神仙之宅，位崇众岳，秩亚三山，为天下之福庭，冠域中之胜概。崇台比立，黄轩之秘迹犹存；巨浸旁分，大禹之神功可睹。每彰符应，以生灵。顷属雨泽逾旬，泉源坌涌。丹崖翠，虽传陨圯之声；绀殿彤轩，靡有震惊之变。缅兹群异，益验光灵。臣叨荷殊恩，膺兹重寄，绥抚之能未著，兢忧之恳常深。恐臣过咎所招，仙岳降异常之兆；灾蒙所袭，神峰垂警告之祥。夙夜省循，若据冰炭，莫展披陈之路，惟虔祷谢之诚。辄按明科，恭申大醮，庶蒙鉴，以赎愆违。不任。
    ○马尚书本命醮词
    伏闻元化运行，三才资始，体乾坤而成象，感陶煦以凝神。由是悬命籍於天关，系生死於斗极，其有行藏巨细，举措纤微，八灵伺察以无遗，十值考雠而毕至。善功潜著，则名列仙曹；过目所彰，则书编鬼录。用兹惩劝，以导於人。其惟本命尊神，主张校录，缅思元旨，实切禀修。臣猥以凡微，曾无机略，唯奉公克己，效命为时，未展劳能，累惊尘忝，揣循增惧，委任益深。况封畿戈甲之馀，垅亩榛芜之後，疲羸未复，疮培未平，抚之则濡沫才通，挠之则沟湟甫及。而骤司六邑，务彼三农。暑耨寒耕，虽勤劬於人力；有秋望岁，殊仰俟於天时。但罄丹心，禺祈元，敢因本命之日，虔申醮谢之仪。所祈真圣鉴临，福祥臻萃，赦臣叨据之苦，奖臣肃奉之诚，使锋镝早宁，京坻有积，人无疵疠之苦，年祛水旱之虞，俾臣九祖超，三涂清宴。其或宿曜运行之厄，岁年刑克之灾，淫刑滥赏之非，故误杀伤之咎，并希昭，普锡蠲消，永誓归依，以酬真贶。不任。
    ○莫庭青城本命醮词
    伏以禀气分形，上资元化，主算定禄，仰系真曹。臣伏恐履行之间，或贻愆咎；年运之内，或遇灾凶。非仗神功，难申忏涤。辄干真鉴，虔备醮仪，顷以此山岳渎，上司神仙福地。洞里之玉楼金阙，尘俗难窥；人间之古殿荒台，踪基易变。梁摧くぐ，瓦落鸳鸯，若无营葺之兴，已杂蒿莱之径。某叨居宰宇，窃备缮修，既俾功庸，仍申藻缋，图五岳九江之像，貌河侯溪女之真，肃穆冕旒，骈罗珠翠，如登贝阙，似挹骊宫，既辉焕於素垣，益深严於元德。所冀少城天府，永赖休祯，秋报春祈，克承嘉。敢因元命之日，虔修赞祝之筵。伏惟应念回轩，分灵降泽，锡臣以增延禄算，助臣以消解灾凶，两地之骨肉安宁，一境之生灵苏泰。誓倾丹悃，上副元慈。不任。
    ○莫庭青城甲申本命周天醮词
    伏闻妙本应期，元精启运，三光分照，万有陶形。图清方浊之间，递为主宰；日域星躔之内，各备职寮。大则司劫历弛张，小则察人伦善恶，有逾衡镜，无隐锋毫。窃惟九室洞天，群真会府，丹崖荡日，翠谷呀□，鸾旗之所往还，霓节之所游集。叨膺宰宇，获诣仙山，虽食蘖苦心，饮冰洁己，功应无补，过必彰闻。况於咫尺之中，敢罔真仙之鉴？更虑九辰行运，三命推移，福善不常，灾凶靡测，拳拳素恳，若履颠危。辄因本命之辰，载申祈醮之礼，天衢地壤，水府星宫，咸罄血诚，仰祈明。伏乞解灾释过，延贶垂祥，寿禄惟增，凶危自息。已往则九天开度，见存则两地安宁，一境生灵，同承福荫，兵车休驾，封部无虞，长欣静谧之期，永荷灵真之泽。不任。
    ○莫庭九曜醮词
    伏以二象分华，三元列曜，司悔吝吉凶之契，操死生罪福之权。主宰无遗，幽明咸系。臣自惟凡昧，夙奉正真，叨荷宠章，获忝位禄。循涯省分，常惧於旷官；恤物安人，敢忘於励己？尚虑动违恭慎，日积愆瑕，上渎真灵，潜贻厄会。久恐五星进退，四曜运行，或居身命之宫，或临恶弱之位。况臣今年天符临於命卦，木星未出身宫，第二十宿中，蚀神所历，小运行直，又值天罗。窃忧福过灾生，命衰禄薄，按《河图》内品，太玄秘文，沥恳贡词，披心备礼。仰华盖仪之阙，若封九芒；瞻星辰日月之宫，尽倾丹款。伏冀宸光下烛，开昏晦而洗沈冥；灵景延晖，碎祸车而焚罪网。使年龄克保，品秩攸，一境之士庶康宁，两地之亲缘安泰。仙山表贶，人无瘥疫之伤；灵府垂祯，岁有京坻之望。唯虔素悃，上答元功。不任。
    ○川主相公北帝醮词
    伏以七政上尊，五灵元老，位司北极，部制中天。至於地分吉凶，天文灾福，五行六气，三命九宫，万汇惨舒，咸归考校。臣以兵戈既久，残瘁逾年，念彼生灵，痛深肌骨，敢因醮谒，载罄祝祈，沥恳紫微，叩心元象。实希悯鉴，俯降祯祥，消气於郊原，退灾星於井络。一川康泰，万有昭苏，永戢戈矛，惟新禄算。九天雾卷，重披日月之光；三蜀烟清，再播□雷之泽。即仰荷帝君悯护之恩。不任。
    ○川主相公周天後土诸神醮词
    伏以天府名区，少城奥壤，龙神福地，天帝雄藩。岂以凡微，叨兹临镇，而谬分朝寄，总此封疆，十载於兹，日深兢惧。但以粤初莅任，便属艰难，黄巾犯秦，翠舆幸蜀，行朝万众，驻跸五年，力尽扶天，诚深报国，功宣匡复，以及回銮。其间有跋扈称兵，旰睢窃发，秀拥师於下濑，郭琪奋臂於中军，咫尺乘舆，震惊辇毂。上资睿武，旁假神威，相继克平，以安大驾。感兹灵，常贮血诚，今则时未底宁，人方肆乱，帝车顺动，又幸陈仓，中原有焚燎之灾，六合靡晏宁之所，虽诚深忧国，志切匡君，难申嵇绍之忠，山川杳隔，空扌文袁安之泪，扈卫无由。缅想神功，必垂济助，爰申醮礼，仰冀灵通，希回助顺之恩，共安天步；少借害盈之力，远扫凶渠，复黄屋於上京，延宝图於万叶。椒浆之奠，永答明慈。臣不任沥恳披心虔请之至。
  </div>
  <div class="pagination">
   <a href="全唐文_page557.html">
    上一页
   </a>
   <span>
    ...
   </span>
   <a href="全唐文_page553.html">
    553
   </a>
   <a href="全唐文_page554.html">
    554
   </a>
   <a href="全唐文_page555.html">
    555
   </a>
   <a href="全唐文_page556.html">
    556
   </a>
   <a href="全唐文_page557.html">
    557
   </a>
   <span class="current-page">
    558
   </span>
   <a href="全唐文_page559.html">
    559
   </a>
   <a href="全唐文_page560.html">
    560
   </a>
   <a href="全唐文_page561.html">
    561
   </a>
   <a href="全唐文_page562.html">
    562
   </a>
   <a href="全唐文_page563.html">
    563
   </a>
   <span>
    ...
   </span>
   <a href="全唐文_page559.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
