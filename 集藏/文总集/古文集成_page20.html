<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 20 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 20 页/共 23 页
  </h1>
  <div class="content">
   东莱注【洪曰李贺父晋肃边上从事贺年七嵗以长短之制名动京华时愈与皇甫湜覧贺所业竒之防有以晋肃行上言者二公因连骑造门请见其子既而总角荷衣而出面试一篇承命欣然旁若无人仍目曰髙轩过二公大惊命系镳而还所居亲为束发年未弱冠丁内难他日举进士或谤贺不避家讳文公特着讳辩一篇又幽闲鼓吹云贺以歌诗谒愈愈送客出归极困解带旋读之首篇鴈门太守行云黒云压城城欲摧甲光向日金鳞开却挿带急命邀之又云张昭论旧君讳云周穆王讳满至定王时有王孙满者厉王讳胡至庄王之子名胡其比众多退之讳辩取此意】
　　全篇东莱批注
　　愈与进士李贺书劝贺举进士贺举进士有名与贺争名者毁之曰贺父名晋肃贺不举进士为是劝之举者为非聴者不察和而唱之同然一辞皇甫湜曰【一有若不明白字】子与贺且得罪愈曰然律曰二名不偏讳释之者曰谓若言徴不称在言在不称徴是也律曰不讳嫌名释之者曰谓若禹与雨丘与蓲【音丘乌蓲草名诗音义江东呼为乌蓲】之类是也【记曲礼礼不讳嫌名二名不偏讳注为其难辟也嫌名谓音声相近若禹与雨丘与蓲也偏谓二名不一一讳也孔子云母名徴在言在不言徴言徴不言在】今贺父名晋肃贺举进士为犯二名律乎为犯嫌名律乎父名晋【一有肃字】子不得举进士若父名仁子不得为人乎【议论】夫讳始于何时作法制以教天下者非周公孔子欤【引古人证一篇之意】周公作诗不讳【谓文王名昌武王名发若曰克昌厥后又曰骏发尔私则不讳也】孔子不偏讳二名【若曰宋不足徴又曰某在斯】春秋不讥不讳嫌名者【若卫桓公名完】康王钊【音昭康王名书用敬保元子钊】之孙实为昭王曽参之父名晳曽子不讳昔【若曰昔者吾友又曰裼裘而吊】周之时有骐期汉之时有杜度【杜操字伯度曹魏时人以其名同武帝故因以其字呼之又去其伯字呼为杜度】此其子宜如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉机也【此引事一段尽是不讳嫌名説○浒近太祖庙讳势近太宗庙讳秉近代宗庙讳机近宗庙讳】惟宦官宫妾乃不敢言谕机以为触犯【以谕为近代宗庙讳以机为近宗庙讳】士君子立言行事宜何所法守也【承上段有力抑彼扬此以将要收归周孔曽参事且问起何所法守句已含周孔曽参意】今考之于经质之于律稽之以国家之典贺举进士为可耶为不可耶凡事父母得如曽参可以无讥矣作人得如周公孔子亦可以止矣【收意不露】今世之士不务行曽参周公孔子之行而讳亲之名则务胜于曽参周公孔子亦见其惑也【亦以人情反説】夫周公孔子曽参卒不可胜胜周公孔子曽参乃比于宦官宫妾则是宦官宫妾之孝于其亲贤于周公孔子曽参者耶【警防有力】
　　辩奸【老泉】
　　东都事畧云【嘉祐初王安石名始盛欧阳脩劝洵与之游而安石亦愿交于洵洵曰吾知其人矣是不近人情者鲜不为天下患乃作辩奸云云后十年安石用事其言乃信】
　　事有必至理有固然惟天下之静者为能见微而知著月晕而风础润而雨人人知之人事之推移理势之相因其疎阔而难知变化而不可测者孰与天地隂阳之事而贤者有不知其故何哉好恶乱其中而利害夺其外也昔者山巨源见王衍曰误天下苍生者必此人也郭汾阳见卢杞曰此人得志吾子孙无遗类矣自今而言之其理固有可见者以吾观之王衍之为人也容貌语言固有以欺世而盗名者然不忮不求与物浮沈使晋无惠帝仅得中主虽衍千百何从而乱天下乎卢杞之奸固足以败国然不学无文容貌不足以动人言语不足以世非德宗之鄙暗亦何从而用之由此言之二公之料二子亦容有未必然也今有人【暗説安石】口诵孔老之书身履夷齐之行收召好名之士不得志之人相与造作言语私立名字以为顔渊孟轲复出而隂贼险很与人异趣是王衍卢杞合而为一人也其祸岂可胜言哉夫面垢不忘洗衣垢不忘澣此人之至情也今也不然衣巨卢之衣食犬彘之食囚首丧面而谈诗书【安石嗜读书多不及梳褁盥潄故云然】此岂人之情也哉凡事之不近人情者鲜不为大奸慝竪刁易牙开方是也【史齐世家威公问谁可相者管仲曰易牙杀子以适君非人情不可开方倍亲以适君非人情难近竪刁自宫以适君非人情难亲威公用三子三子专权】以盖世之名而济其非常之恶虽有愿治之主好贤之相犹将举而用之其为天下之患必然无疑者非三子之比也孙子曰善用兵者无赫赫之功使斯人而不用也则吾言为过而斯人有不遇之叹孰知其祸之至于此哉不然天下被其祸而吾获知言之名悲夫
　　辩谤【徂徕】
　　余读青州刘防韩吏部传论曰宪宗迎佛骨羣臣无敢言者独吏部论之走南荒八干里此岂利于身利于道也介于此知吏部之功也潮阳之湫鳄鱼为害潮人患之吏部至投文以逐之一夕尽去鳄鱼厥性暴戾无识犹感其化而去焉使吏部立岩廊辅元首施其道而化天下之暴戾无识复有如鳄鱼者乎必无也鳄鱼可化况于人乎介于此知吏部之道也曰使史臣谓排释老于道未大不知大其道者复何也介于此知吏部之尊也曰讳辩其防不独为贺也有激于时尔凡人怠于敦孝而亟于避讳甚无取也介于此知吏部之孝也曰鲧无徳于民犹有灵于晋国宗元有徳于民岂无灵于罗池者乎吏部碑之何所不可介于此知吏部之是也曰平蔡碑非不善也信一妇人而磨之焉知实録不类蔡碑介于此知吏部之受诬也则是吏部之诬由防而后释吏部之道由防而后明防亦可称为端直士矣天圣四年秋诏郡国举进士时故谏议大夫滕公涉守青州谓防能明吏部之道特为首送防少则为古文专意圣人之道性僻野以介特自守常居深山中或逾年一下山未尝一造权豪门先两为青州举送以是名字不得髙至是首送青人皆大怒滕之所为以滕不知人或谓防有化丹砂为黄金术滕意得之特为首送或以为防恃当涂力故得首送滕于是被此谤噫八九年矣介昨自整乱书得防韩吏部传论读之知吏部之大道知防之名不虚得知滕之被谤噫吏部之道二三百年得刘防伸之刘防之名二三十年得滕公发之滕公之谤八九年得石介明之故作辩谤云
　　忠辩【澹庵】
　　小大之狱虽不能察必以情曹刿曰忠之属也古之言忠者多矣未有以情为忠者余尝事斯语矣曽子曰自吾母而不用吾情则何所用其情哉语曰上好信则民莫敢不用情大哉情乎君臣父子兄弟朋友无所不用其情情苟至焉不欺于君不欺于亲不欺于兄弟不欺于朋友一有不情而欺罔无所不至矣遂至欺其君亲欺其兄弟朋友夫欺为不忠则不欺者为忠矣非必如龙逢比干杀身然后为忠非必如扣阍排闼伏蒲折槛血湔御衣血污车轮血流殿阶然后为忠使必如是而后为忠其间容有不情而为之如隠刺之乱数进忠防者非至诚爱君忧国者也古之君子在庙堂之上则忧其民出一言而泽被天下情乎爱民者也处江海之逺而忧其君出一言而中时病情乎爱君者也杜子美﨑岖江湖其身不能一日岩廊之上拾遗补阙未之闻也徒以片言半辞有闵时忧国之心史臣正色称之曰情不忘君世推其忠余然后废巻而叹知发乎情者之为忠而不情者之非忠也
　　石鼓辩【欧公】
　　韩退之石鼔歌云【周纲陵迟四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄俊万里禽兽皆遮罗防功勒成告万世凿石作鼓堕嵯峨云云】
　　石鼓文在岐阳初不见称于前世至唐人始盛称之而韦应物以为文王之鼓至宣王刻诗尔韩退之直以为宣王之鼓在今凤翔孔子庙中鼓有十先时散弃于野郑余庆置于庙而亡其一皇祐四年向传师求于民间得之十鼓乃足其文可见者四百六十五磨灭不可识者过半余所集録文之古者莫先于此然其可疑者三四今世所有汉桓灵时碑往往尚见在其距今未及千嵗大书深刻而磨灭者十犹八九此鼓按太史公年表自宣王共和元年至今嘉祐八年实千有九百一十四年鼓文细而刻浅理岂得存此其可疑者一也其字古而有法其言与雅颂同文而诗书所传之外三代文章真迹在者惟此而已然自汉以来博古好竒之士皆畧而不道此其可疑者二也隋氏藏书最多其志所録秦始皇刻石婆罗门外国书皆有而独无石鼓文遗近録逺不宜如此此其可疑者三也前世传记所载古逺竒怪之事类多虚诞而难信况传记不载不知韦韩二君何据而知为文宣之鼓也隋唐古今书籍粗备岂当时犹有所见而今不见之邪然退之好古不妄者余姑取以为信尔至于字画亦非史籕不能作也
　　怪竹辩【欧公】
　　谓竹为有知乎不宜生于庑下谓为无知乎乃能避槛而曲全其生其果有知乎则有知莫如人人者万物之最灵也其不知于物者多矣至有不自知其一身者如骈拇枝指悬疣附赘皆莫知其所以然也以人之灵而不自知其一身使竹虽有知必不能自知其曲直之所以然也竹果无知乎则无知莫如枯草死骨所谓蓍者是也自古以来大圣大智之人有所不知者必问于蓍而取决是则枯草死骨之有知反过于圣智之人所知逺矣以枯草死骨之如此则安知竹之不有知也遂以蓍之神智而谓百物皆有知则其他草木瓦石叩之乂顽然皆无所知然则竹未必不无知也由是言之谓竹为有知不可谓为无知亦不可谓其有知无知皆不可知然后可万物生于天地之间其理不可以一防谓有心然后有知乎则蚓无心谓凡动物皆有知乎则水亦动物也人兽生而有知死则无知矣蓍生而无知死然后有知也是皆不可穷诘故圣人治其可知者置其不可知者是之谓大中之道










　　古文集成巻六十六
　　钦定四库全书
　　古文集成巻六十七　　　宋　王霆震　编前壬集六
　　辩
　　皇极辩【晦庵】
　　洛书九数而五居中洪范九畴而皇极居五故自孔安国训皇极为大中而后之诸儒莫有以为非者予尝考之皇者君之称也极者至极之义标准之名常在物之中央而四外望之以取正焉者也故以极为在中之至则可而直谓极为中则不可若北辰之为天极屋栋之为屋极其义皆然而周礼所谓民极者于皇极之义为尤近观今之説者既误于此而并失于彼是以其説展转迷谬而终不能以自明也即如旧説姑亦无问其他但于洪范之文易皇以大易极以中而读之则所谓惟大作中大则受之之属为何等语乎故予切独以为皇者君也极者至极之标准也人君以一身立乎天下之中而能修其身以为天下至极之标准则天下之事固莫不协于此而得其本然之正天下之人亦莫不观于此而得其固有之善焉所谓皇极者也是其见于经者位置法象盖皆本于洛书之文其得名则与夫天极屋极民极者皆取居中而取极之义初非指中为极也则又安得而训之哉曰皇建其有极者言人君以其一身而立皇极之标准于天下也曰敛时五福用敷锡厥庶民者言人君能建其极而于五行焉得其性于五亊焉得其理则固五福之所聚而又推以化民则是布此福而与民也曰惟时厥庶民于汝极锡汝保极者言民视君以为至极之准而从其化则是以此福还锡其君而使之长为天下之标准也曰凡厥庶民无有淫朋人无有比徳惟皇作极者言民之所以能若此者皆君之德有以为至极之标准也曰凡厥庶民有猷有为有守汝则念之不协于极不罹于咎皇则受之者言君既立极于上而民之从化或有迟速深浅之不同则其有谋为操守者固当念之而不忘其不能尽从而未底于大戾者亦当受之而不拒也曰而康而色曰予攸好德汝则锡之福时人斯其惟皇之极者言人有能革面而以好德自名虽未必出中心之实亦当教以修身求福之道则是人者亦得以君为极而勉其实也曰无虐茕独而畏髙明人之有能有为使羞其行而邦其昌者言君之于民不当问其贵贱强弱而欲其有以进德故其有不能者必皆使之勉进其行而后国可赖以兴也曰凡厥正人既富方谷汝不能使好于而家时人斯其辜于其无好德汝虽锡之福其作汝用咎者言欲正人者必先有以富之而后纳之于善若不能使之有所顾于其家则此人必将陷于不义而不复更有好德之心矣至此而后始欲告之以修身求福之説则已缓不及事而其起而报汝惟有恶而无善矣盖人之气禀不同有不可以一律齐者是以圣人立极于上者至严至密而所以接引于下者至寛至广虽彼之所以趋于此者迟速真伪才德髙下有万不同而吾之所以应于彼者矜怜抚奄恳恻周尽未尝不一也曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极者言民皆不溺于已之私以从夫上之化而归防于至极之标准也析而言之则偏陂好恶以其生于心者言也偏党反侧以其见于事者言之也遵义遵道遵路方防其极也荡荡平平正直者则已归于极矣曰皇极之敷言是彛是训于帝其训者言人君以身为表而布命于天下则其所以为常为教者一皆循天之理而不异乎上帝之降衷也曰凡厥庶民极之敷言是训是行以近天子之光者言民于君之所命能视以为教而谨行之则是能不自絶逺而有以亲被其道德之光华也曰天子作民父母以为天下王者言能建其有极所以有作民父母而为天下之王也不然则有其位无其德不足以建立标准子育元元而履天下之极尊矣天之所以锡禹箕子之所以告武王者其大指盖如此虽其奥雅深微或非浅闻所能窥测然尝试以是读之则亦坦然明白而无一字之可疑者但先儒昧于训义之实且未尝讲于人君修身立道之本既误以皇极为大中又见其辞多为含洪寛大之意因复误认以为所谓中者不过如此殊不知居中之中既与无过不及之不同而无过不及之中乃义理精微之极有不可以毫厘差者又非含糊苟且不分善恶之名也今以误认之中为误认之极不谨乎至严至密之体而务为至寛至广之量则汉元帝之优游唐代宗之姑息皆是物也彼其是非杂揉贤不肖混淆方且昏乱陵夷之不暇尚何敛福锡民之可望哉吾意如此而或者疑之以为经言无偏无陂无作好恶则所谓极者岂不实有取乎得中之义而所谓中者岂不真为无所去就憎爱之意乎吾应之曰无偏无陂者不以私意而有所去就尔然曰遵王之义则其去恶而从善未尝不力也无作好恶者不以私而自为憎爱尔然曰遵王之道遵王之路者则其好善而恶恶固未尝不明也是岂但有包容漫无分别之谓又况经文所谓王义王道王路者乃为皇建有极之体而所谓无所偏陂反侧者自为民归有极之事其文义亦自不同也邪必若子言吾恐天之所以锡禹箕子之所以告武王者上则流于老荘依阿无心之説下则溺于乡原同流合污之见虽欲深体而力行之是乃所以幸小人而病君子亦将何以立大本而序彛伦哉作皇极辩
　　或问【附】
　　或曰皇极之为至极何也予应之曰人君中天下而立四方面内而观仰之者至此辐凑于此而皆极焉自东而望者不能过此而西也自西而望者不能逾此而东也以孝言之则天下之孝至此无以加以弟言之则天下之弟至此而无少过此人君之位之徳所以为天下之至极而皇极所以得名之本意也故曰惟聪明睿智首出庶物如所谓天下一人而已者然后有以履之而不疚岂曰含容寛裕一徳之偏而足以当之哉客曰唯唯因复记于此以发前之未尽
　　皇极辩后【晦庵】
　　庄子曰为善无近名为恶无近刑縁督以为经【庄子养生主篇云云】督旧以为中【上文縁督以为经注李云縁顺也督中也经常也】盖人身有督脉循脊之中贯彻上下【见医书】故衣背当中之缝亦谓之督【见礼记深衣篇注云】皆中意也老庄之学不论义理之当否而但欲依阿于其间以为全身避患之计正程子所谓闪奸打讹者也故其意以为为善而近名者为善之过为恶而近刑者亦为恶之过也唯能不大为善不大为恶而但循中以为常则可以全身而尽年矣然其为善无近名者语或似是而实不然盖圣贤之道但教人以力于为善之实初不教人以求名者自非为已之学盖不足道若畏名之累已而不敢尽其为学之力则其为心亦已不公而稍入于恶矣至谓为恶无近刑则尤悖理夫君子之恶恶如恶恶臭非有所畏而不为也今乃择其不至于犯刑者而窃为之至于刑祸之所在巧其途以避之而不敢犯此其计私而害理又有甚焉乃欲以其依违苟且之两间为中之所在而循之其无忌惮益甚矣客尝有语予者曰昔人以诚为入道之要恐非易行不若以中易诚则人皆可行而无难也予应之曰诚而中者君子之中庸不诚而中则小人之无忌惮耳今世俗苟偷恣睢之论盖多类此不可不深察也或曰然则庄子之意得无与子莫之执中者类邪曰不然子莫执中但无权耳盖犹择于义意而误执此一定之中也老庄之意则不论义理专计利害又非子莫之比矣盖迹其本心实无以异世俗乡原之所见而其揣摩精巧校计深切则又非世俗乡原之所及乃贼德之尤者所以清谈盛而晋俗衰盖其势有所必至而王通犹以为非老庄之罪则吾不能识其何説也既作皇极辩因感此意有相似者谩笔之于其后云
　　声律辩【晦庵】
　　五声之序宫最大而沈浊羽最细而轻清商之大次宫徴之细次羽而角居四者之中焉然世之论中声者不以角而以宫何也曰凡声阳也自下而上未及其半则属于隂而未畅故不可用上而及半然后属于阳而始和故即其始而用之以为宫因其每变而益上则为商为角为变徴为徴为羽为变宫而皆以为宫之用焉是以宫之一声在五行为土在五常为信在五事为思盖以其正当众声和与未和用与未用隂阳际防之中所以为盛若角则虽当五声之中而非众声之防且以七均论之又有变徴以居焉亦非五声之取正也然自其声之始和者推而上之亦至于变宫而止耳自是以上则又过乎轻清而不可以为宫于是就其两间而细分之则其别又十有二以其最大而沈浊者为黄钟以其极细而轻清者为应钟及其旋相为宫而上下相生以尽五声二变之用则宫声常不越乎十二之中而四声者或时出于其外以取诸律半声之管然后七均备而一调成也黄钟之与余律其所以为贵贱者亦然若诸半声以上则又过乎轻清之甚而不可以为乐矣盖黄钟之宫始之始中之中也十律之宫始之次而中少过也应钟之宫始之终而中已尽也诸律半声过乎轻清始之外而中之上也半声之外过乎轻清之甚则又外之外上之上而不可为乐者也【正如子时初四刻属前日正四刻属后日其两日之间即所谓始之始中之中也然则声自属隂以下亦当黙有十二正变半律之地以为中声之前叚如子初四刻之为者但无声气之可纪耳】由是论之则审音之难不在于声而在于律不在于宫而在于黄钟盖不以十二律节之则无以着夫五声之实不得黄钟之正则十一律者又无所受以为本律之宫也今有极论宫声之妙而无曰黄钟云者则恐其于声音法制之间犹有所未尽也夫以声音法制之粗而犹有未尽则虽有黄帝大舜之君伶伦后防之佐亦如之何徒手而可以议大乐之和哉又有为宫当配仁之説者恐亦非是迹其所以盖以仁当四德之元而有包四者之义耳夫仁木行而角声者也以之配宫则仁既不安而信亦失据然以为可包四者则不害其有是理也夫五行之序木为之始水为之终而土为之中以河图洛书之数言之则水一木三而土五皆阳之生数而不可易者也故得以更迭为主而为五行之纲以德言之则木为发生之性水为贞静之体而土又包育之母也故木之包五行也以其流通贯彻而无不在也水之包五行也以其归根反本而藏于此也若夫土则水火之所寄金木之所资居中而应四方一体而载万物者也故孔子賛干之四德而以贞元举其终始孟子论人之四端而不敢以信者列序于其间盖以为无适而非此也是则宫之统五声仁之包五常盖有并行而不悖者矣何必夺彼以予此然后快于其心哉
　　文辩【艮斋】
　　礼始于太一文亦始于太一混沌凿矣文无不在于天得文之髙于地得文之厚于日月星辰得文之光辉发越于风雷雨露霜雪得文之鼓舞震曜润泽严威于山岳得文之崒峥嵘于江河淮济大海得文之源深流长千变万态不主故常而卒有所归于鬼神得文之幽于草木花实得文之微于金石得文之坚于鸟兽虫鱼得文之飞动俦匹于都邑城池屋庐冠屦衣裳车舆旂旗百尔器械得文之方圆曲直巧而且法其在人也于君臣父子兄弟夫妇朋友得文之顺于升降揖逊献酬得文之和于贺庆福祥得文之喜于干戈兵戎得文之怒于富贵利达得文之显于贫贱困穷幽忧无聊得文之抑于庄钦端肃得文之正是其文也而其实也道也徳也忠信也孝弟也仁义礼智也耳所聴目所视手所执足所履无非文也耳目手足所及即理之所在理之所在乃文之所在也理发于外得于心成于文谓之自然圣人以自然为经经者圣人不能不为者也尧舜禹汤文武周孔皆是也去圣人日逺孰不为文而有所谓自然之重者人之重之也莫知其所由已之见重于人也亦莫知其所由重之者不必在于当时尤在于后世此所以见其自然也孟荀扬韩其自然之重欤四氏之文亦有议其非者矣亦有自为矛盾者矣终不足以夺众多之重世固有为四氏之所为以自附于四氏而人卒不与者犹宋襄公之霸有附之者有不附之者而霸卒不成不若威文得众而后世犹以为霸也文未尝无弊也欲去之非他也唯循中则无诡谲夸诞唯自得则无攘夺刦取唯髙明则无暗沓鄙浅唯劲挺则无柔靡芜秽唯广大则无碎锁丛杂唯检束则无滥溢弥漫唯公平则无险怪僻执唯变通则无局趣拘牵唯有守则无迁就傅防唯不惑则无妖冶侈纵意得其正智得其圆气得其直神得其全故能推而纳诸自然


　　古文集成巻六十七
　　钦定四库全书
　　古文集成巻六十八　　　宋　王霆震　编前壬集七
　　原
　　原道
　　朱文公校昌黎集补注云【山谷尝曰文章必谨布置每见学者多告以原道命意曲折】
　　又云【石守道曰孔子之易春秋自圣人以来未有也吏部原道原人原毁行难禹问佛骨表谏臣论自诸子以来未有也】
　　西山先生批云【程正公曰退之晚年为文所得处甚多学本是修徳有德然后有言退之因学文日求其所未至遂有所得如云轲死不得其传似此言语非蹈袭前人非凿空撰出必有所见若无所得不知言所传者何事又曰韩愈亦近世豪杰之士如原道中语言虽有病然自孟子以后能将许大见识寻求者才见此人又曰孟子而后却只有原道一篇大意尽近理又曰原道云孟氏醇乎醇又曰荀扬择不精语不详若不是见得岂千余年后便能断得如此分明也又曰韩文不可漫观晚年所见尤髙朱文公曰自古罕有人説得端的惟退之原道庶几近之或问扬子韩子优劣曰各有长处韩公见得大意已分明如原道不易得也扬子之学似本于老氏如清浄渊黙之语皆是韩公纲领正却无他近老氏底説话又曰原道中説得仁义道徳极好问定名虚位之説如何曰恐未必便如此然谓如此亦无害盖此仁也此义也固是縂名此仁之道仁之德义之道义之德则道徳乃摠名乃虚位也须要知他此语为老子説老氏谓失道而后德失德而后仁失仁而后义失义而后礼所以原道云吾之所谓道德合仁与义言之也须知此意方看得程朱二先生有取于原道者如此惟发端二语则程子尝曰仁是性爱是情岂可专以爱为仁退之言博爱之谓仁非也仁者固博爱然便以爱为仁则不可而朱子亦曰韩愈云云是指情为性又曰仁义皆当以体言若曰博爱曰行而宜之则皆用矣又曰以博爱为仁则未博爱之前将非仁乎问由是而之焉之谓道曰此是説行底非是説道体问足乎已无待于外之谓德曰此是説行道而有得于身者非是説自然得之于天者也学者即二先生之説而参玩之则此篇大指了然于胷中矣】
　　诗眼云【山谷每言文章必谨布置布置必得正体如官府甲第厅堂房室各有定处不可乱也韩文公原道与书之尧典盖如此其他皆谓之变体可也譬如山林园圃各有首尾前后至于以正为变以变为正以首为尾以尾为首临时变化妙用无方如行云流水初无定质出于精微夺乎天造是又难以形器求矣然要以正体为本自然法度行乎其间譬如用兵竒正相生若初不知正而径出于竒则纷然无复纪纲终于败乱而已矣原道仁义立意而道德从之故老子舍仁义则非所谓道徳也其言仁义也岂不既大矣乎乃叙异端之汨正道又歴叙古之圣人不得不用仁义以治天下也如此佛老舍仁义则不足以治天下如彼反覆皆数叠既而复结之以治天下中庸之道言尧舜禹汤文武相传之仁义非吾胷臆之论也终之以人其人火其书必以是禁止而后可以行仁义于是乎成篇】
　　迂斋批【词严义正攻击佛老有开阖纵横文字如引绳贯珠】
　　全篇依东莱批注　　全篇増迂斋批防
　　博爱之谓仁行而宜之之谓义由是而之焉之谓道足乎已无待于外之谓德【散起】仁与义为定名道与德为虚位【总结】故道有君子有小人而德有凶有吉【楼曰见得是虚位】老子之小仁义非毁之也其见者小也【老子病原】坐井而观天曰天小者非天小也彼以煦煦为仁孑孑为义其小之也则宜【吕曰纲目一篇之意】其所谓道道其所道非吾所谓道也其所谓德德其所德非吾所谓德也凡吾所谓道德云者合仁与义言之也天下之公言也老子之所谓道德云者去仁与义言之也一人之私言也【史本传老子乃著书上下篇言道德之意五千余言】周道衰孔子没【异端之行有所自】火于秦【史始皇纪李斯请史官非秦记悉烧之天下敢有藏诗书百家语者悉诣守尉杂烧之】黄老于汉【曹参传闻胶西有盖公善治黄老言使人厚币请之盖公言治道贵清静而民自定于是避正堂舍盖公焉其治要用黄老术○又儒林传孝景不任儒窦太后又好黄老术○汲黯传黯学黄老言治官民好清静】佛于晋宋齐梁魏隋之间其言道徳仁义者不入于杨则入于墨【孟子序异端并起若杨朱墨翟放荡之言】不入于墨则入于老不入于老则入于佛入于彼必出于此入者主之出者奴之入者附之出者汚之【此处説人从异端】噫后之人其欲闻仁义道徳之説孰从而聴之老者曰孔子吾师之弟子也佛者曰孔子吾师之弟子也为孔子者习闻其説乐其诞而自小也【吕曰从异端之病原也】亦曰吾师亦尝师之云尔不惟举之于其口而又笔之于其书【家语观周篇孔子谓南宫敬叔曰吾闻老聃博古知今通礼乐之原明道德之归则吾师也今将往矣问礼于老聃】噫后之人虽欲闻仁义道徳之説其孰从而求之甚矣人之好怪也【吕曰接有力】不求其端不讯其末惟怪之欲闻古之为民者四【左成元年古者有四民士商农工】今之为民者六【吕曰并佛老而为六也楼曰古今并説○添了佛老】古之教者处其一今之教者处其三农之家一而食粟之家六工之家一而用器之家六贾之家一而资焉之家六【吕曰用得新○警防】奈之何民不穷且盗也古之时【楼曰説古】人之害多矣有圣人者立【吕曰一句生文】然后教之以相生养之道为之君为之师【吕曰眼目○圣人治天下有条理】驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其天死为之葬埋祭祀以长其恩爱为之礼以次其先后为之乐以宣其湮郁为之政以率其怠勌【吕曰与倦同疲也懈也○庄子学道不勌】为之刑以锄其强梗相欺也【吕曰转文好】为之符玺斗斛权衡以信之相夺也【吕曰转文好】为之城郭兵甲以守之害至而为之备患生而为之防【楼曰看他连下十四个为字】今其言曰【楼曰再説佛老】圣人不死大盗不止剖斗折衡而民不争【楼曰此佛老之説吕曰反覆论○庄胠箧篇夫川竭而谷虚丘夷而渊实圣人已死则大盗不起天下平而无故矣圣人不死大盗不止虽重圣人而治天下则是重利盗跖也为之斗斛以量之则并与斗斛而窃之为之权衡以称之则并与权衡而窃之为之符玺而信之则并与符玺而窃之为之仁义以矫之则并与仁义而窃之故絶圣弃智大盗乃止擿玉毁珠小盗不起焚符破玺而民朴鄙剖斗折衡而民不争】呜呼其亦不思而已矣如古之无圣人【楼曰再起】人之类灭久矣【吕曰一叚之相应】何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米丝麻作器皿通货财以事其上者也君不出令则失其所以为君臣不能行君之令而致之民则失其所以为臣民不出粟米丝麻作器皿通货财以事其上则诛【吕曰説佛老不可行之意】今其法曰【楼曰亦佛老之説】必弃而君臣去而父子禁而相生养之道以求其所谓清浄寂灭者【吕曰又説佛老所以不可行之意】呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也【吕曰健而有力意外意○关键】帝之与王其号名虽殊其所以为圣一也夏葛而冬裘渇饮而饥食其事虽殊其所以为智一也今其言曰【楼曰又是佛老之説】曷不为太古之无事【楼曰攻击佛老】是亦责冬之裘者曰曷不为葛之之易也责饥之食者曰曷不为饮之之易也传曰古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意【大学】然则古之所谓正心而诚意者将以有为也今也【楼曰説佛老】欲治其心而外国家天下灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之【左僖二十七年春杞桓公来朝用夷礼故曰子】夷而进于中国则中国之【谷梁文九年楚子使荻来聘楚无大夫其曰荻何也以其来我褒之也】经曰夷狄之有君不如诸夏之亡【八佾】诗曰戎狄是膺荆舒是惩【閟宫吕曰引证有力】今也举夷狄之法而加之先王之教之上【楼曰应在后】几何其不胥而为夷也【吕曰收归】夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓德【吕曰反覆应前面説楼曰与前面许多説话相应此是作文法】其文诗书易春秋其法礼乐刑政其民士农工贾其位君臣父子师友賔主昆弟夫妇其服麻丝其居宫室其食粟米果蔬鱼肉其为道易明而其为教易行也是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也【吕曰关键锁尽一篇之意】尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉【吕曰流畅○承上几句有力一篇精神在此】荀与扬也择焉而不精语焉而不详由周公而上上而为君故其事行由周公而下下而为臣故其説长然则如之何其可也曰不塞不流不止不行人其人火其书庐其居【楼曰又言所以去异端之术】明先王之道以道之鳏寡孤独废疾者有养也其亦庶乎其可也【吕曰言语下得好○主意又见于此】
　　原性【昌黎一作性原】
　　斆斋批【此篇论性之品有三孟荀扬之説皆举其中而遗其上下】
　　全篇斆斋批防
　　性也者与生俱生也情也者接于物而生也【双关説起】性之品有三而其所以为性者五【下明性情之异】情之品有三而其所以为情者七曰【一无曰字】何也【问】曰【答】性之品有上中下三上焉者善焉而已矣中焉者可导而上下也下焉者恶焉而已矣其所以为性者五曰仁曰礼曰信曰义曰智上焉者之于五也主于一而行于四中焉者之于五也一【一无一字】不少有焉则少反【一作及】焉其于四也混下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其【一作于】中中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品孟子之言性曰人之性善【引三説证】荀子之言性曰人之性恶【见本篇】扬子之言性曰人之性善恶混【阙】
　　夫始善而进恶欤始恶而进善欤始也混而今也善
　　恶欤【辨难】皆举其中而遗其上下者也得其一而失其二者也叔鱼之生也【引性恶三事辨】其母视之知其必以贿死【国语晋语叔鱼生其母视之曰是虎目而豕喙鸢肩而牛腹谿壑可盈是不可餍也必以贿死遂不视】杨食我之生也叔向之母闻其号也知必灭其宗【食音嗣左昭二十八年夏晋杀祁盈及杨食我遂灭祁氏羊舌氏初叔向娶申公巫臣氏生伯石伯石始生子容之母走谒诸姑曰长叔姒生男姑视之闻其声而还曰是豺狼之声也狼子野心非是莫丧羊舌氏矣遂弗视○注杨叔向邑食我叔向子伯石也】越椒之生也子文以为大【一无大字】戚知若敖氏之鬼不食也【左宣四年楚左司马子良生子越椒子文曰必杀之是子也熊虎之状豺狼之声弗杀必灭若敖氏矣子良不可子文以为大戚及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而】人之性果善乎【辨性善説】后稷之生也其母无灾其始匍匐也则岐岐然嶷嶷然【诗生民篇诞实匍匐克岐克嶷注云云】文王之在母也母不忧既生也傅不勤既学也师不烦【国语晋语文王在母不忧在傅弗勤处师弗烦】人之性果恶乎尧之朱舜之均文王之管蔡【辨善恶混説】习非不善也而卒为奸【史本纪】瞽叟之舜鲧之禹习非不恶也而卒为圣人【一无人字史本纪】人之性善恶果混乎故曰三子之言性也举其中而遗其上下者也【责三子】得其一而失其二者也曰然则性之上下者终不可移乎【辨问】曰【应】上之性就学而愈明下之性畏威而寡罪是故上者可学【一作教】而下者可制也【发明学力】其品则孔子谓不移也曰今之言性【一作情字】者异于此何也曰今之言者杂佛老而言也【责后世】杂佛老而言者奚言而不异
　　原人【昌黎】
　　斆斋批【此篇论人者夷狄禽兽之主圣人一视而同仁】
　　东莱批増入
　　形于上者谓之天【鼎足立説】形于下者谓之地命于其两间者谓之人【极好】形于上日月星辰皆天也形于下草木山川皆地也命于其两间【辨析三説】夷狄禽兽皆人也曰然则【辨论】吾谓禽兽曰人可乎曰非也指山而问焉曰山乎曰山可也山有草木禽兽皆举之矣指山之一草而问焉曰山乎曰山则不可故天道乱而日月星辰不得其行【反説】地道乱而草木山川不得其平人道乱而夷狄禽兽不得其情天者日月星辰之主也【正説】地者草木山川之主也人者夷狄禽兽之主也主而暴之不得其为主之道矣是故圣人一视而同仁笃近而举逺【吕曰结得极好】
　　原毁【昌黎】
　　斆斋批【此篇论古之君子责已重以周后世怠者不能修忌者畏人修】
　　迂斋批【曲尽人情】
　　古之君子其责已也重以周【斆斋曰立二説起】其待人也轻以约重以周故不怠【斆斋曰应上迂斋曰缴上两句】轻以约故人乐为善闻古之人有舜者【斆斋曰引舜证】其为人也仁义人也【孟离娄下】求其所以为舜者责于已曰彼人也予人也彼能是而我乃不能是早夜以思去其不如舜者就其如舜者闻古之人有周公者【斆斋曰引周公证】其为人也多才与艺人也【书金縢】求其所以为周公者责于已曰彼人也予人也彼能是而我乃不能是早夜以思去其不如周公者就其如周公者舜大圣人也后世无及焉周公大圣人也后世无及焉【迂斋曰便含重以周意了】是人也乃曰不如舜不如周公吾之病也是不亦责于已者重以周乎其于人也【斆斋曰证下句】曰彼人也能有是是足为良人矣能善是是足为艺人矣取其一不责【一作取】其二即其新不究其旧恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣是不亦待于人者轻以约乎今之君子【斆斋曰贬后世】则不然【赵本无此三字】其责人也详【迂斋曰详者轻约之反】其待已也亷【迂斋曰亷者周重之反】详故人难于为善亷故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣是不亦待于已者已亷乎其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是之【一无之字】谓不以众人待其身【斆斋曰缴上意】而以圣人望于人吾未见其尊已也虽然为是者有本有原怠与忌之谓也【迂斋曰怠与忌虽不同只是一般病原】怠者不能修而忌者畏人修吾尝试之矣尝试语于众曰某良士某良士【斆斋曰正説】其应者必其人之与也不然则其所疎逺不与同其利者也不然则其畏也不若是彊者必怒于言懦者必怒于色矣又尝语于众曰某非良士某非良士【斆斋曰反説】其不应者必其人之与也不然则其所疎逺不与同其利者也不然则其畏也不若是彊者必説于言懦者必説于色矣是故事修而谤兴德髙而毁来呜呼士之处此世【斆斋曰发明本意】而望名誉之光道徳之行难矣将有仕【一作化】于上者得吾説而存之其国家可几而理也









　　古文集成巻六十八
　　钦定四库全书
　　古文集成巻六十九　　　宋　王霆震　编前壬集八
　　原
　　原化【皮日休】
　　斆斋批【原者所自始也此篇推原圣化之所自出而辟佛教之乱中国引孟子距杨墨韩公辟佛老二事证】
　　或曰【设问起】圣人之化出于三皇【推原圣化】成于五帝定于周孔其质也道徳仁义其文也诗书礼乐此万代王者未有易是而能理者也至于东汉西域之教始流中夏【佛教兴】其民也举族生敬尽财施济子去其父【佛教之兴】夫亡其妻蚩蚩嚚嚚慕其风蹈其梱者若百川荡滉不可止者何哉所谓圣人之化者不曰化民乎今知化者唯西域氏而已矣【西域氏即佛也后汉显宗迎佛骨于西域国此佛入中国之始】有言圣人之化者则比戸以为嗤岂圣人之化不及于西域氏邪何其戾也【辨】如是曰天未厌乱不世世生圣人其道也存乎言其教也顺乎道彼废其言悖其教者即戾矣古者杨墨塞路孟子辞而辟之廓如也【引孟子证】故有周孔必有杨墨要在有孟子而已矣今西域之教岳其基而溟其源乱于杨墨也甚矣如是为士则孰有孟子哉千世而后独有一昌黎先生【引韩公证】露臂瞠视诟于千百人内其言虽行其道不胜苟轩裳之士世世有昌黎先生则吾以为孟子矣譬天下之民皆桀民也苟有一尧民处之【説透病源】一尧民之善岂能化天下桀民之恶哉则有心于道者乃尧民矣呜呼今之士率邪以御众握乱以治天下其贤尚尔【责当世】求不肖者反化之不曰难哉不曰难哉
　　原过【王安石】
　　全篇依斆斋批防
　　天有过乎有之陵歴鬭蚀是也【取天地设喻起】地有过乎有之崩弛竭塞是也天地举有过卒不累覆且载者何【救前二説○问】善复常也【答】人介乎天地之间则固不能无过【言人有过】卒不害圣且贤者何【复救前説○问】亦善复常也【答】故太甲思庸【引证太甲上】孔子曰勿惮改过【学而】扬雄贵迁善【学行篇】皆是术也予之朋有过而能悔【谓过而能改】悔而能改人则曰是向之从事云尔今从事与向之从事弗类非其性也饰表以疑世也夫岂知言哉天播五行于万灵人固备而有之【推尊人性】有而不思则失思而不行则废一日咎前之非沛然思而行之是失而复得废而复举也顾曰非其性【反説人上】是率天下而戕性也且如【设言】人有财见簒于盗已而得之曰非夫人之财向簒于盗矣可欤不可也财之在已固不若性之为己有也财失复得曰非其财且不可性失复得曰非其性可乎【説透本原】
　　法原【淇水】
　　迂斋批【以警防语易陈言以杰特句发新意所谓化臭腐为神竒者】
　　法者何也圣人所以齐天下之动至公大定之制也其原出于道徳礼义而其用散于号令赏罚凡有天下之君未尝有无法而久者也昏世尝有无法之君矣奈何乎人之多欲而趋【阙】　　　市人之多欲而无法以【阙】
　　有臂者攘有足者【阙】　　　　　而夺其资智者
　　给愚者而兼其声色耳目之奉纷纷籍籍其去禽兽者间不容一毫故圣人为之法使天下强弱小大贵贱逺近莫敢不一于法焉由法者安不由法者危由法者得其所欲而生不由法者失其所欲而死如是故法立法立而天下之心定天下之心定而治道毕矣法为贵君位次之【学孟子】法坏则民亡民亡则君如之何其尊且安也故人主尊法惧法之不立也故以身先之惧天下之慢法而法坏也故一举事而不敢忘法赏罚以法号令以法取予以法废置以法杀生以法动静以法视法如神物而不敢侮如天坠地设不敢辄破坏改易也不以一事小害而损法不以一时苟利而増法使天下无有不由法而自为者故智者不得越法而谋辩者不得越法而议士不得背法而有名臣不得背法而有功我喜可抑我忿可窒而法不可离骨肉可刑亲爱可灭而法不可屈也故虽成王之叔不得流言而乱政【大纲不过是行法不私于贵近意思只是无人如此】髙祖之父不得屈君臣之仪文帝元帝之子不得越王门絶驰道光武之姊不得保臧获奸使吏民【无人如此形容】爱若孝王【句法与上文又别要一紧字移在上】嬖若韩邓功若陈汤冯奉世义若郭解不免于有司之议而天下不敢私恐其开乱法之原而后争以为比也故明王之法左者不为右右者不为左上不夺下职下不侵上事为廷尉者不以才有余而道礼乐【尤好】为太常者不以官优寡事而言刑法【尤好用字不可移易】士者不为工商贾人不为士也今夫大匠之起巨室弹画一定木之曲直小大长短必皆就吾绳墨规矩焉其差参不齐龃龉不合则斤削燎括而已矣若毁吾弹画而从木之情则工劳而事拙纷扰而不可理矣故圣王立法贤王守法立法者使法必出于道德礼义而后布之天下以为法守法者使赏罚号令必出于法而后以为赏罚号令法不出于道徳
　　礼义者【阙】　　　　　　法非法者未乆而还赏罚号
　　令不出于法【阙】　　　　　　　非政者法壊而天下不从故法一则威法二则疑法固则君尊法揺则君削法行则要而治多法不行则烦漫而无功今夫一人之寡居深戸之中传盈尺之纸而风驱霆行【好】杀生废置人于千里之外提癯夫羸老仅胜衣冠之人付之寸印【好】而坐诸帷幄进退万夫若羊彘然童子据奥室羣湖海之珍怪【文字交错处佳】处女婴珠玉而立乎衢涂乌获戾目而不敢动以法在也故天下视法如藩篱守法如疆界彊者以挛缩弱者以安全至哉法乎人君之卫天下【用字工】所恃而生也闇王则不然不能以法制胜私欲不知己亦待法而后安【即是赵奢之説】故从欲而慢法其意若曰法者我之可自出也何有于法哉昵乎所爱则无劳而封爵有罪而不诛或利害仅如毛芥而辄变大法名分不立百职相侵日革月易人不知所循下皆知法之易挠而可逾也则险庸谲诡者舞其私意以动法幸谀便僻者倚上之恩以货法悍暴杰健者奋其乱力以干法如是故法亡法亡而民亡民亡而国亡矣如藩篱然臧获者超履穿穴而主人弗禁安能使盗之不窥而保其室中之所有也如封界障隧然其羊童牛牧已尝有践之径之之迹矣【董安于有此意】安能制众人之不来而全其果蔬稼穑也或曰法之説无乃胶固滞事而失于圆通狥物之道欤曰不然法者天下之公也千世之守也大道也通者人臣之私也一时之偷便也短术也法同而治异者吏不能举法也吏之罪也法不可轻立亦不可屡变也立法之主必若禹汤文武汉祖唐宗者也议法之臣必若臯陶伊尹周召萧张房杜者也晁错且尚弗克况庸人乎臣切观今之世朝廷或弛祖宗之法羣下或慢朝廷之法大臣或率胷臆而轻法庸士或作众辩而侮法为牧伯者或击断于法外以为能臣恐纲纪制度縁是而亡故作法原
　　势原【李清臣】
　　迂斋批【能道他人説不出底意思文字伤于刻削太深些子】
　　君之所以安危国之所以存亡治乱令之所以行不行势也不善知势不能为创业之君不知势之可畏而失其所以审度将顺不可以为持成之君经世之臣故善用国者势而已矣理势循则行仵则变动则险止则平轻能重缓能速故物有至小而力不可胜既事有至易而功不可胜原发如毫芒针端而巨若丘阜本在拱把而逺际穷发者势也如戸之运也如车之驰也如弓之圆也如矢之激也如衡以一权而举数倍之重也水之注于卑泽也原火之燎于风中也兵之奋寡而走众也人之乘髙而制下也势也岂惟万物为然今夫一人而胜天下之大制天下之众兼聴天下之广沛焉有余非势而何如也故明者用势闇者用于势明者提至要之处持其关纽制其枢机动静在我开阖在我弛张在我一教一令一赏一罚必辅之以形势故教之而行者易令之而从者速赏一而千万人劝罚一而千万人惧仁少而悦者多义近而服者逺无他理势为之也教令赏罚仁义而无形势之辅必且人人而治之矣人人而治之教之行也必艰令之出也必烦天下之善有余而赏不足天下之恶有余而罚不足天下之民无穷而仁义不足无他理势不先也夫千世之君可偻指而数之矣或善或恶或仁或义其间差不能铢寸而功名辄相倍蓰祸福辄相百万者无他形势之异使然也成汤祝兽网而归者三十六国文王葬枯骨而天下三分有其二千世之君徳有大于此者矣而汤文用此收天下之助其从民情而集天下之势也方形势之在桀纣夏台之囚羑里之狱如拘匹夫及善恶之暴也形势之变而迁也如林之师而莫敢射车中之木主【无人道得出】故天下之势安则【阙】　　则安难当其安也垂绅端委【阙】拱于堂
　　奥戸牖之内【阙】　　　　　上尊明如天日闳隠如【阙】
　　霆煦煦如雨露肃肃如【阙】　　　　　而天下莫不趋走鞭笞海外之蛮夷若制童妾虽有刘项之魁雄曹马之奸桀必且老死民籍至不敢唱及乎昬孺为之也席先王之位传先王之民朝有遗老故旧事有纲目轨度先王之泽未涸天下之势未运自视其安也以为无有危事也任一喜怒从一嗜欲矣而患未切己也以为可为而无伤也习知天下之尊服已也以为人终莫敢蹙路马之刍触囿兔之毛也簸顿关纽嬉弄机枢动静不以时开阖不以法张弛不以节滛乐在宫中而怨毒满天下略易在一朝而祸患遗千日民心之他属也君柄之旁落也势之翻然而离也虽欲安之不可能也窃譬之山之髙厚也万夫不能堕壊也朽壤生乎中岿石震乎上及其倾也人力不能枝拄而维持也非天事也势也故前圣创业起今之利变昔之害所以治天下之具甚备忧天下之虑甚深缀民心而乆天下之势坚完固密为不可拔及其久未尝无罅缺蠧漏也然而其剥也亦有渐矣在后时节其势而缮之耳汰则约之危则平之扰则静之微则养之弱则扶之急则纵之缓则持之塞则导之使万事之理百物之节皆不至于穷极而大变则势久而长无危亡之形矣故势之在我也我蓄积之固执之审则发弗便则居故势为我使而天下莫能逆也若一失其要则横肆奔悍于外不可复之虽有天下一旦驱挤排压而仆矣臣故曰如戸之运也如车之驰也如弓之圆也如矢之激也如一权而举数倍之重也如水之注于卑泽也如原火之燎于风中也如兵之奋寡而走众也如人之乘髙而制下也其动不可不谨也人主知势则处治如将乱处存如将亡处安如将危而乱与危亡亦且不至臣故作势原
  </div>
  <div class="pagination">
   <a href="古文集成_page19.html">
    上一页
   </a>
   <span>
    ...
   </span>
   <a href="古文集成_page15.html">
    15
   </a>
   <a href="古文集成_page16.html">
    16
   </a>
   <a href="古文集成_page17.html">
    17
   </a>
   <a href="古文集成_page18.html">
    18
   </a>
   <a href="古文集成_page19.html">
    19
   </a>
   <span class="current-page">
    20
   </span>
   <a href="古文集成_page21.html">
    21
   </a>
   <a href="古文集成_page22.html">
    22
   </a>
   <a href="古文集成_page23.html">
    23
   </a>
   <a href="古文集成_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
