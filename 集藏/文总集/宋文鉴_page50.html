<!DOCTYPE html>
<html>
<head>
    <meta charset="UTF-8">
    <title>宋文鉴 - 第 50 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 50 页/共 75 页</h1>
    <div class="content">



　　宋文鉴巻七十九
　　钦定四库全书
　　宋文鉴巻八十
　　宋　吕祖谦　编
　　记
　　兠率院记　　　　　　　　　　曾　巩
　　古者为治有常道生民有常业若夫祝除髪毛禁弃冠环带裘不抚锄耒机盎至他器械水土之物其时节经营皆不自践君臣父子兄弟夫妇皆不为其所当然而曰其法能为人祸福者质之于圣人无有也其始自汉魏传挟其言者浸淫四出抵今为尤盛百里之县为其徒者少几千人多至万以上宫庐百十大氐穹墉奥屋文衣精食舆马之华封君不如也古百里之国封君一人然而力殆不轻得足也今地方百里过封君者累百十飞竒钩货以病民民徃徃频伸而为涂中瘠者以此治教信让奚而得行也而天下若是盖几宫几人乎有司常锢百货之利细若蓬芒一无所漏失仆仆然其劳也而至于浮图人虽废如此皆置不问反倾府空藏而弃与之岂不识其非古之制也抑识不可然且固存之耶愚不能释也分宁县郭内外名为宫者百八十余所兠率院在治之西八十里其徒尤相率悉力以侈之者也其构兴端原有邑人黄庠所为记其后院主僧某又治其故而大之殿舍中严齐宫宿庐庖湢之房布列两序廐圉囷仓以固以密资所以奉养之物无一而外求疏其事而来请记者其徒省懐也噫子之法四方人奔走附集者衎衎施施未有止也予无力以拒之独介然于心而掇其尤切者为是说以与之其使子之徒知己之飨利也多而人防病已甚且以告有司而谂其终何如焉
　　拟岘台记　　　　　　　　　　曾　巩
　　尚书司门员外郎晋国裴君治抚之二年因城之东隅作台以游而命之曰拟岘台谓其山谿之形拟乎岘山也数与其属与州之寄客者游而间独求记于予初州之东其城因大丘其隍因大谿其隅因客土以出谿上其外连山髙陵野林荒墟逺近髙下壮大闳廓怪竒可喜之观环抚之东南者可坐而见也然而雨隳潦毁盖藏弃委于榛藂茀草之间未有即而爱之者也君得之而喜增甓与土易其破缺去榛与草发其亢爽缭其横槛覆以髙甍因而为台以脱埃气絶烦嚣出云气而临风雨然后谿之平沙漫流防风逺响与夫浪波汹涌破山抜木之奔放髙桅劲舻沙禽水兽下上而浮沉者皆出乎履舄之下山之苍顔秀壁巅崖拔出挟光景而薄星辰至于平冈长陆虎豹踞而龙蛇走与荒蹊聚落树隂晦暧游人行旅隐见而继续者皆出乎衽席之内若夫云烟开敛日光出没四时朝暮雨旸明晦变化之不同则虽览之不厌而虽有智者亦不能穷其状也或饮者淋漓歌者激烈或靓观防步方皇徙倚则得于耳目与得之于心者虽所寓之乐有殊而亦各适其适也抚非通道故贵人蓄贾之游不至多良田故水旱螟蜷之菑少其民乐于耕桑以自足故牛马之牧于山谷者不収五谷之积于郊野者不垣而晏然不知枹鼓之警发召之役也君既因其土俗而治以简静得以休其暇日而寓其乐于此州人士女乐其安且治而又得游观之美亦将同其乐也故予为之记其成之年月日嘉祐二年之某月某日也
　　抚州顔鲁公祠堂记　　　　　　曾　巩
　　赠司徒鲁郡顔公讳真卿事唐为太子太师与其从父兄杲卿皆有大节以死至今虽小夫妇人皆知公之为烈也初公以忤杨国忠斥为平原太守策安禄山必反为之备禄山既举兵公与常山太守杲卿伐其后贼之不能直闚潼关以公与杲卿挠其势也在肃宗时数正言宰相不悦斥去之又为御史唐旻所构连辄斥李辅国迁太上皇居西宫公首率百官请问起居又辄斥代宗时与元载争论是非载欲有所壅蔽公极论之又辄斥杨炎卢杞既相德宗益恶公所为连斥之犹不满意李希烈防汝州杞即以公使希烈初慙其言后卒缢公以死是时公年七十有七矣天寳之际久不见兵禄山既反天下莫不震动公独以区区平原遂折其锋四方闻之争奋而起唐卒以振者公为之倡也当公之开土门同日归公者十七郡得兵二十余万繇此观之苟顺且诚天下从之矣自此至公殁垂三十年小人继续任政天下日入于大盗继起天子辄出避之唐之在朝臣多畏怯观望能居其间一忤于世失所而不自悔者寡矣至于再三忤于世失所而不自悔者盖未有也若至于起且仆以至于七八遂死而不自悔者则天下一人而已若公是也公之学问文章徃徃杂于神仙浮图之説不皆合于理及其奋然自立能至于此者盖天性然也故公之能处其死不足以观公之大何则及至于势穷义有不得不死虽中人可勉焉况公之自信也欤维厯忤大奸颠跌撼顿至于七八而始终不以死生祸福为秋毫顾虑非笃于道者不能如此此足以观公之大也夫世之治乱不同而士之去就亦异若伯夷之清伊尹之任孔子之时彼各有义夫既自比于古之任者矣乃欲睠顾回隐以市于世其可乎故孔子恶鄙夫不可以事君而多杀身以成仁者若公非孔子所谓仁者欤今天子嘉祐元年尚书都官郎中知抚州聂君某尚书屯田员外郎通判抚州林君某相与慕公之烈以公之尝为此邦也遂为堂而祠之既成二君过予之家而告之曰愿有述夫公之赫赫不可盖者固不系于祠之有无盖人之向往之不足者非祠则无以致其至也闻其烈足以感人况拜其祠为亲炙之者欤今州县之政非法令所及者世不复议二君独能追公之节尊而事之以风示当世为法令之所不及是可谓有志者也
　　筠州学记　　　　　　　　　　曾　巩
　　周衰先王之迹熄至汉六艺出于秦火之余士学于百家之后言道德者矜髙逺而遗世用语政理者务卑近而非师古刑名兵家之术则狃于暴诈惟知经者为善矣又争为章句训诂之学以其私见妄穿凿为说故先王之道不明而学者靡然溺于所习当是时能明先王之道扬雄而已而雄之书世未知好也然士之出于其时者皆勇于自立无苟简之心其取与进退去就必度于礼义及其已衰而搢绅之徒抗志于彊暴之间至于废锢杀戮而其操愈厉者相望于先后故虽有不轨之臣犹低徊没世不敢遂其簒夺自此至于魏晋以来其风俗之人材之乏久矣以迄于今士乃有特起于千载之外明先王之道以寤后之学者世虽不能皆知其意而徃徃好之故习其说者论道德之旨而知应务之非近议政理之体而知法古之非迂不乱于百家不蔽于传疏其所知者若此此汉之士所不能及然能尊而守之者则未必众也故乐易敦朴之俗防而诡欺薄恶之习胜其于贫富贵贱之地则养亷逺耻之意少而偷合苟得之行多此俗化之美所以未及于汉也夫所闻或浅而其义甚髙与所知有余而其守不足者其故何哉繇汉之士察举于乡闾故不得不笃于自修至于渐摩之久则果于义者非彊而能也今之士选用于文章故不得不笃于所学至于循习之深则得于心者亦不自知其至也由是观之则上之所好下必有甚者焉岂非信欤令汉与今有教化开导之方有庠序养成之法则士于学行岂有彼此之偏先后之过乎夫大学之道将欲诚意正心修身以治其国家天下而必本于先致其知则知者固善之端而人之所难至也以今之士于人所难至者既几矣则上之施化莫易于斯时顾所以导之如何尔筠为州在大江之西其地僻絶当庆厯之初诏天下立学而筠独不能应诏州之士以为病至治平三年盖二十有三年矣始告于知州事尚书都官郎中董君仪董君乃与通判州事国子博士郑君蒨相州之东南得亢爽之地筑宫于上斋祭之室讲诵之堂休宿之庐至于庖湢库廏各以序经始于其春而落成于八月之望既而来学者常数十百人二君乃以书走京师请纪于予予谓二君之于政可谓知所务矣使筠之士相与升降乎其中讲先王之遗文以致其知其贤者超然自信而独立其中材勉焉以待上之教化则是宫之作非独使夫来者玩思于空言以干世取禄而已故为之着予之所闻者以为记而使归刻焉
　　齐州二堂记　　　　　　　　　曾　巩
　　齐濵泺水而初无使客之馆使至则常发民调材木为舍以寓去则彻之既费且陋乃为之徙官之废屋为二堂于泺水之上以舍客因考其山川而名之盖史记五帝纪谓舜耕厯山渔雷泽陶河濵作什器于寿丘就时于负夏郑康成释厯山在河东雷泽在济隂负夏卫地皇甫谧释寿丘在鲁东门之北河濵济隂定陶西南陶丘亭是也以余考之耕稼陶渔皆舜之初宜同时则其地不宜相逺二家所释雷泽河濵寿丘负夏皆在鲁衞之间地相望则厯山不宜独在河东也孟子又谓舜东夷之人则陶渔在济隂作什器在鲁东门就时在衞耕厯山在齐皆东方之地合于孟子按圗记皆谓禹贡所称雷首山在河东妫水出焉而此山有九号厯山其一号也余观虞书及五帝纪盖舜娶尧之二女廼居妫汭则厯山盖不同时而地亦当异世之好事者廼因妫水出于雷首迁就附益谓厯山为雷首之别号不考其实矣由是言之则圗记皆谓齐之南山为厯山舜所耕处故其城名厯山为信然也今泺上之北堂其南则厯山也故名之曰厯山之堂按图泰山之北与齐之东南诸谷之水西北汇于黒水之湾又西北汇于柏崖之湾而至于渴马之崖益水之来也众其北折而西也悍疾尤甚及至于崖下则洎然而止而自涯以北至于厯城之西盖五十里而有泉涌出髙或致数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渴马之崖潜流地中而至此复出也趵突之泉冬温泉旁之蔬甲经冬常荣故又谓之温泉其注而北则谓之泺水达于清河以入于海舟之通于齐者皆于是乎出也齐多甘泉冠于天下其显名者以十数而色味皆同以余验之盖皆泺水之旁出者也泺水尝见于春秋鲁桓公十有八年公及齐侯防于泺杜预释一在厯城西北入济水自王莽时不能被河南而泺水之所入者清河也预盖失之今泺上之南堂其西南则泺水之所出也故名之曰泺源之堂夫理使客之馆而辨其山川者皆太守之事也故为之识使此邦之人尚有考也
　　道山亭记　　　　　　　　　　曾　巩
　　闽故周者七至秦开其地列于中国始并为闽中郡自粤之太末与吴之豫章为其通路其路闽者陆出则阸于两山之间山相属无间断累数驿乃一得平地小为县大为州然其四顾亦山也其涂或逆坂如缘絙或垂崖如一髪或侧径钩出于不测之谿上皆石芒峭发择地然后可投步负戴者虽其土人犹侧足然后能进非其土人罕不踬也其谿行则水皆自髙泻下石错出其间如林森立如士骑满野千里下上不见首尾水行其隙间或衡缩蟉糅或逆走旁射其状若蚓结若虫镂其旋若轮其激若矢舟泝防者投便利失毫分輙破溺虽其土长川居之人非生而习水事者不敢以舟楫自任也其水陆之险如此汉尝处其众江淮之间而虚其地盖以其陿多阻岂虚也哉福州治候官于闽为土中所谓闽中也其地于闽为最平以广四出之山皆逺而长江在其南大海在其东其城之内外皆涂旁有沟沟通潮汐舟载者昼夜属于门庭麓多桀木而匠多良能人以屋室钜丽相矜虽下贫必丰其居而佛老子之徒其宫又特盛城之中三山西曰闽山东九僊山北曰粤王山三山者鼎趾立其附山盖佛老子之宫以数十百其环诡殊絶之状盖已尽人力光禄卿直昭文馆程公为是州得闽山嵚崟之际为亭于其处其山川之胜城邑之大宫室之荣不下簟席而尽于四瞩程公以谓在江海之上为登览之观可比于道家所谓蓬莱方丈瀛洲之山故名之曰道山之亭闽以险且逺故仕者常惮徃程公能因其地之善以寓其耳目之乐非独忘其逺且险又将抗其思于埃之外其志壮哉程公于是州以治行闻既新其城又新其学而其余功又及于此盖其嵗满就更广州拜谏议大夫又拜给事中集贤殿修撰令为越州字公辟名师孟云
　　霍丘县驿记　　　　　　　　　王　回
　　天下昔初国之时君民各久其安而城郭道路关梁庐馆尤严于賔客之事凡国之地大不过百里而皆领于天子之诏以待巡狩之所适其嵗时使人存頫若归脤贺庆致襘之来则又有四邻之交朝觐防同聘问之集车马人徒之役纵横而信宿者盖无虚国而受馆之礼自畿内达于海隅设官备物候迓时谨故虽防山涉水荒陋遐僻之城具宗庙社稷者一不敢缺焉有不能然者君子讥之谓之失政不可以为国也自天下更为郡县守宰以考秩代居民始不安其常而先王之礼所以浃于政事而尤严于賔客者亦因以废怠陵夷且千嵗及今则驿舍之设止于当路州县驿递所过足以供给应有司之令而已然犹不敢稍张其制度一有异于其间则众反讥之以为苟悦使客市恩意非政之急吏既不得久于其秩而思脱讥以满去故天下之驿虽当路所设应有司之令者徃徃圮而不完至于岐旁它县则无敢唱兴之者霍丘故蓼邑也今县属寿丘治霍丘距京师八百里境内所包若千里比而环者七州七州之途皆由于驿以达于寿霍丘居最径然独无驿每使客之过者无所归宿则弛盖偃节混于逆旅或寓其孥于浮屠氏之馆仓卒偪仄而无以自表于民今知县事大理寺丞谢侯续之至也叹曰吾为地主于此岂可以不知士大夫之辱吾闻古之为政盖莫不笃于賔客者非苟相悦所以相养以礼而戴天子之命也今吾邑虽陋亦古之建国傅其城郭社稷而地大益近曾不及有一馆为士大夫之礼不已俭乎虽众口之讥吾从古也莫吾疚也于是相其署之东偏靣通衢之防始筑馆焉用若干日立屋若干间而门堂室庑庖井廏库至于器皿百湏无不具而用不伤于财役不劳于民也既成名之曰蓼驿取古封国之号益所以自见其志而以状属回子其为我书之刻诸石以告于后之人勿废予曰推古之事而叹今为之难也非发愤好礼果于从政者谁能为之书传于后之人庶几其卒勿废焉
　　建昌军景德寺重修大殿弥陀阁记　李泰伯
　　儒失其守教化坠于地凡所以修身正心养生送死举无其柄天下之人若饥渴之于饮食苟得而已当是时也释之徒以其道鼓行之焉徃而不利无思无为之义晦而心法胜积善积恶之诫冺而因縁作空假中则道器之云戒定慧则明诚之别至于虞祔练祥春秋祭祀之仪不竞则七日三年地狱刼化之辩亦随而进蕃衍光大繄此之由故嗣迦叶者师子达摩流为东山牛头传龙树者恵文恵思炽乎天台灌顶二家之学并用于世若夫律戒之盛凡出家者当由此涂按白居易抚州景云寺律和尚碑文如来十弟子中优波离善持律波离灭南岳大师得之南岳灭景云大师得之师南城人初景云寺徙洪州龙兴终庐山东林度男女万五千人姜相国公辅顔太师真卿本道亷使杨慿韦丹皆与友善乐天之叙如此南城于宋为建昌军景云为景德寺律和尚之迹已无见土木之坚久者唯殿与门殿之制不靡而其材良乃今所无基髙而旁羸入风雨者四面如一将恐腐折后难为功寺僧义明乃营屋若干柱以翼之且作弥陀阁于其前右兼壮与丽为永永计先共谋者文宪宗正既而宪住他院正亦遂辍克有终者推明殿之财集于众阁成于孀何氏始卒凡八年明讲经论颇憙事以雅于予来乞文因论释之所由兴亦使其徒知此寺昔尝有僧为律戒师于江之南度人以万数当世贤者与之游以为寺之荣而有所慕焉
　　袁州学记　　　　　　　　　　李泰伯
　　皇帝二十有三年制诏州县立学惟时守令有哲有愚有屈力单虑只顺德意有假宫僭师苟具文书或连数城亡诵声倡而不和教尼不行三十有二年范阳祖君某知袁州始至进诸生知学官阙状大惧人材放失儒效阔疏亡以称上防通判颍川陈君某闻而是之议以克合相旧夫子庙陿隘不足改为廼营治之东北隅厥土燥刚厥位靣阳厥材孔良瓦甓黝垩丹漆举以法故殿堂室房庑门各得其度百尔器备并手偕作工善吏勤晨夜展力越明年成释菜且有日盱江李觏谂于众曰惟四代之学攷诸经可见已秦以山西鏖六国欲帝万世刘氏一呼而关门不守武夫健将卖降恐后何也诗书之道废人唯见利而不闻义焉耳孝武乘丰富世祖出戎行皆孶孶学术俗化之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此今代遭圣神尔袁得贤君俾尔由庠序践古人之迹天下治则谭礼乐以陶吾民一有不义犹当仗大节为臣死忠为子死孝使人有所法且有所赖是惟朝家教学之意若其弄笔墨以徼利达而已岂徒二三子之羞抑为国者之忧此年实至和甲午夏某月甲子记
　　义田记　　　　　　　　　　　钱君倚
　　范文正公苏人也平生好施与择其亲而贫疎而贤者咸施之方贵显时置负郭常稔之田千亩号曰义田以养济羣族之人日有食嵗有衣嫁娶婚葬皆有赡择族之长而贤者主其计而时其出纳焉日食人一升嵗衣人一缣嫁女者五十千再嫁者三十千娶妇者三十千再娶者十五千葬者如再嫁之数葬幼者十千族之聚者九十口嵗入给稻八百斛以其所入给其所聚沛然有余而无穷仕而家居俟代者与焉仕而居官者罢其给此其大较也初公之未贵显也尝有志于是矣而力未逮者三十年既而为西帅及参大政于是始有禄赐之入而终其志公既殁后世子孙修其业承其志如公之存也公既位充禄厚而贫终其身殁之日身无以为敛子无以为防惟以施贫活族之义遗其子而已昔晏平仲敝车羸马桓子曰是隐君之赐也晏子曰自臣之贵父之族无不乘车者母之族无不足于衣食者妻之族无冻馁者齐国之士待臣而举火者三百余人以此为隐君之赐乎彰君之赐乎于是齐侯以晏子之觞而觞桓子予尝爱晏子好仁齐侯知贤而桓子服义也又爱晏子之仁有等级而言有次第也先父族次母族次妻族而后及其疏逺之贤孟子曰亲亲而仁民仁民而爱物晏子为近之今观文正公之义田贤于平仲其规模逺举又疑过之呜呼世之都三公位享万钟禄其邸第之雄车舆之饰声色之多妻孥之富止乎一已而已而族之人不得其门而入者岂少哉况于施贤乎其下为卿大夫为士廪稍之充奉养之厚止乎一已族之人瓢嚢为沟中瘠者岂少哉况于他人乎是皆公之罪人也公之忠义满朝廷事业满边隅功名满天下后必有史官书之者予可无録也独髙其义因以遗于世云














　　宋文鉴巻八十
　　钦定四库全书
　　宋文鉴巻八十一
　　宋　吕祖谦　编
　　记
　　庆州大顺城记　　　　　　　　张　载
　　庆厯二年某月某日经略元帅范公仲淹镇役总若干建城于柔逺寨东北四十里故大顺川越某月某日城成汴人张载谨次其事为之文以记其功词曰兵久不用文张武纵天警我宋羌蠢而动恃地之彊谓兵之众傲侮中原如抚而弄天子曰嘻是不可舍养奸纵残何以令下讲谟于朝讲士于野鍖刑斧诛选付能者皇皇范侯开府于庆北方之师坐立以听公曰彼羌地武兵劲我士未练宜勿与竞当避其彊徐以计胜吾观寨口有田其中贼骑未迹卯横午纵余欲连壁以御其冲保兵储粮以俟其穷将吏掾曹军帅卒走交口同辞乐赞公命月良日吉将奋其旅出卒于营出器于府出币于帑出粮于庾公曰戒哉无败我举汝砺汝戈汝銎汝斧汝干汝诛汝勤汝与既戒既言遂及城所索木箕土编绳奋杵胡虏之来百十其至自朝及辰众积我倍公曰无哗是亦何害彼奸我乘及我未备势虽不敌吾有以恃爰募彊弩其众累百依城而阵以坚以格戒曰谨之无鬬以力去则勿追徃终我役贼之逼城伤死无数谟不我加因溃而去公曰可矣我功汝全无怠无遽城之惟坚劳不累日池陴以完深矣如泉髙焉如山百万雄师莫可以前公曰济矣吾议其旋择士以守择民而迁书劳赏才以饫以筵图列而止荐闻于天天子曰嗟我嘉汝贤锡号大顺因名其川于金于汤保之万年
　　渑池县新沟记　　　　　　　　赵　瞻
　　渑掖岩嵚面谿汇土著市列盘互回附嵗大霖潦注邑中途湍锲涛齧寖淫奔射自道距岐以派于剧衢康逵已乃泄于川邑之民行者表深居者附髙木拥枪累閷防倍扉以易厥承习生常恬不怪惮吏耽耽第养威堂皇上坐广卧安乌即民谋由此故城中地寖久注蚀瀹为坎窞车踣马跌寃啧载路及大理丞侯君为县凡民病政蠧馋剔洁居又明年遑恤及是迹所源流虑所经厯决邑之北偏曰魏家防濬仞夷洒并偶而东顺达于谿锸田千有二百步平钱十有三万僦佣三千功农愿售地市愿输金役愿顾直工一月已既而雨作水循故道趣于新沟曼衍转注支合脉凑如避善政如伏严威激流涌进不溃厓岸贾族侈肆民家按堵所利者博其千万年不弛侯君属予使谨其嵗月夫君子何虑而不及于民春秋左氏传曰启塞从时则违时僝工犹趣兴役况是作也不掠农力吕纪月令曰时雨将降道达沟渎开通道路无有障塞则葺旧补敝犹为按职况是举也揭为长利彼以经传用吾民予岂敢不书谨记曰今上二十三年冬十月某朔某日甲子河南渑作新沟庶史氏有继夫迁河渠书固沟洫志者当着予记
　　登州新造纳川亭记　　　　　　章望之
　　人与天地并生而异道能周而为变化者一气也天地之气不舒则四时五纬与山川水土举失其常人之气不舒则思虑塞而精神有遗百疾于是乎生故君子所乐奉者天地之大大而髙莫如山岳大而深莫如河海其间又有禽兽草木之所蕃鼋鼍鱼鼈之所错秘怪神异之所储珠玉寳藏之所产世之百物莫不具诸是以髙深之地君子乐之以其能开人思虑泰人精神盖耳目广则聪明豁尔不然何以孔子登东山而小鲁登泰山而小天下哉故遇西子然后知世无美色享太牢然后知世无珍味闻箫韶然后知世无至音覩海岳然后知世无大物古之君子务见博而知逺者以此吉州刺史刘侯涣之为登州也为纳川亭于城之北隅以地濵于海言此所以容受百川也广狭得中奢俭得宜役不劳而事不烦其可以为寓目适心之地殆无与亢者岂非助大丈夫胸臆之一端欤侯有文武长材济之以刚正凛然有不可夺之风尝入居清要出总繁重皆赫着能名今之作斯亭以壮郡国游观之胜以资賔客宴飨之盛暇日则命戎旅习水战以无忘戒备其动翼如其静肃如于是王人朝士之出是涂莫不交口咏其交賔接下之和美其忠奉朝廷之勤异日侯去为天子股肱知必能以兴作之心充斥其行事
　　清溪亭记　　　　　　　　　　王安国
　　清溪亭临池州之溪上军府事判官之府而京兆杜君之为判官也筑于治平三年某月某甲子而成于某月某甲子于是州之士乐之而相与语曰夫吴楚荆蜀闽越之徒出入于是而离离洞庭鄱阳之水浮于日月之无穷四方万里之人飞帆鼓楫上下于波涛之中犯不测之险于朝暮之际而吾等乃于数楹之地得伟丽之观于寝食坐作之间是可喜也若夫峙阛阓之万家于千峰之缭绕朝阳曈曚破氛雾于巑岏缥缈之石而水摇山动于玲珑窈窕之林烟云之灭没风雨之晦冥天之所变随于人之动息者也阳辟而隂阖草萌而木芽霏红缥紫映烛而低昂与夫美廕交而鸟兽嬉野潦収而洲渚出氷崖雪壑桑落之墟景象之盛衰见于四时之始终而隐显不匿乎一席之俯仰然后知呼吸于天地之气而驰骛偃伏出有入无者孰使然哉览于是者宜有以自得而人不吾知也君曰夫惫其形于事者宜有以佚其劳餍其视听之喧嚣则必之乎空旷之所然后能无患于晦明吾是以知之间隙携其好于此而徜徉以毕景飞禽之啁啾怒浪之汹涌渔蓬樵屩啸于前而歌于后孰与夫讼诉篣笞之声交于吾耳也岸帻穿屦歌而诗书投壶饮酒谈古今而忘賔主孰与夫擎跽折旋之容接于吾目也凡所以好其意者如此而又以为夫居者厌于扃束行者甘于憇休人情之所同而吏者多以为我不能久于处也室庐有忽不治者又况宴游之设乎俗陷于不恕而万事之陵夷徃徃以此吾疾之久矣而亭之所以作也噫推君之意可谓贤矣吾为之记曰夫智足以穷天下之理则未始玩心于物而仁足以尽己之性则与时而不遗然则君之意有不充于是欤余未尝游于君而吾弟和甫方为之僚乃因和甫请记而为之记者临川王安国
　　邢州尧山县令防壁记　　　　　沈　括
　　地方百里听事于庭者万家上不得専达于天子下不得賔养国中之善士其官谓之县令其秩不得齿于天子之下士静牵动违势如槁毛士能得志于斯亦可谓贤矣其选既轻故民未尝厚望于吏吏之自期亦以此则因谓之治岂所谓治者耶吾王君圣美之为尧山不以其轻者入于心而犹为其所难剥槌断裂之故不得行皎明察深矫厉之名不立而下皆有以相先不暴而争肆耕而饱食事益不至县令之庭县既已空无事乃治其所居之堂凡前后之共为此邑者不忍其人没而不彰则又纳其壁中以县令之题名予客过赵魏之郊问其故家旧俗皆慨然喜言三晋战国之事自七国之时赵数窘秦人于两河之间秦方强天下所惮独在赵故赵常受兵为天下劲国其后四分以为代魏燕赵踣漳南蹶上党肩尻顿偾不能相支而邯郸钜鹿穿裂摧坏兽惊鸟决独当四方之锋其人生而知有战鬬攻掠之备习闻而成风者已久而不可迁虽当积安无事之日其天性固以异于他俗此宜治之甚难而圣美摩抚调养之既成则又推之于前后之人若无心于得失者宜乎民安之不难矣圣美以嘉祐六年得尧山于其将去使来求记于予则治平元年也
　　七门庙记　　　　　　　　　　刘　攽
　　嘉祐二年予为庐州从事始以事至舒城观所谓七门三堰者问其居人其溉田几何对曰凡二万顷考于圗书实魏扬州刺史刘馥所造自魏至今七百有余嵗云予于是叹美其功后二年校书郎包君廓为县主簿尝与予语及之包君谓予曰馥信有功然吾问于耆老而得羮颉侯信焉初汉以龙舒之地封信为列侯信廼为民畎浍舒何以广溉浸信为始基至馥时废而复修耳昔先王之典有功及民则祀之若信者抑可谓有功者乎然吾恨史防之有遗而吾怜舒人之不忘其思也今我将为侯庙祀之而以馥配子幸为我记之焉予因曰诺顷之包君以书告曰庙谨毕事予曰昔髙帝之起宗昆弟之有材能者贾以征伐显交以出入传命谨信为功此二人者裂地为王连城数十代王喜以弃国见省而子濞亦用力战王吴独信区区仅得封侯而能勤心于民以兴万世之利其爱恵岂与贾濞相侔哉夫攻城野战灭国屠邑是二三子之所谓能杀人者也与夫辟地垦土使数十万之民世世无饥馁之患所谓善养人者于以相譬犹天地之悬絶也然而贾濞以功自名信不见録岂杀人易以快意养人不见形象哉周公之书曰民功曰庸借使信生当周公之世其受赏非贾濞之所敢望矣虽然彼贾濞之死泯灭无闻久矣而信至今民犹思而记之此所谓得乎丘民而世之宠禄当时则荣殁则已焉者乎夫事有可继君子继之不必其肇于已而后为功也若刘刺史起于三国乱亡之余蒸庶扫地顾独以农为先事功一立迄今长存虽曰修旧是可谓功矣予既嘉包君之能徇于民使侯信之美不忘又其建祀合于先王之法于是书之
　　泰州玩芳亭记　　　　　　　　刘　攽
　　楚辞曰惜吾不及古之人兮吾谁与玩此芳草自诗人比兴皆以芳草嘉卉为君子美德无与玩者犹易井渫不食云尔海陵郡城西偏多乔木大者六七寻杂花桃李山樱丁香椒棣数十种萱菊薜荔莎芦芭蕉丛植橹生负城地尤良宋氏居之益种修竹梅杏山茶橙梨异方竒卉徃徃而在清池荣洄多菱莲苹藻于是筑室城隅下临众卉氏曰玩芳于乎乔木森耸百嵗之积也众卉行列十嵗所植也杂英纷糅终嵗之力也俄而索之不易得也天施地生非为巳役也能者取玩焉能主客也恵而不费莫相德也非易所叹渫而不食为心恻也于是刻石亭右以记嵗月云
　　新修东府记　　　　　　　　　陈　绎
　　中书政事本也宰相三公官也官不必备唯其人匪其人不居且体貌大臣礼重而荘物采显庸宜备而称岂曰私其人哉盖所与坐而论道不下席而致太平之功者二三执政而已国朝以来尚袭唐故大臣多不及建里第而僦居民间至距城数里之外东西南北回逺不相接也四方奏书缓急报闻吏卒持走徧厯诸第一有漏露稽违失亡其可逮乎而又暑寒雨风晨趋暮还舆衞驺呵导从前后搢绅士大夫造请纷驰于里巷坊曲之隘甚非尊严体貌之观也今禁衞三帅率有公廨庶官省寺亦或有居而独大臣不列府舍每朝则待漏阙门之次入则议政殿上退即听事羣有司公见请白可否少休吏史抱文书环几案左右颉颃以进至日下昼数刻始归夫以王城辇毂之大其制度之阙如此乃出圣画新刼二府亲遣中人度地于阙之西南轮广方制房皇钩折绘圗以闻即刋定于禁中申命三司饬吏诸司计工程材役不妨时费不病官自熈宁三年秋七月兴作东西府凡八位总千二百楹明年秋八月东府四位成诏知制诰臣绎为之记臣拜手稽首以书十月工实之次谨按三代盛王繇礼义之政至于周而大备文章典刑物采位叙炜然见于朝廷之表公卿内外居有室宅上不为过侈下不为苟约出则宠之淑旂龙章钩膺之驾入则具之列鼎蒲筵纷纯之居仰而视其宫则有榱题之袭宻俯而摄其衣则有衮舄之严丽且谓不如是不足以待其人非其人不足以相天下之政故其取予屈舒厚薄等衰一谓之天秩先王之泽既竭能道古人之言者起以其私学蔽尚迷谬世俗虽有志之主厌然而所慕者不过耳目之所习呴呴而望其下者益卑西汉去治世未逺开丞相府四出门无阑不设铃不惊鼓深大宏逺无有限节郡国守长吏得以嵗上计事国有大议车驾亦亲幸而临听焉然其议不过军功武爵期防督责之故至于东汉仍建公府苍龙阙东偏其制度虽存而称号不复于当时盖用人授位出于一切其烦文虚器隆杀存亡者亦无足以系政事之重轻宋兴之初平定四方烜燿神武遂一宇内颇用战勲伐阅将帅之人浸久而安生民乐嬉百年之间轨迹运行将臣相臣夜寐夙兴罔敢有懈皇帝临位躬揽权纲显白训义图惟先王治理之实置府设属大放古制文武弛张名器有等大小尊卑靡不遵序夫名者礼之分也位者处其名之器也名既正然后任责之理得而百事修明名不正则任责之理废而百事隳必使望其器可以知其职可以知其人书曰股肱喜哉元首起哉百工熈哉是繇天子任大臣以道而率作兴事罔不喜乐赓歌卒起乎治功之隆盖君臣防遇千载之甚盛德也若乃圣作物覩宣耀典训垂万世之丕则考不磨之斯文其不在二府之制而在道德之意乎
　　新修西府记　　　　　　　　　陈　绎
　　唐初典兵禁中出于帷幄之议故以机密名官开元中设堂后五房而机宻自为一司其职秘独宰相得知舍人官属无得预也正元之后藩镇旅拒重以兵属人乃中官分领左右神策军而枢密之职归于北司然尝寄治省寺庑下延英防议则屏立殿西势犹厌厌传道宫省语而已至其盛时其贵者号中尉次则枢密使皆得贴黄除吏唐末既除北司并南北军于枢密使遂总天下之兵五代以来多以武人领使而宰相知院事国朝复置副贰签书直学士之名大略文武参用间以宰相兼领之故得进退大吏预闻机政其任职盖重矣古之公卿入则相与谋于朝出则相与谋于家冡宰膳夫之政不至于耳目而天下四方之事每得于燕处之际故其为之不劳而日常若有余今未明而入进见请决于陛席之前退而百执事叩阁禀事吏持书奏周走閤巷终日不得与二三大臣谋求若古人之舂客有余势固不行也熈宁三年诏营两府于掖城之南其任枢密使者为西府于是有司知上之所以优隆大臣将以修天下之政于堂陛之下莫不率职底功士献其能工致其才不周嵗而告成臣谨按枢密司马之职事而周制属于夏官秦汉曰太尉亦冠将军之号禄比丞相置官属掌兵武夫善用兵者使之至于无兵善治兵者治之于无事然后天子之威刑震耀偃然憺折于万里之外噫非二三大臣曷以哉若夫仰而登则恩见于榱梠俯而宴则体见于阶陛周旋指顾无非上之致隆于己者则其所以享宠而居是者可无思乎
　　临湘县阅武亭记　　　　　　　刘　挚
　　秘书丞衡君塾字文叔治岳州临湘之二年以书谓余曰使天下不如古吾知其有人焉谋已而偷者固漫不省利害及夸而髙言又曰吾方志逺大彼细务乌足为二人者相与从事积微浸着天下頽政何可胜数吾则不敢吾之邑右带长江南东地大倚山民慓猾轻为盗既慙古人不能使民不为盗又不知禁其已然尚曰为政耶县所赖以索盗有所谓弓手者今在吾籍八十人前时听其便私散居防闾呼调不一难以应猝及去而扰平民今吾能不取官与民作区屋以萃之凡若干据以大亭牓曰阅武以时临视其艺众既团有地稍稍就律其材渐若可用而无里巷哗竞犯法之患此县令小事非以为功然愿有纪告来者使勿废而已呜呼余知君不好小事名也虽然罔忽诸小然后可以任夫大俾天下得县令皆用心犹此循而望古有路矣即以其所以谓余者书之亭上







　　宋文鉴巻八十一
　　钦定四库全书
　　宋文鉴巻八十二
　　宋　吕祖谦　编
　　记
　　墨君堂记　　　　　　　　　　苏　轼
　　凡人相与号呼者贵之则曰公贤之则曰君自其下则尔汝之虽公卿之贵天下貌畏而心不服则进而君公退而尔汝者多矣独王子猷谓竹君天子从而君之无异辞今与可又能以墨象君之形容作堂以居君而属余为文以颂君德则与可之于君信厚矣与可之为人也端静而文明哲而忠士之修絜博习朝夕磨治洗濯以求交于与可者非一人也而独厚君如此君又疎简抗劲无声色臭味可以娱悦人之耳目鼻口则与可之厚君也其必有以贤君矣世之能寒燠人者其气焰亦未至若雪霜风雨之切于肌肤也而士鲜不以为欣戚防其所守自殖物而言之四时之变亦大矣而君独不顾虽微与可天下其孰不贤之然与可独能得君之深而知君之所以贤雍容谈笑挥洒奋迅而尽君之德雅状枯老之容披折偃仰之势风雪凌厉以观其操崖石荦确以致其节得志遂茂而不骄不得志瘁瘠而不辱羣居不倚独立不惧与可之于君可谓得其情而尽其性矣余虽不足以知君愿从与可求君之昆弟子孙族属朋友之象而藏于吾室以为君之别馆云
　　净因院画记　　　　　　　　　苏　轼
　　余尝论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知故凡可以欺世而取名者必托于无常形者也虽然常形之失止于所失而不能病其全若常理之不当则举废之矣以其形之无常是以其理不可不谨也世之工人或能曲尽其形而至于其理非髙人逸才不能辨与可之于竹石枯木真可谓得其理者矣如是而死如是而挛拳瘠蹙如是而条达遂茂根茎节叶牙角脉缕千变万化未始相袭而各当其处合于天造厌于人意盖达士之所寓也欤昔嵗尝画两丛竹于净因之方丈其后出守陵阳而西也余与之偕别长老道臻师又画两竹梢一枯木于其东斋臻方治四壁于法堂而请于与可与可既许之矣故余并为记之必有明于理而深观之者然后知余言之不妄
　　李氏山房藏书记　　　　　　　苏　轼
　　象犀珠玉怪珍之物有悦于人之耳目而不适于用金石草木丝麻五谷六材有适于用而用之则取之则竭悦于人之耳目而适于用用之而不取之而不竭贤不肖之所得各因其才仁智之所见各随其分才分不同而求无不获者惟书乎自孔子圣人其学必始于观书当是时惟周之柱下史聃为多书韩宣子适鲁然后见易象与鲁春秋季札聘于上国然后得闻诗之风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道德非后世君子所及自秦汉以来作者益众纸与字画日趋于简便而书益多世莫不有然学者益以苟简何哉余犹及见老儒先生自言其少时欲求史记汉书而不可得幸而得之皆手自书日夜读诵惟恐不及近嵗市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观游谈无根此又何也余友李公择少时读书于庐山五老峰下白石庵之僧舍公择既去而山中之人思之指其所居为李氏山房藏书凡九千余巻公择既已涉其流探其源采剥其华实而咀噍其膏味以为己有发于文词见于行事以闻名于当世矣而书固自如也未尝少损将以遗来者供其无穷之求而各足其才分之所当得是以不藏于家而藏于其故所居之僧舍此仁者之心也余既衰且病无所用于世惟得数年之闲尽读其所未见之书而庐山固所愿游而不得者盖将老焉尽发公择之藏拾其余弃以自补庶有益乎而公择求余文以为记乃为一言使来者知昔之君子见书之难而今之学者有书而不读为可惜也
　　眉州逺景楼记　　　　　　　　苏　轼
　　吾州之俗有近古者三其士大夫贵经术而重氏族其民尊吏而畏法其农夫合耦以相助盖三代汉唐之遗风而他郡之所莫及也始朝廷以声律取士而天圣已前学者犹袭五代文独吾州之士通经学古以汉文词为宗师方是时四方指以为迂濶至于郡县胥吏皆挟经载笔应对进退有足观者而大家显人以门族相上推次甲乙皆有定品谓之江乡非此族也虽贵且富不通婚姻其民事太守县令如古君臣既去辄画像事之而其贤者则记録其行事以为口实至四五十年不忘商贾小民常储善物而别异之以待官吏之求家藏律令徃徃通念而不以为非虽薄刑小罪终身有不敢犯者嵗二月农事始作四月初吉谷稚而草壮耘者毕出数十百人为曹立表下漏鸣鼓以致众择其徒为众所异信者二人一人掌鼓一人掌漏进退作止惟二人之听鼓之而不至至而不力皆有罚量田计功终事而防之田多而丁少则出钱以偿众七月既望谷艾而草衰则仆鼓决漏取罚金与偿众之钱买羊豕酒醴以祀田祖作乐饮酒醉饱而去嵗以为常其风俗盖如此故其民皆聪明才智务本为常力作易治而难服守令始至视其语言动作辄了其为人其明且能者不复以事试终日寂然苟不以其道则陈义秉法以讥切之故不知者以为难治今太守黎侯希声轼法君子之友人也简而文刚而仁明而不苛众以为易事既满将代不忍其去相率而留之上不夺其请既留三年民益信遂以无事因守居之北牖而增筑之作逺景楼日与賔客僚吏游处其上轼方为徐州吾州之人以书相徃来未尝不道黎侯之善而求文以为记嗟夫轼之去乡久矣所谓逺景楼者虽想见其处而不能道其详矣然州人之所以乐斯楼之成而欲记焉者岂非上有易事之长而下有易治之俗也哉孔子曰吾犹及史之阙文也有马者借人乗之今亡矣夫是二者于道未有大损益也然且録之今吾州近古之俗独能累世而不迁盖耆老昔人岂弟之泽而贤守令抚循教诲不倦之力也可不録乎若夫登临览观之乐山川风物之美轼将归老于故丘布衣幅巾从邦君于其上酒酣乐作援笔而赋之以颂黎侯之遗爱尚未晚也
　　荘子祠堂记　　　　　　　　　苏　轼
　　荘子防人也尝为防漆园吏没千余嵗而防未有祀之者县令秘书丞王兢始作祠堂求文以为记谨按史记荘子与梁恵王齐宣王同时其学无所不闚然要本归于老子之言故其著书十余万言大抵率寓言也作渔父盗蹠胠箧以诋訾孔子之徒以明老子之术此知荘子之粗者余以为荘子盖助孔子者要不可以为法耳楚公子微服出亡而门者难之其仆操棰而骂曰也不力门者出之事固有倒行而逆施者以仆为不爱公子则不可以为事公子之法亦不可故荘子之言皆实予而文不予阳挤而隂助之其正言盖无几至于诋訾孔子未尝不微见其意其论天下道术自墨翟禽滑厘彭防慎到田骈关尹老聃之徒以至于其身皆以为一家而孔子不与其尊之也至矣然余尝疑盗蹠渔父则若真诋孔子者至于让王说剑皆浅陋不入于道反复观之得其寓言之终曰阳子居西游于秦遇老子老子曰而睢睢而盱盱而谁与居大白若辱盛德若不足阳子居蹵然变容其徃也舍者将迎其家公执席妻执巾栉舍者避席炀者避灶其反也舍者与之争席矣去其让王说剑渔父盗蹠四篇以合于列御冦之篇曰列御冦之齐中道而反曰吾惊焉吾食于十浆而五浆先餽然后悟而笑曰是固一章也荘子之言未终而昩者勦之以入其言余不可以不辨凡分章名篇皆出于世俗非荘子本意
　　灵壁张氏园亭记　　　　　　　苏　轼
　　道京师而东水浮浊流陆走黄尘陂田苍莽行者倦厌凡八百里始得灵壁张氏之园于汴之阳其外修竹森然以髙乔木蓊然以深其中因汴之余浸以为池取山之怪石以为岩阜蒲苇莲芡有江湖之思椅桐桧柏有山林之气竒花美草有京洛之态华堂夏屋有吴蜀之巧其深可以隐其富可以养果蔬可以饱邻里鱼鼈笋茹可以餽四方之賔客余自彭城移守吴兴由宋登舟三宿而至其下肩舆叩门见张氏之子硕硕求余文以记之维张氏世有显人自其伯父殿中君与其先人通州府君始家灵壁而为此园作兰臯之亭以养其亲其后出仕于朝名闻一时推其余力日增治之于今五十余年矣其木皆十围岸谷隐然凡园之百物无一不可人意者信其用力之多且久也古之君子不必仕不必不仕必仕则忘其身必不仕则忘其君譬之饮食适于饥饱而已然士罕能蹈其义赴其节处者安于故而难出出者狃于利而忘返于是有违亲絶俗之讥悔禄苟安之今张氏之先君所以为其子孙之计虑者逺且周是故筑室蓺园于汴泗之间舟车冠盖之冲凡朝夕之奉燕游之乐不求而足使其子孙开门而出仕则跬歩市朝之上闭门而归隐则俯仰山林之下于以养生治性行义求志无适而不可故其子孙仕者皆有循吏良能之称处者皆有节士亷退之行盖其先君子之泽也余为彭城二年乐其土风将去不忍而彭城之父老亦莫余厌也将买田于泗水之上而老焉南望灵壁鸡犬之声相闻幅巾杖履嵗时徃来于张氏之园以与其子孙游将必有日矣
　　放鹤亭记　　　　　　　　　　苏　轼
　　熈宁十年秋彭城大水云龙山人张君天骥之草堂水及其半扉明年春水落迁于故居之东东山之麓升高而望得异境焉作亭于其上彭城之山冈岭四合隐然如大环独缺其西一面而山人之亭适当其缺春夏之交草木际天秋冬雪月千里一色风雨晦明之闲俯仰百变山人有二鹤甚驯而善飞旦则望西山之缺而放焉纵其所如或立于陂田或翔于云表莫则傃东山而归故名之曰放鹤亭郡守苏轼时从賔佐僚吏徃见山人饮酒于斯亭而乐之揖山人而告之曰子知隐居之乐乎虽南面之君未可与易也易曰鸣鹤在隂其子和之诗曰鹤鸣于九臯声闻于天盖其为物清逺闲放超然于尘埃之外故易诗人以比贤人君子隠德之士狎而玩之宜若有益而无损者然衞懿公好鹤则忘其国周公作酒诰衞武公作抑戒以为荒惑败乱无若酒者而刘伶阮籍之徒以此全其真而名后世嗟夫南面之君虽清逺闲放如鹤者犹不得好好之则亡其国而山林遯世之士虽荒惑败乱如酒者犹不能为害而况于鹤乎由此观之其为乐未可以同日而语也山人欣然而笑曰有是哉乃作放鹤招鹤之歌曰鹤飞去兮西山之缺髙翔而下览兮择所适翻然敛翼婉将集兮忽何所见矫然而复击独终日于涧谷之间兮啄苍苔而履白石鹤归来兮东山之隂其下有人兮黄冠草屦葛衣而鼓琴躬耕而食兮其余以汝饱归来归来兮西山不可以久留
　　文与可画筼筜谷偃竹记　　　　苏　轼
　　竹之始生一寸之萌耳而节叶具焉自蜩蝮蛇蚹以至于剑拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如免起鹘落少纵则逝矣与可之教予如此予不能然也而心识其所以然夫既心识其所以然而不能然者内外不一心手不相应不学之过也故凡有见于中而操之不熟者平居自视了然而临事忽焉防之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之托于斯竹也而予以为有道者则非耶子由未尝画也故得其意而已若予者岂独得其意并得其法与可画竹初不自贵重四方之人持缣素以请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗予曰近语士大夫吾墨竹一派近在彭城可徃求之韈材当萃于子矣书尾复冩一诗其略曰拟将一段鹅谿绢扫取寒梢万尺长予谓与可竹长万尺当用绢二伯五十匹知公倦于笔砚愿得此绢而已与可无以答则曰吾言妄矣世岂有万尺竹也哉余因而实之答其诗曰世间亦有千寻竹月落庭空影许长与可笑曰苏子辩则辩矣然二百五十匹吾将买田而归老焉因以所画筼筜谷偃竹遗予曰此竹数尺耳而有万尺之势筼筜谷在洋州与可尝令予作洋州三十韵筼筜谷其一也予诗云汉川修竹贱如蓬斤斧何曾赦箨龙料得清贫馋太守渭川千畆在胸中与可是日与其妻游谷中烧笋晚食发函得诗失笑喷饭满案元丰二年正月二十日与可没于陈州是嵗七月七日予在湖州曝书画见此竹废巻而哭失声曹孟德祭桥公文有车过腹痛之语而予亦感与可畴昔戏笑之言者以见与可于予亲厚无间如此也
　　南安军学记　　　　　　　　　苏　轼
　　古之为国者四井田也肉刑也封建也学校也今亡矣独学校仅存耳古之为学者四其大则取士论政其小则诵今亡矣直诵而已舜之言曰庶顽防说若不在时侯以明之挞以记之书用识哉欲并生哉工以纳言时而飏之格则承之庸之否则威之格之言改也论语曰有耻且格承之言荐也春秋传曰奉承齐牺庶顽防说不率教者舜皆有以待之夫化恶莫若进善故推其可进者以射侯之礼举之其不率教甚者则挞之小则书以记之非疾之也欲与之并生而同忧乐也此士之有罪而尚未可弃者故使乐工探其讴謡讽议之言而飏之以观其心其改过者则荐之且用之不悛者则威之屏之之寄之之类是也此舜之学政也射之中否何与于善恶而侯以明之何也曰射所以致众而论士也众一而后论定孔子射于矍相之圃盖观者如堵使弟子扬觯而序防者三则仅有存由此观之以射致众集而后论士盖所从来逺矣诗曰在泮献囚又曰在泮献馘礼曰受成于学郑人游乡校以议执政或谓子产毁乡校何如子产曰不可善者吾行之不善者吾改之是吾师也孔子闻之谓子产仁古之取士论政者必于学有学而不论政不取士犹无学也学莫盛于东汉士数万人嘘枯吹生自三公九卿皆折节下之三府辟召常出其口其取士论政可谓近古然卒为党锢之祸何也曰此王政也王者不作而士自以私意行之于下其祸败固宜朝廷自庆厯熈宁绍圣以来三致意于学矣虽荒服郡县必有学况南安江西之南境儒术之富与闽蜀等而太守朝奉郎曹侯登以治郡显闻所至必建学故南安之军甲于江西侯仁人也而勇于义其建是学也以身任其责不择剧易期于必成士以此感奋不劝而力费于官者为钱九万三千而助者不赀为屋百二十间礼殿讲堂视大邦君之居凡学之用莫不严具又以其余增置廪给食数百人始于绍圣二年之冬而成于四年之春学成而侯去今为潮州轼自海南还过南安见闻其事为详士既德侯不已乃具列本末赢粮而从轼者三百余里愿纪其实夫学王者事也故首以舜之学政告之然舜逺矣不可以庶几有贤太守犹可以为郑子产也学者无媿于古而已
　　成都府运判防防思堂记　　　　文　同
　　天下之事物常相与宜称则文理顺而制度得或钜细轻重一有未合率病之以为不当然遂起众论矣区宇之大吾宋尽有之四指之极幅员万里旁裁直制界为诸道其置使以转运为名者常艰选择徃服其职底财赋察僚吏宣布威恵颛假之柄其所与盖已重矣惟剑南西川原壄衍沃畦庶丰伙金缯纻絮天洒地发装餽日报舟浮辇走以给中府以赡诸塞号居大农所调之半县官倚之固以为寳防珍藏云其所谓佐者既非龊龊循累嵗月者之所能得其所止亦当崇大闳显与主者仪形无欹缺始云其可矣今其所谓佐者之居旧尝一切置之寻废既复亦践袭徃制囘曲卑狭不足以视清旷讲燕休余基蓊然蔽没蓬藋向所涖者未遑营之职方员外郎霍侯以经行明修所赴宜赖将漕之贰实以才擢既至故究内外静烦省剧隐谬革悛潜利宣章列城信畏俯伏观望不烦告谕自底恬肃惟是居处厌不如事思有以増易之使夫文理制度一与事物相表龙圗阁直学士赵公昔总外计今复仗节临镇于是闻侯之议志与侯协乃规斥其地墙为一圃集材于羡命工于隙合诸意虑授以程品筑隆址植巨厦曾不累月匠以成告危谯攴空广霤延廕衡栏拥衞窻户通洁若翔而尚矫将蟠而复振竒峦秀巘发逺思于其上鲜葩珍木悦真赏于其下寛袤可以觞賔侣靖密可以筹金谷壮哉雄乎诚大邦之崇宇而外台之伟观也既落之侯谓广汉都尉文同曰无石以载疑事之阙将以属子子其谓何同曰诺退自念昔韩退之为王南昌纪滕王阁柳子厚为长沙叙戴氏堂皆部吏也同今奉侯命而记此职正宜矣其敢以不敏辞乃次其略刻置宇下以夸示永久然慙不文
</div>
    <div class="pagination">
<a href="宋文鉴_page49.html">上一页</a><span>...</span><a href="宋文鉴_page45.html">45</a><a href="宋文鉴_page46.html">46</a><a href="宋文鉴_page47.html">47</a><a href="宋文鉴_page48.html">48</a><a href="宋文鉴_page49.html">49</a><span class="current-page">50</span><a href="宋文鉴_page51.html">51</a><a href="宋文鉴_page52.html">52</a><a href="宋文鉴_page53.html">53</a><a href="宋文鉴_page54.html">54</a><a href="宋文鉴_page55.html">55</a><span>...</span><a href="宋文鉴_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
