<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 441 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 441 页/共 603 页
  </h1>
  <div class="content">
   昌黎韩昶，字有之。传在国史。生徐之苻离，小名曰苻。幼而就学，性寡言笑，不为儿戏，不能暗记书。至年长，不能通诵得三五百字，为同学所笑。至六七岁，未解把笔书字，即是性好文字，出言成文，不同他人所为。张籍奇之，为授诗，时年十馀岁。日通一卷，籍大奇之。试授诸童，皆不及之。能以所闻，曲问其义，籍往往不能答。受诗未通两三卷，便自为诗。及年十一二，樊宗师大奇之。宗师文学为人之师，文体与常人不同，昶读慕之。一旦为文，宗师大奇。其文中字或出於经史之外，樊读不能通。稍长，爱进士及第，见进士所为之文与樊不同，遂改体就之，欲中其汇。年至二十五，及第释褐。柳公公绰镇辟之。试宏文馆校书郎。相国窦公易直辟为襄州从事，校书如前。旋除高陵尉集贤殿校理。又迁度支监察，拜左拾遗。好直言，一日上疏，或过二三，文字之体与同官异。文宗皇帝大用其言。不通人事，气直，不乐者或终年不与之语，因与俗乖，不得官。相国牛公僧孺镇襄阳，以殿中加支使，旋拜秘书省著作郎，迁国子博士。因久寄襄阳，以禄养为便。除别驾，检校礼部郎中。丁艰服除，再授襄阳别驾，检校户部郎中，大中九年六月三日寝疾，八日终于任，年五十七。其年十二月十五日，葬孟州河阳县尹村。娶京兆韦放女，有男五人，曰纬，前复州参军。次曰绾、曰绲、曰绮、曰ヨ，举进士。女四人，曰茱曰、曰当、曰著，在室。曾祖素，朝散大夫桂州长史。祖仲卿，秘书省秘书郎，赠尚书左仆射。父愈，吏部侍郎，赠礼部尚书，谥曰文公。铭曰：
    噫韩子！噫韩子！世以昧昧为贤，而白黑分；众以委委为道，而曲直辨。生有志而卒不能就，岂命也夫！岂命也夫！
    ☆郁群老
    群老，大和中进士。
    ○大唐常州江阴县兴建寺碑铭（并序）
    佛道化而无私，天道运而无积。无私（阙一字）以广济，无积固乃应时。此上二者，同德而异名。寂寞幽元，众妙之门，考其煦育一也。今斯佛场，大拯生死，百姓日用，於此何益。有矣夫，俾众情知去恶而就善，去祸而就福。唯上智与下愚不移，抑各有所利，大略不然者，则曷以载育庶物，度彼蒸民。令殊路而同归，如百川朝宗，咸会于海，夫其佛法流传，肇於汉代。瑞符圣梦，善副天心，自西徂东，繇是崇立。士庶各馆，皇王异尊，靡不庶几，归信者什一。遂令睹者生善，悟理达宗，察性是空，反本知卒。若然者，则真谛之源广济矣。佛及菩萨，共说群教，言虽多，事从一。万法攸归，物物自备，苟举一隅，诸不书也。
    初京师首创白马，殆吴、越大与佛寺。昔近畿洛，皆天子及公卿舍业聿修精舍。今江阴县兴建寺者，则梁大同元年二月四日渤海太守费公衡之所建。衡则黄门侍郎升之子，肇兴西汉，衣冠承嗣。迨今德望，尚不湮微。舍其别业，载葺伽蓝。春园桃李，尔乃易为禅林；俗馆居庐，是以崇乎月殿。佛法从仪，沙门传教。金钟玉磬，两韵萧疏；檐卜旃檀，二香馥郁。殿中石佛，泛海而来，莫知年代。寺僧咸相谓曰：“先古宿德，请归此寺。”岁忽炎旱，以焚香致敬，甘泽必至。邑人佥依，灵效斯在。其地昔有凤巢於树，乃载於图书；伍相延湖，固彰于版籍。後负郭邑，南接云山，左控姑苏之雄，右据毗陵之胜。殖货臻凑，人风兰穆。十室之家，殆于诸族，皆有忠信。或迹为ㄈ载，乐业隐逸。及其幽居闲暇，高遁园林，谅鲁连之士矣。仁义束身，《诗》《书》检行者，而亦有诸。今此乡闾，永依佛寺，担警荤膻，遂跻归敬。先属中道陵夷，缁徒浸微。前上座僧请灵寺主僧惠都维那僧请林山嗣以续绍隆常住，未遑勒石。
    今寺主文献上人及太守之苗裔数人，兼诸檀越君子等，共议树碑，文其往事，靡不佥从其愿。文献上人乃法门喉襟，远近瞻敬。铃键寺事，条贯僧徒，文道外通，戒行内蕴。生肇岂易，休远略同。上座灵玩上人，秉节弥坚，冰霜洁操。运心戮力，纪纲恢宏。未隶寺时，早曾葺理。常住赎田数顷，继香积厨。暨宝历元年，于寺西隅造法华院，舍园地以充基址。兼奖劝庶缘，共为功德。今将工郢向毕，杼材成文。遂得寺域周旋，甚当枢要。始自一篑，今侔九层。佛哉斯善者夫。都维那季文，戒行贞廉，胡能有类，仁德忠信，善道孔昭。与三纲等经之营之，咸赞洪业。寺旧有宿德、法云、灵慎、法属、清宴等导其初，今已归寂。嗟夫！道林宾徒，递相湮沈。虽舍报身于此方，故乃甄升于上界。今之道友导其後，克开厥功，载兴载葺，广为福善。伏用资我皇家而已。于郡守韦公缜，刚毅公廉，仁明爱人。绅之徒，其从如水。频由台鼎，方领此郡。用弗扰政，慰安罢民。先张刑法以威之，次施道德以育之，视百姓如同小子。剿凶绝豪，护持大梵。县宰张公伯达，煦仁风以抚俗，出牛刀而佐时。乌鹊龟鱼，各得其化。绳彼奸猾，卫此佛法。丞任，主簿崔、尉刘、褚、许，并以远代簪缨，驰芳不泯，洪才绮靡，誉彰仙籍，佥曰斯美者欤。
    余自洛师而回，寺僧虑先古之业湮微，见命为铭。纪缮今昔之事，其言也直。然後躬诣精舍，观其置寺处。虽无崇峦峭岭，石路云。乃有湖岛亘前，谅具区之巨浸；阡陌起侧，侔京畿之广途。修林茂竹，叶四气以氤氲；穹阜回岗，连群境而壮观。不然者，焉能感瑞像泛溟海以招来，灵凤望烟林而巢处。大叶贞祥，不其盛欤！劫石将烬，夫何镇於千古。今凭故事于丰碑，岂不斯为可久。铭曰：
    邈哉宝刹，洞矣元门。道尊天地，德重乾坤。俾未悟者，来知真源。愚智万种，破惑一言。洛及吴都，归心已于。公卿舍业，竞造精庐。士庶崇信，回向如趋。一叶化世，三车引途。伟哉梁代，善有其人。费氏别馆，建斯福因。禅林永茂，松柏长春。雁塔凌汉，钅共钟报晨。台殿云连，鸳鸯瓦翠。道徒铃键，运心克志。辟开厥功，回廊周备。载兴载葺，是崇是置。世途隳矣，福场久斯。石尽创改，山漂海移。於焉靡志，夫何记其。众议砻石，树兹丰碑。大和二年戊申岁二月八日，主寺僧文献置，进士鲁郡郁群老撰。
    ☆潘图
    图，文宗时人。
    ○唐彭城刘府君墓志
    君讳源，字文宗，先帝王之苗裔也。远祖商，汉中书侍郎。祖壹，唐林泉不仕。父兴，（阙）园放居，古之君子也。周、秦之世，晋、宋以来，徙从吴郡，海盐胜邑。树德树居，不仕朝廷。隐从（阙）呜呼！以开成元年十一月二十五日，卒于私第。以其年十二月庚寅朔十九日甲寅，葬于海盐县南三里。地号乌夜，乡名海盐。其茔也，长松蔼日，青枫倚天。其所也，东流沧海，西接甘泉。南枕秦山之隅，北抵武原之地。君寿也六十有二。娶河南司徒氏，生三子。少怦、少通、少平。其子立也，虽未阊阖之途，有怀谨终之孝。日月逝矣，岁不我留。勒石记之，用存今古。其词曰：
    野雾苍苍，寒郊茫茫。猗欤（阙）俄遭夜霜。
    ●卷七百四十二
    ☆刘轲
    轲字希仁，元和末进士。文宗朝宏文馆学士。出为洛州刺史。
    ○上崔相公书
    当今产尧在上，夔龙为相，犬戎新逐，三晋四战之地，无枭雏狼子。是宜徼福者争归贺於相国。某独不敢以是心同众人之唯唯，思有以一跪吐而未果者，诚以相门尊高，非布衣可以私谒。其或关衡石轻重，非先书导诚素，则无以为也。然而潜是心，不为身有所祈，输诚於相公，得不以常常之心怜其持意邪？
    陆生有言曰：“天下安，注意相。”今属凶孽新夷，泰阶初平。天下之悬悬其心，复魏文贞、房梁公、姚梁公、宋开府致太宗、玄宗故事，若啼婴儿待哺，塞晃望者独相公。是以闻相公以是为心，即房、宋不死，二宗之道尽得施於上矣。语不云乎：“虽有基，不如乘时。”自用武以来，至於今日，不谓无时。得其时而不乘之以贞观、开元治平之势，则势之过，如发矢耳。此所以为相公惜是时之难再也。且天下欲上如二宗，待相公而肖之耳。今相公岂不待天下之士，而坐为房、宋者也。又非有其时无其人，人与时偕有矣，岂可厚诬多士，谓无一可与言房、宋故事者邪。昔宓不齐邑不方百里，师五老而友二十八人；齐桓公为诸侯盟主，有坐友三人，谏臣五人，举过者三十人；周公相成王，躬吐握之劳，所执贽於穷闾隘巷者七十人。彼一圣二贤，挈下戴上，非独责成其心，而天下之人，故至於今称为圣贤。况当相公首筑太平之基，焉知夫有心者不磨勇养气，待相公呼而出之耳？今云云论者，见犬戎退边不数十里，便谓边无可虞，虏无能为；见赵魏之地死一帅易一将，便谓天下无事，庙堂可以高枕。此岂知相公第欲因前之无事，不欲为巍巍荡荡之绩乎？抑某闻宰相之事，必以天下为言。以衡石言之，岂不资天下锱铢轻重为平准者邪；以鼎实言之，岂不资天下水陆飞走为滋味者邪。
    若轲者，虽有生之微，岂不资衡鼎之一物乎？伏念自知书来，耻不为章句小说桎梏声病之学，敢希趾遐踪，切慕左邱明、扬子云司马子长、班孟坚之为书。故北居庐山，亦常有述作。幸当相公调元厚生之次，不使一物不遂其性，一夫不获其心。是宜天下褐衣之徒，孤立艺进之秋也。谨献所尝著隋监一卷，《左史》十卷。伏希枢务之暇，赐一览读。恩幸恩幸！轲恐惧再拜。
    ○再上崔相公书
    刘轲谨再拜相公阁下，先献书三日，轲将出通化门，其心迟迟然，若虚其腹，如未厌其食者。且曰：“今嗣圣重光，相公登庸。天下裹诚蓄志之士，将不远千里，愿献计於相公者固多矣。适会其时，得观光辇下，云欲出东门归江湖，业为儒生，阅天下利病，苟无一词闻天下善否，将何以见江汉之士？”故退於逆旅，思有以效诚於相公者。
    伏念挈瓶负薪之言，古人不遗，相公其遗邪？某自惟辍耕穷书，或得侍坐於缙绅长者，洎属文驾说之士。每议及国朝相府间事，言贞观则房、魏，言开元则姚、宋，自贞观数十岁至开元中间，岂无房、魏之相邪？自开元数十岁至於今中间，岂无姚、宋之相邪？何说者局於四而不至於五六邪？岂无继之者，力不足而追不及邪？将力足追及，而曰非大有为之时，而不能为之者邪？某尝试言之矣。夫北辕适楚，南辕适晋，是不可到，日暮途远，是岂力不足追不及耶，不由其道故也。然则非说者不屈指五六而局於四也。故天子以天下事归於相府，相府以天下事为己任。故伊尹自负以天下之重，周公亦潜心在於伊尹耳，故曰周公兼三王以施四事。夫周公之潜心於伊尹，而不愧为伊尹。独伊尹耻其君不及尧、舜，故其心愧耻。夫其存心，直下千岁，无人嗣续。惟梁公、郑公，高视千载之上，始潜心於伊尹。且亦惟恐太宗不及尧、舜，故得谥以经纬天地曰宗，为不祧之庙。至姚公、宋公，又潜心於房、魏，亦惟恐元宗不及太宗，故致时雍，复贞观治平之风焉。某请梗概姚、宋旧事而言之。诸说以姚之为相也，先有司，罢冗职，修旧法，百官各尽其才；又奏请无赦宥，无数迁吏，无任功臣以政。於是上责成於下，下权归於上，上下交而天下泰矣。故曰姚善应变，所以成天下之务。宋之为相也，以弥纶为已任，亦以笔砚专随，故曰宋善守文，所以持天下之正。繇是四十年间，威振四海，教加百姓，政归有司，绮罗纨之家，请谒不行，而戚里束手矣。故生於开元、天宝之间，自幼迨强仕，女有家，男有室，耳不闻钲鼓，目不识兵革。故元宗无为，恭事元默而已矣。
    今上新嗣大位，相公新揭大柄。必欲尽天下善美以调和鼎味，冀所以沃天心而福众庶也。某知相公固亦潜心於姚、宋，亦恐圣君不及元宗焉。夫姚、宋潜心於房、魏，而已无愧於房、魏，今相公己潜心於姚、宋，讵得有愧於姚、宋邪！夫惟无愧，实在应变成务，守文持正，践其迹必至其所至。俾後人之谈者，自四公而加相国焉。相公必以是为心。某知相公未得高枕於庙堂之上者有四矣。
    孔子曰：“不患寡而患不均。”今缘边八镇之士，闻六军之人坐以受赐，莫不开口以待哺，将欲贾馀勇以壮边势，惟恐不厚於六军之赐矣。此亦赏过乎功得不得不摇心也，非所谓至赏不费，赏明而教行者也。某切谓相公未得高枕於庙堂之上一也。
    圣上自储副即祚，盖三代不刊之事，虽巷儿街童，知其必然。彼贪天之功者，以为房闾永巷，北宫贞伯子之能事，必阴教是谋，出一时之策画，宠以怀黄垂组，不谓无恩矣。脱或天光独私，恩无与对，使权量天下轻重，以专备顾问。虽贤如史游，纳忠勤心，恐必渐宏恭之势矣。古之贤圣，遏祸於未芽，芽而滋之，根著而不可拔矣。某谓相公未得高枕於庙堂之上二也。
    昔西京初，留侯讥高祖表用萧、曹故人；东汉初，邓禹戒光武以功臣专任。贞观初，太宗自秦府登极，有上封事者，请以秦府旧兵追入宿卫，太宗曰：“朕方以天下为家，惟才行是取，何新旧为？”夫以一家国为言，谁能无私？必以天下为言，孰非王人？而以家国之私於天下也。范煜云：举德则功不必厚，奉劳则人或匪贤。必处非其地，非所以优贷而见惜其功也。故姚宋所以无任功臣以政，其在兹乎。是以门开谁（疑）与长闭。此某切谓相公未得高枕於庙堂之上三也。
    日者有自边兵来，曰凡事阅於目而可於口，非凿空架虚事游谈者也。且国家所以御戎、狄为边垣者，朔方为大。夫朔方去戎虏不数百里而近。使胡尘不至於亭障者，实以、泾之镇，虏不敢东顾。自燕盗已来，惟朔方多军功，内以遏不轨，外以拓胡虏。故朔方之於朝廷，虽手足之头目，不足过也。比者奸回秉政，司计者析秋毫以刻肌骨，非红粟腐帛，不及於边兵。无衬甲之服，以赤肉冒流矢者，骈门皆是。统率者虽章连十上，帝阍九重，留中莫闻。至有抽刃垂颈，祝殇祷死。贵为节制，犹无そ若是。矧责由卒隶，尚安能固其生与戎、狄攻斗邪！今钓怨者既逐，新恩已大洽，相公必深维前弊，思有以矫之之术，以庙算决胜，授成策於边将者。古人以天下喻一身，以四边同支体，以中国视心腹。支体有疾，心腹安得无忧乎！善言边兵者，以河、陇不如燕、蓟，燕、蓟不如朔方。朔方军之地连险，小杂虏俗，习骑射击军者，非其父兄，则其子弟。故所以无对於诸军矣。今之存者，皆诸军迁徙，或叛孽残寇之馀。远乡里，别妻子，执戈卧甲，坐不遑暖。胡尘一起，连头应召，必无美利以舀其欲，必无爵赏以磨其勇。以之防塞，可谓连鸡矣。此某谓相公未得高枕於庙堂之上四也。
    古之相天下者，独劳一身役一心范天地，而俾无遗事於天下也，盖存乎任使而已矣。传曰：“使智者虑，义者行，仁者守。”又曰：“使智者佐仁者，此舜所以穆四门而贞元首者也。”某所以首多士之伍进，希相公必首而纳之。然後开平津之阁，待白屋之士，且问曰计安在，知政理致君之策，骈肩出於门下矣。若然者，吾君不愧於二宗，相公不愧於四公。何有力足以追，而曰非其时，而不为之者邪！此小生汲汲於私心，诚在乎此。切欲使後之秉史笔者，直书萧相公故事，亦以无愧辞於史官焉。某不胜区区之志，唐突尊重。伏惟矜其意而宥其罪，某恐惧再拜。
    ○上座主书
    轲今月十日奉榜限纳杂文一卷，又闻每岁举人或得以书导志。轲惟颛鲁，狃隶山野，未熟去就，悚惶惕息。伏惟宽明，少冥心察纳。轲伏见今之举士，竞取誉雌黄之口，而知必也定轻重於持衡之手。虽家至户到，曾不足裨铢两。苟自低昂，已定乎徇已者之论，是私已於有司，非公有司於已也。轲也愚，敢不以是规！轲本沛上耕人，代业儒为农人家。天宝末流离於边，徙贯南鄙。边之人，嗜习玩味异乎沛，然亦未尝辍耕舍学，与边俗齿。且曰：“言忠信，行笃敬，虽夷貊行矣”故处边如沛焉。贞元中，轲仅能执经从师。元和初，方结庐於庐山之阳，日有芟荑畚筑之役。虽震风凌雨，亦不废力火耨。或农圃馀隙，积书窗下，日与古人磨砻前心。岁月悠久，浸成书癖。故有《三传指要》十五卷，《十三代名臣议》十卷，《翼孟子》三卷。虽不能传於时，其於两曜无私之烛，不为堕弃矣。流光自急，孤然一生。一日从友生计，裹足而西。京邑之大，居无环堵；百官之盛，亲无瓜葛矣。夫何能发声光於幽陋？虽不欲雌黄者之所轻重，岂不欲持衡者之所斤铢耶！此轲所以中夜愤激，愿从寒士齿。庶或搴芳入幽，不以孤秀不撷；拣金於沙，不以泥土不取。阁下自谓此心宜如何答？也尝读史感和璞之事，必献不至三，刖不至再；必献不至再，殆几乎无刖矣。伏荷阁下以清明重德，镇定群虑，衡镜在乎蚩妍，轻重之分，咸希一定，俾退者无屈辞，进者无幸言。夫如是，非独斯四辈之望而已矣，亦宜实公器而荷百禄，岂只区区世人而已哉！轲也生甚微末，甚乎鱼鸟。鱼鸟微物，犹能依茂林清泉以厚其生，矧体乾刚坤顺之气，不能发迹於大贤人君子之门乎？轲再拜。
    ○上韦右丞书
    右丞阁下。某切伏下风有年矣，布衣儒冠，读书耕田，焦劳形神，求古人道，不为不多。其阅今之事，极耳目之闻见，亦以半古之道参乎其心者也。行之於古既如彼，踵之於今又如此，固不必揲乎蓍，灼乎龟，而卜筮行乎其中矣。小生敢欲首天下之忠，激敢言之士，辄试贡心中事以当阁下。
    阁下知一士之进退，关天下之去就。今天下白屋之士，有角立秀出者，或能以黄老言，或能以儒术言，或能以刑法言，思愿吐一奇，设一策，使司化源者开目而见四方之事，阁下知天下亦有人乎？有是人，无其时，与无是人同；有其言而不行其所以言，与无言同。此所以理代寡，则升平之运不可得而至也。古之大臣，不惟谏君，人亦谏，君亦谏，故曰：惟尹躬暨汤，咸有一德。此所以开圣听而达天视也。昔贞观初，天下注心於房、魏，而太宗果为尧舜。开元中，天下注心於姚、宋，元宗几如太宗。今阁下之车辙马迹，相去俯无尺寸，天下之注心於阁下，聚手而指，以为提持大柄，在阁下掌握中耳，阁下知人意参於天意邪？先天而天弗违，则其古之相天下者，其道不同，及其成功一也。昔汉孝惠时有若曹丞相，以黄老施化，而天下清净。孝武时有若公孙宏，以儒术御世，而天下亦治。孝宣时有若魏邴者，以刑法检下，实号中兴。阁下必欲为黄老，而馆舍下有胶西盖公邪；必欲为儒术，而门下有平津之客邪；必欲为刑法，而与言者有温舒于公邪。此三者，在阁下所嗜而行之耳。夫横一木而栋明堂者，其力固多。然其下有柱，柱下有石，石下有土，积三物而栋力成焉。故《太元》曰：“崔嵬不崩群土︹。”此明上下节级有扶持之道也。
    今人之望阁下，挺一身而栋天下必矣，抑不知栋下之柱者谁乎？柱下之石土者谁乎？此小生汲汲於私心，诚在比也。某每病此来之欲为丞相者，驯致其道，积人之望，使必曰某公必为宰相。白麻未及下，而门已扃。其此岂谓导万物之情状，达一人之聪明邪？且一人之耳，待宰相而聪之；一人之目，待宰相而明之。宰相之耳目，亦资天下之士。且曰是何贤於我，其言亦何补焉？此谷梁子所谓上暗下聋也。某尝试论之。天下之形声，虽离娄、师旷，故不能周视遍听。矧闭目掩耳，而欲达天下之视听，不亦难哉！故曰耳目在天下，聪明在宰相。故尧所以寄耳目於舜、禹，时为聪明文思之後焉。脱不以天下为聪明，某不知其然，此亦阁下之所丑闻也。故某所徵前事而言之，意者实欲阁下践其地，使今之谈者曰：“房、魏道在，吾君必为太宗矣。”区区下情，辄以此贡心焉。伏惟宥其愚而舍其所持意，恩幸！苛恐惧再拜。
    ○与马植书
    始存之不以子古拙，不责子以今人之态，能遗其铅黄外饰，直索子心於古人之心，在今之行古者然。虽无以应君子，幸存之不友予以面。予何人，敢不以心友於存之邪！且古人相知在此。今愚忌存之固有未子知者，矧与相面者，其能异於行路之人哉？固无也。有恨群居时，口未能言及此，还罢又不相处。虽素尚蓄积，竟未得露一毫於方寸之地。每一相见，何尝不兼々於内，若饮者实满於腹，思一吐而未果者。存之谓予是言似乎哉？以为似，则予不得不吐於存之矣。
    先此二十年，予方去儿童心，将事四方志，若学山者以一篑不止，望於上，誓不以邱陵其心而尽乎中道也。志且未决，适曹天谴，重罹凶咎，日月之下，独有形影。存之以予此时宜如何心哉？苟将尽馀息以鸿同大化。或有论予者，相晓以古道，且曰：“若身未立於时，若名未扬於人。若且死，独不畏圣人之经戒，俾立身扬名之意邪？”蹶然而恐，震骇且久，曰：“微夫子，吾几得罪於圣人矣。”噫！圣人之言天戒也，天戒何可违乎！
    历数岁，自洙泗渡於淮，达于江，过洞庭三苗，逾郴而南，涉浈江，浮沧溟，抵罗浮，始得师于寿春杨生。杨生以传书为道者也。始则三代圣王死，而其道尽留於《春秋》，《春秋》之道，某以不下床而求之，求之必谋吾所传不失其指。每问一卷，讲一经，说一传，疑周公、孔子、左邱明、公羊高、谷梁赤，若回环在座，以假生之口以达其心也。迩来数年，精力刻竭，希金口木舌，将以卒其业。虽未能无愧於古人，然於圣人之道，非不孜孜也。既而曰：“以是为驾说之儒，曷若为行道之儒邪？”贮之於心有经实，施之於事有古道，犹不愈於堆案满架，於笔砚间邪？徒念既往者未及孔门之宫墙，自谓与回、牛相上下。传经意者，家家自以为商、偃，执史笔者，人人自以为迁、固。此愚所以愤悱，思欲以圣人之为市南宜僚，以解其纷，以衡石轻重，俾将来者知圣代有谯周焉。此某所以蓄其心者。
    元和初，方下罗浮，越梅岭，泛赣江，浮彭蠡，又抵於匡庐。匡庐有隐士茅君，腹笥古今史，且能言其工拙赘蠹，语经之文，圣人之语，历历如指掌。予又从而明之者，若出井置之於泰山之上，其为见非不宏矣。长恨司马子长谓挈诸圣贤者，岂不然乎哉？脱渐子长之言，予之厄穷其身，将淬磨其心，亦天也。是天有意，我独无恙，何也？夫然，亦何必瞽吾目然後《国语》，刖吾足然后《兵法》，抵宫刑然後《史记》邪？予是以自忘其愚瞽，故有《三传指要》十五卷，《汉书右史》十卷，《黄中通理》三卷，《翼孟》三卷，《隋监》一卷，《三禅五革》一卷。每撰一书，何尝不覃精潜思，绵络指统。或有鼓吹於大君之前曰：“真良史矣。”且曰：“上古之人，不能昭明矣。”某其如何，有知予者，相期不啻於今人，存之信然乎哉？此古人所以许一死以谢知己，诚难事也。如不难，亦何为必以古人期於今人待邪！
    又自《史记》班《汉》以来，秉史笔者，予尽知其人矣。言东汉有若陈宗、尹敏、伏无忌、边韶、崔实、马日、蔡邕、卢植、司马彪、华峤、范煜、袁宏，言《国志》有若卫ダ、缪袭、应璩、王沈、傅元、茅曜、薛莹、华覆、陈寿，言晋洛京史有若陆机、束皙、王铨、铨子隐，言江左史有若邓粲、孙盛、王昭之、檀道鸾、何法盛、臧荣绪，言宋史有若何承天、裴松之、苏宝圭、沈约、裴子野，言齐史有若江文通、吴均，言梁史有若周兴嗣、鲍行卿、何之元、刘，言陈史有若顾野王、傅宰、陆琼、姚察、察子思廉，言十六国史有若崔鸿，言魏史有若邓渊、崔浩、浩弟览、高允、张伟、刘横、李彪、邢蛮、温子、魏收，言北齐史有若祖有若祖孝徵、陆元规、汤休之、杜台卿、崔子发、李德林、林子百药，言後周史有若柳虬、牛宏、令狐德、岑文本，言隋书有若王师邵、王胄、颜师古、孔颖达、于志宁、李延寿，言皇家受命有若温大雅、魏郑公、房梁公、长孙赵公、许敬宗、刘允之、杨仁卿、顾允、牛凤及刘子元、朱敬则、徐坚、吴兢。次而修者亦近在耳目。於戏！自东观至武德以来，其间作者遗草有未行於时，及修撰未既者，如闻并藏於史阁，固非外学者可得究诸。
    予虽无闻良史，至於实录品藻，增损详略，亦各有新意，岂无班、马之文质，董、史之遗直者邪！盖有之矣，我未之见也。常欲以春秋条贯，删补冗阙，掇拾众美，成一家之尽善。有若采葑菲者无以下体，衣狐裘者无以羔袖。言不多乎哉？以为多，则存之视予力志何如耳。昔阮嗣宗嗜酒，当时以为步兵校尉，虽非其任，贵且快意。今予之嗜书，有甚於嗣宗之嗜酒，且虚其腹，若行哺而实者，存之宜如何处予哉？传不云乎，心志既通，名誉不闻，其足下何遗邪？此存之所宜动心也。脱禄不及厚孤弱，名不及善知友。匡庐之下，犹有田一成，耕牛两具，僮仆为相，杂书万卷，亦足以养高颐神。诚知非丈夫矣所立，固不失谷口郑子真耳。敢布诸足下共图之。某再拜。
    ○代荀卿与楚相春申君书
    前兰陵令臣况谨奉书于相国春申君足下。前者不识事机，冠宋章，袭儒衣，以廉轴驾羸驽，应聘於诸侯。始入秦，见秦应侯。会侯方以六国舀其君，且曰：“吾方角虎以斗，又何儒为？”故去秦之赵，会孝成王喜兵法，方筑坛拜孙膑，欲磨牙而西。臣以汤武之兵钳其口於前，赵王亦不少孙膑而多臣。臣以是去赵之齐。会宣王方沽贤市名达诸侯间，人聚稷下，若邹子、田骈、淳于髡，皆号客卿。故臣得翱翔於诸子间。自威王至襄王，三为祭酒，号为老师。然悯诸生少年，皆不登阙里，不浴沂水，各掉寸舌，得纡朱垂组，自以为高莫我若也。臣以乳儿辈畜之，何虞其蝎虿之为毒也。由是谗言塞路，臣之肉几为齐人所食。
    伏念相君与平原、孟尝、信陵齐名，故游谈者谓从成则楚王，衡成则秦帝，以相君之相楚故也。不然，楚何以得是名？以是去齐归相君。相君果不以臣孱固，俾臣为兰陵令。臣始下车，方弦琴调轸，欲兰陵之人心和且富，既富且教，必使三年有成，然後报政於相君。此臣效相君者希以是。不意稷下之谤，又起於左右，俾臣之丑声，直闻於执事。执事果亦疑弃臣如脱故屣。臣之去兰陵，岂不知相君之弃臣邪？臣尚念古者交绝不出恶声，臣怼楚而怨相君也哉。顷相君徒欲人之贤已，曾不知楚国前事。臣不远引三代洎春秋，今虽战国，亦不敢以他事白，直道今楚国盛衰之尤者，冀相君择焉。
    自重黎为火正，光融天下。鬻熊有归德，教西伯弟子。洎冒熊绎，荜路蓝缕，以启荆蛮。历武、文、成始臣妾江汉，至庄王始与中国争伯。此数君皆郢之祖宗，而代亦称臣之术。五尺童子，羞称五伯，臣又何必独为相君道哉。然楚君但成、庄而已矣。自庄而下，楚亟不竞。平王嗣位，耳目倒置，伍奢以谏死，费无极以谗用。亡太子，走昭王，污楚宫，鞭郢墓，岂不以一谗而至乎？尔下及怀王，知左徒屈原忠贤，始能付以楚政。当诸侯盛，以游说交斗，犹以楚为有人。无何，为上官靳尚所短，王怒，疏屈平。平既疏，秦果为张仪计陷楚之商於地。仪计行，秦果欺楚。是以有蓝田之役，丹徒之败。怀王囚不出咸阳，亡不越魏境，客死而尸归，至今为楚痛。岂不曰疏屈平亲靳尚而至於尔？人亦谓令尹子兰不得爵然无非，已不能疾谗，又从而惜之，俾屈生溺，《离骚》为之作。襄王以前事历目切骨，虽有宋玉、唐勒、景差辈子弟，赋风吊屈而已，又何能免王於矢石哉！
    今相君自左徒为令尹，封以号春申君。楚於相君，设不能引伍奢、屈平以辅政，复不能拒无极、靳尚之口弭，臣见泗上诸侯，不北辕不来矣。夫如是，汉水虽深，不为楚堑，方城虽高，不为楚险，相君虽贤，欲舍楚而安之也？今有李园者，世以谀媚荐宠，喜以阴计中上，根结枝布，浸为难拔。相君若不以此时去之，则王之左右前後，不靳尚，则无极，讵独臣之不再用也！前月相君聘至，跪书受命，且曰：若恶若仇，若善若师，真宰相之心。脱李园之（一作何）至，费靳方试，何害臣之不再罢兰陵也哉！敢辄尽布诸执事，而无遂子兰之非。况之望也，楚子之幸也。
    ○重与陆宾虞书
    别韶卿已逾时，虽游处燕赏不接，然予心未尝一日去韶卿也。且京洛相去八百里，足以绝韶卿车辙马迹。矧又自洛南而东，涉淮浮江，沿洄数千里，安得不悒悒西望邪！比予在辇下五六年，始不知韶卿。及知韶卿，两心始亲，而形骸已相远。苟未能忘情，忍不酸鼻出涕，为吾友之思邪？前陆掾来，得韶卿书，知韶卿欲屈道以从人，求京兆解送。知韶卿道在与否，固不在首解於京兆也。愚尝谓与游者道，韶卿肤未鸡，发未鹤，然其心甚老。脱一旦胁肩低眉，与诸子争甲乙於县官，岂愚所谓甚老者邪？韶卿曾不是思也。愚所谓首出者，谓四科首颜闵，三十世家首太伯，七十列传首伯夷，其为首出，岂不多邪？韶卿不首於是，而欲首於何哉？仆又闻京兆等试，试官知与否，脱有知韶卿人闻，乌有不心躬嘿礼灵冠统以待之邪！夫然，亦何害，小伸於知已耳。不然，则东国绌臣，西山饿夫，微仲尼，何伤为展季、伯夷矣。韶卿独不见既得者邪，岂尽为颜子、太伯、伯夷然。幸韶卿熟思之，无以予不食太牢为不知味者也。前月中两寄状，计必有一达者。过重阳，当决策东去。计韶卿无以予身远而不予思也。勉矣自爱，策名春官，後当会我於真山。
    ○三传指要序
    先儒以《春秋》之有三传，若天之有三光然。然则春秋盖圣人之文乎？圣人之文天也。天其少变乎？故《诗》有变风，易有变体，《春秋》有变例。变之为义也。非介然温习之所至，赜乎其粹者也。轲尝病先儒各固所习，互相矛，学者准裁无所。岂先圣後经以辟後生者邪，抑守文持论败溃失据者之过邪？次又病今之学者，涉流而迷源，舍经以习传，摭直言而不知其所以言。此所谓去经纬而从组缋者矣。既传生于经，亦所以纬於经也。三家者，盖同门而异户，庸得不要其终以会其归乎！愚诚颛蒙，敢会三家必当之言，列於经下，撰成十五卷，目之曰《三传指要》。冀始涉者开卷有以见圣贤之心焉。俾《左氏》富而不诬，公羊裁而不俗，《谷梁》清而不短。幸是非殆乎息矣，庶儒道君子有以相期於孔氏之门。
    ○庐山黄石岩院记
    古老有言曰：太极之气，积而为山岳，泄而为川渎。然则匡阜之气，其大矣乎！庚辰岁，山客刘轲，采拾怪异，自麓至顶，却下半里馀，次於黄石岩。岩中有栖禅子，不知其几许腊，而瑰行峻节，人事难能。仆高其人，而信宿忘返。赜其轻重，颇见其宅心之地，乃问其住年。但手指松桂云：“初毫我植，今环人臂。乌飞兔走，吾复何齿。矧卯戌之昏旦，霜炎之冻炙，生落之荣悴，去留之沿溯，虽云云自彼，而於我蔑如也。”於戏！向非岩房峭绝，僧行孤峙，则人境两失，固其宜也，复何言哉！观夫烟□生於履舄，岚霭出於襟袖，群形浩扰，并入眸子，每至烟雨初霁，山光澄练，泠泠仙语，如在耳右。况又耸凌兢，上冥冥，焉知不能与洪接袂，浮邱连驾，盈缩造化，吐纳颢气，绝惭容於厚面，远喧卑之腥秽乎！不得而然者，盖钩也，饵也。名为利钩，利为名饵。吞钩食饵，手足羁锁。彼焉得跳跃於此乎？夫禅子脱去桎梏，四支宣展，动与□无心，静将石何机，物我一致，端邪径塞。仆所谓非斯人不能住斯境也。禅师宜春人，俗姓刘，名常进。时人以师久住，遂以其姓易其岩名云。
    ○智满律师塔铭
    昔长沙桓公有定倾翊戴之勋，藏晋盟府。曾孙潜，高尚不仕。其後世为匡庐高民乎。（疑）有应真之士，产灵祥於栗里矣。大师讳智满，先生九代孙也。（下阙）文曰：
    匡阜之下，炉峰之北，有白马香象，甚奇特兮。毛群羽族，麟凤称德，绝足□翔，就羁勒兮。大毗尼师，垂法作则，亻先々律子，用徽纟墨兮。法社雾坛，其仪不忒，憧憧古今，奔白黑兮。三毒六贼，本拔源塞，蕴界受降，师独得兮。神升兹氏，香留天棘，石塔巍巍，二林侧兮。纟襄褐巾墨，门人之服，心丧三纪，哀无极兮。
    ○栖霞寺故大德比律师碑
    世说域中四名刹，栖霞其一，以其高僧世出。自齐、梁间大小郎至大师，声闻相袭。故江左重呼其名，谓栖霞大师焉。
    大师讳昙比，俗姓王氏，晋琅琊文宪公後。自永嘉南迁，为句曲人。王父师虔，会稽守，虔生智，高尚不仕，州里号处士。生大师，自孩抱绝不为儿弄，廑能言，标颖聪拔，群言秘旨，迎耳必了。及长，不茹荤血，乃曰：“天其或者将涤吾器耶。”既落发於金陵希瑜律师，受戒於过海鉴真大师。後与友人高陵恩律师追远永之游，乃偕隐匡庐之东林。虽欲遗名，而名已高矣。於是奔走吴、楚、青、徐之学者，始五腊讲律於豫章龙兴，环座捧帙者麻苇。明年登明寺坛。至德三载，敕隶於明寺。後累莅事於甘露坛。端肃严恪，仪刑梵众。大历初乃归栖霞。其莅坛传戒一十五会，讲训经律三十七座。州牧兰陵萧公高其人，谓标望风度，讵独邺、卫松柏耶！乃命为僧正，纪纲大振，虽一公帖四辈之望，无以上也。十四年，忽昌言於众曰，吾以律从事，自谓无愧於篇聚矣，然犹未去声闻之缚。”既而探曹溪牛头之旨，沈研覃思，朗然内得。乃曰：“大丈夫了心当如此。”建中元年，禅坐空谷，虽野马飘鼓，星辰凌历，云云自彼，我何事焉。後瓦官寺其徒聚谋而请曰：“瓦官寰中之名刹也。大师乃江左之硕人也，舍是而不居，吾属安仰？”始出山居焉，从人欲也。无几何，谓弟子志诚、海潮等曰：“吾休矣，邱井梦电之喻必然耳。”贞元十三年十一月六日丁亥，坐化於瓦官寺律堂。是月景申，茶毗塔於新亭之後冈。春秋七十五，僧腊五十一。
    门人临坛者，有若庐陵龙兴寺明则、广陵定山寺道兴、乡邑寺行铨、临淮开元寺澄观、九江宝珍寺智满、当州彭城寺惠兴、瓦官寺灵津、鹤林寺常静、天乡寺日耀、龙兴寺惠登，皆津梁後进，为世灯烛。贤七十子而後知仲尼大圣，睹栖霞弟子得不为师氏名焉！今宝称领摩诃刍众，坛压庐岳，大江西南，卓然首出。若商那之後，继以掬多，得不谓释氏之雄乎！轲夙承宝称之知，见命叙述，且曰：“吾得子铭吾大师，吾无恨矣。”文曰：
    有晋世家，地高琅琊，产栖霞兮。宿殖有自，许身佛氏，为释子兮。结夫缠盖，惠刃中淬，谁何对兮。璞琢金蓥，潭澄月映，本清净兮。尸罗毗尼，开遮止持，作律师兮。摄深匡高，以游以遨，铿蒲牢兮。梵行既立，薪传火袭，光岌岌兮。
    ○庐山东林寺故临坛大德塔铭（并序）
    维元和十年冬十月己亥，我具寿大师归於庐山东林寺。既庀事，门弟子道深、如建等以铭志为急，白彭城刘轲：“轲尝执吾大师之巾锡，大师行业德状，轲能言之。乃走其徒持事状於山阳草堂，具道其所以来。轲既受事，仰而哭，且曰：“轲何心遽忍铭吾大师！”俄而曰：“我而不铭而谁为。”於是衔涕涟涟，作石塔铭志云。
    大师讳上宏，俗饶姓，其先临川人。祖公悦，父知恭，世为南城闻儒。故大师自童子耳熟，家训，故风流举动，造次必於儒者。年十五，脱然有方外之志。遂依舅氏出家。暨二十二岁，具戒於衡岳大圆大师。大历八载，敕配本州景□寺。後依南昌律师学四分毗尼。既覃精研究，或从我驾说而通者，日有百数。时谓景□且在，无患无律。贞元三年，止南昌龙兴寺，四方风闻者尘至。时江州峰顶寺长老法真，台州国清寺法裔，荆州庆门寺灵裕，并有大名於时。会有事於灵坛，故三长老摄大师以临之。至四十年春，九江守李公康以东林远公旧社，不可以无主，固请住焉。前後莅事凡一十八会，彼域之男女，繇我而作比邱者，万有五千五百七十二人。大师既通明大教，祖述毗柰耶，宪章修多罗，心同曹溪，事同南山。故及我门而升我堂者，未尝虚返。我所以驾白牛以驱羊鹿，孰谓我为小乘者乎？繇是荐绅先生若颜鲁公、姜相公，并愿依遗民、莱民旧事，待大师於虎邱、雁门之上。故游二林者谓生远犹在。将大去，乃遗言於二三子曰：“吾生七十有七，腊五十有六。年非不耆，腊非不高。今则去矣，尔无谓吾死。”门人道深、怀纵、如建、冲契、宗一、智则、智明、云皋、图信、行允等，长号无，相与立石塔於香炉峰下。是月丙寅，归舍利於塔，从故事也。轲不得让，荐诚於铭，铭曰：
    德有塔，功有铭，功可祖，德可宗。宗可师，师有资。呜呼！千载而下资而後者，知是塔有毗柰耶之宗师。
    ○大唐三藏大遍觉法师塔铭（并序）
    岁丁巳开成纪年之明年，有具寿沙门曰令检，自上京抵洛师，以缥囊盛三藏遗文传记，访余柴门于行修里，且曰：闻夫子斧藻群言旧矣。讵直专声於班、马，能不为释氏董狐耶？抑岂不闻贞观初慈恩三藏之事乎，敢矢厥来旨云。三藏事迹载国史及《慈恩传》，今塔在长安城南三十里，初高宗塔於白鹿原，後徙於此。中宗制影赞，谥大遍觉，肃宗赐塔额曰兴教，因为兴教寺，寺在少陵原之阳。年岁浸远，塔无主，寺无僧，荒凉残委，游者伤目。长庆初，有衲衣僧昙景始葺之。大和二年，安国寺三教谈论大德内供奉赐紫义林，修三藏忌斋於寺。斋众方食，见塔上有光，圆如覆镜。道俗异之，林乃上闻。乃与两街三学人共修身塔，兼砻一石於塔，至三年修毕。林乃化遗言於门人令检曰：“尔必求文士铭之。检泣奉遗教，直以铭为请，非法允之冢嫡，谁何至此乎！”轲三让不可，乃略而铭之。
    三藏讳元奘，俗陈姓，河南缑氏人。曾父钦，後魏上党太守。祖康，北齐国子博士。父惠英，长八尺，美须眉，魁岸沈厚，号通儒，时人方汉郭林宗。有子四人，奘其季也。年十三，依兄捷出家於洛。属隋季失御，乃从高祖神尧於晋阳。俄又入蜀，学《摄论》《毗昙》於基暹二法师。武德五年，受具於成都。精究篇聚，又学《成实》於赵州深，学《俱舍》於长安岳。於是西经前来者，无不贯综矣。
    初中国学者，多以实相性空，通贯群说。俾彖象蹄笱，往往失鱼兔於得意之路。至於星罗棋布，五法三性，析秋毫以矢名相，界地生汇，各有攸处，曾未暇也。大遍觉乃兴言曰：“佛理圆极，片言支说，未足师决，固是经来未尽。吾当求所未闻，俾跛眇儿视履，必使解行如函盖，始可为具人矣。且法显智严何人也。犹能孤游天竺，而我安能坐致耶！”初三藏之生，母氏梦法师白衣西去，母曰：“何去？”曰：“求法。”贞观三年，忽梦海中苏迷卢山遽凌波而入，乃见石莲波外承足山，险不可上，试踊身腾踔，飒然飙举，升中四望，廓澈无际。觉而自占曰：“我西行决矣。”至凉州，都督李大亮防禁特切，逼法师还京，法师乃宵遁，渡瓠芦河，出玉门，经莫贺延碛。艰难险阻，仆而复起者，何止百十耶！自尔涉流沙，次伊吾，高昌王麴文泰遣贵臣以驼马迓法师於白力城。王与太妃及统师大臣等尊以师礼，王亲跪於座侧，俾法师蹑肩而上。资赠甚厚，送至叶护可汗衙。又以廿四封书，通屈支等廿四国。献花缯五百疋於可汗，称法师是奴弟，欲求大法於婆罗门国，愿可汗怜师如怜奴。其所历诸国，为其王礼重，多此类也。自尔支提梵刹神奇灵迹，往往而有，法师皆沥诚尽敬，耳目所得，孕成多闻，与夫世称博物者，何相万耶。详载如传。
    惟至中印度那烂ヌ寺，寺遣下座廿人明详仪注者引参正法藏，即戒贤法师也。既入谒，肘膝著地，舐足已，然後起。法藏讯所从来，曰：“自支冉阝，欲依师学瑜伽论。”法藏闻则涕泗曰：“解我三年前梦金人之说，伫尔久矣。”遂馆於幼日王院觉贤房第四重阁，日供担步罗果一百廿枚，大人米等称是，其尊敬如此。法师既名流五印，三学之士，仰之如天。故大乘师号法师为摩诃天，小乘师号解脱天，乃白大法藏请留之，法师曰：“师等岂不欲支冉阝之人开佛慧眼耶？”不数日，东印度王构摩迎法师，戒日王闻法师在构摩处，遣使谓构摩曰：“急送支，冉阝僧来。”构摩曰：“我头可得，僧不可得。”戒日神武雄勇，名震诸国，乃怒曰：“尔言头可得，可将头来．”构摩惧，乃严象军二万，船三万，与法师同溯克伽河，筑行宫於河北，构摩自迎戒日於河南，戒日曰：“支冉阝僧何不来？”构摩曰：“大王可屈就。”王既见法师，接足尽敬，且曰：“弟子闻支冉阝国有秦王破阵乐。”乃问秦王是何人，法师盛谈太宗应天顺人事，王曰：“不如此，何以为支，冉阝主。”因令法师出《制恶见论》。然小乘外道，未即推伏，请於曲女城集五印沙门婆罗门等，兼十八国王，观支冉阝法师之论。凡十八日，无敢当其锋者。戒日知法师无留意，厚以象马橐装饯法师。又以素叠印书使达官送法师，所经诸国，令兵卫达汉境。
    法师却次于阗，因高昌商胡入朝，附表奏自西域还。太宗特降天使迎劳，仍制于阗等道送法师，令敦煌迎於流沙，鄯部迎於沮沫，时帝在洛阳，敕西京留守梁国公元龄备有司迎待。是日宿於漕上。十九年春正月景子，留守自漕奉迎於都亭，有司颁诸寺帐舆花幡，送经於宏福。翌日，大会於朱雀街之南，陈列法师於西域所得经像舍利等。其梵文凡五百廿夹，六百五十七部，以廿马负而至。自朱雀宏福十馀里，倾都士女，夹道鳞次，若人非人，曾不知几俱胝矣。壬辰，法师谒文武圣皇帝於洛阳宫。二月己亥，对於仪鸾殿，因广问雪岭已西诸国风俗，法师皆备陈所历，若指诸掌。太宗大悦，谓赵公无忌曰：“昔符坚称道安为神器，今法师出之更远。”时帝将征辽，法师请於嵩之少林翻译。太宗曰：“师西去後，朕为穆太後於西京造宏福寺，寺有禅院，可就翻译。”三月己巳，徙宏福。夏五月丁卯，法师乃开贝叶。廿年秋七月，法师进新译经论，仍请制经序。并进奉敕撰《西域记》十二卷。太宗美法师风仪，又有公辅才，俾法师裼缁褐袭金紫。法师因以五义褒扬圣德，乞不夺其志。遂问瑜伽十七地义。太宗谓侍臣曰：“朕观佛经，犹瞻天望海。法师能於异域得是深法，非惟法师愿力，亦朕与公等宿殖所会。”及《三藏圣教序》成，神笔自写。太宗居庆福殿，百寮陪位，坐法师，命宏文馆学士上官仪对群寮读之。廿二年夏六月，天皇大帝居春宫，又制《述圣记》及《菩萨藏经後序》。太宗因问功德何最，法师对以度人。自隋季天下祠宇残毁，缁伍殆绝。太宗自此敕天下诸州寺，宜各度五人，宏福寺度五十人。戊申，皇太子宣令，请法师为慈恩上座，仍造翻经院，备仪礼自宏福迎法师。太宗与皇太子後宫等，於安福门执香炉，目而送之。至寺门，敕赵公英、中书令褚引入，於殿内奏九部乐破阵舞，及百戏於庭而还。廿三年夏四月，法师随驾於翠微宫，谈赏终日。太宗前席攘袂曰：“恨相逢已晚。”翌日，太宗崩於含风殿。
    高宗即位，法师还慈恩，专务翻译。永徽三年春三月，法师於寺端门之阳造石浮图。高宗恐力大难成，令改用砖塔，有七级，凡一百八十尺，层层中心，皆有舍利。冬十月，中宫方妊，请法师加，既诞，神光满院，则中宗孝和皇帝也。请号为佛光王，受三归，服袈裟，度七人，请法师为王剃发。及满月，法师进金字《般若心经》及道具等，显庆二年春二月，驾幸洛阳，法师与佛光王发於驾前。既到馆，於积翠宫终译《发智婆沙》。法师早丧所天，因扈从还访故里，得张氏姊，问茔垅已平矣，乃捧遗柩改葬於西原。高宗敕所司公给，备丧礼，尽饰终之道。洛下道俗赴者万馀人，释氏荣之。三年正月，驾还西京，敕法师徙居西明寺。高宗以法师先朝所重，礼敬弥厚，中使旁午，朝臣慰问及锡赉无虚日。法师随得随散，中国重於《般若》，前代虽翻译犹未备，众请译焉。法师以功大恐难就，乃请於玉华宫翻译。四年十月，法师如玉华，馆於肃成院。五年春正月一日，始翻梵本，总廿万偈。法师汲汲然常恐不得卒业，每厉译徒，必当人百其心。至龙朔三年方绝笔。法师翻《般若》後，精力元刂耗，谓门人曰：“吾所事毕矣。”吾瞑目後，可以蘧为亲身物。”门人雨泣，且曰：“和上何遽发此言？”法师曰：“吾知之矣，麟德元年春正月八日，门人元觉梦一大浮图倒。法师曰：“此吾灭度之兆．”遂命嘉尚法师具录所翻经纶，合七十四部，总一千三百卅八卷。又造俱胝画像弥勒像各一千帧，又造素像十俱胝供养悲敬上油各万人，烧百千灯，赎数万生。乃与寺众辞，三称慈尊，愿生内眷。至二月五日夜，弟子光等问云：“和上决定得生弥勒内众否？”颔云得生。俄而去。春秋六十九矣。
    初高宗闻法师疾作，御医相望於道。及坊州奏至，帝哀恸，为之罢朝三日。敕坊州刺史窦师伦令官给葬事，又敕宜听京城僧尼送至塔所。门人奉柩於慈恩翻经堂，道俗奔赴者日盈千万。以四月十四日葬於东，京畿五百里内，送者百馀万人。至总章二年四月八日，有敕徙於樊川北原，伤圣情也。法师长七尺，眉目若画，直视不顾，端严若神。自大教东流，翻译之盛，未有如法师者。虽滕、兰、澄、什、康会、竺护之流，无等级以寄言。其彬彬郁郁，已布唐梵新经矣。自示疾至於升神，奇应不可殚纪。盖莫详位次，非上地其孰能如此乎！文曰：
    三藏之生，本乘愿来。入自圣胎，出於凤堆。大业之季，龙潜於并。孺子谒帝，与兄偕行。神尧奇之，善果度之。不为人臣，必为人师。师法未足，自洛徂蜀。学无常师，鸟必择木。迹穷夷夏，更讨身毒。寺入烂ヌ，师遇尸罗。王逢戒日，论得瑜伽。瑜伽师地，藏教泉府。猥朵名数，茧抽圣绪。我握其枢，赤幡仍竖。名高曲女，归我真主。主当文皇，臣当蔡梁。天下贞观，佛氏以光。光光三藏，是护是付。付得其人，经纶彬彬。梵语华言，胡汉相宣。台臣笔受，御膝前席。积翠飞花，恩光奕奕。太宗序教，天皇述圣。扬於王庭，百辟流咏。三藏慰喜，灵介祉。蔑彼滕什，曾无此事。我功成矣，我名遂矣。脱屣玉华，升神睹史。发棺开殓，天香馥馥。地位殊分，神人是卜。中南地高，樊川气清。修塔者谁，林公是营。门人令捡，实尸其事。铭勒塔旁，捡真法子。
    ○农夫祷
    丙戌，岁大饥，楚之南江黄间尤甚。明年，予将之舒，途出东山。见老农辈，鸠其族为祷於伍君祠。其意诚而辞俚，因得其文以润色之，亦以敬於百执事者云。
    农夫某，谨达精诚於明。神吁嗟我耕食之人，谁非土之人。人之有求，神得不以聪明正直听之耶？曩者仍岁荐饥，人为鳏婺，田无耕夫，桑无蚕姬，疠疫痍疮。一方尤危。踵以吴蜀弄兵，吏呼其门，殴荒馀之人，挟弓持戟，女子生别，行啼走哭。王师有征，群盗继诛，乃归其居，乃复室庐。庐坏田芜，亦莫蠲其租。今之收合馀烬，人百其力，幸大成於秋。诚虑旱而不雨；既雨而潦；必不为潦，又虑其苗而不秀，秀而不实；又虑为螟蝗；又虑夫厩马之夺其食，赃吏之厚其敛也。呜呼！必马无厌粟者，妾无厌罗纨者。吾敛其薄矣，亦於何厚其所薄耶。伏希神明，无有所忽。祷曰：无瘠农人以肥厩马，无寒蚕妇以暖妓妾，无销耒耜以滋兵刃。农人不饥而天下肥，蚕妇不寒而天下安，耒耜不销而天下饶。妾暖而骄，兵滋而残，马肥而豪。不迹不驰，足食足衣。皇天皇天，胡忍是为。苟不此为，民其嘻嘻，神其怡怡。尚飨！
    ●卷七百四十三
    ☆裴休
    休字公美，孟州济源人。长庆中登第，又举贤良方正异等。历诸府解署，入为监察御史右补阙史馆修撰。会昌中自尚书郎历典外郡。大中初累官户部侍郎，充诸道盐铁使。转兵部侍郎，迁御史大夫。六年以本官同平章事。累转中书侍郎兼礼部尚书。十年罢为宣武军节度使。封河东县子。守太子少保公司东都。十一年充昭义军节度使。十三年徙河东。十四年徙凤翔。又徙荆南。咸通初入为户部尚书，徙吏部。加太子少师卒。
    ○请革横税私贩奏
    诸道节度观察使置店停上茶商，每斤收拓地钱，并税经过商人，颇乖法理。今请厘革横税，以通舟船。商旅既安，课利自厚。今又正税茶商，多被私贩茶人侵夺其利。今请强干官吏，先於出茶山口及庐、寿、淮、南界内布置把捉，晓谕招收，量加半税，给陈首帖子。令其所在公行，从此通流，更无苛夺。所冀招恤穷困，下绝奸欺，使私贩者免犯法之忧，正税者无失所之叹。欲究根本，须举纲条。
    ○大方广圆觉修多罗了义经略疏序
    夫血气之属必有知，凡有知者必同体。所谓真净明妙，虚彻灵通，卓然而独存者也。是众生之本源，故曰心地；是诸佛之所得，故曰菩提；交彻融摄，故曰法界；寂静常乐，故曰涅，不浊不漏，故曰清净；不妄不变，故曰真如；离过绝非，故曰佛性；护善遮恶故曰总持；隐覆含摄，故曰如来藏；超越元，故曰密严国；统众德而大备，烁群昏而独照，故曰圆觉。其实皆一心也。背之则凡，顺之则圣，迷之则生死始，悟之则轮回息。亲而求之则止观定慧，推而广之则六度万行，引而为智然後为正智，依而为因然後为正因。其实皆一法也。终日圆觉而未尝圆觉者，凡夫也；欲证圆觉而未极圆觉者，菩萨也；具足圆觉而住持圆觉者，如来也。离圆觉无六道，舍圆觉无三乘，非圆觉无如来，泯圆觉无真法。其实皆一道也。三世诸佛之所证，盖证此也；如来为一大事出现，荩为此也；三藏十二部，一切修多罗，盖诠此也。然如来垂教，指法有显密，立义有广略，乘时有先後，当机有浅深。非上根圆智，其孰能大通之？故如来於光明藏与十二大士，密说而显演，潜通而广被，以印定其法，为一切经之宗也。
    圭峰禅师得法於荷泽嫡孙南印上足道圆和尚。一日，随众僧斋於州民任灌家，居下位以次受经，遇《圆觉》了义，卷未终轴，感悟流涕，归以所悟告其师。师抚之曰：“汝当大宏圆顿之教，此经诸佛授汝耳。”禅师既佩南宗密印，受圆觉悬记，於是阅大藏经律，通《唯识》《起信》等论，然後顿辔於华严法界，宴坐於圆觉妙场。究一雨之所沾，穷五教之殊致。乃为之疏解，凡《大疏》三卷，《大钞》十三卷，《略疏》两卷，《小钞》六卷，《道场修证仪》一十八卷，并行於世。其叙教也圆，其见法也彻，其释义也端如析薪，其入观也明若秉烛。其辞也极於理而已，不虚骋；其文也扶於教而已，不苟饰。不以其所长病人，故无排斥之说；不以其未至盖人，故无胸臆之论。荡荡然实十二部经之眼目，三十五祖之骨髓，生灵之大本，三世之达道。後世虽有作者，不能过矣！其四依之一乎，或净土之亲闻乎，何尽其义味如此也。
    或曰：道无形，视者莫能睹；道无方，行者莫能至。况文字乎？在性之而已。岂区区数万言而可诠之哉！对曰：“噫！是不足以语道也。前不云乎？统众德而大备，烁群昏而独照也。圆觉也。盖圆觉能出一切法，一切法未尝离圆觉。今夫经、律、论三藏之文，传於中国者五千馀卷，其所诠者何也？戒、定、慧而已。修戒、定、慧而求者何也？圆觉而已。圆觉一法也，张万行而求之者何？众生之根器异也。然则大藏皆圆觉之经，此疏乃大藏之疏也。罗五千轴之文，而以数卷之疏通之，岂不至简哉！何言其繁也？及其断言语之道，息思想之心，忘能所，灭影像，然後为得也。因不在诠表耳。呜呼！生灵之所以往来者，六道也。鬼神沈幽愁之苦，鸟兽怀犭犭之悲，修罗方，诸天正乐，可以整心虑，趣菩提，唯人道为能耳。人而不为，吾末如之何也已矣！休尝游禅师之阃域，受禅师之显诀，无以自效，辄直赞其法而普告大众耳。其他备乎本序云。
    ○华严原人论序
    经云：文字性空。又曰：无离文字而说解脱。必曰舍文字，然後见法，非见法者也。圭峰禅师诞形於西充，通儒於遂宁。业就，将随贡诣有司。会有大德僧道圆，得法於洛都荷泽大师嫡孙南印，开法於遂州大云寺。师游座下，未及语，深有所欣慕，尽取平生所习捐之，染削为弟子，受心法，他日，随众僧斋於州民任灌家，居下位以次受经，遇《圆觉》了义，卷未终轴，感悟流涕，归以所悟告其师。师抚之曰：“汝当大宏圆顿之教，此经诸佛授汝耳。行矣，无自滞於一隅也。”师稽首泣，奉命北去。抵襄汉，会初有自京师负云花观大师《华严疏钞》至者，师一览，升座而讲，听者数千百人，远近大惊。然後至京师，诣云花寺，修门人之礼。北游清凉山，回住於阝县草堂寺。未几，复入寺南圭山。所至道俗归依者如市，得法者数百人。注《圆觉》大小二疏，《华严》《金刚》《起信》《唯识》《四分律》《法界观》。皆有章句。自是圆顿之教，大行於世。其他原人道之根本，会禅教之异同，皆随扣而应，待问而答。或徒众远地，因教诫而成书。或门人告终，为安心而演偈。或熙怡於所证之境，告示初心；或偃仰於所住之山，歌咏道趣。其文广者其理弥一，其语简者其义弥圆。门弟子集而编之成十卷，昭昭然定慧之明镜也。禅师以法界为堂奥，教典为庭宇，慈悲为冠荩，众生为园林，终日赞述，未尝以文字为念。今所传者，盖荆山之人以玉抵鹊，而为行路之所宝也。余高枕於吾师户牖之间久矣，知者不言，则後代何以仰吾师之道乎？於是粗举其大节，以冠於首，裴休序。
    ○黄檗山断际禅师传心法要序
    有大禅师，法讳希运，住洪州高安县黄檗山鹫峰下，乃曹溪六祖之嫡孙，西堂百丈之法嗣。独佩最上乘，离文字之印，唯传一心，更无别法。心体亦空，万缘俱寂。如大日轮，升虚空中，光明照耀，净无纤埃。证之者无新旧，无浅深。说之者不立义解，不立宗主，不开户牖。直下便是，动念即乖，然後为本佛。故其言简，其理直，其道峻，其行孤。四方学徒，望山而趋，睹相而悟。往来海众，常千馀人。予会昌二年，廉於锺陵，自山迎至州，憩龙兴寺，旦夕问道。大中二年，廉于宛陵，复去礼迎至所部，安居开元寺，旦夕受法。退而纪之，十得一二，佩为心印，不敢发扬。今恐入神精义，不闻於未来，遂出之，授门下僧太舟法建，归旧山之广唐寺，问长老法众，与往日常所亲闻，同异如何也。时唐大中十一年十月初八日序。
    ○释宗密禅源诸诠序
    圭峰禅师集禅源诸诠为禅藏，而都序之。河东裴休曰：“未曾有也。”自如来现世，随机立教，菩萨间生，据病指药。故一代时教，开深浅之三门；一真净心，演性相之别法。马龙二士，皆宏调御之说，而空性异宗；能秀二师，俱传达摩之心，而顿渐殊禀。荷泽直指知见，江西一切皆真，天台专依三观，牛头无有一法。其他空有相破，真妄相攻，反夺顺取，密指显说。故天竺中夏，其宗实繁。良以病有千源，药生多品，投机随器，不得一同。虽俱为证悟之门，尽是正真之道。而诸宗门下，通少局多。故数十年来，师法益坏。以承禀为户牖，各自开张；以经论为干戈，互相攻击。情随函矢而迁变，法逐人我以高低。是非纷，莫能辨析。则向者世尊菩萨，诸方教宗，适足以起诤後人，增烦恼病。何利益之有哉？
    圭峰大师久而叹曰：吾丁此时，不可以默矣。於是以如来三种教义，印禅宗三种法门。融瓶盘钗钏为一金，搅酥酪醍醐为一味。振纲领而举者皆顺，据会要而来者同趋。尚恐学者之难明也。又复直示宗源之本末。真妄之和合，空性之隐显，法义之差殊，顿渐之异同，遮表之回互，权实之深浅，通局之是非，莫不提耳而告之，指掌而示之，呻以吼之，爱软以诱之。乳而药之，忧佛种之夭伤也；腹而拥之，念水火之漂焚也；挈而导之，惧邪小之迷陷也；挥而散之，悲斗争之牢固也。大明不能破长夜之昏，慈母不能保身後之子。若吾师者，捧佛日而委曲回照，疑а尽除；顺佛心而横亘大悲，穷劫蒙益。则世尊为阐教之主，吾师为会教之人。本末相扶，远近相照，可谓毕一代时教之能事矣。
    或曰：自如来灭後，未尝大都而通之。今一旦违宗趣而不守，废关防而不据，无乃乖秘藏密契之道乎？答曰：佛於法华涅会中，亦已融为一味，但昧者不觉。故《涅经》迦叶菩萨曰：诸佛有密语，无密藏。世尊赞之曰：如来之言，开发显露，清净无翳。愚人不解，为之秘藏，智者了达，则不名藏。此其证也。故王道兴，则外户不闭，而守在戎夷；佛道备，则诸法总持，而防在魔外。不当复执情攘臂於其间也。呜呼！後之学者，当取信於佛，无取信於人。当取证於本法，无取证於末习。能如是，则不孤圭峰劬劳之德矣。
    ○注华严法界观门序
    法界者，一切众生身心之本体也。从本已来，灵明廓彻，广大虚寂，唯一真之境而已。无有形貌，而森罗大千；无有边际，而含容万有。昭昭於心目之间，而相不可睹；晃晃於色尘之内，而理不可分。非彻法之慧日，离念之明智，不能见自心如此之灵通也。甚矣众生之迷也！身反在於心中，若大海之一沤尔。而不自知有广大之威神，而不能用；觳觫而自投於笼槛，而不自悲也。故世尊初成正觉，叹曰：“奇哉！”我今普见一切众生，具有如来智慧德相。但以妄想执著，而不得证。”於是称法界性，说《华严经》，令一切众生，自於身中，得见如来广大智慧，而证法界也。故此经极诸佛神妙智用，彻诸法性相理事。尽修行心，数门户真，可谓穷理尽性者也。
    然此经虽行於世，而罕能通之。有杜顺和尚叹曰：“大哉法界之经也！”自非登地，何能披其文见其法哉！吾设其门以示之。”於是著《法界观》，而门有三重。一曰真空门，拣情妄以显理；二曰理事无阂门，融理事以显用；三曰周遍含容门，摄事事以显元。使其融万象之色相，全一真之明性，然後可以入华严之法界矣。
    然此观虽行於世，而罕能入之。有圭山禅师叹曰：“妙哉法界之门也！”自非知枢钥之浅深，识阃之广陋，又何能扣其门而入之哉！”於是直以精义，注於观文之下，使人寻注而见门，得门而入观，由观以通经，因经以证性。朗然如秉炬火而照重关矣。
  </div>
  <div class="pagination">
   <a href="全唐文_page440.html">
    上一页
   </a>
   <span>
    ...
   </span>
   <a href="全唐文_page436.html">
    436
   </a>
   <a href="全唐文_page437.html">
    437
   </a>
   <a href="全唐文_page438.html">
    438
   </a>
   <a href="全唐文_page439.html">
    439
   </a>
   <a href="全唐文_page440.html">
    440
   </a>
   <span class="current-page">
    441
   </span>
   <a href="全唐文_page442.html">
    442
   </a>
   <a href="全唐文_page443.html">
    443
   </a>
   <a href="全唐文_page444.html">
    444
   </a>
   <a href="全唐文_page445.html">
    445
   </a>
   <a href="全唐文_page446.html">
    446
   </a>
   <span>
    ...
   </span>
   <a href="全唐文_page442.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
