<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 134 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 134 页/共 658 页
  </h1>
  <div class="content">
   有间余者曰：「盖闻前哲首务，务于下学上达，佐国理民，有云为也。朝有所闻，则夕行之。立功立事，式昭德音。是故伊尹思使君为尧、舜，而民处唐、虞，彼岂虚言而已哉？必旌厥素尔。咎单、巫咸，实守王家，申伯、樊仲，实干周邦，服衮而朝，介圭作瑞。厥迹不朽，垂烈后昆，不亦丕欤！且学非以要利，而富贵萃之。贵以行令，富以施惠，惠施令行，故《易》称以「大业」。质以文美，实由华兴，器赖雕饰为好，人以舆服为荣。吾子性德体道，笃信安仁，约己博艺，无贤不钻，以思世路，斯何远矣！曩滞日官，今又原之。虽老氏曲全，进道若退，然行亦以需。必也学非所用，术有所仰，故临川将济，而舟楫不存焉。徒经思天衢，内昭独智，固合理民之式也？故尝见谤于鄙儒。深厉浅揭，随时为义，可贪于支离，而习其孤技邪？参轮可使自转，木雕犹能独飞，已垂翅而还故栖，盍亦调其机而诸？昔有文王，自求多福。人生在勤，不索何获。曷若卑体屈己，美言以相克？鸣于乔木，乃金声而玉振之。用后勋，雪前吝，幸亻艮不柔，以意谁靳也。」应之曰：「是何观同而见异也？君子不患位之不尊，而患德之不崇；不耻禄之不夥，而耻智之不博。是故艺可学而行可力也。天爵高悬，得之在命或不速而自怀，或羡旃而不臻，求之无益，故智得亻面而不思。阽身以徼幸，固贪夫之所为，未得而豫丧也。枉尺直寻，议者讥之，盈欲亏志，孰云非羞？于心有猜，则簋飧馔犹不屑餐，旌瞀以之。意之无疑，则兼金盈百而不嫌辞，孟轲以之。士或解衤豆褐而袭黼黻，或委筑而据文轩者，度德拜爵，量绩受禄也。输力致庸，受必有阶。浑元初基，灵轨未纪，吉凶分错，人用ㄔ朦。黄帝为斯深惨。有风后者，是焉亮之，察三辰于上，迹祸福乎下，经纬历数，然后天步有常，则风后之为也。当少昊清阳之末，实或乱德，人神杂扰，不可方物，重、黎又相颛顼而申理之，日月即次，则重、黎之为也。人各有能，因艺受任，鸟师别名，四叔三正，官无二业，事不并济。昼长则宵短，日南则景北。天且不堪兼，况以人该之。夫玄龙，迎夏则陵云而奋鳞，乐时也；涉冬则氵屈泥而潜蟠，避害也。公旦道行，故制典礼，以尹天下，惧教诲之不从，有人之不理。仲尼不遇，故论《六经》，以俟来辟，耻一物之不知，有事之无范。所考不齐，如何可一？夫战国交争，戎车竞驱，君若缀旒，人无所丽烛武县缒而秦伯退师，鲁连系箭而聊城弛柝。从往则合，横来则离，安危无常，要在说夫。咸以得人为枭，失士为尤。故樊哙披帷，入见高祖；高祖踞洗，以对郦生。当此之会，乃鼋鸣而鳖应也。故能同心戮力，勤恤人隐，奄受区夏，遂定帝位，皆谋臣之由也。故一介之策，各有攸建，子长谍之，烂然有第。夫女魃北而应龙翔，洪鼎声而军容息；溽暑至而鹑火栖，寒冰Ё而鼋鼍蛰。今也皇泽宣洽，海外混同，万方亿丑，并质共剂，若修成之不暇，尚何功之可立！立事有三，言为下列。下列且不可庶矣，奚冀其二哉！于兹缙绅如云，儒士成林，及津者风摅，失涂者幽僻，遭遇难要，趋偶为幸世易俗异，事势桀殊，不能通其变，而一度以揆之，斯契船而求剑，守株而伺兔也。冒愧逞愿，必无仁以继之，有道者所不履也。越王勾践事此，故厥绪不永，捷径邪至，我不忍以投步；干进苟容，我不忍以歙肩。虽有犀舟劲楫，犹人涉否，有须者也。姑亦奉顺敦笃，守以忠信，得之不休，不获不吝。不见是而不忄昏，居下位而不忧，允上德之常服焉。方将师天老而友地典，与之乎高睨而大谈，孔甲且不足慕，焉称殷彭及周聃！与世殊技，固孤是求。子忧朱氵平曼之无所用，吾恨轮扁之无所教也。子睹木雕独飞，愍我垂翅故栖，吾感去蛙附鸱，悲尔先笑而后号也。斐豹以弊督燔书，礼至以掖国作铭；弦高以牛饩退敌，墨翟以萦带全城；贯高以端辞显义，苏武以秃节效贞；蒲且以飞逞巧，詹何以沈钧致精；弈秋以棋局取誉，王豹以清讴流声。仆进不能参名于二立，退又不能群彼数子。愍《三坟》之既颓，惜《八索》之不理。庶前训之可钻，聊朝隐乎柱史。且韫椟以待价，踵颜氏以行止。曾不慊夫晋、楚，敢告诚于知己。」（《后汉·张衡传》）
　　可剖其孙枝。（《文选·琴赋》注）
　　◇条上司马迁班固所叙不合事
　　《易》称宓戏氏王天下，宓戏氏没，神农氏作，神农氏没，黄帝、尧、舜氏作。史迁独载五帝，不记三皇，今宜并录。
　　《帝系》，黄帝产青阳、昌意。《周书》曰：「乃命少清。」清即青阳也，今宜实定之。（并《后汉·张衡传》注引《衡集》）
　　「王莽本传」但应载篡事而已，至于编年月，纪灾祥，宜为元后本纪。又更始居位，人无异望，光武初为其将，然后即真，宜以更始之号，建于光武之初。（《后汉·张衡传》）

卷五十五
◎张衡（四）
　　◇七辩
　　无为先生，祖述列仙，背世绝俗，唯诵道篇。形虚年衰，志犹不迁。于是七辩谋焉，曰：「无为先生，淹在幽隅，藏声隐景，划迹穷居。抑其不韪，盍往辩诸，乃阶而就之。」
　　虚然子曰：「乐国之都，设为闲馆。工输制匠，谲诡焕烂。重屋百屋，连阁周漫。应门锵锵，华阙双建。雕虫肜绿，螭虹蜿蜒。于是弹比翼，落鹂黄，加双军，经鸳鸯。然后擢云舫，观中流，搴芙蓉，集芳洲，纵文身，搏潜鳞，探水玉，拔琼根。收明月之照曜，玩赤瑕之豳，因飙拂其寮，兰泉注其庭。此宫室之丽也，子盍归而处之乎？」
　　雕华子曰：「玄清白醴，蒲陶Ο庐（《书钞》一百四十八）。嘉肴杂醢，三」七菹。荔支黄甘，寒梨乾榛。沙饧石蜜，远国储珍。于是乃有刍豢盾牲麋は豹胎。飞凫栖敝鸟，养之以时。恐洛之鳟，割以为鲜。审其刘和，适其辛酸。芳以姜椒，拂以桂兰。华芗重，氵蚩皋香粳。会稽之菰，冀野之粱。氵爵凌软面，糅以青粳。珍羞杂Ш，灼烁芳香。此滋味之丽也，子盍归而食之？」
　　安存子曰：「淮南清歌，燕余材舞，列乎前堂，递奏代叙。结郑、卫之遗风，扬《流哇》而咏《激楚》。鼙鼓口吹，竽籁应律。金石合奏代叙妖冶邀会。观者交目，衣解忘带。于是乐中日晚，移即香庭。美人妖服，变曲为清，改赋新词转歌流声。此音乐之丽也，子盍归而听诸？」
　　阙丘子曰：「西施之徒，姿容修雩。弱颜回植，妍夸闲暇。形似削成，腰如束素。蝤蛴之领，阿那宜顾。淑性窈窕，秀色美艳。鬓发玄髻，光可以鉴。靥辅巧笑，清眸流眄。皓齿朱唇，的粲练。于是红华曼理，遗芳酷烈。侍夕先生，同兹宴[140]。假明兰灯，指图观列。暗绵宜愧，夭绍纡折。此女色之丽也，子盍归而从之？」
　　空桐子曰：「交纟取，筒中之。京城阿缟，譬之蝉羽。制为时服，以适寒暑。驷秀骐之驳骏，载令猎之车。建采虹之长旃，系雌霓而为旗。逸骇飙于青丘，超广汉而永逝。此舆服之丽也，子盍归而乘之？」
　　微雾之冠，飞融之缨。（《御览》六百八十四。案：二语当在前段内。）
　　依卫子曰：「若夫赤松、王乔，羡门、安期，嘘吸沆瀣，饮醴茹芝；驾应龙，戴行云，桴弱水，越炎氛；览八极，度天垠，上游紫宫，下栖昆仑。此神仙之丽也，子盍行而求之？」先生乃兴而言曰：「吁，美哉！吾子之诲，穆如清风。启乃嘉猷，实慰我心。」矫然倾首，邪睨玄圃。轩臂矫翼，将飞未举。
　　蹊路诡怪。（《文选·丘迟旦发渔浦潭诗》注。案：此语当在前段内。）
　　仿无子曰：「在我圣皇，躬劳至思。参天两地，匪怠厥词率由旧章，遵彼前谋。正邪理谬，靡有所疑。旁窥《八索》，仰镜《三坟》。讲礼习乐，仪则彬彬。是以英人底材，不赏而劝，学而不厌，教而不倦。于是二八之俦列乎帝庭。揆事施教，地平天成。然后建明堂而班辟雍，和邦国而悦远人。化明如日，下应如神汉虽旧邦，其政惟新。」而先生乃翻然回面曰：「君子一言曰于是观智。先民有言，谈何容易。予虽蒙蔽，不敏指趣，敬授教命敢不是务。」（《艺文类聚》五十七）
　　◇四愁诗序
　　张衡不乐久处机密，阳嘉中出为河间相。时国王骄奢，不遵法度，又多豪右并兼之家。衡下车，治威严，能内察属县，奸猾行巧劫，皆密知名，下吏收捕，尽服擒。诸豪合资游客悉惶惧逃出境，郡中大治，争论息，狱无系囚。时天下渐弊，郁郁不得志，为《四愁诗》，郊屈原，以美人为君子，以珍宝为仁义，以水深雪为小人。思以道术相报，贻于时君，而惧谗邪不得以通。（《文选》）
　　◇南阳文学儒林书赞
　　南阳太守上党鲍君，愍文学之弛废，怀儒林之陵迟，乃命匠修而新之。崇肃肃之仪，扬济济之化。（《北堂书钞》）
　　◇绶笥铭
　　南阳太守鲍德，有诏所赐先公绶笥，传世用之。时德更治笥，衡时为德主簿，作铭曰：
　　懿矣兹笥，爰藏宝绅。冠缨组履，文章日信。皇用我赐，俾作帝臣。服其令服，鸾封艾民。天祚明德，大赉福仁。垂光厥世，子孙克神厥器惟旧，中实惟新。周公惟事，七涓有邻。（《初学记》二十，又二十六，又《御览》六百八十二，七百十一）
　　◇司徒吕公诔
　　昔吕皇祖，帝交之绪。伯夷秩唐，唐宗允叙。四岳在虞，传土佐禹。克厌帝心，姓姜氏吕。登是南邦，以家以处。降及于周，穆侯作辅。寡于九族，九族用宁。登受八命，衮职靡倾。黄耳金铉，公饣束以盈。绰兮其宽，兮其清。既明且哲，戒保令名。ヵ旌从风，驷牡超骧。去此宁宇，归于幽堂。玄室冥冥，修夜弥长。（《艺文类聚》四十七，《文选·谢齐敬皇后哀策文》注）
　　◇司空陈公诔
　　敬仲初育，发繇卜筮。凤飞观国，流光末裔。天祚明德，德茂于公。入孝出友，爰肃爰邕。兼学多识，穷理知几。德音孔昭，翻尔灰飞。赋政二城，还集皇闱。公实省之，庶绩。公实静之，蔼蔼百僚。公实愍之，乃陟司空。纂禹之迹，导扬徽庸。致训京畿，协和万邦。万邦既协，殊服来同。眇论前绩，莫与比踪。（《艺文类聚》四十七）
　　后作鸿胪，职掌九宾，辑宁侯卫，怀柔远人。（《北堂书钞》五十四）
　　◇大司农鲍德诔
　　昔君烈祖，平显奕世。敬叔生牙，美管交赖。至于中叶，种德以迈。种德伊何，去虚适参。建旄屯留，其茂如林。降及我君，总角有声。遗蒙万谷，宠禄斯丁。守约勤学，克劳其形。浚哲之资，日就月成。业业学徒，童蒙求我。舍厥往著，去风即雅。济济京河，实为西鲁。昔我南都，惟帝旧乡。同于郡国，殊于表章。命亲如公，弁冕鸣璜。若准允之，实耀其光。导以仁惠，教以义方。习射矍相，飨老虞庠。羌髡作虐，艰我西邻。君斯整旅，耀武月频。蠢蠢戎虏，是慑是震。知德者鲜，惟君克举。既厌帝心，将处台辅。命有不永，时不我与。天实为之，孰其能御。股肱或毁，何痛如之？国丧遗爱，如何无思！（《艺文类聚》四十九）
　　◇灵宪
　　昔在先王，将步天路，用定灵轨，寻绪本元。先准之于浑体，是谓正仪立度，而皇极有建也，枢运有稽也。乃建乃稽，斯经天常。圣人无心，因兹以生心，故《灵宪》作兴。曰：
　　太素之前，幽清玄静，寂寞冥默，不可为象，厥中惟虚，厥外惟无。如是者永久焉，斯谓溟氵幸，盖乃道之根也。道根既建，自无生有。太素始萌，萌而未兆，并气同色，浑沌不分。故道志之言云：「有物浑成，先天地生。」其气体固未可得而形，其迟速固未可得而纪也。如是者又永久焉，斯谓庞鸿，盖乃道之干也。道干既育，万物成体。于是元气剖判，刚柔始分，清浊异位。天成于外，地定于内。天体于阳，故圆以动；地体于阴，故平以静。动以行施，静以合化，堙郁构精，时育庶类，斯谓天元，盖乃道之实也。在天成象，在地成形。天有九位，地有九域；天有三辰，地有三形；有象可效，有形可度。情性万殊，旁通感薄，自然相生，莫之能纪。于是人之精者作圣，实始纪纲而经纬之。昆仑东南，有赤县之州风雨有时，寒暑有节。苟非此土，南则多暑，北则多寒，东则多风，西则多阴，故圣王不处焉。中州含灵，外制八辅。八极之维，径二亿三万二千三百里，南北则短减千里，东西则广增千里。自地至天，半于八极，则地之深亦如之。通而度之，则是浑也。将覆其数，用重差钩股，悬天之景，薄地之仪，皆移千里而差一寸，得之。过此而往者，未之或知也。未之或知者，宇宙之谓也。宇之表无极，宙之端无穷。天有两仪，以亻舞道中。其可睹，枢星是也，谓之北极。在南者不著，故圣人弗之名焉。其世之遂，九分而减二。阳道左回，故天运左行。有验于物，则伯敢左嬴，形左缭也。天以阳回，地以阴浮。是故天致其动，禀气舒光；地致其静，承候施明。天以顺动，不失其中，则四时顺至，寒暑不忒，致生有节，故品物用生。地以灵静，作合承天，清化致养，四时而后育，故品物用成。凡至大者莫如天，至厚者莫如地，至质者曰地而已。至多莫如水，火精为汉，汉周于天，而无列焉，思次质也。地有山岳，以宣其气，精种为星。星也者，体生于地，精成于天，列居错峙，各有属。紫宫为皇极之居，六微为五帝之庭。明堂之房，大角有席，天市有坐。苍龙连蜷于左，白虎猛据于右，朱雀奋翼于前，灵龟圈首于后，黄神轩辕于中。六扌夔既畜，而狼元鱼鳖罔有不具。在野象物，在朝象宫，在人象事，于是备矣。悬象著明，莫大乎日月。其径当天周七百三十六分之一，地广二百四十二分之一。日者，阳精之宗。积而成鸟，象乌而有三趾。阳之类，其数奇。月者，阴精之宗。积而成兽，象兔蛤焉。阴之类，其数偶。其后有冯焉者。羿请不死之药于西王母，娥窃之以奔月。将往，枚筮之于有黄。有黄占之曰：「吉。翩翩归妹，独将西行，逢天晦芒，毋惊毋恐，后且大昌。」娥遂托身于月，是为蟾诸。夫日譬犹火，月譬犹水，水则外光，水则含景。故天日宣明于昼纳明于夜，如有瑕，必露其匿，人君者仰则焉。夫月，端其形而洁其质，向日禀光。月光生于日之所照，魄生于日之所蔽，当日则光盈，就日则光尽也。众星被，因水转光。当日之冲，光常不合者，蔽于地也。是谓暗虚。在星则星微，遇月则月食。日之薄地，暗其明也。繇暗视明，明无所屈，是以望之若大方。其中天，天地同明。繇明瞻暗，暗还自夺，故望之若小火。当夜而扬光，在昼则不明也。月之于夜，与日同而差微。星则不然，强弱之差也。五星，五行之精。众星列布，其以神著，有五列焉，是有三十五名。一居中央，谓之北斗。动变定占，实司王命。四布于方各七，为二十八宿。日月运行，历示吉凶，五纬经次，用告祸福，则天心于是见矣。中外之官，常明者百有二十四，可名者三百二十，为星二千五百，而海人之占未存焉。微星之数，盖万一千五百二十。庶物蠢蠢，咸得系命。不然，何以总而理诸！夫三光同形，有似珠玉，神守精存，丽其质而宣其明；及其衰，神歇精攵，于是乎有陨星。然则奔星之所坠，至地则石矣。凡文耀丽乎天，其动者七，日、月、五星是也。周旋右回。天道者，贵顺也。近天则迟，远天则速，行则屈，屈则留回，留回则逆，逆则迟，迫于天也。行迟觌于东，觌于东者属阳；行速者觌于西，觌西者属阴，日与月共配合也。摄提、荧惑、地候见晨，附于日也。太白、晨星见昏，附于月也。二阴三阳，参天两地，故男女取则焉。方星巡镇，必因常度，苟或盈缩，不逾于次。故有列司作使曰老子四星，周伯、王逢、、芮各一，错乎五纬之间，其见无期，其行无度，实妖经星之所，审而察之，然后吉凶宣周，其详可尽。（《续汉·天文志上》注。《开元占经》一，又五，又六十四。《左传序》正义，又桓三年正义。《史记·天官书》正义。《隋书·天文志上》。《北堂书钞》一百四十九，又一百五十，又一百五十六。《艺文类聚》一，又九十五。《初学记》八。《御览》一，又二，又四，又七，又一百五十七，又八百六十九。《广韵》二十四《盐》）
　　◇浑天仪
　　浑天如鸡子，天体圆如弹丸，地如鸡中黄，孤居于内。天大而地小，天表里有水，天之包地，犹壳之裹黄。天地各乘气而立，载水而浮。周天三百六十五度四分度之一，又中分之，则一百八十二度八分之五覆地上，一百八十二度八分之五绕地下。故二十八宿半见半隐。其两端谓之南北极。北极乃天之中也，在正北，出地上三十六度。然则北极上规经七十二度，常见不隐。南极，天之中也，在正南，入地三十六度。南极下规七十二度，常伏不见。两极相去一百八十二度半强。天转如车毂之运也，周旋无端，其形浑浑，故曰浑天也。。赤道横带天之腹，去南北二极各九十一度十九分度之五。横带者，东西周天之中腰也。然则北极小规去赤道五十五度半，南极小规亦去赤道出地入地之数，是故各九十一度半强也。。黄道斜带其腹，出赤道表里各二十四度，日之所行也。日与五行黄道无劝。月行九道，春行东方青道二，夏行南方赤道二，秋行西方白道二，冬行北方黑道二，四季还行黄道，故月行有亏盈，东西随八节也。日最短，经黄道南，在赤道外二十四度，是其表也。日最长，经黄道北，在赤道内二十四度，是其里也。故夏至去极六十七度而强，冬至运河有百一十五度亦强也；冬至，日行南至斗二十一度，则去极一百一十五度少强，是故日最短，夜最长，景极长，日出辰，日入申，昼行地上一百四十六度少强，夜行地下二百一十九度少强。夏至，日在井二十五度，去极六十七度少强，是故日最长，夜最短，景极短，日出寅，日入戌，昼行地上二百一十九度少强，夜行地下一百四十六度少强。然则黄道斜截赤道者，即春、秋之去极也。斜截赤道者，东西交也。然则春分，日在奎十四度少强，西交于奎也。秋分，日在角五度弱，东交于角也。此黄、赤道二之交中，去极俱九十一度少强，故景居二至长短之中。奎十四，角五，出卯入酉，日昼行地上，夜行地下，俱一百八十二度半强，故昼夜同也。今此春分去极九十一度少强，秋分去极九十一度少强者，就夏历晷景之法以为率也。上头横行第一行者，黄道进退之数也。本当以铜仪日月度之，则可知也。以仪一岁乃竟，而中间又有阴雨，难率成也。是以作小浑，尽赤道黄道，乃调赋三百六十五度四分之一，从冬至所在始起，令之相当直也。取北极及冲，各针穿之为轴，取薄竹篾，穿其两端，令两穿中间与浑半等，以贯之，令察之与浑相切摩也。乃从针半起，以为百八十二度八分之五，尽冲针之半焉。又中分其针篾，拗去其半，令其半之际正直，与两端针半相直，令篾半之际从冬至起，一度一移之，视篾之半际少多，赤道几何也。其所多少，则进退之数也。从北极数之，则去极之度也。各分赤道黄道为二十四气，一气相去十五度十六分之七，每一气者黄道进退一度焉。所以然者，黄道直时，去南北极近，其处地小，而横行与赤道且等，故以篾度之，于赤道多也。设一气令十六日者，皆当率四日差少半也。令一气十五日不能半耳，故使中道三日之中差少半。三气一节，故四十六日而差令三度也。至于差三之时，而五日同率者一。其实一节之间，不能四十六日也。令残日居其策，故五日同率也。其率虽同，先之皆强，后之皆弱，不可胜计耳。至于三而复有进退者，黄道稍斜，于横行得度故也。春分、秋分所以退者，黄道始起更斜矣，于横行不得度故也。亦每一气一度焉，故三气一节，亦差三度也。至三气之后，稍远而直，故横行得度而稍进也。立春、立秋，横行稍退矣，而度犹云进者，以其所退，减其所进，犹有盈余，未尽故也。立夏、立冬，横行稍进，而度犹云之退者，以其所进，增其所退，犹有不足，未毕故也。以此论之，日行非有进退也。而以赤道量度黄道使之然也。本二十八宿相去度数，以赤道为距耳，故黄道亦有进退也。冬至在斗二十一度少半，最远时也。而此历斗二十度二十一，俱一百一十五度，强矣，冬至宜与之同率焉。夏至在井二十一度半强，最近时也。而引历井二十三度一十四，俱六十七度，强矣，且与之同率焉。（《续汉·律历志》注补，《开元占经》一。案：《开元占经》引作「浑仪图注」。）
　　天二十二星，帝座有一耳。（《开元占经》六十五）
　　以铜为器，再叠差置，实以清水，下各开孔，以玉虬吐漏水入两壶，右为夜，左为昼。（《初学记》二十五。案：以下二条引俱作「漏水转浑天仪注」。）
　　盖上又铸金铜仙人，居左壶；为胥徒，居右壶，皆以左手抱箭，右手指刻，以别天时早晚。（《初学记》二十五，《文选·陆佐公新刻漏铭》注）
　　◇玄图
　　玄者，无形之类，自然之根，作于太始，莫之与先。包含道德，构掩乾坤，橐元气，禀受无原。（《御览》一，《文选·卢子谅赠刘琨诗》注）
　　枭羊喜获，先笑后愁。（《文选·吴都赋》刘渊林注）

卷五十六
◇　葛龚
　　龚，字元甫，梁国宁陵人。永初中，举孝廉，为太官丞，拜荡阴令，辟太尉府，病不就。州举茂才，为临汾令，入拜黄门郎。有《集》七卷。
　　◇遂初赋
　　承豢龙之洪族，贶高阳之休基。（《文选·陶徵士诔》注）
　　考三文于兰阁，览群言于石渠。（《御览》一百八十四引此题作「反遂初赋」）
　　◇与梁相张府君笺
　　悠悠梦想，愿飞无翼。（《文选·魏文帝杂诗》注）
　　曹褒寝怀铅笔，行诵文书。（《文选·任为范云作求立太宰碑表》注）
　　闲赐龚印衣绣囊细布，皆珍重纤丽。（《北堂书钞》一百三十六）
　　复惠善墨，下士所无，摧骸骨，碎肝胆，不足明报。（《初学记》二十一，《御览》六百一并引《与梁相书》）
　　龚以毛羽之身，戴丘山之施，未审何与。
　　◇荐黄凤文
　　君垂日月之末光，流万里之恩。（《文选·谢灵运初发石首城诗》注）
　　◇荐郝彦文
　　雪白冰折，然曜世。（《文选·广绝交论》注）
　　◇荐戴昱
　　昱年六十二，兄弟同居二十余年。及为宗老所分，昱将妻子逃旧业，入虞泽，结茅为室，捃获野豆，拾掇蠃蚌，以自赈给。（《御览》八百四十一，又九百四十一）
　　◇让州辟文
　　恩重山岳。（《文选·陆机谢平原内史表》注）
　　◇与张略书（略字季景）
　　夜从刘伯宣舍西垂过龚家，无饭，敢刍虾。（《御览》九百四十三）
　　顽ウ沈泥。（《文选·颜延之和谢灵运诗》注）
　　◇答窦章书
　　见斯众贤，足以忘疾释愁。（□□□□引《汝南先贤传》）
　　◇丧伯父还传记
　　乌鸟之情，诚窃伤痛。（《文选·李密陈情表》注）
　　◎刘珍
　　珍，字秋孙，一名宝，南阳蔡阳人。永初中，为谒者仆射。永宁初，迁侍中、越骑校尉。延光末，拜宗正。永建初，转卫尉。有《东观汉记》若干卷，《集》二卷。
　　◇上言邓太后宜献庙
　　窃见永平初虎贲中郎将梁松言，皇太后宜入庙与陛下交献，以彰至孝之心。孝明皇帝务遵经典，使公卿博士议。时太傅邓禹奏宜如松言，光烈皇后于是入庙。惟皇太后圣德通灵，与神合契宜入宗庙如光烈皇后故事，率礼复古，垂示万代。（袁宏《后汉纪》十六，永初五年）
　　◇东观汉纪光武叙
　　帝既有仁圣之明，气势形体，天然之姿，固非人之敌。翕然龙举云兴，淋雨而济天下，荡荡人无能名焉。（《御览》九十）
　　◇章帝叙
　　孝乎惟孝，友于兄弟，圣之至要也。乾乾夕惕，寅畏皇天，帝王之上行也。明德慎法，汤武所务也。密静天下，容于小大，高宗之极致也。肃宗兼兹四德，以继祖考。臣下百僚，力诵圣德，纪述明诏，不能辨章，岂敢空言增广，以累日月之光。（《御览》九十一）
　　◇和帝叙
　　穆宗之嗣世，正身履道，以奉大业，宾礼耆艾，动式旧典，宫无嫔嫱郑卫之宴，囿无乐游畋之豫，躬履元德，虚静自损，是以屡获丰年，远近承风云尔。（《御览》九十一。案：此《叙》官辑本《东观记》未载）
　　◇殇帝叙
　　孝殇襁褓承统，寝疾不豫，天命早崩，国祚中绝。社稷无主，天下熬然，政赖皇太后临朝。孔子称有妇人焉，信哉！（《御览》九十一）
　　◇虞诩
　　诩，字升卿，小字定安，陈国武平人。永初中，辟太尉李修府，拜郎中，出为朝歌长，迁怀令，拜武都太守，坐法免。永建初，为司隶校尉，以劾奏宦官系狱。寻拜议郎，迁尚书仆射。永和初，进尚书令。
　　◇上书自讼
　　法禁者，俗之堤防。刑罚者，人之衔辔。今州曰任郡，郡曰任县，更相委远，百姓怨穷，以苟容为贤，尽节为愚。臣所发举，臧罪非一，二府恐为臣所奏宦官系狱遂加诬罪。臣将从史鱼死，即以尸谏耳。（《后汉·虞诩传》）
　　◇请复三郡疏
　　臣闻子孙以奉祖为孝，君上安民为明，此高宗、周宣所以上配汤、武也。《禹贡》雍州之域，厥田惟上上。且沃野千里，谷稼殷积，又有龟兹盐池以为民利。水草丰美，土宜产牧，牛马衔尾，群羊塞道。北阻山河，乘厄据险。因渠以溉，水舂河漕。用功省少，而军粮饶足。故孝武皇帝及光武筑朔方，开西河，置上郡，皆为此也。而遭元元无妄之灾，众羌内溃，郡县兵荒二十余年。夫弃沃壤之饶，损自然之财，不可谓利；离河山之阻，守无险之处，难以为固。今三郡未复，园陵单外，而公卿选懦，容头过身，张解设难，但计所费，不图其安。宜开圣德。考行所长。（《后汉·西羌传》，《通典》一百八十九）
　　◇荐左雄疏
　　臣见方以卿以下，类多拱默，以树恩为贤，尽节为愚，至相戒曰：「白璧不可为，容容多后福。」伏见议郎左雄，数上封事，至引陛下身遭危厄，以为警戒，实有王臣蹇蹇之节，周公谟成王之风。宜擢在喉舌之官，必有匡弼之益。（《后汉·左雄传》，又《御览》六百三十引《续汉书》）
　　◇上疏谏输义钱
　　元年以来，贫百姓章言长吏受取百万以上者，匈匈不绝，谪罚吏人至数千万，而三公、刺史少所举奏。寻永平、章和中，州郡以走卒钱给贷贫人，司空劾案，州及郡县皆坐免黜。今宜遵前典，蠲除权制。（《后汉·虞诩传》）
　　◇上言台郎宜均选
　　台郎显职，仕之通阶。今或一郡七八，或一州无人。宜令均平，以厌天下之望。（《后汉·虞诩传》）
　　◇自系廷尉奏言
　　昔孝安皇帝任用樊丰，遂交乱嫡统，几亡社稷。今者张防复弄威柄，国家之祸将重至矣。臣不忍与防同朝，谨自系以闻，无令臣袭杨震之迹。（《后汉·虞诩传》）
　　◇奏谏增蛮夷租税
  </div>
  <div class="pagination">
   <a href="全上古三代秦汉三国六朝文_page133.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page129.html">
    129
   </a>
   <a href="全上古三代秦汉三国六朝文_page130.html">
    130
   </a>
   <a href="全上古三代秦汉三国六朝文_page131.html">
    131
   </a>
   <a href="全上古三代秦汉三国六朝文_page132.html">
    132
   </a>
   <a href="全上古三代秦汉三国六朝文_page133.html">
    133
   </a>
   <span class="current-page">
    134
   </span>
   <a href="全上古三代秦汉三国六朝文_page135.html">
    135
   </a>
   <a href="全上古三代秦汉三国六朝文_page136.html">
    136
   </a>
   <a href="全上古三代秦汉三国六朝文_page137.html">
    137
   </a>
   <a href="全上古三代秦汉三国六朝文_page138.html">
    138
   </a>
   <a href="全上古三代秦汉三国六朝文_page139.html">
    139
   </a>
   <span>
    ...
   </span>
   <a href="全上古三代秦汉三国六朝文_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
