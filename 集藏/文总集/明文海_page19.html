<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 19 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 19 页/共 134 页
  </h1>
  <div class="content">
   当万厯初主上冲龄楚臣棅政以予夺死生之权恫喝天下士时则名窃扵负扆而迹章于见斗一时逐耆之夫且謏之曰保曰衡安福侍御刘公独抉其深奸而虞其隐祸谔谔铮铮防数千言卒之无不合劵者殆棅臣颛擅日久衅孽如山亲终弗顾巷议弗闻吉水尔瞻邹公请借尚方以死争之二公皆吉安人也棅臣恚二公甚棰掠无完肤而后先戍之邉徼一时同里诸君子与二公善者俱尽迁谪以去当是时吉之直声防震天下余独谓刘公之疏治之将病者也望色而施鍼观神而调息其虑先而其治也易邹公之疏治之巳病者也隂阳交攻附喙迭用其时亟而其治也难然向使刘公之言获信万一贵曲突移薪之防尚安有焦头烂额之祸耶则刘公尤处其难矣当刘公初入浔愽士家争向之公亦喜为谭説先民轨可接轸而吕无停音也居亡何公暴卒二苍头继卒仅余一弱息旅槖萧然郡大夫江公万仭捐赀为敛复从诸文学请立祠颛祀以寄思云余入浔州谒公祠诸文学从余有潸然涕者不觉松隂漠漠鸟语啾啾余亦为之怆然悲也嗟夫大丈夫死等耳或触雷霆探骊珠焉而死或霑白刄润野草焉而死或不胜悁忿抱石沉渊焉而死或履甘穽招蹷焉而死或据梧诵经委化焉而死或圄焉而死或顾兔蹲乌西崦巳沉老妻子牖下焉而死或寄寓四方餐风枕露随所之焉而死夫死生人所时有也余扵公乎何悲余所悲者公之志耳当权臣夺魄睿谟日恢乾纲挈扵上坤轴顺扵下曩时邹尔瞻诸君子为权臣所齮龁者夕卧铁衣朝膺彤锡早羣樵防暮徴蒲轮而诸君子亦各抒其胸中以自表见或结靷而陈补衮之箴或昌言而搜慿城之慝掲表树标昭昭然为的而从之而公独与权臣同月同日同归扵尽纵造物者固有深意而半生壮志竟托遗编毋亦令忿懑悲歌之士有未能释然者耶余又闻之郡守江公云公冢子孟铣从公戍所磊块有正骨必大其声今孟铣君万里间闗拜公遗庙防使者交檄郡邑葺旧祠而新焉浔之多士靡不加额者嘻公其不殁哉因为之铭铭曰　九万里兮帝阍心揺揺兮防闻跨丰隆兮弭节聼寒螀兮断魂望浔山兮盘白石去洞天兮咫尺神之来兮绎绎泝浔川兮珠聨濯玉魄兮蝉娟神之来兮翩翩彼苍兮悠悠万古兮一丘芝为车兮容与龙为友兮夷犹不言兮桃李肸蠁兮春秋
　　平古田碑【林廷机】
　　古田为桂林属邑獞据其中百余稔令是者率不敢入獞有善村恶村善獞仅供赋役余则覊縻而巳国初迄今种类出没匪常未敢大逞由狼兵能制之嗣是更用募兵獞无复惮嘉靖四十三年獞酋韦银豹黄朝猛乗间率众突入藩司戕杀黎叅政刼库而去人心匃匃变闻久之未讨今皇帝即位之三年广士都御史张公翀御史刘公思贤太仆少卿今军门殷公从俭各疏陈勦抚之防上嘉纳特设抚臣广右寻发帑金四万两为兵费时石汀殷公膺简命以徃全省頼焉古田距桂林百里许獞盘据山寨或白昼杀人过者为之禠魄顷有征勦之命或曰贼慿高据险蚁聚蜂屯道梗不通长技有劲弩毒矢足以自固非百万之师迟以嵗月未见卒抜也公曰不然彼负不赦之罪神人共愤吾奉命征讨惟上下恊心将士用命即一鼓而下矣何虑之有于是谋之总督李公迁廵按御史李公良臣总兵俞公大猷暨藩臬将领为进勦计因与众誓曰今日之事务期灭贼上纾圣虑所不与戮力共济者明神鍳之众皆感奋遂分属司道各据要害以防贼冲诸将统汉逹土兵万为七哨约四年十二月朔进兵防俞縂兵挺戈先入副縂诸将继之奋勇擒斩首克东山石玉龙口等十巢次破三千藤浪渌里等巢又次克龙旋等村各斩首千余级贼势急悉众据潮水巢拒战相持旬日我兵并力夹攻所向披靡复夜乗絶顶设伏其下贼望见惊溃遂大破之潮水马浪苦利诸寨悉拔贼骈首就戮山寨荡平先是黄朝猛死扵乱兵韦银豹计脱未获或言扵公公曰贼党巳尽此直釜中鱼耳重悬赏格严兵督捕居顷之生擒豹至献俘阙下上嘉悦擢公兵部右侍郎锡以金币仍廕一子入监余加秩赏赉有差是举也下坚巢者百余破恶村者万灶斩首七千六百六十六颗俘获男妇一千三十三名夺获贼噐三百四十一牛马二百五十六招安善獞六百六十六村兵临三月威震百蛮复百年之版图殱累世之积防奏凯言旋欢声动地功诚伟矣頼天子明圣决意讨贼公当其任忠诚激发智勇兼济运筹调度悉中机宜是以殱厥小丑势如破竹且费止七万有竒兵止十六万众所省甚钜而成功之速若神助其间安攘之烈前此所未有也昔周宣王之时荆蛮背叛王命方叔南征诗人为之赋采芑谓方叔壮猷蛮荆来威千载之下诵之犹有余烈兹公平蛮之绩较之方叔未多让也是宜勒之金石昭示万世爰系之铭曰　明明天子君临万邦穹庐卉服防不来王獞据南陬居然跋扈玩我王章恃险为固敢行暴乱戕我藩臣歴年有七尚逭诛刑时维殷公帝心简在曰茂汝徃其讨厥罪载卜吉日载出我师率此貔虎翦灭为期爰捣其墟爰焚其窟天戈所临遂赤其族渠魁既获献俘阙庭稽首上言曰伏宠灵羣然拜伏是惟獞老自谓天诛妻孥不保公亷其状曰獞汝来苗莠不辨吾亦汝哀汝众无罪吾其活汝汝父汝兄其归告语汝有子弟吾其教之立之乡校尔命尔提汝有田畴吾为立长尔畊尔耘可生可养自兹而徃惟善是行毋作恶逆自殒厥生獞人闻之曰公生我感泣罗拜愿公夀考宣威布徳荒服以宁于昭我公永垂颂声
　　平建越碑【吴国伦】
　　万厯十四年丙戌司马中丞宛陵徐公奉制讨平蜀吐蕃业己奏三城之防防建越二蛮起搆乱藩臬诸大夫请贾余勇图之公从容曰余岂一饭忘建越哉顾念蜀多役民甫息肩又谿箐深阻机难隃度不敢不重发然图之此为时矣扵是谋诸按部使议且画一乃上言请讨其大略曰臣所部西土土人不靖非独三城有吐蕃也泸河之南卭池之东亘千余里诸防蛮杂居由秦汉以来不受号自我高帝传檄下之始奉要束愿世世称蕃臣因置六卫越嶲诸处而设行阃建昌控制之巳又勅宪臣一人居中治兵盖有深计焉顷二蛮不逞大为诸邉患在建则二咱负固奸王命在越则黑骨蛮以讐杀始祸流毒军民且相望为左右角以抗官兵罪在不赦臣有荷戈之责不敢避选事名而不以请愿借皇上威灵为蜀久逺计使臣得便冝从军兴一举靖之臣不胜大幸疏下大司马议可公旋请扵天部愿得文武才一人治兵蛮不足破也天部推择嘉陵守周君光镐应之公遂徴天全刺马诸土兵益以牂牁犍为诸材官闘士得一万八千人而以都督将军李君应祥帅之叅将朱文逹将左军佐以禆将滕光国游击邉之垣将右军佐以禆将王之翰周君适解郡符趣至公大喜以一切机事属之而縂饷则大参周君嘉谟稽功则少参李君士逹分道食士则阃帅宰调元别驾丘一竒并受司马公宻画以行周君乃先诸将驰卭郲坂问汉孔明出师故道刑牲渡泸时诸路兵未集而黑蛮方据相岭建蛮日扰礼徳二所出没钞刼阂絶我声援又蛮党安四儿煽乱城中戱刈戍者头而争溲之时时遮杀过使道上旁若无人卭笮川原人尽怖急鲜生气防周君单骑驰入行间宻设疑以尝相岭贼贼恐退保桐槽明日奉司马公令宣布朝廷威徳天戈所指意在诛首乱以纾邉甿而胁从囘向俱待以不死因宻伺难端得一二大猾为蛮内诇者捕论诛诸蛮闻风稍稍震慴巳乃移檄龙湖沈黎按兵扼间道勿动寻与李将军祃牙越嶲分部文逹攻河西当五咱之垣攻桐槽当大咱即以其冬十二月甲子夜传发驰三百里鼔噪渡河殊出贼不意丙寅之垣兵先破桐槽凡三战大咱败遁而五咱尚据险迎敌文逹兵夹撃走之而围之旄牛山是夜搀枪星霣军中哗曰天丧贼也夜半五咱果溃围遁与其死党安守合明日谋夜袭将军营侦至则将军宻徙他所而以禆将杨师旦提新调刺马兵当之比贼千骑载燧至见大营巳拔所遇冲突皆狞狰祼躯知其为刺马兵鋭不可敌遂自惊扰相蹂践死伤大半时丁亥三日也我兵乗胜深入搜薙诸岩峝俘斩不下千人建境稍定独二咱逋未获司马公移镇临卭责问诸将吏师出五旬大憝无一授首何以故诸将吏惴惴失色益矢心戮力而前声言益饟万石为久攻计贼乃大恐五咱走摩防番与守复合诸将议必先破守而后咱可得顾守黠诈深垒不出三月庚寅将军计以禆将田中科六百人饵之而大军悉西向图五咱守果易中科兵寡弱谋出鋭兵夜袭其营将军谍知之隂遣才官髙逄胜部死士三百人从间道疾趋伏中科营守至伏起大败之斩守马上而献其刀甲甲饰银绣防龙刀刻五星文盖酋之最豪者甲辰之翰兵破大孤山生得阿弓等七大酋戊申禽五咱扵昌州四月甲子文杰兵擒安四儿等四大猾扵西番因繋其家并得隂贼张炜赵应宣殪之而大咱穷蹙走普雄丙子之翰兵攻普雄急得大咱射杀之是日文逹攻南箐之垣攻桐槽尽犁其巢栅破之俘斩无算黑骨防无遗种扵是卭部酋来献其所匿印而四堡七枝诸酋长各率所部来乞降并释去惟广洪番罪在必问属之翰撃破之时六月既望振旅渡河盖是役诛叛蛮种落四生防大酋长十馘而献者七获诸小酋五十有七上首功二千有竒收降者三千七百有竒夺邛部印一夺鐎鋋弓刀甲盾旄牛笮马焚堑垒木樵碉房不可胜且约大小三十余战皆完师而出入山隧下潦上雾无一卒犯瘴疠离蒸湿而称病者岂尽人力焉天实賛之矣露布所过道路欢呼称千百年再造不则建越非蜀有也扵是司马公郊劳诸文武将吏将吏曰公天威也士用命也将吏何力之有焉司马公曰帝神武也将吏勤事也军府何力之有焉夫军府让大功不居而将吏以下皆让其犹行古人之道乎乃诸将退而请扵周君曰古者明王伐不敬取其鲸鲵而封之以为大戮扵是乎有京观考之春秋单襄子亦曰不式王命滛湎毁常王命伐之则有献防王亲受而劳之所以惩不敬劝有功也今二蛮罪浮扵不敬而军府实奉王命讨平之即纪劳彰大戮用示蛮方久逺曷嫌扵自旌彼镂燕然石而标铜柱交趾者岂尽哆乎周君颔之诸将因砻石介丘别驾驰千里致币山中属予碑予尝颂采薇之诗六月出师及冬而还故始曰靡室靡家不遑启居卒曰昔我往矣杨栁依依今我来思雨雪霏霏夫建越之师冬徃夏还适与南仲期不爽而将士之室家啓居与若所经雨雪杨栁诸艰劳司马公盖深念之不欲攘其力以为功甚盛徳事乃玁狁于襄而南仲赫赫之名与天壤不朽岂无徴而传乎建越扵是乎可碑矣铭曰　于赫上帝祚我皇室八遐来庭鞮译贡职咸戴嘉祉防敢不式蠢兹卭丑负嵎猖狂矫诬自擅彪阚鸱张侵败王略扰我疆场司马征西请奋其旅鼎士虎臣响从所举鬯徳宣威深入蛮圉天钺所加逺迩震怖显僇元憝潜刋内蠧四部一空诸酋悔悟苴兰筰僰累累角崩乞降受号交臂矢膺问吊之师若时雨兴凯还蜀都欢呼盈耳蚕丛可宫鸟道如底椎牛飨士防奏天子龙顔嘉悦盟府书劳介圭列壤五兵其韬勋震西土声流不毛文武为宪其孰賛之曰周与李勇略兼资儒林将种并峙西陲岷峨造天巴江亘地按堵奠居亭不再燧树兹丰碣以永千禩
　　徳郡重修东岳庙碑记【程瑶】
　　五岳莫尊于泰山而其神亦莫灵于泰山触石生云肤寸而合不崇朝而雨天下惟泰山为然其神斡旋元气发育万物功徳溥于天下则通天下而祀之固人心之所同祭发之所与也瑶亦因是而观世变焉古者民有井田有沟洫国都闾巷有学校又设疾医痬毉掌治邦之疾病疕疡而縂之以医师当是时生飬遂而风俗醇奚以祈禳为也降及后世凡先王教飬之法相次尽废而苛政日兴而民于是有饥寒水旱之虞疾病夭札之患穷困廹切无所告而求诸神曰万一其庇我乎此人之情也盖王政衰而祈禳盛亦世变使然上之人方自负愧责而何暇禁令冝其有举而无废愈逺而愈滋也徳郡城中有古东岳庙碑记无存创始莫考正殿为间者五中奉东岳天齐仁圣帝左右各有亲侍之臣一寝殿及左右殿各为间者三东西庑各为间者五塑绘诸神题有位号必能翊宣化黙賛隂功不可得而测也表以大门缭以周垣守以黄冠盖其所从来者逺矣国朝嘉靖四年郡守雁门何公洪重修迄扵今将六十年复就倾圮郡之义士耆宿及黄冠宋静深軰恊谋修葺财取扵捐施力出扵顾役诹吉始事以次兴举不劝而输之者众不督而为之者疾易朽为坚饰旧为新黝垩丹漆金碧交辉视昔有加焉足以表崇重耸观瞻信神圣之灵宅祈禳之胜区也经始扵万厯七年四月而以次年十二月落成焉其耆宿及静深軰谋志嵗月示久逺乃偕予同学友盖君铅来属予为记予谓兹义举也曷敢以昏耄辞乃为稽之祭法本之人情质之世变肆为賛论以彰徃事诏来者庶于兹祠有助焉嗟乎以东岳之灵宠当与天无极区区鄙人之言曽何足为有无而敢以自侈乎甚矣其不知量也虽然予恐后之人有如梁公之毁祠庙者得吾说而读之庶其免乎又恐嵗久而后有如耆宿之好义者得吾説而读之庶其复新乎若是则斯言不能无助因次第之使勒诸石而系之铭曰　维天生物维神奉天峻极发育元化昭宣云出崇朝泽布八埏俾槁者苏俾夭者延灾疢以消疾疴以痊徳施斯溥报施宜丰有庙奕奕屹立城中爰加修葺人愿攸同巍如焕如显显閟宫匪人之力伊人之功维此成功士庶胥怿骏奔匪懈神其监格降福无疆生民有庇褒功颂徳乃勒贞石援理纵辞昭示无极
　　濮州新建帝尧陵祠碑【王道】
　　帝尧陵见扵山东郡邑者凡三而史牒事证的然可据者惟濮之竹林寺为最着盖史记注既以为尧葬济隂成阳矣吕不韦又云尧糓林皇甫谧谓糓林即成阳也汉地志济隂郡成阳县有尧塜雷泽在其西北杜佑通典濮阳雷泽即汉成阳而郭縁生述征记云尧塜在雷泽东南其説皆与史记合则尧陵当在濮境无疑且尧父帝喾墓在濮阳顿丘其母庆都墓在成阳灵防见于皇覧及郦道元水经注及欧阳公所録汉灵防碑甚详而郾朱故城今名朱家阜者又丹朱之所藏也族之礼上古无有而情则然也尧从父母子朱从尧盖理势之可揆者元人墓碣必有所据然则竹林寺本糓林遗址其为尧陵也益无疑矣彼其在曹与东平者虽志载其名官秩其祀求诸左验如前所云蔑之闻也岂当时糓林之事既襄而傍近居民取其遗衣弓剑藏之以繋其考妣之思也邪然而世逺不敢质言矣皇明嘉靖甲辰廵按监察御史莆阳郑公某观风至濮诹询故实嘅想遗踪若曰脩葺帝王陵寝迩来明诏屡颁凡我臣工所当祗奉无敢失坠是故弗嫌与东平并祀也廼行曹濮兵备副使王君某分守叅议杨君某分廵佥事黄君某转行所司订正讹称封崇夷垅拓其区宇防以周垣仍取佛堂之壮可因者撒而新之以为享献之所田有定额祭有常期凡诸轨物防不簿正遂使圣帝体魄之藏晦扵千百载而显扵一旦可为盛矣既又虑其久而或湮也复托三君子具其颠末需言扵道以文诸丽牲之石道惟昔之论尧舜者曰我防天下易使天下防我难窃以为此非知圣人之尽者也圣人之所以异扵人者无他无为而无不为而巳矣无为者道心之防圣人之所以藏诸用也无不为者人心之危圣人之所以显诸仁也显斯危藏斯防精而一之斯谓之允执厥中中也者无他无为而无不为而巳矣方尧之在位也居衢室隠精神宛心约志以从事扵无为笃恭而王天下不施智力而万国平盖尝立扵灵扉而云生牖坐于华殿而松生栋云行雨施品物流行诚昔之人所谓范围易简权舆清净者也夫何为哉然而未尝不为也钦若厯象而日月星辰顺其轨所以事天也克明峻徳而族姓万邦致其和所以事人也洪水咨乂而六府三事歌其叙所以事地也而且战战栗栗日慎一日竹帛有铭杅柈有戒逵建进善之旌廷置敢谏之鼓咨刍荛以成勲收困穷以广徳而又伐宗脍攻丛枝劘有唐于丹浦屠长蛇于洞庭射十日扵青丘杀窫窳于桑林诛凿齿于畴华戮九婴扵防水凡所以立三极之道除天下之害通庶类之情垂万世之利者固巳无所不用其极矣迨夫勤倦耄期防阨九六通变宜民举舜而禅之位焉宜若屣脱黄屋担弛苍生可也方且暨舜修坛于河沉璧于洛陞首山道河渚遇五老受图书归而赏侯伯封卨弃进禹臯诛四防盖亦无非存心天下加志穷民之事其最后也廼复有成阳之防而始就糓林之木焉呜呼圣人忧勤惕厉之心真所谓没而后巳者矣夫自其无为也匪惟圣人能忘天下天下亦且忘圣人矣撃壤老人所谓作息饮食帝力何有者是也夫自其有为也谓圣人之扵天下与天下之扵圣人何尝一日而相防哉善乎孔子之言曰大哉尧之为君也巍巍乎唯天为大唯尧则之荡荡乎民无能名焉言乎其无为者也又曰巍巍乎其有成功也焕乎其有文章言乎其有为者也执中之妙尽于此矣昔商之祀成汤也颂其日跻之敬周之祀文王也颂其不显之纯是皆发圣人之蕴奥以仰祈顾歆云耳今也圣寝聿新灵爽如在小子不敏敢附诗人之义敬述所闻荐之祠下如此且再拜稽首而为之颂曰　粤若稽古惟帝放勲其仁如天其智如神神以藏心无思无为用显诸仁成功巍巍格于两间立乎三极谁其尸之不宰之力曰危曰防同出异名惟精惟一允执厥中是惟道源帝握其纪仰承羲昊俯开姚姒乾元用九天徳出宁知存知亡大噐为公位则不有道未尝息二十八载广运如昔神徂圣伏白云帝乡四海同悲其何可忘顿丘在左灵防在右欝欝糓林是正丘首閟千百显扵我明细札是承中防之英豸史经之藩臬营之奕奕新庙濮人成之香币有当笾豆有践载报载祈皇鍳不逺敷卨五典相弃三农冨我教我诱我民衷始扵一邦终于四海大哉皇仁惟亿万载






　　明文海巻七十二
　　钦定四库全书
　　明文海卷七十三　　　　　余姚黄宗羲编碑七
　　重修泰山碧霞元君灵应宫碑【邢侗】
　　葢闻之孔子云质有余者不受饰也碧霞宫胡以修也又闻之徳弥盛者文弥缛中弥理者文弥章碧霞宫胡以弗修也夫大室不营春秋致贬华山加缮光和见述张宠以二千祠尧史晨用王糓表圣东溟标媺乎桓相淮源归勋扵郭守沿经举废自昔然巳岱宗爰长诸岳冠以帝称庙貌崇闳雄峙州治而碧霞元君灵应宫则巍然托阯抗擢岱椒其列在集仙搜神道箓等编未防元君之始宁袭耳食之谬唯是四岳避峻九山推烈碧霞于斯宫焉要之人天允叶精飨合答则下臣彷佛可得而言无懐之所税鞅黄帝有虞之所驻防三代以降迄乎秦汉胪禅纷如广心竞设乎坛陔中恳厚集乎瑄玉浸寻无巳煇铄若何昭代列皇重厪遣告幸福陋賛防之防竭禋酌刻牒之绪以故明祗惠以丰防下土逭扵谷嗛葢有马谈其册典寛舒戢其颏颊者矣厥有冠带之侪布衣之丑估贩之魁帷闼之侣靡不指奉髙以首路望云封而膝地瑶则珠松徽尾鋂□师比帛则春草鸡翘黎单毲币则杨迈朱提鲛文白撰供则盎缇防豚拍宫脂噐则雕篹黄目防梡嶡乐则云和别柎丁宁埒竿仪则金支翠葆徽章星施焚燎绛天于喁震坠蝉匷畵毂木寓龙驷殷辚万状不可胜穷百千亿兆跆借杂遝或遥槛乎□木之采或下瞰乎治邸之宇或依稀乎白马之影或隠见乎明堂之墟羣情翕赴亦巳极矣岳灵忞穆能无应乎窃见降瑞锡祉调风布霖肤寸泽乎遐表弥天饱其至徳所谓逭谷嗛而被丰防则又惟一人之所暨及也元元之众则有疾疠觊觎愚防思牖年夀匄延子嗣祈伙水火希逺离暌求聚休嘉啓梦各副所懐亦有梁父云亭敛焉聼命共驱族炊施糜之属益广金银链铜之用凡此有位可无报旃覩杰构之少逾乃鸠僝而不懈藻井连茹防遘脊茅之地飞云丽日若开寳鸡之天席葺苴稭典还岳畤于来者可念行筑者云劳遡惟画议之先实出尊明之断方诸前哲今古同符则此碧霞宫者胡可以不修也胡可以不纪也是役也合岱庙计费四千九百五十金有竒抚中丞晋江黄公主议侗以萤烛嗣光碑当有辞辞曰泰山岩岩万物伊始帝册帝孙倘元君是呼吸上通仅尺有咫肤寸八荒人事甚迩四岳苞祗四流遵轨唯岱是宗靡敢抗垒先民有言神恠谲诡我仪图之佑善殄否万方玉帛走不停止孰云奉髙有道如矢巍然仙居栋厦宜庀畴兹新宫我抚则以灵篇载韬神司其匦发函爥宵皇乃受祉
　　新建平畨堡城记【于慎行】
　　平番堡城者右司马宣城徐公建也地当松潘之南故号黄沙坝雪山诸葆为窟穴万厯十有四年公大发兵平取其地城焉诏赐今名旌公伐也兵备副使谢君诏实视厥成以告内史请记记曰诸番葢土番种也在巴蜀徼上夹河而屯列塞四十有八慿陵絶险狎为不譓守者取恩意覊縻嵗遗金缯食物费无虑十万缗幸旦夕无事飬成狙犷莫之翦灭从来久逺矣万厯乙酉大豪国师刺麻剽猾多与边右方长賔兎结稍稍引穹庐自近诸小种豪湾仲占柯軰附之相与镌石而盟出没黄沙陿中伺便刼略所戕杀军尉二人及残吏卒行旅以千百计而冉駹北道不通矣防公以御史中丞出镇巴蜀有诏议抚勦方略以便宜从事公至则申布章程预饬士马传告戎宣示威徳兾其觧沮使者三反怗不悛犹以众千尝掠我掠得我兵至刲刳肾肠纒牛角而犇之公闻大奋则进诸大夫将吏议恶贯盈不一大创兵不得决无言抚也御史南昌陈君瑫议亦如公公乃与大将军应祥计发虎符调诸属国伉徤分四校檄右布政使朱君孟震主饷副使王君鳯竹监军谢君佐之因稽功焉文武百执事咸简以充明年丙戌正月诸属国兵至合戍兵四万人集扵辕门乃秉钺誓曰夫戎小丑防兵盗邉法不得赦幕府奉上威灵敢留天诛愿诸大夫将吏矢志报国毋纵防毋馘降即有逗挠巽愞斋斧在是有功不敢蔽则议曰黄沙坝要地也先据者胜遣故将军成以马叙兵七千夺而营之遣游撃将军于徳以播州兵七千营锣锅岭掎其前遣游撃将军之垣以酉阳兵五千营桥坝脑角其后遣故叅将文逹以平茶天全兵四千五百营茨沟当其要脊大将军居中制焉公乃亲御戎路移驻永康商军所向谓两河难并取河东接诸闗塞势亟且险先定而河西可溃也二月庚寅昧爽李将军陈师镇平分道并进防国师刺麻以湾仲占柯来冦归化于徳伏兵铁炉沟北之获三酋首以归殱其六寨而文逹成之垣各纵兵勦阿孝龙溪鹿卜诸寨连十余战弃牛马辎重走填崖谷不逾月河东悉平唯大小粟谷尚伏险观望未即下而河西半巳夺气禠魄顿颡受言其半恃河为阻犹恣睢首防未决四月辛卯李将军为浮桥六所夜半济师诸将毕渡河西诸寨以次薙絶防有遗育又以其间囘戈东指略定大小粟糓诸残走附絶壁俯瞰湍流礧石雨撃兵不得上师三面而环之土酋杨应龙先登其巢穴乃溃奔我师疏捕山间毕收为卤所借蹂躏水中死者复不可计而两河皆平矣始西域有法王通望气术语所善结赛嵗在鸡犬中国大胜蛮方大败若等毋反至是诸残震駴始相责因结赛以请愿得葆塞奉贡职为编氓指故所立盟石踣而捽诸河各献骁逆一人阬而毙之以誓谓之埋奴而之垣大父轮当嘉靖初以指挥将兵为所卤漆其头为噐至是得之以葬邉人嗟叹异焉六月乙亥下令班师诸降顶香伏道左钲鼓旍旄欱歕坰野万众欢呼声如震霆御史俘校获核上功状取寨三十有八擒豪酋三十人斩首卤一千七十有竒焚碉房千六百有竒卤马牛羊噐械无算所省嵗时犒费以若干露布以闻上曰人逆天贪乱虐我西鄙都御史元泰躬率戎士克有厥绩其进元泰兵部右侍郎任一子太学生赐之金绮应祥以下爵赏有差公顿首受命不自居功则询扵众曰以天子神灵诸大夫将吏之功幸平矣不惟所以控其形便使无生心善后谓何于是堡遂城焉城周三百六十丈髙二丈五尺为楼者为橹者四为敌防者八奏设守备一人奉玺书行事戍兵三千五百人自是虺蟠蛇引之墟廓为夷涂屹成巨防而松茂间无燧矣主上圣文神武暨鬯殊俗薄海穷裔遡风仰流防敢不龚巴蜀僻在坤垠一二髳冯负其阻时为虿蜮天戈所指防不糜溃异时建武之役辟地四百南荒绥靖及兹十有四稔复城是堡而蜀之西北又増重险以威邉辑圉使蚕丛鱼鳬之隩咸晰扵文明化为保障岂不铿鍧燀赫称社稷功哉盖建武附丽内土壤接六诏时有绎骚忧在郡邑繋在国家安危未要钜也而雪山枕輢絶檄西直漳腊连边右方日者右方之长悉举引弓之民西猎海上筑宫事佛王庭故在也古所称匃奴右臂今直猨攫万里汰三十六国之腋而注之冉駹卭筰间形势何如独足忧耶中丞公一举定四十八使献賮请吏列在版图又筑斯城以据其吭喉断其胸腹苐令一尉保之以春秋耀兵讲武用戒不虞其余边部之戎其敢有它心以忧疆吏因以慑彼右方无縁得与合闚我西境此名平番实壮邉威也与建武之役挈劳程功未相轶越至论折冲厌难胜于无穷此实倍之猗与中丞公奋其忠謩英略以奠安疆圉而诸大夫将吏咸能翼宣丕猷用集大勲亦何烈也徃汉遣徐自为出五原塞外筑城障列亭以蹴匃奴谓之光禄塞而张仁愿为三受降城扵河北以控囬鹘终唐之世頼之皆斗入冦境制其要害以今方之何多让焉岂惟西闗沬若北铭剑门称蜀都之险哉爰摭兰台石室之藏得公平始末备着扵篇使后之筹邉者知城所繇建如此以无忘备御匪直勒公功云尔勅赐岢岚州芦芽山永慈寺碑铭【瞿汝稷】
　　我佛之生也于伽维卫而成道则于摩竭提相距震旦五万八千里而晋阳之岢岚有芦芽山凡所名其境若寺者多因五竺其熈连河最称神灵葢祥光彩霱时时不絶金莲纷披寳座恒现虽阐提种性目撃非常恒縁感发距河西北一牛鸣许为永慈寺实我慈圣宣文明肃皇太后所建也初沙门妙峯登公负笈过此眷其地幽胜宜作旃檀林遂稍为薙辟居士李本义倡诸净众奔凑疆理防皇太后久闻公禅行遂赐剏兹寺复赐公紫伽架公受命住持既又累勅中使杨辉尤用张本等赍金檀如来像及经藏至寺供飬眷遇之荣冠诸丛林公髫龄驱乌弱嵗徧叅尝昼夜经行不寝者七阅寒暑悟华严帝网法界因于清凉山刺舌血书华严经以酬佛慈书三年而成戒珠旁照波旬乞法心月孤悬果位印宗真人天津梁也既巳安居七众稽首而问曰能仁氏之降迹炳列圣典昭昭乎其无容混矣则兹山诸所托扵能仁氏者皆由人之拟议与人之拟议而神灵以着又何欤神灵之着扵徃者无论姑言其近而人所共证者今上巳夘秋七月如来现相扵云端寺之空中紫摩金色真身俨坐于湏弥座光明炜煜映曜山谷僧本空同缁素六十余人相望瞻礼移时乃隐是可以人之拟议而得欤稽之山川邈不相及考之见闻卓絶乃尔七众皆迷愿为解蔽公据座良久众复请乃顾第二座命荅之于是第二座合掌公前而告众曰三千大千世界无芥子许地非我能仁舍身命处尔常闻之经矣于是无量无邉百千万亿刼前巳久成佛而常于此娑婆世界説法教化亦于余处百千万亿那由他那僧祗国导利众生随所应度处处现种种方便或示己事或示他事能令众生发欢喜心尔亦常闻之经矣由是观之何方何隅非能仁氏之寳所顾众生垢重未能悉覩而如来愿深特示兹境以折摄耳吾向闻和尚语我以华严无尽法界知我此身一毛一节莫不广含华藏世界不可穷歴旋视一切有情无情莫不皆然我虽亦居此域哉无邉刹海出没自在即有防纒莫为我縻我此堂宇绣栭云楣曽桴重撩左墄右阶外檐中霤一一有十方如来及菩萨众围绕唱化借而有能闻者即归尔之市返尔之帷幕皆圣境也而何疑扵能仁氏摄之胜壤乎七众闻巳踊跃称善念世之逰是者多荧惑于秦竺之异壤而同化因述所闻俾余铭之以示久逺而顔其寺曰永慈言以之而永我人王法王之慈于无穷也铭曰　逺渉维卫垂六万里谁为正觉降灵扵此妙严四土解脱三身弥布法界畴境非真谓此为假鹫峯讵实金腋珠眉悉同幻质能契此同境无不融竺奚必西秦奚必东尘有刹海海入防沤万亿湏弥列一毛头矧是胜壤十力所现三灾荡覆此壤不变猗与登公露门芝英道契帝网行朗日城廼眷兹壤欝有灵气是薙是荒驻锡言憇民之闻之攘攘悦来奔凑疆理鳞萃云防唐哉太后遐受圣记示迹紫禁抚期利世旁采道韵因民之愿聿搆精蓝锦敷霞焕堂维雁堂林即鹦林龙窟窈窱鹿苑森沉树王非逺能仁岂灭不越流沙安居摩竭公振一音公扬五衍昙花复荂柰轮还转昭列智炬遐烛冥蹈惠我蒸民昌我王道九类攸仰百刦弥崇我铭贞石垂休无穷
　　东莞县晋黄孝子特祠碑【汤显祖】
　　今上幸夘夏余以言事尉海北冬道南海过东莞诸生陈君启心书来为其先贤晋孝子黄公舒特祠欲有以记也然孝子生处其地乃割在新安界中孝子晋人也家贫自力养侍虽盛暑未尝不冠带亲意所在千里之外不以为难亲死皆身为坟而庐深野中无人猛兽左右嘷安之也有司表旌其居曰参里至于今且千年矣学宫阙焉不祀诸生李元表祁衍曽陈启心三人言于县令乐安董君董慨然曰此岭表人士之初也曲江诸贤犹在其后而郡以上学使者莫不劝动焉然有以新安疑者董君曰入新安界者今为莞人者昔也乃择日附主学宫十有余年一妄人来视县事竟议祀之新安而主在东莞学宫者遂置屏处是时祁生病且死李生一人不能争而陈生日又废发愤抱其主以出且言曰仁人孝子天下一家东莞新安故非两邑也今巳罢祀主无所归生等愿不烦费县官一人一缗钱但得城北空外地七丈余足以容主视学者许之三年而后克成而是时东莞伯何真之祠亦成真扵元防乱时有粤地十七归髙祖贤于尉陀逺矣读其书不使人感惝而嗟咨孝子无尺土之柄独身事一父母又非有竒孝其孝闾野人所得为也至今人人读不能半其传即涕叹结塞皆愿如黄孝子事其亲愿有子皆如黄孝子固未有愿如东莞伯者也岂非雄力智之事扵人心必有所疑然而接神明感天性乃在扵其根本至徳也与铭曰　粤扵西晋荒落防靡不可父母乃有孝子生死至性爱而有礼哭不能言心孝而巳緜緜峤士孝子伊始乡可以祀岂有分里为主特庙厥义良伟有门有堂有寝孔搆闗门在左石梁在右江水在前睥睨在后稍有形胜俨雅窅峭汝莞之人谁无父母有孝以敬谁为来者亦有人子来吏斯土惟孝以忠神明是与遥遥参山气欝且明其类维何楼观苍苍冠带怆泱蛮方有风我爱为铭以感人心
　　两朝忠烈碑【黄道周】
　　以身殉道与以道殉君之有以异乎曰无以异也道足以生其身而后死之道不忍死其君而因以生之是皆可以不死故寘死地而皆生其皆生者何曰仁也天下之可以杀人者二曰水曰火是二者人皆頼以生而投扵水火无有不死者有道仁人必取其精神而用之仁者水火之精神也人抱形质而脱其精神见水则谓之曰水见火则谓之曰火见其生死而不见其所不生不死者故权奸盗贼日思以其水火杀天下而天下之鄙夫贪生惮死者亦指水火踆踆然以焚溺为戒卒之天下以焚溺坐死者比比也当天啓之时太阿下坠天子制于权珰诸君子思还主柄持之太躁若以勺水沃邓林之熖既而权奸煽炽诸君子坐死其为孽也为火为旱为焚突及栋及崇祯之时王鈇上握羣工屏息仰命扵天子诸君子承之太柔武人借虎以为大君既而盗贼韦弁相与沦胥诸君子亦皆坐死其扵孽也为水为潦为襄陵滔天夫以水火共搏或欲杀君子或不欲杀君子而君子皆死者君子领水火之精神以蹈日月以其形质分天下之毒痛故出入焚溺而其不可焚溺者与日月薄射也凡日月水火其精神托扵君子其沴见扵天下赢绌晦望徃徃相食汉熹平之际治钩党狱诛蕃武膺滂等锢天下名贤二百余人及长安之乱诸君子无死者惟袁隗伍琼周毖孔融杨修五六人耳然皆为卓操防斧非有慷慨致命之义宋宣和时籍元祐奸党百二十人丰稷陈瓘等仅得不死及汴京之乱诸君子无死者惟吴革孙傅张叔夜三人耳何防李若水则犹之坠阱也我眀初兴尊贤礼士治蓝胡之党不及名贤迨于靖难慷慨致身者百二十余人所株连芟夷无至扵土木而衰矣故水火日月一盈一竭精神所托或满或灭前后赢缩可屈指举也独是启祯之际诸贤奋发手掬霜雪与雷电争烈虽有逆珰煽熖不鉥之扵前党禁株连不钳之扵后计自天啓防难陨身者十有六人曰髙攀龙杨琏左光斗周起元周朝瑞缪昌期魏大中万燝周顺昌袁化中夏之令周宗建李应升黄尊素顾大章刘铎及崇祯甲申之祸致命遂志者十有九人曰范景文倪元璐李邦华施邦曜王家彦孟兆祥凌义渠吴麟徴周鳯翔马世竒刘理顺汪伟吴甘来王章陈良谟成徳许直金铉孟章明其遗逸遐方防扵秦晋及绥鼓死职撄城谢闗者别为幽阐不在二班盖自汉宋以来仗义死节之臣未有盛于我朝者也呜呼学术不明道谊为事功所乱钟荀之鍼李杜荣翰之砭机云康乐寄咏于房连黄冠叜词扵顾问不曰事犹可为则曰思得一当是以徘徊瞻眺失之一瞬而千古莫赎是犹临泛滥而繋匏睹燎原而祀灶多见其迂愚谅下扵沟渎矣夫当管夷吾之时天下无王主惟所适鲁莒分驰先入者上春秋虽以子与纠不得不以覇与桓既以霸与桓不得不以仁与管仲使天下一君生民共主而夷犹扵刁牙之间转侧扵鲁莒之下则仲尼必以为不臣季路可正其弹射矣故仁之所生人者杀之愈以生水火之生人者生之或以杀人不见不生之生不死之杀则其疑死之不生恶杀之必死辗转以避焚溺而卒不免者比比也虞部陈公来南闗适当甲申时遂捐赀贸地西湖之上得六一泉旧址背距孤山靣临鳯凰营构上下为十六栋层楼九楹湖水潆之以祀两朝殉难诸先生予至湖山覧和靖之遗迹因得与虞部商略上下慨然叹曰死而可乐则吾将先徃蘧氏之言夫岂谓此乎虞部又将南闗所汰出小税置为祠租使嵗时伏腊得尸祝其下因为迎送神之曲词曰　靁鼔阗兮龙在野云离披兮龙血下龙上天兮星无光椒糈媮兮兰不芳灵之集兮四国鸿八蹄兮驎九翼凌沧澥兮柏白日跄徂征兮何不得息归休兮此堂水周兮中央寒鸡葅兮蒲菖罗百珍兮琼浆骖素虬兮騑文鸯絻灵车兮絷灵马执灵祛兮泪盈把佩琚兮洒洒昼不足兮宜宵夜雕舟兮镂筵新夫君兮王正年灵叅差兮无后先澹眉须兮驭青天灵何为兮中悁悁
　　漳州新建王忠文先生祠碑【黄道周】
　　半芝山之麓东瞰朝暾有王忠文祠焉龙溪令蓼莪徐公之所建也徐公以精敏敷治既底绩将行矣诸生耆宿谋所以貌徐公者徐公逡巡谢诸生曰不敏自涂饰之未能敢尸逆旅之舎一日仆入漳诸公坐间谈祠事且道徐公逊敦恳也魏给谏中严时以抗疏里居谓诸公曰然其祀王忠文乎忠文判吾漳既期年未有阼奥徐公嗛嗛置意中今祀忠文为堂皇嵗时集诸生容颂雅歌扵吾漳源澜甚逌且为徐公畅风教穷海三百年无复事也诸公韪其言且谓是徐公意者众翕然若振鼍鼓又一日仆见王縂宪东里张聘君汰沃举给谏语矍然曰果尔建白湏读书人东里曰是足张吾漳于天下矣自是而祠遂成祠成广延之上视朱考亭下视刘爱礼举屦衡杖得相及也呜呼考亭治吾漳不期年道化纲纪穟于心繋爱礼与忠文同时不能镇足坐讲幄及今去之各百年而都人士旁皇追趋若兾朝夕者何也人生自呱哺至含敛各视所学其学逺声息亦逺其学近声息亦近考亭与爱礼皆学程氏所得不同原本一也忠文少学扵黄公晋卿晋卿学于金公吉甫胡公汲仲胡汲仲曰千古圣贤借文而显人托于道如不相及而道托扵文如相语也晋卿以是湛扵文章其为文明静渊粹和顺道徳而理于义宋潜溪每见晋卿饭顷序置百言繇根逹叶常自茫然叹未闻道忠文从之游泛滥十年驱驰燕吴困于车尘幸及风云鼓其羽翰至使圣祖手其编咏与景濓轩轾上下翺翔呜呼如忠文者未为不遇矣自忠文涖吾漳二百余年而吾漳之文藻风概竦肃天下即不谓忠文兴作其为忠文开采奚疑乎忠文论诗所推许髙季廸胡仲申风雅掩映髙出六代亦皆其乡人也士君子生幸与清明先正同其里闬又有良师帅匡其不逮辟咡离席正容消意函丈之间或河或海即舎曰讲道其去道则亦不逺矣胡仲申曰余见王子充诗唯读之不暇子充之学亦以求道而巳茍得其道则其见于立言者犹其措于事业也今谁复知忠文为求道而立言者方胜国时宋学翻澜有志之士皆舎津筏湛深独着以修词立诚为本而其相懋勉如此于以鳞翼日月乗昌运称先鸣者则亦固宜耳余尝过金华见其山川清壮大率与吾漳风土树艺亦相近然自四杰先鸣而后负竒儁者不复如前吾漳固僿扵前而开抒于后岂地道使然抑师友董率有懋不懋故夫安得金胡黄髙之徒起而襄立诚之事修恶池泮林之祭者乎先是二年云间何半莪督学来漳中所胥学租尚三百余金诸生因请以置祠中其前楹以祀忠文其后楹以载督学及令公之徳自朱考亭刘爱礼两祠上下岿然登降数百步而逺近师友源澜之观灿然偹矣余不肖蛮溷文艺晚遂自放于斯道无所闻知然幸托吾漳渐考亭爱礼之遗训思一光大之今幸伏里巷与诸君子同时亲睹徐公之治聆中严之论以为紫芝天寳后与金婺争华也不揣迂谬复述所感忆者于此何督学讳万化华亭人壬戌进士徐令公讳燿扬州人戊辰进士纲纪其事者有邹生迁苏生棠棣吴生鹤丹陈生士愚张生鸣骏魏生呈习戴生垂寳皆二公门人其公费载于碑隂





　　明文海巻七十三
　　钦定四库全书
　　明文海卷七十四　　　　　余姚黄宗羲编议一
　　孔子庙堂议【宋濂】
　　世之言礼者咸取法于孔子然则为庙以祀之其可不稽于古之礼乎不以古之礼祀孔子是防祀也防祀不敬不敬则无福奈何今之人与古异也古者将祭主人朝服即位于阼阶东西面祝告利成主人立于阼阶西面尸出入主人降立于阼阶东西面此皆主人之正位也卒祝盥于洗升自西阶主人盥升自阼阶祝先入南面主人从户内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸酢主人主人西面奠爵拜皆为尸之在西也汉晋春秋所载章帝元和二年幸鲁祀孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南向而行礼者北面则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制搏土而肖像焉则失神而明之之义矣古者灌用鬯臭郁合鬯臭隂逹于渊泉既灌然后迎牲致隂气也萧合黍稷阳逹于墙屋故既奠然后焫萧合羶芗葢求神于隂阳也今用熏芗代之庸非简乎古者朝觐防同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有徳者使教焉死则以为乐祖祭于瞽宗之谓先师若汉礼有髙堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与隣国合若唐虞有防伯夷周有周公鲁有孔子则自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成顔回曾参孔伋孟轲寔传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意开元礼国学祀先圣孔子以顔子等七十二贤配诸州但以先师顔子配今也杂寘而妄列甚至荀况之言性恶扬雄之事王莽王弼之宗庄老贾逵之忽细行杜预之建短防马融之党附势家亦厠其中吾不知其为何说也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切置而不讲顔回曾参孔伋子也配享堂上顔路曾防孔鲤父也列祀庑间张载则二程之表叔也乃坐其下淳祜初张居程上后因国子监集讲再定张遂居程下颠倒彜伦莫此为甚吾又不知其何说也古者士之见师以菜为贽故始入学者必释菜以礼其先师其学官四时之祭乃皆释奠今専用春秋亦非释奠有学无师而释菜无乐是二者之重轻系乎乐之有无也今则袭用魏汉津所制大晟之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸阼主人主妇及賔之义也今惮其烦唯初献者得行之其可乎哉鸣呼学校者理之所自出犹河渎之宗瀛海也犹山岳之祖昆仑也今乃舛谬若是则其他可知矣礼固非士庶人所敢议有人心者孰能黙黙以自安乎虽然此姑言其略耳若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者曰子之言信辨矣建安熊氏欲以伏羲为道綂之宗神农黄帝尧舜禹汤文武各以次而列焉臯陶伊尹太公望周公暨稷契夷传说箕子皆可与享于先王天子公卿所宜师式也当以此秩祀天子之学若孔子寔兼祖述宪章之任其为通祀则自天子下逹矣茍如其言则道綂益尊三皇不汩于医师太公不辱于武夫也不识可乎昔周有天下立四代之学其所谓先圣者虞庠则舜夏学则以禹殷学则以汤东胶则以文王复各取当时左右四圣成其徳业者为之先师以配享焉此固天子立学之法也奚为而不可也
　　孔子庙庭从祀议【王祎】
　　孔子庙庭从祀者凡百有五人自澹台灭明至孔鲤七十二人皆受业圣人之门而承圣人之教者也自左丘明至许衡三十四人皆传注圣经尊崇圣学而有功于圣人之道者也盖自唐贞观二十一年始以左丘明至范寗等二十一人从祀庙庭及宋元丰七年复增荀况扬雄韩愈以世次先后从祀左丘明二十一人之间淳祐元年乃以周敦頥程颢程頥张载朱熹列于从祀景定二年又增张栻吕祖谦咸淳三年又增邵雍司马光及元皇庆二年乃以许衡继宋九儒居从祀之列所谓三十四人者也以今论之汉儒之从祀者十四人而犹阙者一人董仲舒是也唐之从祀者一人而犹阙者一人孔頴逹是也宋之从祀者九人而犹阙者四人范仲淹欧阳修真徳秀魏了翁是也元之从祀者一人而犹阙者一人吴澄是也自夫孟轲既往圣学不明邪说盛行异端并起歴秦至汉诸儒继作然完经翼传局于颛门之学而于圣人之道莫或有闻惟董仲舒于其间号称醇儒其学博通诸经于春秋之义尤精所以告其君者如天人性命仁义礼乐以及勉强遵行正谊明道之论皆他儒之所不能道至其告时君罢黜百家表章六经以隆孔子之教使道术有綂异端息灭民到于今赖之则所以尊崇圣学其功殆不在孟子下以荀况之言性恶扬雄之事新莽犹获从祀而仲舒顾在所不取何也秦火之后圣经阙逸汉儒收拾散亡各为笺传而偏学异说各自名家晋宋以来为说滋蔓去圣既逺莫可攷证学者茫昧不知所归唐初孔頴逹受诏撰定诸经之疏号曰正义自是以来着为定论凡不本于正义者谓之异端诚学者之宗师百世之取信也是其所以传注圣经者较之马融郑康成軰功无所与逊且何休注公羊而黜周王鲁王弼注易而专尚清虚害道已甚然在祀列胡独至于頴逹而遗之也圣人之道或着之事功或载之文章用虽不同而寔则一致三代以下人才莫盛于宋东都其间慨然以圣人之道为巳任而着之行事者范仲淹而己其言以为士当先天下之忧后天下之乐而乐虽伊尹之任无以尚之况当其时天下学术未知所宗尚而仲淹首以中庸授张载以为道学之倡盖其为学本乎六经而其议论无不主于仁义虽勋业之就未防其志而事功所及光明正大实与司马光相上下自圣道不行世儒徒知章句以为事而孰知圣人经世之志固不专在是也欧阳修与仲淹同时实倡明圣贤之学而着之文章其易春秋诸说诗本义等书发挥经学为精至其欲删诸经正义防纬之说一归于正尤有功于圣道其为言根乎仁义而逹之政理所以羽翼六经而载之于万世至于本论等篇比之韩愈之原道夫复何愧而世之浅者每目之为文人夫文以载道道因文而乃着虽经天纬地者亦谓之文而顾可少之哉然则如范仲淹之立功欧阳修之立名皆可谓有功于圣人之道者韩愈司马光既列从祀则此二人固决在所当取者也自周敦頥接圣贤千载不传之绪而程頥兄弟承之道綂于是有所传迨朱熹有作五经四子皆有传注论定之统宗防元集圣贤大成绍程氏之传其中更学禁其道不行于是真徳秀魏了翁并作力以尊崇朱学为巳任而圣贤之学乃复明真氏所着有大学衍义读书记魏氏所着有九经要义大抵皆黜异端崇正理质诸圣人而不谬其于圣人之道可谓有功而足以纉朱氏所传之绪矣是则此二人者固又当继朱氏而列于从祀者也及元兴许衡起于北方尊用朱氏之学以教人既有以任斯道之重而其时吴澄起于南方能有见于前儒之所未及孝经大学中庸易诗书春秋礼皆有传注櫽括古今诸儒之说而折衷之其于礼经尤多所删正凡以补朱氏之未偹而其真修实践盖无非圣贤正大之学则其人又可谓有功圣人之道固宜与许衡同列于从祀而不可以或遗也按祀法有功于圣道则祀之是七人者其有功于圣人之道如此而从祀阙焉此甚不可搜累代之旷典昭万世之公议举而明之固在于今日矣又按圣孙孔伋故列孔鲤之下而曾参亦在曾晳后咸淳三年始升配享于顔孟为四侑东坐而西向父以从祀立庑下而子以配享坐堂上尊卑舛逆莫此为甚圣人之道在于明人伦而先自废乱何以诏后世借曰曾子子思以传道为重然子必当为父屈昔鲁祀僖公跻之闵公之上传者谓子虽齐圣不先父食以为逆祀今孔氏曾氏父子之失序非逆祀乎是故曾参孔伋今当降居于曾晳孔鲤之下又司马光于程颢程頥为先进张载于二程为表叔而位次皆在下其先后次序亦不可不明咸淳之定从祀徒依朱子六賛以周二程邵张司马为序而不知朱子之賛特以形容六君子道徳之盛初未尝定其先后之次胡可遂据以为凖乎是故司马光张载今当陞居于程颢程頥之上若夫荀况杨雄何休王弼之徒有不当与于从祀者兹又未敢以遽数也嗟乎天下之礼有似缓而寔急似轻而寔重者以其有闗于名教也公议所在孰得而废之况乎礼文之事自儒者出则于有功圣道之人礼所宜与祀而未称于礼者固不得置之而不之议也是用疏其为名教所系而公议之不可废者列之如右庶几议礼之君子有所采择云
　　孔子庙堂续议【祝允明】
　　孔子庙堂歴代礼文大率不相辽濶至于本朝崇隆尤至其中或应调酌以趣大中宋学士濂王忠文公祎咸有说焉今日仪章出入宋王议未及者间有毫末防朴窃自疑焉因私妄条着云曩者宪宗皇帝推重道之心加祀享礼乐同于天子此其越度古昔哲王逺矣愚窃以为凡为祀享所以报功功有隆卑而其身之品级不可易报者底于其身之极尊焉止矣孔子之功侔配天地然其位惟臣而己夫臣功虽并天地未闻人君事以天地礼也孔子之报极诸臣道可矣非欲杀之无其地焉且孔子之功正人伦也君臣之分可迁则人伦不正孔子又奚功哉今使孔子偃然受天子礼乐孔子安乎愚窃虑其不安假令安焉则必不叹季孙之僣佾三子之歌雍也先朝褒赠穷于王爵王本非臣爵后世以冠五等则王固臣之莫加者耳孔子虽圣臣爵或受越此则非人类所敢闻矣异时儒臣累请增加帝号天子明圣竟格其议此则天地之至公也今苐格其爵而还用其礼乐是令孔子明以臣子冐行君上事也百官居服等第稍僣犹无逃于国家宪令矧孔子曾不如今百官之知礼乎故愚谓三数年来之祭孔子计应朝服旁立而无敢当矣夫父子人伦始也今顔子曾子子思并坐堂上无繇防也伯鱼悉列庑下此不几于倒置耶昔者之论尝谓孔庙之祀出于朝廷乃王者事礼因道綂而起通为天下后世施报不暇计私伦焉矫之者谓道綂不过明伦王事不可偏废故又有别室祀叔梁纥以顔曾子思三父配者此其说虽佳然究之为未明顺愚窃以为直应引三子以归厥考之下何不可也又孟子之传固得其真要其私淑徒也曷若权其体势侪之冉闵数子间乎又礼乐之用不可偏废今礼之节文甚己精宻乐之声容恐未至当愚窃谓宜特令学子颛刻习乐间暇无缺考校之顷兼用升降务俾礼备乐和无可间然如患未获师承难猝举作或令诸生隣寄太常习其声容必求合乎古雅通熟者归授其党而首通者科目收焉则亦不患其不工也又近时郡县或有上援朝廷祀典用黄冠为乐舞生此又不然学者学夫礼乐也素昔所诵孔子之文何文学道何道顾报祀之顷委之人乎借曰未易习则曷为不习乃忍北面而立以观异类之举措耶黄冠者今之所谓异端虽未知孔子视为何如要为党昌言排之者矣寜有暇时则极力以排有用则暂假而不麾者今使孔子以明道黜邪受报而更令异道称邪之人为报具哉此又末节愈不通者也嗟夫圣人之道中正而己有生防被教泽孰防报忱顾翻有病焉则未免更为罪乎故愚恐乆而有建白者辄申诸鄙陋词防迫局将幸以来荐绅先生之教焉
　　毁文庙塑像议【马一龙】
　　文庙塑像自汉以降有之衮冕圭玉拟王者而其貌则不肖也天子师事孔子上追千载之志议除先朝凟封而祀之以先师之礼焉羽用六笾豆各十遵祖制不敢逾亦不敢抑诏国都及天下郡县悉毁像作木主孔子之徒以国家遗圣晦道莫之削也人而説之嗷嗷然有司奉诏进羣彦而咨之或曰先师也不可毁也过诸室而蔽之称防或曰神所依冯也久矣不忍毁也之于寝隂合法或曰礼乐自天子出违礼不敬慢命不职且召尤焉其速毁之遵制龙闻而错之曰礼祧主无寝与墓则之道路之间是主也非像也谓之真孔子欤蔽之壁落之内是囚之也故囚则毁圣毁圣者无师且神不可间也谋不可遂也间则不享遂则不周速之者弃圣而虞者也弃圣无礼之三者岂朝廷尊祀先师之意哉生民以来未有盛于孔子者也徳侔天地道冠古今删述六经垂宪万世加亦不隆削何可得乎天子聪明齐圣以为楚子僣王春秋夺之季孙八佾论语讥之巳则无位而受享焉非圣人志也是故去王号省备物杀礼乐以成其志而师事之隆加于昔也毁像谓其弗肖也弗肖何像焉故毁之其毁之也必先作主木卜而刋之释菜以求谬合也盖不先立主以行释菜遽而毁之则神有所不据事有所不安故曰弃圣而无礼矣虽然像毁矣王去矣礼杀矣天子而弗躬于太学焉子孙之禄不加焉其言之不显其道之不行其学之不讲若之何其不削耶故在太学视天子在郡国州县若曲阜视列爵其礼以是为差而孔子如太极随物物而物之其大小丰啬厚薄所赋不同而全体之具于是物者仁者见之而为仁智者见之而为智无物不然随在皆足也否则槩以六羽十豆笾是尚跻孔子以公侯之爵而死享之孔子不义僣王能受虚公哉若曰裔公也公祀之则惟在曲阜太学则有天子焉郡国州县则有列大夫焉尊不可降卑不可亢是紊之也
　　启圣祠先后祭议【马一龙】
　　礼以义起事以理定今有司于嵗时祀大成文宣朝廷推圣人之心举古昔未有之典又于文庙别立祠祀启圣公正先贤先儒后于其子者位为是祠配从王庙制出自上裁而荐飨未分先后祭必同日主祭必同官若谓文宣徳侔天地道贯古今帝王之师后学之宗致斋肃戒首事灌降礼毕乃推其所尊而后以祭文宣者祭启圣窃恐圣人盛徳至孝使其虚据几筵于待食之父而巳则燕然受大烹之养神必不安况子虽齐圣不先父食传有明文但崇徳报功祭法所尚尽举其礼于启圣祠而斋戒诚敬之意不得致精一于文庙难免诚意既散寖以懈怠之至如遣官分祭在启圣祠或稍先焉又两庙呼唱趋拜乐节奏止纷然哗矣虽执事者之心疑贰观听无复精一之思纵地逺隔越不能相逮而分献官亦难以长佐为差某欲推文宣之心合古传之语然须于文庙整肃班次主分并诸执事就位伐鼓鸣钟乐悬而不作主祭者由位出次礼生导入启圣祠行如分献仪僦而退廼即先在文庙位庭燎倍明礼乐偹举祭如常此庶几以义起以理定者也神人之心或其两得之乎惟执事裁之縁命撰祠石刻内及是礼故有是议
　　庙祀议【毛纪】
　　时有建议庙祀之礼者下礼官覆议曰祧庙者按古者天子七庙亲尽则祧祖功宗徳百世不祧周文武有功当宗故别立庙谓之世室合为九庙汉庙七室共堂唐宋为九室我太祖髙皇帝肇修典礼立徳懿熙仁四祖庙后更定九庙同殿异室即今之制治初集议祧礼尊徳祖为始祖懿祖而下以次祧迁后宪庙孝庙升祔奉祧懿熙二祖武庙升祔奉祧仁祖俱藏主于太庙寝殿之后曰祧庙折礼礼文允合古意若如周制立七庙与二世室左昭右穆昭之祧者藏于武之夹室穆之祧者藏于文之夹室但其规制位列世尚异宜如庙主东向穆主北向今可行乎度数仪文繁缛莫究如西酌牺象东酌罍尊今可用乎是皆所以序昭穆之伦顺隂阳之义乃礼之精者此而不讲是徒文而遗其本矣大抵礼因时世人情而为之节文者也泥古者可以鉴矣曰禘祫者天子宗庙之祭五年一禘禘其祖之所自出周礼所谓肆献祼是也三年一祫合食于太祖之庙周礼所谓馈食是也并春祠夏禴秋尝冬烝凡六享然禘祫之祭歴代废举不时合禘祫之外每嵗时享于四孟及季冬行国朝一嵗五享同于太庙仪文且载诸司职掌而无禘袷之制盖我徳祖庙讳犹未之着以上寔无可推之亲亦以后世封建废谱牒亡而禘之祭遂废而不举耳惟于嵗暮之祭奉祧主于太庙同享是即大祫之礼也盖天道三月一小变而为一时未及三月而又祭则为数而烦己过三月而不祭则为疏怠今一时一祭诚合乎天道不疏不数得礼之中矣曰特享者周礼四时之祭春则特祭各于其庙所谓犆杓是也夏秋冬则合享同于太庙所谓祫禘祫尝祫烝是也合享于太庙所以尊其始祖特祭于其庙所以各伸其尊我太祖初建四庙盖尝行之其后改建庙制故四时之祭皆合享于太庙而特祭不行议者多谓太祖宜于孟春之享特祭于其室以当南向之祀然必各为一庙然后可以行之但九庙行礼仪节甚繁先儒谓一日而歴七庙则日固不足而强有力者亦莫善其事矣若日享一庙前祭视牲后祭又绎则弥月之间亦莫既其事矣况于九庙乎盖天子以奉宗庙为孝若不得自致其如在之诚则于承祧践阼之意宁无歉乎然窃思之庙制固难轻议而特享之礼议所当讲惟我徳祖实为始祖所自出之帝可比周之后稷宜藏其主于别庙居中一室而懿熈仁三祖列于左右遇夫祫太庙奉以南面至我太祖受命创业寔为有功之祖所谓始祖也可比文武百世不祧他日太庙四时之祭太祖宜正南向之祀庶足以伸崇徳报功之典而惬天下万世之公论矣曰出主者礼合享于太庙有出主之仪国初庙享亦尝行之其后止出各庙衮冕亦古人设其裳衣衣冠出游之意也若欲出主必须如礼主祭者捧之或遣亲臣代捧犹之可也至于诸后神主则将何人代捧乎然古礼直祭于室祝祭于祊所以求神之所在况今郊社配天奉先殿及陵寝皆设神位是岂虚设哉盖神无乎不在有其诚则有其神而必曰木主非迂则泥也曰祔食者古者庙享皆以功臣配食盘庚曰兹予大享于先王尔祖其从与享之是也所谓殇与无后者从祖祔食亦从祖而毁固礼之所有然今太庙配享东设亲王四坛西设功臣四坛中山诸臣无容议矣其夀春以下诸王佀皆祔食揆之于礼亦宜从祖罢享但配享与祔食不同安知夀春诸王非有功当祀者乎恐未可以殇与无后论也况天子之宗庙岂有殇与无后者祔食之礼乎仰惟我太祖圣徳御极制作大备其于宗庙祭享之礼参稽前代之载籍博采儒臣之论议斟酌损益断自圣心足以垂诸万世而不可易者经所谓有其举之莫之敢废有其废之莫之敢举者寔礼家之律令也可以破千古聚讼者之惑矣


　　明文海卷七十四
　　钦定四库全书
　　明文海巻七十五　　　　　余姚黄宗羲编议二
　　天子絶期议【王樵】
　　嘉靖二十八年庄敬皇太子薨逝礼官议本朝防服之制父为长子服期又仪礼臣为君长子齐衰不杖期传曰何以期也从服也言从君而服也奉防天子絶期况十五嵗之外方出三殇朕服非礼止辍朝十日百官服制可无谨按期之防有二有正统之期为祖父母者也有旁亲之期为世父母叔父母众子昆弟昆弟之子是也正统之期虽天子诸侯莫降然古礼父为长子防亦三年故周穆后崩太子夀卒叔向曰王一嵗而有三年之防二焉本朝虽为长子服期然于国本之重似犹有当议者先朝既未有定议至庄敬太子之薨礼官当详考以请上裁而止泛引服期则圣语天子絶期之一语宜乎折之而无辞也
　　宗法议【陈九川】
　　明水子曰大传所载宗法诸侯国族之制非通礼也夫惟诸侯族人不得以戚戚君位故命别子为之宗于是始有别子为祖继别为宗之礼非大夫士之宗道也支子为大夫以上牲祭于宗子之家不敢夺宗也然则大夫斯戚之矣又奚以别子为哉茍以嫡长为祖则非别于继别之义矣周礼大夫三庙不及其髙有祷焉为坛祭之继髙之宗五世乃迁则小宗且逾大夫矣而况于大宗乎惟国族重以君命故大宗得拟于太庙小宗得亚于大宗而不以为僣也今大夫且不得为者而士庶得通为之礼固如是舛乎哉且别子有君命矣又以公族得为卿大夫爵禄不絶于朝辅具偹与国咸休于是始可以世统宗人虽百世而莫之违死为之齐衰三月大夫以下至士庶之家迁徙零落势固万有不齐矣欲比而同之得乎世儒不观防通凿用经礼欲通公族之礼于士庶至不可行委罪世道不亦惑欤夫士之考庙王考无庙而祭之去王考为鬼庶人无庙而祢于寝周公非以薄为道也程叔子曰髙祖有服安得不祭某家却祭髙祖是士之祭髙自程氏始也徳厚者流光位卑者礼杀上下有等夫祭岂以服制邪一庙亦及髙曾于礼无之同堂异室君子之所以陋汉也茍侯国宗法下逹则士庶当直为五庙不宜复沿汉制而重杀之然后世儒者终不敢为而易庙以龛者是必有制乎其心者也周大小宗本法果如是乎哉然则吾安所适从也夫诸儒之议我明姑采而颁之附于彜典自公卿下达犹古礼也夫君子之事其先也不得为而为之是诬其祖也其失也僣得为而不为是俭其亲也其失也薄是故宗祀四世身事四宗吾从时制焉耳而敢立大宗焉礼有小宗而无大宗而后之士庶乃欲冒为之甚矣然小宗日分则族散而莫之合也于是窃以义起立始迁之祖之庙而弗宗焉世以族之长而知礼内外具官者嵗率羣宗一祀之或犹恐其嫌于大宗也曰是亦不迁也己又乌在其异乎曰不祖别子不世其宗享不备时祭无适主主不统族又乌得同于大宗乎嵗一行之亦几于坛之矣且古礼族厉夫始迁之祖頋不重于族厉乎是故继髙之宗羣分于下而支流明叙矣始迁之祖独统于上而本原合一矣是故欲报本追逺敬宗合族势可行而礼不背者斯其庶几乎若今之公侯伯则可以夺宗而立大宗矣或曰古宗法为统生者耳
　　四礼议【徐霈】
　　承示宜民礼要文公家礼而芟削之务在简易可行其说甚善然礼贵随时变通故国奢示之以俭国俭示之以礼随时也昔林放问礼之本夫子大其问者盖世方虚文相竞而寔意愈衰欲矫时之者务在反朴还醇以复古之治乃对病之剂也冠礼尚矣三加之祝教以为人子为人臣为人少者之行也而筮日迎賔布席陈器之类亦自简易可行亲迎之礼南方不行久矣欲骤复之似难女入门见舅姑拜祀堂后婿即见女之父母盖当时男亲迎女父母送过婿家故可一时行之今乡俗朞年后女婿方登门或有数年不见女父母者婿或至必坐首席父母反位其下俗薄甚矣宜痛革之亦惇俗明伦之一端也乡俗缔姻央媒人多用亲党数十人盛服登门拜跪礼数太隆重筵设席牲币承筐餽送太费妆奁出嫁破家鬻产金珠宝锭耀于街衢太盛多财者俗以为荣悭吝者女以为耻或不惬于舅姑而女致死者有之故俗中以养女为寃家富家止育一女中户何能匹配今虽禁淹女之条而不革嫁娶之犹投薪息火不可止也莫若严其侈靡不许仍前耀则破家厚嫁者少而育女者必多父母之心人皆有之谁肯淹其女以自灭其天伦哉不识死者则不哭不识生者则不吊今妇人稍沾葛者多来吊防舆从跟随尝兼数人动至三四百人防家惮于设斋分帛必夤夜移柩出外非薄于亲势使然也宜禁止之凡妇人非至亲不许出外吊防违者罪坐夫男亦所以慎男女之别省防家之费也余在河南提学时见河北每十家出银若干共计若干付约长收之约副司其出入先将父母衰麻重服及朞功缌麻等服一一制备置之每遇约中有防擡至其家分散事毕仍付约长以俟他家有防其衣衾棺椁孝子自办外设斋立灵明旌一切应酬俱约中十人代之孝子但执杖哭泣而已其事甚简便亦见中州帝王所居风化所及也祭礼今民间俱祭髙曾祖考稽诸古似不合古者适士二庙不及其曾矣官师一庙不及其祖矣今合四代之祭亦顺人情而设非古制也矧追始祖而祀之乎朱子以祀始祖疑于禘而削之是也但先王制礼不忘其所由始如制宫室器用教民稼穑凡有功于生民者皆祀之始祖者吾身之所自出也而可忘乎则祀始祖者人情之不容已也近来民间合族建立祀堂动至千金有门堂寝室丹青壮丽以相晃曜冬至祭日子孙各迎其父祖神主于祀堂而祔祭之始祖南向其余东西逓列彼此混淆昭穆莫辩防亦甚矣祭者所以聚已之精神以格祖考今神主纷错憧憧焉莫知为谁其将奚所聚乎余谓嵗终节日小宗各祀于其家冬至合祭于祀堂惟始祖正东向之位子孙有素行着于乡闾如古之乡先生者得祔祭之亦所以劝善而惇俗也余自广东谢病归家乃立宗子一人为主择族中有徳望者为家相以佐之寒家五大房几四百人每房立宗正一人凡有忿争侵夺不服者本房告于宗正宗正告于宗子家相防于祀堂以剖理之不许经告官府行之数年讼端少息其祀于溪东惟始祖神位子孙各自祭于其家不相混杂祭之日班次甚严不许逾越明尊卑序少长使贵不至于凌贱富不至于轻贫先王化民成俗之意其庶矣乎文公家礼仪节惟四代不祭始祖其于合族维宗之义似缺然矣偶因下问而敷陈之姑俟采择焉髙明以为何如
　　议刘静修薛文清从祀【刘定之】
　　谨按元儒容城刘因徳性刚正学识明悟所作诗文理趣出人意表非腐儒曲学循行数墨者所彷佛而进退之际安于义命若其称许管幼安咏叹陶元亮则傲睨浊世涕唾禄爵之本心可见也是以裕宗不能留世祖不能致因岂不可谓之贤也哉然而建言者遽欲以因列诸孔庙则事体甚重不可以不详议建言者谓顔子未尝著书而配享孔子不可以因未尝著书而不之取夫顔子何可当也孔子之道传之顔子后世取信于孔子之言其言具于论语载于中庸见于孟子存于易系辞等书不一而足虽顔子未尝著书不害其为传道也譬如萧何无战功而髙祖取为汉臣之首房乔无战功而太宗取为唐臣之首所谓知臣莫若君知弟莫若师者此之谓也今以因未著书而仰攀顔子为比则是人臣无汗马之功者皆得攀萧房为比恶有是理也哉建言者又谓从祀诸贤其中有不能无过者因无过奈何反不得从祀夫及门速肖之徒固有狂狷失中者矣又有聚敛而圣人斥其非吾徒短丧而圣人言其不仁者矣然而莫不亲炙温良恭俭让之徳亲受文行忠信之教髙者名列四科余者亦皆身通六艺是以孔子家语太史公仲尼弟子列传备书之以为三千之徒此七十子者其最也然则七十子之有过者亦先儒所谓圣人数其事而责之其所善犹多尔至于左丘明以下经师二十二人有未能深明圣经之防者矣又有无威仪若刘向好谀佞若王肃者矣然而当世哀道微火于秦黄老于汉佛于魏晋之时而此二十二人守其遗经转相付受讲説注释各竭其才以待后之学者则其为功殆犹周文武成康之子孙虽衰替微弱无所振作而尚能保守姬姓之宗祀谱谍以阅厯春秋战国不亡而幸存者也虽有大过亦将宥之况小失乎今以因无过与七十子二十二经师有过者校量彼此欲得登因于从祀愚窃以为仲尼素王也七十子助其创业者二十二经师助其垂统者也遇其有过议而贷之犹得陪从也非是之比而从曰我无过可以陪从未之前闻也建言者又谓与因同时若许衡呉澄其徳学无以逾因而亦得从祀因岂得独遗夫因之于衡澄其徳学无大弗若者其功则有弗若也何也衡以其行道之功澄以其明道之功当元氏奋自朔漠统据华夏其当时尚者知夫尧舜禹汤文武周公之道传之孔子孔子传之其徒以至于宋之周程张朱者其道足以抚世御极而衡首倡率诲诱之使知是道之可行至于澄所作诸经纂言发挥洞达自朱子以后依经立説者鲜克俪之是以我朝太宗文皇帝命儒臣修辑五经四书性理大全于澄之説多所采入澄可谓能明是道者矣而因之説未有采者则是因既未若衡之道行于当时又未若澄之道明于后世其不从祀未必为阙典也若乃薛内翰瑄直躬慕古谈道淑徒进无附丽退不慕恋勤学好问可谓文矣归洁其身可谓清矣是以存防圣知没锡美諡其为皇朝明臣夫何间然然论其于道所得以与朱子之徒相比并若黄直卿辅广之亲承微言金履详许谦之推衍绪説尚未知可伯仲其间否也而遽欲从祀窃恐世之君子将以建言者为非愚则谀孰敢和附其説哉故愚以为瑄可无施行因则准作者所议杨山例令其所在官司建祠奉祀庶足以伸敬先贤劝励来学谨议
　　服制私议【顾清】
　　数日来闻诸公议礼区区愚闇窃有所疑今不敢逺引盛际直以春秋之世礼教残阙之时言之亦自有不然者按擅弓记鲁庄公之丧既绖不入库门士大夫卒哭绖不入传云庄公卒庆父作乱闵公时年八嵗既塟遂以吉服即位故云绖不入库门士大夫仍麻绖至卒哭乃不以入且曰记祸乱恐迫礼所由废也夫闵公以冲幼之年迫于祸乱既从吉废先王之礼儒者记之为万世戒曾不少贷今天下一家南北西东无纎尘之警大行晏驾嗣圣飞龙四方万国于是观礼议者乃欲于即位之后遽从吉服临御正衙是不以尧舜三王之盛望吾君而使下袭衰世乱邦之迹也而可乎且闵公从吉于既羣臣从吉于卒哭亦君除而后臣除先儒尚以不能三年为失礼之甚今遗诏虽详臣以四月十二日释服而此时车驾方在中途约计践阼之期尚在易月之内夫丧宁过戚礼贵从宜古之道也议者不原此意徒执遵奉末命之说欲以是日即遂公除如从所言使君被齐斩之衣臣曵缟之制于礼则不顺于情则不安传之四方何以为训是不惟得罪于古先制礼之圣王亦鲁闵君臣廹于祸乱者之所不为也又按丧服小记传云近臣从君往他国既返而君之亲丧服限已过君追服之此臣亦从而追服若卿大夫之后行者返而君之服限未满则亦从而服之若在限外则不从而追服明君服未除则臣下皆当从服也今日嗣君从外来与在他国而还者略相似就使成服而行计其至日犹在服限之内则羣臣不可遵易月之制而从之服者正此礼之谓也而议者执于四月十二日羣臣皆服吉冠又欲嗣君即位三日而释服皆不知何所本也
　　贡举私议【祝允明】
　　传曰非天子不议礼仪制典程作于祖宗率由是贵故小宜损益不敢易谈然愚以为三重之柄在上刍荛之献在下今万几沿革羣工言之圣人裁焉盖不敢议者臣道无成而不能不言者効忠之常范也窃见贡举一事有应稍为更定以合时措而分在下士未敢昌言輙复私列一二觊异时或有以备草茒之陈焉议曰贡举昉乎周汉考试兴于隋唐假考试之法应贡举之目姓名不识其孰何性行未察其淑慝侥幸于一朝笔墨之下以为终身隆卑之第斯已术之浅矣然其间犹可称者盖贡举以质考试以文质者必极夫徳行之核文者必尽夫词华之美茍充其实乃称其名故汉唐之士有行足以范世文足以师来者焉由选之各极其科程也当时之文以诗赋论策咸有防焉自宋代有道綂性理之学而世主居宿其说于士爰有疑义之制本朝因之初试以口义七篇闻其创体出于刘学士三吾其意不过以笔墨代口讲之义不使面陈故措词稍令类文章成首尾云尔本非古今文章家有此式也三试皆因言以审心详外以测中本之初塲求其性理之原以论观其才华诏诰表判观其词令防问观其政术咸善焉则为臣也道立才通而令脩政举矣否则反之理难明而翳重故求之最多以验其心政匪一途故求之亚于性理辞令异施故随地求其一才最易见故特取一以充知焉其权衡非不精后先非无序然谈理最深细故才虽或减焉不妨吾所求也今之司校者惟重首考而略于后选是国家定制之防已有重轻今复加偏焉益重其重轻其轻也故愚以为三试取舍宜均其力为便夫圣贤之言浑涵易直学者宜寛意以玩之无不明逹虽所见或殊观其意可获其归自先儒诂释已不能无异今必欲同归一道或执宋人一词两字以为主意翻乱经文以狥传家或自出诡见雕凿圣文廼窒通途暗求符已凡斯有违必见黜落故愚以为求之宜大勿拘一律为便经词宏深理趣赜奥或渉思类移晷刻纷纭之塲茍欲精覈又望周完日辰有涯资赋非齐无邪一语足蔽全经芣苢数叠徒衍余兴何必务图盈数祗废纸笔哉今或过午篇数未登终塲如制减作輙至不誊或不给烛俾研覈之功委之无用强记之軰多遂登升故愚以为如制减塲不闗去取为便孔氏所述寔惟六籍乐经既亡三礼固在后世传经仪周二礼固同戴记为一科本朝独取戴记文多论说可以作题敷论而二礼文多叙详制度可为词者寡也然因事明理他经所同直述制度又且何害故愚以为三礼宜复为便五经之外孝经论语同出孔门与五经者均也自宋以来始有四书之目本朝因之非敢妄议然愚谓大学中庸终是礼记之一篇孟子之言羽翼孔氏然终是子部儒家之一编耳古人多有删驳国初亦尝欲废罢故愚以为宜以学庸还之礼家论语并引孝经同升以为一经孟子祗散诸论塲为便诸经笺解传释今古浩穰然自昔注疏一定似有要归本朝恵制大全书俾学者遵守亦未尝禁使勿观古注疏诸家也今习之既久至或有不知人间有所谓注疏者愚恐愈久而古习传经家之防盖至泯灭故以为宜令学者兼习注疏而宋儒之后为说附和者不必专主为便减塲之法以五篇为则愚谓既欲其精不须务广或以五篇为全塲而其余随力所极但不得省于三篇必理精词逹虽寡亦取为便论塲之考求之甚博至如性理道学乃其中一事初塲既得其说于此势宜简略或摘一语或搜一人使旁推曲喻亹亹无已似无宏益于学故愚以为论题宜简于性理道学而多论政术人才等事为便诏诰表判或上以令下或下以告上正有官之切用不可意易故愚以为诏表内宜增科二道判语须求用事精博词文华缛为便诗赋之说固非所急先进论驳既繁不必广辨但愚谓人之性情惟言可测而因言识情诗赋尤易故古人之用诗赋以求性情也今或稍用一二以騐其性情正邪心术寛猛亦可也至如设策问答正为从事之需政事之方何有限极五篇所具初不为多以此求才宜无遯饰今或分问不急之务碎细之谈与记古人陈腐之片词众知之一行以暗中摸索为贵则曷若商防今日安上治下施为之切务哉故愚以为防塲所试专以政术为便大抵贡举之设欲得才而用之也致用之道向已养之学校令求之矣今日之求乃以用为急而欲知其体故先以理性道徳经籍之说察之耳于是而一得其寔则凡后塲诸作悉是为政之事贡举之本意也故宜执守此意则求之之道自不失其权宜矣今人往往谓科目为进身之阶梯意以致用之术固自有在此特借以入其地云尔愚谓祖宗定立国之典巨细俱到用人者万政之本贡举者用人之基岂茍焉为暂借之具而已其必有不易之故矣及静观今日之从政者类多建伟杰之业而其设施措置类不豫着于学校文具之间塲屋敷陈之内功名之出文章不与焉其进身也在此其立身也在彼此所以有似于借用之器也然则何以是为哉此愚深求其故所以谓主求其用而先察其体乃贡举立制之本意至于久而奉行者稍失其宜如前所云则今日目科目为阶梯之由也或者稍以其用为急求之重轻防形应者趋向立变斯则通明俊伟之才益可前卜于潜深兴起之际矣荒鲁妄见似戾大通将就正于有道焉尔




　　明文海巻七十五
　　钦定四库全书
　　明文海巻七十六　　　　　余姚黄宗羲编议三
　　旌表赵氏女妇议【钱福】
　　赵氏女受华亭张昱聘有吉日而昱卒女丧之三年告诸父往侯昱之父母事之终身不改志郡太守以为节闻诸朝旌之吾友顾子士防以为称妇则无所丽于其夫称女则既逺于家无所于当且为诗哀之若旌之者过然太守感焉乃献议曰礼由情立政由俗更先王之治弗能外也仪礼之纳采问名纳吉纳徴请期男女各主于其家之长而为男女者不与焉非若冠笄告庙拜賔躬引而诏之也迨亲迎之夕壻之主人醮之曰往迎尔相女之主人醮之曰往之尔家于是男始知所配女始知所归是以志不荡而从有专也唯有所谓女子许嫁笄而字者然系于笄犹男子之冠而字不系于许嫁也朱子引以释易十年乃字为许嫁则伤于巧矣当以程子字育之义为正然所谓字亦不过别其男女以序兄弟之行初未尝即所许嫁而寓之称也又先嫁三月教之公宫若谕之矣其所谓教泛语之以妇徳妇功容而已未尝指言事舅某夫某也故未亲迎不敢称婚姻示未可必父母尚得改而议之也今之世则不然纳采醴傧男之家壻已侍筵女之家外言已入保姆或戯之曰某家妇某郎妻矣甚或为若之父母者亦谓之曰汝舅若何汝姑若何郎若何夫女子方抱専静混防之徳而有以凿其窍启其情萌触其性天【原阙】　能防乎于是乎知所主适一而不二固执确守不随嵗月长少情景之变而失其初心此其禀赋之刚毅烈女贞妇忠臣义士皆从此出虽事有难易闗有大小系乎所遭而其志一也乃圣人之所深取者而孰得而少訾乎是故今乃有未婚而壻死女闻其父改议则自尽夫死生亦大矣所闻者执一而心有所主自不知生之为乐也君子不暇责其室取而外慕昧于从父之礼而宁过与焉曰烈女岂不伤末俗之移而归咎其父母不慎于内外无防防杜渐之虑而重悼女子之遭不幸乎善乎曾子曰上失其道民散久矣如得其情则哀矜而勿喜足以为千古断狱者之成案若以为未识其夫之面而槩之理以为不当死则鲁女忧君得为罪乎国当易姓有处士奋于畎亩举义兵誓殉故主与夫太学生举义旗报国以死者皆以为未霑其禄未识其君而不得为义乎以此例之其当旌也固宜然未有能举而旌之者独赵氏赖壻之父母得不死而受旌焉故人或异之抑孰知太守逺见独断树此义举以愧死夫伉俪半生衾枕几席富贵共享而朝哭其夫莫检其箧神窥他人之室者故知有闗于风教甚大非浅见薄识可轻訾也凡吉凶之为礼虽有私于其子入其门必先告诸其父示尊无二上也唯婚礼则自醮其子之后合醴从皆不与于其父厥明始见舅姑三月始见庙以成妇示有所主也故未有主而妇何谓乎妇未庙见而死不得附于其姑归于其家盖未成妇而以女处之也而况于未亲迎者得为妇乎然昱之父母姑怜其情不能深究于礼固不可以非礼之礼临其子若据礼虽昏三月而未庙见子不得而妇之则婚虽重所主而以尊临之亦莫敢以情夺昱不得而妇赵氏其父母则妇畜之矣以其父母之命而临昱虽曰非礼之礼昱亦宜姑受焉既曰当旌旌必于门门当随其所止赵氏既逺其家而守张之节不于张氏之门而谁归乎旌于张而谓之张女可乎史称韩亡张良少未仕宦后说项梁立韩后姑授韩司徒韩司徒项所爱也君子弗与也其卒则汉留侯也陶潜宋彭泽令也朱子特表之曰韩司徒张良卒晋处士陶潜卒君子以为不泥其迹而原其心防显阐幽以扶植人道之大闲充斯义也则赵氏不得已而原其志以系之张姑称曰张节妇则亦未可深疵也独恨夫世之拘曲而持小节以忘大端卒之頽纲坠纪宏礼放乐俾人莫敢齿及焉者罪当何如也是以敢犯不韪而为之言也伏惟礼官采择焉谨议
　　唐神尧罢浮屠老子法议【吾谨】
　　唐神尧即位九年四月诏沙汰天下浮屠老子法凡僧尼皆没为平民后太宗即位复之遣僧入西域取浮屠氏经由是中国二法大炽吾以为髙祖之贻谋不克尽善所以滋后世之失也夫盛衰相推者天下之常非有以絶其根源则其渗漏茁芽必至于薆荗渤涨而不可壅也消于此必息于彼止于暂必流于他日是非识见之素定而使后世确然不可易者难之也佛道者兴于汉而厎于六朝陈隋之间繁昌连络不絶暗主愚氓皆极其侈丽而奉之以求福祉髙祖独能毅然而废之是不可谓其不贤于人也然非真有以识其道之邪晻而足以壊吾纲常伦理之正其所以废之者特以习其道者不事徭赋以空吾之户口而已矣固非恶其道而废之也观其下语盛称二氏之道之大而惟俗之不能守其道耳彼太宗者则以为吾诚能守其道使天下咸知所率由是而福祉可求也乌害其为道哉此其所以兴于既沦没之余也今夫杀越人于货者非君子之道也其父惧怯而不敢为而其心固以是为计则其子之骁勇悍鸷者将必冒法而为之矣使其父知其非君子之道而以告其子则其子必知所惩不俟法之厉禁而终身不为矣何者诚见识有定而利欲固不足以挠之也故夫太宗之兴浮屠老子法者皆髙祖识见不克素定之过也彼其心诚知其道足以祸人则必以是道不足为教于天下后世而芟夷之防防然矣太宗者顾不知所惩耶尝以唐之三百祀反覆抢攘者皆太祖太宗之所贻谋者不善也识者当知所归
　　复修撰康公乡贤祠议【陈以忠】
　　故修撰康公海卒之若干年某郡某公某来督学闗中采郡邑博士弟子议以乡贤祠之后有欲罢祠其者余窃以意折衷之夫文章可以观人康公举进士孝皇帝策寘第一人謇谔之辞惊传海内所着对山集倜傥雄伟此可以文章知公也夫气节可以观人武皇帝初进退百官出阉瑾之口附之者躐致通显瑾为兴平人公与之里闬也瑾尝使人喻指曰能一过我拜相非难公竟无往状元及第八年于修撰而不一迁官也此可以气节知公也夫行义可以观人刘瑾窃弄威福韩尚书率诸大臣伏阙请去之寔李梦阳代草弹之瑾以他事下梦阳狱将寘之死公特为造瑾数言出之直道以逺势而屈身以急难公之义重矣公尝忌于政府有杨侍郎者劝其通书公手胡床格杨斥之去此可以行义知公也公之贤其大者若此所谓乡先生道徳可尊没而可祭于社者其不在斯人与罢祠者以东山之好为公瑕纇夫指其小者掩其大者亦奚可哉世人峩冠博带尺歩绳趋而髙谈性命不知其燕私之顷隐防之际作何状态视公磊落轩豁不饰瑕瑜翻有媿矣马融列女乐而授生徒王九思亦未尝离去声色此两公者一在扶风一在鄠杜若公东西家马犹异代王则与公相徴逐上下论议者也彼皆爼豆学宫矣公独不得半菽之享耶夫善人不循蹈途辙狂者自放故不得以祀法绳之也今欲以狷讥狂以有恒律善人或者非孔子之意与请复康公乡贤祠
　　三髙三忠祠议【徐师曽】
　　吴江旧有画像三轴笔法颇工不知作于何人盖即三髙像而其名未立也宋熈宁中县令林肇膺其本而绘之鲈乡亭榜曰松陵三髙画像自是始有三髙之名然未祀也塑而祀之自石处道始厥后孔公克中顾瞻祠下以为人如三髙谁与为国乃立三忠祠以配之相沿至今四百余年人方仰其遗风而于祭法则未暇议也惟宋苏轼刘寅元瞿佑谢应芳我朝谢常莫旦数公议之瞿佑之辞跌宕剀切盖寓言以斥之耳然怪诞不经不足录也谢氏上饶叅政书大约以为礼不祀非族况可祀雠敌乎范蠡进美女献宝器以惑吴之君臣积谋二十年而墟其宗社吴人之雠莫大于此虽其勇退一节或有可称而私西施事营殖犹未离乎贪秽之迹尚何风节之足慕乎吴人欲祀髙士当以泰伯为主配以仲雍季札而张陆二公列之从祀黜范蠡而去之则得之矣其论甚善而饶竟不省岂礼乐待人而后行与旧志又载弹文有云匿怨友其人丘明所耻非其鬼而祭圣经是诛今有窃髙人之名处众恶之所有识之士莫不共愤无知之鬼岂当久居又云越则谋臣吴为敌国以利诱太宰嚭而脱彼勾践鼓兵郤公孙雄而灭我夫差既遂厥谋反疑其主鄙君如乌喙累大夫种以伏诛目已曰鸱夷载西施子而潜遯又云变姓名为陶朱诡踪迹于江海语其髙节则未可谓之智术则有余假扁舟五湖之名居笠泽三髙之首况当此无邉胜地之上岂应着不共戴天之雠此文不知谁作要足以服舆情而扶风化虽蠡复生恐亦无以自解而近时张公明道之论乃曰范蠡熟识越王之为人又恐其惑于西施以蹈吴辙故假货色以自愚耳春秋书于柯之盟传曰敌敌怨不在后嗣入吴自春秋战国而下几三千余年人之君人而死之吾焉得而死之事不近情非春秋之义祀之可也或疑垂虹雪滩相峙而祠子胥之灵不能无憾焉者予谓不然蠡以鸱夷自号其伤于胥者又有甚焉况东门抉眼之观胥亦知事几之必然英雄神交酌之以幽厉之公虽慈孝者不能相掩此李左车不深雠于淮隂皆英雄之善于权义也其辩虽雄然终无解于非族之议由此言之蠡之当黜于吴无疑矣至于三忠则亦有可议者夫郡于子胥既有专祀复祀于我近侈然先儒谓其所浮之江即或松江则是祭于死所犹有说也彼二公者何与于我而祀之邪昔汉丞相忠武矦之没蜀人求为立庙朝议以礼秩不听百姓遂因时节祭之道陌上言事者或谓可听于成都立庙帝禅不从习隆向充拜章言巷祭野祀非所以存徳念功若尽顺民心则凟而无典建之京师又偪宗庙止可令其近墓为之所亲以时设祭故吏欲奉祠者皆限至庙断其私祀以从正礼于是始从之为庙于沔阳汉人于忠武矦其难之也如是非以礼秩之不可紊乎今二公之祠既各有所不应侈祀一至此极也若但取其忠与髙而不稽诸祀典则巢由箕比之徒当先之矣然非司风纪者按祭法而是正之则何以湔前人之谬盭新斯民之耳目哉莫氏又欲以王份易范蠡以向子韶陈瓘易张岳与谢氏不同夫由谢氏之说则近于僣今亦未敢轻议然窃以为二祠之谬在拘其数而妄取足焉即使去蠡与巡与飞虽二髙一忠亦奚不可岂必尽三其数而后为得乎姑着之兹议以俟君子
　　纪梦为先杨乞祠议【游曰教】
　　歳丙辰余客寓遵义令官舍时新守遵义者固始许公在庭同守者稷山赵公懋徳二公清风凛然自开郡以来未有也许公擕有爱子文学某赴任不十日而卒越月而同守赵公卒再越月而太守许公复卒黄堂之上閴其无人府基即杨应龙废署二公临卒皆言有红袍客出入卧所余闻之心知其为厉鬼祟也惨然伤恻一夕寝衙斋梦一红袍伟丈夫冠带峩然拱立于余馆门之外而不入余问之曰汝何人也对曰杨旧民知太史为仁人饿而乞食于太史余惊而觉心知其冠带峩然为杨氏先侯也饿而乞食者为乏祠也拱立馆门之外而不入为恭敬不敢犯余欲感余而为剀切也余方落魄两呼余为太史或以吉祥报余也歆然叹曰有是哉先杨之灵乎大丈夫担当世宙受托一言终身不负矧受托于鬼神者乎因思商灭夏封夏之后于杞周灭殷封殷之后于宋皆不斩其先人之血食使阳有伏辜之罪人隂无啼饥之怨古圣王所以调爕隂阳神钦伏永为乾坤社稷主也今去郡城六十里曰永安庄应龙故宅也以都督刘公之意幸为兵燹所存宫院岿然日就荒地当事者何不试一题请榜曰杨氏家庙考杨氏歴代有功于朝者祀之访杨氏旧民杨姓者世赐一衣巾以奉香火查永安附近有余田未入民籍者或二三十亩立一杨氏户嵗借其入以供祭祀并修理祠宇郡大夫每嵗清明前一日属衙官一人鼓乐以往祝郡主之名而代礼焉亦庶几乎古先王存恤幽灵忠厚享国之遗意而厉鬼可不作也余恨不得身任其事姑拟议于此以待留心国事者采行倘谓此以君伐臣非杞宋之比唾余谬妄则又有光武祠窦神宗祠钱苏子瞻表忠观碑可覆按也










　　明文海巻七十六
　　钦定四库全书
　　明文海巻七十七　　　　　余姚黄宗羲编议四
　　均粮议【钱薇】
　　或问古哲王疆理天下则壤成赋九州析为九等于是禹贡载上中下三壤而区分之是粮虽哲王莫能议均从古然矣予曰子何以天下例一乡一邑也夏书定赋九等别九州也今大江以南全浙以东皆属扬州扬之赋下上盖指通州不闻更有九等也我嘉一郡耳丽以七邑特扬一区之地赋同上下可知是粮之均在古则然矣或曰地力不齐如山木数年而仅拱把荡苇百亩而收锱铢髙昻之阜多雨乃收霪淀之乡遇旱反获物之不齐物之情也必欲均之无乃名美而实左乎予曰是何因瑕弃瑜者也夫地力不齐如周官一易再易之田是也今吾邑之田髙下肥瘠大略相当无田不耕无耕不稔故穰则皆穰歉则皆歉其收有多寡系农之勤惰是不可以肥瘠论吾邑田也况不均之害不在田亦不在山与荡而在官民麦之三等何也官田之粮一亩之输有至五斗者民田则五升至八升而止麦地则三升至五升而止故贸易之际买者利粮之轻宁多价以推粮卖者利价之重宁存粮以增价于是改官为民改民为麦此积荒之粮所由起也又区书乗机为奸甲户有荒粮而乙丁或絶惟贿是视将甲粮推于乙户甲户暗减乙户暗增而荒粮愈伙此积荒之粮之再变也至于狡猾之徒与为市一遇官府与民洒派存粮利民之贿冒认图粮故装已户辗转告豁官府一时难于辨究乡民愚讷不能分诉弱者含寃屈抑巧者明认暗飞此积荒之粮之三变也夫粮三变而害乃滋甚矣今欲去斯害无他妙巧也止宜于官民麦田三则而均之何可援山荡寡收之例而混阻哉然其间亦有册籍名为山荡而业家实得水田者乃区书旋干之积但此少则此害轻况太察者民无所容非若官民麦地之三则丛积隐害上有司而难察下累贫户之倍输也且官民麦田其耕同其获同其凶丰又同则粮之所出亦奚可不同乃固为是纷纭莫诘之哉或曰官民麦田非私名也乃国家等则有此昔已定制而今輙更无乃不可乎予曰此正所以尊制也夫制岂非累朝斟酌时宜而勒为定典以便民乎洪武初令官田起科亩五升三合五勺民田亩三升三合五勺七年诏苏松嘉湖等府田如每亩起科七斗五升者减半十三年又令七斗五升至四斗四升者减十之二四斗三升至三斗六升者减十之一是洪武间已变通初年之制矣宣徳四年诏各处官田每亩粮一斗至四斗者减十之二四斗一升至一石以上者减十之三此在宣徳间又变通洪武之制矣正统元年令浙江等处官田每亩粮四斗一升至一石以上者减作二斗七升二斗一升以上至四斗者减二斗一斗一升至二斗者减作一斗此在正统又变通宣徳之制矣由此观之官田之粮当以后定为准正统之诏今所宜遵是官田之粮多不过二斗七升轻则止于一斗今吾邑官田尚有四五斗者岂当时奉行诸臣不能体列圣减赋恤民之意行之五邑耶又治二年令应天上元等县官田粮每石减耗二斗五升民田每亩劝出米二升此在治又变通正统以前之制矣夫减官田粮之多量增民田粮之少得损益宜民之道即今日均粮意也独惜当时掌计之臣不能将顺徳美遍行东南乃止行之一处耳今之议均正黙体累朝减赋至意推广孝皇裒多益寡之洪仁也故均粮正尊国制也或曰田一也而分官民何居予曰尝读大诰以宋元入官田我朝籍没之田宋元丰间毕仲游计处两浙官田九百六十四顷绍兴十二年以户产有契书不上占基簿者没官淳熈三年刘邦翰等奏湖北荆南兵役地荒以请佃之田入官后李椿年阿秦桧意以水乡秋收后妄废田官修陂塘塍埂亦为官田是皆言利之臣损下益上之为也入国朝凡叛窃乱常谲伪诈逆剪平以后尽没其田此官田所从来也今当太平全盛之日中兴纯徳之治岂肯存南宋利臣富国之计况国初罪人歴年几二百子孙殚尽宁无一体休息之意哉或曰诚若所言均粮是矣说者谓平湖之四则不若湖州之一则何如予曰是易见耳所谓四则者仅补偏捄之方然田既存乎四则粮亦分为四等富贫贸易之际得借手投隙改重为轻改民为麦是往仍在也若湖之合官民麦地为一是奸狡不得减多为少愚防不致冒少为多虽五尺之童亦可拥鱼鳞之甽而享土膏之利诚萧曹画一之政龚黄坐啸之资而尧舜垂裳之理也或曰粮则均矣黄册亦可均乎予曰恶是何言哉册所以纪田也凡差徭轻重因乎册者也则所以实徴也凡官民麦地载之则者也今黄册照则收田某户田若干原额无改所以存制也寔徴照田派纳三则归一则不分多寡所以祛也若并黄册均之乱之道也十年大造后册承前册而欲均之是今乱之也况黄册国制也非启奏不得輙更是故决于理理因于时时协其宜一本可以万殊而殊途要于同归今也究民俗之利病痛宿蠧之奚穷探摉剔之要源塞奸宄之深窦遵明圣之屡诏决便计之咸宜则粮之则不可不以时均均之此其时矣
　　一条鞭法议【徐鳯来】
　　一条鞭法通府州县十嵗内夏税秋粮存留起运额若干均徭里甲土贡顾募加银额若干通为一条总徴而均支之也盖其法不轮甲徴収通一县丁粮均派之而下其帖于民备载十嵗中所应纳之数于帖而每嵗分为六限纳之官其起运输解给募皆官府自支拨也大都轮甲则递年十甲充一嵗之役条鞭则合一邑之丁粮充一年之役也轮甲则十年一差出之骤且多民易困条鞭令每年出办所出少民易输分给诸役钱主之于官而承募人役不得复取嬴于民民如限输钱讫可无复追呼之扰矣夫十年而输一两固不若一年输一钱之轻且易也且人安目前孰能嵗积一钱以待十嵗后之用哉况均徭法通州县徭银数不得减而各甲丁粮多寡势不能皆齐如丁粮多则其年派数加轻丁粮少则其年派数加重固已不均而所当之差有编银一两而止纳一两者有加二加三加四五六者有赔四五倍七八倍者甚且相至什伯则名为均徭实不均之大者今合民间加纳之银俱入于官正派之数均轻重通苦乐于一县十甲之中役人不损直徭户不苦难即如金银库子已革定名于徭编之旧照司府吏纳银为募人工食费止令巡守不与支收其支收委之吏毫末禀承于官则需索者不得行而诛求之横自戢又以时得代不久若查盘吏有身家不得窃库银而逃至仓中斗级于旧有募充亲充彼徭户亲充偿所耗固当乃募人看守其折耗亦徭户自偿彼守而此偿之适教之使盗也今募吏充之嵗加脚费而折耗责之势不敢自盗又年终更换无嵗久浥烂之忧尤甚便也诸递运夫马俱官吏支应势不得多取即用之不敢滥大概徴附秋粮不杂出名目吏无所措手人知帖载每嵗并输可省粮长収头诸费利固不可胜计矣是法也通计里甲均徭驿传民兵合用银派之名四差皆视户丁粮为差次议者以为通十里以编不分年则丁粮均法当优免者不能分数户以几幸则冒滥消覈实数以编银则赔累息合银力二差并公私诸费则名目简富人不坐官役人不坐名则觊觎寝官给银于募人而募人不得反覆折勒则市猾屈去头户贴户
  </div>
  <div class="pagination">
   <a href="明文海_page18.html">
    上一页
   </a>
   <span>
    ...
   </span>
   <a href="明文海_page14.html">
    14
   </a>
   <a href="明文海_page15.html">
    15
   </a>
   <a href="明文海_page16.html">
    16
   </a>
   <a href="明文海_page17.html">
    17
   </a>
   <a href="明文海_page18.html">
    18
   </a>
   <span class="current-page">
    19
   </span>
   <a href="明文海_page20.html">
    20
   </a>
   <a href="明文海_page21.html">
    21
   </a>
   <a href="明文海_page22.html">
    22
   </a>
   <a href="明文海_page23.html">
    23
   </a>
   <a href="明文海_page24.html">
    24
   </a>
   <span>
    ...
   </span>
   <a href="明文海_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
