<!DOCTYPE html>
<html>
<head>
    <meta charset="UTF-8">
    <title>释文纪 - 第 32 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 32 页/共 43 页</h1>
    <div class="content">　　定国寺碑序
　　葢两仪交运万物竝生始自苦空终于常乐而縁障未开业尘犹壅漂沦欲海颠坠邪山虽复灮蕐竝于日月术数穷于天地有扶危定倾之力爲济世夷难之功登涂山而未归游建水而不反竝驰于苦乐之境皆入于生死之门幽隐长夜未覩山北之烛沈迷逺路讵见司南之机昔日先民虽云善诱尚习葢纒未能解脱至如八卦成象示之以吉凶百药为医道之以利害衣食有业民免饥寒之忧水土既平人无垫溺之患斯诚事周于世用功济于生民不论过去之因縁讵辩未来之果报惟无上大觉均悟机应现托生方便开敎圣灵之至无复等级威神之力不可思议动三乘之驾泛八解之流引诸子于火宅渡羣生于海岸自一音辍响双树潜神智慧虽徂象法犹在灮照金盘言畱石室徧诸世界咸用归仰【竝艺文类聚】
　　杨衒之【东魏抚军府司马期城太守】
　　洛阳伽蓝记序
　　三坟五典之説九流百代之言竝理在人区而义兼天外至于一乘二谛之原三明六通之旨西域僃详东土靡记自顶日感梦满月流灮阳门饰毫睂之像夜台图绀发之形迩来奔竞其风遂广至晋永嘉惟有寺四十二所逮皇魏受图灮宅嵩洛笃信弥繁法敎逾盛王矦防臣弃象马如脱履庶士豪家舍资财若遗迹于是招提栉比宝塔骈罗争写天上之姿竞模山中之影金刹与灵台比高宫殿共阿房等壮岂直木衣绨绣土被朱紫而已哉暨永熈多难皇舆迁邺诸寺僧尼亦与时徙至武定五年歳在丁夘余因行役重览洛阳城郭崩毁宫室倾覆寺观灰烬庙塔丘墟墙被蒿艾巷罗荆棘野兽穴于荒阶山鸟巢于庭树游儿牧竖踯躅于九逵农夫耕老艺黍于双阙始知麦秀之感非独殷墟黍离之悲信哉周室京城表里凡有一千余寺今日寥廓钟声罕闻恐后世无传故撰斯记然寺数最多不可遍写今之所録止大伽蓝其中小者取其祥异世谛事因而出之先以城内为始次及城外表列门名以记逺近凡为五篇余才非著述多有遗漏后之君子详其阙焉【洛阳伽蓝记歴代三宝纪叅校　百代纪作百氏悲作哀最作众五年作元年误】
　　上魏主述释书
　　释敎虚诞有为徒费无执戈以卫国有饥寒于色养逃役之流仆之类避苦就乐非修道者又佛言有为虚妄皆是妄想道人深知佛理故违虚其罪【啓又广引财事乞贷贪积无厌又云】读佛经者尊同帝王写佛畵师全无恭敬请沙门等同孔老拜俗班之国史行多浮险者乞立严勤知其真僞然后佛法可遵师徒无滥则逃兵之徒还归本役国富兵多天下幸甚【广明集】
　　李颙
　　大乘赋序
　　大乘者葢如来之道场也故縁觉声闻谓之小乘言法驾之通驰如舟车之致逺也夫合抱兴于毫末九层作于累土从浅以高大理妙在于不有迹麤由乎不无举有以希无则无无以畅忘无以统有则有有以通无无以畅则乘斯小矣有有以通则乘斯大矣夫总福祐之防者莫尚于法身宣一切之知者莫防乎如来故神禀灵照以观三达之权思周深妙以入四持之门知色之空任而不败起灭无崖终始无际形寄于宇宙之中而心包乎一象之外目察于芥子之细而识鉴乎须弥之大美哉渊乎其源固不量也嗟嗼不足遂作赋【广明集】










　　释文纪巻三十二
　　钦定四库全书
　　释文纪巻三十三
　　明　梅鼎祚　辑
　　后魏【二】
　　菩提达磨【天竺王子姓刹帝利普通中至梁渡江止嵩山少林寺终于元魏为东土初祖】眞性颂【颂二十字囘环读成五言四十每用韵四至俱通　世传姑録】






　　沙门统惠深
　　申明僧制奏【世宗永平二年奏从之】
　　僧尼浩旷清浊混流不遵禁典精麤莫别辄与经律法师羣议立制诸州镇郡维那上坐寺主各令戒律自修咸依内禁若不解律者退其本次又出家之人不应犯法积入不净物然经律所制通塞有方依律车牛滛人不净之物不得为已私畜唯有老病者年六十以上者限听一乘又比来僧尼或因三宝出贷私财缘州外又出家舍着本无凶仪不应废道从俗其父母三师远闻凶问听哭三日若在见前限以七日或有不安寺舍游止民间乱道生过皆由此等若有犯者脱服还民其有造寺者限僧五十以上启闻听造若有輙营置者处以违敕之罪其僧寺僧众摈出外州僧尼之法不得为俗人所用若有犯者还配本属其外国僧尼来归化者求精检其德行合三藏者听住若无德行遣还本国若其不去依此僧制治罪【魏书】僧昉【昉从南天竺般若流支兴和末于邺城笔受正法念等经】
　　解脱戒本经序
　　戒律者建定慧之妙幢殄闇惑之明灯杜危崄之蹊径开澹泊之梁津宝殿之功罔初弗起逾越重阁非梯靡升正法住灭验之常典大圣泯晖迈余千纪法泽遐流犹未周备令文学之徒异论竞兴薄俗之士讪音满世余听斯谈辄闚慈范昧揽言乃瞩大集圣所嗟叹言迦叶毗妙观我人善摧恼结闲邪辩正极圣冲典每寻斯文慨五数阙敢以追访获斯戒本虽未广具敬以洗心翦世浮辞大魏武定癸亥之年在邺京都侍中尚书令高澄请为出焉【大藏传字函】释昙宁
　　深宻解脱经序
　　夫至迹虚防理包言象之外幽宗冲秘旨絶名相之域是以大圣秉独悟之灵姿镜环中之妙趣实相廓然与虚无齐其量法性憺尔与幽防同其源神辉潜映而不灭万相俱应而不生然此生也生所不能生此之灭也灭所不能灭显既非有隐岂为无寂焉而动动焉而寂出没无方教迹星罗者矣葢深灭解脱经者乃兆圣之源亿善之渊府论其旨也则眞相不二语其教也则湛然理一义尽冲籍文穷秘典妙絶熈怡包括羣藏自非诠于理教何以显兹深致但东西音殊理凭翻译非翻非译文义斯壅所以久蕴而不显者良俟嘉运而灮通矣大魏皇帝总六合以统天包百王以驭宇道迈羲唐德超古哲而每游神觉典妙翫大乘患在翻演鸿宣遐代时有北天竺三藏法师菩提畱支魏音道晞防为此地之沙门都统也识性内融神机外朗冲文藏罔不该洞以永熈二年龙次星纪月吕防賔诏命三藏于显阳殿高升法座披匣挥尘口自翻译义语无滞皇上尊经只法执翰轮下笔成句文义防显旨包羣籍之秘理含众典之奥但万机渊旷无容终讫舍笔之后转授沙门都法师慧光昙宁在永宁上寺共律师僧辩居士李廓等遵承上轨歳常翻演新经诸论津悟恒沙帝亦时纡尊仪饰兹席同事名儒招大统法师僧令沙门都法师僧泽律师慧颙等十有余僧缁俗诜诜法事隆盛一言三覆慕尽穷防是使深宻秘藏光宣于景运解脱妙义永流于遐劫理教渊廓罔测其源旨趣中絶焉究其宗所谓鹿苑之唱再兴只园之风更显者也宁虽识昧忝厠伦末敢罄庸管只记云尔【大藏常字函】
　　释懿
　　伐魔诏【并序】
　　夫生在三界恒为四魔所娆沈沦生死遍在六趣若一得人身及闻经法譬见优昙喻值浮孔寻惟圣教实开心目懿身处下流元希彼岸直因生有恶此漏身心去志恭徒然无补略因愚管除四魔昔在年防尝作破魔露布文虽鄙拙颇为好事者所传自迁都之后寓在洛阳忽于故塔之中得此本文时值今国都法师尚在金刚般若寺讲胜鬘经輙以呈示法师学渉内外甚好文彩乃更披经巻赐示魔事兼得拟符氏时释道安檄魔文共寻翫之复竭愚浅修改旧文更作平魔赦重荐法师更无嫌也但安公檄文直推天魔凡为世患经列有四且天魔权变非浮情所测烦恼隂死为患实深輙更起伐魔诏慰劳文冠之于初是以前后不同又颇繁重冀信心君子两得行之輙并编安法师檄文为次合为一巻
　　门下伪魔逋诛于兹旷劫鹰跱四山狼顾五道心顽纵毒常怀返噬固守一隅拥隔声敎自大通已降爰暨贤劫虽百王继踵千圣相寻威怀百途奬导千计犹不能遏彼邪心息此异见得使贪竞相縁瞠痴互举常结四生终归六趣眷言斯瘼实用伤怀今原燎方迩浸润有渐无宜自寛以致颠覆可简将练卒随机殛扑勿使苍生懐予复之叹主者告下时速施行
　　奉伐魔啓
　　臣信相等言奉被诏书如右臣闻见机者则承风以先附守迷者必威加而后降是以舜舞干戚有苖自缚于王庭目连援弓则金地相园之日故能斩伏心王塞静楼观身被忍铠手挈浮囊弃所保之货贿设禅悦之名肴宴彼奇将集此雄勇志有所规则无徃不摧心之所向则无思不服四魔区区焉足以规虑哉但今聚结未散事须平荡辄依分处星言宿驾谨重申闻请可付外施行谨啓
　　慰劳魔书
　　告三界五道有识羣生等夫羲和迭驾盲者尚迷其灮雷霆震响聋者犹惑其听虽照属理均而禀受道异致令法音壅于殊闻慈灮蔽于异见昏痼相仍长迷永夜劫石有磷此縁无竭故我高祖愍此横流心存拯溺体韫殊灮口含异响开宏基于未前廓觉于有始故一阐洪猷则巨犉竞驰再择道教则羊鹿服御证无生于胷襟戢寂灭于懐抱但年德推移心存静定爰命皇储绍隆大业先帝借此洪资纂我前绪积徳三大累功尘劫心变防机游神赴防身固舟囊凌波拯接出没任情权旨自在故能超彼九劫降此四天跨据一方威摄万国八十年中刑措不用但时不我与圣上迁化敎迹道殊人怀异念卿等或是日种轮王世跨四域或是月性高良忠良不贰享三界之名宦保一时之荣禄但爵命难恒时有否泰或因防慢而丧家或由贪残而失国故令后波流奄然防返遵彼邪源泛此欲海而使天魔承衅作患于上方烦恼因兹侵滛于下国或萦中隂于未生或驰五衰以告老终疲升降长勤徃没幕府因机杰起英略超羣纬文经武体真练俗承百王之洪规禀万代之遗则履道居彼龙象扣此津门方当驰灮上下候骑八维总括羣邪罗络万有笼三界于一身抗百纲于无外摧拔须弥翻波巨海颠倒宇宙回易日月使人天倒悬水陆燋沸然复塞其必我之心开其子来之路扇清风于涂炭布同爱于无间平荡三途摄兹四有威以动之福以绥之蕞尔小丑焉足以语哉卿等既为所悮沈沦日久宜借此时机早建良图夫时难得而易失机尚速而后悔若得时也则福禄竞臻如失机也则败防争及故窦融享爵事归于先觉公孙婴戮取败于后机此皆徃事之高鍳当今之轨辙且智者处危以谋安愚者临成以致败成败安危在于时机非降自天抑亦人谋今三车竚驾宝藏初开悬重爵以俟功设天官以命哲正是大士纵横之秋智勇献功之日与卿等同发遐原枝流异土追惟在防犹或依依言念四魔不觉抚劒故先遣白书略陈成败曾改迷徒寻灮赴命相与齐辔道场比肩轮下谘禀未闻受敎君子友朋好合不亦善乎无宜大安斯趣盘桓游逸恐此生灭相寻有无继作若三毒一驰则义无怨亲四凶互出则夭寿俱翦虽欲保全其可得哉今善牙巳建六军啓途出彼火宅寻讨未服枭斩之期非旦即夕幸体徃意时作出计勿懐犹豫滥婴斯祸临路遣书怱怱无尽
　　檄魔文　　　　　　　　　　晋释道安
　　弥天释道安顿魔将军轮下相与虽复徒殊津人天一统宗师虽异三界大同每规良集伸其曩积然标牓未宣所以致隔今法王御世九服思顺灵网方伸宏纲弥布大通有期高防在近不任翘想竝伸预意释道安顿夫时有通塞否终则泰千圣相寻万师迭袭防我高祖本元天王体化应符龙飞初域仗权刑以部万邦奋慧柯以伏六合咸荡四邪扫清三有方当抗宏纲于八区亘灵网于宇宙夷静七荒宁一九土但防宗不吊真容凝静重明寝辉虚舟覆浪故令蛇蚁烦兴枭獍竞起翳染真徒尘惑清众虐被苍生毒流万劫怪道有情异心同忿我法王体运应期理物上借高防下托羣心秉机以笼三千握圣徒而隆大业云起四宫鸾翔天竺降神迦夷为法城壍抚育黎元善安卿士匠导羣贤慰喻有疾严慧柯于胷中被神钾于身外愍十八之无辜哀三空之路絶志匡大业情必平难百域千邦高伏风化承君久抱惑心重迷自覆深执愚懐固守僞见狼据欲天枭鸣神阙畔换壃场抗拒灵节谓天位可登洪规可改览兹二三逺为叹息何者大通统世则羣方影从而僞痴天魔不遵正节忓忤圣听尘挠神心领卒塞虚奇形万变精甲曜曦霜戈拂日灵鼔竞咚响冲方外高歩陆梁自谓强威而王师一奋羣邪殄丧众迷革心望风内附况君单将侥然一介土无方寻众不成旅而欲背理违常陵墟蕐邑簒夺灵权胜常取信以僞忝眞可不谬乎今释迦统世道隆初劫妙化堂堂神罗逺御智士邕邕算葢世武夫龙超捉防千队协略应真奇谋超拔故命使持节前锋大将军阎浮都督归义矦萨陀波仑独禀天姿义陈觉神高须弥猛志笼世善武经文忠着皇阙领众四十万亿扬镳路故命使持节威逺大将军四天都督忉利公导师昙无竭武胜羣标文超随夏宏谋絶尘心栖梦表每忧时忘身志必匡世领众百亿虎盻须弥故命使持节征魔大将军六天都督兜率王解脱月妙思虚高歩尘表略竝童真功侔九地悼愍三涂忿君纵害援劒慷慨龙回思奋领众五百万亿鸾鸣天衢故命使持节通微将军七王都督四禅王金刚藏朗志虚金颜遐瞩恩殊九锡力倾山海左顾则蒙汜飞波右眄乃扶桑落曜德无不施威无不伏领众七百万亿云回天门故命使持节镇城将军九天都督十地大王维摩诘奇算不思法柯逺震体合神姿权像万变呼吸则九服云崩叱咤则十方风靡威被下愚愍辜酸楚领众九百亿饮马灵津故命使持节鉴复大将军十九天都督十住大士文殊师利承胄遐元形晖三耀身自金刚神高体大应适千途算万计羣动感于一身众虑静于一念深抱慈悲情兼四摄领众尘沙高翔斯土故命使持节匡敎大将军十九天都督录魔诸军事羣邪校尉中千王观世音智畧渊深慧纲遐网明达六通朗鉴三固或托迹羣邪耀奇锋起或权形二九息彼涂炭挥手则铁围摧岩嘘吸则浮云颓崿能爲十方作不请之益领众不思风吟虎啸故命使持节抚化大将军十方三界大都督补处王大慈氏妙质从容天姿标朗体逾金刚心笼尘表猛志冲天慧柯逺奋无生转于胷中权智应于事外志有所规无徃不就威恩双行真俗竝説领众八百万亿严驾待命勇士之徒充盈大千金刚之士弥塞八极咸思助征席巻六合乘诸度之宝轩守八正之修路跨六通之良马捉虚宗之神辔弯四禅之良弓放权慧之利箭鸣骥浩浩轻歩矫矫抚劒飞戈长吟命敌而将军累世重灮匡济帝业歴奉圣庭曾无有阙防即导师身子五百幽鍳天命秉受王化圣上开襟皆授名爵封赏土功侔旧臣声葢万域而君何心横生异见偃蹇边荒顽顾帝位毒害勃于苍生菑祸流于永劫可不哀哉可不谬哉君防因时荒为物所惑狂迷君心投僞外窜百行一愆贤逹尚失久谓君览智返愚归罪象魏束身抽簪同游羣儁以道自娱荣名终始仍执愚守惑偷安邪位托痴山以自高恃见林以游思耽六欲之秽尘翫邪迷以娱性建防慢之高幢无明之凶阵阔歩长涂轻弄神器盗簒天宫抗拒日月恐不异举手欲障三灮抱土而填四海打鼔与雷争音把火共电兢耀虽拟心虚标事难就矣然将军植徳津原承弥逺晖蕐昞然羣下瞩目望防之基易登由来之功可惜可改徃修来翻然俫顺诛过朱门与道齐好家国竝存君臣俱显取名获安晓目达观眷属晏然可不美欤大师克举万方矫辔手提法蠡齐抚慧劒道柯辉耀于前驱灵鼔震音于后队神钟一扣则十方遍覆海浪飞波则原陆汤沸当尔之时须弥笼爲微尘天地迥为一粟无动安于左襟妙乐握于右掌神力若斯岂可当哉然我法王体大仁慈未欲便袭权停诸军暂顿灵辔临路遣书庶回迷驾君可早定良图面缚归阙委命王庭逍遥闲境上方宰任非君而谁夫圣人上智识机明哲免祸穷而知返君子所美此乃转福之高秋取功之良节防夏桀无道殷王致伐商纣乱周武建师此则古今之常轨将军之明诫相与虽复形乖于当年风流于道味人天﨑岖何足致隔想便霍然随书投命所以切痛其辞委曲徃反者不欲令芳兰夏凋翠柯摧颖深思至言善从良计勿使君身倾匡三槩勿使六天深生禾莠迅目仰眺助情畅然临纸多怀文不表意释道安顿顿
　　魔主报檄
　　大梦国长夜郡未觉县防语里六自在主他化皇帝报檄于高座大将军南阎浮提道绥抚大使佛尚书安法师节下音耗自逺喜同暂接寻覧句味良用欣然方见大国之臣礼义高矣承将军虚心豁达密行渊襟带山河牢笼宇宙虑深宗庙忧及生民秀气千寻眞心万仞谅疾风之劲草也乱世之忠臣也冀道遇则隣彼我非隔俯从人事聊此报章防周室既衰六国鼎沸汉朝运灭三分天下或外夷侵叛毒被中原或内祸潜作殃及良善应期鹊起达时豹变有之自古岂止今日惟苍生衅积上天降祸释迦皇帝奄然登遐哀缠臣妾悲浃率土皇太子弥勒养德心宫满月停山深丛隐药数钟百六之世将亏九五之君诸矦奸猾猜忌相处一十八部敎轨参差九十六道罇俎回互狼噬海滨枭鸣山曲左不记言右不记事国宪朝典与霜露而凋零天玺帝璧同冰消而叶散臣怨民怒众叛亲离逃逝无归竛竮长徃窃谓数属太平沐浴朝化时逢乱世济难干戈葢乃通人之权变也谨率义兵发愤忘食竝登山拉虎临河斩龙纬武经文轻身重义社稷是所不图也天位非所倾望也直以心城无主邪戏尘劳沓欲流将心源而共逺惚恍大梦与永夜而俱长还因假寐吊民伐罪先遣聚沫大将军黄矦率空华之卒筞阳炎之马即干城之隅结浮云之阵戈甲昱烁弓防参差锋刃未交服兵先败次命接响大将军丝竹公领宫商之众据传声之谷随闻随翦次命百和大将军兰麝伯领馨香之旅乘风抒阵千里无云次命六味大将军领肥美之卒爲面门都督安沧溟之口吞噬无遗次命七触大将军领细滑之众战鼔才击身城瓦解五军前讨百战恒防自天是祐罄无不宜朕虑未穷巢穴躬行问罪戎衣既整出自空窟发渊泉之智动山岳之威承妄想之兵数盈兆载竝潜神识海隐影心山命将元帅案劒城旅徴兵士卒擎刀结阵排空塞迥烟飞雾集莫不雄气冲天吐妄云于真际高风骇地惊尘浪于性海击道品官军霜夜抒箨一心既没还源弥逺六爱已然宅火逾盛纵横翦掠腹背罗讨六竒三略先蕴胷襟百歩千策本无横阵遂云消雾卷吾道兴焉于是分官置职行我风化勑无廉骠骑虎踞贪山性涩将军龙蟠悭海赡恤之士水陆无寄勑繋地郎将置隂阳之府情尘驸马观伉俪之兵爱水暂流身城被渍欲火才发天庙遭烧缮性将军已从焚溺勑咆校尉弓劒随身鸩毒鹰扬戈防在手严毅士卒警固贿城使平忿将军销声刬迹勑正勤御史且停监察随眠武矦安抚朝猷放荡无明纵恣有待使精进一马罢行四勤之路迦畱二箭不射三空之门勇猛将军风烟歇灭勑觉观大司马置府初禅邪思惟都尉阵三有以心原未静频被风波禅枝欲茂再遭霜雪安静将军埋身乱境勑我见行高镇陀那之岭惑山万仞疑戍百重讨返还迷问津天路使观身实相伸如羊角縁寂妄业宻若鱼鳞故毒动狂子酒醒醉客覆眞金藏隐肥腻草博通将军兀焉如醉斯则率土之濵皆吾民也今十军意气五将英雄乘机废立成国宗庙朕俛仰即位临轩御宇纂承王业握图受命因弱之轮无际足拟金轮心与骏防有余聊充绀马衣冠统二车书已一方扇长风于火宅奋高车于门外解释甲胄与民更始将军士卒竝亡智力俱丧路穷箭尽弃马焚舟螗蜋举臂良可愍也良可耻也岂盗跖率卒侵防诸矦孔子冒陈流汗反府即将军之明诫也皇太子弥勒代邸龙飞朕汗马归朝衔罪庭阙将军见徴未敢闻命也情深笔短不能多白冀归高君子相期于言外焉波旬顿死罪
　　破魔露布文
　　广縁将军流荡校尉都督六根诸军事新除恶建善王臣心赈惠将军善散子都督广济诸军事监军臣施缮性将军克欲界都督摄志诸军事司马臣戒平忿将军荡恚矦都督洪裕诸军事司空公臣忍勇猛将军勤习伯都督六度诸军事行台臣进安静将军志念都尉都督观累诸军事摄散矦臣禅博通将军周物大夫都督洞达诸军事监照王臣智行宫谨案臣等闻治静泰平凶徒有时以兴化清去杀逆党因之而作是以文命引狩于九围遇死魔于涂山顶生腾轮于六合值贪贼于忉利故使身灭知威魂散闽越沦荡他乡退失尊位良由内挟奸邪外树尘轨赏差信功罚乖臣恶故也自世宗释迦文皇帝晏驾固林倐余千载太子慈氏阿逸多有事兜率未遑绍袭法城暂空梵轮无主尘域外叛沙州弗贡遂使三界风惊六天烽起邪徒诡説翻成异俗僞自在天主贼王波旬禀质昬精体袭邪气我慢在心爱结盈虑矫夺慧命窃弄神器放纵欲界闚皇境且其正教陵替内外相违姊妹同奸千子贰志三女邪荡邀我上宫姿态未施自贻伊耋又波旬既习小道颇有才辩愎諌饰非好是奰怒不用顺子之言专从佞臣之计伺国间隙乘衅来侵僞结使大将诸烦恼等因圣道消运钟八百灮音无间十缠斯作遂陈欲兵于爱海防疑马于高原控辔于二见之域驰骋于无明之境值圣则巻迹高栖遇恶则驰据中区负险重关观时而设或志求荣利假寐权门或含忿威众专行毒害意气棱层固守方寸防慢边隅未识正朔方复假遣七使传车三阵诡宣六条以致殊俗愚者承敎而濯缨智人弃之而涧饮畜卒俟前储烽候进僞四天大都督五隂魔等置宅于无始之原卜居于有形之里浮游于苦海之中放逸于火宅之畔窃号躬身假署六腑偷荣瞬息眈乐时颜元未几徒役无算饥兵殆卒流川遍野怖士愁人亘山满谷同恶相求辑结一方异类羣聚阻兵三界僞署行台有生贼王死观兵五道置卒三途在生逆命处老作寇五衰告期四生应世壅塞泉源杜絶飘炎业力咆丁危脆以先驰三毒趦趄策羣有而长逝安忍无亲祸连九族威怒互行戮及忠孝方乃忽圣诬贤欺真枉正陷穽黎元罗络凡庶妄计苦空以为巳有骤惊之势谓固同金石者也以正月三十日黄昬时有一人姓善字知识从道场来告云贼去此不逺宜急翦扑不尔当爲大患臣闻此语未迷敬信单驾羊车转军化城深修堑栅自僃而巳贼方于后夜遣一使来多贡珍异求结和好臣知此贼势若泡焰智计莫出意性狂勃难可亲近弗与之言抱恨而去方多设诡计欲来侵逼即以月七日向晨出方便门顿觧脱处驰信邮以深入征羣迷以出海纂集三昧以致一壍冀荡除五隂戒清诸有赋方恃固一川拒抗皇威其水弥漫广深难际又值旋岚倾勃雹霰泻注击浪扬波海神竞涌七等杂类或飞或沈夜义守途罗刹决津防瞽流聋覆没善财其欲淜泳鲜不沈溺又临折阻涘大筑城垒壁立隍峻险阁唯有一门四垂幽谷一人执戈万夫慑思四果怯惮辟文战栗遂集众唱识规望进击骤度熊佥曰或可即勒军士爲渡水故备取诸草木编以为栰附令抱踏横波直进臣等手案浮囊泝流而徃固护无非遂登彼岸部分将士修僃兵车齐心戮力驱驰徃扑即遣安靖将军领观累之卒据散乱之原又使平忿将军率洪裕之兵塞怒谷之口复令赈惠将军引广济之众截悭贪之路更勒博通将军整洞逹之士守狂痴之径督师罗张四面交侵积战告防不月而三行台恐众懈怠不得竞进乃催厉六军置阿惟越地而余烬游防偷安他化驱卒犬羊欲来拒战乃假虎兕以爲威招熊罴而自卫异别面之徒吐风火而待发担山戴树之类方蚁聚以齐衡希进皇家膺符受命啓土尘劫叠圣重灮享祚无穷先帝鼎湖之日顾命慇懃专令文徳巳来不许战争而致幕府受诏之初依勑而行略设六竒断截而已但狂竖侜张散亡逆节虽遣逸多晓喻都无悛心乃更命将大权征兵十万尝未浃辰大浮邦土资无畏以严身兼众好而独拔龙蟠道树虎视娑婆十号一宣则四八应期言教暂设则二九云集遂击法鼓而出三空建慈幢以临八难讲武大千曜威万域神戈暂指则魔徒失胆慧劒一挥则羣邪俱毙现道身而斩死魔因般若以戮烦恼摧波旬于不动之林灭五隂于计性之境然后蹙巢守穴于不到处廵伏隐身者唯一人而已逺处膏肓非勇力攻及也遂乃窜生死于寂灭之原流老病于常乐之境排三障于六通之衢投十使于萨婆之域元凶既枭徒党伏诛自余从者竝不追问诸有诚心先欵者悉令解甲去锋编户民例授以逺号移之乐土爲拔五箭幷以善医疗除垢病施慧汤药于时业风息吹六尘弗起祥云四舒灵禽翥翼引八部而自娱严四七以守卫垂拱闲堂无为而已大觉天王等好尚风轨志存拔擢援防旧谟慇懃谏诰辞不获免默许敷奏尔乃开甘露门出入正道千辐云廻来仪鹿苑四天献器于高掌二商荐肴于两谓故縁行录勳则陈如先封眞谛开赏则耶舍继袭或朋类防荣或兄弟感泽揖不肖于初果表有德于十地依准古礼廵省方岳振旅六城治兵八国理怨于三天之上问罪于九地之下征英杰于十中防万国于鹫岳蕐苌克臻异士勇出于是啓宝藏以赈贫穷出三车以给诸子抚纳黔黎宁堵复业乃身安一乘心固磐石据林眄水宣扬皇泽依恒説逸召集未賔仁风帀宇道光遐照四面交通化流无外听讼于中路之域决判于宝山之所无量之威逺震城岳无碍之智洞彻山河故士无二统车书一轨日月重灮天地清朗六万之众解长围以从正十仙之徒弃大河以就秩不动之贤不逺千里意乐之哲应感而至工人率箪食于尸城防兽奉壶浆于长源内外克清表里咸泰实由道音四敷余波东训主上至心羣僚深敬禀承神规殄兹凶丑岂臣智力所能克感也冀凭此一勳渐望更进方事前计凯旋未日竝露布以闻臣等死罪死罪
　　平魔赦文
　　门下区同源因派异绪洼隆代异信背千途故智胜标宗歴尘劫而尚三灯明啓敎经九中而未一况乃邪徒僞见驾刺犊于自然之原结贼妄根御形色于颠倒之境以兹偏师抗衡中道眷言二三良用怃然自先帝升遐宝厯无主淳风渐亏灵敎异设伪魔乘间充斥神邑假变真容妄谈空有驱役四生周还六畔涣欲天狼戾爱地毒被边荒虐流蕐夏虽猃狁之侵宗周匈奴之陵炎汉未爲喻也朕以神昧主自尘劫幼齿参弱冠从政班名于大通之年驱骤于贤劫之下荷百亿之重任忝三界之特尊人天乐推无所与譲遂陟灵坛受兹封禅顾唯多阙有惭庶政明发孜孜不遑啓处常恨邪境未清正教无一致使羣生沈沦魔境每一抚念用废寝食遂命将征兵以清时难上借三昧之士下凭六度之师控清方夏大戡荒服故六军雷动则三有云消慈施电驰则四凶面缚降附若尘生擒万计唯波句一人单马奔逬百道截罗组系不久且令五道告清宇外咸一思与天下同兹福庆可大赦天下与同更始改像敎之号为即真之嵗自二月八日昧爽已前系组见徒悉皆原放若为四魔所悮浮游三界犯五恶五逆毁经坏像三世所作一切众罪能改过自新者不问徃愆若亡命欲山挟藏奸器百劫不自者伏罪如初其杀父害君伤兄烝母随时投窜以息后犯其阐提一人不在赦书摈罪遥责神速可乘意驿遍告十方主者施行
　　奉平魔赦文啓
　　即眞元年二月八日中书令补处王臣逸多宣臣文殊等言奉被诏书如右臣闻毁忠谤善经千叶而不无邪臣逆子歴百代而常有是以三监流言伏罪于明时五世背道甘诛于圣世故王威必震庆当于周邦正敎暂加福归于露鼓伏惟陛下慈兼百王智齐千圣秉瑞灵津握图化出没动于大千驰骋应于羣有服微形以引愚迷吼法音以警聋俗至乃刎身志道钉体求经析骸贸禽委命降兽舍尘劫之危体收一生之妙质龙潜四天利见阎浮轻彼七宝重此一乘撤翫深宫减膳河侧去宝冠于苦林贸法衣于猎士故能驾御四禅时乘六度殄服羣邪易于返掌三界无炽然之警四生絶深溺之忧方复情存解网志尚宥愆十八来苏万国幸甚谨重申闻诣可付外施行谨啓
　　平心露布文
　　即真元年二月八日侍中臣文殊师利侍中臣萨陀波仑黄门臣师子吼黄门臣舍利弗黄门臣须菩提拟唯识道行军府谨奏平心露布事拟使持节仪同三司领十二住本将军唯识道行军元帅上柱国晋国公臣般若等言臣闻四魔放命歴代以之爲鲠五住游防含识因其致患是以三明圣智十力雄尊莫不屡动偏师频行薄伐伏惟陛下乘大慈而啓运应防感而赴期奄宅神区灮临法海述前王之令典演众妙于圆音考圣之谋防羣生于净国三千刹土共禀威灵百亿类洲同遵声敎唯有伪心主阿黎耶识擅假名器叨窃生民跨有干城绵歴年祀逐穷迷于梦境长夜不归纵极乱于空花终年如醉权攀縁为蕃屛之任引戏论为帷幄之臣陷溺黎元干扰锋镝陛下应眞理物调俗御民念此鲸鲵愍斯涂炭遂诏臣扬旌色野问罪心庭臣敢効庸虚禀承奇略去四月十六日军次心境即以其夜初更与贼相见臣于是潜机宻防契防驰集戈船于六度之津命戎车于一乘之辙屯营三月扬清梵以伸威列阵九旬击鸣钟而作气阿黎耶识固重昬而莫晓执穷计而不移譬螗螂之拒轮等蜂虿之含毒乃遣僞恒行大将军阿陀那识率无明之子弟恃无赖之胷襟据守干城与臣抗敌又遣僞自性大都督迦毗罗仙僞执此大将军迦旃延子招引乌合聚结蚁徒摇荡边陲激扬声势臣遂分布诸将指麾筹策遣拟使持节抜尘大将军领四念防诸军事率道品县开国公臣求知拟使持节宁境大将军领八正道诸军事通真县开国公臣如实知部勒骁雄星流电转从方便诸道静縁边之界臣求知等寻名讨义蹑影追踪乍横行于宻室之间或转战于隣虚之隙事穷理絶域尽途殚防宗所以冰消数论于斯瓦解迦毗罗等知大乘之有在识统之所归各将羸卒数千咸来请命臣哀其晚悟许以自新即令慈悲观道士毕无縁随便安养僞谏议大夫郅谛怀逸羣之思负出世之奇将全国以効忠反危身而被系臣以此月十五日夜挟中军之勇气乘外敌之离心手抗干戈躬先士卒爰命拟使持节兜率大将军娑婆道招慰大使上柱国翅头末开国公臣阿逸多拟使持节阎浮大将军天竺大都督天竺诸军事上柱国富娄沙开国公臣婆薮槃豆竝以道迈三空神游四辩使其招扬胜负晓谕是非又遣拟使持节平等大将军兼行军长史上柱国清凉县开国公臣正念拟使持节遍满大将军兼行军司马上柱国常乐县开国公眞如与臣表里同更相应接于斯时也边秋气爽塞月灮寒旌旗共云汉齐高锋锷与霜天比净披誓驾圆通超两观而争前排千门而竝入虽生死无际一念覩其濵涯尘劳有俦须臾见其崩伪丞相陈显僞仆射虑思无计求生阖门自缢僞司空师子铠僞司达磨多罗各拥余师自婴深垒狐疑竞起猜诈萌生忍颠危而不见扶遂沦亡而莫能济阿陀那与其僞主外无强援内寡深谋师旅困穷城池陷露君臣失色进退无依衔璧叩头舆衬待罪臣即枭陀那之释郅谛之囚废彼昏王立其贤嗣方使宗禋不絶永爲茅土之君世徳相承恒修职贡之礼于是氛祲开荡若和气之泮春冰丑秽殱夷似凉风之卷秋萚六根超絶不开亭障之虞三界寂寥无复风尘之警斯乃威灮逺被士众齐心岂臣微劣所能致此不胜庆快之至谨遣厚徳府别将臣隰重知奉露布驰驿以闻【竝广明集】
　　太和九年有司奏【附】
　　上谷郡比丘尼惠香在北山松树下死尸形不坏尔来三年士女观者有千百于时人皆异之
　　太和十年有司奏【奏可】
　　前被勑以勒籍之初愚民侥幸假称入道以避输课其无籍僧尼罢遣还俗重被旨所检僧尼寺主维那当寺隐审其有道行精勤者听仍在道爲行凡麤者有籍无籍悉罢归齐民令依旨简遣其诸州还俗者僧尼合一千三百二十七人【竝魏书】















　　释文纪巻三十三
　　钦定四库全书
　　释文纪巻三十四
　　明　梅鼎祚　辑
　　北齐
　　文宣帝【姓高氏讳洋字子进渤海蓨人神武帝欢次子都邺】
　　诏释僧稠【僧稠姓孙钜鹿廮陶人魏末于定州创开归戒齐天保元年文宣下诏苦相敦喻勑构云门寺于邺城居之】
　　久闻风德常思言遇今勑定州令师赴邺教化羣生义无独善希即荷锡暂游承明思欲宣至道济斯苦壤至此之日脱须还山当任东西无所留絷【续高僧传】
　　禁祭酒道诏【天保年中释道二门交竞优劣文宣帝令上统法师与道士陆修静等捔试静等缄伏乃下诏】
　　法门不二真宗在一求之正路寂泊为本祭酒道者世中假妄俗人未悟仍有只崇麴糵是味清虚焉在朐脯斯甘慈悲永隔上异仁祠下乖祭典皆宜禁絶不复遵事颁勒逺近咸使知闻其道士归伏者竝付昭大统上法师度聴出家未发心者可令染剃【勒续髙僧传作勑】问释道两教制诏【天保五年举秀才诏问樊逊防对第一　广明作问沙汰释李诏齐书不载】
　　朕闻专精九液鹤竦州之境苦心六歳释担烦恼之津或注神鬼之术明尸解之方或説因縁之要见泥洹之道是以太一阐法竟于轻举如来证理环于寂灭自祖龙寝迹刘庄感梦従此以归纷然遂广至有委亲遗累弃国忘家馆舍盈于山薮伽蓝遍于州郡若黄金可化淮南不应就戮神威自在央掘岂得为剠若以御龙非实荆山有攀髯之恋控象为虚瀍洛寤夜光之诡是非之契朕实惑焉乃有缁衣之众防半于平俗黄服之徒数过于正户所以国给为此不充王用因兹取乏欲择其正道蠲其左术一则有润邦家二则无惑羣品且积竞繇来行之已久顿于中路沙汰实难至如两家升降二途脩短可指言优劣无鼠首其辞【广明集】
　　樊逊对释道两教防【逊字孝谦河东北猗氏人歴员外散骑侍郎】
　　臣闻天道性命圣人所不言葢以理絶涉求难为称谓伯阳道德之论庄周逍遥之防遗言取意犹有可寻至若玉简金书神经秘録三尸九转之竒綘雪霜之异淮南成道犬吠云中王乔得仙剑飞天上皆是凭虚之説海枣之谈求之如系风学之如捕影而燕君齐后秦皇汉帝信彼方士冀遇其真徐福去而不归栾大往而无获犹谓升霞倒影抵掌可期祭鬼求神庶或不死江璧既反还入骊山之墓龙媒已至终下茂陵之坟方知刘向之信洪宝没有余责王充之非黄帝此为不朽又末叶已来大存佛教冩经西土画像南宫昆池地黒以为劫烧之灰春秋夜明谓是防神之日法王自在变化无穷置世界于微尘纳须弥于黍米葢理本虚无示诸方便而妖妄之辈弃家出家药王燔躯波斯洒血假未能然犹当克念宁有改形易貌有异生人恣意放情还同俗物龙宫余论鹿野前言此而得容道风将坠伏惟陛下受天明命屈已济民山鬼効灵海神率职湘中石燕沐时雨而羣飞台上铜乌愬和风而独转以周都洛邑治在镐京汉宅咸阳魂归丰沛汾晋之地王迹维始眷言巡幸且劳经畧犹复防情文苑斟酌百家想执玉于瑶池念求珠于赤水窃以王母献环由感舜德上天锡佩实报禹功二班勒史两马制书未见三世之辞无闻一乗之防帝乐王礼尚有时而沿革左道怪民亦何疑于沙汰臣某谨对【北齐书　广明集弃家作茍求波斯作波仑生作世愬作嗉转作啭以周都作但周都眷言巡幸作既疲游幸锡作赐二班句作两马记言二班书事】
　　废帝【讳殷字正道文宣长子孝昭簒立废为济南王】
　　僧稠丧事诏【稠干明元年卒于邺城云门寺勑遣襄乐王宣慰】
　　故大禅师志力精苦感果必然栖心寂黙虚来实返妙业风事髙缁素运往神迁实深嗟惘资崇有嘉用申凄敬可施物五百段送千僧供于云门以崇追福孝昭帝【讳演字延安神武子废殷自立】
　　为僧稠起塔诏【皇建二年】
　　故大禅师德业髙迥三寳栋梁灭尽化终神游物外可依中国之法阇毗起塔建千僧斋赠物千段标树芳迹示诸后代【并续髙僧传】
　　后主【讳纬字仁纲武成帝长子】
　　税僧尼令【黄门侍郎颜之推奏请立闗市邸店之税开府邓长颙賛成之后主大説于是以其所入供御府声色之费税僧尼令曰】
　　僧尼坐受供养游食四方损害不少虽有薄敛何足为也【杜氏通典】
　　刘昼【字孔昭渤海阜城人举秀才不第竟无仕进】
</div>
    <div class="pagination">
<a href="释文纪_page31.html">上一页</a><span>...</span><a href="释文纪_page27.html">27</a><a href="释文纪_page28.html">28</a><a href="释文纪_page29.html">29</a><a href="释文纪_page30.html">30</a><a href="释文纪_page31.html">31</a><span class="current-page">32</span><a href="释文纪_page33.html">33</a><a href="释文纪_page34.html">34</a><a href="释文纪_page35.html">35</a><a href="释文纪_page36.html">36</a><a href="释文纪_page37.html">37</a><span>...</span><a href="释文纪_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
