<!DOCTYPE html>
<html>
<head>
    <meta charset="UTF-8">
    <title>全唐文 - 第 576 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 576 页/共 603 页</h1>
    <div class="content">    臣某言：臣私门积衅，幼集荼蓼，赖诸兄训育，得渐有成。比登官序，各限中外，聚居则少，离别则多。兄薰顷任河中少尹，先因风痹成疾，手足不理，於今累年。中间迎到上都，臣自躬亲方药，兄以榆松贾，尽在河东，怀土之心，暂来辄去。近从数月，颇益沉绵，形貌支离，言词蹇涩。甥侄数辈，年尽儿童，虽在左右，未能侍养。欲重迎至此，在兄则羸瘵难堪；将驰往近关，顾臣为官守所系。魂销气索，志往形留，百忧攒心，动失次第。伏以圣慈涵育，至德潜通，肖翘之伦，各遂其性。特乞罢臣所职，许以还乡。傥得数岁侍兄，必冀沉疴有间，然後星言匍匐，稽首阙庭。臣之至愿，於斯万足，无任恳愿迫切之至。
    ●卷九百六十三
    ☆阙名（四）
    ○上太上皇及皇帝尊号表（永贞元年十二月宰臣）
    臣闻帝尧之禅虞舜也，业归於异代；汉祖之尊太上也，礼循乎虚名。未有履尊极而舍万乘之荣，奉晨昏而传七庙之重。斯则尧图未远，汉道未全，倬然冠洪名而超古昔者，孰若今之盛也！伏惟皇帝陛下诞受圣姿，钦膺宝历，自天生德，与神契合。近者太上皇恭默在疚，禅受未行，万国注心，思言尧以致理；群生属望，渴圣人之利见。陛下忠感於天地，孝达於神明，成尧舜之内禅，固邦家之景命，功莫盛於配天，孝莫大於宁亲，让莫高於传圣。故太上皇释天下之负，所以成其让；陛下受宗祧之寄，所以保其功。惟文王为无忧，惟武王为善继，夏祀永固，周命维新，巍巍荡荡，固无得而称矣！又闻皇帝之道，必体於至公，称号所加，不私於为己，将体元以立政，必纪年以垂号。伏愿肇兹献岁，允极鸿名，发挥元功，昭示景化。则太上皇之德，可表於徽册；陛下之孝，克施於寰海。然从父父子子、君君臣臣，仰东海者，知圣化之深；跻南山者，愿圣人之寿。臣等不胜大愿，请上太上尊号曰“应乾圣寿太上皇”，请上陛下尊号曰“文武大圣孝德皇帝”，因三正之庆会，鼓万国之欢心，奉宝册以荐鸿徽，率群臣而朝上日。然後退自问寝，列兹充庭，先陈教孝之仪，方受庆君之礼，斯实邦家之耿光也。古今之绝典也！虽朝贺有次，已禀於纶言；而徽号所尊，益勤於俞诏。兆人恳头，罔不喁然。
    ○贺收剑门表（元和元年二月）
    臣某言：伏见正月二十九日制书，以刘辟擢於非次，授任节旄，不立朝章，擅有侵轶，诏命左右神策行营节度使高崇文领马步将士严砺、李庸等计会讨伐。臣又得上都进奏院官高振报：严砺下告捷官严公贶奏，正月二十二（一作三）日收复剑门，破贼五千，斩伪授剑门刺史武德昭讫。又夏州叛将杨惠琳援色城孤，势穷力屈。王师进袭，计已克平。凡在远迩，不胜庆幸。臣某中贺。
    伏惟皇帝陛下诞敷元德，广被文明，寰海宁，戎夷款附。蕞尔狂狡，敢纵奸凶，藉方伯任用之资，乘军城变故之际，阻兵拒命，肆虐仇邻。陛下志在安人，尚为含垢，顷令申谕，许以自新。诚宜改过感恩，迷而知（一作不非）复；而乃恣情干纪，长恶不悛。既慝稔而祸盈，俾人怨而神怒。今戎臣授律，睿略遐宣，迫胁者知有所归，忠义者得以自效。因利乘胜，犄角攻驱，固无遗镞之劳，伫见舆尸之变。臣忝职藩服，受任偏师，愤激之诚，倍百常品。无任踊跃之至。
    ○请加尊号表（元和十四年五月中书门下）
    臣闻惟帝之尊，不言而理；惟天为大，无得而名。所以举鸿徽升大号者，体乾坤之心也。伏惟睿圣文武皇帝陛下枢御柄，气母跻神，总三灵以纪元，宅万国以铺化。霁日出海，雄光照天；烟霞变舒，草树动色。夫纂大宝者，重光之德崇；张帝图者，属统之功盛。十圣储祉，贞明下土；一天镜开，引耀幽蛰，此臣所以稽众心而窥景铄者也。
    臣闻孝於其父，则导善因心；忠於其君，则望美终日。盖性本於内，义激於中，将曲成以无违，期取实而不苟，所以然也。陛下粤临宸极，十有五年，道本至公，诚深驭朽，有尽下之意，无自我之规，以喜怒之气，调阴阳之德。比类百则，有帝尧之聪明；周旋一心，秉神禹之恭俭。繇是朔陲之凶以谋胜，庸蜀之虏以刑诛，徐夷之固以德归，吴寇之强以气灭。茂昭以二郡至，宏正以全部来，幽镇无声，沧景交代。至若从史执缚，宗明刑，语於大朝，斯为细事。
    顷自淮淝稔祸，海岱奋妖，历五圣而不龚，稽四纪而负恃。陛下英威电断，睿略风行，决必取於天心，示不疑於与听。此忠贤所以尽力，猛毅所以捐躯，一举而元济受擒，再动而师道传首，地维自正，天下一家，六十馀年，不闻此事。野老击壤，仁风扇和，巍巍成功，荡荡区域，远可以比崇於唐虞、轩顼，近可以丕显於高祖、太宗。且元宗自先天三年至天宝十三年，四十年间，六上徽号，今陛下发挥元祉，单赫洪猷，摅积愤於祖宗，驾千龄於天地。饰文武之气象，纳广大於昊穹，泽及隐微，仁沾动植，圆方不足称其远，辰象不足契其明，瑞舞神鱼，祥升鸣凤。若不骏尊大号，仰陟鸿名，岂非臣下之恧与？臣等是以夕惕夙夜，翕肩累息，上探元命，下采群情，不胜恳戴诚愿之至。谨上尊号曰“元和顺天应道圣文神武皇帝”。以崇莫大之业，以配无为之功。伏惟陛下奉顺人灵，俯从公议，鉴深诚於亿兆，顾景贶於神。喁喁四海，孰不踊跃？
    ○贺黄河清表（元和时）
    臣某言：臣得进奏官状，伏承河阳奏，汜水西界从洛口黄河清一百六十六里。又横海军奏，界内黄河清，澄彻分明者。臣闻圣人在上，天下和平，风雨时若，则海波不扬，黄河清。夫土所以载水，水所以利物。天意锺土德之道，开水瑞之华，符我上圣，祥於下土。中贺。
    伏惟睿圣文武皇帝陛下蹈十圣之原轨，陈一王之大法，垂衣裳以朝万国，舞干羽而来四夷，平泰阶於天躔，偃师节於灵台，故得浊波浑浑，千载一清；长澜浩浩，百里如镜。气新天宇，光澈地脉，仰分万象之法，中涵千圣之德。初澄海裔，表陛下横恩波於海上；再清洛口，助陛下铺文明於土中。二十八日，兆陛下告成之日也；百六十里，期陛下得圣之数也。臣谬承分阃之寄，叨荣持节之权，生当海晏之年，幸识河清之日，未奉明诏，不敢擅离军府诣阙随公卿蹈舞明庭，下情无任西望踊跃之至。
    ○苏州贺赦表
    臣某言：伏奉二月十三日敕下，垂拱临轩，亲受典册，大赦天下，与人更始，中贺。伏惟元和圣文神武法天应道皇帝陛下用人情为田，播殖万类，细彻微妙，灵通幽神。洗荡危疑，开释罪罟，酬劳而倾尽府帑，贬用而大减租入，逋负除而馁者自活，力役省而耕者倍功。继绝存亡，忠贤饮德於黄壤；弃瑕肆眚，夺魄再丽於遗骸。极天地之欢心尽帝，皇之上事。疲史臣之笔，编简难书；涸诗人之思，讴谣绝路。臣总集黎老，伏读德音，不寤微生，坐阶仁寿。不胜庆之至。
    ○请上尊号表（长庆元年四月中书门下）
    臣闻上帝至尊也，其名有九，所以显高明之位；西方大圣也，其号有十，所以旌神化之功。王者提宝运而光宅，握瑶图而首出，必建徽号，以称鸿猷。斯乃臣子之诚，有所法则，天之所与，不可辞让。伏惟皇帝陛下钦明御历，神武纂戎，挺上圣之姿，抚中兴之运，鼓雷霆而清八极，悬日月而照九围。粤若祗事郊庙，敬养长乐，大孝也。省刑责己，偃革息兵，大泽也。庆云见，甘露降，羽毛呈瑞，草木发祥，天符也。亿兆欢心而太和，蛮夷蹶角而威服，人瑞也。祖宗未宾之地，帝王不收之，皆勿耀天威，独运圣算，未尝血一刃，劳一夫。文轨罔不同，桀骜罔不化，则轩有版泉之战，尧有丹蒲之征，求之往籍，彼宜惭色。
    陛下有格天之大勋，动天之大德，徽烈已冠於前古，而称号犹抑於当今，凡在朝野，敢不知罪？臣等不胜大愿，伏乞回天眷，启宸衷，择吉日，崇徽号，塞人慊慊之望，合夷夏喁喁之诚。
    ○再上尊号表（太和六年正月中书门下）
    伏以昭阐大猷，崇建明号，爰自列圣，实从人心，或不逾一二年，或至於再三册。伏惟陛下握乾符而执左契，扫氛而廓夷途，时清俗平，世更於七。足以光宝祚，畅洪徽，追成规，崇典礼。而况百灵效祉，庶绩其凝，祝告元穹，孝光长乐，庆泽跻天而接地，仁风辉古而映今。休祯见於星云，嘉瑞洽於禽草，英声腾轶於八表，和气旁达於九围，而乃尚执劳谦，未允诚望，凡在臣庶，实所忄章惶。夫无为而理者，不在於去名称，在於遂万物之宜，曲而成之者也。恭默思道者，不在於变典册，在於天下为公，居而不有者也。故曰：“惟天为大，惟尧则之。”又曰：“圣人无常心，以百姓之心为心。”然则王者举措有法，弛张随时。伏望答上帝乃眷之怀，副下人倾心之望，略谦之小节，奉祖宗之旧仪。臣等不胜大愿，谨上尊号曰“太和文武至德皇帝”。伏乞仰遵成式，俯顺群心，命有司，择吉日，光膺盛礼，允答天人。天下幸甚。
    ○上庆成节表（太和七年八月中书门下）
    臣闻帝王有必著之符，神灵无虚应之兆。所以电绕枢极，气感虹流，元鸟祚商，赤光启汉，考验今古，章焯图书。伏惟皇帝陛下驭三统之元，膺千年之运，当诞圣之日，为河清之祥。元律应期，乾宫以之定位；开冬戒节，水德表其灵长。道若合符，事光载籍。
    臣等伏见前史称汉宣之德，则曰“修武帝故事”，并以汉之隆平，莫如武帝；後之为理，无及孝宣，举此二主，以为极盛。今陛下功济天下，道覆寰中，威统百灵，宰御群品。修祖宗之德，莫如贞观、开元。且太宗幸庆善之宫，即降诞之所，赋诗赐宴，播为乐章。元宗降圣之辰，为千秋之节，王公上寿，士庶交欢，流於管弦，书之甲令。此时张说、宋理应，历恳献章，二臣之心，必无违理，国史所载，昭然可徵。近者广集缁黄，多为法会，诚有资於景福，且未叶於旧仪。夫四时成岁，百谷成实，必在首冬，用成神化。今臣等不胜大愿，请以十月十日为“庆成节”，著在令式，以示四方。是日陛下於宫中奉迎太皇太後与昆弟诸王，盛陈宴乐；群臣诣延英门奉觞上千万岁寿。天下州府置宴一日。积嘉祚於元命，庆延洪於昌期，上表中兴之耿光，次复开元之盛典。臣等无任恳款之至。
    ○请上尊号表（太和七年十二月中书门下）
    臣闻自古帝王之有天下也，必建崇名，立徽号。号者功之表，名者德之光。所以配天立极，传於亿祀，表功明德，示於四方。伏惟皇帝陛下运启中兴，业隆大宝，总道德而施教，法阴阳以为心，虽日昃忘劳之规，驭朽兴念之戒，身衣弋绨之俭，乙夜观书之勤，斯皆前代之令猷，而哲王之懿范。有一於此，则为圣明，陛下总而行之，孜孜不倦，而又抑退浮薄，崇奖贞廉。必齐素厚之风，每尚儒学之本，端静迈於时俗，孝爱浃於人伦，扫沧景之妖凶，定羌蛮之ㄈ扰。去华尚朴，先自六宫；端本澄源，行乎四海。近者旱偶数，时雨稍愆。陛下切纳隍之忧，深在予之责。德音才发，灵贶已随，变慝消灾，有如影响。荧惑受制以轨道，寿星叶纪以扬光，品汇昭苏，风雨时若。元功之化，覆载同和；成贷之仁，肖翘皆遂。干戈载戢，华夏以清，自三代以还，仁明聪圣，未有如今日之盛者也。而自龙飞代邸，将及十年，圣德咸通，鸿名久旷，何以彰祖宗之盛轨，副亿兆之恳诚？臣又闻行过乎恭，自非中道；名以出信，斯盖格言，使尊称抑而未扬，大典阙而不举，天地之符未答，神之望莫申。臣等不胜大愿，谨上尊号曰“太和文武圣神皇帝。”伏惟诞膺丕典，永峻鸿猷。葵藿纤诚，庶倾心於回照；犬马微志，获蹈舞於康衢。无任悃款屏营之至。
    ○请仍以国忌日行香表（开成四年十月）
    国忌日天下依旧不举乐，不视事，不鞭笞，伏以道、释二教，澶漫虚无，陛下靡所归依，诚契至理。但以列圣忌日行香，及兹修崇，示人广孝，兼以天下州县，不举乐，不视事，不鞭笞，以此海内苍生，当知列圣庙号。今既停罢行香之後，敕内又无其日彻乐废公，止行如旧之文，伏恐遐远之地，迷其所向，便与居常之日，率皆无殊。臣思此事，终关圣虑。《礼》曰：“君子有终身之忧，而无一朝之患。故忌日不乐，谓不举吉事也。”
    伏以陛下圣睿留想，若以设斋资福，事损不经，起今罢之，已有诏旨。其曰：“天下州县，不举音乐，不视公事，不行鞭笞。”伏请重下明制，依前遵守。则凡在遐陬，逮於蛮貊，不忘庙号，有裨孝理之源。
    ○贺殿前穿井得甘泉表（文德元年九月）
    臣闻至德动天，天乃垂甘露；神功浃地，地故出醴泉。然犹兆自郊圻，启诸甸服，未有因於改井，得彼甘泉，不离禁掖之中，便是殿庭之侧。澄清若镜，汲引而固绝羸瓶；香美如饴，济利而终期勿药。况银床万所，玉千门，味不足以和太羹，美不足以调甘食。若非皇帝陛下幽通井德，明契天宫，则何以草故从新，致斯元贶，移咸变苦，降此休祯。臣等幸偶盛时，叨尘宠禄，思与尧年野老，凿以兴歌。愿得汉水丈人，汲而成药。
    ○上嘉会节贺表（龙纪元年三月）
    臣闻圣人受命，天必降其殊灵；王者应生，国必蒙其介祉，故华渚有流虹之异，元枢呈大电之祥，而皆近感神明，远符乾象，叶千年而启运，契六合以居尊。伏惟皇帝陛下德迈方圆，道融三五，因社鸣而正位，逢井聚以乐推，膺彼昌期，宏兹丕构。今者发生司律，历数在躬。值清明驭气之时，当仁寿悦随之始。固可年同鹤算，岁比山呼，永符垂拱之风，长保後天之庆。
    ○贺朱全忠进白兔表（天元年九月中书门下）
    今日东头承旨常郁至，奉圣旨者。质素光而应候，容洁朗以协时，既照耀於明庭，实昭彰於圣德。臣等览晋《中兴书徵祥说》曰：“白兔者，月精也。”《抱朴子》云：“兔寿千岁。满五百岁，则色白。”顾野王云：“王者恩加寿考，则白兔见。”协太阴之瑞，实表坤慈；应千载之祥，雅符乾德。伏以皇帝陛下膺图纂嗣，压纽腾休，绍祖宗之丕基，示孝慈於众汇，敦礼耆老，委任勋贤，所以致八孔之效灵，应三秋而发皓。来从月窟，叠霜毳以蒙茸；献自梁庭，粲冰毫而皎洁。足以增辉瑞牒，归美皇猷。闻天远自於元勋，拭目共观於多士，岂比鲁传赵郡，独歌如练之词；实同晋获寿春，又继凝铅之咏。
    ○为王尚书遗表
    臣某闻：死生者天地之常数，忠孝者臣子之本心。某孝未立於家，忠未报於国，而桑榆遽迫，风烛俄惊，虽修短之分偶然，而古今之叹一也。
    臣受性顽疏，昧於摄理，常服石乳，颇历岁年，始自去冬，微觉发动。皇慈轸念，睿渥旁流，特赐秘方，兼传要诀，王人荐至，驿骑载驰，窃见圣心，密闻天语，方验君臣之药，旋收瞑眩之功，碎首微躯，无阶上答。将谓载安营魄，更长皮肤，得沾雨露之慈，可延犬马之命。不悟才微任重，福过灾生，从此月十二日已後，旧疾再发，气绪羸惫，心虑沉绵，徒加药饵，竟未瘳损。自二十二日已後，转觉危忄，生意寂寥，视阴恐尽，渴日不足。臣自揣度，必难保全，虽覆载所容，亭育之恩至广；且鬼神不舍，膏肓之计已成。永辞明圣，忧在漏刻。臣自荷深恩，谬居方镇，三承宠命，六变星霜，抚俗临戎，幸无败阙，此皆陛下圣谟宏贷，元贶昭宣。誓欲乘此遭逢，少施劳效，使千载之後，知圣代有守土之臣焉。永怀杨仆之移关，常念子牟之恋阙，是以仍岁抗表，备述本诚，瞻望轩墀，冀获朝觐。傥丹诚曲遂，元鉴俯从，则臣此生，没齿无恨。岂意隐慝为咎，至诚不通，徒知生也有涯，何遽死之将至。行潦微波，望朝宗而先竭；衰杨弱质，待岁寒而已凋，无由假鲁阳之戈，空想结杜回之草。伏惟圣念，俯察哀怀，仰天无声，伏表流涕。无任感恋欷之至。
    ○代州太守贺赦表
    臣某言：伏奉月日制书，大赦天下，鸿恩至德，旷古无邻，喜气休声，韶光共茂。化流海内，泽及荒陬，震雷作解於九霄，涣汗沾敷於万国，生灵交感，动植增荣。中贺。伏惟陛下天覆地载，昭升圣，执契垂衣，财成庶品，搜百王之坠礼，举三代之嘉猷，明达四门，骏奔九有。揭天纲以齐众理，运斗极以示群方，精微於元造之源，拯救於苍生之弊。释缧械於囹圄，徵遗逸於邱园，矜水旱所之方，慎牧宰重难之选。蠲苛已责，崇德报功，有典必，无文咸秩。普天率土，飞翔所加，俱臻仁寿之乡（一作场），共载乾坤之德。臣忝承戎寄，职列藩隅，雨露之恩，草木同庆。
    ○请更定选曹事例表（同光四年三月）
    诸道州县，皆是摄官，诛剥生灵，渐不存济。此盖郭崇韬在中书日，未详本朝故事，妄被闲人献疑。点检选曹，曲生异议，行矫枉过直之道，成欲益反损之文。其选人凡关一事阙违，并是有涉逾滥，或告赤欠少，或文字参差。保内一人不来，五保皆须并废，文书一纸有误，数任皆不勘详。
    且自天下乱离，将五十载，无人不遇兵革，无处不遭焚烧。性命脱免者尚或甚稀，文书保全者故应极少。其年选人及行事官一千三百馀员，得官者才及数十，皆以逾滥为名，尽被焚毁弃逐。遂令选人或毙踣於旅店，或号哭於行途，万口一词，同为怨酷。臣等顷曾商议，坚确不回，以致二年以来，选人不敢赴集，铨曹无人可注，中书无人可除。去年阙近二千，授官不及六十，乃致诸道皆是摄官，朝廷之恩泽不行，绅之禄秩皆废。衔冤负屈，不敢申陈；列局分曹，莫非侥幸。且摄官只自州府，多因贿赂而行；朝廷不知姓名，所司不考课绩。皆无拘束，得恣贪残，及有罪名，又不申奏，互相掩蔽，无迹追寻。遂使人户流移，州县贫困，日甚一日，为弊转多。若不直具奏闻，别为条例，不惟难息时病，兼且益乱国章。
    臣等商量，伏请特降敕文，宣布远迩。明言往年制置，不自於宸衷；此日焦劳，特颁於睿泽。兼以选曹公事，情伪极多，中书条流，亦恐未尽。望以中书所条件及王松等所论事节，并与新定选格有轻重未尽处，并委铨曹仔细点检酌量。但可以去其逾滥，革彼弊讹，不失本朝旧规，能成选曹永例者，务在酌中，以为定制。
    ○请建宗庙表（天福二年正月）
    皇帝到京，未立宗庙者。夫以受命握图，既启无疆之祚；宗文祖武，宜遵有国之规。伏惟皇帝陛下历数在躬，艰难创业，拯黔黎之涂炭，廓宇宙之氛霾。寰区既定於一戎，基构方开於万祀。恭惟宗庙，须切追崇；将示肃恭，岂宜稽缓？臣等商量，望令所司，速具制度典礼以闻。尊始敬先，既光於太後；徽章茂典，永显於洪猷。
    ○上嘉庆节表（乾元年十二月）
    色变长澜，肇皇灵之宝构；光流华渚，开圣绪於瑶图，莫不庆洽同文，光昭大象，刻玉波沿於凤纪，鸣金飚振於洪猷。所以颢气凝空，编为令典；神光烛夜，允叶昌期。皇帝陛下守位以仁，继明以德，化敷有感，庆洽无疆。当九龙洽圣之辰，是五纬联光之夕，凡蒙地载，共祝天长。皇帝三月九日诞圣，请以其日为“嘉庆节”，休假三日，群臣宴乐上寿。
    ○上永寿节表（广顺元年六月）
    恭以少昊乘乾，曳祥虹於华渚；轩辕出震，流瑞电於枢星。所以玉牒表天地之祯，金策纂皇王之异，仰惟圣德，允叶昌期。伏惟圣帝陛下德辉三五，道焕古今，开阶成周室之昌，启运得尧基之典。岂可使方浊澄明之状，未显洪名；圜清灿烂之文，不章懿号？臣等倾诚紫禁，都庆丹邱，愿隆百代之基，冀正万年之祚。臣等请以七月二十八日皇帝降圣日为“永寿节”，群臣上寿，内外宴乐。
    ○上天清节表（显德元年七月）
    伏以寿邱降迹，爰符出震之期；里社应祥，式契乘乾之运。顷观旧史，抑有彝章，幸当载诞之辰，仰奉延洪之称。伏惟皇帝陛下道超九圣，祚启千龄，绍文武之耿光，比成康之迪哲。自登天宝，益显圣功，运龙韬而亲御戎车，仗金钺而立平贼寇。破幽并之妖孽，救泽潞之生灵，观兵而直抵晋阳，奋武而远临代北。元凶假息，杂虏摧锋，还京阙而契人心，谒园陵而伸孝道，饮至才逾於旬日，覃恩已被於八方。四塞关山，渐息烟尘之警；万邦臣妾，咸登仁寿之乡。今则候属澄河，时当降圣，是甲观悬弧之日，乃铜律御户之时。鲽水鹣林，望尧□而献祝；桓圭谷璧，趋禹会以骏奔。臣等叨遇休明，俱尘禄位，荷君父巍巍之德，伸臣子之诚。率典谟，尊奉宸极。臣等不胜大愿，谨以九月二十四日降诞日奉上节名为“天清节”。所冀金相玉振，贞宝历以弥新；地久天长，焕青编而不朽。
    ○为李谏议贺赦表
    臣某言：伏奉今月二十四日制书，大赦天下，恩覃九有，化被万方。至仁与阳和并舒，大霈（一作霈泽）随雨露偕润，凡在品汇，莫不昭苏。臣某中贺。臣闻天地功成，是先煦育；皇王立极，必洽好生。所以书著眚灾，传称肆赦，将其更始，咸与惟新。廓氛雾於八，澡尘霾於四裔，幽隐有感，动植怀恩。朝野交欢，率土胥庆，恩覃有截，惠及无垠。固天纵之知，四门已辟；阐日跻之敬，百度惟贞。澡雪旧痕，荡除宿负。宥赭衣之罪，得辨平人；洗白玉之瑕，复为重宝。唯才是急，仄席搜扬；阜俗为期，常赋蠲涤，悉中赋以赡经费，罢别进以息疲黎。锡死事之官封，幽明知感；礼高年之粟帛，老幼安。班爵以劳勤，叙亲以修睦。貔貅之士，累洽恩私；绅之徒，同荣庆赏。返缧囚於异域，出幽闭於深宫，感人心而礼定，体乾道而化光。泽及华夷，仁沾草木，含生之类，孰不欣欢？歌一德之心，迩遐齐贯；传万国之庆，上下同声。祥光若浮，瑞气可览，亿兆所未见，古今所罕闻。臣某备列班荣，亲睹盛礼，踊跃兢，倍万恒情。无任庆悦之至。
    ●卷九百六十四
    ☆阙名（五）
    ○定朔请从李淳风议奏（贞观十四年）
    伏见李淳风表称：古历分日，起於子半。勘得今岁十一月当甲子合朔冬至，故太史令傅仁均欲苟异张胄元法，减馀稍多，子初为朔，遂差三刻，用乖天正。又南宫子明、薛颐等并云：子初及半，日月未离。淳风子午之法，推校春秋以来晷度薄蚀，事皆符合。奉敕付所司及公卿详加考定。谨与国子祭酒孔颖达等一十一人尚书八座参议得失。惟仁均定朔，事有微差；淳风推校，理尤精密。请从淳风议。
    ○请忌日仍理军务奏（贞观十九年五月）
    《礼》云：“君子有终身之忧，而无一朝之乐”，此所为星回改岁，亲没同辰，思其居处，不可为乐。自大驾南辕，晋徒东徙，或增名似之节，而出典彝之外，既乖俯就，流若不归。（疑）襄公击ゾ陵而墨，伯禽赴徐戎而变（阙）金革之事，无所不通。
    伏惟陛下亲御六军，已登寇境，戎务繁拥，伏待剖断，不可以遵先圣之常经，略近代之公议。请今月六日所有军机要切，百司依式奏闻。
    ○升後请肄乐奏（永徽元年正月）
    依礼祀郊庙皆奏宫悬，比停数习，恐致废忘，伏寻故实，两汉升之後，庶事如故。国之大礼，祀典为先，今既逾年，礼宜从吉。若不肄习，实虑不调，诚敬有亏，致招罪责。
    ○请停亲拜岳渎奏（证圣元年有司）
    伏以天子父天而母地，兄日而姊月，於礼应敬，故有再拜之仪。谨按五岳视三公，四渎视诸侯，天子无拜公侯之礼。臣愚以为失尊卑之序。其日月以下，请依旧仪，五岳以下，署而为拜。
    ○上刘子元议孝经老子注易传奏（开元初中书门下）
    刘子元奏：注《孝经》请废郑依孔，注《老子》请停河上公行王《易传》非子夏所造者。子元博识，诚则纯儒；全非众家，亦则未可。且《孝经》郑义行已多时，《老子》河注，用亦云久。并子夏《易传》，文不折於片言。望并付所司，令诸儒与子元对质定。必须理胜义成，不得饰词争辨。论定闻奏。
    ○上司马贞等议孝经老子注易传奏（开元初礼部）
    臣等议称：今文孝经，是汉河间王所得颜芝本。刘向以本参较古文，省烦除惑，定为此一十八章。其注相承云是郑元所作，而郑志及目录等不载，故往贤共疑焉。惟荀昶、范煜以为郑注。故昶集解《孝经》，具载此注。而其序云：以郑为主，是先达博选，以此注为优。且其注纵非郑氏所作，而义亦敷畅，颇将为得。虽数处小有隐实，亦朱爽经通。其古文二十二章，元出孔壁。先是安国作传，後遭巫蛊，代未之行。荀昶集注之时，尚有孔传，中国遂亡其本。近儒欲崇古学，妄作此传，假称孔氏，辄穿凿改更，伪作《闺门》一章。刘炫诡随，妄称其善。且“闺门”之义，近俗之语，必非仲尼正说。按其章云：“闺门之内具体矣乎，严亲严兄妻子臣妾繇百姓徒役”之句，凡鄙不合经典。又分《庶人》章从“故自天子”以下别为章，乃加“子曰”二字。然“故”者连上之词，既为章首，不合言故。是古文既亡，後人妄开此等数章，以应二十二章之数。非但经文不真，抑亦传文浅伪。又注云：“因天之时，就地之利。暴其肌体，朝暮从事。露涂足，少而习之，其心安焉。”此语虽旁出诸子，引之为注，何言之鄙俚乎？与郑元所云：“分别五土，视其高下。高田宜黍稷，下田宜稻麦。”优劣悬殊，曾何等级？今议者欲取近儒诡说，残经缺传，而废郑注，理实未可。望请准令式，《孝经》郑注与孔传依旧俱行。
    又得议称，《老子道德》者，是谓元言，注家虽多，罕穷厥旨。“河上”盖愚虚之号，汉史实无其人。然其注以养神为宗，以无为体。其词近，其理宏。小足以修身洁诚，大可以宁人安国。故顾欢曰：“河上公虽曰注书，即史立教，皆没略远体，指明近用。”斯可谓知言矣！王辅嗣雅善元谈颇采道要。穷神明乎橐，宁静默於元牝。其理畅，其旨微，在於元学，颇谓所长。至若近人立教，修身宏道，则河上为得。今望请王、河二注，令学者俱行。
    又得议称：谨按刘向《七略》，有《子夏传》。但此书不行已久。今所存者，多失真本。又荀勖《中经簿子夏传》四卷，或云“丁宽所作”，是先达疑非子夏矣！又《隋书经籍志》云：“《子夏传》残缺。”梁氏六卷，今两卷。是其书错谬多矣！王俭《七志》引刘向《七略》云：《易传》子夏韩氏而“载薛虞记”又今秘库有《子夏传》“薛虞记”。其传文质略，指辄非远，无益後学，不可将帖正经。伏奉今年三月十日敕曰：《孝经》者德教所先，自则天以来，独宗郑氏遗旨，今则无文。又《子夏易》传，近无习者。辅嗣注者，亦甚甄明。诸家所传，元有得失。独据人说，能无短长？令儒官详定所长，令明经者依习。若将理等，亦可兼行。其作《易》者兼帖《子夏易传》详其可否奏闻者。又奉四月九日敕曰：“太子左庶子刘子元奏《孝经》注请废郑依孔，《老子》注请停河上公行王辅嗣：《易传》非子夏所造者，付臣所司，令诸儒与子元对质定详。必须理胜义成，不得饰词争辨者，”臣等与国子博士司马贞、太学博士郄尝通等十人对如前。
    ○请仍用冬至日受贺奏（开元八年九月中书门下）
    伏以十四日冬至，一阳初生，万物潜动，所以自古圣帝明王，皆以此日朝万国，观□物，礼之大者，莫逾是时。其日亦祀圜丘，令摄官行事。质明既毕，日出视朝，国家以来，更无改易。缘新修条格将毕，其日祀圜丘，遂改用立冬日受朝。若亲拜南郊，受贺须改。既令摄祭，理不可移，伏请改正。
    ○长至祥瑞奏（开元十一年十一月太史局）
    平明阴□祁寒，及其日出，有□迎日，又有祥风至。须臾日出，有黄白冠，及日南有珥。臣谨按《黄帝占》云：“冬至之日，阴□祁寒，来岁大稔。人安，五谷丰熟。”又曰：“风不及地，和缓而来，谓之祥风。王者德至於天，则祥风起，日冠且珥。人主有嘉。”并太平之嘉应，臣请宣付所司。
    ○请移植三脊茅奏（开元十三年四月）
    昔齐桓公九合诸侯，一正天下，将欲封禅，问於夷吾。夷吾对曰：“江淮间三脊茅生，用以缩酒，乃可封禅。”其时无茅，桓公大惭而罢。自历千古，今始一生。昔宣王南征，责楚包茅不入，王祭不供，则是其地生茅，今高一尺，至七八月长足，方堪缩酒。特望圣恩至时令采，用祭泰山，并根掘取，苑内植之。
    ○驳请移植三脊茅奏（开元十三年宰臣）
    管夷吾为桓公是诸侯，不合封禅，故称茅拒之。及伐楚之日，尊周室，行霸道，乃责楚云：“包茅不入，王祭不供。”若以茅为瑞，是不知经义。臣等历任荆楚，博访贡茅，沅江最胜，臣已牒岳州取讫。今称抚州有茅，请移根入苑，且貉不逾汶，橘不过江，移根苑中，信是虚语。望敕抚州且进六束，与沅江相比用之。
    ○老人星见奏（开元二十一年八月太史局）
    臣谨按《春秋》《文曜钩》云：“王者安静，则老人星临其国，主寿昌，万人安。常以秋分节候之南郊。”今应期而见，请付所司。
    ○老人星见奏（开元二十四年八月太史局）
    臣谨按《春秋》《文曜钩》：“王者安静，则老人星见。”孙氏《瑞应图》云：“王者承天，则老人星见临其国。”又《黄帝占》云：“老人一名寿星，色黄明大，则主寿昌。”天下多贤士。
    伏惟陛下以千秋节日，祀於星坛。而祭期将临，美应先至，知历数之方永，嘉万寿之昌期。请付史官，以光典策。
    ○覆舅母服制奏（开元二十四年中书门下）
    频奉墨制，重令详议，臣等浅陋不达，不敢措词，圣旨深微，特垂开晓。陛下体至仁之德，广推恩之道，将宏引进，以示睦亲；再发德音，更令详仪。谨按《大唐新礼》：亲舅加至小功，与从母同服。此盖当时特命，不以轻重递增。今圣制亲姨舅小功，更制舅母缌麻、堂舅袒免等服，取类新礼，垂示将来，通於物情，自我作古。群儒凡议，徒有稽留。并望准制施行。
    ○千秋节祥□见奏（开元二十五年八月太史局）
    今日卯时，有祥□出东方，及其乐作，非烟烛於西北。已午之时，日有抱戴。伏以陛下圣历方永，福履无疆，氵存臻嘉瑞之符，载洽绕枢之日。臣等不胜跃，请宣付史馆。
    ○南北郊祥瑞奏（开元二十五年十月太史局）
    今日陛下虔报丰稔，昭祭神。臣谨候天地清谧，星辰明朗。初祭则樽俎适陈，祥风拂地。既奠之後，瑞气萦坛，其风则畅和缓之候，其气乃蓄龙凤之色。臣谨按：“王者德至於天，则祥风起。”又尧沈璧於河，休气四塞。伏惟陛下一德驭物，而天祥荐祉，尽皇王之灵贶，跻苍生於仁寿。请宣付所司，编入史册。
    ○上庆□奏（天宝元年正月太史局）
    今旦卯时，日有红碧，黄气数见，及紫赤□气，润泽鲜明，在日上。谨按《瑞应图》，名曰“庆□”，太平之应。请编入史册。
    ○议加文列庚桑为真人奏（天宝元年三月中书门下）
    庄子既号“南华真人”，文子请“通元真人”，列子号“冲虚真人”，庚桑子号“洞灵真人”。其数子并望随号称经。
    ○请颁赐洞灵等三经奏（天宝元年五月中书门下）
    两京及诸郡崇元学生等，准开元二十九年正月制，前件人合习《道德》及《南华》《通元冲虚》等四经。又准天宝元年二月制，改《庚桑子》为《洞灵真经》，准诸条补崇元学，亦令习读，伏准後制，合通五经。其《洞灵真经》，人间少本。臣近令诸观寻访道士，全无习者，本既无广，业实难成。并《通元》冲虚二经，亦恐文字不定。元教方阐，学者宜精。其《洞灵》等三经，望付所司各写十本，较定讫，付诸道采访使颁行。其贡举司及两京崇元学生，亦望各付一本。今冬崇元学人，望且准开元二十九年正月诸条考试。其《洞灵真经》，诸待业成後准式。
    ○请旌表董思宠奏（大历七年十一月京兆府）
    栎阳县人董思宠，五代同居，子孙凡八十馀人，友爱敦睦，乡里称之。天宝末，寇盗剽掠村闾，此家独全，年遭水旱，此家独免，至於征税，每先於人。伏望旌表门闾，编诸史册。
    ○请禁诸州借使度支钱物奏（建中元年五月度支）
</div>
    <div class="pagination">
<a href="全唐文_page575.html">上一页</a><span>...</span><a href="全唐文_page571.html">571</a><a href="全唐文_page572.html">572</a><a href="全唐文_page573.html">573</a><a href="全唐文_page574.html">574</a><a href="全唐文_page575.html">575</a><span class="current-page">576</span><a href="全唐文_page577.html">577</a><a href="全唐文_page578.html">578</a><a href="全唐文_page579.html">579</a><a href="全唐文_page580.html">580</a><a href="全唐文_page581.html">581</a><span>...</span><a href="全唐文_page577.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
