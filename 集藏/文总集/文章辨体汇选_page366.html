<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 366 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 366 页/共 396 页</h1>
    <div class="content">　　文章辨体彚选巻七百二十一

　　●钦定四库全书

　　文章辨体彚选巻七百二十二

　　（明）贺复征 编

　　○墓志铭二十五

　　湖广参政警庸林公墓志铭【明陶望龄】

　　先生讳某字孚元警庸其号少竒颕丱岁博通羣书补诸生有隽誉嘉靖辛酉举乡试乙丑举进士科寻选翰林院庶吉士以材器为馆阁师所重故事闽中馆选二人唯一人留是科先生与莆田陈尚书经邦俱授史职先生为检讨戊辰分校礼闱明年以告还又明年还职万厯癸酉同修肃穆二朝实録展书经筵管理诰勅甲戌録成进编修先生性嗜书好古及官词曹每请俸辄送书肆杜门息交游泳文艺该习朝典意尚深逺人莫之测也为人直躬旷宇肠如弦绳外甚宏肆而神守坚确其当制也以次草江陵诰词先生据体演文无所夸饰江陵固已不怡属令改定之又持曰王言适如是止也不增易一字遂大憾之乙亥用年例改湖广按察司副使行至淮安上章请罢报可先是门人习公孔教以书劝先生之官至是报曰仆赋性过戆误尘华贯适者外转势固宜然仆岂敢择官而后处哉士皆有志贵能自适古人有辞万锺而不顾岂真为髙哉亦必有不当于心者仆释屩以来盖非一日长短之效昭然可见今当涂者以此处仆以我为能乎否乎仆虽音操土风行乖流俗至于是非成败之故坦然明白轻重缓急亦当有系人虽以仆为不能仆不甘也然名不登于首列交不及于显官终日穷年兀然自守平生所知契一二人耳而或以仆为能仆不敢也夫以仆之能不能尚不敢自决而况于当涂者乎既不以不肖为能而又不欲显然斥之直以庸常畜我我又庸常自待甘縻寸禄是真无意于天下事者也天下事岂循常局促舎已从人者所能成哉穷巷屏居门无车马髙堂菽水良用快心祖母年已近迈恃人而行金石难期喜惧交并朝夕奉侍亦足报刘暇时与一二弟侄课文发其愤悱紏其纰缪冁然共适不待逺明匪特此也家有青山户对流水朝露方裛稻苖盈畴倚杖其间行人树外牛羊自来农夫夸年岁之登童稚簉衣冠之俊知我者希则我益贵安能贬胸中之竒倔徇他人面目之欢乎今耳视目听之徒直谓我假耳不肖非其事不以萌诸心非其心不以宣诸口虽在酩酊讙呶之时而其言举皆此心也岂有假耶匹夫抱志万人莫夺又何必降屈于今日求伸于他年哉顾仆实有所大好仆幼而嗜睡长而多病比入史馆优游岁月无所发明意未尝不欲陟坟籍之颠采艺林之实也故得钱即以购书然灯即以开巻意之所怡他无以易虽未能周览徧观然巳得其槩矣今必欲使之俛首以就簿书易辙而事戎马世情日新狂态如故一无所成而万有所失矣逝将筑室云山之麓洗耳漳水之滨慕匡鼎之解頥希朱公之折角捜壁藏之余藴发髙阁之异同考经纬之弥文讲太平之遗迹潄其菁华挹其芳润然后芟诸史之繁芜稡百家之散佚续千古之道术成一代之文章身虽隐矣言亦不朽语云人各有能有不能此则不肖之所能也不识足下以为何如及江陵败録素为所废斥者起浙江提学副使以亲命强行先生裁鉴精妙请寄无所受每面发试牍至所属生輙曰某公尝为若言然若文劣固宜居此其所拔擢始或疑骇后悬验莫不称服代先生者晋江苏公浚至今两浙言良督学称林苏苏公敏絶一世名为知人至取神骨物色之表不能及也竣试时出命觞登览生徒童冠皆聚观之先生召至前赐之酒笑曰对游山客可试共饮宗师法不可干也先生既骯■〈骨塟〉不能细谨而部使严重他藩牧事之皆谬恭视先生阔疎意不能容疏论之奉旨调用诏下时方校越越士追送江上人人涕下不能仰视先是漳浦有泊曰公溪官取税以饷民苦之先生为邑令言请蠲其税令不从又言之抚台语稍侵令令大憾之先生罢浙宪还未至家而令因以事中其家齮龁殊甚先生归隐操弥励复不得已奉封公北行以避仇封公旅于姑孰而先生行诣阙候补鞭马鄣南意不自得同年顾公养谦开府辽东致书以酒徳为言先生戏报曰昔人喻酒于兵兵可千日不用不可一日不偹酒可千日不饮不可一饮不醉羙哉此言可与论酒矣弟落落无成正可寻醉乡耳而脾气虚弱溏泄为灾欲效郑公一饮三百杯竟不可得安得使酒哉乃知器自有限此禄亦不易也顾公饮中友故相徃复如此无何以原官饬兵贑州贑方兴岑冈之师先生檄上抚台力言用兵妄杀非是时已成师不及止然以先生言获原纵者犹数百人丁亥迁湖广布政司右参政治承天时苦旱先生祷救甚勤居五月复坐言者罢归归为小斋题曰读书谈道更号曰云山居士埽轨谢客时为后生商畧文课与同好痛饮而已晩岁颇好内典及丁父艰肆力形家之言或劝之著书輙对曰三苏文章今人犹厌读我复何有乎尝为人论为文之法以气为主其言曰意至而藻生神来而旨畅行于所当行止于所不可不止吾于斯言有当焉先生老无子后举子数岁而殇不胜悲咤时击膺遂有血疾疾时令人奏管鸣弦倚而歌枕上听之迨亟问以后事皆不言独引声歌刘长卿上阳宫诗声若金石两手交舞其达生知命如此先生至行贞白赀产不及中人里居有司例供舆皁皆谢却之宅忧日寝兴垩室中三年未尝内也其先居漳浦之葭洲曾大公崇器公有隐徳乡人称之曰朴叟朴叟生子琥而夭有遗腹子曰文贡即封检讨公先生父也封公母王以节闻葭洲近海多盗节妇以其子徙居于前涂及先生贵拜疏言祖母贞节状诏旌其门又念葭洲宗祏所在也即故地建祠买田供祀事焉先是云霄民善剽时议将诛剿之頼先生昌言于朝而止饶冦入闽增设宪臣于诏安先生以官多徒扰民陈诸铨司寻罢设以故乡人佥徳之先生艰于嗣咸为祷弗得葬封公云霄之山阻水焉云霄人争造舟为梁以过蜃车令先生得志其徳于人与人之归徳可胜道哉望龄为诸生时客游燕不及试事与其曹百人补试睦州先生发牍首予以仁和今宪副张君鹗鸣次之翌日复悬花红环城而呼会予发去不可及补试生率阘茸畏主司意不复望花红也檄来复以冠先所试诸士予廪食于是庠士大讙争言以父故私之先生初不知望龄谁氏子也闻谤抚心而叹愈益诵言两浙士有先望龄举者吾不复相文后名第偶符先生为一笑而望龄絶痴钝徳业无所底每事后人此非先生所及也先生病革属其嗣子毓榛曰铭我必陶氏子故毓榛走数千里以户部侍郎状来乞铭告曰某月日塟某地望龄辱先生知无以报乌敢辞弗铭铭曰
　　神龙升云九土被膏或扰豢龙龙舎而逃文明天下岂与鱼谋失势而沉以侣鳣鳅性不可驯而寜可爼大壑归藏一瞑万古

　　黄母范太夫人墓志铭【陶望龄】

　　万厯辛丑望龄复从其友黄平倩辉于京师甚欢无何平倩执予手太息而言子今来吾行去矣吾父春秋髙吾当归养吾母弃诸孤久方岁壬午塟吾邑西山之桂花坪北水啮墓左法宜徙吾归将改塟因泣曰吾母良苦即塟吾欲子之铭之也因为语曰吾母范氏父希正以嘉靖庚子举四川乡试第一人母龎太常少卿埙之裔孙也十五归吾父春亭公黄故饶给至吾祖西原公而业衰母归于是姑罗宜人亡矣事继姑徐婉听无间家赤贫力针纫自苦日昳炊冷目花缤然时酌杯水代糜也尝岁暮脱簮易薪米营办甘脆奉其舅舅临食咨叹曰顾吾可耳柰冯可时何可时西原公贫友也于是更割盘肉束薪裹米致诸冯君西原公乃为饱食吾祖病革持吾父语曰而孝而妇贤后其将昌乎居数年继姑归于徐而骤卒俗谓丧入不祥请丧于徐母遽曰吾姑也焉可竟返而丧焉于是吾父母贫曰甚故屋数间我居其西偏东偏以售人来蹙我日嫚詈不休乃去西徙是夕母梦伏而吞块占者曰无忧是竟而土也吾父既领乡荐复不第诸从多食我儿女长成率倚办于母劳苦时倍吾父知通渭溆浦母皆从俄而病脾未病前梦神人从云中下相慰劳称夫人大类而父觉而叹曰先君子四十七卒吾今逮矣其将徃乎竟病不起外大父通儒也兼精二氏言以是母少熟内则孝经后数称引解说女中师之而精信因果约已利物其仁爱着于心通于神明焉通渭人有训讼者黠甚吾父收得念当毙之母梦髯叟氅而杖来言某罪未及死请置弗杀也觉以告公意弗改复梦妇人劔婴绾稚懐牒而前又以为言公出望见妇人如言梦状令人迎问某妻乎曰是也遂贷之其冥感如此外大父病母尝为羹股将之溆浦也以外大母老故不欲徃既至溆念母甚夜闻解■〈释〉声问曰雨邪户开■〈释〉入乃微吟曰思亲闷坐银灯下误听风声是雨声吾父闻而讶之多其暗解也平倩为予言云然当语时数数涕下至饮水代糜事泪被面几不能属语至壬寅八月平倩果归又明年甲辰望龄亦得告去方入舟使者自蜀适至持平倩书币来告改塟日曰某月某甲子告塟地曰谯贤村之西北冈且征夙诺及读王都谏状其言皆与曩所闻合符平倩之归也言吾母氏贫日食不办粥吾有饘有茹以给有鱼菽以祭以养复何事平倩与其弟参政君居官俱用清亷自将贤能之誉满天下业用未艾人皆曰春亭公之教夫人基之也夫人生嘉靖辛卯二月朔卒万厯丁丑八月二十二日初以春亭公考最赠安人再赠宜人复用平倩宫官推恩仍赠宜人子五长光庠生娶赵氏次即吾友辉左春坊左庶子兼翰林院侍读掌司经局事东宫日讲官娶王氏赠宜人左布政使续之之女次耀贡为太学生娶张氏次韑河南布政司右参政兼按察司佥事娶王氏赠恭人继娶江氏封恭人次■〈光兼〉县庠生后夫人十二年卒娶韩氏女一适吏科给事中杨文举孙四昌糓昌俊光出昌言辉出昌胤耀出皆庠生曾孙三士憬殇士愉昌言出士惺昌胤出孙女九光出二一适举人杨益一聘同知苏希瞻子某辉出一适大理评事岳方子庠生虞衡韑出六一适知县杨伟孙盛一适知府雍之可孙庠生所造一适知府任哲子庠生茂松余三幼未字铭曰
　　糜而水厥徳则旨以遗而子神与块厥占靡害而宇将大而宇乃光矣而子乃昌矣藏二十岁而启而窆乃阳矣谯贤之阡而居乃靡弗臧矣

　　孺人廖氏墓石铭【袁宏道】

　　孺人廖氏为先庶子伯修兄继室少庶子七岁年十八乃归时伯修方为孝亷既官翰苑遂封孺人随伯修燕邸者十二载家居前后凡五载称未亡四载得年三十八以万厯甲辰八月十八日卒于寝孺人性醇和贞粹相夫子以义畜妾媵以恩伯修亡意绪殆不欲生持斋绣佛日夜期地下伯修甫襄事遂命斵棺治鬼衣若逺行之装束恬然安之未及二年而逝嗣子祈年将以是年十二月一日安塟于先庶子墓旁相距丈许遂为之铭铭曰
　　原之右为姑若夫原之左为子若侄夜台之聚首胜白日之歔泣性温而贞不愧姑也操严而洁不愧夫也唯其不愧是以含笑而归愿佐夫子于黄垆

　　舒大家志石铭【袁弘道】

　　家崇阳舒氏女生嘉靖之壬午家贫父怜其慧教之新声走荆郢间未几至余里见王父左溪公慈而侠委身年三十余而王父即世家孑然一身无他男女族长者以其秾李恐不当霜雪家以死自矢朝絣暮织为余叔督家政甚勤苦叔诸子宗正等家皆母之推干就湿倍于所生闺操之严凛若寒玉称未亡者五十年寿八十有四岁噫是可铭也矣铭曰
　　贪泉之水不变亷士之肠兰生丛棘中不败其芳唯橘与枳何其易徙闻家之风可以愧死

　　先大父母合塟墓志铭【汤宾尹】

　　宾尹为诸生一岁而谢大父成进士二岁谢大母也诸生时竒穷不办养敛进士官词林穷无以异诸生又大母属纩之际宾尹适归节家封史与季伴送之维扬任终事者外惟一仲内惟诸妇而己盖又十年宾尹再使在里始得从封史后躬纼畚之役岁曰丁未万厯三十五年十二月十一日地曰后潭之西冲又曰青坞面丁负癸去本家四十里是役也封史昼夜营卜竭二十二年之心力以毕此宅而始即寝也自惟薄劣无所効于先人顾视二十余年土风移易情事迕舛求所为大父彷佛者而抑亦寡鲜矣嗟胡不思嗟胡不悲大父世力农粪硗田数畆不给则从曾大父行里中贾已乃合季弟已率季子竟以贾老其身大父虽以贾老其身于贾家所为顜权程石敛贱散贵之法都不复晓算时斥鱼盐酒肉贳宗人度不任偿者削簿帐便之不复索矣性厌市郭十余年不一入至老不识郡县方向不见官长尝市货芜阴泊傍官舫掲篷顶偶出若拟小便者为舫中官人所怒扑归大喟曰尝言官官今财知之利害乃如此那族有短长事列席酒众拉大父大父揺手谢曰我不贯此酒续遗分肉二脡急麾之平生不啖闲酒杯无名钱不手一文也宾尹小时随封史读书旁舎舎与邻杂植棘藩为界邻者数移藩适大父省书来宾尹路遇之以告大父隐声曰儿任之岁移不够尺何赖也手牵宾尹以还慈让率如此始曾大父好儒数贸纸笔奬儿童之能画字者占几字对者病且卧封史所从姑翁姚先生来强扶床跽泣以封史属曰若必为我士之而封史在读大父方在贾所行束修共膳学官仪节之数悉大母手指自办自咽糠籺别以谷食食师宾尝乆雪三月无薪取所治棉柤煨别铛目几爇塞也大父频年行水因下湿不良于歩晚年犹踯躅不休大母有痬之疾髀脥寸寸痛辄置木櫈支背被枲支两股纺织穷晨夕无顷刻之逸初曾大父忧之甚数詈戒大母则用布幠自蔽母令尊章知轧轧声与鸡相答晓光达于壁复执爨灶下矣大父讳滚行髙二号东园于曾大父沙溪府君为长子髙祖敏五府君为长孙其于孝弟忠信非勉也与季共贾事而一酒一羹必以仲俱三人无间言瘦面肥髯与人处洞露肝鬲杂谐谑无逺近亲疎老幼无不满意去人思歌之至今生嘉靖乙酉四月二十四日卒万厯丙戌十一月十九日得年六十有二大母建平沈氏生嘉靖戊子正月二十九日卒万厯丁酉三月初一日得年七十子男三人长即封史讳一桂以宾尹满编修考封娶我母施氏封孺人仲一相娶毕季一中娶万又娶姚女一人嫁生员郭可化孙十三人为封史出者宾尹今为右中允次就尹鸿胪寺序班次任尹太学生以塟大父母之前二月卒年三十二耳次荐尹次衡尹次近尹俱县庠生次家尹仲出者宠尹季出者用尹聘尹师尹之尹尊尹曾孙三人长孙乔孙男昌俱幼当封史为诸生不利田作之劳实仲也独人多以为诟至宾尹早庠而大父母喜甚也曰是儿必效然大父不及宾尹之第大母及矣其年七十奉一纻衣不御曰非我贫家所宜奏觞未十日而终子孙所效于先人何如也呜呼我是以悲而志之因系之铭曰
　　贵富之家谋田伐宅抑思其前本分者割两脡一文辞受所矜丰筵腆遗识主谁名味羙思兼服温思鲜抱缊舐糠亦敌饥寒老不释涂病不释红健妇饱儿日嬉以慵曷鞾而肉曷跣而逐实播实种以诒厥糓小子镵诗以告后人祖徳无瑕踵此者兴

　　吏部稽勲司员外郎徳园虞公墓志铭【黄汝亨】

　　吾友司勲虞公长孺讳淳煕以万厯癸巳去官归钱塘偕弟僧孺隐南山回峯下已迁李茇之飞僊里采莼行乐啸咏惟适栖寂课玄六时不辍足迹不窥官府虽台府大吏及四方之客游武林者懐刺造庐欲一识其面亦戒门以絶天下知与不知语及虞司勲輙曰异人异人云如是者三十年天启元年六月坐而没没后头颅如爇支无辟戾或谓尸解去三年三月某日公子宗玫宗瑶如公命塟西溪七十二贤人峯下公生于嘉靖癸丑父封职方宾门公讳舜卿母赠安人黄氏安人娩而失乳目光冋冋十二时皆不瞑识者已占其异释晬盘所弄惟书帙三岁黄安人抽簮染口脂为授句入耳便诵十五出试试经书论策五道立就主司惊不信掩巻令诵公不屑岸然去十七复出试学使者潮阳林公行部竒公补郡诸生曰虞生天下才盍令王元羙李于鳞见之于是移书介公徃谒两先生倒屣迎相推许如林名振江左又十年巳卯举省试第四人同榜多才名士而公为冠当是时当涂诸公亦争相引重而公岳岳髙子羽之节毫不干以私公故名人期已上公交车赴同乡达官饮坐有江陵客侈谈相君威公不觉髪上指矢口曰使某得通籍者袖中弹文不敢避客惭愬江陵江陵不悦于是闱中识相君意摈弗録而言官至上疏言浙有三变兵变民变与文变而三盖指公也公既绌于北乃游南雍祭酒复榜所试文于桥门曰怪诞不经公叹曰吾文不诞而所如辄诞吾文如一口何哉吾足不堪再刖于是更名首燕路则江陵亦圽遂成进士时万厯癸未也明年将除官而宾门公讣至公哭欲死奔而归茹蔬啜粥庐居者三年服阕授兵部职方司主事时朝鲜絓兵朔方畔人戕大帅军书狎至公为大司马石公条八议预刻和尔齐畔日及闗白死期无纎髪爽石顾不能用曾侍郎弟某议减军储军大哗飞石击侍郎中首侍郎奔省中匿则相与逼近朝门而诟石司马大声言仍额给不减哗甚莫闻也公急取虎牌大书不减军粮四字以麾遂散去尝护作昭陵会昌平戒弛冦千骑直逼红门驻马吹唇若沸相顾问珠襦玉匣守将愕眙罔措公徐率缇骑结方阵半隐林中鸣钲骇之冦遂遯公神识先定临事消弭而不言功多类此亡何迁主客员外郎踰月改司勲又踰月引疾归明年当大计京朝官而吏部尚书孙清简公鑨考功郎今左都御史赵公南星以尽逐政府私人贾怨言官阿政府意欲中尚书无却而公所补司勲吕某缺吕清简公甥有流言遂借吕捃拾公谤公行赂以观尚书考功之俯仰尚书果大诧疏言淳熈恬澹味道老臣素重其品且贫安所得金言者妄淳熈不当罢旨下留用言官亦内自悔而一给事独争之力诋铨部专权擅留不敬上以为然诮尚书尚书屹不为动执奏如初于是上大怒夺尚书俸降赵公三级免公官而佥都御史王公汝训右通政魏公允贞大理曾公干亨及诸曹郎陈泰来顾允成軰十余人各抗疏白留淳煕非私且归咎政府上益怒诸曹郎降谪有差公与赵公俱削藉而尚书亦十疏乞休矣迄今三十年公论大明天子深念先朝骨鲠魁垒耆艾之臣起赵公田间遂长御史列于三公而公之精气已与造物者游呜呼遇不遇不足为公悼而悠悠之论至谤公以金钱得官此许由见疑于逆旅而鸳雏受吓于鸱鸮也悲夫公至性天植母病坐卧床下抱上下危楼凡两匝月死而作孺子啼不已事宾门公虽贫必极驩其居庐也叱虎虎去呼獐兎獐兎来就食人谓孝通神明云公既不得志于时而宏护凈业所在经筵法席以身为导又爱惜名胜即两峯六桥三潭间松石花鸟虫鱼之属咸以公为天公故贫孺子力不能购书获有竒秘与弟闭门抄冩扫叶煮茶穷昼夜不尽不止以故涵育浸灌汪洋奥衍有武库行秘书之目诗文宏深微眇应念而作风生雨集排古荡今作者人人自废公尤嗜道术自少喜谈神通谓人生贵悟道不则班马渊云第呓语萧曹卫霍向弇中行耳尝登天目坐断崖活埋庵处十余日豁然有省嗣后神明四辟事来辄先觉谓弟曰吾欲为陆法和弟僧孺亦曰吾兄一生多仙灵竒异之感其所由来要不可解予读其所为公传恍忽登阆风从化人焉予识黯浅不足测公百一迹其所至大抵以儒为行以玄为功以禅为归以山水为寄托以词翰为游戏以阐述为经纶古之所谓得道畸人是耶非耶公童子时梦游武夷引桃杖击空见龙沈鹤鸣吟曰龙沈海底日鹤鸣松下风呜呼公出而屯云雨之泽处而游尘壒之表神先告之矣其夺司勲而老也特借谗人以自践其梦人乎何尤哉公居恒呐呐见人辄面发赤而临事气决勇于贲育前知如神而天目取悟以后复埋照不露流俗人寡接而所过从道侣若云栖师邵古庵先生及朱大复陶周望汤若士袁石公吾辈二三知已周旋竟日忘倦公修躯莹肤渥颜飘髯每曵杖啸长松下不知者殆真以为僊人也公每多异梦因自号六梦居士又号■〈目朁〉子烟客学者则称徳园先生云所著诗文六十巻阴符演一巻栎丘子二巻孝经迩言一巻孝经集灵一巻大学繁露一巻行于世而孝经迩言集灵则张给諌某以为千秋絶学奏布学宫旨下部杨司成起元为镌小帙颁焉公先世陈留人三徙入由拳有祖贞者赘钱塘之黄氏谬籍其军以代曾祖奎祖翊是生宾门公舜卿赠兵部职方司主事自公为职方削牍上大司马具白所以谬籍黄氏军状获除弟僧孺名淳贞与公偕隐者也娶杨继室李俱赠安人侧室何孺人先公二年卒公年六十有九丈夫子七人存者二宗玫府学生娶鸿胪寺署丞裘树堂公女宗瑶府学生娶宪副莫荆泉公女秀异有父风何出余俱殇女四幽芳适昆明刺史钱养淳公子万福清芳适余倩张徳懋子岐然间芳适李桂亭子承宗皆士人素芳殇孙男一孙女三瑶出余为之志而系以铭铭曰
　　宇宙灵气虚空含亿变惟一一涵三曰儒释僊旨同参彼迷不悟离岐谈于惟虞公妙心湛师孔友老皈瞿昙逍遥野服辞朝簮著书明道藏秘函鹤鸣松风龙沈潭七十二贤停云骖千秋委脱乐且躭不赢其躬诞竒男我铭其墓文无惭

　　明茂才魏长公太易墓志铭【锺惺】

　　魏长公生与余齐年为今上甲戌岁卒之岁则今年戊申余丧长男肆夏之秋也长公未死前数日手差次其所为诗窜改几十二三属纩之夕犹呼笔涂乙数字而后絶为一纸书遗其尊人荣期公曰必锺子也志我墓者状则谭子可传则竟陵谭子可志称明茂才魏长公太易者长公所自题文穆则其殳私谥之余惟长公幼清蚤誉髙才竒骨为一时闻人年二十四始得称诸生称诸生十年精其业未尝施眉目于诸生间又必夺其诸生而后使之得死则诸生之能虐长公而长公之雠之必矣差得志于诗志长公墓者冝曰明诗人魏长公太易墓自题不当若是或以为乱命余思长公命无乱者何独乱于所自题自题云云者明其为太易而获此称以死长公盖自嘲自伤云尔于是因之为魏长公太易墓志志曰长公姓魏氏京山着姓名象先字太易父荣期讳某母唐孺人先世祖政生敬敬生鹰封文林郎鹰生某以进士为西安令荣期公其中子也公之官西安以中子及其妇从长公生西安邸有异征西安公固竒之掌弄膝语知为俊物稍长就外傅目所过书十行辄了手所弄文三乂必就出应童子试文经竒李太史本寜见而异焉异日当以文鸣世一旹承响传冩而君其旹隐然有自为一太易意雅不尽欲以齿牙累先达而余时亦以童子出应有司试闻京山有魏家郎君者籍籍若是欲一观其曲直能否未有间也其年君以母唐孺人丧罢试越数岁丁酉余为诸生倦矣而君尚自如然其文畜日冨力日厚法日益老陆太史敬承西安公故雅游也读其文大喜以为有祖之风移书薛观察此子贤者亷吏子孙而楚督学熊公亦自知君乃辟茂才移置郡学乆之与其邑王谢谭为黄玉社工苦为诸生业兼称诗倾其邑中忌者思有以中之已亥流言起饮章蜚语口听耳传一夕而遍欲胁以众怒为危祸且败其名盖从古庸力险人中功臣必以反中文士必以口业与无行以为竭泽之渔久之成习而其语毒秽相半多不可闻听者亦且倦乆之论定明年其同社生试于有司皆髙等忌者以前事漫漫无纎芥损反用以起其名计益诎而君试独不前明年余与君以诸生入郡都试同舎乃得与君论诗语次及明诗余卒然曰明诗无真初盛而有真中晚真宋元又曰近日尸祝济南诸公亲尽且祧稍能自出语辄诧竒险自我作祖前古所无而不知以为中晚人道破由其眼中见大厯前语多长庆后语少忘其偶合以为独创然其人实可与言诗君絶叹以为竒快其后各罢去而诗时时相示癸卯君辟应楚乡试归罢益墨墨不自得而恒快于诗君秀羸不胜衣至其吟诵寒暑昼夜不倦初年法峻格严其于汉魏六朝三唐语各肖其神各不相僣晚益颠倒淋漓老放昌披无不如意徃徃自托于长庆世或指长庆为太易不知其用穉为老用险为稳用凡为竒用乱为整要以不必为我式而能为我用而太易亦自厌今之为伪初盛者思易以真中晩用杂霸治之聊以矫俗玩世通其垒磈之气横佚之才真率潇散之趣要其顿挫沉郁居然自有一太易世自觌面遇之而转眄失之戊申春余与谭友夏过京山读君诗诧其境地如此似有晩年意各相惊叹罢去忽太易得羸疾学使者檄征郡邑诸生趣入试人或劝君姑病免需后举而君自念齿至矣恶以病不能应试伤尊人心舆疾就道试日委顿作字不中程文亦愦焉自放主者守文竟用下考放其诸生事闻逺近大骇而同社虑其病忧之甚余乃手削牍奏记主者多不载书奏不报君亦病无意复为诸生归作七言律二十章自广曰六等唫悲愤谑浪嬉笑痛哭共面而呈同口而出■〈山钦〉琦怪谲有温李舌桥汗下所不敢道者今秘不传而病日进不衰竟不起欲作临终诗不能索少弟孙雪居一画扇为殉君少负絶才絶情世多以文士薄习意之而妬者计谓被以佻达轻狂之名沿饰相类无征而信不邮而传是以有已亥事而君实清谨深淳至性孝友事继母田二十年得其欢获亲信友无间言卵翼二弟过于父师乗居独处口不及俗朋軰语渉凌杂及人臧否正色止之初余度前日语事衅或自招娄以此黙试太易不能得平生取予亷无杂交雅重识检予见太易手定稿本人间酬赠非其人辄被汰或遂削其诗亦以此取怨而太易有重名是以怵利齿儿不敢动总之世不能分太易才而不能不欲分其名不能重太易才而不能不僣其名以为重以故世之妬太易与慕太易者不必皆以其才而皆以其名太易两娶妇辄死甲午娶于谭即郡丞完女戊戌卒有女一人聘谭君如丝子结谭君即状太易者郡丞长男也已亥娶于田丁未卒有子一人名绳生未聘君卒戊申某月日距其生甲戌某月日年三十四耳人惜太易年不能展其才才不能展于用余以为天假太易年其所失职于世者必不能减于三十四年以前而无诸生累差独闲即所得志于诗者不能遽有加于三十四年以前而得壹意为诗差独富闲即享诗福冨即专诗名是区区者而竟亦夺之造化亦太啬哉锺子曰天生异才不有竒福必有竒穷陈余遗秦将章邯书厯数秦功臣之死曰功多秦不能尽封故以法诛之人主处功臣与造化处文士其术不异太易所处之境地时事无非专设预待以穷太易者仅得志于诗乃其轻薄之名所本无者或以其诗兴而内行修洁作人之寔不愧古人者或反以诗掩非独诸生能虐太易诗亦能虐太易矣闻太易死悔不当习诸生业而竟称诸生名以死志独苦矣荣期公以某年月日塟太易某所祔两妇间余始因太易所自题云云者为魏长公太易墓志至所称明诗人魏长公太易之墓数字似当题墓道有同社二三子在也或云太易自题实为明遗文太易魏长公之柩家人矫太易命为今称云铭曰
　　生失职于诸生而得志于诗女有以自乐也没不称诗名而名诸生女有以自托也予乎后子存子乎先我朽死而后死者志子墓后死者之墓之志乌知夫谁手呜呼后死而虑速朽死而有以不朽也之二者孰先孰后孰不乆孰乆哉

　　陈母范孺人墓志铭【陈际秦】

　　孺人金溪人适陈侃六公生子全三全四全六全七生女适髙而公殂贫者以家徒四壁为言孺人拊四雏但露处耳安所得四壁也长子能拾薪蒸顾安所得置釡中者孺人以十指易薄糜糜不时得则水而已矣或劝之勉思变化孺人则絮泣曰无此藐诸孤固不可况柰若髪覆额手扶床者何也三十年饿而衰诸子饿而长耳及长子有妇刘有子徳有女英即余子皆足自糊而孺人不待矣次子商归方市衣以进而竟以易其棺呜呼哀哉其叔际泰氏为之铭曰人固不可穷兮苦节不张髙行眇俦兮不史而彰无愧人妻兮固可以下见吾兄也

　　文章辨体彚选巻七百二十二
　●钦定四库全书

　　文章辨体汇选巻七百二十三

　　（明）贺复征 编

　　○墓志铭二十六【以下变体】

　　襄阳卢丞墓志【唐韩愈】

　　范阳卢行简将葬其父母乞铭于职方员外郞韩愈曰吾先世世载族姓书吾胄于拓拔氏之弘农守守后四代吾祖也为沂録事叅军五世而吾父也为襄阳丞始吾父自曹之南华尉厯万年县尉至襄阳丞以材任烦能持亷名去襄阳则署盐铁府出入十年常朂其列贞元十三年终于家年六十七殡河南河阴吾母炖煌张氏也王父瓘为兖之金乡令先君殁而十三年夫人终年七十三从殡河阴生子男三人居简金吾兵曹行简则吾其次也大理主簿佐江西军其幼可久女子嫁浮梁尉崔叔宝将以今年十月自河阴启葬汝之临汝之汝原吾曰阴阳星厯近世儒莫学独行简以其力余学能名一世舍而从事于人以材称葬其父母乞铭以图长存是真能子矣可铭也遂以铭弘农讳怀仁沂讳璬襄阳讳某今年实元和六年

　　李元宾墓铭【韩愈】

　　李观字符宾其先陇西人也始来自江之东年二十四举进士三年登上第又举博学宏辞得太子校书一年年二十九客死于京师既敛之三日友人博陵崔宏礼葬之于国东门之外七里乡曰庆义原曰嵩原友人韩愈书石以志之辞曰
　　已虖元宾寿也者吾不知其所慕夭也者吾不知其所恶生而不淑孰谓其寿死而不朽孰谓之夭已虖元宾才髙乎当世而行出乎古人已虖元宾竟何为哉竟何为哉【孙慎行曰此亦变体李观本文士而又为韩公之友不知发之何以如此之畧也】

　　考功员外卢君墓铭【韩愈】

　　愈之宗兄故起居舍人君以道德文学伏一世其友四人其一范阳卢君东美少未出仕皆在江淮间天下大夫士谓之四夔其义以为道可与古之夔皋者侔故云尔或曰夔尝为相世谓相夔四人者虽处而未仕天下许以为相故云大厯初御史大夫李栖筠由工部待郞为浙西观察使当是时中国新去乱仕多避处江淮间尝为显官得名声以老故自任者以千百数大夫莫之取独晨衣朝服从骑吏入下里舍请卢君君时始任戴冠通诗书与其羣日讲说周公孔子以相磨砻浸灌婆娑嬉游未有舍所为为人意既起从大夫天下未知君者唯竒大夫之取人也不常必得人其知君者谓君之从人也非其常守必得其从其后为太常博士监察御史河南府司録考功员外郞年若干而终在官举其职夫人李姓陇西人君在配君子无违德君殁训子女得母道甚后君二十年年六十六而终将合葬其子畅命其孙立曰乃祖德烈靡不闻然其详而信者宜莫若吾先人之友先人之友无在者起居丈有季曰愈能为古文业其家是必能道吾父事业汝其往请铭焉立于是奉其父命奔走来吿愈谓立曰子来宜也行不可一二举且吾之生也后不与而祖接不得详也其大者莫若众所与观所与众寡兹可以审其德矣乃祖未出而处也天下大夫士以为与古之夔皋者侔且可以为相其德不既大矣乎讲说周公孔子乐其道不乐从事于俗得所从不择外内奋而起其进退不既合于义乎铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令男三人畅申易女三人皆嫁为士人妻墓在河南缑氏县梁国之原其年月日元和二年二月十日云

　　叔氏墓志【李翱】

　　元和元年岁值甲午正月十九日丁卯浙东道观察判官将仕郞试大理评事摄监察御史李翱奉其叔氏之丧葬于兹叔氏讳术生子曰王老逺在京师翱宾主其事铭曰
　　翱生始言叔氏弃没爰殡于野年周四甲岂无诸亲生故或迫亦有息子旅宦京国丘坟孰封松槚未列殡宇零毁狐狸所穴中夜逺思酸栖心骨是以乞假公府言来筮宅追念延陵丧子羸博葬不归吴于礼其合唯叔平生游居是邑夭谢于此灵幽其托女侄之西仲兄之北冥昭何异可用居息孰为故乡乃树松栢

　　唐工部员外郞杜甫墓志铭【元稹】

　　叙曰余读诗至杜子美而知古人之才有所总萃焉始尧舜之君臣以赓歌相和是后诗人继作厯夏殷周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戱之词亦随时间作至汉武帝赋栢梁诗而七言之体具苏子卿李少卿之徒尤工为五言虽句读文律各异雅郑之音而词意阔逺指事言情自非有为而为则文不妄作建安之后天下之士遭罹兵战曹氏父子鞍马间为文往往横槊赋诗故其遒文壮节抑扬怨哀悲离之作尤极于古晋世风槩稍存宋齐之间教失根本士以简慢矫饰相尚文章以风容色泽放旷精清为高葢吟写性灵流连光景之文也意义格力无取焉陵迟至梁陈淫艳刻饰佻巧小碎之词又宋齐之所不取唐兴学官大振歴世之文能者互书而又沈宋之流研练情切稳顺声势谓之为律诗繇是而后文变之体极焉而又好古者遗近务华者去实效齐梁则不逮于晋魏工乐府则力屈于五言律切则骨格不存闲暇则纎秾莫备至于子美所谓上薄风雅下该沈宋言夺苏李气吞曹刘掩颜谢之孤髙杂徐庾之流丽尽得古今之体势而兼昔人之所独专矣如使仲尼考鍜其旨要尚不知贵其多乎哉茍以为能所不能无可无不可则诗人已来未有如子美者是时山东人李白亦以竒文取称时人谓之李杜余观其壮浪纵恣摆去拘束摸写物象及乐府歌诗诚亦差肩于子美至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能厯其藩翰况堂奥乎余尝欲条析其文体别相附与来者为之凖病懒未就尔适子美之孙嗣业启子美之柩襄祔事于偃师途次于荆楚雅知余爱言其大父之为文祈余为志辞不可絶余因系其官阀而铭其卒葬云系曰晋当阳侯杜氏若干世而生依艺今家于巩依艺生审言审言善诗官至膳部员外郞审言生闲闲生甫为奉天令甫字子美天宝中献三大礼赋明皇竒之命宰相试文文善授率府曹属京师乱步谒行在授左拾遗以直言失官出为华州司功寻迁京兆功曹剑南节度使严武拔为工部员外叅谋军事旋又弃其官扁舟下荆楚间竟以寓卒旅殡岳阳享年若干夫人弘农杨氏女父曰司农少卿怡四十九年终嗣子曰宗武病不克葬没命其子嗣业以家贫无以给丧收拾乞丐焦劳昼夜去子美没后余四十年然后卒先人之志亦足为难矣铭曰
　　惟元和之癸巳粤某月某日之佳辰合窆我杜子美于首阳之山前呜呼千岁而下曰此文先生之古坟

　　唐故进士龚轺墓志【杜牧】

　　彗昌五年十二月某自秋浦守桐庐路由钱塘龚轺袖诗以进士名来谒时刺史赵郡李播曰龚秀才诗人兼鼓琴因令操流波弄清越可听及饮酒颇攻章程谨雅而和饮罢某南去舟中阅其诗有山水闲淡之思后四年守吴兴因与进士严恽言及鬼神事严生曰有进士龚轺去岁来此昼坐客馆中若有二人召轺者轺命马甚速始跨鞍马惊墯地折左胫旬日卒余始了然忆钱塘见轺时徐徐寻思如昨日事因知尚殡于野乃命军吏徐良改葬于卞山南去州城西北一十五里严生与轺善亦不知其乡里源流故不得记呜呼胡为而来二鬼惊马折胫而死哉大中五年辛未岁五月二日记

　　文章辨体汇选巻七百二十三

　　●钦定四库全书

　　文章辨体汇选巻七百二十四

　　（明）贺复征 编

　　○墓志铭二十七

　　薛质夫墓志铭【宋欧阳修】

　　故大理寺丞薛君直儒字质夫资政殿学士赠礼部尚书简肃公之子母曰金城郡夫人赵氏质夫生四岁为殿直公为叅知政事拜大理评事迁将作监丞景佑元年公薨天子推恩于其孤拜大理寺丞公以忠直刚毅显于当世质夫为名臣子能纯俭谨饬好学自立以世其家公葬绛州质夫自京师杖而行哭至于绛州行路之人皆哀嗟之质夫少多病后公六年以卒享年二十有四初娶向氏某人之孙某人之女再娶王氏某人之孙某人之女皆无子呜呼简肃公之世于是而絶孟子曰不孝有三无后为大此为舜娶妻而言耳非万世之通论也不娶而无后罪之大者可也娶而无子与夫不幸短命未及有子而死以正者其人可以哀不可以为罪也故曰孟子之言非通论为舜而言可也质夫再娶皆无子不幸短命而疾病以死其可哀也非其罪也自古贤人君子未必皆有后其功德名誉垂世而不朽者非皆因其子孙而传也伊尹周公孔子颜回之道着于万世非其家世之能独传乃天下之所传也有子莫如舜而瞽不得为善人卒为顽父是为恶者有后而无益为善虽无后而不朽然则为善者可以不懈为简肃公者可以无憾也使简肃公无憾质夫无罪全其身终其寿考以从其先君于地下复何道哉某娶简肃公之女质夫之妹也常哀质夫之贤而不幸伤简肃公之絶世闵金城夫人之老而孤故为斯言庶几以慰其存亡者已悲夫铭曰
　　死而有祀四世之间死而不朽万世之传简肃之德质夫之贤虽其閟矣乆也其存

</div>
    <div class="pagination">
<a href="文章辨体汇选_page365.html">上一页</a><span>...</span><a href="文章辨体汇选_page361.html">361</a><a href="文章辨体汇选_page362.html">362</a><a href="文章辨体汇选_page363.html">363</a><a href="文章辨体汇选_page364.html">364</a><a href="文章辨体汇选_page365.html">365</a><span class="current-page">366</span><a href="文章辨体汇选_page367.html">367</a><a href="文章辨体汇选_page368.html">368</a><a href="文章辨体汇选_page369.html">369</a><a href="文章辨体汇选_page370.html">370</a><a href="文章辨体汇选_page371.html">371</a><span>...</span><a href="文章辨体汇选_page367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
