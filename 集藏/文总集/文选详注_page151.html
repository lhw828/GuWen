<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 151 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 151 页/共 153 页
  </h1>
  <div class="content">
   注「尚书曰鲁侯伯禽」：陈云「书」下脱「序」字，是也。各本皆脱。
注「喻今之文字多」：袁本、茶陵本「多」上有「烦」字，是也。
注「储积山薮」：陈云「积」，「精」误，是也。各本皆误。
虚怀博约：袁本、茶陵本「约」作「纳」。袁校语云善作「约」，茶陵无校语。案：详注意，「约」但传写误，尤所见与袁同，非也。茶陵为得之。
几以成务：袁本、茶陵本「几」作「机」。案：此盖善「机」、五臣「几」，二本失着校语。又注中「几」、「机」互换，非。尤改善作「几」，亦非。
清猷浚发：袁本、茶陵本「浚」作「浚」，是也。
注「夏侯稚」：何校「稚」下添「权」字。陈云「稚」下当脱一「权」字。魏夏侯稚权以才学称，见荀勖文章叙录。案：所校是也，说已见前。各本皆脱。
注「以从王乎」：袁本、茶陵本「乎」下有「此」字，是也。
注「涕以手挥之也」：陈云「涕」下脱「流」字。各本皆脱。
墓志

吴均齐春秋，王俭曰：石志不出礼典，起宋元嘉颜延之为王琳石志。
刘先生夫人墓志

萧子显齐书曰：太祖为刘瓛娶王氏女。瓛卒，天监元年，下诏为瓛立碑，号曰贞简先生。王僧孺刘氏谱曰：瓛娶王法施女也。
刘先生夫人墓志
　　任彦升
　　既称莱归，亦曰鸿妻；列女传曰：老莱子逃世，耕于蒙山之阳。或言之楚王，楚王遂驾车至老莱之门。楚王曰：守国之孤，愿变先生。老莱曰：诺。妻曰：妾闻之，居乱世为人所制，此能免于患乎？妾不能为人所制者。投其畚而去。老莱乃随之。又曰：梁鸿妻者，同郡孟氏之女也。德行甚修。鸿纳之，共逃遁霸陵山中。后复相将至会稽，赁舂为事。虽杂佣保之中，妻每进食，常举案齐眉，不敢正视。以礼修身，所在敬而慕之。复有令德，一与之齐。曹植王仲宣诔曰：既有令德，材技广宣。礼记曰：信，妇德也，一与之齐，终身不改。实佐君子，簪蒿杖藜；毛诗序曰：又当辅佐君子，求贤审官。东观汉记曰：梁统与杜林书曰：君非隗嚣，不降志辱身，至簪蒿席草，不食其粟。庄子曰：子贡见原宪，原宪杖藜应门。欣欣负载，在冀之畦。音携。汉书曰：朱买臣常刈樵，其妻亦负载相随。左氏传曰：初，臼季过冀，见冀缺耨，其妻馌之，敬，相待如宾。
　　居室有行，亟闻义让。言初居室及于有行，俱闻义让，故曰亟也。列女传，鲍苏妻曰：如不教吾以居室之行。毛诗曰：女子有行。左氏传，赵衰曰：臣亟闻其言矣。禀训丹阳，弘风丞相。萧子显齐书曰：瓛，晋丹阳尹惔六叶孙也。然其妻王氏，丞相遵之后也。籍甚二门，风流远尚。汉书曰：陆贾游汉庭公卿间，名声籍甚。习凿齿晋阳秋曰：王夷甫、乐广俱宅心事外，言风流者称王、乐焉。肇允才淑，阃德斯谅。毛诗曰：肇允彼桃虫。又曰：窈窕淑女。礼记曰：内言不出于阃。郑玄曰：阃，门限也。毛苌诗传曰：谅，信也。
　　芜没郑乡，寂寞杨冢。范晔后汉书曰：郑玄，字康成，北海人也。国相孔融深敬玄，屣履造门，告高密县为玄特立一乡，曰：齐置士乡，越有君子军，皆异贤之意也。今郑君乡宜曰郑公乡。七略曰：杨雄卒，弟子侯芭负土作坟，号曰玄冢。参差孔树，毫末成拱。皇览圣贤冢墓志注曰：孔子冢在鲁城北泗水南。冢茔中树以百数，皆异种。人传言孔子弟子异国，人各持其国树来种之。其树柞枌雒离五味欃檀之树，鲁人莫之识。老子曰：合抱之木，生于毫末。公羊传曰：秦伯谓蹇叔曰：尔之年老，冢上之木拱矣。暂启荒埏，长扃幽陇。萧子显齐书曰：王氏被出，今云合葬，盖瓛卒之后，王氏宗合之。夫贵妻尊，匪爵而重。丧服传曰：夫尊于朝，妻贵于室。潘岳夏侯湛诔曰：惟尔之存，匪爵而贵。
文选考异
欣欣负载：何校「载」改「戴」。陈云「载」，「戴」误，注同，是也。案：二字多相混，此亦不具出。
注「音携」：袁本、茶陵本作「畦音携」三字，在注末，是也。
注「丞相遵之后也」：何校「遵」改「导」，陈同，是也。各本皆伪。
寂寞杨冢：袁本、茶陵本「寞」作「寥」。案：此疑二本是也。







文选卷第六十
目录 [隐藏]
1 行状
1.1 齐竟陵文宣王行状
2 吊文
2.1 吊屈原文
2.2 吊魏武帝文
3 祭文
3.1 祭古冢文
3.2 祭屈原文
3.3 祭颜光禄文
3.4 附
行状

齐竟陵文宣王行状

齐竟陵文宣王行状
　　祖太祖高皇帝　父世祖武皇帝　任彦升
　　南徐州南兰陵郡县都乡中都里萧公年三十五行状。
　　公道亚生知，照邻几庶。论语，孔子曰：生而知之者上也，学而知之者次也。傅季友修张良庙教曰：道亚黄中，照邻殆庶。孝始人伦，忠为令德，毛诗曰：成孝敬，厚人伦。左氏传，君子曰：忠为令德。公实体之，非毁誉所至。论语，子曰：吾之于人，谁毁谁誉？如有所誉。高诱吕氏春秋注曰：体，行也。庄子曰：举世誉之而不加劝，举世非之而不加沮。天才博赡，学综该明。郭子曰：孙子荆上品状王武子曰：天才英博，亮拔不群。潘岳任府君画赞曰：学综群籍，智周万物。至若曲台之礼，九师之易。七略曰：宣皇帝时行射礼，博士后仓为之辞，至今记之：曰曲台记。又曰：易传淮南九师道训者，淮南王安所造也。汉书音义曰：淮南王安聘明易者九人，号九师说。乐分龙赵，诗析齐韩。汉书曰：雅琴赵氏七篇。名定，渤海人，宣帝时丞相魏相所表。又曰：雅琴龙氏九十九篇。名德，梁人也。又曰：诗，鲁、齐、韩三家。应劭汉书注曰：申公作鲁诗，韩婴作韩诗，后仓作齐诗也。陈农所未究，河间所未辑。汉书曰：成帝时，以书颇散亡，使谒者陈农求遗书于天下。又曰：河间献王德从民得善书，必为好写与之，留其真，加金帛赐以招之。由是或有先祖旧书，多奉以奏献王者，故得书多与汉朝等。有一于此，罔不兼综者与！谢承后汉书曰：刘靓方筴所载，靡不必综。昔沛献访对于云台，东平齐声于杨史，东观汉记曰：沛献王辅。永平五年秋，京师少雨。上御云台，召尚席取卦具自卦，以周易卦林占之，其繇曰：蚁封穴户，大雨将集。明日大雨，上即以诏书问辅曰：道岂有是邪？辅上书曰：案易卦震之蹇：蚁封穴户，大雨将集。蹇，艮下坎上，艮为山，坎为水，出云为雨，蚁穴居而知雨，将云雨，蚁封穴者，故以蚁为兴文。诏报曰：善哉，王次序之！又曰：上以所自作光武皇帝本纪示东平宪王苍，苍因上世祖受命中兴颂，上甚善之，以问校书郎，此与谁等？皆言类相如、杨雄，前代史岑比之。淮南取贵于食时，陈思见称于七步，方斯蔑如也。汉书，淮南王安，上使为离骚传，旦受诏，日食时上。世说曰：魏文帝令陈思王七步成诗，诗曰：萁在灶下然，豆在釜中泣。本是同根生，相煎何太急！
　　初，沈攸之跋扈上流，称乱陜服。沈约宋书曰：沈攸之，字仲达，为荆州刺史。顺帝即位，攸之帅武义至夏口反。毛诗传曰：无畔换，犹跋扈也。西京赋曰：睢盱跋扈。尚书曰：非台小子，敢行称乱。臧荣绪晋书曰：武陵王令曰：荆州势据上流，将军休之，委以分陜之重。宋镇西晋熙王、南中郎邵陵王，并镇盆口。沈约宋书曰：明帝第六子燮，字仲绥，封晋熙王，进号镇西。沈攸之举兵，镇寻阳之盆城。又曰：邵陵殇王友，字仲贤，明帝第七子也。年五岁出为南中郎将，江州刺史，邵陵王。世祖毗赞两藩，而任摠西伐。沈约宋书曰：齐王太子奉晋熙王燮镇寻阳之盆城。公时从在军，镇西府版宁朔将军军主，南中郎版补行参军署法曹。沈约宋书曰：除拜则为参军事，府版则为行参军。于时景烛云火，风驰羽檄；言云火之多，如景之照；羽檄之疾，若风之驰。太公六韬曰：云火万炬以防夜。四子讲德论曰：风驰雨集。汉书，高祖曰：以羽檄征天下兵。谋出股肱，任切书记。魏文帝与吴质书曰：元瑜书记翩翩。迁左军邵陵王主簿记室参军。既允焚林之求，实兼仪形之寄。刀笔不足宣功，风体所以弘益。文士传曰：太祖雅闻阮瑀名，辟之不应。连见逼促，乃逃入山中。太祖使人焚山，得瑀，送至，召入。太祖时在长安，大延宾客，怒不与语，使就伎人列。瑀善解音，能鼓琴，遂抚纮而歌，因造歌曲曰：奕奕天门开，大魏应期运。青盖巡九州岛，在西东人怨。士为知己死，女为悦己玩。恩义苟潜畅，他人焉能乱！为曲既捷，音声殊妙，当时冠坐。太祖大悦，署为记室。何法盛晋中兴书曰：王永，字安期，司空东海王越以为记室参军，雅相敬重，敕子毗曰：夫学之所益者浅，体之所安者深。闲习礼度，不如式瞻仪形；讽味遗言，不如亲承音旨。王参军人伦之表，汝其师之。史记，张释之曰：秦任刀笔之吏。除邵陵王友，又为安南邵陵王长史。东夏形胜，关河重复，东夏，会稽也。尚书，王曰：爰建尔于上公，尹兹东夏。汉书，田肯曰：秦形胜之国也。韩康伯王述碑曰：述迁会稽太守。此盖关、河之重复，泱泱大邦。选众而举，敦悦斯在。论语，子夏曰：舜有天下，选于众，举皋陶，不仁者远矣。左氏传曰：晋搜于被庐，谋元帅。赵衰曰：郄縠可，臣亟闻其言矣，说礼、乐而敦诗、书，君其试之。除使持节、都督会稽东阳临海永嘉新安五郡诸军事、辅国将军、会稽太守。
　　太祖受命，广树藩屏。左氏传，富辰曰：昔周公故封建亲戚，以藩屏周室。公以高昭武穆，惟戚惟贤；汉书，韦玄成曰：父为昭，子为穆，孙复为昭也。汉书，文帝诏曰：右贤左戚。封闻喜县开国公，食邑千户。又奏课连最，进号冠军将军。汉书曰：儿宽为农都尉，大司农奏课最连。韦昭曰：最连，得第一也。越人之巫，睹正风而化俗；范晔后汉书曰：第五伦，字伯鱼，京兆人也，拜会稽太守。会稽俗多滛祀，好卜筮，民常以牛祭神，百姓财产以之困匮。伦到官，移书属县，晓告百姓。其筮祝有依托鬼神诈怖愚民，皆案论之。有妄屠，吏辄行罚。于后遂断绝，百姓以安。篁竹之酋，感义让而失险。汉书，淮南王上书曰：臣闻越处溪谷之间，篁竹之中。范晔光武纪赞曰：金汤失险。邪叟忘其西昃，龙丘狭其东皋。范晔后汉书曰：刘宠拜会稽太守，征为将作大匠。山阴有五六老叟，自若邪山谷出送宠，曰：闻当见弃，故自扶奉送。潘安仁杨经诔云：日昃景西，望子朝阴。范晔后汉书曰：任延，字长孙，南阳人，拜会稽都尉，年十九。吴有龙丘苌者，隐居，志不降辱，四辅三公，连辟不到。掾史白请召之，延曰：龙丘先生躬德履义，有原宪、伯夷之节，都尉洒扫其门，犹惧辱焉，召之不可。使功曹奉谒，修书记，致医药，吏使相望于道。积一岁，苌乃乘辇诣府门，愿得先死备录。延辞让再三，遂署议曹祭酒。阮籍奏记曰：将耕东皋之阳，输黍稷之税。会武穆皇后崩，公星言奔波，泣血千里，萧子显齐书曰：武穆裴皇后，讳惠昭，河东人，父玑之。后生子良。礼记曰：惟父母之丧，见星而行，夜见星而舍。毛诗曰：星言夙驾。仲长子昌言曰：救患赴急，跋涉奔波者，忧乐之尽也。礼记曰：高子皋执亲之丧，泣血三年，未尝见齿，君子以为难。水浆不入于口者，至自禹穴。礼记，曾子谓子思伋曰：吾执亲之丧，水浆不入于口七日。汉书曰：司马迁南游江、淮，上会稽，探禹穴。逮衣裳外除，心哀内疚，礼记曰：亲丧外除。郑玄曰：日月已竟，哀不忘也。嵇康幽愤诗曰：心焉内疚。尔雅曰：疚，疾也。礼屈于厌降，事迫于权夺，礼记曰：有从有服而无服，公子于其妻之父母。郑玄曰：凡公子厌于君，降其私亲，女君之子不降也。晋起居注，宋公表曰：情由权夺也。而茹戚肌肤，沈痛疮距。广雅曰：茹，食也。礼记曰：创巨者其日久，痛甚者其愈迟。三年者，称情而立文，所以为至痛极。故知锺鼓非乐云之本，缞麤非隆杀之要。论语，子曰：乐云乐云，锺鼓云乎哉！马融曰：乐之所贵者，移风易俗也，非谓锺鼓而已。左氏传曰：齐晏桓子卒，晏婴麤衰斩，寝苫枕草。孙卿子曰：丧三年，何也？曰：加隆焉。故三年以为隆，缌小功以为杀。郑玄礼记注曰：有隆有杀，进退如礼。庄子曰：本在于上，末在于下；要在于主，详在于臣。锺鼓之音，羽旄之容，乐之末；哭泣?绖，隆杀之服，哀之末。改授征虏将军、丹阳尹。良家入徙，戚里内属。三辅黄图曰：宣帝为杜陵，徙良家五千户居于陵。汉书曰：万石君传曰：徙其家长安中戚里，以姊为美人故也。政非一轨，俗备五方。汉书曰：秦地五方杂错。公内树宽明，外施简惠，范晔后汉书，冯衍说鲍永曰：幸逢宽明之日，将值危言之时。臧荣绪晋书，吴隐之为晋陵太守，布政简惠。神皋载穆，毂下以清。西京赋曰：寔惟地之奥区神皋。汉书，谷永上疏曰：薛宣为御史中丞，执宪毂下。胡广汉官解故注曰：毂下，喻在辇毂之下，京城之中也。范晔后汉书曰：杨琏为零陵太守，郡境以清。
　　武皇帝嗣位，进封竟陵郡王，食邑加千户。复授使持节、都督南徐兖二州诸军事、镇北将军、南徐州刺史。迁使持节侍中、都督南兖徐北兖青冀五州诸军事、征北将军、南兖州刺史。兖徐接壤，素渐河润，汉书，武帝诏曰：淮南、衡山，两国接壤。东观汉记曰：拜郭伋颍川太守，召见辞谒。帝劳之曰：贤能太守，去帝城不远，河润九里，冀京师并蒙福也。未及下车，仁声先洽。汉书曰：班伯为定襄太守，其下车作威，吏民竦息。玉关靖柝，北门寝扃。汉书曰：龙勒有玉门关。周礼曰：凡军事聚柝，郑玄曰：击柝，两木相敲，行夜时也。柝与??同。史记曰：齐威王曰：吾吏有黔夫者，使守徐州，则燕人祭北门。裴骃曰：齐之北门。说文曰：扃，外关门之关。朝旨以董司岳牧，敷兴邦教，晋起居注，宋公表曰：董司乖方，过寔引罚。孔安国尚书传曰：董，督也。潘岳关中诗曰：岳牧虑殊。礼记，司徒明七教以兴民德。尚书曰：司徒掌邦教。方任虽重，比此为轻。山涛启事曰：方任虽重，比此为轻。征护军将军、兼司徒，侍中如故。又授车骑将军、兼司徒，侍中如故。即授司徒，侍中又如故。上穆三能，下敷五典。汉书曰：三能色齐君臣和。苏林曰：能音台。尚书，帝曰：契，汝作司徒，敬敷五教，在宽。又曰：五典克从。孔安国曰：五典，五常之教。辟玄闱以阐化，寝鸣锺以体国。玄，谓道也。太玄经曰：玄门混沌难知。孙放数诗曰：一往纵神怀，矫迹步玄闱。范晔后汉书曰：桓荣为五更。赞曰：待问应若鸣锺。翼亮孝治，缉熙中教。孝经曰：昔者明王之以孝治天下也，不敢遗小国之臣，司徒故曰中教。夺金耻讼，蹊田自嘿。吕氏春秋曰：齐人有欲得金者，清旦，衣冠之鬻金者之所，见人操金，攫而夺之。吏捕而束缚之，问曰：人皆在焉，子攫人之金何故？对吏曰：殊不见人，徒见金耳。左氏传，申叔时谓楚子曰：牵牛以蹊人之田，而夺之牛。牵牛以蹊者，信有罪矣；而夺之牛，罚以重矣。不雕其朴，用晦其明。吕氏春秋曰：贤不肖各反其质，行其情，不雕其素。高诱曰：素，朴也。周易曰：明入地中，明夷。君子以莅众，用晦而明。王弼曰：藏明于内，乃得明。声化之有伦，繄公是赖。潘元茂九锡文曰：故周室之不坏，繄二国是赖。庠序肇兴，仪形国胄；师氏之选，允师人范。礼记曰：有虞氏养国老于上庠，夏后氏养国老于东序。郑玄曰：皆学名也。毛诗曰：仪刑文王。袁山松后汉书曰：李膺风格仪刑，皆可师范。尚书曰：夔，命汝典乐，教胄子。周礼曰：师氏中大夫，以三德教国子。法言曰：务学不如务求师。师者，人之模范也。以本官领国子祭酒，固辞不拜。八座初启，以公补尚书令。陈寿魏志评曰：八座尚书，即古六卿之任也。晋百官名曰：尚书令、尚书仆射、六尚书，古为八座尚书。式是敷奏，百揆时序。尚书曰：敷奏以言。又曰：纳于百揆，百揆时叙。王隐晋书，诏曰：今之尚书令，皆古之百揆之任也。夫国家之道，互为公私；君亲之义，递为隐犯。礼记曰：事亲有隐而无犯，事君有犯而无隐，有谏诤之义。公二极一致，爱敬同归，国语，栾共子曰：臣闻之，人生于三，事之如一。父母生之，师教之，君食之。非父不生，非食不长，非教不智，生之族也。故一事之。唯其所在，则致死矣。孝经曰：资于事父以事母而爱同，资于事父以事君而敬同。亮诚尽规，谋猷弘远矣。国语，召康公曰：天子听政，近臣尽规。晋中兴书，册陶偘曰：公经德秉哲，谋猷弘远。又授使持节、都督杨州诸军事、杨州刺史，本官悉如故。旧惟淮海，今则神牧，尚书曰：淮、海惟杨州。地理书曰：昆仑东南，地万五千里，名曰神州。编户殷阜，萌俗繁滋，汉书，吕后曰：诸将故与帝为编户。不言之化，若门到户说矣。周易曰：不言而信，存乎德行。孝经曰：君子之教以孝，非家至而日见之。郑玄曰：非门到户至而日见也。楚辞曰：众不可户说兮，孰云察余之中情？顷之，解尚书令，改授中书监，余悉如故。献纳枢机，丝纶允缉。两都赋序曰：日月献纳。周易曰：言行君子之枢机。礼记曰：王言如丝，其出如纶。武皇晏驾，寄深负图。应劭风俗通曰：宫车晏驾。谨按史记曰：王稽谓范雎曰：夫事有不可知者，有不可奈何者。一日宫车晏驾，是事不可知也；君虽恨于臣，是无可奈何。谓秦昭王以天下终也。昔周康王一日晏起，侍人以为深刺。天子当夜寝早作，身省万机，如今崩殒，则为晏驾矣。家语，孔子观于明堂，睹四门之墉，有周公相成王，抱之负斧扆南面以朝诸侯之图焉。公仰惟国典，俛遵遗托，府擗天伦，踊绝于地。居处之节，复如居武穆之忧。谷梁传曰：兄弟，天伦也。何休曰：兄先弟后，天之伦次也。礼记曰：妇人击心爵踊。郑玄曰：爵踊，足不绝地也。
　　圣主嗣兴，地居旦奭。萧子显齐书曰：郁林王昭业，文惠太子长子。世祖崩，太孙即位。有诏策授太傅，领司徒，余悉如故。坐而论道，动以观德；周礼曰：坐而论道，谓之三公。礼记曰：乐行而民向方，可以观德矣。地尊礼绝，亲贤莫贰。晋中兴书，恭帝诏曰：大司马地隆任重，亲贤莫贰。班固诸侯王表序曰：亲亲贤贤，褒功表德。又诏加公入朝不趋，赞拜不名，剑履上殿。萧傅之贤，曹马之亲，兼之者公也。汉书曰：上赐萧何带剑履上殿，入朝不趋。又曰：上欲自行击陈狶，周综泣曰：始秦攻破天下，未曾自行；今上常自行，是无人可使者乎！上以为爱我，赐入殿门不趋。而综与傅宽同传，宽无不趋之言，疑任公误也。魏志曰：曹真，字子丹，太祖族子也。明帝即位，迁大司马，赐剑履上殿，入朝不趋。晋公卿礼秩曰：汝南王亮、秦王柬、吴王晏、梁王彤皆剑履上殿、入朝不趋。复以申威重道，增崇德统，进督南徐州诸军事，余悉如故。并奏疏累上，身殁让存。王隐晋书曰：武帝赠羊祜诏曰：身殁让存，遗操益厉。天不慭遗，梁岳颓峻，左氏传曰：孔丘卒，公诔之：昊天不吊，不慭遗一老。礼记曰：孔子蚤作，负手曳杖，逍遥于门，歌曰：太山其颓乎！梁木其坏乎！某年某月日薨，春秋三十有五。诏给温明秘器，敛以衮章，备九命之礼，遣大鸿胪监护丧事，朝夕奠祭，太官供给，礼也。汉书曰：大将军霍光薨，赐东园温明秘器。服虔曰：东园处，此器象如桶，开一端，漆画，悬镜其中，置尸上，敛并盖之。周礼曰：三公自衮冕而下。又曰：上公九命。故以恸极津门，感充长乐，东观汉记曰：东海王强薨，上发鲁相所上檄，下床伏地，举声尽哀，至长乐宫白太后。因出幸津门亭发丧。岂徒舂人不相，倾?罢肆而已哉！史记曰：赵良谓商鞅曰：五羖大夫死，秦国男女莫不流涕，童子不歌谣，舂者不相杵。刘绦圣贤本纪曰：子产治郑二十年，卒，国人哭于巷，商贾哭于市，农夫号于野。乃下诏曰：「褒崇庸德，前王之令典，追远尊戚，沿情之所隆。礼记曰：礼乐之情同，故明王相沿也。郑玄注曰：沿，犹因述也。故使持节都督杨州诸军事、中书监、太傅、领司徒、杨州刺史、竟陵王、新除进督南徐州，体睿履正，神监渊邈。道冠民宗，具瞻惟允。毛诗曰：民具尔瞻。肇自弱龄，孝友光备。毛诗曰：张仲孝友。爰及赞契，协升景业。燮和台曜，五教克宣。台曜及五教，并已见上文。敷奏朝端，百揆惟穆。尚书曰：敷奏以言。晋中兴书，谢石上疏曰：尸素朝端，忽焉五载。尚书曰：百揆时叙。寄重先顾，任均负图。先顾，则顾命也。尚书曰：成王将崩，命召公、毕公相康王，作顾命。负图，已见上文。谅以齐徽二南，同规往哲。毛诗序曰：关雎、麟趾之化，王者之风也，故系之周公。鹊巢、驺虞之德，诸侯之风也，故系之召公。周南、召南，正始之道，王化之基。方凭保佑，永翼雍熙。东京赋曰：上下共其雍熙。天不慭遗，奄见薨落。慭遗，已见上文。方言曰：奄，遽也。尚书曰：帝乃殂落。哀慕抽割，震动于厥心。今先远戒期，龟谋袭吉。礼记曰︰丧事先远日。尚书曰：谋及卜筮。孔安国曰：龟曰卜。又曰：乃卜三龟，一习吉。袭与习通。茂崇嘉制，式弘风猷。可追崇假黄钺、尚书曰：王左杖黄钺。孔安国曰：钺，以黄金饰斧。侍中、都督中外诸军事、太宰、领大将军、杨州牧，绿綟丽绶，具九锡服命之礼。魏晋官品曰：相国、丞相，绿綟绶。九锡，已见潘勖九锡文。使持节、中书监、王如故。给九旒銮辂，甘泉卤簿曰：游车九乘。礼记曰：乘銮辂，驾苍龙。黄屋左纛导，辒辌车，汉书曰：纪信乘王车，黄屋左纛。李斐曰：黄屋；天子车，以黄缯为盖里。纛，毛羽幢，在乘舆衡左方上注之。汉书曰：载霍光尸以辒辌车。文颖曰：如今丧轜车。前后部羽葆鼓吹，挽歌二部，虎贲班剑百人，汉书，韩延寿给羽葆，鼓车歌车。张晏曰：羽葆，幢也。服虔曰：如今鼓吹歌车也。晋公卿礼秩曰：诸公及开府位从公者，给虎贲二十人，持班剑焉。葬礼一依晋安平献王孚故事。」王隐晋书曰：孚字叔达，宣帝次弟也，封安平王，薨谥曰献。诏丧事一依汉东平献王苍故事。
　　公道识虚远，表里融通，渊然万顷，直上千仞。范晔后汉书，郭林宗曰：黄叔度汪汪如万顷之陂。鲁连子曰：东山有松，千仞无枝，非为正直，无枉自然。仆妾不睹其喜愠，近侍莫见其倾弛。晋中兴书曰：卫玠终身不见其愠喜。王隐晋书曰：王邵为丹阳尹，善礼仪操，人近习，未尝见其墯替。他人之善，若己有之。尚书，穆公曰：人之有伎，若己有之。民之不臧，公实贻耻。尸子曰：见人有过则如己有过，虞氏之盛德也。诱接恂恂，降以颜色，论语曰：孔子于乡党，恂恂如也，似不能言者。王肃曰：恂恂，温恭之貌。方于事上，好下规己，魏志，刘寔曰：王肃方于事上，而好下接己，此一反也。而廉于殖财，施人不倦。左传，叔方曰：齐桓施舍不倦，求善不厌。帝子储季，令行禁止，文子曰：夫抱顺效诚者，令行禁止。国网天宪，寘诸掌握。范晔后汉书，刘陶曰：今权宦手握王爵，口含天宪。淮南子曰：执节于掌握之间。寘，致也。未尝鞠人于轻刑，锢人于重议。东观汉记曰：袁安为尹十余年，政令公平，未尝以赃罪鞠人。常叹曰：凡士之学，高欲望宰相，下及牧守。锢人于圣代，尹不忍为也。人有不及，内恕诸己。非意相干，每为理屈。晋中兴书曰：卫玠常以人有不及，可以情恕。非意相干，可以理遣。任天下之重，体生民之俊。孟子曰：伊尹其自任以天下之重也如此。东观汉记，郅郓曰：天生俊士，以为民也。华衮与缊??张吕同归，山藻与蓬茨俱逸。潘岳密陵侯郑公碑曰：公虽违华衮，犹朱其绂。韩诗子路曰：曾子褐衣，缊??夫尝完。论语曰：臧文仲山节藻梲。包咸曰：节者，栭刻镂为山。梲者，梁上楹。画以藻文。圣主得贤臣颂曰：长于蓬茨之下。良田广宅，符仲长之言；范晔后汉书曰：仲长统，字公理，山阳人也。少好学，博涉书记。每州郡召命，辄称疾不就。欲卜居清旷，以乐其志。尝论之曰：使居有良田广宅，背山临流，沟池环匝，竹木周布，足以息四体之役。邙山洛水，协应叟之志。应璩与程文信书曰：故求远田，在关之西。南临洛水，北据邙山。托崇岫以为宅，因茂林以为荫。丘园东国，锱铢轩冕。以东国若丘园，轻轩冕犹锱铢者。郑玄曰：言君分国以禄之，视之轻如锱铢矣。乃依林构宇，傍岩拓架。清猿与壶人争旦，缇幕与素濑交辉。刘公干赠五官中郎将诗曰：明月照缇幕。楚辞曰：戏疾濑之素水。置之虚室，人野何辨。庄子曰：虚室生白。孟子曰：舜之居深山之中，所以异于深山之野人者几希！刘熙曰：当此之时，舜与野人相去岂远哉！殷仲文入剡诗曰：野人虽云隔，超悟必有比。高人何点，蹑屩于锺阿；征士刘虬，献书于卫岳。赠以古人之服，弘以度外之礼，萧子显齐书曰：何点，字子皙，庐江人也。隐居东离门卞忠贞墓侧。豫章王命驾造门，点后门逃去。竟陵王子良闻之曰：豫章王命尚不屈，非吾所议。遗点嵇叔夜酒杯、徐景山酒鎗以通意。虞孝敬高士传曰：何点常蹑草屩，时乘柴车。萧子显齐书又曰：刘虬，字灵豫，南阳人也。豫章王为荆州牧，辟虬为别驾，遗书礼请，虬修笺答不应命。子良致书通意，虬答书。后以江陵沙洲人远，乃徙居之。魏志曰：太祖赐毛玠素屏风、素凭几，曰：君有古人之风，故赐以古人之服。干宝晋纪，何曾谓太祖曰：阮籍如此，何以训世？太祖曰：度外人也，宜共容之。屈以好事之风，申其趋王之意。战国策曰：先生王叔造门，欲见于齐宣王，宣王使谒者迎入。王叔曰：叔趋见王为好势，王趋见叔为好士，于王何如？使者复还报，宣王曰：先生徐入，寡人请从。宣王因趋而迎之于门。乃知大春屈己于五王，君大降节于宪后，致之有由也。范晔后汉书，井丹，字大春，扶风人。建武末，沛王辅等五王居北宫，皆好宾客，更遣请丹，不能致。信阳侯阴就，光烈皇后弟也，以外戚贵盛，乃诡五王，求钱千万，约能致丹，别使人要劫之。丹不得已，既至，就故为设麦饭葱菜之食，丹推去之，曰：以君侯能供甘旨，故来相过，何其薄乎！更致盛馔，乃食。东观汉记曰：荀恁，字君大，鴈门人也。永平中，骠骑将军东平宪王苍辟恁署祭酒，敬礼焉。后朝会，上戏之曰：先帝征君不至，骠骑辟而来，何也？对曰：先帝秉德惠下，臣故不来；骠骑将军执法检下，臣故不敢不来。其卉木之奇，泉石之美，公所制山居四时序，言之已详。
　　文皇帝养德东朝，同符作者。萧子显齐书曰：文惠太子懋，字云乔，世祖长子。昭业即皇帝位，追尊为文皇帝。山涛启事曰：保傅不可不高天下之选。羊祜秉德义，克己复礼，东宫少事，养德而已。论衡曰：治国之道，一曰养德。养德者，养名高尚之人，亦能敬贤。礼记曰：作者之谓圣，述者之谓明。明圣者，述作之谓也。爰造九言，实该百行。竟陵王集有皇太子九言：言德、言贤、言亲、言生、言静、言昭、言真、言节、言义。孔藏与从弟书曰：学者，所以饰百行也。导衿褵于未萌，申炯戒于兹日。衿褵，于衿结褵也。仪礼曰：女嫁，母施衿结帨，曰：勉之敬之。毛诗曰：亲结其缡，九十其仪。毛苌曰：离，妇人之帏也。幽通赋曰：既讯尔以吉象，又申之以炯戒。非直旦暮千载，故乃万世一时也。庄子曰：万世之后而一遇大圣，知其解者，是旦暮遇之也。命公批注，竟陵王集有皇太子九言批注。卫将军王俭缀而序之。竟陵王集云：卫将军王俭为九言序赞。山宇初构，超然独往，淮南王庄子略要曰：江海之士，山谷之人也，轻天下细万物而独往者也。司马彪注曰：独往自然，不复顾世。顾而言曰：死者可归，谁与入室？国语曰：赵文子与叔向观乎九原，曰：死者若可作，吾谁与归？尚想前良，俾若神对。思玄赋曰：尚前良之遗风。王隐晋书，刘琨曰：神爽忽然，若己之侍对也。乃命画工，图之轩牖。既而缅属贤英，傍思才淑，贾逵国语注曰：缅，思貌。匹妇之操，亦有取焉。有客游梁朝者，从容而进曰：未见好德，愚窃惑焉。论语，孔子曰：吾未见好德如好色者。即命刊削，投杖不暇。礼记曰：子夏丧其子而丧其明，弟子吊之。子夏曰：天乎！予之无罪！曾子怒曰：丧尔亲，使人未有闻。丧尔子，丧尔明，汝何无罪？子夏投其杖而拜之。公以为出言自口，骥騄不追；邓析书曰：一言而非，驷马不能追；一言而急，驷马不能及。听受一谬，差以千里。易干凿度曰：正其本而万物理，失之毫厘，差之千里。所造箴铭，积成卷轴，门阶户席，寓物垂训。李尤集序曰：尤好为铭赞，门阶户席，莫不有述。家语，南宫敬叔曰：孔子作春秋，垂训后嗣。先是震于外寝，左氏传曰：震夷伯庙，罪之。匠者以为不祥，将加治葺。吊屈原曰：逢时不祥。杜预左氏传注曰：葺，覆也。公曰：此天谴也，无所改修，以记吾过，且令戒惧不怠。左氏传曰：晋侯求介之推不获，以绵上为之田，曰：以志吾过，且旌善人。从谏如顺流，虚己若不足。王命论曰：从谏如顺流。庄子曰：人能虚己以游于世，其孰能害之？老子曰：大白若辱，广德若不足。至于言穷药石，若味滋旨；左氏傅曰：孟孙卒，臧孙入哭甚哀，曰：孟孙之恶我，药石也。信必由中，貌无外悦。左氏传曰：周、郑交恶。君子曰：信不由中，质无益也。贵而好礼，怡寄典坟。论语，子曰：未若贫而乐，富而好礼者也。左氏传，楚子曰：左史倚相，能读三坟、五典。虽牵以物役，孜孜无怠。孙卿子曰：是谓以己为物役矣。尚书曰：禹予思日孜孜。又曰：无怠无荒。乃撰四部要略、净住子，净住序云：遗教经云：波罗提木叉是女大师，若住于世，无异我也。又云：波罗提木叉住，则我法住；波罗提木叉灭，则我法灭。是故众僧于望晦再说禁戒，谓之布萨。外国云布萨，此云净住，亦名长养，亦名增进。所谓净住，身口意身絜意如戒而住，故曰净住。子者，绍继为义，以沙门净身口七支，不起诸恶，长养增进菩提善根，如是修习成佛无差，则能绍续三世佛种，是佛之子，故云净住子。并勒成一家，悬诸日月。汉书曰：太史公书，序略，以拾遗补阙艺，成一家言。杨雄方言曰：雄以此篇目烦，示其成者张伯松，伯松曰：是悬诸日月，不刊之书也。弘洙泗之风，阐迦维之化。礼记，曾子谓子夏曰：吾与汝事夫子于洙、泗之间。郑玄曰：洙、泗，鲁水名也。瑞应经曰：菩萨下当作佛，托生天竺迦维罗卫国。大渐弥留，话言盈耳，尚书曰：疾大渐，惟几，病日臻，既弥留。说文曰：话，会合善言也。论语，子曰：师挚之始，关雎之乱，洋洋乎盈耳哉！黜殡之请，至诚恳恻。黜殡，已见演连珠注。岂古人所谓立言于世，没而不朽者欤！左氏传曰：穆叔如晋，范宣子逆之问焉，曰：古人有言曰，死而不朽，何谓也？穆叔对曰：豹闻之，太上有立德，其次有立功，其次有立言，虽久不废，此之谓不朽也。易名之典，请遵前烈。谨状。礼记曰：公叔文子卒，其子戍请谥于君，曰：日月有时，将葬矣，请所以易其名者。
文选考异
任彦升：案：此三字当在上「齐竟陵文宣王行状」下。各本皆错误在此。
南兰陵郡县都乡：何校「都」上添「中」字，据南齐书高帝纪文校。陈云疑当作「东」，见前安陆昭王碑文注。案：彼注即引南齐书，「东」、「中」乖异，未必非「东」误也。又案：「县」上当有「兰陵」二字。此历说州郡县乡里，不应祗云县而不云何县。
注「应劭汉书注曰」：袁本、茶陵本无「汉书注」三字。案：无者是也。
注「后仓作齐诗也」：袁本、茶陵本「后仓」二字作「臣瓒曰韩固」五字。案：二本是也。「韩」乃「辕」之伪，儒林传可证。尤据颜注艺文志所引改之，非。
注「前代史岑比之」：何校「比之」改「之比」，是也。各本皆倒。
注「毛诗传曰无畔换」：案：「无」字不当有。又「换」诗作「援」。畔援犹跋扈也，在郑笺。此各本皆有误。
注「王永字安期」：茶陵本「永」作「承」，是也。袁本亦误「永」，晋书本传可证。
注「东夏会稽也」：袁本、茶陵本无此五字。案：二本在五臣铣注，此盖误入。
注「孙复为昭也」：袁本、茶陵本「也」下有「音韶」二字，是也。
注「倪宽为农都尉大司农奏课最连」：陈云「为」下脱「司」字，又「最连」当乙，是也。各本皆误。
注「范晔后汉书曰刘宠」：袁本「范晔后」作「华峤」。案：袁本是也，但「峤」下仍当有「后」字。此初同袁，修改者非。茶陵并入五臣，更非。
注「曾子谓子思伋曰」：陈云「伋曰」二字当乙，是也。各本皆倒。
而茹戚肌肤：袁本、茶陵本「戚」作「戚」，是也。
沈痛疮巨：案：「疮」当作「创」，善引礼记「创巨者」为注，可证。袁、茶陵二本所载五臣向注字作「疮」。然则善「创」、五臣「疮」，各本乱之，非。
注「汉书曰万石君传曰」：袁本、茶陵本「书」下无「曰」字，是也。
注「范晔后汉书」：袁本、茶陵本无此五字。
注「幸逢宽明之日将值危言之时」：袁本、茶陵本作「幸蒙危言之世，遭宽明之时」。案：此所引恐据冯衍集，尤校改全依范书，未必是也。
武皇帝嗣位：茶陵本无「皇」字，「帝」下校语云五臣作「皇」。袁本「皇」下校语云善有「帝」字。案：尤所见与袁同。
食邑加千户：袁本、茶陵本「加千」作「如干」。案：考南齐书云「二千户」，上文云「食邑千户」，故此云「食邑加千户」，即二千户也。善无注者，本不须注耳。五臣济注乃云「如干犹若干，无定户故也」，可谓妄说。二本不着校语，以之乱善，甚非。尤所见独未误。
仪形国胄：案：「形」当作「刑」，注引毛诗、袁山松后汉书俱是「刑」字。茶陵本亦然。袁本注中尽作「形」，非也。上文「寔兼仪形之寄」，注别引晋中兴书，可知此不得与彼同。各本皆作「形」，或五臣如此。藉田赋「仪刑孚于万国」，五臣作「形」，其证也。
允师人范：袁本云善作「师」。茶陵本云五臣作「归」。案：各本所见皆非，「师」但传写误。
注「中大夫」：袁本、茶陵本作「掌以媺诏王」五字。案：此尤改之也。
注「有谏诤之义」：茶陵本并五臣入善，有此句。袁本并善入五臣，无。今无以订之也。
注「父母生之」：案：「母」字不当有。各本皆衍。
使持节都督杨州诸军事：茶陵本「杨」作「扬」，袁本亦作「杨」。案：「扬」字是也。下及注尽仿此。
萌俗繁滋：袁本、茶陵本「繁滋」作「滋繁」。案：二本所载五臣良注云「滋繁，言多也」，未审善果何作？或不与五臣同，而尤所见为是。
注「刘绦圣贤本纪曰」下至「农夫号于野」：袁本、茶陵本无此三十字。案：或别据他本也。
九旒銮辂：案：「旒」当作「游」。善引「甘泉卤簿游车九乘」为注，作「游」不作「旒」，甚明。袁、茶陵二本所载五臣济注乃云「九旒，旗也」，是「旒」字为五臣本亦甚明。各本所见，皆以之乱善而失着校语。读者罕辨，今特订正之。
注「驾苍龙」：袁本、茶陵本「龙」下有「辂音路」三字，是也。
注导：袁本、茶陵本作「纛音导」三字，在注中「左方上注之」下，是也。
注「如今丧轜车」：袁本「轜」作「輀」，是也。茶陵本亦误为「轜」。
注「韩延寿给羽葆」：何校「给」改「植」，陈同，是也。各本皆误。
注「而好下接己」：何校「接」改「佞」，陈同，是也。各本皆误。
注「寘致也」：袁本、茶陵本无此三字。案：二本在五臣良注，此盖误入。
注「郅郓曰」：袁本、茶陵本「郓」作「恽」，是也。
注「郑玄曰」：案：「玄」下当有「礼记注」三字。各本皆脱。
注「野人虽云隐」：袁本、茶陵本「隐」作「隔」。案：「隔」字是也。又案：「野人」当作「人野」，各本皆倒。上文「舜与野人」，袁、茶陵作「人野」，盖本是此作「人野」而误其处。
注「卞忠贞墓侧」：袁本、茶陵本「忠贞」作「望之」，是也。
注「后以江陵沙洲人远」：何校「沙」上添「西」字，「人」上添「去」字，是也。各本皆脱。
屈以好事之风：袁本：茶陵本「事」作「士」，是也。何、陈校皆改「士」。
注「先生王叔」：何校「叔」改「升」，下同，云今国策作「斗」，形相近之误。吴师道曰：一本标文枢镜要作「王升」。案：所校是也。古今人表亦作「升」，又其一证。
  </div>
  <div class="pagination">
   <a href="文选详注_page150.html">
    上一页
   </a>
   <span>
    ...
   </span>
   <a href="文选详注_page146.html">
    146
   </a>
   <a href="文选详注_page147.html">
    147
   </a>
   <a href="文选详注_page148.html">
    148
   </a>
   <a href="文选详注_page149.html">
    149
   </a>
   <a href="文选详注_page150.html">
    150
   </a>
   <span class="current-page">
    151
   </span>
   <a href="文选详注_page152.html">
    152
   </a>
   <a href="文选详注_page153.html">
    153
   </a>
   <a href="文选详注_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
