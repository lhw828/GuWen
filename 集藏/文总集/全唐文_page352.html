<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 352 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 352 页/共 603 页
  </h1>
  <div class="content">
   朝议大夫使持节苏州诸军事守苏州刺史上柱国刘某叩头叩头。伏惟皇太子殿下允膺上嗣，光启东朝。苍震发前星之辉，黄离表重轮之瑞。位居守器，礼重承祧。万国以贞，九围咸说。某限以守郡，不获称庆宫庭。（阙）
    ○贺皇太子笺
    使持节都督夔州刺史刘某叩头。伏惟皇太子殿下，祗膺诏册，光启储闱。展至性於三朝，承本枝於百代。宗┙永固，神人以和。四岳仰维嵩之高，百川承少海之润。某限以职守，不获随例称庆宫庭。无任跃之至。
    ○贺赦笺
    使持节连州诸军事守连州刺史刘某惶恐叩头。伏见今月一日制书，大赦天下者。伏以献岁布和，皇恩远降。乾坤交泰，寰宇廓清。伏惟皇太子殿下，道贯元良，德兼忠孝。承颜拜庆，荣耀古今。某职守有限，不获随例称贺宫庭。无任欣悦之至。
    ○贺门下裴相公启
    某启：伏以相公含道杰出，降神挺生。坐筹以弼睿谟，秉钺以行天讨。风□助气，山岳效灵。制胜於樽俎之间，指踪於绁之末。萧斧既定，衮衣以归。君心如鱼水，人望如风草。一德交畅，万方和平。运神思於洪炉，纳生灵於寿域。文武丕绩，冠於古今。某恪守遐荒，不获随例拜贺。瞻望欣跃，无任下情。
    ○贺门下李相公启
    某启：伏以圣君当功成恺乐之日，而求贤愈切，思治益深。是上元垂休，欲速致太平之明效。以相公事业而逢此时，天下之人视仁寿之域，其犹寻尺。故命书所至，德风随之。微才片善，咸自磨拂。况同主国柄，如吹埙篪。含生之伦，惟所措置。日月亭午，物无邪阴；圣贤合德，人识正道。虽居畎亩，足以咏歌。某遐守要荒，不获随例拜贺。私感窃，实倍恒情。
    ○谢门下武相公启
    某启：某一坐飞语，废锢十年。昨蒙征还，重罹不幸。诏命始下，周章失图。吞声咋舌，显白无路。岂谓乌鸟微志，恻於深仁。恤然动拯溺之怀，煦然存道旧之旨。言念觳觫，慰安苍黄。推以恕心，期於造膝。重言一发，睿听克从。回阳曜於肃杀之辰，沃天波於蹭蹬之际。俾移善地，获奉安舆。率土知孝治之源，群生识人伦之厚。感召和气，发扬皇风。岂惟匹夫，独受其赐？某即以今月十一日到州上讫。守在要荒，拘於印绶。巾诣谢，有志莫从，诚知微生，不足酬德，捐躯之外，无地寄言。效节肃屏，虔然心祷。无任恳悃屏营之至。谨勒军事衙官守左威卫慈州吉昌府别将员外置同正员常恳奉启起居，不宣。谨启。
    ○谢中书张相公启
    某启：某智乏周身，动必招侮。一坐飞语，如冲骇机。昨者诏书始下，惊惧失次。叫阍无路，挤壑是虞。草木贱躯，诚不足惜。乌鸟微志，实有可哀。伏蒙圣慈，遽寝前命。移莅善部，载形纶言。凡在人臣，皆感至德。凡为人子，同荷至仁。岂惟鲰生，独受其赐？伏以相公心符上德，道冠如仁。一夫不获，戚见於色。密旨未下，叹形於言。竟回三舍之光，能拔九泉之厄。袁公之平楚狱，不忍锢人；晏子之哀越石，仍伸知已。所以庆垂胤祚，言成春秋。神理孔昭，报应斯必。身侔蝉翼，何以受恩？死轻鸿毛，固得其所。卑守有限，拜谢末由。无任感激兢惶之至。谨勒军事衙官守左威卫慈州吉昌府别将员外置同正员常恳奉启起居，不宣。谨启。
    ○谢仆射李相公启
    某启：州吏还，伏蒙摆落常态，手笔具书，言及贞元中登朝人逮今无十辈。又发中书相公一函，具道阁下亟言曩游，颜间颇有哀色。夫沟中之木，与牺象同体。追琢不至，则坐成枯薪。朱而蓝之，犹足为器。苟液曲戾，不足枉斧斤，愿为庭燎，以照嘉客。谨启。
    ○谢裴相公启
    某启：某遭罹不幸，岁将二纪。虽累更符竹，而未出网罗。亲知见怜，或有论荐。如陷还泞，动而愈沈。甘心终否，无路自奋。岂意天未剿绝，仁人持衡，纡神虑於多方，起堙沦於久废。居剥极之际，一阳复生；出坎深之中，平路资始。通籍郎位，分曹乐部。乔木展旧国之思，行云有故山之恋。姻族相贺，壶觞盈门。官无责词，始自今日。禽鱼之志，誓以死生；草木之年，惜共δ晚。章程有守，拜谢无由。瞻望岩廊，虔然心祷。谨启。
    ○谢窦相公启
    某启：某一辞朝列，二十三年。虽转郡符，未离谪籍。卑湿生疾，衰迟鲜欢。望故国而未归，如痿人之念起。昨蒙罢免，甘守邱园。相公不弃旧游，特哀久废。每奉华翰，赐之衷言。果蒙新恩，重忝清贯。荐延有渐，拯拔多方。六律变幽谷之寒，一丸销弥年之疹。杀翮将举，危心获安。布武夷途，自此而始。分曹有系，拜谢无因。瞻望德藩，坐驰精爽。无任感激之至。谨启。
    ○上杜司徒启
    某启：一自谪居，七悲秋气。越声长苦，听者谁哀？汤网虽疏，久而犹诖。失意多病，衰不待年。心如寒灰，头有白发。惕厉之日，利於退藏。是以弥年不敢奏记。近本州徐使君至，奉手笔一函，称谓不移，问讯加剧。重复点窜，一无客言。忽疑此身，犹在门下。收纸长想，欣然感生。寻省遭罹，万重不幸。方寸之地，自不能言。求人见谅，岂复容易？伏蒙远示，且曰浮谤渐消。况承庆宥，期以振刷。方今圣贤合德，朝野多欢。泽柔异类，仁及行苇。万族咸悦，独为穷人。四时平分，未变寒谷。自同类牵复，又已三年。侧闻众情，或似哀叹。某才略无取，废锢是宜。若非旧恩，孰肯留念？六翮方杀，思重托於扶摇；孤桐半焦，冀见收於煨烬。伏纸流涕，不知所言。谨启。
    ○上中书李相公启
    某启：去年国子主簿杨归厚致书相庆。伏承相公言及废锢，愍色甚深。哀仲翔之久谪，恕元直之方寸。思振淹之道，广锡类之仁。远聆一言，如受华衮。伏自不窥墙仞，九年於兹。高卑邈殊，礼数悬绝。虽身居废地，而心恃至公。
    伏以相公久以︳谟，参於宥密。材既为时而出，道以得君而专。令发於流水之源，化行犹偃草之易。习强伉者自纳於轨物，困杼轴者咸跻於仁寿。六辔在手，平衡居心。运思於陶冶之间，宣猷於鱼水之际。然能轸念废物，远哀穷途。嗟哉小生，有足悲者。内无手足之助，外乏强近之亲。为学苦心，本求荣养。得罪由已，翻乃贻忧。扪躬自劾，愧入肌骨。祸起飞语，刑极沦胥。心因病怯，气以愁耗。
    近者否运将泰，仁人持衡。伏惟推曾、闵之怀，怜乌鸟之志；处夔、龙之位，伤屈、贾之心。沛然垂光，昭振幽蛰。言出口吻，泽濡寰区。昔者行苇勿伤，枯骼犹掩。哀老以出弊，愍穷而开怀。无情异类，尚或婴虑。顾惟江干逐客，曾是相府故人。言念材能，诚无所取。譬诸飞走，庸或知恩。呜呼！以不驻之光阴，抱无涯之忧悔；当可封之至理，为永废之穷人。闻弦尚惊，危心不定。垂耳斯久，长鸣孔悲。肠回泪尽，言不宣意。谨启。
    ○上淮南李相公启
    某启：某向以昧於周身，措足危地。骇机一发，浮谤如川。巧言奇中，别白无路。祝网之日，漏恩者三。咋舌兢魂，分终裔壤。岂意天未剿绝，仁人登庸。施一阳於剥极之际，拔众溺於坎深之下。南箕播物，不胜昌言。危心杀翮，繇是自保。阴施之德已然，乃闻受恩同人，盟以死答。私感窃，积於穷年。化权礼绝，孤志莫展。今幸伍中牵复，司存宇下。伏虑因是记其姓名，谨献诗二篇，敢闻左右。古之所以导下情而通比兴者，必文其言以表之。虽谣俚音，可俪《风》什。伏惟降意详择，斯大幸也。谨因杨子程留後行，谨奉启不宣。谨启。
    ○上门下武相公启
    某启：去年本州吏人自蜀还，伏奉示问，兼赐衣服缯彩等。云水路遥，缄滕贶厚。恭承惠下之旨，重以念旧之怀。熙如阳和，列在缃简。苦心多感，危涕自零。惊神驿思，若侍颖杖。伏以圣上注意理本，锐求国桢，念外台报政之功，追宣室前席之事。重下丹诏，再升黄枢。群情合符，和气来应。况八柄所在，三人同心。叶台座之精，膺俊杰之数。谈笑於规随之际，从容於陶冶之间。物皆由仪，人识所措。
    某久罹宪网，兀若枯株。当万类咸悦之辰，抱穷终恸之苦。清朝无绛、灌之列，至理绝椒、兰之嫌。此时不遇，可以言命。嗟乎！一身主祀，万里望榆之乡；高堂有亲，九年居蛮貊之地。从坐之典，固有等差；同类之中，又寻牵复。顷在台日，获奉准绳。指吏途於桉谳，遵文律於章奏。藻鉴之下，难逃陋容；炎凉载移，足见真态。自违间左右，沈沦遐荒，岁月滋深，艰贞弥厉。缅想受谴之始，他人不知。属山园事繁，孱懦力竭。本使有内嬖之吏，供司有恃宠之臣。言涉猜嫌，动碍关束。城社之势，函矢纷然。弥缝其间，崎岖备尽。始虑罪因事阙，宁虞谤逐！迹生智乏周身，又谁咎也？
    伏以赵国公顷承顾遇之重，高邑公夙荷见知之深。虽提挈不忘，而显白无自。盖以永贞之际，皆在外方。虽得传闻，莫详本末。特哀党锢，亟形话言。自前岁振淹，命行中止。或闻舆论，亦愍重伤。伏遇相公秉钧，辄已自贺。傥重言一发，清议攸同。使圣朝无锢人，大冶无废物。自新之路既广，好生之德远形。群蛰应南山之雷，穷鳞得西江之水。指顾之内，生成可期。伏惟发肤寸之阴，成弥天之泽；回一瞬之念，致再造之恩。诚无补於多事之时，庶有助於阴施之德。无任恳悃之至。谨启。
    ○上门下裴相公启
    某启：向者淮右逋诛，即戎岁久。天子斋戒，以命元臣。登坛之日，上略前定。从九天而下，纵以神兵。分六符之光，扫其长彗。授钺於西颢之半，策勋於北陆之初。功成偃节，复执大柄。君臣相遇，播於乐章；山河启封，载在盟府。上方注意，人益具瞻。因鱼水之叶符，极夔、龙之事业。时属四始，恩覃万方。致君及物，其德两大。古先俊贤所未备者，我从容而保之。殆非人事，抑有幽赞。
    夫异同之论，我以独见剖之；文武之道，我以全材统之；崇高之位，我以大功居之；造物之权，我以虚心运之。然持盈之术，古所难也。实在阴施拯物，厚其德基，以左右功庸，而百禄是荷。人所欣戴，久而愈宜。昔袁太尉不忍锢人，而楚狱衰息。一言之庆，而子孙丕承。以今日将明之材，行前修博施之义。笔端肤寸，泽及九垠。犹夫疾耕，必有滞穗。某顷堕危厄，常受厚恩，谊盟於心，要之自效。常惧废死荒服，永孤愿言。敢因贺笺，一寄丹恳。顾非奇理，不足以萦於冲襟。然利於行者固在乎常谈，而卓诡孤特之言未必利於行也。伏惟以愚言与贤者参之。谨启。
    ●卷六百五
    ☆刘禹锡（七）
    ○唐故相国赠司空令狐公集序
    起文章而陟大位，丹青景化，藩方，如非烟祥风，缘饰万物，而与令名相终始者，有唐文臣令狐公实当之。公名楚，字壳士，敦煌人，今占数於长安右部。天授神敏，性能无师。始学语言，乃协宫征，故五岁已为诗成章。既冠，参贡士，果有名字。时司空杜公以重德知贡举，擢居甲科。琅邪王拱识公於童，雅器重之。至是拱自虞部正郎领桂州，锐於辟贤以酬不次之遇，先拜章而後告公。既而授试宏文馆校书郎。公为人子，重难远行，禀命而去。居一岁，竟迫方寸而归。家在并、汾间，急於禄养，捧从事檄於并州。凡更三牧，官至监察御史。
    元和初，宪宗闻其名，征拜右拾遗，历太常博士，入尚书为礼部员外郎。性至孝，既孤，以善居丧闻。中月除刑部员外。时帝女下嫁，相礼阙官，公以本官摄博士。当问名之答，上亲临帐幄帘内以窥之，礼容甚伟，声气朗彻。上目送良久，谓左右曰：“是官可用，记其姓名。”未几，改职方，知制诰。词锋犀利，绝人远甚。适有旨选司言高第者视草内庭，宰臣以公为首。遂转本司郎中，充翰林学士。满岁，迁中书舍人，专掌内制。武帐通奏，柏梁陪燕，嘉猷高韵，冠於一时。
    会淮右稽诛，上遣丞相即戎以督战，公草诏书，词有涉嫌者，相府上言，有命中书参详窜定。因罢内职，归阁中。而君心眷然，将有大用，且出入以试之。乃牧华州兼御史中丞，锡以金紫。居镇七月，迁大夫，充河阳三城怀州节度使。又七月，急召抵京师，拜中书侍郎同中书门下平章事。天下然後知上心倚以为相，非一朝也。是岁元和十四年秋。明年正月，宪宗晏驾。惜其在位日浅，遭时大变。穆宗践阼，转门下侍郎平章事。万岁百度，别有所付。第以旧相署位，充山陵使。七月礼毕，部下吏有以赃状闻者，朝典用责率之义，是以左授宣、歙、池等州都团练观察处置使兼御史大夫。恩顾一异，媒孽随生。旋又贬衡州刺史，移郢州，转太子宾客分司东都，寻起为陕虢观察使。或有上封者，称前以奉陵寝不检下获谴，今陵土犹湿，未宜遽用。次陕一日，重为宾客分司。
    长庆四年，改河南尹。其秋授检校礼部尚书兼汴州刺史，充宣武军节度管内观察处置等使。汴州为四战之地，择帅先有功。峻刑右武，疑似沈命，号为危邦者积年。公始以清俭自律，以恩信待人，以夷坦去群疑，以礼让汰惨急，自上化下，速於置邮。泮林革音，无复故态。玺书劳之，就加大司马。文宗纂服，三年冬，上表以大臣未识天子，愿朝正月。制曰：可。操节入觐，迁户部尚书。俄为东都留守，又转检校尚书右仆射兼郓州刺史天平军节度使。後以王业之始，实为北京，移镇太原，从人望也。以吏部尚书征，续换太常卿，真拜尚书左仆射。
    大和九年冬十一月，京师有急兵起，上方御正殿，即日还宫。是夕，召公决事禁中，以见事傅古义为对。其词谠切，无所顾望。上心嘉之，居一二日，守本官兼诸道盐铁转运使，以斡利权，既非素尚，仡仡牢让，故复为检校左仆射兴元尹山南西道节度观察使兼御史大夫。开成二年十一月十二日，薨於汉中官舍，享年七十。齐终之前一日，自修遗表，初述感恩陈力之大义，中及朝廷刑政之或阙，意切言尽，神识不昏。上深悼之，形於愍册。未登三事，故以赠之。归全之夕，有大星陨於正寝之上，光烛於庭。天意若曰：既禀之而生，亦有涯而落。其文章贵寿之气焰欤！
    初宪宗览国书，见五王复辟之际，狄梁公实尸之。公为台臣，独召便殿。问曰：“仁杰有後乎？”公以其支孙试校书郎兼谟为对，即日拜左拾遗，公遂草制。它日，相衔者因抉其词，以为非《春秋》讳鲁之旨。穆宗新即位，谦让不自决，遂有衡州之贬，公议冤之。嗟乎！天之於赋予也甚啬而难周。公独富文华，丁良时，历名卿，至元老。盖忠廉孝友，爱才与物，合是粹美以将之邪！可谓全德矣。既免丧，嗣子左补阙集公之文，成一百三十卷。因长子太子左谕德宏分司东都，负其笥来谒，泣曰：“先赠司空与丈人为显交，撤悬之前五日，所赋诗寄友，非他人也。今手泽尚存。”言之呜咽长号，予为之恸，收泪而视，分当编次之。
    始公参大卤记室，以文雄於边。议者谓一方不足以骋用，征拜於朝。累迁仪曹郎，乃登西掖，入内署，︳谟密勿，遂委魁柄，斯以文雄於国也。呜呼！咫尺之管，文敏者执而运之，所知皆合。在藩耸万夫之观望，立朝贲群寮之颊舌，居内成大政之风霆。导畎浍於章奏，鼓洪澜於训诰。笔端肤寸，膏润天下。文章之用，极其至矣。而又馀力工於篇什，古文士所难兼焉。昔王为晋仆射，梦人授大笔如椽，觉而谓人曰：“此必有大手笔事。”後孝武哀册文乃之词也。公为宰相，奉诏撰《宪宗圣神章武孝皇帝哀册文》，时称乾陵崔文公之比。今考之而信，故以为首冠，尊重事也。其它各以类聚著於篇。
    ○唐故相国李公集序
    天以正气付伟人，必饰之使光耀於世。粹和积於中，铿锵发越形乎外。文之细大视道之行止。故得其位者，文非空言，咸系於︳谟宥密，庸可不纪？惟唐以神武定天下，群慝既，骤示以文。韶英之音与钲鼓相袭。故起文章为大臣者，魏文贞以谏诤显，马高唐以智奋，岑江陵以润色闻，无草昧汗马之劳，而任遇在功臣上。唐之贵文至矣哉！後王纂承，多以国柄付文士。元和初，宪宗遵圣祖故事，视有宰相器者，贮之内庭。繇是释笔砚而操化权者十八九。公实得时而光焉。
    公讳绛，字深之，赵郡人。在贡士中杰然有奇表。既登太常第，又以词赋升甲科。授秘书省校书郎，岁满从调，有司设甲乙问以观决断，复居高品。补渭南尉，擢拜监察御史。未几，以本官充翰林学士，居中转尚书主客员外郎，历司勋郎中知制诰，迁中书舍人。风仪峻整，敷奏谠切，言事感动，上辄目送之。一旦召至浴堂门，与语半日，曰：“将移用於大位，宜稔熟民听。”遂出为户部侍郎，迁中书侍郎同平章事，毅然有直声。及册免而闻望益大。周旋公卿间，五为尚书，历御史大夫左仆射，一以三公领太常。刺近辅，居保厘，登斋坛，皆再焉。大和三年，以司空镇南郑。居二岁，坐气刚玉折，海内冤惜之。後三年，嗣子前京兆府尹曹掾ギ、次子前监察御史里行顼等，泣持遗草请编之。肇自从试有司，至於宰天下，词赋、诏诰、封章、启事、歌诗、赠饯、金石、功，凡四百馀篇，勒成二十卷。上所以知君臣启沃之际，下所以备风雅诗声之义。洪钟骇听，瑶瑟清骨。其在翰苑，及登台庭，极言大事，诚贯理直，感通神。龙鳞收怒，天日回照，古所谓一言兴邦者，信哉！
    始愚与公为布衣游，及仕畿服，幸公同邑。其後虽翔泳势异，而不以名数革初心。今考其文，至论事疏，感人肺肝，毛发皆耸。呜呼！其盛唐之遗直欤！
    ○唐故中书侍郎平章事韦公集序
    汉庭以贤良文学征有道之士，公孙宏条对第一，席其势鼓行人间，取丞相且侯。使汉有得人之声，伊宏发也。皇唐文物与汉同风。故天后朝，燕国张公说以词标文苑徵，元宗朝，曲江张公九龄以道侔伊吕征，德宗朝天水姜公公辅、杜陵韦公执谊、河东裴公以贤良方正征，宪宗朝，河南元公稹、京兆韦公以才识兼茂征，陇西牛公僧孺、李公宗闵以能直言极谏徵。咸用对策甲於天下，继而有声宰相。古今相望，落落然如骑星辰。与夫启版筑饭牛者异矣。
    公本名淳，举进士，登贤良。既仕，更名处厚，字德载。汉丞相扶阳侯之裔孙，後周逍遥公之八代孙，江陵节度参谋监察御史里行赠右仆射某之元子。生而聪明绝人，在提孩发言成诗，未几能赋。受经於先君仆射，学文於伯舅许公孟容。及壮，通《六经》，旁贯百氏，咨天人之际，遂探历数，明天官，穷性命之源，以至於佛书，尤所通达。初为集贤殿校书郎，宰相李赵公监修国史，引公直东观。就改咸阳尉，迁右拾遗，转左补阙。世称有史才而能谏诤，入尚书为郎，历礼部考功，皆人望所在。上方用威武以不庭，宿兵寝久。韦丞相贯之酌人情上言，不合意，册免，因历诋所善。公在伍中，出为开州刺史。居二年，执友崔敦诗为相，征拜户部郎中，至阙下。旬岁间以本官知制诰。穆宗新即位，注意近臣，召入翰林，充侍讲学士。初授谏议大夫，续换中书舍人。侍游蓬莱池，延问大义。退而进《六经法言》二十篇，优诏答之，赐以金紫。寻迁权知兵部侍郎知制诰翰林侍讲史馆修撰。
    长庆四年春，敬宗践祚，以公用经术左右先帝五年，稔闻其德，尤所钦倚。内署故事与外庭不同，凡言翰林学士必草诏书，有侍讲者专备顾问。虽官为中书舍人，或它官知制诰，第用其班次耳，不窜言於训词。至是上器公，且有以宠之，乃使内谒者申命，去侍讲之称。虑未谕於百执事，居数日，降命书重举旧官以明新意。寻真拜夏官贰卿，由是，内庭词臣无出其右者。凡密旨必承乎权舆，故号承旨学士。上富有春秋，未亲庶政，有疑滞，视公如蓍龟。宝历季年，宫壶间一夕生变，人情大骇，虽鼎臣无所关决，惟内署得预参画。群议哄然，俟公一言而定。戡难缵服，再维乾纲。
    今上继统，策勋第一，擢拜中书侍郎同中书门下平章事。以高才遇英主，功显人伏，言无不从。笔端肤寸，泽及天下。尽罢冗食，请归才人。事先有司，物止常贡。城社无犯，岩廊益尊。感恩尽瘁，不啬神用。大和二年十二月，上前言事，未及毕辞，疾暴作，以朝服委地。同列白奏，笏扶持之，不能起。上命中贵人左右翼负，归於中书，如大醉状。上震惊咨嗟，征医赐药，旁午叠委。会暮，肩舆至第。诘旦，以疾不起闻。赠礻遂加常礼。
    後十年，嗣子蕃以太子舍人直宏文馆，编次遗文七十通，衔哀贡诚，乞序以冠其首。谨桉公文未为近臣已前，所著词赋、赞论、记述、铭志，皆文士之词也，以才丽为主；自入为学士至宰相以往，所执笔皆经纶制置财成润色之词也，以识度为宗。观其发德音，福生人，沛然如时雨；褒元老，谕功臣，穆然如景风。命相之册和而庄，命将之诰昭而毅。荐贤能，其气似孔文举；论经学，其博似刘子骏；发十难以摧言利者，其辩似管夷吾。噫！逢时得君，奋智谋以取高位，而令名随之，岂不伟哉！
    初，蕃既纂修父书，咨於先执李习之，请文为领袖，许而未就。一旦习之悄然谓蕃曰：“翱昔与韩吏部退之为文章盟主，同时伦辈，柳仪曹宗元、刘宾客梦得耳。韩柳之逝久矣，今翱又被病，虑不能自述，有孤前言，赍恨无已，将子荐诚於刘君乎！”无何，习之梦奠於襄州。蕃具道其语。余感相国之平昔，且嘉蕃之虔虔孝敬，庶几能世其家，故不敢让云尔。
    ○唐故尚书礼部员外郎柳君文集序
    八音与政通，而文章与时高下。三代之文至战国而病，涉秦汉复起。汉之文至列国而病，唐兴复起。夫政而土裂，三光五岳之气分，太音不完，故必混一而後大振。初，贞元中，上方向文章。昭回之光，下饰万物。天下文士，争执所长，与时而奋，粲焉如繁星丽天，而芒寒色正，人望而敬者，五行而已。河东柳子厚，斯人望而敬者欤！子厚始以童子有奇名於贞元初，至九年，为名进士，十有九年，为材御史，二十有一年，以文章称首，入尚书为礼部员外郎。是岁，以疏隽少检获讪，出牧邵州，又谪佐永州。居十年，诏书征，不用，遂为柳州刺史。五岁不得召，病且革，留书抵其友中山刘禹锡曰：“我不幸卒以谪死，以遗草累故人。”禹锡执书以泣，遂编次为三十二通行於世。子厚之丧，昌黎韩退之志其墓，且以书来吊曰：“哀哉，若人之不淑！吾尝评其文，雄深雅健似司马子长，崔、蔡不足多也。”安定皇甫於文章少所推让，亦以退之言为然。凡子厚名氏与仕与年暨行已之大方，有退之之志若祭文在。今附於第一通之末云。
    ○唐故衡州刺史吕君集序
    五行秀气，得之居多者为隽人。其色潋滟於颜间，其声发而为文章。天之所与，有物来相。彼由学而致者，如工人染夏以视羽畎，有生死之殊矣。初，贞元中，天子之文章焕乎垂光，庆霄在上，万物五色。天下文人，为气所召，其生乃蕃。灵芝莆，与百果齐坼，然煌煌翘翘，出乎其类，终为伟人者几希矣。东平吕和叔实生是时，而绝人甚远。始以文章振三川，三川守以为贡士之冠。名声四驰，速如羽檄，长安中诸生咸避其锋。两科连中，芒刃愈出。德宗闻其名，自集贤殿校书郎擢为左拾遗。明年，犬戎请和，上问能使绝域者，君以奇表有专对材膺选，转殿内史，锡之银章。还，拜尚书户部员外郎，转司封，迁刑部郎中兼侍御史，副治书之职。会中执法左迁，缘坐出为道州刺史，以善政闻，改衡州。年四十而殁。後十年，其子安衡泣奉遗草来谒，咨余叙之，成一家言，凡二百篇，勒成十卷。
    和叔名温，别字化光。祖、考皆以文章至大官。早闻《诗》《礼》於先侍郎，又师吴郡陆贽，通《春秋》，从安定梁肃学文章。勇於艺能，咸有所祖。年益壮，志益大。遂拨去文章，与隽贤交，重气概，核名实，歆然以致君及物为大欲。每与其徒讲疑考要皇王富强之术、臣子忠孝之道，出入上下百千年间，诋诃角逐，叠发连中。得一善辄盱衡击节，扬袂顿足，信容得色，舞於眉端。以为桉是言，循是理，合乎心而气将之，昭昭然若揭日月而行，孰能阏其势而争夫光者乎？呜呼！言可信而时异，道甚长而命窄，精气为物，其有所归乎？
    古之为书者，先立言而後体物，贾生之书首《过秦》，而荀卿亦後其赋。和叔年少遇君而卒以谪似贾生，能明王道似荀卿，故余所先後视二书，断自《人文化成论》至《诸葛武侯庙记》为上篇，其他咸有为而为之。始学左氏书，故其文微为富艳。夫羿之关弓，惟巴蛇九日乃能尽其彀，而回注爵，亦要失中於寻常之间。非羿之手弓有能有不能，所遇然也。後之达解者推则广之，知余之素交，不相索於文字之内而已。
    ○唐故尚书主客员外郎卢公集序
    心之精微，发而为文；文之神妙，咏而为诗。犹夫孤桐朗玉，自有天律。能事具者，其名必高。名由实生，故久而益大。尚书郎卢公讳象，字纬卿，始以章句振起於开元中，与王维、崔颢比肩骧首，鼓行於时。妍词一发，乐府传贵。由前进士补秘书省校书郎，转右卫仓曹掾。丞相曲江公方执文衡，揣摩後进，得公深器之，擢为左补阙河南府司录司勋员外郎。名盛气高，少所卑下。为飞语所中，左迁齐、、郑三郡司马，入为膳部员外郎。时大盗起幽陵，入洛师，东夏衣冠不克归王所，为虏劫执，公堕胁从伍中。初谪果州长史，又贬永州司户，移吉州长史。天下无事，朝廷思用宿旧，征拜主客员外郎。道病留武昌，遂不起。故相崔太傅时为右史，方在鄂，以文志其墓，其词曰：“噫，公妙年有声，振耀当代。翱翔□路，不虞缴。盛名先物，易生疠疵。三至郎署，坐成遗耋。蹭蹬江皋，栖栖没齿。”见知者恨之。公远祖元魏、北齐、後周皆为帝师。公之叔父嵩山逸人谏议大夫颢然，真隐者也。公下世後七十三年，其孙元符捧遗草来乞词以表之。尝经乱离，多所散落，今之存者，十有二卷，凡若干篇。
    ○董氏武陵集序
    片言可以明百意，坐驰可以役万景，工於诗者能之。《风》《雅》体变而兴同，古今调殊而理冥，达於诗者能之。工生於才，达生於明，二者还相为用，而後诗道备矣。余尝执斯评为公是，且衡而度之。诚悬乎心，默揣群才，钧铢寻尺，随限而尽。如是所阅者百态。一旦得董生之词，杳如抟翠屏，浮层澜，视听所遇，非风尘间物。亦犹明金纟卒羽，得於遐裔，虽欲勿宝，可乎？
    生名挺，字庶中。幼嗜属诗，晚而不衰。心源为炭。笔端为炭，锻炼元本，雕砻群形。纠纷舛错，逐意奔走。因故沿浊，协为新声。尝所与游，皆青云之士，闻名如卢、杜，高韵如包、李。迭以章句扬於当时，末路寡徒，值余欢甚。因相谓曰：“间者身以廷尉属为荆州从事，移疾罢去，幽卧於武陵，迨今四年。言未信於世，道不施於人。寓其性怀，播为吟咏，时复发笥，纷然盈前。凡五十篇，因地为目。吾子常号知我，盍表而志之，为生羽翼？”予不得让而著於篇，因系之曰：
    诗者，其文章之蕴邪！义得而言丧，故微而难能。境生於象外，故精而寡和。千里之缪，不容秋毫。非有的然之姿，可使户晓。必俟知者，然後鼓行於时。自建安距永明已还，词人比肩，唱和相发。有以“朔风”、“零雨”高视天下，“蝉噪”、“鸟鸣”蔚在史策。国朝因之，粲然复兴。由篇章以跻贵仕者相踵而起。兵兴已还，右武尚功。公卿大夫以忧济为任，不暇器人於文什之间，故其风寝息。乐府协律不能足新音以度曲，夜讽之职，寂寥无纪。则董生之贫卧於裔土也，其不得於时者欤！其不试故艺者欤！
    ○澈上人文集序
    释子工为诗尚矣。休上人赋别怨，约法师哭范尚书，咸为当时才士之所倾叹。厥後比比有之。上人生於会稽，本汤氏子。聪察嗜学，不肯为凡夫。因辞父兄出家，号灵澈，字源澄。虽受经论，一心好篇章。从越客严维学为诗，遂籍籍有闻。维卒，乃抵吴兴，与长老诗僧皎然游，讲艺益至。皎然以书荐於词人包侍郎佶，包得之大喜。又以书致於李侍郎纾。是时以文章风韵主盟於世者曰包、李。以是上人之名由三公而扬，如云得风，柯叶张王。以文章接才子，以禅理说高人，风仪甚雅，谈笑多味。贞元中，西游京师，名振辇下。缁流疾之，造飞语激动中贵人，因侵诬得罪，徙汀州，会赦归东越。时吴楚间诸侯多宾礼招延之。元和十一年，终於宣州开元寺，年七十有一。门人迁之，建塔於越之山阴天柱峰之陲，从本教也。
    初，上人在吴兴，居何山，与昼公为侣。时予方以两髦执笔砚，陪其吟咏，皆曰孺子可教。後相遇於京洛，与支、许之契焉。上人没後十七年，予为吴郡，其门人秀峰捧先师之文来乞词以志，且曰：“师尝在吴，赋诗近二千首，今删去三百篇，勒为十卷。自大历至元和，凡五十年间，接词客闻人酬唱，别为十卷。今也思行乎昭代，求一言羽翼之。”因为评曰：“世之言诗僧多出江左。灵一导其源，护国袭之。清江扬其波，法振沿之。如么弦孤韵，瞥入人耳，非大乐之音。独吴兴昼公，能备众体。昼公後，澈公承之。”至如《芙蓉园新寺》诗云：“经来白马寺，僧到赤乌年。”《谪汀州》云：“青蝇为吊客，黄耳寄家书。”可为入作者阃域，岂独雄於诗僧间邪。
    ○泽宫诗引
    泽宫，送士岁贡也。晋昌唐如晦以信谊为良弓，文学为矢，规爵禄犹众禽。密彀持满，溯风蜚缴者数矣。有措杯之妙，而无双之获。弓收视，归究其术，繇是迹愈屈而愈闻，君子益多之。彼不由其术一幸而中者，虽悬貊在庭，君子未尝多也。岁殚矣，告予以西，余为赋《泽宫》一章，庶见子之弓弗再张也已。
    ○彭阳唱和集引
    丞相彭阳公始由贡士以文章为羽翼，怒飞於冥冥。及贵为元老，以篇咏佐琴壶，取适乎间讠燕，锵然如朱弦玉磬，故名闻於世间。鄙人少时亦尝以词艺梯而航之，中途见险，流落不试。而胸中之气伊郁蜿蜒，泄为章句，以遣愁沮，凄然如ㄡ桐孤竹，亦名闻於世间。虽穷达异趣，而音英同域，故相遇甚欢。其会面必抒怀，其离居必寄兴，重酬累赠，体备今古，好事者多传布之。今年公在并州，余守吴门，相去迥远，而音徽如近。且有书来抵曰：“三川守白君编录与吾子赠答，缄缥囊以遗余。白君为词以冠其前，号曰《刘白集》。悠悠思与所赋亦盈於巾箱，盍次第之，以塞三川之请？”於是缉缀，凡有百馀篇，以《彭阳唱和集》为目，勒成两轴。尔後继赋，附於左方。大和七年二月五日，中山刘禹锡述。
    ○彭阳唱和集後引
    贞元中，予为御史，彭阳公从事於太原，以文章相往来有日矣。无何，予受谴南迁，十馀年间，公登用至宰相，出为衡州，方获会面。输写蕴积，相视泫然。尔後或杂赋诗赠答，编成两轴。大和五年，余领吴郡，公镇太原，常发函寓书，必有章句，络绎於数千里内，无旷旬时。八年，公为吏部尚书，予牧临汝，有诗叹七年之别，署其後云：集卷自此为第三。未几，予转左冯，公登左揆，每悔近而不见，形於咏言。开成元年，公镇南梁，予以太子宾客分司东都，新韵继至，率云三轴成矣。二年冬，忽寄一章，词调凄切，似有永诀之旨，伸纸悸叹。居数日，果承讣书。呜呼！聆风相悦者四十年，会面交欢者十九年，以诗见投凡七十九首，勒成三卷，以副平生之言。
    ○吴蜀集引
    长庆四年，余为历阳守，今丞相赵郡李公时镇南徐州。每赋诗，飞函相示，且命同作。尔後出处乖远，亦如邻封。凡酬唱始於江南，而终於剑外，故以吴蜀为目云。
    ○汝洛集引
    大和八年，予自姑苏转临汝，乐天罢三川守，复以宾客分司东都。未几，有诏领冯翊。辞不拜职。授太子少傅分务，以遂其高。时予代居左冯。明年，予罢郡，以宾客入洛，日以章句交欢。因而编之，命为汝洛集。
    ●卷六百六
    ☆刘禹锡（八）
    ○国学新修五经壁本记
    初，大历中名儒张参为国子司业，始详定五经，书於论堂东西厢之壁。辨齐鲁之音，取其宜；考古今之文，取其正。繇是诸生之师心曲学、偏听臆脱，咸束之而归於大同。揭揭高悬，积六十岁，崩剥污蔑，氵典然不鲜。今天子尚文章，尊典籍。於苑囿不加尺椽，而成均以治。国学上言，遽赐千万。时祭酒实尸之，博士公肃实佐之。国庠重严，过者必式。遂以羡赢，再新壁书。惩前土涂不克以寿，乃析坚木负墉而比之。其制如版牍而高广，其平如粉泽而洁滑。皆施阴关，使众如一。附离之际，无迹而寻。堂皇靓深，两庑相照。申命国子能通法书者，分章揆日，逊其业而缮写焉。笔削既成，雠校既精，白黑彬班，了然飞动。以蒙来求，焕若星辰；以敬来趋，肃如神明；以疑来质，决若蓍蔡。由京师而风天下，覃及九译，咸知宗师，非止服逢掖者钻仰而已。於是学官陈师正等暨生徒凡四百二十有八人请金石刻，且歌之曰：
    我有学宇，既倾而成之。我有壁经，既昧而明之。孰规模之，孰发挥之。祭酒维齐，博士维韦。俾我学徒，弦歌以时。切切祁祁，不敖不嬉。庶乎遒人，来采我诗。
    时余为礼部郎，凡瞽宗之事得以关决，故书之以移史官，宜附於艺文云。
    ○成都府新修福成寺记
    益城右门大逵坦然西驰，曰石┺街。街之北有仁祠，形焉直启，曰福成寺。寺之殿台与城之楼，交错相辉，绣於碧霄，望之如昆阆间物。大和四年，蜀帅非将材，不修边备。南诏君长谍得内空，乘隙坌入，斗於城下，或纵火以骇众，此寺乃焚。高门修廊，委为寒烬。如是者再岁，帝念坤维，丞相复来。山川如迎，父老相识，环视故地，寺为ㄡ墟。载兴起废之叹，爰有植因之愿。乃命主俸吏以吾缗钱三十万为经营之基，自公来思，蜀号无事，时康岁稔，人乐檀施，公言既先，应如决川。乃倾囊褚，乃出怀袖。胜因化愚，慧力摄悭。男奔女骤，急於征令。匠者度材以指众徒，艺者运思以役众技。斤锯磨砻，丁丁登登。陶者储精，圬者效能。自火宅，复为金绳。沿故鼎新，因毁成妍。华夷纵观，万目同耸。既告讫役，公来庆成。云鲜日润，辉映前後。於是都人舞忭而谣曰：“昔公去此。福成以毁。今公重还。福成复完。民安军治。亦如此寺。”庸可勿纪乎？公实闻斯言，遂折简见命，谨月而日之。时大和某年某月日，大檀越具官封爵段氏，其他发大愿者、程功董事者，自中贵人及宾介将吏若僧徒，偕籍之而刻於石。
    ○夔州始兴寺移铁像记
    佛薪尽於乾竺，而像教东行。是法平等，故所至为净土；是身应供，故随念如降生。先是鱼复人有以利金为弥勒像者，重千钧，容瑞相，人天两足。凫氏卒事，而他工未备，故寓於西偏，不知其几年矣。寺僧法照，瞻礼发信，赤肩白足，入诸大城，乃至聚落，无空过者。积十馀年，得信财无量。繇是购工以尝巧，募徒而毕力。四辈增增，工麾以肱。中枢外脉，阴转阳动。如地涌，岌如山行。大匠无言，尊容响明。青莲承趺，金兽捧持。藻井花，葱茏四垂。邑人膜拜，如佛出世。法照以愿力能就，泣於佛前，因持片石，乞词以示後。
    案此寺始於宇文周。初，濒江埤庳，皇唐神龙中，为水所坏。有波那赖耶国僧广照浮海而至，顿锡不去，遂移於今道场所。山曰磨刀，岭曰虎冈。其经始与克终，皆蕃僧是力。後之有志者，岂无人哉？法照夔人，姓穆氏。年十有五出家，依江陵名僧受具。肇自贞元二十年甲申归此寺，愿崇建有为，凡修大殿、立菩萨，大弟子侍佛左右，逮长庆癸卯有成，其善植德本者欤！
    ○牛头山第一祖融大师新塔记
    初，摩阿迦叶受佛心印，得其人而传之，至师子比邱，凡二十五叶而达摩得焉。东来中华，华人奉之为第一祖。又三传至双峰信公，双峰广其道而歧之：一为东山宗，能、秀、寂其後也；一为牛头宗，严、持、威、鹤林、径山其後也。分慈氏之一支，为如来之别子。咸有祖称，粲然贯珠。
    大师号法融，姓韦氏，延陵人。少为儒，博极群书，既而叹曰：“此仁义言耳，吾志求出世间法。”遂入句曲，依僧炅，改逢掖而缁之。徙居是山，宴坐石室。以慧力感通，故旱麓泉涌；以神功示现，故皓雪莲生。巨蛇摧伏，群鹿听法。贞观中，双峰过江，望牛头顿锡曰：“此山有道气，宜有得之者。”乃东，果与大师相遇。性合神契，至於无言，同跻智地，密付真印。揭立江左，名闻九围。学徒百千，如水归海。由其门而为天人师者，皆脉分焉。显庆二年，报身示灭。道在後觉，神依故山。戒香不绝，龛座未饰。夫岂不思乎？盖神期冥数，必有所待。
    大和三年，润州牧浙江西道观察使检校礼部尚书赵郡李公，在镇三闰，百为大备，尚理信古，儒元交修。始下令禁桑门贩佛以眩人者，而於真实相深达焉。尝谓大师像设，宜从本教，言自我启，因自我成。乃召主吏籍我月入，得缗钱二十万，俾秣陵令如符经营之。三月甲子，新塔成，事严而工人尽艺，诚达而山神来护。愿力既从，众心知归。撞钟告白，龙象大会。诸天声香之蕴，如见如闻。即相生敬，明幽同感。尚书欲传信於後远，命愚志之。夫上士解空而离相，中士著空而嫉有。不因相何以示觉？不因有何以悟无？彼达真谛而得中道者，当知为而不有，贤乎以不修为无也。
    ○天平军节度使厅壁记
    元和十四年春二月，王师平河南负固之地十有二州。宪宗视地图户版，俾参其地。三月，有诏：其以曹、濮隶郓为一隅，桉部三郡，统兵三万。乃新其军，锡号天平。盖承天威以平暴悖，志动扬休，在称为雄。新邦始徕，污浴犹用。朝廷革之以渐，故命功臣或办吏以帅焉。大和三年冬，天平监军使以故侯病闻。上方注意治本，乃以牙璋玉节鼎右仆射官称赐东都留守令狐公曰：“予择文武惟汝兼，前年镇汴州有显庸，往年弼宪宗有素贵。徒得君重，刚吾四支。”公西拜稽首，登车有耀。不逾旬抵治所，夹清河而域之。
    惟郓州在春秋为须句之国，涉汉为济东，盖《禹贡》兖州之域。宣精在上，奎为文宿；画野在下，鲁为儒乡。故其人知书，风俗信厚。天宝末，大憝起於幽都，虏将因兵锋取其地。右勇左德，积六十年。公之来思，如古医之治剧病，宣泄颐养，气还神复。大凡抗诏条国式於身以先之，示菲约以裕人，信赏罚以格物。物力日完，人风自移。涉月报政，逾年鼎治。牙门之容，暨暨而恭；垒门之容，仡仡而和；里门之容，阗阗而遂。劳者以安，去者以归。分星不摇，田祖降福。凡革前非：罢供第无名钱岁钜万，菽粟如之，锦缯且千两；去苛法急征毁家偿租之令，故流庸自占四万室。众无吁咨，和气乃来。三田仍稔，草木咸瑞。岂偶尔哉？
    初，斯堂西墉有刺史记，而元戎雄尊之位虚其左方，岂有待邪？公命愚志之，俾来者仰公知变风之自。大和五年四月二十六日记。
    ○山南西道节度使厅壁记
  </div>
  <div class="pagination">
   <a href="全唐文_page351.html">
    上一页
   </a>
   <span>
    ...
   </span>
   <a href="全唐文_page347.html">
    347
   </a>
   <a href="全唐文_page348.html">
    348
   </a>
   <a href="全唐文_page349.html">
    349
   </a>
   <a href="全唐文_page350.html">
    350
   </a>
   <a href="全唐文_page351.html">
    351
   </a>
   <span class="current-page">
    352
   </span>
   <a href="全唐文_page353.html">
    353
   </a>
   <a href="全唐文_page354.html">
    354
   </a>
   <a href="全唐文_page355.html">
    355
   </a>
   <a href="全唐文_page356.html">
    356
   </a>
   <a href="全唐文_page357.html">
    357
   </a>
   <span>
    ...
   </span>
   <a href="全唐文_page353.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
