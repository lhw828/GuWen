<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 345 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 345 页/共 603 页
  </h1>
  <div class="content">
   何先生之凛凛兮，厉针石而从之。但仲尼之去鲁兮，曰吾行之迟迟。柳下惠之直道兮，又焉往而可施。今夫世之议夫子兮，曰胡隐忍而怀斯。惟达人之卓轨兮，固僻陋之所疑。委故都以从利兮，吾知先生之不忍。立而视其覆坠兮，又非先生之所志。穷与达固不渝兮，夫惟服道以守义。矧先生之悃忄兮，蹈大故而不贰。沈璜瘗佩兮，孰幽而不光。荃蕙蔽匿兮，胡久而不芳。
    先生之貌不可得兮，犹仿佛其文章。托遗编而叹喟兮，涣余涕之盈眶。呵星辰而驱诡怪兮，夫孰救于崩亡。何挥霍夫雷电兮，苟为是之荒茫。耀夸辞之党朗兮，世果以是之为狂。哀余衷之坎坎兮，独蕴愤而增伤。谅先生之不言兮，后之人又何望。忠诚之既内激兮，抑衔忍而不长。芊为屈之几何兮，胡独焚其中肠。
    吾哀今之为仕兮，庸有虑时之否臧。食君之禄畏不厚兮，悼尔位之不昌。退自服以默默兮，曰吾言之不行。既俞风之不可去兮，怀先生之可忘。
    ○吊乐毅文
    许纵自燕来，曰：燕之南有墓焉，其志曰“乐生之墓”。余闻而哀之。其返也，与之文，使吊焉。
    大厦之骞兮，风雨萃之。车亡其轴兮，乘者弃之。呜呼夫子兮，不幸类之。尚何为哉？昭不可留兮，道不可常。畏死疾走兮，狂顾徨。燕复为齐兮，东海洋洋。嗟夫子之专直兮，不虑后而为防。胡去规而就矩兮，卒陷滞以流亡。惜功美之不就兮，俾愚昧之周章。岂夫子之不能兮，无亦恶是之遑遑。仁夫对赵之悃款兮，诚不忍其故邦。君子之容与兮，弥亿载而愈光。谅遭时之不然兮，匪谋虑之不长。跽陈辞以陨涕兮，仰视天之茫茫。苟偷世之谓何兮，言余心之不臧。
    ●卷五百九十三
    ☆柳宗元（二十五）
    ○舜庙祈晴文
    年月日，某官某，敢用牲牢之奠，昭祭于虞帝之神。帝入大麓，雷雨不迷。帝在璇玑，七政以齐。九泽既陂，锡禹玄圭。至德神化，后谁与稽。勤事南巡，祀典以跻。此焉告终，宜福遗黎。庙貌如在，精诚不睽。今阳德愆候，有氵凄凄。降是水潦，混为涂泥。岸有善崩，流或断堤。泛滥畴陇，陂也圃畦。恒雨获戾，循咎增凄。忍兹嘉生，均彼蓬藜。敢望诛黑戾，扌失阴。式乾后土，以廓天倪。粢盛不害，余粮可栖。或簸或溲，为酒为醯。枪枪笙镛，坎坎鼓鼙。百忙祀德，心不携。岂独藻，征诸涧溪。帝其听之，无作神羞！
    ○雷塘祈雨文
    惟神之居，为坎为雷。专此二象，宅于岩隈。风马□车，肃焉徘徊。能泽地产，以祛人灾。钦兹有灵，爰以庙飨。神惟智知，我以诚往。苟失其应，人将安仰。岁既旱，害兹生长。敢用昭告，期于。某自朝受命，临兹裔壤。莅政方初，庶无淫枉。廉洁自持，忠信是仗。苟有获戾，神其可罔。擢擢嘉生，惟天之养。岂使粢盛，夷于草莽。腾波通气，出地奋响。钦若成功，惟神是奖。
    ○牙文
    维年月日，某官某，以清酌少牢之奠，于军牙之神。秦定百越，汉开九郡，自兹编列，同于诸华。天宝兆乱，北方荐役，惟是南方，久稽讨伐。藩蛮怙险，乳字生聚，悖傲威命，虐夷齐人。黄姓陋孽，实恣盗暴，僮壮杀老，掠使臣。枭视洞窟，以逃大戮。今皇帝受天景命，敷于有仁，凡百凶毒，罔不震伐。齐鲁劓殄，赵魏显化。溥天之下，咸顺帝理。唯是琐眇，尚恣昏顽，致天震怒，命底于罚。官臣某钦率邦典，统戎于征。惟尔有神，懋扬乃职，敢告无纵诡类，无刘我徒。镞刃锋锷，毕集于凶躬，铠甲干盾，咸完于义躯。焚炀荡沃，往如行虚。俾人怀于安，以靖离之隅。在是举也。往，钦哉！无作神羞。急急如律今。
    ○祭纛文
    维年月日，某官以牲牢之奠，祭于纛神。惟昔沣有大特，化为巨梓。秦人凭神，乃建茸头，是为兵主，用以行师。汉宗蚩尤，亦作灵旗。既类既，指于有罪。北面诏盟，抗侯以射。虽有古典，今弃不用，惟兹之制，神实守祀。有蠢黄孽，保固虐人。俾兹太平，犹用戎律。天子有命，威施于下，惟守臣某，董众抚师。秉羽先刃，出用兹日。敢修外事，爰荐求牛。庶无留行，以殄有罪。国有祀典，属于神明。伤夷大命，无敢私顾，惟克胜敌，以全天兵。去兹蟊贼，达我涵育。收厥隶圉，役于校人。海隅黎献，永底于理。无或顿刃，以为神耻。急急如律令。
    ○祭井文
    致祭于水土之神。惟神蓄是元德，演为人用。不穷之养，功并乳氵重。惟古有制，八家所共。是邦阙焉，官守斯恐。蕴利滋久，灵则深。爰告有神，惟恻我心。卜兹利兆，于彼城阴。神斯有仁，是鉴是临。惟昔善崩，今则坚好。惟昔匝石，今则顺道。终古所无，聿从心祷。非神是与，人力焉保。发自元冥，成于富媪。克长厥灵，不爱其宝。敬修报礼，式荐藻。
    ○门文
    于城门之神。惟神配阴含德，司其翕辟。能收水，以成绩。淫雨斯降，害于麦。野夫兴忧，官守增惕。诸阴既闭，休征未获。敬用瓢齐，以展周索。纳其□气，复我川泽。惟神是依，式伫来格。
    ○祭六伯母文
    维贞元十七年，岁次辛巳，二月癸巳朔，二十五日丁巳，侄男华州华阴县主簿，谨以清酌庶羞之奠，敬祭于六伯母之灵。伏惟天锡考寿，神资淑德。高明而和，柔惠且直。敬长慈幼，宗姻仰则。不偕贵位，孰不凄恻。呜呼哀哉！移天夙丧，丁此闵凶。主器继夭，莫承于宗。懿彼贤女，孝诚自中。温温良人，竟扬德风。承顺必敬，滑甘则丰。致养有荣，其道克终。天祸弊族，远承哀讣。缠牵官事，奔哭无路。亦既请告，聿来京师。以号以呼，祗拜堂帷。子姓凋落，宗门日衰。托于外姻，陈此灵仪。幼女号恋，誓言固之。仁贤见容，曲遂其私。内顾孱眇，祗益摧悲。诚愧于人，岂曰得宜。今岁调选，获参士林。主其簿书，于华之阴。受禄虽微，莫遂曩心。夙驾东征，祖将临。朔望是违，哀怀岂任。呜呼哀哉！
    ○祭独孤氏丈母文
    维年月日，某以清酌之奠祭于独孤氏丈母之灵。惟灵育德涵仁，克生贤子。生而不淑，未壮而死。名播九围，望高群士。虽微禄位，人羡其美。在抱无孙，承家乏祀。孝女良婿，适遵燕喜。某曩与子重，道契义均。知心为贵，实在斯人。奉养宜继，将致其勤。竟罹祸谪，逾纪漂沦。夙志斯阻，微衷莫申。冀荣末路，私愿获陈。遽此承讣，天胡不仁。呜呼哀哉！昔也高堂，世悲其独。今兹元室，孝道当复。神感昭融，不疾而速。灵识逾浚，承欢载穆。式致其安，宁置其毒。愿言有知，以慰幽躅。
    ○祭从兄文
    呜呼！我姓婵嫣，由古而蕃。钟鼎世绍，圭茅并分。至于有国，爵列加尊。联事尚书，十有八人。中遭诸武，抑遏仇冤。踣弊不振，数逾百年。近者纷纷，稍出能贤。族属旌耀，期复于前。君修其辞，楚越犹传。从事诸侯，假乎郡藩。人谣吏畏，威惠咸宣。神胡不佑，命不能延。兴起之望，是越是愆。岁首去我，将滨海Й。留连欢娱，涉月弥旬。夜膏炬，昼凌风烟。理策岖，縻舟潺。将辞又醉，就往而旋。今者之来，徒御凄然。垂帷，飞翻翻。升拜无形，合哭谁闻。逝归从，于邓之原。铭墓有辞，发我狂言。祗陈其悲，匪暇于文。觞有旨酒，豆有犭屯肩。伊奠之菲，而诚孔繁。灵耶罔耶？有涕涟涟。
    ○祭弟宗直文
    维年月日，八哥以清酌之奠，祭于亡弟十郎之灵。吾门凋丧，岁月已久。但见祸谪，未闻昌延。使尔有志，不得存立。延陵已上，四房子胜，各为单孑，忄造忄造早夭，汝又继终，两房祭祀，今已无主。吾又未有男子，尔曹则虽有如无。一门嗣续，不绝如线。仁义正直，天竟不知，理极道乖，无所告诉。汝生有志气，好善嫉邪，勤学成癖，攻文致病，年才三十，不禄命尽。苍天苍天，岂有真宰？如汝德业，尚早合出身，由吾被谤年深，使汝负才自弃。志愿不就，罪非他人，死丧之中，益复为鬼。汝墨法绝代，识者尚稀，及所著文，不令沉没。吾皆收录，以授知音。文类之功，更亦广布，使传于世人，以慰汝灵。知在永州，私有孕妇，吾专优恤，以俟其期。男为小宗，女亦当爱。延子长大，必使有归。抚育教视，使如己子。吾身未死，如汝存焉。炎荒万里，毒瘴充塞，汝已久病，来此伴吾。到未数日，自云小差，雷塘灵泉，言笑如故。一寐不觉，便为古人。茫茫上天，岂知此痛！郡城之隅，佛寺之北，饰以殡纟引，寄于高原。死生同归，誓不相弃，庶几有灵，知我哀恳。
    ○祭姊夫崔使君简文
    永州刺史博陵崔公之灵。天之生人，或哲或愚。君取其英，爰曜于初。誉动京邑，施于方隅。密勿书奏，元侯是俞。蜀寇内侮，祸联羌{髟矛}，君出显画，披攘其徒。南平剑门，西获戎俘。超受刑曹，留总南都。移刺连部，下民其苏。道不可常，病惑中途。悍石是饵，元精以渝。雷谤爰兴，案验增诬。始虽进律，终以论辜。溟海浩浩，而君是逾。崇山茫茫，而君是居。厥弟抗愤，叫于康衢。天子悯焉，讯以文书。御史既斥，连帅是除。期复中壤，遽沦别区。丧还大浸，又溺二孤。痛毒荐仍，振古所无。何谪于天，降此剪屠。柩不及归，寓葬荒墟。将葺将就，誓还里闾。呜呼哀哉！君之子姓，惟自我出。母仪先亏，父训又失。茕茕相值，抚悼增恤，咸冀其才，以大家室。惟昔与君，年殊志匹。昼咨夕计，期正文律。实契师友，岂伊亲昵。谁谓斯人，变易成疾。良志莫践，乖离永诀。呜呼哀哉！永山之西，湘水之东。殡纟引以出，斧屋爰封。神非久留，息驾于中。书石为志，世德斯崇。手以酹，涕出焉穷。
    ○又祭崔简旅榇归上都文
    嘻乎崔公之柩！嘻乎崔公！楚之南，其土不可以室。或分而颓，或确而。阴流泄漏，氵没渝溢。硕鼠大蚁，傍穿侧出，亏疏脆薄，久乃自窒。不如君之乡，式坚且密。嘻乎崔公！楚之南，其鬼不可与友。躁戾佻险，ㄦ申欺苟。脞贱暗勿，轻嚣妄走。不思己类，好是群丑。不如君之乡，式和且偶。日月甚良，子姓甚勤。具是舟舆，宁君之神。去尔夷方，返尔故邻。奕奕其归，宜乐且欣。君死而还，我生而留。永矣殊世，曷从之游。酹觞于座，与涕俱流。
    ○祭崔氏外甥文
    年月日，八舅、十舅以酒肉之奠，敬祭外甥韦六小卿之魂。呜呼！生有孝姿，淑且茂兮。谓吉其终，道克就兮。胡典而丧，离厥咎兮。蹈道而违，死谁兮。岂汝之昧，不能究兮。将夺之鉴，使昏兮。反复搅予，哀何救兮。骨肉无从，魂焉靓兮。庶几来归，以侑兮。酒实于觞，肉盈豆兮。岂伊异人，余所授兮。来耶否耶，歆气臭兮。
    ○祭崔氏外甥女文
    叔舅宗元祭于二十六娘子之灵。凡我诸甥，惟尔为首。甥于我氏，恩顾弥厚。惠明贞淑，仁爱孝友。女德之全，素风斯守。播于族属，芬馨自久。恭惟伯姊，道茂行高。上承下训，克敬能劳。夙有仪则，刑于汝曹。虽云惟性，抑自良陶。汝之先君，以文诲我。周流辩论，有疑必果。恒革其非，以成其可。孰云具美，易以生祸。汝及诸弟，流离莫从。幸获我依，以慰困穷。归之令族，有蔚其容。方冀荣寿，遽罹灾凶。呜呼哀哉！汝自艰酷，二弟继终。海门之哀，今古罕同。骈也英文，敷畅洽通。实期振耀，宏我儒风。又兹夭阏，神理何蒙。盛德余庆，宜福其丰。胡然降戾，惟祸之逢。呜呼哀哉！前岁诏追，廷授远牧。武陵便道，往来信宿。幸兹再见，缓我心曲。犹且轻别，瞻程务速。孰知自此，遂间幽躅。临视无路，溯风恸哭。怛焉自中，如刃之触。邙阜有位，青乌载卜。道途尚艰，岁月逾蹙。方俟归纟引，再期奠沃。寄哀斯文，心焉往复。呜呼哀哉！
    ○祭外甥崔骈文
    祭于卿郎之魂。呜呼！天吝灵奇，取不可贪。既睿又力，神谁以堪。法不是思，而纵其志。盗其管题，褰其箧匮。抽深抉密，担重揭贵。守吏失职，诉帝行事。果殄尔躬，以宁其位。岂不信耶？不然，无鬼诛之行，而中道夭死；有拔萃之才，而三见废委。仁充其躯，毒中骨髓，其何以为累也？兄弟逾十，我出惟八。既孤数祀，中分存没。我为汝舅，牧为我甥。求仁具得，为艺继成。天下莫伦，古罕并行。人而思之，几不欲生。呜呼哀哉！既致其爱，祗极其衰。秦越万里，心魂徘徊。念与汝别，桓公之台。顾余犹壮，视尔如孩。戏抽佛策，前次沲隈。笑颔即路，鸣鞘不回。岂云古今，自此而乖。孰为鬼神，忍是阴诛？得疾之日，兄弟莫在。谒医问巫，卒以幽昧。葬之东野，谁谁会。既虞以奠，谁主谁酹。孤魂冥冥，何托何逝。呜呼哀哉！刑曹继之，以病告余。衔忧驱使，裹药操书。虽惊状剧，犹恃神扶。岂知所赖，终以误吾。我自得罪，无望还都。想尔新墓，少陵之隅。何时归，圮土下呼。渍泪彻圹，以沾以徐。此心未谦，祗益摧纡。累见于梦，宁知有无。寄之哀辞，惟俎及壶。呜呼哀哉！
    ○祭杨凭詹事文
    年月，子婿谨以清酌庶羞之奠，昭祭于丈人之灵。卿云轮，天汉昭回。自然物外，宁杂尘埃。公禀间气，心灵洞开。翱翔自得，谁屑群猜。孝友忠信，闻于九垓。ゼ华发藻，其动如雷。世荣甲科，亦矜显处。公之俊德，有而不顾。御史之选，朝之所注。公勤于养，投劾引去。时任方隅，威刑是务。公施其惠，亦莫有&lt;辶Ф&gt;。京兆之难，下多怨怒。或由以黜，瓦石盈路。公捍其强，仁及童孺。左迁而出，拥道牵慕。道峻多谤，德优见憎。烦言既诋，倚法斯绳。南过九疑，东逾秣陵。颠沛三载，天书乃征。入傅王国，嘉声聿兴。詹事东宫，致政是膺。年唯始至，道则弥励。颉颃今古，优游德艺。实期浚发，再光文陛。谁谓吴天，遽兹降厉。呜呼哀哉！某以通家承德，夙奉良姻。莫成子姓，早丧淑人。恩礼斯重，眷抚惟新。绸缪其志，实敬实勤。迨今挈然，十有八祀。家缺主妇，身迁万里。谤言未明，黜伏逾纪。德辉间绝，音尘莫俟。岁首发函，视远如迩。虽当沉痼，心术犹治。抚膺顿首，流泣瞪视。既敛而还，莫传音旨。乡风长拗，于兹已矣。呜呼哀哉！承讣之始，卜兆既逾。载驰斯文，出拜路隅。哀从海ㄛ，礼致皇都。寸诚相续，终岁不渝。天道悠远，人世多虞。寄心双表，长恨囚拘。呜呼哀哉！
    ○祭穆质给事文
    昭祭于绘事五丈之灵。自古直道，鲜不颠危。祸之重轻，则系盛衰。矫矫明灵，克丁圣时。形躯获宥，三黜无亏。贤良发策，始振其仪。天子动容，敬我直辞。载之册府，命以谏司。抗奸替否，与正为期。奏书百上，知无不为。谁谓刘贾，英风莫追。给事黄门，奉职枢机。封还付外，动获其宜。无旷尔位，惟公在斯。达道之行，实惟交友。患难相死，其废日久。公实毅然，警均海咎。挺身立气，不改其守。黜刺南荒，义言盈口。封章致命，志期殒首。邈矣高标，谁嗣于后。王命南下，郡符东剖。流滞湮沦，歼此遐寿。呜呼哀哉！
    公之伯仲，信惟先执。感激之风，道同义立。中司守直，奸权是袭。致之徽纟墨，诬以贿入。琐琐其徒，榜讯愈急。诏下三司，议于洛邑。噫我先君，邦宪是辑。平及群枉，大忤三揖。危法旋加，潜言俄及。左官夔国，义夫掩泣。邪臣既黜，乃进其级。端于庶僚，直声允集。虔虔小子，夙奉遗则。公在即位，再罹摈抑。时忝宪司，窃分任直。抗辞犯长，有志无力。惟韩洎刘，同愤沾臆。道之不行，衔愧罔极。公在在掖，议登秋官。先定于志，将发其难。决白无状，以申祸端。秉心撰词，义不可干。会逢友累，曾莫自安。感于褚中，有涕ォ澜。呜呼哀哉！
    寿宫久翳，狼荒万里。礼不可违，诚不可弭。抽哀泄愤，舒文致美。愿溯海风，以穷洛。清明如在，神鉴何已。呜呼格思，以慰勤止。
    ○祭吕衡州温文
    维元和六年岁次辛卯九月癸巳朔某日，友人守永州司马员外置同正员柳宗元，谨遣书吏同曹、家人襄儿，奉清酌庶羞之奠，敬祭于吕八兄化光之灵。呜呼天平！君子何厉？天实仇之。生人何罪？天实仇之。聪明正直，行为君子，天则必速其死。道德仁义，志存生人，天则必夭其身。吾固知苍苍之无信，漠漠之无神。今于化光之殁，悲逾深而毒逾甚。故复呼天以云云。
    天乎痛哉！尧舜之道，至大以简。仲尼之文，至幽以默。千载纷争，或失或得。倬乎吾兄，独取其直。贯于化始，与道成极。推而下之，法度不忒。旁而肆之，中和允塞。道大艺备，斯为全德。而官止刺一州，年不逾四十。佐王之志，没而不立。岂非修正直以召灾，好仁义以速咎者耶？
    宗元幼虽好学，晚未闻道，洎乎获友君子，乃知适于中庸，削去邪杂，显陈直正，为道不谬，兄实使然。呜呼！积乎中不必施于外，裕乎古不必谐于今，二事相兼，从古至少，至于化光，最为太甚。理行第一，尚非所长，文章过人，略而不有，夙志所蓄，巍然可知。贪愚皆贵，险很皆老，则化光之夭厄，反不荣欤？所恸者志不得行，功不得施，蚩蚩之民，不被化光之德；庸庸之俗，不知化光之心。斯言一出，内若焚裂。海内甚广，知音几人？自友朋凋丧，志业殆绝，惟望化光伸其宏略，震耀昌大，兴行于时，使斯人徒，知我所立。今复往矣，吾道息矣！虽其存者，志亦死矣！临江大哭，万事已矣！穷天之英，贯古之识。一朝去此，终复何适。
    呜呼化光！今何为乎？止乎行乎？昧乎明平？岂荡为太空与化无穷乎？将结为光耀以助临照乎？岂为雨为露以泽下土乎？将为雷为霆以泄怨怒乎？岂为凤为麟、为景星为卿云以寓其神乎？将为金为锡、为圭为壁以牺其魄乎？岂复为贤人以续其志乎？将奋为神明以遂其义乎？不然，是昭昭者其得已乎，其不得已乎？抑有知乎，其无知乎？彼且有知，其可使吾知之乎？幽明茫然，一恸肠绝。呜呼化光！庶或听之。
    ○祭李中丞文
    维贞元二十年岁次甲申五月某朔二十二日，故吏儒林郎守侍御史王播、将仕郎守殿中传御史穆质、奉议郎行殿中侍御史冯邈、承奉郎守监察御史韩泰、宣德郎行监察御史范传正、文林郎守监察御史刘禹锡、承务郎监察御史里行柳宗元、承务郎监察御史里行李程等，谨以清酌之奠，敬祭于故中丞赠刑部侍郎李公之灵。
    惟公坚贞守道，洁廉成德。当官秉彝，卓尔孤直。高节外峻，纯诚内植。临事不回，执心无惑。矫矫劲质，擢于天枝。式是邦族，粲其羽仪。发迹内史，参其军事。自下靡刂上，直词屡至。于后受邑，历抚疲人。公去逾久，人滋咏呻。夏从京邑，辟署司录。振其纲条，端我甸服。黠吏屏气，贪官窒欲。赫赫有命，登于王庭。邦赋以修，国用是经。实抗其长，以奉准程。校其簿书，无失奇赢。进为正郎，勾会是专。乃刺于商，虎节登山。化脊为沃，致夷于艰。道途讴歌，有诏征还。丞我御史，执其宪矩。纠逖之志，直清是举。慎择寮吏，必薪之楚。终始七载，不忘祗勤。事无观瞻，道有屈伸。皂囊密启，忠恳屡陈。今望逾重，名卿是属。拖绅遽闻，卷衣已复。礼备赠，恩加命服。窀穸有时，岁月逾蹩。
    播等猥备官属，况当荐延。承其规模，奉以周旋。近或逾月，远则累年。咸承至公，官守获全。故事尽在，遗风蔼然。俯仰庭除，顾慕潺。致诚一觞，拜诀堂筵。呜呼哀哉！
    ○为韦京兆祭杜河中文
    维年月日甲子，京兆尹韦夏卿，谨以清酌之奠，敬祭于故河中节度赠礼部尚书杜公之灵。自古谋帅，恒在诸儒。晋登，亦以诗书。爰及近代，二柄殊途。授钺之臣，率由武夫。时惟明灵，道冠学徒。天子有命，总其戎车。何以邦之？维绛及蒲。有山有河，殿此大都。耀昌时，振宣后学。命服之盛，光于列岳。谓保丰福，永縻王爵。寿如何期，神不可度。呜呼哀哉！
    大历之岁，诏征茂才。时忝同道，俱起草莱。怀策既陈，纶言焕开。考第居甲，自天昭回。分命邦畿，步武获陪。同志为友，星霜屡回。长我十年，礼宜兄事。周游欢洽，莫不如志。于后多幸，谬列周行。又同制书，并命文昌。及余稍迁，吏部为郎。公属中兵，此焉分行。再获联事，东西相望。出处同道，乐惟其常。后予出刺，几载南服。公自左辅，遂膺推毂。我勤魏阙，爰总九流。谁谓河广，愿言莫由。烹鱼之间，往复相酬。惠好斯厚，惟以绸缪。余弟宗卿，获庇仁宇。命佐廉问，忘其愚鲁。假以羽翼，俾之骛翥。惠文峨峨，赤绂在股。荣映斯极，从容何补。承庆惟深，报恩无所。呜呼哀哉！天子震悼，哀我良臣。密印追赠，尚书礼殷。四方兴嗟，况此故人。循念平苟，徘徊悲辛。卜葬斯及，礼仪毕陈。敬荐行潦，泄哀兹辰。呜呼哀哉！
    ○为韦京兆祭太常崔少卿文
    维年月日甲子，京兆尹韦夏卿，谨以清酌庶羞之奠，敬祭于亡友故太常少卿崔君之灵。惟灵率是良志，蹈其吉德，炳蔚文彩，周流学殖。孔氏之训，专其传释。黄老之言，探乎幽喷。六书奥秘，是究是索。叩尔元关，保其真宅。艺成行备，披云骋迹。康庄未穷，汜已极。呜呼哀哉！
    夙岁同道，从容洛师。接袂交襟，以遨以嬉。策驾嵩少，溯舟伊。笑咏周星，其乐熙熙。丹霄可望，青云可期。洛中十友，谈者荣之。惟郑洎齐，各登鼎司。或丧或存，山川是违。ム我夫子，宜相清时。命之不遐，孰不凄悲。呜呼哀哉！
    往佐居守，及尔同僚。笑遨交欢，匪夕则朝。入同其室，出联其镳。投文报章，既歌且谣。及我为郎，优游吏部。公为御史，持宪天路。文陛徐趋，眷恋相顾。欢爱之分，有加于素。自我于迈，历刺东吴。离忧十年，复会名都。余为侍郎，铨总攸居。实得茂彦，奉其规模。联事合情，又倍其初。我尹克兆，公亚奉常。步武相望，佩玉以锵。谓保愉乐，长此翱翔。抱疾几何，忽焉其亡。呜呼痛哉！
    原念往昔，爱均骨肉。我有书笥，盈君尺犊。寤言在耳，今古何速。失涕兴哀，匍匐往哭。抚筵一呼，心焉摧剥。日月逾迈，佳城遽卜。素车子里，逶迤山谷。晦尔精灵，藏之斧屋。呜呼哀哉！丹旌即路，祖奠在庭。去此昭昭，就尔冥冥。敬陈酌，以告明灵。临觞永痛，庶写哀忱。呜呼哀哉！伏维尚飨。
    ○为李京兆祭杨凝郎中文
    维贞元十九年岁次癸未四月辛未朔某日，检校工部尚书京兆尹司农卿李实，谨以清酌庶羞之奠，敬祭于故兵部郎中杨公之灵。
    惟灵清标霜洁，馨德兰熏。冲和茂著，孝友彰闻。浚发洪绪，激扬清芬。思侔德祖，学绍子云。莹彼灵府，彬其英文。吐论冠时，舒华轶群。百氏之奥，一言可分。旁贯释老，岂伊《典》《坟》。谓蹑公相，赞扬圣君。高山安仰，逝水。呜呼哀哉！
    惟是伯仲，并为士则。连擢首科，迭层显职。公之懿美，发自朋僚。播于四方，令闻克昭。炯然烛识，卓尔孤标。翼翼其容，羽仪清朝。载笔东掖，动无不纪。起草南宫，时论增美。大梁有艰，天子是使。密勿之谋，唯道是履。复归郎署，职兹中兵。简稽无挠，以考其成。英风未摅，沉疴遽婴。孰云积善，降以促龄。昔岁江表，获同宴语。谬为好仁，不我遐阻。公之元兄，复惠德音。化优多暇，眷眄逾深。情言盈耳，尺素相寻。冀兹竞爽，儒林。及此雕落，祗摧我心。呜呼哀哉！
    遣车就引，哀挽先路。迅风凄悲，颓景幽幕。倾都殄瘁，挥涕相顾。矧兹故人，谁任痛慕。横污一觞，讵写平素。尚飨。
    ○为安南杨侍御祭张都护文
    维年月日，故史某职官某，致祭于故都护御史中丞张公之灵。交州之大，南极天际。禹绩无施，秦强莫制。或宾或叛，越自汉世。至唐宣风，初鲜宁岁。稍臣卉服，渐化椎髻。卒为华人，流我恺悌。士燮之理，惟公克继。勤劳远图，敷赞嘉惠。铜柱南表，前功载修。空道北出，式遏蛮瞰。梯航连连，施筛悠悠。辐凑都会，皇威以流。方荷天宠，宜公宜侯。声驰帝乡，魄降炎州。呜呼哀哉！
    公昔试吏，时推清能。公昔乘，人知准绳。鳏嫠以安，征赋用登。柱史稍迁，郎曹继升。程功佐理，海裔斯澄。乃纪南方，专任是凭。礼分五玉，恩锡百朋。开府辟椽，群英攸属。顾兹陋微，敢厕甄录。既受筐篚，载加命服。赐有楚冠，用惭豸角。星言赴命，注望帷幄。视险如夷，瞻程非邈。伯氏左宦，爰滞中途。流连隐忧，言念涕儒。子姓莫在，使命顿殊。兢魂吊影，敢废斯须。情留江徼，梦结天隅。恩切有裕，义乖从役。顾慕长恸，展转增惕。膂力犹在，中肠屡激。方俟消忧，永期投迹。谦德不福，法星降灾。庭悬遽彻，ㄞ讣爰来。抚躬益恨，循顾增哀。瞻容莫及，报德何阶。青车北辕，申奠克谐。望拜徒至，音尘永乖。南州斗酒，庶写幽怀。
    ○祭万年裴令文
    惟灵孝友之性，实惟天与，饰以儒书，洽其誉处。枵然其量，廓尔其宇。人以义来，我以身许。褰裳赴急，不避寒暑。交半域中，多容鲜拒。贤于博奕，媚兹宴语。或泛或沉，两得其所。考礼成文，坠章克举。展乐承职，音官式序。既联赛复，亦图┺ね。播在奉常，永传仪矩。脱略细微，傲忽烦言。坦然自居，无顾仇怨。卒成官谤，莫究祸源。坐黜中徙，再期腾て。孰云宿愤，遽此归魂。呜呼哀哉！世称姻党，鲜克终吉。唯我与君，久而逾密。追惟淑德，嫔于君室。上顺尊卑，下欢俦匹。致其孝敬，式是仁恤。爰及童孩，处心勿失。君之仲季，茂于文术。游艺相从，操觚散帙。顾余蹇劣，厕迹奔逸。二纪于今，交情若一。屡闻凋缺，互见迁黜。契阔伶俜，分形间质。方期末路，稍追曩日。时不我谋，于焉斯毕。营营卫尉，独守邦秩。想其永哀，淮海萧索。呜呼哀哉！闻疾驰简，其命未返。翩其讣书，来自番禺。块守穷荒，山夔与居。有眉不申，有志不舒。况逢零悴，当此囚拘。拊膺长恸，长恸何如。菲礼无取，况哀有余。呜呼哀哉！
    ○祭吕敬叔文
    维年月日朔，友人从内兄守永州司马员外置同正员柳宗元，敬以酒肉之奠，致祭于亡友吕敬叔之魂。呜呼！鞠躬历聘，或以不答，屠渔乖离，夫何克合？大或不容，小或见遗。往来逢迎，今古参差。惟子之中，忠勇充之。以诚与物，退受其疵。智谋宏长，辨论恢奇。岩峨博大，与世异姿。何付之器，而踬于时。常日余武，王功是期。誓耆其力，以达皇威。边鄙不靖，俾供舆师。诸侯顺道，戎貊咸宜。今其殁矣，哀志之违。知之无补，世又罕知。呜呼哀哉！昔与子游，尚疑其志。及观其长，诚任其新。日异其能，岁增其智。进如川行，浩浩而遂。天乎有亡，中道是弃。余慎取友，惟心之虔。周游人间，余二十年。摈辱非耻，升扬非贤。一贯于道，无四五焉。子之我知，不以事迁。言而见信，貌阻心传。我黜终世，子夭于前。徒称子志，谁信我言。与子俱已，孰云后先。惟子之兄，志同义比。官刺一州，四十而死。子仕方初，百年有几。如何默默，去我选己。有稚之妻，有弱之子。海Й东周，号哭万里。葬纟引之行，获出于此。爰陈酒肉，式嘉且旨。读兹哀辞，以奠而诔。呜呼敬叔，吾道已矣。尚飨。
    ○祭崔君敏文
    夫产昆仑者难为玉，植邓林者难为木。公以令望，显于华族。艺邃六书，学该七录。耽此黄老，恬于宠辱。入补黑衣，出参甸服。纪纲淮海，政令惟肃。宰治岳滨，周于仁育。储闱典议，直清攸属。久次推能，二州继牧。至于是邦，率由旧俗。和易勿亟，优游自足。既有少吏，勤干庶狱。妖诬殄除，淫祠剪覆。出令三岁，人无怨ゥ。进律未行，‘归神何速。某咸以罪戾，谪兹炎方。公垂惠和，枯槁以光。鸣銮适野，泛沿湘。广筵命乐，华烛飞觞。高歌屡舞，终以无荒。纷虑斯屏，忧怀暂忘。良时不再，斯乐难常。今其奈何，顾慕感伤。呜呼！室有迭去，川无息流。追怀曩辰，恍若梦游。奠彻中寝，魂迁乘舟。邦人永思，匍匐隐忧。况我怀德，心焉若抽。洁诚可荐，藻非羞。
    ○祭段宏古文
    世病乎直，人悦其和。行而不容，虽圣奈何。提其信义，谁与同波。以终，坚不可磨。游得其仁，友择其益。始如可进，终会于厄。精诚介然，将贯金石。追恩怀旧，兴词愤激。君昔来辱，备闻嘉言。宵会北堂，昼宴南轩。去适於越，不日其旋。载除我居，望尔北辕。今者之来，丹有翩。兹英志，限此中年。呜呼哀哉！居实斯贫，有子而幼。孰云履信，惟天所。道途之资，敢废于旧。志君之行，铭石斯授。有洁其觞，有楚其豆。庶鉴于诚，临兹飨侑。
    ○祭李中明文
    致祭于亡友中明之灵。夫子之道，邈以恒兮。夫子之志，励以兢兮。求中慊末，若履冰兮。敦仁以孝，实兮。唯毁死亏礼，其他莫惩兮。秉端守一，信厥明兮。月逾岁长，行若登兮。外温其颜，内类直绳兮。谩言来加，不遽陵兮。举世群非，自视宏兮。庶化游于道，大赉是承兮。掩冤舒抑，与类升兮。胡茫茫其不信，卒以祸仍兮。岂韬忠裒信，鬼所憎兮。将教言吾欺，终不可征兮。吾方期子于暮，冀有兴兮。今而弃予，志若崩兮。若将援而上，丧厥肱兮。怛其陨心，交背膺兮。水之绵绵，山万层兮。又淫以雨雪，纡委困委曾兮。互鸺夜啼，群瞑凝兮。魂鬼以行，中道克兮。魑魅呵，曷可凭兮。聊致吾愤，斯言孰称兮。
    ○哭张后余辞（并序）
    后余常山张氏，孝其家，忠其友，为经术甚邃而文。少余七年，颇弟畜之。与之居，终日冲然，忘其有，人与之言，铿尔而厉，辨而归乎中。凡人有道而不显于世，则曰非其世也；道而得乎世，然犹不显，则曰命。命之微不可知，知而索乎外者曰性与貌，后余之性可谓良矣，其貌可谓肃矣。博实宏裕，宜为大官者老，求其所以夭贱，无可得焉。既得进士，明年，疽发髀卒。后余之死，人咸痛之，曰：天之礼善人而杀是子，何也？激者曰：天之杀，恒在善人，而不肖。庄周之说，以为人之君子，天之小人，张君岂天所谓小人者耶？是二者又非论之适也。吾谓善与恶、夭与寿、贵与践，异道而出者也，无所喜怒于其中。道之出者多，其合焉固少，是以君子之难贵且寿也。后余母者而丧良子，东西行者助之哭焉，况其知者耶？然后余不与谄冒者同贵，不与悖乱者同寿，归洁平身，闻道而死，虽勿哭焉可也。呜呼！向更使既闻道而且贵且寿，则其显庸也远矣，又乌能勿痛乎？遂哭之以辞：
    嗟嗟张君，善不必寿。惟道之闻，一日为老，人皆反是，百稔犹幼。子之优游，是亦黄。嗟嗟张君，宠不必贵。尊严为仁，早服高位。淫议肆欲，银艾沦弃。子之崇高，无愧三事。吾见皤皤而童，赫赫而辱。进襦于几杖，负泥涂于冕服。己虽有余，人视不足。子之迹不混乎其间者幸也，宜贺而吊，宜歌而哭，吾其过乎？与其宠而加贵，善而加寿，道施于人，庆及于母，从容邦家，乐我朋友，岂不光裕显大欤？而不克也，则吊而哭者，其无过乎？呜呼！
    ○杨氏子承之哀辞（并序）
    杨氏子承之，既冠，有成人之道。其明年四月，不幸而夭。其外姻解人柳宗元，为之恸且出涕。噫！是子也，气淳以愿，志专以勤，确然而直方，吾未知其止也。作辞赋书论，其言甚伟，余方爱之，谓可以成器者，故不知恸且出涕，况其亲戚者乎？凡天之生物也不类，精粗纷庞，贤愚混同，或远而合，或亲而殊，然则虽人亲戚，亦将有不克知其美者。若杨氏子者，其亲戚皆贤，咸得知之者也。使知之徒以增其悲愁怨号之声，无为也。用是为之辞，以相其哀焉。
    葆醇熙兮承贞则。懿文章兮好循直。诚耿介兮又绰宽。学之勤兮行弥专。质圭璋兮文虎豹。超凌厉兮驰圣道。力未具兮志求通。道之远兮足先穷。有母敫々兮有弟哀号。世父孔悲兮湘水滔滔。去昭旷兮沉幽寞。魂冥冥兮竟难托。死者静兮生者愁。子之淑兮徒增忧。志甚良兮命甚蹙。子之生兮又何欲。悲吾心兮动吾神。谁使子兮淑且仁。呜呼已乎不可追。终怨苦兮徒何为。
    ●卷五百九十四
    ☆吴仲舒
    仲舒，贞元五年进士，为雄武军使张仲武从事。
    ○南风之薰赋（以“悦人阜财，生物咸遂”为韵）
    歌南风之黛兮，肇自前烈。美凯风以时兮，流乎俊哲。澹澹荡荡，生乎无间；馥馥微微，播于有截。故功成作乐，而上下昭著；治定制礼，而君臣有别。吾亦乘日月之至明，致中和之令节。言而履之，万国称庆；动而法之，千寮胥悦。此所谓规模帝舜，慰洽吾人。操五弦之琴而八风从律，征三代之乐而六气平均。使天下霈然而有感，穷海外飒尔而知春。至于传之永久，垂之不朽。可以动萌芽，可以荣林薮。薰风之有德也，使国富以人安；薰风之有惠也，使时和而俗阜。若乃燠佳气兮允塞，埽祥烟兮乍开。早绽青门之柳，先惊上苑之梅。晦入阳春之曲，潜吹玉管之灰。此亦韶年之丽景，况有顺时而丰财。或披襟而乍对，或临水而轻拂。承长养则芳气袭于一人，阐煦妪则膏露沾于万物。斯以发号施令，前规后监。三农以之协洽，兆人以之无咸。如此则典礼备，麟凤至。吾道不乐兮，发身有时。薰风自南兮，万物咸遂。物本无情，因时而生。百姓日用而不觉，五音岁兆于未萌。傥高飙之借便，顺下风而长鸣。
    ☆李夷亮
    夷亮，宰相夷简之弟。贞元五年进士。
    ○鱼在藻赋（以“潜泳水府，形诸雅什”为韵）
    鸿钧之代兮，动植斯庆。至德旁流兮，潜鱼在泳。忻藻荇之是依，美阴阳之克正。载颁其首，将同宴镐之观；不脱于泉，自乐观濠之性。极浦风霁，澄潭月虚。纤鳞缭绕，聚沫纡徐。或在鲛人之室，或过陵鲤之居。莲花东西，信可游而可息；文竿上下，徒欲钓而求诸。岂不以当在宥之时，处恬然之水。乘灏灏之元气，得生生之至理。大信波及，湛恩草靡。无虑竭泽之灾，自保深泉之美。伊元风之扇物，物无细而不沾。惟广运之之铺时，时或与人发潜。（阙）
    ○南风之薰赋（以“悦经阜财，生物咸遂”为韵）
    时之和兮道之至，彼南风兮舒以肆。发于地鼓万物以生成，登于天叶三光而能粹。岂不以律有度而咸应，乐无声而大备。郁郁也从四气之攸分，熙熙然见群芳之已遂。若乃涉维夏，背芳晨。人已，率土惟淳。云物必书，识烟霞之改旧；君臣有礼，知动植之怀仁。符元化，越洪钧。式观风于我后，终解愠于吾人。伊昔虞帝君临，忧劳是切。将纳隍为己任，垂大训于前烈。援琴写操，知庶政之惟和。负居尊，俾含生之是悦。然后泽及幽岩，九区克咸。气扬湮郁，四海无弗。且攸叙于彝伦，故克遗于一物。国家敬授惟明，稽古作程。式宣其和，以厚实生。是以东作之勤，不遗于帝力；南风之咏，屡起于皇情。多士，茫茫万有。犹偃草而咸若，沐薰风之自久。惟德斯硕，惟财孔阜。
    ☆李方叔
    方叔，德宗朝官侍御史，贬江陵掾。
    ○南风之薰赋（以“悦人阜财，生物咸遂”为韵）
    至矣哉！如天之君，声明化淳。穆南端而作乐，播薰风以养人。顺圣时而和，则气无留慝；解吾氓之愠，故物无不亲。所以应乎品类，遍乎天地。感一德而当阳，处八方之正位。使夫微者必扇，幽者必遂。不以动而有光，和而能至。风之始也，日月贞明，星辰齐平。然后荡荡而起，熙熙而生。触类而煦然长育，无朕而潜来备盈。行而有孚，倚五弦而调四气；广而不费，匝九垓而周八…。非比夫抵华叶，陵高城。转丛蕙而渥彩，合万籁而成声者也，风之达也。本于元首，播于群有。使五福富昌，万物殷阜。宜其叶无为之大化，匪独革有苗之小丑。亦有广莫北动，阊阖东来。不如自其南而掩器，一其薰而阜财。则知端拱垂黻，化人无拂。则必合其君，资其物。岂惟三国不监，二叔不咸。徒偃其禾，而表其谗。故我君烈烈，行道有截。歌祖德而庶事用康，谐舜乐而鸣琴不撤。被南风之溥畅，慰远黎之胥悦。士有欲抟风于九霄，希假势于一挈。
  </div>
  <div class="pagination">
   <a href="全唐文_page344.html">
    上一页
   </a>
   <span>
    ...
   </span>
   <a href="全唐文_page340.html">
    340
   </a>
   <a href="全唐文_page341.html">
    341
   </a>
   <a href="全唐文_page342.html">
    342
   </a>
   <a href="全唐文_page343.html">
    343
   </a>
   <a href="全唐文_page344.html">
    344
   </a>
   <span class="current-page">
    345
   </span>
   <a href="全唐文_page346.html">
    346
   </a>
   <a href="全唐文_page347.html">
    347
   </a>
   <a href="全唐文_page348.html">
    348
   </a>
   <a href="全唐文_page349.html">
    349
   </a>
   <a href="全唐文_page350.html">
    350
   </a>
   <span>
    ...
   </span>
   <a href="全唐文_page346.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
