<!DOCTYPE html>
<html>
<head>
    <meta charset="UTF-8">
    <title>香艳丛书 - 第 296 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 296 页/共 467 页</h1>
    <div class="content">　　自序 
　　此余弱冠所作，肠肥脑满，视古今事靡不可为，初不自意其沉顿至于如此。壬辰正月朔三日，闭户无事，披阅残稿，屈指已四十余载，不能毁弃，有浮屠氏三宿桑下之恋。因命儿子辈，杂录成卷。后有嗜痂者，焉知不以树鸡榆肉处之？昔郑寒村晚得痹疾，改其名为“风”。今取同声曰“蹇”，犹郑志也。越三日壬子立春，乌程张蹇书，时年六十有五。 
〖《通鉴》：琅邪少年，肠肥脑满。《后汉书?襄楷传》：或言老子入夷狄为浮屠，浮屠不宿桑下，不欲久生恩爱，精之至也。《南史?刘穆之传》：子邕为太守，嗜创痂。朱彝尊《银盘菇》诗：“未殊榆肉脆，更较树鸡肥。”《广菌谱》：木菌即木耳，亦名木■⑴。南楚人谓‘鸡’为‘■⑴’。树鸡曰‘■⑴’，因味似也。黄庭坚诗：“雁门天花不复忆，况乃桑鹅与树鸡”。《浙江通志》：郑寒村，名梁，字禹梅，浙江慈溪人。康熙戊辰进士。善画。既归里，旋得末疾，右手不随，遂以右手驱染如平时。〗 

　　冬青馆古宫词一 
　　十国宫词，以王建居首。然竹垞以为《关雎》亦房中之作，则其源远余。矣毷氉馀闲，辄引伸之，得三百首，工拙不计也。 
　　金线盘龙五色旗，春宵宫殿换戎衣。鞭丝走过桃花马，争似将军演阵归。 
　　〖《国语》：吴王乃戒令秣马食士，夜中，乃令服兵擐甲，系马舌，出火灶陈士卒。百人以为撒，行百行。行头皆官师，■⑵铎，拱稽，建肥胡，奉文犀之渠。十行一嬖大夫，建旌，提鼓，挟经，秉枹。十旌一将军，载常，建鼓，挟经，秉枹。万人以为方陈，皆白常，白旗，素甲，白羽之矰，望之如荼。王亲秉钺，戴白旗以中陈而立。左军亦如之，皆赤常，赤旗，丹甲，朱羽之矰，望之如火。右军亦如子，皆元常，元旗，黑甲，鸟羽之矰，望之如墨。《昊越春秋》：孙子，名武，吴人也。善为兵法，每陈一篇，王不知口之称善，其意大悦。问曰：“兵法可以小试耶？”孙子曰：“可。可以小试于后宫之女。”王曰：“诺。”孙子曰：“得大王宠姬二人，以为军队长，各将一队。”令三百人皆被甲兜鍪，操剑盾而立，告以军法，随鼓进退，左右回旋，使知其禁。乃令曰：“一鼓皆振，二鼓操进，三鼓为战，形于是。”宫女皆掩口而笑。孙子乃亲自操枹击鼓，三令五申，其笑如故。孙子顾视，诸女连笑不止。孙子大怒，两目忽张，声如骇虎，发上冲冠，项■⑶绝缨。顾谓执法曰：“取铁锧。”孙子曰：“约束不明，申令不信，将之罪也。既以约束，三令五申，卒不却行，士之过也。军法如何？”执法曰：“斩”。武乃令斩队长二人，即吴王之宠姬也。吴王登台观望，正见斩二爱姬，驰使下之，令曰：“寡人已知将军用兵矣。寡人非此二姬，食不甘味，宜勿斩之。”孙子曰：“臣既已受命为将，将法在军。君虽有令，臣不受之。”孙子复撝鼓之，当左右进退回旋规矩，不敢瞬目。二队寂然，无敢顾者。于是乃报吴王曰：“兵已整齐，愿王观之。惟所欲用，使赴水火，犹无难矣，而可以定天下。”任昉《述异记》：吴王夫差，别立春宵宫，为长夜之饮，造千石酒锺。〗 
　　双峨不写采香行，碧杜红栏叶又生。花里飞来双燕子，大家留爪记分明。 
　　 〖《乐史》：《太平寰宇记?香山吴地记》云：“吴王遣美人采香于此山，以为名，故有采香径。”长兴县南屿山，昔西施采香之所，上有兰茞畹。《潜确类书》：“吴燕者，吴宫人，翦爪以验其来也。〗 
　　金钱市上那能同，秋到琴川细细风。未必君王愁胜我，秋深一叶下梧桐。 
　　〖孙奭《孟子疏》：西施每入市，愿见者输金钱一文。任昉《述异记》：梧桐院在吴宫，本吴王夫差旧园也。一名鸣琴川。古乐府云：“梧桐秋，吴王愁。”〗 
　　馆娃深院月如钩，别唤笙歌懒下楼。响屧声中喧笑语，凉风应避殿西头。 
　　〖《述异记》：夫差作天池，池中造青龙舟，舟中陈伎乐，日与西施为水嬉。吴王于宫中作海灵馆、馆娃阁，铜沟玉槛。宫之楹槛，珠玉饰之。《吴郡志》：响屧廊，相传吴王建廊而虚其下，令西施与宫人步屧绕之，则响。〗 
　　溪山如画绛纱张，消夏湾环逭暑凉。水殿乘风归去晚，绣裙幅幅白莲香。 
　　〖宋王伯虎词：“闻说吴王避暑宫，满山六月绛纱红”。《吴郡志》：消夏湾，在昊县西南。相传吴王避署处。李白诗： 
　　风动荷花水殿香，姑苏台上见吴王。 
　　西施醉舞娇无力，笑倚东窗白玉床。〗 
　　美人宫外作春寒，薄试罗衫卍字阑。一夜花梢微雨歇，亲来诸畔种秋兰。 
　　〖《越绝书》：美人宫，周五百九十步。勾践习教西施、郑旦宫台也。〗 
　　章华禁殿郁迢迢，激楚声中亸翠翘。辛苦不辞三饭减，年来忍饿斗纤腰。 
　　〖《墨子》：楚灵王好纤腰，故其臣皆三饭为节，肋肩然后带缘墙然后起。《史记?司马相如传》“鄢郢缤纷，激楚结风”注：郭璞曰：“激楚，歌曲也。”《列女传》曰：“听激楚之遗风也。”〗 
　　羽阳殿角玉蟾升，绣户霜寒夜不胜。树到辘轳人梦醒，起挑青玉五枝灯。 
　　〖《汉书》：陈仓有羽阳宫，秦武皇起。葛洪《西京杂记》：高祖初入咸阳宫，周行府庠，金玉珍宝，不可称言。其尤惊异者，有青玉五枝灯，高七尺五寸，作螭螭以口衔灯。灯然，鳞甲皆动，焕炳若列星而盈室焉。〗 
　　渭水澄波复道开，阿房宫殿望崔巍。深宫锁住犹难信，又遣青铜照胆来。 
　　〖《史记?秦始皇纪》：于是始皇以为，咸阳人多，先王之宫廷小。吾闻周文王都丰，武王都镐，丰镐之间，帝王之都也。营作朝宫渭南上林苑中。先作前殿阿房，东西五百步，南北五十丈。上可以坐万人，下可以建五丈旗。周驰为阁道，自殿下直抵南山表。南山之巅以为阙。为复道，自阿房渡渭，属之咸阳，以象天极阁道绝汉抵营室也。《西京杂记》：高祖初入咸阳宫，有方镜，广四尺，高五尺九寸，表里有明。人直来照之，影则倒见。以手扪心而来，则见肠胃五脏，历然无硋。人有疾病左内，掩心而照之，则知病之所在。又女子有邪心则胆张心动，秦始皇常以照宫人，胆张心动者则杀之。《三辅黄图》：云阁，二世所。造起云阁欲与南山齐。〗 
　　漠漠春风绿草滋，铜人十二立瑶墀。几回兴乐宫中过，但赐昭华玉管吹。 
　　〖《史记?秦始皇纪》：收天下兵，聚之咸阳，销以为锺，镶金人十二。重各千石，置廷宫中。《西京杂记》：高祖初入咸阳宫，有铸铜人十二枚，坐皆高三尺，列在一筵上。琴筑笙竽各有所执，皆缀花采，俨若生人。有玉管，长二尺三寸，二十六孔，吹之则见车马山林，隐辚相次。吹息，亦不复见。铭曰昭华之管。《三辅黄图》：兴乐宫，秦始皇造。〗 
　　醉倚高台不倩扶，试将飞雪炼红炉。宫中不见吹箫侣，虚忆双双跨凤雏。 
　　〖马缟《中华古今注》：自三代以铅为粉。秦穆公子弄玉有容德，感仙人萧史，为烧水银作粉，与涂。亦名飞雪丹。刘向《列仙传》：萧史者，秦穆公时人也。善吹箫，能致孔雀白鹤于庭。穆公有女，字弄玉，好之，遂以女妻焉。日教弄玉作凤鸣。居数年，吹似凤声，凤皇来止其屋。公为作凤台，夫妇止其上，不下数年。一旦皆随凤皇飞去。〗 
　　辞却梁山住望夷，上林春苑落花时。寸椹要乞神仙药，渭北山南那得知。 
　　〖《金楼子》：始皇闻鬼谷先生言，因遣徐福入海，求金菜玉蔬，并一寸椹。《三辅黄图》：梁山宫，始皇幸梁山在好畤。望夷宫，在泾阳县界，长平观道东。北临泾水，以望北夷，因以为宫名。〗 
　　梳罢参鸾镜匣斜，琴弹漏月岂宜夸。自从三尺屏风越，赐得罗裙五色花。 
　　〖段成式《髻鬟品》：秦始皇有望仙髻、参鸾髻、凌云髻。《燕丹子》：荆轲左手把秦皇袖，可手揕其胸，秦王曰：“今日之事，从子计耳。”乞听琴声而死。召姬入漏月，鼓琴琴曰：“罗縠单衣，可裂而绝。八尺屏风，可超而越。鹿卢之剑，可负而拔。”秦王乃奋地而起，遂杀轲。《中华古今注》：始皇元年，宫人令服五色花罗裙。〗 
　　一曲迎人黍一杯，夜深灵女庙中回。不须扶上宫车去，逐队行歌赤凤来。 
　　〖《西京杂记》：戚夫人侍女贾佩兰，后出为扶风人段儒妻。说在宫时，尝以弦管歌舞相欢娱，竞为妖服，以趣良时。十月十五日，共入灵女庙，以豚黍乐神，吹笛击筑，歌上灵之曲。既而相与联臂踏地为节，歌“赤凤来”。〗 
　　新月弯弯百子池，于阗奏罢对凉飔。莫嫌身在长杨住，七夕还羁五色丝。 
　　〖《西京杂记》：戚夫人侍女贾佩兰，后出为扶风人段儒妻。说在宫时，七月七日，临百子池，作于阗乐。乐毕，以五色缕相羁，谓为“相连爱”。〗 
　　风雨重阳一片斜，定须添寿度年华。内人连夜团蓬饵，相约明朝醉菊花。 
　　〖《西京杂记》：贾佩兰说在宫时，九月九日，佩茱萸，食蓬饵，饮菊花酒，令人长寿。〗 
　　门外章华漏点移，冥冥花影影娥池。夜深触月船头坐，借得秋波照鬓丝。 
　　〖郭宪《洞冥记》：武帝于望鹄台西，起俯月台。台下穿池，广千尺。登台以眺月影入池中，使仙人乘舟弄月影，因名影娥池，亦日眺蟾台。影娥池中有游月船、触月船、鸿至船、远见船，载数百人。或以青桂之枝为棹，或以木兰之心为揖，练实之竹为篙，纫石脉之绳为缆也。〗 
　　凉露娟娟湿绣鞋，花开扶荔放宫牌。可怜殿角双飞燕，正似宫人白玉钗。 
　　〖《洞冥记》：元鼎元年，起招仙阁。有神女留玉钗以赠帝，帝以赐赵婕妤。至昭帝元凤中，宫人犹见此钗。黄諃欲之，明日示之，既发匣，有白燕飞升天。后宫人学作此钗，因名玉燕钗，盖吉祥也。 《三辅黄图》：扶荔宫在上林苑中。汉武帝元鼎六年，破南越，起扶荔宫，以植所得奇草异木。〗 
　　御炉香暖绣帘斜，昨夜吹笙宿九华。女弟不劳频问訉，堤防新注守宫砂。 
　　〖《西京杂记》：汉掖庭有月影台、云光殿、九华殿、鸣銮殿、开襟阁、临池观，不在簿籍，皆繁华窈窕之所栖宿焉。张华《博物志》：蜥蜴一名蝘蜓，以器养之以朱砂，体尽赤。所食满七斤，治捣万杵，点女人支体，终年不灭。惟房室事则灭，故名“守宫”。传云东方朔语汉武帝，试之有验。《古乐府》：“护惜加穷裤，提防托守宫。”〗 
　　招灵阁迥夜休归，翠羽麟毛见亦稀。王母不来仙藕尽，如何青鸟更西飞。 
　　〖《洞冥记》：元鼎元年、起招仙阁于甘泉宫西。编翠羽麟毫为帘，青琉璃为扇，悬黎火齐为床。《汉武故事》：七月七日，上于承华殿斋正中，忽有青鸟飞集殿前。上问东方朔，东方朔曰：“王母欲来。”有顷王母至，青衣相随，乃先二鸟也。《拾遗记》：西王母进洞，渊红蘤嵰山甜雪、昆流素莲、阴岐黑枣、万岁冰桃、千常碧藕、青花白桔。〗 
　　玉龙抽开翠羽轻，虚将候日挂丹楹。此心未卜君王过，飞上罗衣叫几声。 
　　〖《洞冥记》：元封五年，勒毕国贡细鸟。以方尺之玉笼，盛数百头，形如大蝇，状似鹦鹉。声闻数里之间，如黄鹄之音也。国人常以此鸟候时，亦名曰“候日虫”。帝置于宫内，旬日而飞尽。帝惜求之不复得。明年见细鸟集帷幕，或人衣袖，因名“蝉”。宫内殡妃皆悦之，有鸟集其衣者，辄蒙爱幸。〗 
　　点尽龙膏玉漏频，哀蝉落叶总酸辛。葡萄宫内秋风紧，不作蘅芜梦里人。 
　　〖《拾遗记》：汉武帝思怀往者，李夫人不可复得。时始穿昆灵之池，泛翔禽之舟。帝自造歌曲，使女伶歌之。时日已西，倾凉风激水，女伶歌声甚遒，因赋落叶哀蝉之曲。曰：“罗袂兮无声，玉墀兮尘生。虚房冷而寂寞，落叶依于重扃。望彼美之女兮，安得感余心之未宁。”帝闻唱动心，闷闷不自支。持命龙膏之灯，以照舟内，悲不自止。亲侍者见帝容色愁怨，乃进洪梁之酒，酌以交螺之卮。帝饮三爵，色悦心欢。乃召女伶出，侍帝息于延凉室。梦李夫人，授帝蘅芜之香。帝惊起，而香气犹着衣枕，历月不歇。遂改延凉室为遗芳梦室。《三辅黄图》：葡萄宫，在上林苑西。〗 
　　内宴安排酒半醺，侍儿翟扇两边分。殿头传报鱼龙戏，自起匆匆掠鬓云。 
　　〖《后汉书?礼仪记》：正月旦，天子幸德阳殿，公卿将大夫百官各陪朝贺，作九宾彻乐。舍利从西方来，戏于庭极乃毕。入殿前，激水化为比目鱼，跳跃嗽水作雾障。日毕，化成黄龙，长八丈，出水游戏于庭，炫耀日光。崔豹《古今注》：雉尾扇，汉朝乘舆服之。〗 
　　芳苡灯寒分外明，珠襦甲帐夜初平。神仙合烧荃蘼供，鹿驾难臣卫叔卿。 
　　〖郭宪《洞冥记》：■⑷嵻细枣，出■⑷嵻山，山临碧海上。万年一实，如今之软枣。咋之有膏，膏可然灯。西王母握以献帝，帝然芳苡灯，光色紫。有白凤、黑龙、馵足来戏于阁边，有青鸟赤头沿路而下，以迎神女。波抵国，亦名波弋国。献神精香草，亦名荃蘼，一名春芜。一根百条，其间如竹节，其皮如丝，可为布。握一片满室皆香。《汉武故事》：上以琉璃珠玉、明月夜光，杂错天下珍宝，为甲帐。其次为乙帐。甲以居神仙，乙以自居。《太平御览》引《汉武故事》：甲帐居神，以白珠为帘箔，玳瑁押之，象牙为蔑。葛洪《神仙传》：卫叔卿者，中山人也。服云母得仙。汉元封二年八月壬辰，孝武皇帝闲居殿上，忽有一人乘云车，驾白鹿，从天而下，来集殿前。其人年可三十许，色如童子，羽衣星冠。帝乃惊，问曰为谁。答曰：“吾中山卫叔卿也。”帝曰：“子若是中山人，乃朕臣也，可前共语。”叔卿本意谒帝，谓帝好道，见之必加优礼。而帝今云“乃朕臣也”，于是大失望。默然不应，忽焉不知所在。〗 
　　流苏宝辇七香轮，凤羽分开展绣茵。遥撒同心花果去，满身却中子多人。 
　　〖《原始》：撒帐始于汉武帝。李夫人初至，坐七宝床，流苏辇，障凤羽长生扇。帝迎入帐中共坐，饮合卺酒。预戒宫人遥撒五色同心花果，帝与夫人以衣裾盛之，云“得多”，得子多也〗 
　　扶上云游艇子时，春风积草水澌澌。不愁明月宵来尽，南越初賨绛火枝。 
　　〖王嘉《拾遣记》：汉成帝常以三秋暇日，与飞燕戏于太液池。以沙棠木为舟，贵其不沉没也。以云母饰于鹢首，一名云舟。葛洪《西京杂记》：积草池中有珊湖树，高一丈二尺，一本三柯，上有四百六十二条。是南越王赵佗所献，号为烽火树。至夜光景常欲然。〗 
　　二八宫娥未按班，如兰吹气亚双鬟。风前惯唱回风曲。妒杀生芝殿里颜。 
　　〖《洞冥记》：帝所幸宫人名丽娟，年十四，玉肤柔软，吹气胜兰。不欲衣缨，拂之恐体痕也。每歌，李延年和之，于生芝殿唱回风之曲，庭中花皆翻落。〗 
　　新得披香殿上行，洞箫度曲太愁生。亦将琥珀裁环佩，步步珊珊骨节鸣。 
　　〖《洞冥记》：丽娟以琥珀为佩，置衣裾里，不使人知，乃言骨节自鸣。相与为神怪也。《三辅黄图》：武帝时，后宫八区，有昭阳、飞翔、增成、合欢、兰林、披香、凤皇、鸳鸯等殿。〗 
　　宫娃小队立前头，雁足镫边索进裘。等候婕妤来院里，便开筵席赌藏钩。 
　　〖《太平御览》引《三秦记》：汉武钩弋夫人手拳时，人效之，目为藏钩戏也。〗 
　　鼓吹西园夜未眠，内厨不食索新鲜。含消梨子青华枣，定向秋前供御筵。 
　　〖辛氏《三秦记》：汉武园，一名樊川，一名御宿。有大梨如五升，落地则破。其主取者以布囊盛之，名含消梨。《西京杂记》：初修上林苑，群臣远方，各献名果异树。亦有制为美名，以标奇丽。枣七：弱枝枣、玉门枣、棠枣、青华枣、樗枣、赤心枣、西王枣。〗 
　　飞鹢翔鸾夜不稀，商台黄月照秋帏。木兰舵畔无人见，手拗莲花踏曲归。 
　　〖《拾遗记》：昭帝元始元年，穿湫池。广千步，中植分枝荷带。时命水嬉，游宴永日。以文梓为船，木兰为柁，刻飞鸾翔鹢于船首，随风轻漾毕景忘归。乃至通夜使宫人歌曰： 
　　秋素景兮泛洪波，挥纤手兮折菱荷。 
　　凉风凄凄扬棹歌，云光开曙月低河。 
万岁为乐岂云多。帝乃大悦，起商台于池上。〗 
　　穷裤初加坐半宵，黄金买赋总无聊。赫蹄小纸悬针体，不写长门写洞箫。 
　　〖《汉书?外戚传》：宫人使令皆为穷裤，多其带。相如《长门赋序》：武帝陈皇后得幸，颇妒，别在长门宫。闻相如之为文，奉黄金百斤为相如。文君取酒，因得解悲愁之辞。后陈后复亲幸。《前汉书》：王褒，字子渊。宣帝时以太子体不安，诏褒侍太子疾。平复，乃归太子喜。褒所为《甘泉》及《洞萧颂》，令后宫皆诵读之。〗 
　　海肺销余禁漏催，似闻青鸭集高台。一从承露盘空后，换得金鸡碧马来。 
　　〖《后汉书?班固传》：“抗仙掌以承露，摧双立之金茎”。注：武帝时作铜柱，承露仙人掌之属。《三辅故事》云：“建章宫承露盘，高二十丈，大七围，以铜为之。上有仙人掌，承露，和玉屑饮之。”《汉书?郊祀志》：或云益州有金马碧鸡之神，可醮祭而致于是。遣谏大夫王褒持节而求之。注：金形似马，碧形似鸡。《洞冥记》：帝升望月台，时暝。望南端有三青鸭群飞，俄而止于台上。帝悦之。至夕，鸭宿于台端。日色已暗，帝求海肺之膏以为灯焉，取灵■⑸布为缠火。光甚微，而光色无幽不入。青鸭化为三小童，皆着青■⑹文繻，各握鲸文大钱五枚，置帝几。前身止影动，因名轻影钱。〗 
　　藤格红蔷一丈妍，桂宫兰殿幕春天。翠嫔不耐深宫往，欲办香奁买笑钱。 
　　〖《三辅黄图》：桂宫，汉武帝造，周围四十里。《汉书》曰：桂宫有紫房，复道通未央宫。〗 
　　燕钗分赐鬓头簪，细雨昭阳梦里心。只恐君恩无买处，休将误笔赚黄金。 
　　〖《西京杂记》：“元帝后宫既多，不得常见，乃使画工图形，案图召幸之。诸宫人皆赂画工，多者十万，少者亦不减五万。独王嫱不肯，遂不得见。后匈奴入朝，求美人为阏氏。于是上按图，以昭君行。及去，召见，貌为后宫第一，应对举止娴雅。帝悔之，而名籍已定，方重信于外国，故不复更人。乃穷案其事，画工皆弃市。〗 
　　守宫槐聂露如丝，玉匙收来入砚池。云母屏风罗面帽，书番帖子上昭仪。 
　　〖《西京杂记》：上林苑守宫槐十株。赵飞燕为皇后，其女弟在昭阳殿，遗飞燕书曰：“今日嘉辰，贵姊懋膺洪册，谨上襚三十五条，以陈踊跃之心。”中有金花紫罗面衣，云母屏风。〗 
　　玉床牙簟未教安，画烛明光彻骨寒。燕赵三千谁得似，何须舞上水晶盘。 
　　〖《西京杂记》：武帝以象牙为簟，赐李夫人。《三辅黄图》：武帝求仙，起明光宫，发燕赵美女二千人充之。率取二十以下，十五以上，年满三十者出嫁之。掖庭令总其籍。时有死出者，随补之。《太真外传》：上在百花院便殿，因览《汉成帝内传》。时妃后至，以手整上衣领曰：”看何文书？“上笑曰：“莫问，知则又殢人意觅去。”乃是汉成帝获飞燕，身轻欲不胜风，恐其飘翥，帝为造水晶盘，令宫人掌之而歌舞。又制七宝避风台，闲以诸香安其上，恐其四肢不禁也。〗 
　　画堂甲观晓清凉，徐试慵来别样妆。雅鬓一双亲洗罢，兰膏曾进九回香。 
　　〖《汉书?成帝纪》：元帝在太子宫生甲观画堂，为世嫡皇孙。注：如淳曰：“甲观，观名。画堂，堂名。”《飞燕外传》：帝取后五彩组纹手，藉为符，以召合德。合德新沐九曲沈水香，为卷发，号新髻；为薄眉，号远山黛；施小朱，号慵来妆。江都易王故姬李阳华，善贲饰，常教后九回沉水香泽，雄麝脐内息肌丸。婕妤好亦内息肌丸。〗 
　　翠袖留仙自翦成，屏发龟甲炧香煤。分明梦到昭阳殿，不见花间七宝台。 
　　〖《洞冥记》：上起神明台，有金床象席，杂玉为龟甲屏风。《飞燕外传》：后歌“舞归风送远”之曲，帝以文犀簪击玉瓯，令后所爱侍郎冯无方吹笙以倚。后歌“中流”，歌酣，风大起。后扬袖曰：“仙乎仙乎！去故而就新，宁忘怀乎。”帝曰：“无方为我持后！”无方舍吹持后履。久之风霁，后泣曰：“帝恩我，使我仙去不得。”怅然曼啸，泣数行下。帝益愧，爱后。他日宫姝幸者，或擘裙为绉，号曰“留仙裙”。〗 
　　玉漏棠梨抵死长，女巫度厄费评量。绿熊席上凉生骨，祗愿重熏燕卵香。 
　　〖《西京杂记》：赵飞燕女弟昭阳，殿中设玉几、玉床、白象牙簟、绿熊席。席毛长二尺余，入眠而拥毛自蔽，望之不见：坐则没膝其中。杂熏诸香，一坐此席，余香百日不歇。《博物志》：汉武帝时，弱水西国有人乘毛车以渡弱水，来献香者，大如燕卵，三枚，与枣相似。烧一枚，长安中百里咸闻香气芳，积九月余，香犹不歇。《三辅黄图》：棠梨宫在甘泉，苑垣在云阳南三十里。〗 
　　西风太液月如钩，不住添香折翠裘。烧尽两行红蜡烛，一宵人在曝衣楼。 
　　〖《西京杂记》：太液池西有武帝晒衣楼，七月七夕，宫女出后衣曝之。《三辅黄图》：太液池在长安故城西，建章宫北，未央宫西南。太液者，言其精液所及广也。《关辅记》：建章宫北有池，以象北海。刻石为鲸鱼，长三丈。《汉书》曰：建章宫北治大池，名曰“太液他”。中起三山，以象灜洲、蓬莱、方丈。刻金石为鱼龙奇禽异兽之属。〗 
　　一朵晴云泥画廊，罗袍半卸避风凉。不消沉水和山药，别煮花阴豆蔻汤。 
　　〖伶元《飞燕外传》：后浴五蕴七香汤，踞通香沉水坐，燎降神百灵香。婕妤浴豆蔻汤。传露华百英粉。帝尝私语樊嫕曰：“后虽有异香，不若婕妤体自香也。”〗 
　　木犀花底月凉时，团扇秋风懒赋诗。好事年来随意卜，竹林深处斗围棋。 
　　〖《西京杂记》：贾佩兰说，在宫时，八月四日出雕房北户，竹下围棋，胜者终年有福，负者终年疾病。取丝缕就北辰星求长命，乃免。《汉书》：班婕妤，扶风安陵人。越骑校尉况女。少有才学，成帝选入宫。为婕妤。其后赵氏日盛，婕妤恐久见危，求供养太后长信宫。作《纨扇诗》以自悼： 
　　新裂齐纨素，皎洁如霜雪。 
　　裁成合欢扇，团团似明月。 
　　出入君怀袖，动摇微风发。 
</div>
    <div class="pagination">
<a href="香艳丛书_page295.html">上一页</a><span>...</span><a href="香艳丛书_page291.html">291</a><a href="香艳丛书_page292.html">292</a><a href="香艳丛书_page293.html">293</a><a href="香艳丛书_page294.html">294</a><a href="香艳丛书_page295.html">295</a><span class="current-page">296</span><a href="香艳丛书_page297.html">297</a><a href="香艳丛书_page298.html">298</a><a href="香艳丛书_page299.html">299</a><a href="香艳丛书_page300.html">300</a><a href="香艳丛书_page301.html">301</a><span>...</span><a href="香艳丛书_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
