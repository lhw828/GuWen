<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 53 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 53 页/共 658 页
  </h1>
  <div class="content">
   神灵之休，佑福兆祥。宜因此地光域，立太坛以明应，令太祝领，秋及腊间祠，三岁天子一郊见。（《史记·封禅书》：是夜有美光，及昼，黄气上属天。太史公祠官宽舒等曰。又见《汉书·郊祀志》上。）
　　◇论六家要指
　　《易大传》曰：「天下一致而百虑，同归而殊途。」夫阴阳、儒、墨、名、法、道德，此务为治者也，直所从言之异路，有省不省耳。尝窃观阴阳之术，大详而众忌讳，使人拘而多畏，然其序四时之大顺，不可失也。儒者博而寡要，劳而少功，是以其事难尽从，然其叙君臣父子之礼，列夫妇长幼之别，不可易也。墨者俭而难遵，是以其事不可遍循，然其强本节用，不可废也。法家严而少恩，然其正君臣上下之分，不可改也。名家使人俭而善失真，然其正名实，不可不察也。道家使人精神专一，动合无形，澹足万物，其为术也，因阴阳之大顺，采儒墨之善，撮明法之要，与时迁徙，应物变化，立俗施事，无所不宜，指约而易操，事少而功多。儒者则不然，以为人主天下之仪表也，君唱臣和，主先臣随。如此，则主劳而臣佚。至於大道之要，去健羡，黜聪明，释此而任术。夫神大用则竭，形大劳则敝；神形蚤衰，欲与天地长久，非所闻也。
　　夫阴阳，四时、八位、十二度、二十四节各有教令，曰顺之者昌，逆之者亡，未必然也，故曰「使人拘而多畏」。夫春生夏长，秋收冬臧，此天道之大经也，弗顺则无以为天下纪纲，故曰「四时之大顺，不可失也」。
　　夫儒者，以六艺为法，六艺经传以千万数，累世不能通其学，当年不能究其礼，故曰「博而寡要，劳而少功」。若夫列君臣父子之礼，序夫妇长幼之别，虽百家弗能易也。
　　墨者亦上尧舜，言其德行曰：「堂高三尺，土阶三等，茅茨不翦，采椽不斫，饭土簋，ヱ土刑，粝粱之食，藜藿之羹；夏日葛衣，冬日鹿裘」。其送死，桐棺三寸，举音不尽其哀。教丧礼，必以此为万民率。故天下共若此，则尊卑无别也。夫世异时移，事业不必同，故曰「俭而难遵」也。要曰强本节用，则人给家足之道也。此墨子之所长，虽百家不能废也。
　　法家不别亲疏，不殊贵贱，壹断於法，则亲亲尊尊之恩绝矣，可以行一时之计，而不可长用也，故曰「严而少恩」。若尊主卑臣，明分职不得相逾越，虽百家不能改也。
　　名家苛察缴绕，使人不得反其意，决於名，时失人情，故曰「使人俭而善失真」。若夫控名责实，参伍不失，此不可不察也。
　　道家无为，又曰无不为，其实易行，其辞难知。其术以虚无为本，以因循为用。无成势，无常形，故能究万物之情。不为物先后，故能为万物主。有法无法，因时为业；有度无度，因物兴舍。故曰「圣人不巧，时变是守」。虚者道之常也，因者君之纲也。群臣并至，使各自明也。其实中其声者谓之端，实不中其声者谓之款。款言不听，奸乃不生，贤不肖自分，白黑乃形。在所欲用耳，何事不成！乃合大道，混混冥冥。光耀天下，复反无名。凡人所生者神也，所托者形也。神大用则竭，形大劳则敝，形神离则死。死者不可复生，离者不可复合，故圣人重之。由此观之，神者生之本，形者生之具。不先定其神形，而曰「我有以治天下」，何由哉？（《汉书·司马迁传》）
　　◇司马迁
　　迁字子长，谈子。元封中为太史令。天汉中坐罪宫刑，后为中书令。有《史记》一百三十卷，《集》一卷。
　　◇悲士不遇赋
　　悲夫士生之不辰，愧顾影而独存。恒克己而复礼，惧志行之无闻。谅才韪而世戾，将逮死而长勤。虽有形而不彰，徒有能而不陈。何穷达之易惑？信美恶之难分。时悠悠而荡荡，将遂屈而不伸。使公於公者彼我同兮，私於私者自相悲兮，天道微哉。（《文选》张衡《归田赋》注作「天道悠昧」，又司马彪《赠山涛诗》注、陆机《塘上行》注作「天道悠昧人理促兮」，则跨涉下句。）吁嗟阔兮，人理显然相倾夺兮。好生恶死，才之鄙也。好贵夷贱，哲之乱也。洞达，胸中豁也。昏昏罔觉，内生毒也。我之心矣，哲已能忖。我之言矣，哲已能选。没世无闻，古人惟耻。朝闻夕死，孰云其否？逆顺还周，乍没乍起。理不可据，智不可恃。（二句从《文选》江淹《诣建平王上书》注补。）无造福先，无触祸始。委之自然，终归一矣。（《艺文类聚》三十）
　　◇报任少卿书
　　太史公牛马走司马迁再拜言。
　　少卿足下：曩者辱赐书，教以顺於接物，推贤进士为务，意气勤勤恳恳，若望仆不相师而用流俗人之言。仆非敢如此也。仆虽罢驽，亦尝侧闻长者遗风矣。顾自以为身残处秽，动而见尤，欲益反损，是以独郁悒而谁与语。谚曰：「谁为为之？孰令听之？」盖钟子期死，伯牙终身不复鼓琴。何则？士为知己者用，女为说己者容。若仆，大质巳亏缺矣，虽材怀随和，行若由夷，终不可以为荣，适足以见笑而自点耳。
　　书辞宜答，会东从上来，又迫贱事，相见日浅，卒卒无须臾之间得竭指意。今少卿抱不测之罪，涉旬月，迫季冬，仆又薄从上雍，恐卒然不可为讳。是仆终已不得舒愤懑以晓左右，则长逝者魂魄私恨无穷。请略陈固陋。阙然久不报，幸勿为过。
　　仆闻之，修身者智之府也，爱施者仁之端也，取与者义之表也，耻辱者勇之决也，立名者行之极也。士有此五者，然后可以托於世，列於君子之林矣。故祸莫よ於欲利，悲莫痛於伤心，行莫丑於辱先，而诟莫大於宫刑。刑馀之人，无所比数，非一世也，所从来远矣。昔卫灵公与雍渠载，孔子适陈；商鞅因景监见，赵良寒心；同子参乘，袁丝变色：自古而耻之。夫以中材之人，事有关於宦竖，莫不伤气，而况於慷慨之士乎！如今朝廷虽乏人，奈何令刀锯之馀荐天下豪俊哉！仆赖先人绪业，得待罪辇毂下，二十馀年矣。所以自惟：上之，不能纳忠效信，有奇策材力之誉，自结明主；次之，又不能拾遗补阙，招贤进能，显岩穴之士；外之，不能备行伍，攻城野战，有斩将搴旗之功；下之，不能积日累劳，取尊官厚禄，以为宗族交游光宠。四者无一遂，苟合取容，无所短长之效，可见如此矣。向者，仆尝厕下大夫之列，陪外廷末议。不以此时引纲维，尽思虑，今已亏形为扫除之隶，在茸之中，乃欲仰首伸眉，论列是非，不亦轻朝廷，羞当世之士邪！嗟乎！嗟乎！如仆，尚何言哉！尚何言哉！
　　且事本末未易明也。仆少负不羁之行，长无乡曲之誉，主上幸以先人之故，使得奏薄伎，出入周卫之中。仆以为戴盆何以望天，故绝宾客之知，亡室家之业，日夜思竭其不肖之才力，务一心营职，以求亲媚於主上。而事乃有大谬不然者。夫仆与李陵俱居门下，素非能相善也，趣舍异路，未尝衔杯酒接殷勤之馀欢。然仆观其为人，自守奇士，事亲孝，与士信，临财廉，取与义，分别有让，恭俭下人，常思奋不顾身以徇国家之急。其素所蓄积也，仆以为有国士之风。夫人臣出万死不顾一生之计，赴公家之难，斯以奇矣。今举事一不当，而全躯保妻子之臣随而媒孽其短，仆诚私心痛之。且李陵提步卒不满五千，深践戎马之地，足历王庭，垂饵虎口，横挑强胡，仰亿万之师，与单於连战十有馀日，所杀过半当。虏救死扶伤不给，旃裘之君长咸震怖，乃悉征其左右贤王，举引弓之人，一国共攻而围之。转斗千里，矢尽道穷，救兵不至，士卒死伤如积。然陵一呼劳军，士无不起，躬自流涕，沫血饮泣，更张空拳，冒白刃，北向争死敌者。陵未没时，使有来报，汉公卿王侯皆奉觞上寿。后数日，陵败书闻，主上为之食不甘味，听朝不怡。大臣忧惧，不知所出。仆窃不自料其卑贱，见主上惨怆怛悼，诚欲效其款款之愚。以为李陵素与士大夫绝甘分少，能得人死力，虽古名将不能过也。身虽陷败，彼观其意，且欲得其当而报於汉。事已无可奈何，其所摧败，功亦足以暴於天下矣。仆怀欲陈之，而未有路。适会召问，即以此指推言陵之功，欲以广主上之意，塞睚眦之辞。未能尽明，明主不晓，以为仆沮贰师，而为李陵游说，遂下於理。拳拳之忠，终不能自列，因为诬上，卒从吏议。家贫，货赂不足以自赎，交游莫救，左右亲近不为一言。身非木石，独与法吏为伍，深幽囹圄之中，谁可告诉者！此正少卿所亲见，仆行事岂不然乎？李陵既生降，聩其家声，而仆又亻耳以蚕室，重为天下观笑。悲夫！悲夫！
　　事未易一二为俗人言也。仆之先人非有剖符丹书之功，文史星历近乎卜祝之间，固主上所戏弄，倡优所畜，流俗之所轻也。假令仆伏法受诛，若九牛亡一毛，与蝼蚁何以异？而世又不与能死节者，特以为智穷罪极，不能自免，卒就死耳。何也？素所自树立使然也。人固有一死，或重於泰山，或轻於鸿毛，用之所趋异也。太上不辱先，其次不辱身，其次不辱理色，其次不辱辞令，其次诎体受辱，其次易服受辱，其次关木索被楚受辱，其次剔毛发婴金铁受辱，其次毁肌肤断支体受辱，最下腐刑，极矣。传曰「刑不上大夫」，此言士节不可不厉也。猛虎处深山，百兽震恐，及在槛之中，摇尾而求食，积威约之渐也。故有画地为牢，势不可入，削木为吏，议不可对，定计於鲜也。今交手足，受木索，暴肌肤，受榜，幽於圜墙之中，当此之时，见狱吏则头枪地，视徒隶则心惕息。何者？积威约之势也。及已至是，言不辱者，所谓强颜耳，曷足贵乎！且西伯，伯也，拘於里；李斯，相也，具於五刑；淮阴，王也，受械於陈；彭越、张敖，南面称孤，系狱抵罪；绛侯诛诸吕，权倾五伯，囚於请室；魏其，大将也，衣赭衣，关三木；季布为朱家钳奴；灌夫受辱於居室。此人皆身至王侯将相，声闻邻国，及罪至罔加，不能引决自裁。在尘埃之中，古今一体，安在其不辱也！由此言之，勇怯，势也；强弱，形也。审矣，何足怪乎！且人不能早自裁绳墨之外，以稍陵迟至於鞭之间，乃欲引节，斯不亦远乎！古人所以重施刑於大夫者，殆为此也。夫人情莫不贪生恶死，念父母，顾妻子，至激於义理者不然，乃有不得已也。今仆不幸，早失二亲，无兄弟之亲，独身孤立，少卿视仆於妻子何如哉？且勇者不必死节，怯夫慕义，何处不免焉！仆虽怯懦欲苟活，亦颇识去就之分矣，何至自湛溺累绁之辱哉！且夫臧获婢妾由能引决，况仆之不得已乎！所以隐忍苟活，幽於粪土之中而不辞者，恨私心有所不尽，鄙没世而文彩不表於后也。
　　古者富贵而名摩灭，不可胜记，唯倜傥非常之人称焉。盖文王拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》；孙子膑脚，《兵法》修列；不韦迁蜀，世传《吕览》；韩非囚秦，《说难》、《孤愤》。《诗》三百篇，大底圣贤发愤之所为作也。此人皆意有郁结，不得通其道，故述往事，思来者。乃如左丘无目，孙子断足，终不可用，退而论书策以舒其愤，思垂空文以自见。仆窃不逊，近自托於无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至於兹，为十表，本纪十二，书八章，世家三十，列传七十，凡百三十篇，亦欲以究天人之际，通古今之变，成一家之言。草创未就，会遭此祸，惜其不成，已就极刑而无愠色。仆诚以著此书，藏诸名山，传之其人通邑大都，则仆偿前辱之责，虽万被戮，岂有悔哉！然此可为智者道，难为俗人言也。
　　且负下未易居，下流多谤议。仆以口语遇此祸，重为乡党所笑，以污辱先人，亦何面目复上父母丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。每念斯耻，汗未尝不发背沾衣也。身直为闺ト之臣，宁得自引深藏於岩穴邪！故且从俗浮沉，与时俯仰，以通其狂惑。今少卿乃教以推贤进士，无乃与仆私心刺谬乎。今虽欲自雕琢，曼辞以自饰，无益，於俗不信，祗足取辱耳。要之死日，然后是非乃定。书不能悉意，略陈固陋，谨再拜。（《汉书》本传、《文选》。案：本传有删节。）
　　◇与挚伯陵书
　　迁闻君子所贵乎道者三，太上立德，其次立功，其次立言。伏惟伯陵材能绝人，高尚其志，以善厥身，冰清玉洁，不以细行荷累其名，固已贵矣。然未尽太上之所繇也，愿先生少致意焉。（《高士传》）
　　◇素王妙论
　　计然者，葵邱濮上人，其先晋国公子也。姓辛氏，字文，尝南游越，范蠡师事之。（《御览》四百四）
　　诸称富者，非贵其身，得志也，乃贵恩覆子孙，而泽及乡里也。黄帝设五法，布之天下，用之无穷，盖世有能知者莫不尊亲，如范子可谓晓之矣。子贡吕不韦之徒颇预焉。自是已后无其人，旷绝三百有馀年，管子设轻重九府，行伊尹之术，则桓公以霸，九合诸侯，一匡天下。范蠡为越相，三江五湖之间，民富国强，卒以擒吴，功成而弗居，变名易姓，之陶自谓朱公，行十术之计，二十一年之间，三致千万，再散与贫。（《御览》四百七十二、《困学纪闻》二十。）
　　◇挚峻
　　峻字陵，京兆长安人，隐於开山。
　　◇报司马子长书
　　峻闻古之君子，料能而行，度德而处，故悔吝去於身，利不可以虚受，名不可以苟得。汉兴以来，帝王之道，於斯始显，能者见利，不肖者自屏，亦其时也。《周易》，「大君有命，小人勿用」，徒欲偃仰从容，以送馀齿耳。（《高士传》）
　　有能者见锋颖之秋豪。（《文选》潘岳《为贾长渊作赠陆机诗》注。案《吴都赋》注作「有能见锋颖之状」。）
　　◎徐乐
　　乐，燕郡无终人。元光中为郎中。
　　◇上武帝书言世务
　　臣闻天下之患，在於土崩，不在於瓦解，古今一也。
　　何谓土崩？秦之末世是也。陈涉无千乘之尊，尺土之地，身非王公大人名族之后，无乡曲之誉，非有孔、墨、曾子之贤，陶朱、猗顿之富也。然起穷巷，奋棘矜，偏袒大呼，天下从风，此其故何也？由民困而主不恤，下怨而上不知，俗已乱而政不修，此三者，陈涉之所以为资也。此之谓土崩。故曰天下之患，在乎土崩。
　　何谓瓦解？吴、楚、齐、赵之兵是也。七国谋为大逆，号皆称万乘之君，带甲数十万，威足以严其境内，财足以劝其士民，然不能西攘尺寸之地，而身为禽於中原者，此其故何也？非权轻於匹夫而兵弱於陈涉也。当是之时，先帝之德泽未衰，而安土乐俗之民众，故诸侯无境外之助，此之谓瓦解。故曰天下之患，不在瓦解。
　　由此观之，天下诚有土崩之势，虽布衣穷处之士，或首难而危海内，陈涉是也，况三晋之君或存乎？天下虽未有大治也，诚能无土崩之势，虽有强国劲兵，不得还踵而身为禽矣，吴、楚、齐、赵是也，况群臣百姓，能为乱乎哉？此二体者，安危之明要也，贤主所留意而深察也。
　　间者，关东五谷不登，年岁未复，民多穷困，重之以边境之事。推数循理而观之，则民且有不安其处者矣。不安故易动，易动者，土崩之势也。故贤主独观万化之原，明於安危之机，修之庙堂之上，而销未形之患，其要期使天下无土崩之势而已矣。故虽有强国劲兵，陛下逐走兽，射蜚鸟，弘游燕之囿，淫从恣之观，极驰骋之乐，自若也。金石丝竹之声，不绝於耳，帷帐之私，俳优侏儒之笑，不乏於前。而天下无宿忧，名何必汤、武，俗何必成、康！虽然，臣窃以为陛下天然之圣，宽仁之资，而诚以天下为务，则汤、武之名不难侔，而成、康之俗可复兴也。此二体者立，然后处尊安之实，扬名广誉於当世，亲天下而服四夷。馀恩遗德，为数世隆，南面背，摄袂而揖王公，此陛下之所服也。臣闻图王不成，其敝足以安，安则陛下何求而不得，何为而不成，奚征而不服乎哉？（《史记·主父偃传》、《汉书·徐乐传》）

卷二十七
◎严安
　　安，临甾人。为丞相史，终骑马令。
　　◇上书言世务
　　臣闻邹子曰：「政教文质者，所以云救也，当时则用，过则舍之，有易则易之，故守一而不变者，未睹治之至也。」今天下人民用财侈靡，车马衣裘宫室皆竞修饰，调五声使有节族，杂五色使有文章，重五味方丈於前，以观欲天下。彼民之情，见美则愿之，是教民以侈也。侈而无节，则不可赡，民离本而徼末矣。末不可徒得，故绅者不惮为诈，带剑者夸杀人以矫夺，而世不知愧，故奸轨浸长。夫佳丽珍怪固顺於耳目，故养失而泰，乐失而淫，礼失而采，教失而伪。伪、采、淫、泰，非所以范民之道也。是以天下人民逐利无已，犯法者众。臣愿为民制度以防其淫，使贫富不相耀以和其心。心既和平，其性恬安。恬安不营，则盗贼销；盗贼销，则刑罚少；刑罚少，则阴阳和，四时正，风雨时，草木畅茂，五谷蕃孰，六畜遂字，民不夭厉，和之至也。
　　臣闻周有天下，其治三百馀岁，成、康其隆也，刑错四十馀年而不用。及其衰，亦三百馀年，故五伯更起。伯者，常佐天子兴利除害，诛暴禁邪，匡正海内，以尊天子。五伯既没，贤圣莫续，天子孤弱，号令不行。诸侯恣行，强陵弱，众暴寡。田常篡齐，六卿分晋，并为战国，此民之始苦也。於是强国务攻，弱国修守，合从连衡，驰车击毂，介胄生虮虱，民无所告诉。
　　及至秦王，蚕食天下，并吞战国，称号皇帝，一海内之政，坏诸侯之城。销其兵，铸以为钟ね，示不复用。元元黎民得免於战国，逢明天子，人人自以为更生。乡使秦缓刑罚，薄赋敛，省徭役，贵仁义，贱权利，上笃厚，下佞巧，变风易俗，化於海内，则世世必安矣。秦不行是风，循其故俗，为知巧权利者进，笃厚忠正者退，法严令苛，讠间谀者众，日闻其美，意广心逸。欲威海外，使蒙恬将兵以北攻强胡，辟地进境，戍於北河，飞刍挽粟以随其后。又使尉佗屠睢将楼船之士攻越，使监禄凿渠运粮，深入越地，越人遁逃。旷日持久，粮食乏绝，越人击之，秦兵大败。秦乃使尉佗将卒以戍越。当是时，秦祸北构於胡，南挂於越，宿兵於无用之地，进而不得退。行十馀年，丁男被甲，丁女转输，苦不聊生，自经於道树，死者相望。及秦皇帝崩，天下大叛。陈胜、吴广举陈，武臣、张耳举赵，项梁举吴，田儋举齐，景驹举郢，周市举魏，韩广举燕，穷山通谷，豪士并起，不可胜载也。然本皆非公侯之后，非长官之吏，无尺寸之势，起闾巷，杖棘矜，应时而动，不谋而俱起，不约而同会，壤长地进，至乎伯王，时教使然也。秦贵为天子，富有天下，灭世绝祀，穷兵之祸也。故周失之弱，秦失之强，不变之患也。
　　今徇南夷，朝夜郎，降羌略州，建城邑，深入匈奴，燔其龙城，议者美之。此人臣之利，非天下之长策也。今中国无狗吠之警，而外累於远方之备，靡敝国家，非所以子民也。行无穷之欲，甘心快意，结怨於匈奴，非所以安边也。祸而不解，兵休而复起，近者愁苦，远者惊骇，非所以持久也。今天下锻甲摩剑，矫箭控弦，转输军粮，未见休时，此天下所共忧也。夫兵久而变起，事烦而虑生。今外郡之地或几千里，列城数十，形束壤制，带胁诸侯，非宗室之利也。上观齐晋所以亡，公室卑削，六卿大盛也；下览秦之所以灭，刑严文刻，欲大无穷也。今郡守之权非特六卿之重也，地几千里非特闾巷之资也，甲兵器械非特棘矜之用也，以逢万世之变，则不可胜讳也。（《汉书·严安传》，又《史记·主父偃传》，少篇首二百七十七字。）
　　◎终军
　　军字子云，济南人。武帝时拜谒者给事中，擢为谏大夫。使南越，为吕嘉所攻杀。
　　◇白麟奇木对
　　臣闻《诗》颂君德，《乐》舞后功，异经而同指，明盛德之所隆也。南越窜屏葭苇，与鸟鱼群，正朔不及其俗。有司临境，而东瓯内附，闽王伏辜，南越赖救。北胡随畜荐居，禽兽行，虎狼心，上古未能摄。大将军秉钺，单於奔幕；票骑抗旌，昆邪右衽。是泽南洽而威北畅也。若罚不阿近，举不遗远，设官俟贤，县赏待功，能者进以保禄，罢者退而劳力，刑於宇内矣。履众美而不足，怀圣明而不专，建三宫之文质，章厥职之所宜，封禅之君无闻焉。
　　夫天命初定，万事草创，及臻六合同风，九州共贯，必待明圣润色，祖业传於无穷。故周至成王，然后制定，而休征之应见。陛下盛日月之光，垂圣思於勒成，专神明之敬，奉燔瘗於郊宫，献享之精交神，积和之气塞明，而异兽来获，宜矣。昔武王中流未济，白鱼入於王舟，俯取以燎，群公咸曰「休哉」。今郊祀未见於神祗，而获兽以馈，此天之所以示飨，而上通之符合也。宜因昭时令日，改定告元，苴以白茅於江淮，发嘉号於营丘，以应缉熙，使著事者有纪焉。
　　盖六退飞，逆也；白鱼登舟，顺也。夫明暗之征，上乱飞鸟，下动渊鱼，各以类推。今野兽并角，明同本也；众支内附，示无外也。若此之应，殆将有解编发，削左衽，袭冠带，要衣裳，而蒙化者焉。斯拱而俟之耳。（《汉书·终军传》：从上幸雍，祠五，获白麟，一角而五蹄。时又得奇木，其枝旁出，辄复合於木上。上异此二物，博谋群臣，军上对云云。对奏上，甚异之，由是改元为元狩。）
　　◇奉诏诘徐偃矫制状
　　古者诸侯国异俗分，百里不通，时有聘会之事，安危之势，呼吸成变，故有不受辞造命颛己之宜；今天下为一，万里同风，故《春秋》「王者无外」。偃巡封域之中，称以出疆，何也？且盐铁，郡有馀臧，正二国废，国家不足以为利害，而以安社稷存万民为辞，何也？
　　胶东南近琅邪，北接北海，鲁国西枕泰山，东有东海，受其盐铁。偃度四郡口数田地，率其用器食盐，不足以并给二郡邪？将势宜有馀，而吏不能也？何以言之？偃矫制而鼓铸者，欲及春耕种赡民器也。今鲁国之鼓，当先具其备，至秋乃能举火。此言与实反者非？偃己前三奏，无诏，不惟所为不许，而直矫作威福，以从民望，干名采誉，此明圣所必加诛也。「枉尺直寻」，孟子称其不可；今所犯罪重，所就者小，偃自予必死而为之邪？将幸诛不加，欲以采名也？（《汉书·终军传》）
　　◇自请使匈奴
　　军无横草之功，得列宿卫，食禄五年。边境时有风尘之警，臣宜被坚执锐，当矢石，启前行。驽下不习金革之事，今闻将遣匈奴使者，臣愿尽精厉气，奉佐明使，画吉凶於单於之前。臣年少材下，孤於外官，不足以亢一方之任，窃不胜愤懑。（《汉书·终军传》）
　　◇自请使南越
　　愿受长缨，必羁南越王而致之阙下。（《汉书·终军传》）
　　◇吾丘寿王
　　寿王字子赣，赵人。武帝时待诏，迁侍中中郎，坐法免，复召为郎，拜东郡都尉，入为光禄大夫侍中，后坐事诛。有集二卷。
　　◇议禁民不得挟弓弩对
　　臣闻古者作五兵，非以相害，以禁暴讨邪也。安居则以制猛兽而备非常，有事则以设守卫而施行阵。及至周室衰微，上无明王，诸侯力政，强侵弱，众暴寡，海内扌元敝，巧诈并生，是以知者陷愚，勇者威怯，苟以得胜为务，不顾义理。故机变械饰，所以相贼害之具不可胜数。於是秦兼天下，废王道，立私议，灭《诗》《书》而守法令，去仁恩而任刑戮，堕名城，杀豪杰，销甲兵，折锋刃。其后，民以锄梃相挞击，犯法滋众，盗贼不胜，至於赭衣塞路，群盗满山，卒以乱亡。故圣王务教化而省禁防，知其不足恃也。
　　今陛下昭明德，建太平，举俊材，兴学官，三公有司，或由穷苍巷起白屋，裂地而封，宇内日化，方外乡风，然而盗贼犹有者，郡国二千石之罪，非挟弓弩之过也。《礼》曰男子生，桑弧蓬矢以举之，明示有事也。孔子曰：「吾何执？执射乎？」大射之礼，自天子降及庶人，三代之道也。《诗》云「大侯既抗，弓矢斯张，射夫既同，献尔发功」，言贵中也。愚闻圣王合射以明教矣，未闻弓矢之为禁也。且所为禁者，为盗贼之以攻夺也。攻夺之罪死，然而不止者，大奸之於重诛固不避也。臣恐邪人挟之而吏不能止，良民以自备而抵法禁，是擅贼威而夺民救也。窃以为无益於禁奸，而废先王之典，使学者不得习行其礼，大不便。（《汉书·吾丘寿王传》：丞相公孙弘奏，言民不得挟弓弩，上下其议，寿王对。）
　　◇骠骑论功论
　　骠骑将军霍去病征匈奴，立克胜之功，寿王作士大夫之论，称武帝之德，曰：「士或问於大夫曰，侧闻强秦之用兵也，南不逾五岭，北不渡大河，海内愁怨，以丧其国。汉兴六十馀载矣，命将帅以抗愤，用干戈於四荒，南排朱崖，北建朔方，东越沧海，西极河源，拓地万里，海内晏然。鄙人不识，敢问其踪。」大夫曰：「昔秦之得天下也，以力而不以德，以诈而不以诚。内用商鞅、李斯之谋，外用白起、王翦之兵，窥间伺隙，既并海内之后，以威力为至道，以权诈为要术，遂非唐笑虞，绝灭旧章，防禁文学，行是古之戮，严诽谤之谋，十馀年遂滂沲则盈溢。是故皇天疾灭，更命大汉反秦政，务在敦厚，至今六世，可谓富安。天子文明，四夷向风，徒观朝廷下僚门户之士，谋如涌泉，动如骇机，皆能安中国，吞四夷，君臣若兹，何虑而不成，何征而不克？虽拔泰山，填苍海，可也。（《艺文类聚》五十九。）
　　游童牧竖，咏德讴吟。（《文选》潘岳《籍田赋》注）
　　◇失题
　　心如饥虎，志若秋鹰。（《北堂书钞》十四）
　　◎主父偃
　　偃，齐国临甾人。元光中为郎中，迁谒者中郎中大夫。元朔中为齐相，以劫齐王令自杀，征下吏，族诛。
　　◇上书谏伐匈奴
　　臣闻明主不恶切谏以博观，忠臣不敢避重诛以直谏，是故事无遗策而功流万世。今臣不敢隐忠避死以效愚计，愿陛下幸赦而少察之。
　　《司马法》曰：「国虽大，好战必亡；天下虽平，忘战必危。」天下既平，天子大凯，春秋，诸侯春振旅，秋治兵，所以不忘战也。且夫怒者逆德也，兵者凶器也，争者末节也。古之人君一怒必伏尸流血，故圣王重行之。夫务战胜、穷武事者，未有不悔者也。昔秦皇帝任战胜之威，蚕食天下，并吞战国，海内为一，功齐三代。务胜不休，欲攻匈奴，李斯谏曰：「不可。夫匈奴无城郭之居，委积之守，迁徙鸟举，难得而制也。轻兵深入，粮食必绝；踵粮以行，重不及事。得其地不足以为利也，遇其民不可役而守也。胜必杀之，非民父母也。靡毙中国，快心匈奴，非长策也。」秦皇帝不听，遂使蒙恬将兵攻胡，辟地千里，以河为境。地固泽卤，不生五谷。然后发天下丁男以守北河。暴兵露师十有馀年，死者不可胜数，终不能逾河而北。是岂人众不足，兵革不备哉？其势不可也。又使天下蜚刍挽粟，起於东、垂、琅邪负海之郡，转输北河，率三十钟而致一石。男子疾耕不足於粮饷，女子纺绩不足於帷幕。百姓靡敝，孤寡老弱不能相养，道路死者相望，盖天下始畔秦也。
　　及至高皇帝定天下，略地於边，闻匈奴聚於代谷之外而欲击之。御史成进谏曰：「不可。夫匈奴之性，兽聚而鸟散，从之如搏影。今以陛下盛德攻匈奴，臣窃危之。」高帝不听，遂北至於代谷，果有平城之围。高皇帝盖悔之甚，乃使刘敬往结和亲之约，然后天下亡干戈之事。故兵法曰「兴师十万，日费千金」。夫秦常积众暴兵数十万人，虽有覆军杀将系虏单於之功，亦适足以结怨深雠，不足以偿天下之费。夫上虚府库，下敝百姓，甘心於外国，非完事也。夫匈奴难得而制，非一世也。行盗侵驱，所以为业也，天性固然。上及虞、夏、殷、周，固弗程督，禽兽畜之，不属为人。夫上不观虞、夏、殷、周之统，而下修近世之失，此臣之所大忧，百姓之所疾苦也。且夫兵久则变生，事苦则虑易。乃使边境之民靡敝愁苦，而有离心，将吏相疑而外市，故尉佗、章邯得以成其私也。夫秦政之所以不行者，权分乎二子，此得失之效也。故《周书》曰「安危在出令，存亡在所用」。愿陛下详察之，少加意而熟虑焉。（《史记·主父偃传》：上书阙下，所言九事，其八事为律令，一事谏伐匈奴。又《汉书·主父偃传》。）
　　◇说武帝令诸侯得分封子弟
　　古者诸侯不过百里，强弱之形易制。今诸侯或连城数十，地方千里，缓则骄奢易为淫乱，急则阻其强而合从，以逆京师。今以法割削之，则逆节萌起，前日晁错是也。今诸侯子弟或十数，而适嗣代立，馀虽骨肉，无尺寸地封，则仁孝之道不宣。愿陛下令诸侯得推恩分子弟，以地侯之。彼人人喜得所愿，上以德施，实分其国，不削而稍弱矣。（《史记·主父偃传》、《汉书·主父偃传》）
　　◇说武帝徒豪桀茂陵
　　茂陵初立，天下豪桀并兼之家，乱众之民，皆可徙茂陵。内实京师，外销奸猾，此所谓不诛而害除。（《史记、主父偃传》、《汉书·主父偃传》）
　　◎路博德
　　博德，西河平州人。为右北平太守，封邳离侯，入为卫尉，拜伏波将军。后坐法失侯。为强弩都尉，屯居延。
　　◇奏留李陵
　　方秋，匈奴马肥，未可与战，臣愿留陵至春，俱将酒泉、张掖骑各五千人，并击东西浚稽，可必禽也。（《汉书·李陵传》：天汉二年，诏强弩都尉路博德，将兵半道迎陵军，博德故伏波将军，亦羞为陵后距，奏言云云。书奏，上怒。）
　　◎霍去病
　　去病，河东平阳人，武帝卫皇后姊子。年十八为侍中，以票姚校尉再从卫青出塞。元朔末，封寇军侯。元狩中，为骠骑将军，拜大司马。六年卒，谥曰景桓侯。
　　◇请立皇子为诸侯王疏
　　大司马臣去病昧死再拜上疏皇帝陛下：陛下过听，使臣去病待罪行间，宜专边塞之思虑，暴骨中野，无以报，乃敢惟他议，以干用事者。诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无位号师傅官。陛下恭让不恤，群臣私望，不敢越职而言。臣窃不胜犬马心，昧死愿陛下诏有司，因盛夏吉时，定皇子位，唯陛下幸察。臣去病昧死再拜以闻皇帝陛下。（《史记·三王世家》：元狩六年，三月乙亥，御史臣光守尚书令奏未央宫。制曰，下御史。）
　　◎霍光
　　光字子孟，去病弟。少为郎，元鼎初迁奉东都尉光禄大夫，后元末为大司马大将军，受遗封博陆侯辅政，讫昭帝世。迎昌邑王入嗣，寻行废立事。地节二年卒，谥曰宣成侯。
　　◇病笃上宣帝书谢恩
　　愿分国邑三千户，以封兄孙奉车都尉山为列侯，奉兄票骑将军去病祀。（《汉书·霍光传》）
　　◇责过魏相
　　幼主新立，以为函谷京师之固，武库精兵所聚，故以丞相弟为关都尉，子为武库令。今河南太守不深惟国家大策，苟见丞相不在而斥逐其子，何浅薄也！（《汉书·魏相传》：迁河南太守，会丞相车千秋死。先是千秋子为雒阳武库令、自见失父而相治郡严，乃自免去，西至长安。大将军霍光责过相云云，下廷尉狱。）
　　◎庄芷
　　庄芷，《汉书》作「严正」，寿春人。
　　◇上书发淮南王阴事
　　毒药苦於口利於病，忠言逆於耳利於行。今淮南王孙建材能高，淮南王王后荼荼子太子迁常疾害建，建父不害无罪，擅数捕系欲杀之。今建在，可征问，具知淮南阴事。（《史记·淮南王传》：王有孽子，不害最长，不害子建，材高有气，使所善寿春庄芷上书天子。又见《汉书·淮南王传》。）
  </div>
  <div class="pagination">
   <a href="全上古三代秦汉三国六朝文_page52.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page48.html">
    48
   </a>
   <a href="全上古三代秦汉三国六朝文_page49.html">
    49
   </a>
   <a href="全上古三代秦汉三国六朝文_page50.html">
    50
   </a>
   <a href="全上古三代秦汉三国六朝文_page51.html">
    51
   </a>
   <a href="全上古三代秦汉三国六朝文_page52.html">
    52
   </a>
   <span class="current-page">
    53
   </span>
   <a href="全上古三代秦汉三国六朝文_page54.html">
    54
   </a>
   <a href="全上古三代秦汉三国六朝文_page55.html">
    55
   </a>
   <a href="全上古三代秦汉三国六朝文_page56.html">
    56
   </a>
   <a href="全上古三代秦汉三国六朝文_page57.html">
    57
   </a>
   <a href="全上古三代秦汉三国六朝文_page58.html">
    58
   </a>
   <span>
    ...
   </span>
   <a href="全上古三代秦汉三国六朝文_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
