<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 73 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 73 页/共 658 页</h1>
    <div class="content">　　祝牧与妻偕隐，作琴歌云：「天下有道，我黼子佩。天下无道，我负子戴。」（马《绎史》）
　　◇家牒（附）
　　子云以甘露元年生，（《文选·王文宪集序》注）以天凤五年卒，葬安陵阪上，所厚沛郡桓君山，平陵如子礼，弟子钜鹿侯芭共为治丧。诸公遣世子朝臣郎吏行事者会送。桓君山为敛赙，起祠茔，侯芭负土作坟，号曰玄冢。（《艺文类聚》四十、《御览》五百五十并引杨雄《家牒》。案《家牒》不知何人何时所撰，今附载《扬雄集》后。）

卷五十五
◎李寻
　　寻字子长，平陵人。成帝时，丞相翟方进以为议曹。哀帝初待诏黄门，迁黄门侍郎，拜骑都尉，使护河堤，坐夏贺良事徙敦煌郡。
　　◇对诏问灾异
　　陛下圣德，尊天敬地，畏命重民，悼惧变异，不忘疏贱之臣，幸使重臣临问，愚臣不足以奉明诏。窃见陛下新即位，开大明，除忌讳，博延名士，靡不并进。臣寻位卑术浅，过随众贤待诏，食太官，衣御府，久污玉堂之署。比得召见，亡以自效。复特见延问至诚，自以逢不世出之命，愿竭愚心，不敢有所避，庶几万分有一可采。唯弃须臾之间，宿留瞽言，考之文理，稽之五经，揆之圣意，以参天心。夫变异之来，各应象而至，臣谨条陈所闻。《易》曰：「县象著明，莫大乎日月。」夫日者，众阳之长，辉光所烛，万里同晷，人君之表也。故日将旦，清风发，群阴伏，君以临朝，不牵于色。日初出，炎以阳，君登朝，佞不行，忠直进，不蔽障。日中辉光，君德盛明，大臣奉公。日将入，专以壹，君就房，有常节。君不修道，则日失其度，暗昧晦亡光，各有云为。其于东方作，日初出时，阴云邪气起者，法为牵于女谒，有所畏难；日出后，为近臣乱政；日中，为大臣欺诬；日且入，为妻妾役使所营。间者日尤不精，光明侵夺失色，邪气珥数作。本起于晨，相连至昏，其日出后至日中间差愈，小臣不知内事，窃以日视陛下志操，衰于始初多矣。其咎恐有以守正直言而得罪者，伤嗣害世，不可不慎也。唯陛下直执乾刚之德，强志守度，毋听女谒邪臣之态。诸保阿乳母甘言悲辞之托，断而勿听。勉强大谊，绝小不忍；良有不得已，可赐以财货，不可私以官位，诚皇天之禁也。日失其光，则星辰放流。阳不能制阴，阴桀得作。间者太白正昼经天，宜隆德克躬，以执不轨。
　　臣闻月者，众阴之长，销息见伏，百里为品，千里立表，万里连纪，妃后大臣诸侯之象也。朔晦正终始，弦为绳墨，望成君德，春夏南，秋冬北。间者，月数以春夏与日同道，过轩辕上后受气，入太微帝廷扬光辉，犯上将近臣，列星皆失色，厌厌如灭，此为母后与政乱朝，阴阳俱伤，两不相便。外臣不知朝事，窃信天文即如此，近臣已不足杖矣。屋大柱小，可为寒心。唯陛下亲求贤士，无强所恶，以崇社稷，尊强本朝。
　　臣闻五星者，五行之精，五帝司命，应王者号令为之节度。岁星主岁事，为统首，号令所纪，今失度而盛，此君指意欲有所为，未得其节也。又填星不避岁星者，后帝共政，相留于奎、娄，当以义断之。荧惑往来亡常，周历两宫，作态低，入天门，上明堂，贯尾乱宫。太白发越犯库，兵寇之应也。贯黄龙，入帝庭，当门而出，随荧惑入天门，至房而分，欲与荧惑为患，不敢当明堂之精。此陛下神灵，故祸乱不成也。荧惑厥弛，佞巧依势，微言毁誉，进类蔽善。太白出端门，臣有不臣者。火入室，金上堂，不以时解，其忧凶。填、岁相守，又主内乱。宜察萧墙之内，毋忽亲疏之微，诛放佞人，防绝萌牙，以荡涤浊，消散积恶，毋使得成祸乱。辰星主正四时，当效于四仲；四时失序，则辰星作异。今出于岁首之孟，天所以谴告陛下也。政急则出蚤，政缓则出晚，政绝不行则伏不见而为彗。四孟皆出，为易王命；四季皆出，星家所讳。今幸独出寅孟之月，盖皇天所以笃右陛下也，宜深自改。
　　治国故不可以戚戚，欲速则不达。经曰：「三载考绩，三考黜陟。」加以号令不顺四时，既往不咎，来事之师也。间者春三月治大狱，时贼阴立逆，恐岁小收；季夏举兵法，时寒气应，恐后有霜雹之灾；秋月行封爵，其月土湿奥，恐后有雷雹之变。夫以喜怒赏罚，而不顾时禁，虽有尧舜之心，犹不能致和。善言天者，必有效于人。设上农夫而欲冬田，肉袒深耕，汗出种之，然犹不生者，非人心不至，天时不得也。《易》曰：「时止则止，时行则行，动静不失其时，其道光明。」书曰：「敬授民时。」故古之王者，尊天地，重阴阳，敬四时，严月令。顺之以善政，则和气可立致，犹桴鼓之相应也。今朝廷忽于时月之令，诸侍中尚书近臣宜皆令通知月令之意，设群下请事；若陛下出令有谬于时者，当知争之，以顺时气。
　　臣闻五行以水为本，其星玄武婺女，天地所纪，终始所生。水为准平，王道公正修明，则百川理，落脉通；偏党失纲，则踊溢为败。《书》云「水曰润下」，阴动而卑，不失其道。天下有道，则河出图，洛出书，故河、洛决溢，所为最大。今汝、颍畎浍皆川水漂踊，与雨水并为民害，此《诗》所谓「烨烨震电，不宁不令，百川沸腾者」也。其咎在于皇甫卿士之属。唯陛下留意诗人之言，少抑外亲大臣。
　　臣闻地道柔静，阴之常义也。地有上中下，其上位震，应妃后不顺，中位应大臣作乱，下位应庶民离畔。震或于其国，国君之咎也。四方中央连国历州俱动者，其异最大。间者关东地数震，五星作异，亦未大逆，宜务崇阳抑阴，以救其咎。固志建威，闭绝私路，拔进英隽，退不任职，以强本朝。夫本强则精神折冲，本弱则招殃致凶，为邪谋所陵。闻往者淮南王作谋之时，其所难者，独有汲黯，以为公孙弘等不足言也。弘，汉之名相，于今亡比，而尚见轻，何况亡弘之属乎？故曰朝廷亡人，则为贼乱所轻，其道自然也。天下未闻陛下奇策固守之臣也。语曰，何以知朝廷之衰？人人自贤，不务于通人，故世陵夷。
　　马不伏历，不可以趋道；士不素养，不可以重国。《诗》曰：「济济多士，文王以宁。」孔子曰：「十室之邑，必有忠信。」非虚言也。陛下秉四海之众，曾亡柱干之固守闻于四境，殆开之不广，取之不明，劝之不笃。传曰：「士之美者善养禾，君之明者善养士。」中人皆可使为君子。诏书进贤良，赦小过，无求备，以博聚英俊，如近世贡禹，以言事忠切蒙尊荣，当此之时，士厉身立名者多。禹死之后，日月以衰。及京兆尹王章坐言事诛灭，智者结舌，邪伪并兴，外戚颛命，君臣隔塞，至绝继嗣，女宫作乱。此行事之败，诚可畏而悲也。
　　本在积任母后之家，非一日之渐，往者不可及，来者犹可追也。先帝大圣，深见天意昭然，使陛下奉承天统，欲矫正之也。宜少抑外亲，选练左右，举有德行道术通明之士，充备天官，然后可以辅圣德，保帝位，承大宗。下至郎吏从官，行能亡以异，又不通一艺，及博士无文雅者，宜皆使就南亩，以视天下，明朝廷皆贤材君子，于以重朝尊君，灭凶致安，此其本也，臣自知所言害身，不辟死亡之诛，唯财留神，反覆愚臣之言。（《汉书·李寻传》：哀帝初即位，召寻待诏黄门。使侍中卫尉傅喜问寻曰：「间者水出地动，日月失度，星辰乱行，灾异仍重。极言毋有所讳。」寻对。）
　　◇又对问灾异
　　《洪范》所谓鼓妖者也。师法以为人君不聪，为众所惑，空名得进，则有声无形，不知所从生。其传曰岁月日之中，则正卿受之。今以四月日加辰巳有异，是为中焉。正卿谓执政大臣也。宜退丞相、御史，以应天变。然虽不退，不出期年，其人自蒙其咎。（《汉书·五行志》中之下：哀帝建平二年四月乙亥朔，御史大夫朱博为丞相，少府赵玄为御史大夫，临延登受策，有大声如镜鸣，殿中郎吏陛者皆闻焉。上以问黄门侍郎扬雄、李寻，寻对云云。八月，博自杀，玄减死论。）
　　◇塞河议
　　阴气盛则水为之长，故一日之间，昼减夜增，江河满溢，所谓水不润下，虽常于卑下之地，犹日月变见于朔望，明天道有因而作也。众庶见王延世蒙重赏，竞言便巧，不可用。议者常欲求索九河故迹而穿之，今因其自决，可且勿塞，以观水势。河欲居之，当稍自成川，跳出沙土，然后顺天心而图之，必有成功，而用财力寡。（《汉书·沟洫志》：鸿嘉四年，勃海、清河、信都河溢，先是谷永以为修政以应之，灾变自除，是时李寻、解光亦言。）
　　◇奏记翟方进
　　应变之权，君侯所自明。往者数白，三光垂象，变动见端，山川水泉，反理视患，民人讹谣，斥事感名。三者既效，可为寒心。今提扬眉，矢贯中，狼奋角，弓且张，金历库，土逆度，辅湛没，火守舍，万岁之期，近慎朝暮。上无恻怛济世之功，下无推让避贤之效，欲当大位，为具臣以全身，难矣！大责日加，安得但保斥逐之戮，阖府三百馀人，唯君侯择其中，与尽节转凶。（《汉书·翟方进传》）
　　◇说王根
　　《书》云：「天聪明。」盖言紫宫极枢，通位帝纪，太微四门，广开大道，五经六纬，尊术显士，翼张舒布，烛临四海，少微处士，为比为辅，故次帝廷，女宫在后。圣人承天，贤贤易色，取法于此。天官上相上将，皆颛面正朝，忧责甚重，要在得人。得人之效，成败之机，不可不勉也。昔秦穆公说讠戋讠戋之言，任仡仡之勇，身受大辱，社稷几亡，悔过自责，思惟黄发，任用百里奚，卒伯西域，德列王道。二者祸福如此，可不慎哉！
　　夫士者，国家之大宝，功名之本也。将军一门九侯，二十朱轮，汉兴以来，臣子贵盛，未尝至此。夫物盛必衰，自然之理，唯有贤友强辅，庶几可以保身命，全子孙，安国家。《书》曰「历象日月星辰」，此言仰视天文，俯察地理，观日月消息，候星辰行伍，揆山川变动，参人民繇俗，以制法度，考祸福。举错讠孛逆，咎败将至，征兆为之先见。明君恐惧修正，侧身博问，转祸为福；不可救者，即蓄备以待之，故社稷亡忧。
　　窃见往者赤黄四塞，地气大发，动土竭民，天下扰乱之征也。彗星争明，庶雄为桀，大寇之引也。此二者已颇效矣。城中讹言大水，奔走上城，朝廷惊骇，女孽入宫，此独未效。间者重以水泉涌溢，旁宫阙仍出。月、太白入东井，犯积水，缺天渊。日数湛于极阳之色。羽气乘宫，起风积云。又错以山崩地动，河不用其道。盛冬雷电，潜龙为孽。继以陨星流彗，维、填上见，日蚀有背乡。此亦高下易居，洪水之征也。不忧不改，洪水乃欲荡涤，流彗乃欲扫除；改之，则有年亡期。故属者颇有变改，小贬邪猾，日月光精，时雨气应，此皇天右汉亡已也，何况致大改之！
　　宜急博求幽隐，拔擢天士，任以大职。诸茸佞谄，抱虚求进，及用残贼酷虐闻者，若此之徒，皆嫉善憎忠，坏天文，败地理，涌邪阴，湛溺太阳，为主结怨于民，宜以时废退，不当得居位。诚必行之，凶灾销灭，子孙之福不旋日而至。政治感阴阳，犹铁炭之低，见效可信者也。及诸蓄水连泉，务通利之。修旧堤防，省池泽税，以助损邪阴之盛。案行事，考变易，讹言之效，未尝不至。请征韩放，掾周敞、王望可与图之。（《汉书·李寻传》）
　　◎梁太傅辅
　　辅失其姓，鸿嘉中为梁王太傅。
　　◇奏约束梁王立
　　立一日至十一犯法，臣下愁苦，莫敢亲近，不可谏止。愿令王，非耕、祠，法驾毋得出宫，尽出马置外苑，收兵杖藏私府，毋得以金钱财物假赐人。（《汉书·梁怀王揖传》：荒王嘉薨，子立嗣。鸿嘉中，太傅辅奏，事下丞相御史，请许，奏可。）
　　◎彭宣
　　宣字子佩，淮阳阳夏人。成帝时为博士，迁东平太傅。永始中为右扶风，迁廷尉。元延中出为太原太守。绥和初征拜大司农。哀帝即位，迁光禄勋，进右将军，徙左将军，免。元寿初召为光禄大夫，迁御史大夫，拜大司空。封长平侯。平帝即位，免就国。卒，谥曰顷侯。
　　◇上书求退
　　三公鼎足承君，一足不任，则覆乱美实。臣资性浅薄，年齿老毛，数伏疾病，昏乱遗忘。愿上大司空、长平侯印绥，乞骸骨归乡里，俟置沟壑。（《汉书·彭宣传》：哀帝崩，王莽为大司马秉政专权，宣上书言。）
　　◇劾奏朱博赵玄傅晏
　　博宰相，玄上卿，晏以外亲封位特进，股肱大臣，上所信任，不思竭诚奉公，务广恩化，为百寮先，皆知喜、武前已蒙恩诏决，事更三赦，博执左道，亏损上恩，以结信贵戚，背君乡臣，倾乱政治，奸人之雄，附下罔上，为臣不忠不道；玄知博所言非法，枉义附从，大不敬；晏与博议免喜，失礼不敬。臣请诏谒者召博、玄、晏诣廷尉诏狱。（《汉书·朱博传》）
　　◇毁庙议
　　继祖宗以下五庙而迭毁，后虽有贤君，犹不得与祖宗并列。子孙虽欲褒大显扬而立之，鬼神不飨也。孝武皇帝虽有功烈，亲尽宜毁。（《汉书·韦玄成传》。哀帝即位，丞相孔光、大司空何武奏言，建昭五年制书，孝武皇帝为世宗，请与群臣杂议。于是光禄勋彭宣、詹事满昌、博士左咸等五十三人皆以为。）
　　◎郑崇
　　崇字子游，高密人。居平陵。成帝时为郡文学史，至丞相大车属。哀帝擢为尚书仆射，以谏下狱死。
　　◇谏封傅商
　　孝成皇帝封亲舅五侯，天为赤黄昼昏，日中有黑气。今祖母从昆弟二人已侯。孔乡侯，皇后父；高武侯以三公封，尚有因缘。今无故欲复封商，坏乱制度，逆天人心，非傅氏之福也。臣闻师曰：「逆阳者厥极弱，逆阴者厥极凶短折，犯人者有乱亡之患，犯神者有疾夭之祸。」故周公著戒曰：「惟王不知艰难，唯耽乐是从，时亦罔有克寿。」故衰世之君夭折蚤没，此皆犯阴阳之害也，臣愿以身命当国咎。（《汉书·郑崇传》）
　　◎谯玄
　　玄字君黄，巴郡阆中人。成帝时拜议郎，迁太常丞，平帝时复拜议郎，迁中散大夫，选为绣衣使者，持节，专行诛赏事。未及终而王莽居摄，变易姓名，窜归隐遁。公孙述僭号于蜀，连聘不诣。建武十一年卒，明年天下平定，光武策诏本郡，祠以中牢。
　　◇上书谏成帝
　　臣闻王者承天，继宗统极，保业延祚，莫急胤嗣，故《易》有干蛊之义，《诗》咏众多之福。今陛下圣嗣未立，天下属望，而不惟社稷之计，专念微行之事，爱幸用于所惑，曲意留于非正。窃闻后宫皇太子产而不育。臣闻之怛然，痛心伤剥，窃怀忧国，不忘须臾。夫警卫不修，则患生非常。忽有醉酒狂夫，分争道路。既无尊严之仪，岂识上下之别。此为胡狄起于毂下，而贼乱发于左右也。愿陛下念天下之至重，忧金玉之身，均九女之施，存无穷之福，天下幸甚。（《后汉·独行·谯玄传》）
　　◎何并
　　并字子廉，平陵人。徙平舆。成帝时为大司空，掾除长陵令。哀帝初迁陇西太守，徙颍川太守。
　　◇署都亭下
　　故侍中王林卿坐杀人埋冢舍，使奴剥寺门鼓。（《汉书·何并传》：并为长陵令，追林卿，林卿令奴冠其冠，身变服从间径驰去。会日暮追及，收缚冠奴，叱吏断头持还。县所剥鼓置都亭下，署曰云云。）
　　◇临颍川敕吏捕锺威赵季李款
　　三人非负太守，乃负王法，不得不治。锺威所犯多在赦前，驱使入函谷关，勿令污民间，不入关，乃收之。赵、李桀恶，虽远去，当得其头，以谢百姓。（《汉书·何并传》）
　　◇先令书
　　告子恢，吾生素餐日久，死虽当得法赙，勿受小葬为小椁，容下棺。（《汉书·何并传》：疾病召丞掾，作先令书。）
　　◎阎崇
　　崇字君兰，钜鹿人。绥和初以光禄大夫为太子少傅，迁执金吾。
　　◇皇太子谢为所生立后议
　　《春秋》不以父命废王父命，为人后之礼不得顾私亲，不当谢。（《汉书·孝元傅昭仪传》：成帝征定陶王为太子，月馀，立楚孝王。孙景为定陶王奉恭王后，太子议欲谢，少傅阎崇以为。）
　　◎方赏毕由
　　赏字君宾，东海人。绥和末为司隶校尉。建平中迁左冯翊，拜廷尉卿，复为左冯翊。
　　由字世叔，云阳人。建平初为大鸿胪。元寿中徙右扶风，贬为定襄太守。
　　◇移书梁傅相中尉
　　王背策戒，悖诿暴妄行，连犯大辟，毒流吏民。比比蒙恩，不伏重诛，不思改过，复贼杀人。幸得蒙恩，丞相长史、大鸿胪丞即问。王阳病抵谰，置辞骄，不首主令，与背畔亡异。丞相、御史请收王玺绶，送陈留狱。明诏加恩，复遣廷尉、大鸿胪杂问。今王当受诏置辞，恐复不首实对。《书》曰：「至于再三，有不用，我降尔命。」傅、相、中尉皆以辅正为职：「虎兕出于匣，龟玉毁于匮中，是谁之过也？」书到，明以谊晓王。敢复怀诈，罪过益深。傅、相以下，不能辅导，有正法。（《汉书·梁怀王揖附传》：哀帝建平中，梁王立复杀人，天子遣廷尉赏、大鸿胪由持节即讯。至，移书傅、相、中尉。）
　　◎陈咸
　　咸字子成，沛国氵交人。成、哀间以律令为尚书。平帝时，王莽辅政，乞骸骨去。莽篡位，召为掌寇大夫，不就。后再征，称病笃，敛其家律令书，皆藏之壁。（案《莽传》：始建国三年，以沛郡陈咸为讲礼，盖即其人。先是别有陈咸，沛郡相人，卒于成帝时。见《陈万年传》。「非」即「止」。）
　　◇戒子孙
　　为人议法，当依于轻。虽有百金之利，慎无与人重比。（《后汉·陈宠传》。案《书钞》五十五引谢承《后汉书》，陈咸字子成，为廷尉监，议人常从轻比。）
　　◎郑子真
　　子真，褒中人。家谷口。大将军王凤礼聘不应。
　　◇教
　　忠孝爱敬，天下之至行也。神中五征，帝王之要道也。（《华阳国志》十下）

卷五十六
◎解光
　　光，哀帝初为司隶校尉。
　　◇奏劾王根王况
　　曲阳侯根宗重身尊，三世据权，五将秉政，天下辐凑自效。根行贪邪，臧累钜万，纵横恣意，大治室第，第中起土山，立两市，殿上赤墀，户青琐，游观射猎，使奴从者被甲持弓弩，陈为步兵；止宿离宫，水衡共张，发民治道，百姓苦其役。内怀奸邪，欲管朝政，推亲近吏主簿张业以为尚书，蔽上壅下，内塞王路，外交藩臣，骄奢僭上，坏乱制度。案根骨肉至亲，社稷大臣，先帝弃天下，根下悲哀思慕，山陵未成，公聘取故掖庭女乐五官殷严、王飞君等，置酒歌舞，捐忘先帝厚恩，背臣子义。及根兄子成都侯况幸得以外亲继父为列侯侍中，不思报厚恩，亦聘取故掖庭贵人以为妻，皆无人臣礼，大不敬不道。（《汉书·元后传》）
　　◇奏劾赵皇后姊娣
　　臣闻许美人及故中宫史曹宫皆御幸孝成皇帝，产子，子隐不见。
　　臣遣从事掾业史望验问知状者掖庭狱丞籍武，故中黄门王舜、吴恭、靳严，官婢曹晓、道房、张弃，故赵昭仪御者于客子、王偏、臧兼等皆曰宫即晓子女，前属中宫，为学事史，通《诗》，授皇后。房与宫对食，元延元年中宫语房曰：「陛下幸宫。」后数月，晓入殿中，见宫腹大，问宫。宫曰：「御幸有身。」其十月中，宫乳掖庭牛宫令舍，有婢六人。中黄门田客。（《汉纪》作田闳）持诏记，盛绿绨方底，封御史中丞印，予武曰：「取牛宫令舍妇人新产儿，婢六人，尽置暴室狱，毋问儿男女，谁儿也！」武迎置狱。宫曰：「善臧我儿胞，丞知是何等儿也！」后三日，客持诏记与武，问「儿死未？手书对牍背。」武即书对：「儿见在，未死。」有顷，客出曰：「上与昭仪大怒，奈何不杀？」武叩头啼曰：「不杀儿，自知当死；杀之，亦死！」即因客奏封事，曰：「陛下未有继嗣，子无贵贱，惟留意！」奏入，客复持诏记予武曰：「今夜漏上五刻，持儿与舜，会东交掖门。」武因问客：「陛下得武书，意何如？」曰：「瞠也。」武以儿付舜。舜受诏，内儿殿中，为择乳母，告：「善养儿，且有赏。毋令漏泄！」舜择弃为乳母，时儿生八九日。后三日，客复持诏记，封如前予武，中有封小绿箧，记曰：「告武以箧中物书予狱中妇人，武自临饮之。」武发箧中有裹药二枚，赫蹄书，曰：「告伟能：努力饮此药，不可复入。女自知之！」伟能即宫。宫读书已，曰：「果也，欲姊弟擅天下！我儿男也，额上有壮发，类孝元皇帝。今儿安在？危杀之矣！奈何令长信得闻之？」宫饮药死。后宫婢六人召入，出语武曰：「昭仪言女无过。宁自杀邪，若外家也？我曹言愿自杀。」即自缪死。武皆表奏状。弃所养儿十一日，宫长李南以诏书取儿去，不知所置。
　　许美人前在上林涿沐馆，数召入饰室中若舍，一岁再三召，留数月或半岁御幸。元延二年怀子，其十一月乳。诏使严持乳医及五种和药丸三，送美人所。呼客子、偏、兼闻昭仪谓成帝曰：「常绐我言从中宫来，即从中宫来，许美人儿何从生中？许氏竟当复立邪！」怼，以手自捣，以头击壁户柱，从床上自投地，啼泣不肯食，曰：「今当安置我，欲归耳！」帝曰：「今故告之，反怒为！殊不可晓也。」帝亦不食。昭仪曰：「陛下自知是，不食为何？陛下常自言『约不负女』，今美人有子，竟负约，谓何？」帝曰：「约以赵氏，故不立许氏。使天下无出赵氏上者，毋忧也！」后诏使严持绿囊书予许美人，告严曰：「美人当有以予女，受来，置饰室中帘南。」美人从苇箧一合盛所生儿，缄封，及绿囊报书予严。严持箧书，置饰室帘南去。帝与昭仪坐，使客子解箧缄。未已，帝使客子、偏、兼皆出，自闭户，独与昭仪在，须臾开户，呼客子、偏、兼，使缄封箧及绿绨方底，推置屏风东。恭受诏，持箧方底予武，皆封以御史中丞印，曰：「告武：箧中有死儿，埋屏处，勿令人知。」武穿狱楼垣下为坎，埋其中。
　　故长定许贵人及故成都、平阿侯家婢王业、任丽、公孙习前免为庶人，诏召入，属昭仪为私婢。成帝崩，未幸梓宫，仓卒悲哀之时，昭仪自知罪恶大，知丛等故许氏、王氏婢，恐事泄，而以大婢羊子等刚予业等各且十人，以慰其意，属无道我家过失。
　　元延二年五月，故掖庭令吾丘遵谓武曰：「掖庭丞吏以下皆与昭仪合通，无可与语者，独欲与武有所言。我无子，武有子，是家轻族人，得无不敢乎？掖庭中御幸生子者辄死，又饮药伤堕者无数，欲与武共言之大臣，票骑将军贪耆钱，不足计事，奈何令长信得闻之？」遵后病困，谓武：「今我已死，前所语事，武不能独为也，慎语！」
　　皆在今年四月丙辰赦令前。臣谨案永光三年男子忠等发长陵傅夫人冢。事更大赦，孝元皇帝下诏曰：「此朕不当所得赦也。」穷治，尽伏辜，天下以为当。鲁严公夫人杀世子，齐桓召而诛焉，《春秋》予之。赵昭仪倾乱圣朝，亲灭继嗣，家属当伏天诛。前平安刚侯夫人谒坐大逆，同产当坐，以蒙赦令，归故郡。今昭仪所犯尤悖逆，罪重于谒，而同产亲属皆在尊贵之位，迫近帷幄，群下寒心，非所以惩恶崇谊示四方也。请事穷竟，丞相以下议正法。（《汉书·外戚》下《孝成赵皇后传》）
　　◎郭钦
　　钦，俞麋人。哀帝初为丞相司直，以忤董贤左迁卢奴令。平帝时拜南郡太守。王莽居摄，去官，卒于家。（案《汉书·西域传》下及《莽传》下别有戊已校尉郭钦封刂胡子，地皇末拜九虎将军，兵败保京师仓，闻莽死乃降，更始义之，封侯。与此郭钦同时，非即其人也。）
　　◇奏劾豫州牧鲍宣
　　宣举错烦苛，代二千石署吏听讼，所察过诏条。行部乘传去法驾，驾一马，舍宿乡亭，为众所非。（《汉书·鲍宣传》：宣迁豫州牧，岁馀，丞相司直郭钦奏云云，宣坐免归家。）
　　◇御史中丞众
　　众，史不著其姓，哀帝初为御史中丞。
　　◇薛况罪议
　　况朝臣，父故宰相，再封列侯，不相敕丞化，而骨肉相疑，疑咸受修言，以谤毁宣。咸所言皆宣行迹，众人所共见，公家所宜闻。况知咸给事中，恐为司隶举奉宣，而公令明等迫切宫阙，要遮创戮近臣于大道人众中，欲以鬲塞聪明，杜绝论议之端。桀黠无所畏忌，万众ん哗，流闻四方，不与凡民忿怒争斗者同。臣闻敬近臣，为近主也。礼，下公门，式路马，君畜产且犹敬之，《春秋》之义，意恶功遂，不免于诛，上浸之源，不可长也。况首为恶，明手伤人，（今本脱「人」字，从《汉纪》补。案颜注亦有。）功意俱恶，皆大不敬。明当以重论，及况皆弃市。（《汉书·薛宣传》：宣弟修为临令。宣迎后母，修不遣。哀帝即位，博士申咸给事中，毁宣。宣子况为右曹侍郎，赇客杨明，遮斫咸宫门外，断鼻唇，身入创。事下有司，御史中丞众等奏云云，丞相孔光、大司空师丹以中丞议是。）
　　◇息夫躬
　　躬字子微，河内河阳人。哀帝初召待诏，擢光禄大夫左曹给事中。封宜陵侯，免，寻坐祝诅系狱死，有集一卷。
　　◇上疏诋公卿大臣
　　方今丞相王嘉健而蓄缩，不可用。御史大夫贾延堕弱不任职。左将军公孙禄、司隶鲍宣皆外有直项之名，内实呆不晓政事。诸曹以下仆不足数。卒有强弩围城，长戟指阙，陛下谁与备之？如使狂夫枭呼于东崖，匈奴饮马于渭水，边境雷动，四野风起，京师虽有武蜂精兵，未有能窥左足而先应者也。军书交驰而辐凑，羽檄重迹而押至，小夫懦臣之徒愦毛不知所为，其有犬马之决者，仰药而伏刃，虽加夷灭之诛，何益祸败之至哉！（《汉书·息夫躬传》）
　　◇上言开言渠
　　秦开郑国渠以富国强兵，今为京师，土地肥饶，可度地势水泉，广溉灌之利。（《汉书·息夫躬传》）
　　◇奏间匈奴乌孙
</div>
    <div class="pagination">
<a href="全上古三代秦汉三国六朝文_page72.html">上一页</a><span>...</span><a href="全上古三代秦汉三国六朝文_page68.html">68</a><a href="全上古三代秦汉三国六朝文_page69.html">69</a><a href="全上古三代秦汉三国六朝文_page70.html">70</a><a href="全上古三代秦汉三国六朝文_page71.html">71</a><a href="全上古三代秦汉三国六朝文_page72.html">72</a><span class="current-page">73</span><a href="全上古三代秦汉三国六朝文_page74.html">74</a><a href="全上古三代秦汉三国六朝文_page75.html">75</a><a href="全上古三代秦汉三国六朝文_page76.html">76</a><a href="全上古三代秦汉三国六朝文_page77.html">77</a><a href="全上古三代秦汉三国六朝文_page78.html">78</a><span>...</span><a href="全上古三代秦汉三国六朝文_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
