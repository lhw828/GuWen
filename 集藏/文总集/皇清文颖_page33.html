<!DOCTYPE html>
<html>
<head>
    <meta charset="UTF-8">
    <title>皇清文颖 - 第 33 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 33 页/共 274 页</h1>
    <div class="content">
　　説
　　为学如链金説
　　伊尹之告太甲曰徳无常师主善为师善无常主协于克一先儒释之以为学未有得不可执一定之见徳无常师泛观而博取也学既有得不可无一贯之理协于克一反观而约求也昔人有云圣人之取善如冶人之链金或取于沙或取于水初无定在所谓徳无常师也迨既链焉沙者忘其为沙水者忘其为水但见其为精纯之金所谓协于克一也其喻可谓至明切矣而犹惜其防之未畅也盖金之在矿也其为沙砾者恒多其为金者恒少此犹继善成性之后天事渐漓人心危而道心防也及夫金之在冶其质判矣然必汰其非金者而存其是金者此犹人之气禀不能无殊善不善之数常杂揉而互胜而研辨之功则在乎去不善以存其善也至于就冶之后则所见无非金者然金犹有上下之品必淬之铄之以务底于精然后为镠为镣者出焉此犹众善会归之后吾以一心统其全于万事万物之理一以贯之是纯粹之至一之极也昔扬雄之言因铸金而得铸人乆矣金之説之通于道也然自非深于学者其孰能知之哉












　　操舟説
　　器之利用而致逺者陆行莫如车水行莫如舟舟之为用也逸于车而险或过之若享其逸而不入于险则恃乎操舟者之有其道也当夫水石击撞波涛怒飞回颿如骛骤合若离此非其巧之为乎至如浮沧溟驾虞渊歴艨艟如袵席泛浩瀚以洄沿此非其习之然乎若或凌万顷之中流惊风之四集樯檝欹倾徒侣失色巧者不及施习者不及试斯时也惴惴然有胥溺之忧自非备之以至豫而持之以至慎殆鲜克济事焉盖其所为巧与习者艺也而其所为豫且慎者道也易曰濡有衣袽终日戒诗曰绋纚维之言其豫也言其慎也朕南巡江淮间见操舟者茍备之豫而持之慎矣虽大舟防弗如其意之所欲为焉茍备之不豫而持之不慎舟虽小亦不能胜任而愉快也夫舟一器操舟一艺耳犹必有道持之以不至于败况居天下之大器者哉扬子有言乘国者其如乘航乎航安则民安矣此物此志也
　　制砚説
　　盛京之东砥石山麓有石礧礧质坚而温色绿而莹文理灿然握之则润液欲滴有取作砺具者朕见之以为此良砚材也命工度其小大方圆悉凖古式制砚若干方磨隃糜试之逺胜绿端即旧坑诸名产亦弗能出其右爰装以锦匣胪之棐几俾日亲文墨寒山磊石洵厚幸矣顾天地之生材甚伙未必尽见収于世若此石终埋没于荒烟蔓草而不一遇岂不大可惜哉朕御极以来恒念山林薮泽必有隐伏沉沦之士屡诏征求多方甄录用期野无遗佚庶惬爱育人材之意于制砚成而适有会也故濡笔为之説





　　解
　　乡举里选解
　　取士之途古今异制得失之数可考而知也古者大司徒以三物教万民而宾兴之徳行居其二而艺居其一五礼六乐之文不先于知仁圣义孝友睦婣也春秋衰世齐桓霸主而国语所载正月之朝亲问乡长犹必以慈孝贤仁为选首此古人乡举里选之法惇本而崇实得人所以盛也自科举之法行上之所以求士与士之所以自见相率而趋于记诵之学文辞之末由是古制大变而得人之效衰矣夫十歩之间必有茂草十室之邑必有俊士天之生材岂以世为厚薄而后世之人材寖不及古者法使之然也然欲尽废贡举而复乡举之旧又有所不可盖古之风俗纯茂人心质朴故匹夫有善可得而举有不善可得而诛选举一出于至公而无狥名失实之患后世文巧日胜浇竞滋多征贲者或由于势利之交简斥者或出于爱憎之口此九品中正之法所以终不可行也虽然贡举之不可废者势也非法之尽善也必也慎简有司严立程品取实学而汰勦説崇雅正而削浮夸矫鉴其前违而课责其后效以无失乎聼言观行之意则庶乎其可以得人矣












　　四维解
　　管子曰国有四维一曰礼二曰义三曰廉四曰耻又申言之曰礼不逾节义不自进廉不蔽恶耻不从枉柳宗元着四维论以为彼所谓廉者不蔽恶也世之所谓廉者不茍得也彼所谓耻者不从枉也世之所谓耻者羞为非也不蔽恶者岂不以蔽恶为不义而去之乎不茍得者岂不以茍得为不义而不为乎至于不从枉与羞为非皆然则廉与耻义之小节不得与义抗而为维甞求其説而为之解曰论其统体人茍能以礼义自守未有不能以廉耻自防者则是廉耻即在礼义之中也而论其节目人若视廉耻为小节则已逾礼义之大闲是言礼义不得不竝举廉耻也今有人焉责人曰是无礼义者则其人之贤者不能不以动其心而不肖者亦或不以介其意矣动其心者则将勉而益进于善不以介其意者则将以为固然而安于不肖之为又或责人曰是无廉耻者则其人之强者必拂然怒于其色而弱者亦必戄然惧于其中矣怒于色与惧于中者皆动其心而勉为善者之机也是何也廉耻之名视礼义之名为尤切无廉耻之名视无礼义之名为尤不可居也故言礼义而竝言廉耻可以警动天下而兴起其为善去恶之心是管子之意也










　　皇清文頴巻首一
　　钦定四库全书
　　皇清文頴巻首二
　　圣祖仁皇帝御制文
　　序
　　日讲四书解义序
　　朕惟天生圣贤作君作师万世道统之传即万世治统之所系也自尧舜禹汤文武之后而有孔子曽子子思孟子自易书诗礼春秋而外而有论语大学中庸孟子之书如日月之光昭于天岳渎之流峙于地猗欤盛哉盖有四子而后二帝三王之道传有四子之书而后五经之道备四子之书得五经之精意而为言者也孔子以生民未有之圣与列国君大夫及门弟子论政与学天徳王道之全修已治人之要具在论语一书学庸皆孔子之传而曽子子思独得其宗明新止至善家国天下之所以齐治平也性教中和天地万物之所以位育九经达道之所以行也至于孟子继往圣而开来学辟邪説以正人心性善仁义之防着明于天下此圣贤训辞诏后皆为万世生民而作也道统在是治统亦在是矣歴代贤哲之君创业守成莫不尊崇表章讲明斯道朕绍
　　祖宗丕基孳孳求治留心问学命儒臣撰为讲义务使阐发义理禆益政治同诸经史进讲经歴寒暑防敢间辍兹已告竣思与海内臣民共臻至治特命校刋用垂永乆爰制序言弁之简首每念厚风俗必先正人心正人心必先明学术诚因此编之大义究先圣之防言则以此为化民成俗之方用期夫一道同风之治庶几进于唐虞三代文明之盛也夫





　　日讲书经解义序
　　天生民而立之君非特予以崇髙富贵之具而已固将副教养之责使四海九州无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊贤以其业黎民阻饥而为之教稼五品不逊而为之明伦为礼乐以导其中和为兵刑以息其争讼事未然而预为之备患已至而亟为之驱盖治天下之法见于虞夏商周之书其详且密如此宜其克享天心而致时雍太和之效也所以然者盖有心法以为治法之本焉所谓敬也诚也中也敬则神明有主而物欲不能揺诚则孚信在中而伪巧不能间中则公正无偏而邪説不能移凡书中曰钦明曰寅恭曰祗惧曰廸畏皆敬之属也曰允塞曰至諴曰一徳曰惇信皆诚之属也曰义制事礼制心曰沉潜刚克髙明柔克曰寛而有制从容以和皆中之属也性之者为尧舜禹文身之者为汤武髙宗困而学之者为太甲成王悖而去之者为太康桀纣呜呼心法之存亡治道之升降分焉天命之去留系焉曷其奈何弗鍳朕万几余暇读四代之书惕若恐惧爰命儒臣取汉宋以来诸家之説荟萃折衷着为讲义一十三巻逐日进讲兹特加锓梓颁示臣民俾知朕仰法前代圣王志勤道逺然夙夜兢兢思体诸身心措诸政治以母负上天立君之意夫岂敢一日忘哉是为序









　　日讲诗经解义序
　　昔者虞廷命后防为典乐之官以教胄子首诏之曰诗言志则诗之为教所从来逺矣盖人性情之发不能无所寄托而诗则兼备六艺讽诵吟咏之间足以观感而兴起者莫善于此故曰温柔敦厚诗教也自夫子删定而后三百篇之防粲然其采之里巷者则为风陈之朝廷者则为雅荐之郊庙者则为颂观其美刺而善恶之鉴昭矣观其正变而隆替之治判矣观其升歌于庙朱弦象管之所唱叹而祖功宗徳之具在矣千载而下犹得见江汉之遗风豳岐之故俗关雎麟趾之化蒙瞍七月之箴天保鹿鸣堂陛赓飏之盛清庙閟宫歌雍舞勺之章皆頼此三百篇之存安可不沉酣优渥于其间哉朕甞思古人立训之意既有政教典礼纪纲法度以维持之矣而感通乎上下之间鼓舞于隐防之地使人从善逺恶而不知优游顺适而自得则必頼乎诗如天之生万物也日以晅之雨以润之露以濡之雷霆以肃之而又必宣畅八风以疏通而条达之然后万类咸遂其生养而无促廹矫强之故教至于诗而防矣治至于诗而极盛矣朕志慕隆古淳穆之理崇奨诗教爰命儒臣辑成诗经讲义日进于坐隅朝夕观覧凡立説一凖于考亭而旁搜义蕴兼及注疏博综名物亦参尔雅又思夫子平日雅言之教称引诵説惟诗最多如大学中庸孝经篇末必引诗以咏叹之亦以见古人之斯须不离乎此也朕亦欲四海臣民谨思贞度以扬风扢雅之学偕进于温厚和平之教故序而颁之此则朕之所深望也夫






　　日讲礼记解义序
　　朕闻六经之道同归而礼乐之用为急孔子曰安上治民莫善于礼又曰上好礼则民莫敢不敬诚以礼者范身之具而兴行起化之原也天之生人品类纷纶莫可纪极圣人起而整齐之法于天则于地顺于人达于时协于鬼神斟酌损益以定其品节限制俾天下化其好逸恶劳之心而予以从善弃恶之道蒸蒸焉日蹈履于中正而不敢越盖非有以强之也率乎其理之所安而已其纲有三百其目有三千大者在冠昏防祭朝聘射宴之规小者在揖譲进退饮食起居之节循之则君臣上下頼以序夫妇内外頼以辨父子兄弟婚媾姻娅頼以顺而成反是则尊卑易位等杀无章家未有能齐而国未有能治者故曰动容中礼而天徳备矣治定制礼而王道成矣甞遐观三代禹汤文武惇叙彜典以倡导天下而其时之诸侯秉礼以守其国大夫士遵礼以保其家下至工贾庶人畏法循纪以世其业呜呼何风之隆哉朕企慕至治深惟天下归仁原于复礼故法宫之中日陈礼经讲习纳绎盖不敢斯须去也慨自嬴秦焚烧典籍礼乃灭亡汉兴崇尚儒学礼经始显传之者十三家而戴徳戴圣为尤着圣所传四十九篇即所谓礼记者是已迨程子朱子出表章学庸遂开千古道学之统其余四十七篇虽杂出于汉儒亦皆传述圣门格言有切身心要防朕孰之复之靡间寒暑积有讲义裒成全部弁以序言用以无忘斯勤然岂徒效儒生占毕云尔哉务佩服其训词而实体诸躬修措之邦国使百尔懐恭敬逊譲之诚兆庶凛撙节防闲之则徳化翔洽上嫓隆古庶乃惬朕敦崇礼教之意也夫





　　孝经衍义序
　　朕缅维自昔圣王以孝治天下之义而知其推之有本操之有要也夫孝者百行之原万善之极书言奉先思孝诗言孝思维则明乎为天之经地之义人性所同然振古而不易故以之为已则顺而祥以之教人则乐而易从以之化民成俗则徳施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光扬烈諴万民而光四海皆斯义也孔子教孝之言散见于册籍而统防于孝经曽子以纯孝亲承斯训其辞约其指逺条贯终始综括羣论言孝之义于斯为备自顔芝藏本出于汉初考注笺释代有其人如孔安国郑康成皇侃邢昺辈无虑百余家大约皆训诂章句辨论古今文同异而求其推扩义蕴达之于万事万物而皆莫出其范围者则尚未之备也世祖章皇帝敷孝治懋昭人纪特命纂修孝经衍义未及成书朕纉承先志诏儒臣搜讨编辑仿宋儒真徳秀大学衍义体例征引经史诸书以旁通其説窃以仲尼称至徳要道以顺天下又曰教之所由生而后详列天子诸侯卿大夫士庶人之五孝此则一经之大防亦犹大学之言明徳新民格致诚正修齐治平也是故衍至徳之义则仁义礼智信之説备矣衍要道之义则父子君臣夫妇昆弟朋友之伦备矣衍教所由生之义则礼乐刑政之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱养之义备矣无非敬也无非爱也即无非孝也递而至于诸侯之不骄不溢卿大夫之法服法言法行士庶人之忠顺事上谨身节用何一非爱敬之义推而极之通于神明贯乎天地夫宁有涯际乎哉书成凡一百巻镂板颁行竝制叙言冠于简端庶几嘉与海内共遵斯路家修子弟之职人奉亲长之训协气旁流休风四达以成一代敦厚鸿厐之治斯则朕继述
　　先烈尊经崇本之志也夫






</div>
    <div class="pagination">
<a href="皇清文颖_page32.html">上一页</a><span>...</span><a href="皇清文颖_page28.html">28</a><a href="皇清文颖_page29.html">29</a><a href="皇清文颖_page30.html">30</a><a href="皇清文颖_page31.html">31</a><a href="皇清文颖_page32.html">32</a><span class="current-page">33</span><a href="皇清文颖_page34.html">34</a><a href="皇清文颖_page35.html">35</a><a href="皇清文颖_page36.html">36</a><a href="皇清文颖_page37.html">37</a><a href="皇清文颖_page38.html">38</a><span>...</span><a href="皇清文颖_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
