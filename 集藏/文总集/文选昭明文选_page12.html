<!DOCTYPE html>
<html>
<head>
    <meta charset="UTF-8">
    <title>文选昭明文选 - 第 12 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选昭明文选 - 第 12 页/共 42 页</h1>
    <div class="content">





卷十七　论文　音乐上
    【论文　　音乐上 】
    【论文】 
    【文赋（并序）】 
    陆士衡臧荣绪晋书曰：机字士衡，吴郡人。祖逊，吴丞相。父抗，吴大司马。机少袭领父兵，为牙门将军。年二十而吴灭，退临旧里，与弟云勤学，积十一年。誉流京华，声溢四表，被徵为太子洗马，与弟云俱入洛。司徒张华，素重其名，旧相识以文。华呈天才绮练，当时独绝，新声妙句，系踪张、蔡。机妙解情理，心识文体，故作文赋。 
    余每观才士之所作，窃有以得其用心。作，谓作文也。用心，言士用心於文。庄子，尧曰：此吾所用心。夫放言遣辞，良多变矣，夫作文者，放其言，遣其理，多变，故非一体。妍蚩好恶，可得而言。文之好恶，可得而言论也。范晔後汉书，赵壹刺世疾邪曰：孰知辩其妍蚩。广雅曰：妍，好也。说文曰：妍，慧也。释名曰：蚩，痴也。声类曰：蚩，騃也。然妍蚩亦好恶也。每自属文，尤见其情，论衡曰：幽思属文，著记美言。属，缀也。杜预左氏传曰：尤，甚也。士衡自言，每属文，甚见为文之情。恒患意不称物，文不逮意，尔雅曰：逮，及也。盖非知之难，能之难也。尚书曰：非知之艰，行之惟艰。故作文赋，以述先士之盛藻，因论作文之利害所由，利害由好恶。孔安国尚书传曰：藻，水草之有文者，故以喻文焉。佗日殆可谓曲尽其妙。言既作此文赋，佗日而观之，近谓委曲尽文之妙理。论语，鲤曰：它日又独立。赵岐孟子章句曰：它日，异日也。至於操斧伐柯，虽取则不远，此喻见古人之法不远。毛诗曰：伐柯伐柯，其则不远。注：则，法也。伐柯必用其柯，大小长短近取法於柯，谓不远也。若夫随手之变，良难以辞逮，言作之难也。文之随手变改，则不可以辞逮也。庄子，轮扁谓桓公曰：斫徐则甘而不固，疾则苦而不入，不疾不徐，得於手而应於心，口不能言也，有数存焉。盖所能言者，具於此云。盖所言文之体者，具此赋之言。 
    伫中区以玄览，颐情志於典坟。汉书音义，张晏曰：伫，久俟待也。中区，区中也。字书曰：玄，幽远也。老子曰：涤除玄览。河上公曰：心居玄冥之处，览知万物，故谓之玄览。幽通赋曰：皓颐志而不倾。左氏传，楚子曰：左史倚相能读三坟、五典。遵四时以叹逝，瞻万物而思纷。遵，循也，循四时而叹其逝往之事，揽视万物盛衰而思虑纷纭也。淮南子曰：四时者，春生，夏长，秋收，冬藏。悲落叶於劲秋，喜柔条於芳春，秋暮衰落故悲，春条敷畅故喜也。淮南子曰：木叶落，长年悲。心懔懔以怀霜，志眇眇而临云。懔懔，危惧貌。眇眇，高远貌。怀霜、临云，言高洁也。说文曰：懔懔，寒也。孔融荐祢衡表曰：志怀霜雪。舞赋曰：气若浮云，志若秋霜。咏世德之骏烈，诵先人之清芬。言歌咏世有俊德者之盛业。先民，谓先世之人，有清美芬芳之德而诵勉。毛诗曰：王配于京，世德作求。又曰：在昔先民有作。游文章之林府，嘉丽藻之彬彬。论语曰：文质彬彬，然後君子。孔安国注曰：彬彬，文质见半之貌。慨投篇而援笔，聊宣之乎斯文。韩诗外传曰：孙叔敖治楚三年而国霸，楚史援笔而书之於策。尚书中候曰：玄龟负图出洛，周公援笔以写也。 
    其始也，皆收视反听，耽思傍讯，收视反听，言不视听也。耽思傍讯，静思而求之也。毛苌诗传曰：耽乐之久。广雅曰：讯，问也。精骛八极，心游万仞。精，神爽也。八极、万仞，言高远也。淮南子曰：八弦之外，乃有八极。包咸论语注曰：七尺曰仞。其致也，情曈昽而弥鲜，物昭晣而互进。尔雅曰：致，至也。埤苍曰：曈昽，欲明也。说文曰：昭晣，明也。倾群言之沥液，漱六艺之芳润。杨子法言曰：或问群言之长，曰群言之长，德言也。宋衷曰：群，非一也。周礼曰：六艺，礼、乐、射、御、书、数也。浮天渊以安流，濯下泉而潜浸。言思虑之至，无处不至。故上至天渊於安流之中，下至下泉於潜浸之所。剧秦美新曰：盈塞天渊之间。楚辞曰：使江水兮安流。毛诗曰：洌彼下泉，浸彼苞稂。於是沈辞怫悦，若游鱼衔钩，而出重渊之深；怫悦，难出之貌。浮藻联翩，若翰鸟缨缴，而坠曾云之峻。联翩，将坠貌。王弼周易注曰：翰，高飞也。说文曰：缴，生丝缕也，谓缕系矰矢而以弋射。收百世之阙文，采千载之遗韵。论语，子曰：吾犹及史之阙文。谢朝华於已披，启夕秀於未振。华、秀，以喻文也。已披，言已用也。观古今於须臾，抚四海於一瞬。高唐赋曰：须臾之间。司马迁曰：卒卒无须臾之间。庄子，老聃曰：俯仰之间，再抚四海之外。吕氏春秋曰：万世犹一瞬。说文曰：开阖，目数摇也。尸闰切。 
    然後选义按部，考辞就班。小雅曰：班，次也。抱暑者咸叩，怀响者毕弹。言皆击击而用。或因枝以振叶，或沿波而讨源。孔安国尚书传曰：顺流而下曰沿。源，水本也。或本隐以之显，或求易而得难。言或本之於隐而遂之显，或求之於易而便得难。之或为未，非也。或虎变而兽扰，或龙见而鸟澜。周易曰：大人虎变，其文炳也。言文之来，若龙之见烟云之上，如鸟之在波澜之中。应劭曰：扰，驯也。庄子曰：君子尸居而龙见。大波曰澜。或妥帖而易施，或岨峿而不安。妥帖，易施貌。公羊传曰：帖，服也。广雅曰：帖，静也。王逸楚辞序曰：义多乖异，事不妥帖。岨峿，不安貌。楚辞曰：圜凿而方枘兮，吾固知其鉏铻而难入。妥，他果切。帖，吐协切。岨，助举切。峿，鱼吕切。罄澄心以凝思，眇众虑而为言。周易曰：神也者，妙万物而为言者也。笼天地於形内，挫万物於笔端。淮南子曰：太一者，牢笼天地也。说文曰：挫，折也。韩诗外传曰：辟文士之笔端，辟武士之锋端，辟辩士之舌端。始踯躅於燥吻，终流离於濡翰。广雅曰：踯躅，跢跦也。郑玄毛诗笺云：志往谓踟蹰也。蹢与踯同，跢跦与踟跦同。苍颉篇曰：吻，唇两边也，莫粉切。字林曰：吻，口边。流离，津液流貌。刘公幹诗曰：叙意於濡翰。毛苌诗传曰：濡，渍也。濡，如娱切。汉书音义，韦昭曰：翰，笔也，协韵，音寒。理扶质以立幹，文垂条而结繁。言文之体必须以理为本。垂条，以树喻也。广雅曰：幹，本也。郑玄礼记注曰：繁，盛也。信情貌之不差，故每变而在颜。楚辞曰：情与貌其不变。思涉乐其必笑，方言哀而已叹。或操觚以率尔，或含毫而邈然。觚，木之方者，古人用之以书，犹今之■也。史由急就章曰：急就奇觚。觚，木简也。论语先进篇，子路帅尔而对。毫，谓笔毫也。王逸楚辞注曰：锐毛为毫也。毛诗曰：听我藐藐。毛苌曰：藐藐然不入。 
    伊兹事之可乐，固圣贤之所钦。兹事，谓文也。左氏传，仲尼曰：志有之，言足以志，文足以言，不言谁知其志，言而不文，行之不远。课虚无以责有，叩寂寞而求音。春秋说题辞曰：虚生有形。淮南子曰：寂寞，音之主也。函绵邈於尺素，吐滂沛乎寸心。毛苌诗传曰：函，含也。古诗曰：中有尺素书。列子，文挚谓叔龙曰：吾见子之心矣，方寸之地虚矣。言恢之而弥广，思按之而逾深。杜预左氏传注曰：恢，大也。按，抑按也。言思虑一发，愈深恢大。播芳蕤之馥馥，发青条之森森。说文曰：蕤，草木华垂貌。纂要曰：草木华曰蕤。字林曰：森，多木长貌。以喻文采若芳蕤之香馥，青条之森盛也。粲风飞而猋竖，郁云起乎翰林。尔雅曰：<夫风>飖谓之猋。长杨赋曰：翰林以为主人。 
    体有万殊，物无一量。文章之体有万变之殊，中众物之形，无一定之量也。淮南子曰：斟酌万殊。纷纭挥霍，形难为状。纷纭，乱貌。挥霍，疾貌。西京赋曰：跳丸剑之挥霍。辞程才以效伎，意司契而为匠。众辞俱凑，若程才效伎，取舍由意，类司契为匠。老子曰：有德司契。论衡曰：能雕琢文书谓之史匠也。在有无而黾勉，当浅深而不让。毛诗曰：何有何无，黾勉求之。黾勉，由勉强也。论语，子曰：当仁不让於师。虽离方而遯员，期穷形而尽相。方圆，谓规矩也。言文章在有方圆规矩也。故夫夸目者尚奢，惬心者贵当。其事既殊，为文亦异。故欲夸目者为文尚奢，欲快心者为文贵当。惬，犹快也，起颊切。言穷者无隘，论达者唯旷。言其穷贱者，立说无非湫隘；其论通达者，发言唯存放旷。 
    诗缘情而绮靡，赋体物而浏亮。诗以言志，故曰缘情；赋以陈事，故曰体物。绮靡，精妙之言。浏亮，清明之称。汉书，甘泉赋曰：浏，清也。字林曰：清浏，流也。碑披文以相质，诔缠绵而凄怆。碑以叙德，故文质相半；诔以陈哀，故缠绵凄惨。铭博约而温润，箴顿挫而清壮。博约，谓事博文约也。铭以题勒示後，故博约温润；箴以讥刺得失，故顿挫清壮。颂优游以彬蔚，论精微而朗畅。颂以襃述功美，以辞为主，故优游彬蔚。论以评议臧否，以当为宗，故精微朗畅。彬蔚，已见上文。汉书音义曰：畅，通也。奏平彻以闲雅，说炜晔而谲诳。奏以陈情叙事，故平彻闲雅；说以感动为先，故炜晔谲诳。虽区分之在兹，亦禁邪而制放。要辞达而理举，故无取乎冗长。论语，子曰：辞达而已矣。文颖汉书注曰：冗，散也，如勇切。言文章体要，在辞达而理举也。 
    其为物也多姿，其为体也屡迁。万物万形，故曰多姿。文非一则，故曰屡迁。琴赋曰：既丰赡以多姿。周易曰：为道也屡迁。其会意也尚巧，其遣言也贵妍。暨音声之迭代，若五色之相宣。言音声迭代而成文章，若五色相宣而为绣也。尔雅曰：暨，及也。又曰：迭，更也。论衡曰：学士文章，其犹丝帛之有五色之功。杜预左氏传注曰：宣，明也。虽逝止之无常，固崎锜而难便。言虽逝止无常，唯情所適，以其体多变，固崎锜难便也。逝止，由去留也。崎锜，不安貌。楚辞曰：嵚岑崎锜。崎，音绮。锜，音蚁。苟达变而识次，犹开流以纳泉。言其易也。如失机而後会，恒操末以续颠。言失次也。谬玄黄之袟叙，故淟涊而不鲜。言音韵失宜类绣之玄黄谬叙，故淟涊垢浊而不鲜明也。礼记曰：朱绿之，玄黄之，以为黼黻文章。楚辞曰：切淟涊之流俗。王逸曰：淟涊，垢浊也。 
    或仰逼於先条，或俯侵於後章。广雅曰：条，科条也。凡为文之体，先後皆须意别，不能者则有此累。或辞害而理比，或言顺而义妨。周易曰：比，辅也。说文曰：妨，害也。离之则双美，合之则两伤。考殿最於锱铢，定去留於毫芒。汉书音义，项岱曰：殿，负也。最，善也。韦昭曰：第一为最，极下曰殿。又曰：下功曰殿，上功曰最。郑玄礼记注曰：八两为锱。汉书曰：黄锺之一籥，容千二百黍，重十二铢，然百黍重一铢也。应劭汉书注曰：十黍为一絫，十絫为一铢。宾戏曰：锐思毫芒之内。音义曰：芒，稻芒。毫，兔毫。苟铨衡之所裁，固应绳其必当。言铨衡所裁，苟有轻重，虽应绳墨，须必除之。声类，苍颉篇曰：铨，称也。曰铨，所以称物也，七全切。汉书曰：衡，平也，平轻重也。尚书曰：惟木从绳则正。庄子曰：匠石治木，直者应绳。或文繁理富，而意不指適。极无两致，尽不可益。言其理既极，而无两致；其言又尽，而不可益。立片言而居要，乃一篇之警策。以文喻马也。言马因警策而弥骏，以喻文资片言而益明也。夫驾之法，以策驾乘，今以一言之好，最於众辞，若策驱驰，故云警策。论语，子曰：片言可以折狱。左氏传，绕朝赠士会以马策。曹子建应诏诗曰：仆夫警策。郑玄周礼注曰：警，敕戒也。虽众辞之有条，必待兹而效绩。必待警策之言，以效其功也。家语，公父文伯之母曰：男女效绩，愆则有辟。亮功多而累寡，故取足而不易。言其功既多为累，盖寡故以取足而不改易其文。 
    或藻思绮合，清丽千眠。说文曰：谓文藻思如绮会。千眠，光色盛貌。炳若缛绣，凄若繁弦。说文曰：缛、繁，彩色也。又绣，五色彩备也。蔡邕琴赋曰：繁弦既抑，雅音复扬。必所拟之不殊，乃闇合乎曩篇。言所拟不异，闇合昔之曩篇。尔雅曰：曩，久也，谓久旧也。虽杼轴於予怀，怵佗人之我先。杼轴，以织喻也。虽出自己情，惧佗人先己也。毛诗曰：杼轴其空。苟伤廉而愆义，亦虽爱而必捐。言他人言我虽爱之，必须去之也。王逸楚辞注曰：不受曰廉。说文曰：捐，弃也。 
    或苕发颖竖，离众绝致。苕，草之苕也。言作文利害，理难俱美，或有一句同乎苕发颖竖，离於众辞，绝於致思也。毛诗传曰：苕，陵苕也。孙卿子曰：蒙鸠为巢，系之苇苕。小雅曰：禾穗谓之颖。形不可逐，响难为系。言方之於影而形不可逐，譬之於声而响难系也。鹖冠子曰：影之随形，响之应声。块孤立而特峙，非常音之所纬。文之绮丽，若经纬相成，一句既佳，块然立而特峙，非常音所能纬也。心牢落而无偶，意徘徊而不能揥。牢落，犹辽落也。言思心牢落，而无偶揥之意，徘徊而未能也。蔡邕瞽师赋曰：时牢落以失次，咢■蹇而阳绝。说文曰：揥，取也，他狄切。协韵他帝切，或为禘。禘，犹去也。石韫玉而山辉，水怀珠而川媚。虽无佳偶，因而留之，譬若水石之藏珠玉，山川为之辉媚也。尸子曰：水中折者有玉，圆折者有珠。孙卿子曰：玉在山而木润，渊生珠而岸不枯。高氏注：玉，阳中之阴，故能润泽草；珠，阴中之阳，有明故岸不枯。广雅曰：韫，襄也。彼榛楛之勿翦，亦蒙荣於集翠。榛苦，喻庸音也。以珠玉之句既存，故榛楛之辞亦美。毛诗曰：榛楛济济。郭璞山海经注曰：榛，小栗。楛，木可以为箭。缀下里於白雪，吾亦济夫所伟。言以此庸音而偶彼嘉句，譬以下里鄙曲缀於白雪之高唱，吾虽知美恶不伦，然且以益夫所伟也。宋玉对楚王问曰：客有歌於郢中者，其始曰下里。宋玉笛赋曰：师旷为白雪之曲。淮南子曰：师旷奏白雪，而神禽下降。白雪，五十弦瑟乐曲名。下里，俗之谣歌。说文曰：伟，犹奇也，协韵，禹贵切。 
    或讬言於短韵，对穷迹而孤兴。短韵，小文也。言文小而事寡，故曰穷迹；迹穷而无偶，故曰孤兴。俯寂寞而无友，仰寥廓而莫承。言事寡而无偶，俯求之则寂寞而无友，仰应之则寥廓而无所承。譬偏弦之独张，含清唱而靡应。言累句以成文，犹众弦之成曲。今短韵孤起，譬偏弦之独张；弦之独张，含清唱而无应。韵之孤起，蕴丽则而莫承也。毛苌诗传曰：靡，无也。应，於兴切。或寄辞於瘁音，徒靡言而弗华。瘁音，谓恶辞也。靡，美也，言空美而不光华也。班固汉书赞曰：纤微憔悴之音作，而民思忧。薛君韩诗章句曰：靡，好也。混妍蚩而成体，累良质而为瑕。妍谓言靡，蚩谓瘁音，既混妍蚩共为一体，翻累良质而为瑕也。礼记曰：玉，瑕不掩瑜。郑玄曰：瑕，玉之病也，胡加切。象下管之偏疾，故虽应而不和。言其音既瘁，其言徒靡，类乎下管，其声偏疾，升歌与之间奏，虽复相应而不和谐。杜预左氏传注曰：象，类也。礼记曰：升歌清庙，下管象武。王肃家语注曰：下管，堂下吹管，象武舞也。或遗理以存异，徒寻虚以逐微。言寡情而鲜爱，辞浮漂而不归。漂，犹流也。不归，谓不归於实。犹弦么而徽急，故虽和而不悲。说文曰：么，小也，於遥切。淮南子曰：邹忌一徽琴，而威王终夕悲。许慎注曰：鼓琴循弦谓之徽，悲雅俱有，所以成乐，直雅而无悲则不成。或奔放以谐合，务嘈囋而妖冶。埤苍曰：嘈啈，声貌，啈与囋及■同，才曷切。徒悦目而偶俗，固高声而曲下。言声虽高而曲下。张衡舞赋曰：既娱心以悦目。广雅曰：耦，谐也，耦与偶古字通。寤防露与桑间，又虽悲而不雅。防露，未详。一曰：谢灵运山居赋曰：楚客放而防露作。注曰：楚人放逐，东方朔感江潭而作七谏。然灵运有七谏，有防露之言，遂以七谏为防露也。礼记曰：桑间濮上之音，亡国之音也。郑玄曰：濮水之上地有桑间，先亡国之音於此水上。或清虚以婉约，每除烦而去滥。左氏传，君子曰：臣除烦而去惑。阙大羹之遗味，同朱弦之清汜。虽一唱而三叹，固既雅而不艳。言作文之体，必须文质相半，雅艳相资。今文少而质多，故既雅而不艳，比之大羹而阙其馀味，方之古乐而同清汜，言质之甚也。馀味，谓乐羹皆古，不能备其五声五味，故曰有馀也。礼记曰：清庙之瑟，朱弦而疏越，一唱而三叹，有遗音者矣。大飨之礼，尚玄酒而俎腥鱼，大羹不和，有遗味者矣。郑玄曰：朱弦，练朱弦也，练则声浊。越瑟底孔画疏之，使声迟。唱，发歌句者。三叹，三人从而叹之。大羹，肉湆不调以盐菜也。遗，犹馀也。然大羹之有馀味，以为古矣，而又阙之，甚甚之辞也。 
    若夫丰约之裁，俯仰之形。广雅曰：约，俭也。因宜適变，曲有微情。毛苌诗传曰：適，之也。楚辞曰：结微情以陈辞。说文曰：微，妙也。或言拙而喻巧，或理朴而辞轻。或袭故而弥新，或沿浊而更清。孔安国尚书传曰：袭，因也。礼记曰：明王以相沿。郑玄曰：沿，犹因述也。或览之而必察，或研之而後精。譬犹舞者赴节以投袂，歌者应弦而遣声。王粲七释曰：邪睨鼓下，亢音赴节。左氏传曰：投袂而起。杜预曰：投，振也。是盖轮扁所不得言，故亦非华说之所能精。庄子曰：桓公读书於堂上，轮扁斫轮於堂下，释椎凿而上问桓公：敢问公之所读者何言也？公曰：圣之言。曰：圣人在乎？公曰：死矣。轮扁曰：然则君之所读者，圣人之糟魄耳。公曰：寡人读书，轮人安得议乎！有说则可，无说则死。轮扁曰：臣也，以臣之事观之，斫轮徐则甘而不固矣，疾则苦而不入矣，不徐不疾，得於手而应於心，口不能言也，有数存焉。於其间，臣不能以喻臣之子，臣之子亦不能受之於臣，是以行年七十，而老斫轮。郭子玄云：言物各有性效，学之无益也。李■曰：齐桓公也。扁，音篇，又扶缅切。■，丁角切。谓斫轮之人，扁其名也。魄，音普莫切。李■曰：酒滓曰糟。司马彪曰：烂食曰魄。甘，缓也。苦，急也。李曰：数，术也。王充论衡曰：虚谈竟於华叶之言，无根之深，安危之际，文人不与，徒能华说之效也。 
    普辞条与文律，良余膺之所服。尚书，帝曰：律和声。孔安国曰：律，六律也。礼记，子曰：回得一善，则拳拳服膺不失之。练世情之常尤，识前脩之所淑。缠子，董无心曰：罕得事君子，不识世情尤非也。楚辞曰：蹇吾法夫前脩，非时俗之所服。淑，善也。虽濬发於巧心，或受欠於拙目。言文之难不能无累，虽复巧心濬发，或於拙目受蚩。欠，笑也，欠与蚩同。彼琼敷与玉藻，若中原之有菽。琼敷、玉藻，以喻文也。毛诗曰：中原有菽，庶人采之。毛苌曰：中原，原中也。菽，藿也。力采者得之。同橐籥之罔穷，与天地乎并育。老子曰：天地之间，其犹橐籥乎？虚而不屈，动而愈出。河上公曰：橐籥，中空虚，故能育声气也。王弼曰：橐，排橐。籥，乐器。按：橐，冶铸者用以吹火使炎炽。说文曰：橐，囊也，音讬。籥，音药。虽纷蔼於此世，嗟不盈於予掬。毛诗曰：终朝采绿，不盈一掬。毛苌曰：绿，王刍。两手曰掬。患挈瓶之屡空，病昌言之难属。挈瓶，喻小智之人，以注在上。何休曰：提，犹挈也。左氏传曰：虽有挈瓶之智，守不假器。论语曰：回也屡空。尚书，帝曰：禹亦昌言。孔安国曰：昌，当也。王逸楚辞注曰：属，续也。故踸踔於短垣，放庸音以足曲。广雅曰：踸踔，无常也。今人以不定为踸踔，不定亦无常也。庄子曰：夔谓蚿曰：吾以一足踸踔而行，尔无如矣。谓脚长短也。踸，敕甚切。踔，敕角切。国语曰：有短垣，君不逾。尔雅曰：庸，常也。恒遗恨以终篇，岂怀盈而自足。言才恒不足也。答宾戏曰：孔终篇於西狩。惧蒙尘於叩缶，顾取笑乎鸣玉。缶，瓦器而不鸣，更蒙之以尘，故取笑乎玉之鸣声也。文子曰：蒙尘而欲无昧，不可得也。李斯上书曰：击瓮叩缶。 
    若夫应感之会，通塞之纪。纪，纲纪也。周易曰：不出户庭知通塞也。来不可遏，去不可止。庄子曰：其来不可却，其去不可止。毛诗传曰：遏，止也。孔安国曰：遏，绝。藏若景灭，行犹响起。枚乘上书曰：景灭迹绝。王命论曰：趣时如响起。方天机之骏利，夫何纷而不理。庄子，蚿曰：今予动吾天机。司马彪曰：天机，自然也。又大宗师曰：其耆欲深者，其天机浅也。刘障曰：言天机者，言万物转动，各有天性，任之自然，不知所由然也。思风发於胸臆，言泉流於唇齿。论衡曰：吾言潏淈而泉出。纷威蕤以馺鹓，唯毫素之所拟。威蕤，盛貌。馺鹓，多貌。封禅书曰：纷纶萎蕤。毫，笔也。纂文曰：书缣曰素。杨雄书曰：赍素四尺。文徽徽以溢目，音泠泠而盈耳。延笃仁孝论曰：焕乎烂兮，其溢目也。论语曰：洋洋乎盈耳哉。及其六情底滞，志往神留。春秋演孔图曰：诗含五际六情，绝於申。宋均曰：申，申公也。仲长子昌言曰：喜怒哀乐好恶，谓之六情。国语曰：夫人气纵则底，底则滞。韦昭曰：底，著也。滞，废也。兀若枯木，豁若涸流。庄子曰：形固可使如枯木，心固可使如死灰。郭象注庄子曰：遗身而自得，虽掞然而不持，坐忘行忘而为之，故行若曳枯木，止若聚死灰，是以云其神凝也。向秀曰：死灰、枯木，取其寂漠无情耳。尔雅曰：涸，竭也。国语，泉涸而成梁。涸，水尽也。揽营魂以探赜，顿精爽於自求。自求於文也。楚辞曰：营魂而升遐。周易曰：探赜索隐，钩深致远。左氏传，乐祁曰：心之精爽，是谓魂魄。孟子曰：使自求之。理翳翳而愈伏，思乙乙其若抽。方言曰：翳，奄也。乙，抽也。乙，难出之貌。说文曰：阴气尚强，其出乙乙然。乙，音轧。新论曰：桓谭尝欲从子云学赋，子云曰：能读千赋，则善为之矣。谭慕子云之文，尝精思於小赋，立感发病，弥日瘳。子云说成帝祠甘泉，诏雄作赋，思精苦，困倦小卧，梦五藏出外，以手收而内之。及觉，病喘悸少气。士衡与弟书曰：思苦生疾。是以或竭情而多悔，或率意而寡尤。左氏传，赵武曰：范会言於晋国，竭情无私。淮南子曰：人轻小害，至於多悔。论语，子曰：言寡尤，行寡悔。包曰：尤，过也。虽兹物之在我，非余力之所戮。物，事也。戮，并也。言文之不来，非予力之所并。国语曰：戮力一心。贾逵曰：戮力，并力也。故时抚空怀而自惋，吾未识夫开塞之所由。开，谓天机骏利。塞，谓六情底滞。 
    伊兹文之为用，固众理之所因。恢万里而无阂，通亿载而为津。言文能廓万里而无阂，假令亿载而今为津。法言曰：著古昔之昬昬，传千里之忞忞者莫如书。轨曰：昬昬，目所不见；忞忞，心所不了。小雅曰：阂，限也。俯贻则於来叶，仰观象乎古人。叶，世也。幽通赋曰：终保己而贻则。尚书曰：予恐来世。又曰：予欲观古人之象。济文武於将坠，宣风声於不泯。论语，子贡曰：文武之道，未坠於地。尚书毕命曰：彰善瘅恶，树之风声。毛诗曰：靡国不泯。毛苌曰：泯，灭也。尔雅曰：泯，尽也。涂无远而不弥，理无微而弗纶。法言曰：弥纶天地之事，记久明远者莫如书。周易曰：易与天地准，故能弥纶天地之道。王肃曰：弥纶，缠裹也。配霑润於云雨，象变化乎鬼神。论衡曰：山大者云多，太山不崇朝，辨雨天下。然则贤圣有云雨之智，彼其吐文万牒以上。贾子曰：神者，变化而无所不为也。被金石而德广，流管弦而日新。金，锺鼎也。石，碑碣也。言文之善者，可被之金石，施之乐章。礼记曰：金石丝竹，乐之器也。汉书曰：圣王已没，锺鼓管弦之声未衰。吴越春秋，乐师谓越王曰：君王德可刻之於金石，声可讬之於管弦。毛诗曰：汉广，德广所及也。周易曰：日新之谓盛德。 
    【音乐上】乐记曰：凡音之起由人心生也；心之动，物使之然也。感於物而动，故形於声；声相应，故生变；变成方，谓之音。比音而乐之，及干戚羽旄，谓之乐。注曰：方，犹文章也。又曰：声成文谓之音。 
    【洞箫赋】汉书音义，如淳曰：洞者，通也。箫之无底者，故曰洞箫。释名：箫，肃也，言其声肃肃然清也。大者二十三管，长三尺四寸；小者十六管。一名籁。 
    王子渊汉书曰：襃，字子渊，蜀人也。宣帝时为谏议大夫。帝太子体不安，苦忽忽不乐，诏使襃等皆之太子宫娱侍太子，朝夕诵书奇文，及自所造作。疾平复，乃归。太子嘉襃所为甘泉及洞箫颂，令後宫贵人左右皆诵读之。益州有金马碧鸡之宝，使襃祀焉。於道病卒。 
    原夫箫幹之所生兮，于江南之丘墟。广雅曰：原，本也。江图曰：慈母山，此山竹作箫笛，有妙声。丹阳记曰：江宁县慈母山临江生箫管竹。王襃赋云：于江南之丘墟，即此处也。其竹圆，异众处。自伶伦采竹嶰谷後，见此奇。故历代常给乐府，而呼鼓吹山。幹，小竹也。王逸楚辞注曰：幹，体也。洞条畅而罕节兮，标敷纷以扶疏。条畅，条直通畅也。罕，稀也，言竹节稀疏而相去。标，竹之末也。宋玉笛赋曰：奇筱异幹，罕节简支，敷纷茂盛，扶疏四布。徒观其旁山侧兮，则岖嵚岿崎，倚巇迤■，诚可悲乎其不安也！岖嵚岿崎，皆山险峻之貌。迤靡，邪平之貌，言竹生其旁，故欹侧不安。靡，音靡。弥望傥莽，联延旷荡，又足乐乎其敞闲也。傥莽、旷荡，宽广之貌。傥，佗朗切。敞，大貌，言竹生敞閒之处，又足乐也。讬身躯於后土兮，经万载而不迁。左氏传，晋大夫谓秦伯曰：君履后土而戴皇天。后土，地也，言竹讬生於地，经历万载不易其贞萃也。吸至精之滋熙兮，禀苍色之润坚。周易曰：精气为物。滋熙，润悦貌。孔安国尚书传曰：禀，受也。周易曰：震为苍莨竹。感阴阳之变化兮，附性命乎皇天。孙卿子曰：阴阳大化。周易曰：四时变化。翔风萧萧而迳其末兮，回江流川而溉其山。风赋曰：翱翔乎激水之上。荆轲歌曰：风萧萧兮易水寒。言风萧萧径过其末。回江，谓江回曲也。说文曰：溉，犹灌也。言江之流注灌溉其山也。扬素波而挥连珠兮，声潏潏而澍渊。吕忱曰：波，水涌也。汉武帝秋风辞曰：横中流兮扬素波。杜预左氏传注曰：挥，湔也。湔，音赞。字指曰：潏，大声也。说文曰：注，灌也，澍与注古字通。朝露清泠而陨其侧兮，玉液浸润而承其根。说文曰：液，津也，夷石切。孤雌寡鹤，娱优乎其下兮，春禽群嬉，翱翔乎其颠。说文曰：嬉，乐也。秋蜩不食，抱朴而长吟兮，玄猿悲啸，搜索乎其间。尔雅曰：蜩，螂蜩。方言曰：楚谓蝉为蜩。家语，子夏曰：蝉饮露而不食。蜩，徒凋切。抱，音附。苍颉篇曰：朴，木皮也。上林赋曰：玄猿素雌。搜索，往来貌。搜，所求切。索，所白切。处幽隐而奥庰兮，密漠泊以■猭。广雅曰：奥，藏也。说文曰：屏，蔽也，庰与屏同。莫岶，竹密貌。■猭，相连延貌。字书，■猭，兽逃走也。漠与莫同，浦百切。泊与岶同，亡百切。■，敕陈切。猭，敕员切。惟详察其素体兮，宜清静而弗諠。方言曰：素，本也。言审视竹之本体，清而不讙譁也。幸得谥为洞箫兮，蒙圣主之渥恩。谥，号也，实二切。言得谥为箫而恒施用之，岂非蒙圣王之厚恩也。可谓惠而不费兮，因天性之自然。论语，子曰：因人所利而利之，斯不亦惠而不费乎。家语，孔子曰：器用陶匏，以象天地之性也。万物无可以称之者，故其自然之体。 
    於是般匠施巧，夔妃准法。墨子曰：公输为云梯。郑玄曰：般，伎巧者。庄子曰：匠石之齐，见栎社树，匠伯不顾。司马彪曰：匠石，字伯。尚书，帝曰：夔，命汝典乐，教胄子。妃，未详也，一云夔。列子曰：孔子就师襄学琴。带以象牙，掍其会合。带，犹饰也。方言曰：掍，同也，言以象牙饰其会合之际，言巧密也。掍，胡本切。锼镂离洒，绛唇错杂。尔雅曰：镂，锼也。离洒，锼镂之貌。绛唇，谓箫孔以朱饰之。洒，所宜切。邻菌缭纠，罗鳞捷猎。言箫之形也。邻菌缭纠，相著貌如罗鱼鳞布列也。捷猎，参差也。胶緻理比，挹■片■。胶緻理比，言细密也。挹■片■，言中制也。比，扶至切。挹，於泣切。■，女立切。片，於颊切。■，奴协切。於是乃使夫性昧之宕冥，生不睹天地之体势，闇於白黑之貌形。性昧、宕冥，谓天性闇昧过於幽冥也。说文曰：宕，过也。生，初生也。淮南子曰：夫盲者不能别昼夜，分白黑矣。愤伊郁而酷<而忍>，愍眸子之丧精。郑玄礼记注曰：愤，怒气充实也。伊郁，不通。酷，犹甚也。苍颉篇曰：<而忍>，忧貌，奴谷切。广雅曰：眼珠子谓之眸。赵岐孟子注曰：眸子，目瞳子也。寡所舒其思虑兮，专发愤乎音声。言冥生之人而绝所见，思虑无所，故得专意发愤在於音声。论语，子曰：发愤忘食。故吻吮值夫宫商兮，龢纷离其匹溢。言口吻所吮，皆遇宫商。纷离、匹溢，声四散也。字林曰：吻，口边也。说文曰：吮，嗽也，似兖切。形旖旎以顺吹兮，瞋函胡以纡郁。言箫声既发，形旖旎以随之。汉书音义，张揖曰：旖旎，犹阿那也。司马相如赋曰：又猗狔以招摇。说文曰：顄，颐也。释名曰：胡，咽下垂也，言气之盛而函胡，类瞋也。楚辞曰：郁结纡轸。王逸曰：纡，曲也。函与顄刘并音含。胡，音胡。气旁迕以飞射兮，驰散涣以逫律。旁迕，言气竞旁出，递相逆迕也。飞射，气出迅疾也。散涣，分布也。逫律，出迟貌。逫，张律切。趣从容其勿述兮，骛合鹓以诡谲。勿述，无所逆误之貌。合鹓，盛多貌。封禅书曰：奇物谲诡。诡谲，犹奇怪也。或浑沌而潺湲兮。猎若枚折。声或浑沌，不分潺湲，或复其声模无似枚之折也。杂字曰：潺浸，水流貌。猎，声也。诗曰：伐其条枚。毛苌诗传曰；枚，幹也。广雅曰：猎，折也。或漫衍而骆驿兮，沛焉竞溢。漫衍，流溢貌。骆驿，相连延貌。沛，多貌。惏栗密率，掩以绝灭。惏栗，寒貌，恐惧也。风赋曰：憯凄惏栗。密率，安静也。掩，止息貌。■■晔踕，跳然复出。■■晔踕，■声疾貌。说文曰：跳，跃也。■，胡急切。■或为集，同助急切。跳，徒彫切。 
    若乃徐听其曲度兮，廉察其赋歌。廉，亦察也。啾咇■而将吟兮，行鍖銋以龢啰。啾，众声也。咇■，声出貌。行，犹且也，胡庚切。鍖銋，声不进貌。龢啰，声迭荡相杂貌。咇，音笔。■，音栉。鍖，汤锦切。銋，奴锦切。风鸿洞而不绝兮，优嬈々以婆娑。鸿洞，相连貌。嬈々，柔弱也。婆娑，分散貌。广雅曰：嬈，奇也。翩绵连以牢落兮，漂乍弃而为他。说文曰：漂，浮也，芳妙切。他，谓奇声也，言声漂结而去，弃其旧调，而更为奇声。要复遮其蹊径兮，与讴谣乎相龢。讴谣已发，箫声於其蹊径要复而遮之，与之相和也。龢，古和字。故听其巨音，则周流汜滥，并包吐含，若慈父之畜子也。韩诗曰：夫为人父者，必怀慈仁之爱，以畜养其子也。含，下闇切。其妙声，则清静厌■，顺叙卑迖，若孝子之事父也。妙声，声之微妙也。厌，安静貌。曹大家列女传注曰：■，深邃也，音翳。字林曰：迖，滑也。迖，佗戾切。科条譬类，诚应义理，澎濞慷慨，一何壮士！言声之慷慨如壮士。澎濞，波浪相激之声。说文曰：慷慨，壮士不得志於心也。优柔温润，又似君子。大戴礼曰：优之柔之。礼记曰：温润而泽。故其武声，则若雷霆輘輷，佚豫以沸忄胃。輘輷，大声也。埤苍曰：怫忄胃，不安貌。輘，力萌切。輷，呼萌切。沸或为晞，扶味切。忄胃，音谓。其仁声，则若颽风纷披，容与而施惠。吕氏春秋曰：南方曰颽风。颽风长物，故曰施惠。容与，宽裕之貌。或杂遝以聚敛兮，或拔摋以奋弃。杂遝，众多貌。拔摋，分散也。何休公羊传注曰：侧手击曰摋。拔，扶割切。摋，苏割切。悲怆怳以恻惐兮，时恬淡以绥肆。楚辞曰：怆怳懭悢兮。恻惐，伤痛也。广雅曰：恬，静也。说文曰：淡，安也。绥，迟也。王肃尚书注曰：肆，缓也。被淋洒其靡靡兮，时横溃以阳遂。孔安国尚书传曰：被，及也。淋洒，不绝貌。靡靡，声之细好也。横溃，旁决貌。阳遂，清通貌。言其声或盛壮而细密，时复横溃而清通也。横，音于孟切。郑玄周礼注曰：阳，清也。又礼记注曰：遂，达也。哀悁悁之可怀兮，良醰醰而有味。毛诗曰：中心悁悁。说文曰：忧，烦悁邑忧貌。字林曰：悁，含怒也，於玄切。又曰：醰、甜同，长味也，大含切。 
    故贪饕者听之而廉隅兮，狼戾者闻之而不懟。尚书曰：叨忄质曰钦。孔安国曰：贪饕急忄质。礼记曰：儒者有砥砺廉隅。战国策曰：张仪云：赵王狼戾无亲。尔雅曰：懟，怨也。刚毅彊<虎武>反仁恩兮，啴唌逸豫戒其失。字书曰：<虎武>，古文暴字也。啴唌逸豫，舒缓自放纵之貌。啴，吐诞切。唌，音诞。锺期牙旷怅然而愕兮，杞梁之妻不能为其气。吕氏春秋曰：伯牙鼓琴，志在太山。锺子期曰：善哉，巍巍乎若太山。须臾志在流水。子期曰：善哉，洋洋若流水。子期死，伯牙破琴绝弦，终身不复鼓琴，以为世无人为鼓琴者。按列女传，齐杞殖妻也。齐庄公袭莒，殖战死，杞梁之妻无子，内外无五属之亲，既非所归，乃就其夫之尸於其城下而哭之，内诚动人，道路过者，莫不为之挥涕，十日而城为之崩。杞梁字，殖名也。郑玄注礼，鲁襄公二十九年，齐侯袭莒是也。列子曰：伯牙善鼓琴，锺子期善听。左氏传曰：师旷侍於晋侯。杜预曰：师旷，晋乐太师。字书曰：愕，惊也。琴操曰：杞梁妻叹者，齐邑杞梁殖之妻所作也。殖死，妻叹曰：上则无父，中则无夫，下则无子，将何以立，吾亦死而已。援琴而鼓之，曲终遂自投水而死。芑与杞同也。师襄严春不敢窜其巧兮，浸淫叔子远其类。家语曰：孔子学鼓琴於师襄。七略，有庄春言琴。宋玉笛赋曰：於是天旋少阴，白日西靡，命严春，使叔子。浸淫，犹渐冉，相亲附之意也。毛苌诗传曰：昔颜叔子独处于室，邻之嫠妇又独处室，夜暴风雨至，屋坏，妇人趋而至，叔子纳之，而使执烛，放於平旦，蒸尽摍屋而继之，自为避嫌不审矣。赵岐孟子章句曰：放，至也，方往切。嚚顽朱均惕复惠兮，桀跖鬻博儡以顿悴。左氏传，富辰曰：心不则德义之经为顽，口不道忠信之言为嚚。史记曰：尧子丹朱不肖，舜子商均亦不肖。复惠，复黠慧也。桀，夏桀也。跖，盗跖也。庄子曰：施及三王，天下大骇矣，下有桀、跖，上有曾、史。鬻，夏育也。古字同。博，申博也，未详其始。陆机夏育赞曰：夏育之猛，千载所希；申博角勇，临嵒奋椎。儡，羸疾貌。悴，即愁悴也。吹参差而入道德兮，故永御而可贵。楚辞曰：吹参差兮谁思。王逸曰：参差，洞箫。 
    时奏狡弄，则彷徨翱翔，埤苍曰：彷徨，犹仿佯也。或留而不行，或行而不留。言逝止无常。狡，急也。弄，小曲也。愺恅澜漫，亡耦失畴。埤苍曰：草蓼，寂静也。草蓼与愺恅音义同。愺，粗老切。恅，闾草切。澜漫，分散也。上林赋曰：澜漫远迁。薄索合沓，罔象相求。薄，迫也。索，求也。合沓，重沓也。罔象，虚无罔象然也。庄子曰：黄帝游赤水之北，遗其玄珠，罔象求之而得。故知音者乐而悲之，不知音者怪而伟之，故闻其悲声，则莫不怆然累欷，撇涕抆泪。说文曰：撇，拭也，匹结切。广雅曰：歔欷，悲也。抆，亦拭也，亡粉切。其奏欢娱，则莫不惮漫衍凯，阿那腲腇者已。惮漫衍凯，欢乐貌。阿那腲腇，舒迟貌。埤苍曰：腲腇，肥貌。腲，一罪切。腇，乃罪切。是以蟋蟀蚸蠖，蚑行喘息。言所感深。尔雅曰：蟋蟀，蛩也。郭璞曰：促织也。尔雅曰：蠖，蚇蠖也。郭璞曰：今蝍就也。周书曰：蚑行喘息。说文曰：蚑，徐行，凡生类之行皆曰跂。跂，音奇。说文曰：喘，疾息也。蝼蚁蝘蜒，蝇蝇翊翊。方言曰：南楚谓蝼蛄为括蝼，力侯切。尔雅曰：蚍蜉，大螘。螘与蚁同。尔雅曰：蜥蜴，蝘蜒。蝘，於典切。蜒，徒典切。蝇蝇翊翊，游行貌。迁延徙迤，鱼瞰鸡睨。皆蟲之形也。迁延徙迤，却退貌。鱼目不瞑，鸡好邪视，故取喻焉。瞰，视也。睨，邪视也。垂喙■转，瞪瞢忘食。韩诗外传曰：蕤宾有声，■价之蟲，无不延颈以听。说文曰：喙，口也，许秽切，或为咮，鸟口也，都遘切。■，转动貌。埤苍曰：瞪，直视也，直耕切。瞢，视不审谛也，莫耕切。况感阴阳之龢，而化风俗之伦哉！家语曰：人也者，天地之德，阴阳之交。 
    乱曰：状若捷武，超腾逾曳，迅漂巧兮。状，声之状也。捷武言捷巧。曳，亦逾也，或为跇。郑德曰：跇，度也，弋制切。漂，疾也，妨妙切。又似流波，泡溲汎氵疌，趋巇道兮。泡溲，盛多貌。汎氵疌，微小貌，又云波急之声。方言曰：泡，盛也，薄交切。溲，所求切。汎，房法切。埤苍曰：氵疌，裁有水也，所猎切。巇道，■巇之道。哮呷呟唤，跻踬连绝，淈殄沌兮。言其声之大，哮呷呟唤，或跻或踬，时连时绝，淈然相乱，殄沌不分也。埤苍曰：哮哧，大怒也，呼交切。杜预左氏传注曰：跻，升也，将鸡切。汉书音义，韦昭曰：踬，顿也，竹利切。淈，胡忽切。沌，徒损切。搅搜氵学捎，逍遥踊跃，若坏颓兮。搅搜氵学捎，水声也。坏颓，言如物崩坏颓毁也。搅，胡卯切。搜，所卯切。氵学，胡角切。捎，所学切。优游流离，踌躇稽诣，亦足耽兮。韩诗曰：搔首踌躇。稽诣，言声稽留如有所诣也。苍颉篇曰：诣，至也。颓唐遂往，长辞远逝，漂不还兮。颓唐，陨坠貌。本或无此十二字。赖蒙圣化，从容中道，乐不淫兮。中於道德，虽乐不荒。左氏传曰：吴公子札来聘，为之歌颂曰：迁而不淫，乐而不荒。条畅洞达，中节操兮。言声有条贯，通畅洞达，而中於节操。终诗卒曲，尚馀音兮。言箫中次诗，而曲将尽，尚有馀音也。吟气遗响，联绵漂撇，生微风兮。漂撆，馀响少腾相击之貌。漂，匹遥切。撆，匹曳切。连延骆驿，变无穷兮。 
    【舞赋】并序　按周礼，舞师、乐师掌教舞。有兵舞，有干舞，有羽舞，有旄舞。吕氏春秋曰：尧时阴气滞伏，阳气闭塞，使人舞蹈以达气。舞者，音声之容也。 
    傅武仲范晔後汉书曰：傅毅，字武仲，扶风茂陵人也。少博学。建初中，肃宗博召文学之士，以毅为兰台令史。少逸气，亦与班固为窦宪府司马。早卒。 
    楚襄王既游云梦，使宋玉赋高唐之事。高唐赋序曰：楚襄王与宋玉游於云梦之台，望高唐之观。王曰：试为寡人赋之。将置酒宴饮，谓宋玉曰：云梦，薮名，在南郡华容县。高唐，观名。此并假设为辞。“寡人欲觞群臣，何以娱之？”左氏传曰：栾盈觞曲沃人。杜预曰：饮酒於曲沃。玉曰：“臣闻歌以咏言，舞以尽意。尚书曰：歌咏言。孔安国曰：歌咏其义，以长其言。毛苌诗序曰：言之不足，故嗟叹之；嗟叹之不足，故咏歌之；咏歌之不足，不知手之舞之，足之蹈之。说苑曰：声乐易良而合於歌情，尽舞意。是以论其诗，不如听其声；谓言之不足，故咏歌之。听其声，不如察其形。谓咏歌之不足，故手舞足蹈也。言不如视其舞形。郑玄注乐记曰：宫、商、角、徵、羽，杂比曰声，单曰音。激楚结风，阳阿之舞，张晏曰：激楚，歌曲也。列女传曰：听激楚之遗风。结风，亦曲名。上林赋曰：邬、郢缤纷，激楚、结风。文颖曰：激，冲激，急风也。结风、回风，亦急风也。楚地风既自漂疾，然歌乐者犹复依激结之急风为节。楚辞曰：宫庭震惊，发激楚兮。淮南子曰：夫足蹀阳阿之舞。又曰：歌采荑，发阳阿，郑人听之曰：不若延露以和。非歌者拙也，听者异也。高诱曰：阳阿，古之名倡也。材人之穷观，天下之至妙。噫，可以进乎？”孔安国尚书传曰：噫，恨辞也。郑玄注礼记曰：噫，弗寤之声。王曰：“如其郑何？”乐记曰：郑、卫之音，亡国之音也。恐其同於郑舞，当如之何？楚辞曰：二八齐容起郑舞。王逸曰：郑国舞也。玉曰：“小大殊用，郑雅异宜，韩诗曰：舞则纂兮。薛君曰：言其舞应雅乐也。弛张之度，圣哲所施。礼记，孔子曰：一张一弛，文、武之道。是以乐记干戚之容，雅美蹲蹲之舞，礼记曰：干戚羽旄谓之乐。郑玄曰：干，楯也。戚，斧也。武舞所执也。毛诗小雅曰：坎坎鼓我，蹲蹲舞我。一本或云旌旄之舞。礼设三爵之制，颂有醉归之歌。礼记曰：君子饮酒也，礼三爵而油油以退。郑玄曰：油油，悦敬貌。毛诗鲁颂曰：振振鹭，鹭于飞，鼓咽咽，醉言归，于胥乐兮。夫咸池六英，所以陈清庙、协神人也。乐动声仪曰：黄帝乐曰咸池，颛顼乐曰五茎，帝喾乐曰六英。宋均曰：能为天地四时六合之英华也。毛诗曰：清庙，祀文王也。尚书曰：八音克谐，神人以和。郑卫之乐，所以娱密坐、接欢欣也。礼记曰：郑、卫之音，乱世之音。馀日怡荡，非以风民也，其何害哉！馀日，听览之馀日也。怡荡，怡悦放荡也。尔雅曰：怡，乐也。毛诗序曰：风，教也。王曰：“试为寡人赋之。”玉曰：“唯唯。” 
    夫何皎皎之闲夜兮，明月烂以施光。古诗曰：明月何皦皦。楚辞曰：夜皎皎兮既明。朱火晔其延起兮，燿华屋而熺洞房。古诗曰：朱火然其中，青烟飏其间。广雅曰：熺，炽也，虚疑切。楚辞曰：姱容脩态絙洞房。黼帐袪而结组兮，铺首炳以焜煌。司马相如美人赋曰：黼帐周垂。袪，犹举也。长门赋曰：张罗绮之幔帐兮，垂楚组之连纲。汉书曰：铺首鸣。说文曰：铺，著门抪首。陈茵席而设坐兮，溢金罍而列玉觞。毛诗曰：文茵畅毂。郑玄注曰：茵，蓐也。诗曰：我姑酌彼金罍。郑玄曰：君黄金罍。玉觞，玉爵也。周礼曰：朝觐有玉几玉爵。腾觚爵之斟酌兮，漫既醉其乐康。仪礼曰：腾觚于宾。又曰：小臣请媵爵。郑玄曰：今文媵皆作腾。礼记礼器篇注曰：凡觞，一升曰爵，二升曰觚。毛诗曰：既醉以酒。楚辞曰：君欣欣兮乐康。毛苌诗传曰：康，乐也。严颜和而怡怿兮，幽情形而外扬。尔雅曰：怿，乐也。文人不能怀其藻兮，武毅不能隐其刚。言皆欲骋其材，能效其技也。左氏传曰：致果为毅。简惰跳踃，般纷挐兮。渊塞沈荡，改恒常兮。言失度也。简惰，疏简怠惰也。埤苍曰：踃，跳也，先聊切。纷挐，相著牵引也。毛诗曰：其心塞渊。毛苌曰：塞，实也。渊，深也。於是郑女出进，二八徐侍。楚辞曰：二八齐容起郑舞。淮南子曰；鼓舞，或作郑舞。高诱注曰：郑襃也，楚王之幸姬，善歌鳷，名曰郑舞。楚辞曰：二八迭奏，女乐罗些。姣服极丽，姁媮致态。姁媮，和悦貌，态，谓姿态也。姁，况于切。媮，以朱切。貌妙以妖蛊兮，红颜晔其扬华。毛苌诗传曰：，好貌，理绍切。妖蛊，淑艳也。扬华，扬其光华。眉连娟以增绕兮，目流睇而横波。连娟，细貌。绕，谓曲也。言眉细而益曲也。上林赋曰：长眉连娟。横波，言目邪视，如水之横流也。神女赋曰：望余帱而延视兮，若流波之将澜。珠翠的皪而炤燿兮，华飞髾而杂纤罗。珠翠，珠及翡翠也。说文曰：的皪，珠光也。刘熙释名曰：妇人上服谓之。上林赋曰：飞纤垂髾。司马彪曰：髾，燕尾也，衣上假饰。子虚赋曰：杂纤罗，垂雾縠。司马彪曰：纤，细也。顾形影，自整装。顺微风，挥若芳。装，服也。挥，动也。若，杜也。美人佩以为芳香也。七发曰：揄流波，杂杜若。动朱唇，纡清阳。动朱唇，将歌也。神女赋曰：朱唇的其若丹。毛诗曰：有美一人，清阳婉兮。毛苌曰：清阳，眉目之间。亢音高歌为乐方。杜预左氏传注曰：方，法也。 
    歌曰：摅予意以弘观兮，绎精灵之所束。摅，散也。弘，大也。言精灵有所窘束，今将舒绎之也。方言曰：绎，理也。弛紧急之弦张兮，慢末事之<骨几>曲。言将观舞，故紧急之弦先已张者，今废弛之；末事之<骨几>曲者，今轻慢之。周礼曰：弛，悬也。郑玄曰：弛，释下也。说文曰：紧，缠丝急也。苍颉篇曰：<骨几>，曲也，於诡切。言郑、卫之末事，而委曲顺君之好无益，故废而慢之。舒恢炱之广度兮，阔细体之苛缛。恢炱，广大之貌。苛缛，烦数之貌。言度之恢炱者，更令舒缓；体之烦数者，使之疏阔。楚辞曰：收恢台之孟夏兮。炱与台古字通。贾逵国语注曰：苛，烦也，贺多切。郑玄丧服注曰：缛，数也。言舒广大之度，则细体之事，不利於德者，疏而阔之。嘉关雎之不淫兮，哀蟋蟀之局促。毛诗序曰：关雎，乐得淑女，以配君子，忧在进贤，不淫其色。毛诗曰：蟋蟀，刺晋僖公也，俭不中礼。蟋蟀在堂，岁聿云暮，今我不乐，日月其除。古诗曰：蟋蟀伤局促。小见之貌。启泰真之否隔兮，超遗物而度俗。太真，太极真气也。否隔，不通也。言所否闭隔绝使通之。吕氏春秋曰：陶唐氏之时，阴多滞伏，阳道壅塞，乃作舞宣导之。庄子：孔子谓老聃曰：先生似遗物离人。扬激徵，骋清角。激徵、清角，皆雅曲名。琴操曰：伯牙鼓琴，作激徵之音。韩子，师旷曰：清徵之声，不如清角。赞舞操，奏均曲。舞操而奏操也。琴道曰：琴有伯夷之操。乐汁图徵曰：圣人立五均。均者，亦律调五声之均也。宋均曰：长八尺施弦。形态和，神意协。从容得，志不劫。雍容闲雅，得其大体，不相迫劫也。协，和也。郑玄礼记注曰：劫，胁也。 
    於是蹑节鼓陈，舒意自广。言舞人蹑鼓以为节，此鼓既陈，故志意舒广。游心无垠，远思长想。庄子曰：乘物以游心。晋灼曰：垠，崖也。其始兴也，若俯若仰，若来若往。雍容惆怅，不可为象。象，形象也。谓停节之间，形态顿乏，如惆怅失志也。变态不极，不可尽述其形象也。其少进也，若■若行，若竦若倾。兀动赴度，指顾应声。兀然而动，赴其节度，手指目顾，皆应声曲。罗衣从风，长袖交横。王孙子曰：卫灵公侍御数百，随珠照日，罗衣从风。韩子曰：长袖善舞。骆驿飞散，飒擖合并。骆驿，不绝貌。飒擖，屈折貌；与曲度相合并也。鶣票燕居，拉扌沓鹄惊。鶣票，轻貌。拉扌沓，飞貌。鶣，音篇。拉，音腊。绰约闲靡，机迅体轻。绰约，美貌。闲美，闲缓而柔美。赴曲机疾，体自轻少。上林赋曰：便娟绰约。庄子曰：绰约若处子。埤苍曰：嫺，雅也。机迅体轻，言舞之回折如弩机之发迅。姿绝伦之妙态，怀悫素之絜清。神女赋曰：怀贞亮之絜清。说文曰：悫，贞也。薛君韩诗章句曰：素，质也。脩仪操以显志兮，独驰思乎杳冥。脩治仪容志操，以自显心志。杳冥，谓远而出冥也。对问曰：翱翔乎杳冥之上。在山峨峨，在水汤汤。与志迁化，容不虚生。列子曰：伯牙鼓琴，志在登高山，锺子期曰：善哉，峨峨乎若太山。志在流水，锺子期曰：善哉，汤汤然若江河。伯牙所念，锺子期必得之。言舞人与志迁化，亦如此者，容不虚生，必有所象也。汤，音洋。明诗表指，嘳息激昂。歌中有诗，舞人表而明之，指而合节。表，明也。韩诗外传曰：鲁哀公嘳然太息。说文曰：嘳，太息也。嘳与喟同。汉书，王章妻谓章曰：今在困厄，不自激卬。如淳曰：激厉抗扬之意也。卬，我郎切。气若浮云，志若秋霜。言既高且絜也。观者增叹，诸工莫当。工，乐师也。 
    於是合场递进，按次而俟。递，迭也。俟，待也。言待次第而出也。埒材角妙，夸容乃理。晋灼汉书注曰：埒，等。言斗巧妙也。夸，犹美也。理，谓装饰也。轶态横出，瑰姿谲起。眄般鼓则腾清眸，吐哇咬则发皓齿。瑰，美也。谲，异也。般鼓之舞，载籍无文，以诸赋言之，似舞人更递蹈之而为舞节。古新成安乐宫辞曰：般鼓锺声，尽为铿锵。张衡七盘舞赋曰：历七盘而屣蹑。又曰：般鼓焕以骈罗。王粲七释曰：七盘陈於广庭，畴人俨其齐俟；揄皓袖以振策，竦并足而轩跱。邪睨鼓下，伉音赴节，安翘足以徐击，馺顿身而倾折。卞兰许昌宫赋曰：振华足以却蹈，若将绝而复连，鼓震动而不乱，足相续而不并。婉转鼓侧，蜲蛇丹庭，与七盘其递奏，觐轻捷之翾翾。义并同也。说文曰：哇，謟声也，於佳切。咬，淫声也，乌交切。楚辞曰：美人皓齿，嫮以姱兮。摘齐行列，经营切儗。指摘行列，使之齐整。经营，往来之貌。摘，佗历切。相摩切也。郑玄礼记注曰：儗，犹比也，鱼里切。扱，引也。言舞人举引，皆有所比拟也。广雅曰：扱，引也。彷彿神动，回翔竦峙。子虚赋曰：若神仙之彷彿。说文曰：彷彿，见不审也。击不致筴，蹈不顿趾。蹈鼓而足趾不顿，言轻且疾也。翼尔悠往，闇复辍已。言翼然而往，闇而复止。闇，犹奄也。古人呼闇殆与奄同。方言曰：奄，遽也。及至回身还入，迫於急节。已辍止，复回身旋入舞场，逼迫於曲之急节也。浮腾累跪，跗蹋摩跌。言舞者之容也。浮腾，跳跃也。累跪，进跪貌。跗蹋摩跌，或反足跗以象蹈，或以足摩地而扬跌也。郑玄礼记注曰：跗，足趾也，方于切。字书曰：跌，失蹠也。徒结切。纡形赴远，漼似摧折。言要之曲折，漼然以摧折，纡曲其形，以踊其身也。漼，折貌，七罪切。纤縠蛾飞，纷猋若绝。纤縠，细縠也。蛾飞，如蛾之飞也。纷猋，飞扬貌。上林赋曰：垂雾縠。大戴礼曰：食桑者有丝而蛾。郭璞尔雅注曰：蚕蛾也。超<走俞>鸟集，纵弛殟殁。殟殁，舒缓貌。言舞势超<走俞>，如鸟疾速飞集也；纵弛之际，又且舒缓弛舍也。字林曰：鸟<走俞>，跳也。殟，乌骨切。殁，音没。蜲蛇姌弱，云转飘曶。说文曰：委蛇，邪行去也。姌弱，长貌。蜲与逶同，於危切。蛇，音移。姌，如剑切；弱，音弱；如云转之疾也。飘忽，如风之疾也。毛苌诗传曰：回风为飘，曶与忽同，呼没切。体如游龙，袖如素蜺。游龙，素蜺，喻美丽也。宋玉神女赋曰：蜿若游龙，从风翱翔。司马相如大人赋曰：垂绛幡之素蜺。黎收而拜，曲度究毕。言舞将罢，徐收敛容态而拜，曲度於是究毕。苍颉篇曰：邌，徐也，邌与黎同，力奚切。曹宪曰：黎瞰而拜，上音戾，下居虬反。今检玉篇目部，无此二字。迁延微笑，退复次列。舞毕退次行列也。好色赋曰：迁延引身。观者称丽，莫不怡悦。 
    於是欢洽宴夜，命遣诸客。言懽情已洽，而宴迫於夜，故命遣诸客也。扰躟就驾，仆夫正策。埤苍：躟，疾行貌。史记曰：天下躟躟。仆夫，执驾者。策，辔也。大戴礼曰：骊驹在门，仆夫具存。车骑并狎，巃鹢逼迫。狎，谓多而相排也。巃鹢，聚貌。巃，力董切。鹢，音揔。良骏逸足，跄捍凌越。骏，马也。逸，疾也。尔雅曰：跄，动也。跄捍，马走疾之貌。言马骏逸奔突而走相凌越也。龙骧横举，扬镳飞沫。邹阳上书曰：蛟龙骧首。镳，马勒旁铁也。马举首而横走，动镳则飞马口之沫也。马材不同，各相倾夺。倾夺，谓驰竞也。或有逾埃赴辙，霆骇电灭。列子，伯乐曰：天下之马，绝尘弭辙。言马逾越於尘埃之前以赴，车辙如雷霆之声，忽惊忽灭也。蹠地远群，闇跳独绝。许慎淮南子注曰：蹠，踏也。远出於群，言疾速之甚也。郑玄尚书五行传曰：闇跳，行疾貌。闇跳独绝，言行急无比也。或有宛足郁怒，般桓不发。言马按足缓步。郁怒，气迟留不发也。周易曰：初九，盘桓，利居贞。後往先至，遂为逐末。言逸材之马，虽後往而能先至，遂为驰逐者之末也。逐者，以发足为本。或有矜容爱仪，洋洋习习。郑玄毛诗注曰：洋洋，庄敬貌。又诗笺云：习习，和调貌。迟速承意，控御缓急。言迟速任意也。毛诗曰：又良御忌，抑罄控忌。毛苌曰：止马曰控。忌，辞也，音冀。家语，孔子曰：御者同是车马，其所为进退缓急异也。车音若雷，骛骤相及。长门赋曰：雷隐隐而响起，声象君之车音。言车声隐隐，如远雷之音相连属也。骆漠而归，云散城邑。骆漠，骆驿纷漠奔驰之貌。中夜车皆归城邑之中，寂然而空，有同云散也。天王燕胥，乐而不泆。毛诗曰：笾豆有且，侯氏燕胥。胥，皆也，皆来相与燕也。孝经曰：满而不溢。娱神遗老，永年之术。优哉游哉，聊以永日。家语，孔子歌曰：优哉游哉，聊以卒岁。毛诗曰：且以喜乐，且以永日。











卷十八　音乐下
    【音乐下】 
    【长笛赋】并序　周礼，笙师掌教吹笛。说文曰：笛七孔，长一尺四寸，今人长笛是也。风俗通曰：笛，涤也。荡涤邪志，纳之雅正。 
    马季长范晔後汉书曰：马融，字季长，扶风茂陵人也。将作大匠严之子。为人美容貌，有俊才，好吹笛。为校书郎。顺帝时，迁南郡太守，免。与马皇后亲，坐高堂，施绛帐，前授生徒，後列女乐。郑玄、卢植皆其弟子。後拜议郎，卒。 
    融既博览典雅，精核数术，仲长子昌言曰：精核是非，议之嘉也。说文曰：覈，考实事也。核与覈古字通。汉书曰：术数者，皆羲和卜史之职。韦昭曰：历数，占术也。又性好音，能鼓琴吹笛，而为督邮，无留事，韦昭释名曰：督邮，主诸县罚负殿，纠摄之也。辨位曰：言督邮书掾者。邮，过也。此官不自造书，主督上官所下、所过之书也。史记，齐威王语即墨大夫曰：自子之居即墨，无留事。独卧郿平阳邬中。有雒客舍逆旅，汉书右扶风有郿县。平阳邬，聚邑之名也。邬，乌古切。毛诗曰：王饯于郿。毛苌曰：地名。说文曰：邬，小障也，一曰庳城。在阜部。服虔通俗文曰：营居曰邬。左氏传，荀息曰：今虢为不道，保於逆旅。吹笛为气出精列相和。歌录曰：古相和歌十八曲，气出一，精列二。魏武帝集有气出、精列二古曲。融去京师，京师，谓洛阳也。逾年，蹔闻，甚悲而乐之。追慕王子渊枚乘刘伯康傅武仲等箫琴笙颂，唯笛独无，王子渊作洞箫赋。枚乘未详所作，以序言之，当为笙赋。文章志曰：刘玄，字伯康，明帝时，官至中大夫，作簧赋。傅毅，字武仲，作琴赋。故聊复备数，作长笛赋。其辞曰： 
    惟籦笼之奇生兮，于终南之阴崖。字林曰：惟，有也。戴凯之竹谱曰：籦笼，竹名。毛诗曰：终南何有。毛苌曰：周之山名。尚书大传曰：观乎南山之阴，谓山北。讬九成之孤岑兮，临万仞之石磎。山海经曰：桓山四成。郭璞曰：成，亦重也。言九者，数之多也。尔雅曰：山小高曰岑。孔安国曰：八尺曰仞。包氏曰：七尺曰仞。尔雅曰：山豄无所通，谿。尸子曰：焦原者，临万仞之谿。特箭而茎立兮，独聆风於极危。箭，，二竹名也。言似二竹，或生而茎立，或生於极危。尔雅曰：东南之美者，会稽之竹箭焉。郭璞方言注曰：箭者，竹名也。郑玄周礼注曰：箭幹谓之。尚书曰：惟箘{辂}楛。郑玄曰：箘{辂}。苍颉篇曰：聆，听也，音零。秋潦漱其下趾兮，冬雪揣封乎其枝。说文曰：潦，雨水也。郑玄周礼注曰：漱，齧也。尔雅曰：趾，足也。郑玄毛诗笺曰：团，聚貌。揣与团古字通，徒欢切。汉书音义，孟康曰：揣，持也。巅根跱之槷刖兮，感回梠而将颓。巅根，根生於巅也。作颠，根将颠坠也。槷刖，危貌。感，触也。尔雅曰：■飖谓之猋。猋与梠同。颓，落也。槷，吾结切。刖，五刮切。夫其面旁则重巘增石，简积頵砡。面，前也。尔雅曰：重巘，隒。郭璞曰：谓山形如累巘。巘曰甑，山状似之，因以名也。又曰：简，大也。说文曰：頵，头落也，五陨切。字林曰：砡，齐头也，牛六切。兀■狋■，倾■倚伏。兀■狋■，嶮峻之貌。■，力于切。犭示，助缁切。■，鱼饥切。庨窌巧老，港洞坑谷。庨窌巧老，深空之貌。港洞，相通也。庨，苦交切。窌，郎交切。巧老，依字。港，胡贡切。嶰壑澮兑，臽窞岩■。尔雅曰：小山别大山曰嶰，又两山夹涧也。澮■，嶰壑深平之貌。郑玄曰：澮，所以通水於川也。兑，音兑。臽，即坎也。周易曰：入於坎窞，凶。王弼曰：最处臽底也。说文曰：窞，坎中小坎也，徒感切。岩，深岩也。说文曰：岩，岸也。岩■，不平也。广雅曰：■，窟也，字从穴从复，扶福切。运裛窏洝，冈连岭属。运裛，回旋相缠也。窏洝，卑曲不平也。属，连也。窏，於孤切。洝，音按。林箫蔓荆，森椮柞朴。说文曰：筱，小竹也。箫与筱通。本草经曰：蔓荆，实味苦。森椮，木长貌。郑玄毛诗笺曰：柞，栎也，子落切。朴，包木也，补木切。 
    於是山水猥至，渟涔障溃。广雅曰：猥，众也。埤苍曰：渟，水止也。薛君韩诗章句曰：涔，渔池也，音岑。贾逵国语注曰：障，防也。字林曰：溃，旁决也。顄淡滂流，碓投瀺穴。顄淡，水摇荡貌。顄，胡感切。淡，徒敢切。碓投，似碓之所投也。说文曰：碓，舂也，都队切。瀺，水注声也。字林曰：流水行也。瀺穴，瀺注隙穴也，士咸切。争湍苹萦，汩活澎濞。许慎淮南子注曰：湍，水疾也。苹萦，回旋之貌。汩活，疾貌。字林曰：澎濞，水瀑至声也。苹，芳耕切。汩，古没切。活，古活切。波澜鳞沦，窊隆诡戾。尔雅曰：大波为澜。郭璞曰：言蕴沦也。鳞沦，相次貌。说文曰：窊，邪下也。窊隆，高下貌。诡戾，乖违貌。窊，乌瓜切。氵暠瀑喷沫，奔遯砀突。氵暠瀑，沸涌貌。喷沫，跳沫也。砀，徒郎切。摇演其山，动杌其根者，岁五六而至焉。说文曰：摇，动也。贾逵国语注曰：演，引也。张揖注汉书上林赋曰：杌，摇也。字林曰：至，到也。是以间介无蹊，人迹罕到。孟子曰：山径之蹊间，介然用之而成路。赵岐曰：介然人用之不止，则蹊成为路。杜预注左氏传曰：介，犹间也，间、介一也。蹊，径也。言山间隔绝，无有蹊径也。汉书曰：舟车所不至，人迹所不及。猿蜼昼吟，鼯鼠夜叫。尔雅曰：蜼，邛鼻而长尾。张揖上林赋注曰：蜼似猕猴而大。郭璞尔雅注曰：鼯鼠一名夷由，状如小狐，似蝙蝠，肉翅，亦谓之飞生，声如人呼。寒熊振颔，特麚昏髟。振，动也。方言曰：颔，颐也，胡感切。尔雅曰：鹿，牡麚、牝麀也。昏，视。髟，苌髦也。言或顾视，或振髦。昏，昌夷切。髟，方妙切。山鸡晨群，埜雉晁雊。毛诗曰：雉之朝雊，尚求其雌。说文曰：雄鸡之鸣为雊。埜，古野字。晁，古朝字。求偶鸣子，悲号长啸。由衍识道，噍噍讙譟。由衍，行貌。羽猎赋曰：噍噍昆鸣。噍，子由切。郑玄周礼注曰：譟，讙也。经涉其左右，哤聒其前後者，无昼夜而息焉。左右，谓林之左右。国语，管子曰：四民杂处，则其言厖。哤聒，杂声也。说文曰：聒，讙语也。夫固危殆险巇之所迫也，险巇，犹倾侧也。众哀集悲之所积也。故其应清风也，纤末奋蕱，铮钅簧■嗃。方言曰：捎，动也。蕱与捎同，所交切。■嗃，并谓其仿声也。铮■，声也。铮，士庚切。说文曰：铮，金声。钅簧与锽同，音宏。字林曰：■，小声也，呼盲切。埤苍曰：嗃，大呼也，呼交切。若め瑟促柱，号锺高调。淮南子曰：张瑟者小弦め，大弦缓。高氏注曰：め，急也。楚辞曰：め瑟兮交鼓。又曰：破伯牙之号锺。王逸曰：め，急张弦也。博物志曰：鉴胁、号锺，善琴名。 
    於是放臣逐子，弃妻离友。彭胥伯奇，哀姜孝己。彭，彭咸。胥，伍子胥也。琴操曰：尹吉甫，周上卿人也，有子伯奇。伯奇母死，更娶後妻，生伯邦。乃谮伯奇於吉甫曰：见妾有美色，然有邪心。吉甫曰：伯奇为人慈仁，岂有此也？妻曰：试置空房中，君登楼而察之。後妻知伯奇仁孝，乃取毒蜂缀衣领，伯奇前持之。於是吉甫大怒，放伯奇於野。宣王出游，吉甫从。伯奇乃作歌感之於宣王。宣王曰：此放子辞。吉甫乃求伯奇，射杀後妻。左传曰：鲁哀公夫人姜氏归於齐，将行，哭而过市，曰：天乎！仲为不道，杀適立庶。市人皆哭。鲁人谓之哀姜。帝王世纪曰：高宗有贤子孝己，其母早死。高宗惑後妻之言，放之而死，天下哀之。尸子曰：孝己事亲，一夜而五起，视衣厚薄，枕之高下也。家语曰：曾子遣妻，告其子曰：高宗以後妻杀孝己，尹吉甫以後妻放伯奇，吾上不及高宗，中不及吉甫，庸知得免於非乎？攒乎下风，收精注耳。收精，不窥。注耳，专听。雷叹颓息，掐膺擗摽。叹声若雷，息声若颓也。楚辞曰：吒增叹兮如雷。靁与雷，古今字也。尔雅曰：焚轮谓之颓。郭璞曰：暴风从上下也。埤苍曰：掐，爪也。说文曰：膺，胸也。国语曰：无掐膺。韦昭曰：掐，叩也，苦洽切。魏书程昱传曰：昱於魏武前忿争，声气忿高，边人掐之乃止。毛诗曰：寤擗有摽。毛苌曰：擗摽，拊心貌。泣血泫流，交横而下。毛诗曰：鼠思泣血。礼记曰：高子皋之执亲之丧，泣血三年，未尝见齿。楚辞曰：横垂涕兮泫流。通旦忘寐，不能自御。淮南子曰：病疵瘕者，通旦不寐。郑玄周礼注曰：御，禁也。 
    於是乃使鲁般宋翟，构云梯，抗浮柱。鲁、宋，二国名也。淮南子曰：鲁般，古之巧人。注：公输班也。为木鸢而飞。论衡曰：鲁班刻木为鸢，飞三日不下。为母作木车，木人为御，机关一发，遂去不还，人谓班母亡。翟，墨子之名也。墨子曰：公输般为云梯，垂成，大山四起，所谓善攻具也，必取宋。於是墨子见公输般而止之。张湛列子注曰：云梯可以凌虚。甘泉赋曰：抗浮柱之飞榱。按墨子削竹以为鹊，鹊三日不行。韩子云：为木鸢三年不飞，一日而败。抱朴子曰：墨子名翟，宋人。或云孔子时人，或云在後。今案：其人在七十弟子後也。蹉纤根，跋蔑缕。言以足蹉蹋纤根，又跋葛细缕也。蹉，七何切，一作搓。埤苍曰：搓，扌解也。方言曰：篾，小也。缕，言细似缕也。上林赋曰：布结{艹缕}。颜监注：蔓生着地之处皆生细根如相结，故名缕。今俗呼鼓筝草，而幼童对衔之，手鼓中央，则声如筝，因以名。彼虽草名，抑亦义兼似缕也。膺穞阤，腹陉阻。言以膺服於穞阤，而腹突於陉阻也。淮南子曰：岸穞者必阤。许慎曰：穞，峻也，七笑切。阤，落也，直纸切。字林曰：阤，小崩也。尔雅曰：山绝陉。郭璞曰：连山中断也。陉，音刑。逮乎其上，匍匐伐取。挑截本末，规摹彟矩。声类曰：挑，决也。郑玄毛诗笺曰：挑，支落之，佗尧切。说文曰：摹，规也，莫奴切。彟，亦矱字。王逸楚辞注曰：矱，度也。矩，法也。彟，於缚切。夔襄比律，子埜协吕。尚书，帝曰：夔，命汝典乐，教胄子。家语，孔子学琴於师襄。郑玄周礼注曰：比，次也。周礼，大师掌六律六吕。六律，阳声，黄锺、太簇、姑洗、蕤宾、夷则、无射；六吕，阴声，大吕、应锺、南吕、林锺、中吕、夹锺。左氏传曰：师旷侍於晋侯。杜预曰：旷，晋乐太师子野也。孟子曰：师旷之聪，不以六律，不能正五音。十二毕具，黄锺为主。吕氏春秋曰：黄帝命伶伦为律。伶伦制十二箫，听凤鸟之鸣，以别十二律，以比黄锺之宫。故黄锺宫，律之本也。高诱曰：六律六吕，各有管也，故曰十二箫。汉书，律历志曰：十二，阳六为律，阴六为吕。律者，黄帝之所作也。黄帝使伶伦自大夏之西，昆仑之阳，取竹解谷生其薄厚均者，断两节间吹之，以为黄锺之律本，气至则应。六律六吕者，述十二月之音气也。黄锺，律吕之长，故曰为主。挢揉斤械，剸掞度拟。苍颉篇曰：矫，正也。郑玄周礼注曰：揉谓以火挢也。如酉切。说文曰：斤，斫木。又曰：械，治也。字林曰：剸，裁也，大丸切。又曰：剡，锐也。周易曰：掞木为矢。掞与剡音义同。度拟，量度比拟也。锪硐隤坠，程表朱里。说文曰：锪，大凿中木也。然则以木通其中皆曰锪也，苏董切。广雅曰：硐，磨也，音动。说文曰：隤，坠也，徒雷切。尔雅曰：坠，落也。说文曰：程，示也。张晏汉书注曰：表，犹外也。定名曰笛，以观贤士。以其涤秽，故可观士。陈於东阶，八音俱起。仪礼大射礼曰：乐人宿县于阶东。周礼曰：播之以八音。孔安国注曰：八音：金、石、丝、竹、匏、土、革、木。食举雍彻，劝侑君子。食举，谓进食於天子而设乐，食竟，奏诗之乐以彻食。彻，去也。蔡雍礼乐志曰：天子中乐，殿中食举乐也。周礼曰：及彻而歌彻。郑玄曰：歌之者，歌雍也。周礼曰：王以乐侑食。郑玄曰：侑，助也。然後退理乎黄门之高廊。汉书音义，如淳曰：今乐家五日一习，为理乐。桓谭新论曰：汉之三主，内置黄门工倡。重丘宋灌，名师郭张。汉书曰：平原郡有重丘县。名师，有名师也。宋、灌、郭、张，皆其姓也。工人巧士，肄业脩声。工，乐人也。巧，伎巧也。贾逵国语注曰：肄，习也。 
    於是游閒公子，暇豫王孙，史记曰：宛孔氏有游閒公子之名。国语，优施曰：我教暇豫之事君。韦昭曰：閒，暇也。服虔曰：诸公閒游戏。若依服解，閒，当工苋切。韦昭曰：优游閒暇也。按史记货殖传：有游闲公子，饰冠剑，连车骑。此则韦说胜。閒，音闲。豫，乐也。心乐五声之和，耳比八音之调，左氏传曰：五声六律。杜预曰：五声，宫、商、角、徵、羽。乃相与集乎其庭。详观夫曲胤之繁会丛杂，何其富也。胤，亦曲也，字或为引。蔡雍琴操，有思归引，卫女之所作。富，谓声之富也。纷葩烂漫，诚可喜也。纷葩，盛多貌。波散广衍，实可异也。毛苌诗传曰：衍，溢也。掌距劫■，又足怪也。言声之相逆也。说文曰：掌，柱也。郑玄礼记注曰：劫，胁也。郭璞穆天子传注曰：■，触也，五故切。啾咋嘈啐，似华羽兮，绞灼激以转切。苍颉篇曰：啾，众声也。郑玄周礼注曰：咋，咋然，声大也，仕白切。埤苍曰：嘈啐，声貌。嘈，音曹。啐，才喝切。鹖冠子曰：南方万物华羽焉，故调以羽。绞灼激，声相绕激也。切，犹磨切也。震郁怫以凭怒兮，耾砀骇以奋肆。楚辞曰：怫郁兮弗陈。王逸曰：蕴积也。怫，扶弗切。左氏传，蹶由曰：今君震电凭怒。杜预曰：凭，大也。埤苍曰：耾，声貌。砀，突也。杜预左氏传注曰：肆，放也。气喷勃以布覆兮，乍跱蹠以狼戾。苍颉篇曰：喷，吒也，普寸切；或作愤，防粉切。勃，盛貌。布覆，周布四覆也。跱蹠，言其声跱立，如有所蹠蹋也。狼戾，乖背也。战国策，张仪曰：赵王狼戾无亲。雷叩锻之岌峇兮，正浏溧以风冽。言音如雷之叩锻，岌峇为声也。苍颉篇曰：锻，椎也，都乱切。岌，苦协切。峇，苦合切。汉书音义，孟康曰：浏，清也。毛苌诗传曰：溧，寒也。说文曰：冽，清也。浏溧，清凉貌。冽，寒貌。薄凑会而凌节兮，驰趣期而赴踬。凌，乘也。节，曲节也。趣，向也。期，会也。踬，谓颠仆也。 
    尔乃听声类形，状似流水，又象飞鸿。列子曰：伯牙鼓琴，志在流水。锺子期曰：洋洋乎若江河。琴道曰：伯夷操，似鸿雁之音。氾滥溥漠，浩浩洋洋。氾滥，任波摇荡之貌。说文曰：氾，滥也。上林赋曰：汎淫氾滥。溥漠，以翮抚水之貌，谓飞鸿之状也。长■远引，旋复回皇。孟康汉书注曰：■，视也，莫干切。广雅曰：引，伸也。李尤七疑曰：回皇竞集。充屈郁律，瞋菌碨抰。皆众声郁积竞出之貌。屈，音掘。瞋，尺邻切。菌，去伦切。碨，於回切。抰，乌郎切。酆琅磊落，骈田磅唐。众声宏大四布之貌。酆，普耕切。琅，力耕切。磅唐，广大盘礴也。宋玉笛赋曰：磅唐千仞。取予时適，去就有方。庄子曰：去就取予，能知六者，塞道者也。高诱吕氏春秋注曰：適，中適也。毛苌诗传曰：方，则也。洪杀衰序，希数必当。郑玄周礼注曰：杀，减也，所届切。左氏传，魏献子曰：迟速衰序。杜预曰：衰，差；序，次也。衰，楚危切。微风纤妙，若存若亡。老子曰：若存若亡。荩滞抗绝，中息更装。方言曰：烬，馀也。荩与烬同，在进切。丧服子夏传曰：抗，极也。许慎淮南子注曰：装，束也。调更装而奏之。奄忽灭没，晔然复扬。方言曰：奄，遽也。晔，盛貌。或乃聊虑固护，专美擅工。聊虑固护，精心专一之貌。说文曰：擅，专也。漂凌丝簧，覆冒鼓锺。漂凌，谓漂荡凌驾也。覆冒，谓掩覆冠冒也。风俗通曰：簧，笙中簧也。大笙谓之簧。或乃植持縼纆，佁儗宽容。言声或植立，而相牵引持，似於縼纆也。说文曰：縼，以长绳系牛也，徐绢切。汉书音义，张晏曰：二股谓之纠，三股谓之纆。佁儗，宽容之貌。佁，敕吏切。儗，五吏切。箫管备举，金石并隆。毛诗曰：既备乃奏，箫管备举。汉书曰：石曰磬，金曰锺。郑玄礼记注曰：隆，盛也。无相夺伦，以宣八风。尚书曰：八音克谐，无相夺伦。吕氏春秋曰：舜以夔为乐正，於是正六律，和均五声，以通八风。杜预左氏传注曰：八风，八方之风。金乾主磬，其风不周；石坎主鼓，其风广莫；革艮主笙，其风明庶；匏震主箫，其风条；竹巽主柷敔，其风清明；木离主瑟琴，其风景；丝坤主锺，其风凉；土兑主埙，其风阊阖。律吕既和，哀声五降。左氏传，医和对晋平公曰：先王之乐，中声以降，五降之後，不容弹矣。杜预曰：声成五降而息也。降，罢退也。曲终阕尽，馀弦更兴。郑玄礼记注曰：阕，终也，苦穴切。繁手累发，密栉叠重。左氏传，医和曰：於是有烦手淫声，慆堙心耳，乃忘平和，君子不听也。手烦不已，则杂声并奏，记传所谓郑、卫之声，谓此也。乐记曰：郑、卫之音，乱世之音也。又杂乐奸声，以滥溺而不止。郑音好滥淫志，卫音促速烦志，言郑、卫之声烦手杂也。密栉，密如栉也。毛诗曰：其比如栉。踾踧攒仄，蜂聚蚁同。踾踧，迫蹙貌。攒仄，攒聚貌。埤苍曰：踾，蹋地声也。字林曰：踧踖不进。踾，音衤复。踧，子六切。众音猥积，以送厥终。 
    然後少息蹔怠，杂弄间奏。易听骇耳，有所摇演。言变易人之视听也。摇，动也。演，引也。言有所动引於心。安翔骀荡，从容阐缓。毛苌诗传曰：间，代也。庄子曰：惠施之材，骀荡而不得。骀荡，安翔貌。苍颉篇曰：阐，开也。汉书曰：阐谐慢易之音作。惆怅怨懟，窳<囗盍}窴<赤皮>。字林曰：懟，怨也。窳<囗盍}，声下貌。<囗盍}，於洽切。窴<赤皮>，声缓也。窴，耻辇切。<赤皮>，女善切。聿皇求索，乍近乍远。聿皇，疾貌。临危自放，若颓复反。蚡缊繙纡，緸冤蜿蟺。蚡缊繙纡，声相纠纷貌。蚡，扶云切。缊，於文切。緸冤蜿蟺，盘屈摇动貌。郑玄曰：蜿，委也。緸，音因。蜿，於阮切。蟺，音善。笢笏抑隐，行入诸变。笢笏抑隐，手循孔之貌。毛苌诗传曰：行，往也。郑玄周礼注曰：变，犹更也。乐成则更奏。绞褱汨湟，五音代转。绞褱汨湟，音相切摩貌，言声相绞褱，如水之声。汨湟，水流貌。绞，古巧切。褱，古爱切。汨，于笔切。湟，音黄。挼拏捘臧，递相乘邅。说文曰：挼，摧也，奴回切。苍颉篇曰：拏，捽也，引也，奴家切。广雅曰：捘，按之也，子溃切。臧，犹抑也。邅，邅回也，张连切。一云邅当为蹍。司马彪庄子注曰：蹍，蹈也，女展切。反商下徵，每各异善。反商，犹变商也。淮南子曰：变宫生徵，变徵生商，变商生羽。琴道曰：下徵七弦，总会枢极。沈约宋书曰：下徵调法，林锺为宫，南吕为商。注云：第三孔也，本正声黄锺之羽，今为下徵之商也。 
    故聆曲引者，观法於节奏，察变於句投，以知礼制之不可逾越焉。广雅曰：聆，听也。引，亦曲也。蔡邕琴操曰：思归引者，卫女之所作也。琴引者，秦时倡屠门高之所作也。礼记曰：文采节奏，声之饰也。说文曰：逗，止也。投与逗古字通，音豆。投，句之所止也。听簉弄者，遥思於古昔，虞志於怛惕，以知长戚之不能閒居焉。簉弄，盖小曲也。说文曰：簉，倅字如此。毛苌传曰：怛怛惕惕，忧劳也。閒，音闲。故论记其义，协比其象：徬徨纵肆，旷氵羹敞罔，老庄之褱也。老子，已见游天台赋。史记曰：庄子者，蒙人也，名周。其要本归於老子之言，其言汪洋自恣，其適己也。旷，若广切。敞罔，大貌。褱，犹节也。温直扰毅，孔孟之方也。尚书曰：皋陶曰：扰而毅，直而温。言正直而有温和也。温和正直，柔而能毅也。史记曰：孔子名丘，字仲尼，姓孔氏，鲁昌平乡陬邑人。又曰：孟轲，邹人也。序诗、书，述仲尼之意。激朗清厉，随光之介也。激切明朗，清而能厉。厉，列也。庄子曰：汤将伐桀，因卞随而谋之。卞随曰：非吾事也。汤又因瞀光而谋之。瞀光曰：非吾事也。汤伐桀，克之，以让卞随。随曰：再来漫我以其辱行，乃自投桐水而死。汤又让瞀光。曰：无道之世，不践其土，况尊我乎？乃负石而自沈泸水。高士传曰：汤伐桀，求道于卞随，随不应。及灭，让於卞随。随曰：君以我为食天下。遂投泸水而死。汤又让务光，光亦投水而死。刘熙孟子注曰：介，操也。牢剌拂戾，诸、贲之气也。牢剌，牢落乖剌也。说文曰：剌，戾也。左氏传曰：吴公子光享王，鱄诸抽剑刺王。说苑曰：勇士孟贲，水行不避蛟龙，陆行不避虎狼。节解句断，管商之制也。史记曰：管仲夷吾者，颍上人也。任政於齐。又曰：商君者，卫之诸庶孽子也，名鞅，姓公孙氏，好刑名之学。秦封之於商，号商君。条决缤纷，申韩之察也。言科条能分决，缤纷能整理也。史记曰：申不害者，京人也，学本於黄、老而主刑名。又曰：韩非者，韩之诸公子也，喜刑名法术之学。见韩稍弱，数以书谏韩王，王不能用，乃观王者得失之变，作孤愤、五蠹、说林十万言。秦王见其书曰：嗟乎！寡人得见，与之游，死不恨！繁缛骆驿，范蔡之说也。辞旨繁缛，又相连续也。说文曰：缛，彩饰也。范雎、蔡泽，并辩士也。范雎，已见西京赋，蔡泽，见归田赋。■栎銚■，晳龙之惠也。■栎銚■，皆分别节制之貌。■，音梨。栎，音历。銚，他尧切。■，胡麦切。左氏传曰：郑驷歂杀邓晳而用其竹刑。杜预曰：邓晳，郑大夫也。史记曰：公孙龙，赵人，为坚白同异之辨。晋太康地记曰：汝南西平县有渊水，可用淬刀剑特利，故有坚白之论，云，黄以为坚，白以为利也。或辩之曰：白所以为不坚，黄所以为不利也。上拟法於韶箾南籥，左氏传，昭二十九年，吴公子札来聘，鲁人为奏四代乐。见舞韶箾者，曰：德至哉！杜预曰：舜乐也，音箫。又曰：见舞象箾、南籥者，曰：美哉！杜预曰：象箾，舞者所执。南籥，舞也，文王乐也。南，言文王化自北而南，谓从岐周被江、汉也。尔雅释乐曰：大籥谓之产。注：籥，如笛，三孔而短小。广雅曰：七孔。箾，音箫。中取度於白雪渌水，宋玉讽赋曰：臣援琴而鼓之，作幽兰、白雪之曲。淮南子曰：手会渌水之趣。高诱曰：渌水，古诗。下采制於延露巴人。淮南子曰：歌采菱，发阳阿，鄙人听之，不若延露以和。宋玉对问曰：客有歌於郢中者，其始曰下里巴人。 
    是以尊卑都鄙，贤愚勇惧。毛苌诗传曰：子都，世之美好者。鄙，陋也。吕氏春秋曰：愚智勇惧，可得而知。鱼鳖禽兽，闻之者莫不张耳鹿骇。熊经鸟申，鸱狼顾。拊譟踊跃，盐铁论曰：边境无鹿骇狼顾之忧。淮南子曰：鸱视而狼顾，熊经而鸟申，此养形之人也。庄子音义曰：熊经，若熊之举树而引气也。各得其齐。人盈所欲，礼记曰：乐者，乐也。君子乐得其道，小人乐得其欲。齐，分限也，在细切。皆反中和，以美风俗。礼记曰：喜怒哀乐之未发谓之中，发而皆中节谓之和。汉书，王尊曰：广教化，美风俗。屈平適乐国，介推还受禄。言各反其常性也。屈平，屈原也。必適乐国而求仕，不沈湘流以殒身也。史记，屈原者，名平，楚人同姓，为怀王左司徒。为上官大夫心害其能，谗平。及怀王卒，襄王立，又为令尹子兰使上官大夫短屈原於襄王，王怒而迁之。原至江南，乃作怀沙赋，於是怀石因投汨罗以死也。今言屈平闻此笛声，即还之楚国，不投汨罗而死。下他皆放此。毛诗曰：適彼乐国。左氏传，僖二十四年，晋侯赏从亡者。介之推不言禄，禄亦不及。推曰：献公之子九人，唯君在矣。惠、怀无亲，内外弃之。天未绝晋，必将有主。主晋祀者，非君而谁？而二三子以为己力，不亦诬乎？其母曰：盍亦求之，以死谁懟？曰：尤而效之，其又甚焉。其母曰：能如是乎？与汝皆隐。遂死。而晋侯求之不获，以绵上为之田。澹台载尸归，皋鱼节其哭。博物志曰：澹台灭明之子溺死於江，弟子欲收而葬之，明止之曰：蝼蚁何亲？鱼鳖何仇？弟子曰：何夫子之不慈乎？对曰：生为吾子，死非吾鬼。遂不收葬。韩诗外传曰：孔子出行，闻有哭声甚悲，则皋鱼也，披褐拥剑，哭於路左。孔子下车而问其故，对曰：吾少好学，周流天下，以後吾亲死，一失也；高尚其志，不事庸君，而晚仕无成，二失也；少择交游，寡亲友，而老无所讬，三失也。夫树欲静而风不止，子欲养而亲不待。往而不可反者，年也；逝而不可追者，亲也。吾於是辞矣。立哭而死。孔子谓弟子曰：识矣！於是门人辞归养亲者一十三人。长万辍逆谋，渠弥不复恶。左传曰：庄十二年，长万，南宫万也，弑宋闵公於蒙泽。蒙泽，宋地，梁国有蒙县。南宫，氏；长万，名也。左传曰：桓十二年传云：初，郑伯将以高渠弥为卿，昭公恶之，固谏不听。昭公立，惧其杀己。辛卯，杀昭公而立公子亹。君子谓：昭公知所恶矣。公子达曰：高伯其为戮乎！复恶已甚矣。注曰：公子达，鲁大夫。复，重。本为昭公所恶，而复杀君，重也。昭公，郑庄公子忽。姓高，渠弥，名也，郑家大将，欲为卿。蒯聩能退敌，不占成节鄂。左传曰：定十四年，卫灵公逐太子蒯聩，太子奔宋。至哀公二年，卫灵公卒，而立蒯聩之子辄为卫侯，晋赵鞅乃纳蒯聩于戚。至哀三年，卫石姑帅师围之。父子争国，为雠敌也。韩诗外传云：不占，陈不占也，齐人。崔杼弑庄公，陈不占闻君有难，将往赴之。食则失哺，上车失轼。其仆曰：敌在数百里外，而惧怖如是，虽往其益乎？占曰：死君之难，义也；无勇，私也。乃驱车而奔之，至公门之外，闻鼓战之声，遂骇而死。君子谓不占无勇而能行义，可谓志士矣。愕，直也。从邑者，乃地名也，非此所施也。字林曰：鄂，直言也。谓节操蹇鄂而不怯懦也。王公保其位，隐处安林薄。楚辞曰：露新夷，死林薄。王逸曰：草木交曰薄。宦夫乐其业，士子世其宅。淮南子曰：古者至德之时，农安其业，大夫安其职，而处士脩其道。鲟鱼喁於水裔，仰驷马而舞玄鹤。韩诗外传曰：昔伯牙鼓琴，而淫鱼出听；瓠巴鼓琴，而六马仰沫。淮南子，瓠巴鼓瑟而淫鱼出听。注曰：瓠巴，楚人也，亦善於瑟，淫鱼出头於水而听之。淮南子，水浊则鱼噞喁，政苛则人乱。注：楚人噞喁，鱼出头也。淮南子，伯牙鼓琴而鸣马仰秣。即头去谓马笑。韩子，师旷援琴一奏，有玄鹤二八来集，再奏而列，三奏延颈而鸣，舒翼而舞。尚书大传曰：虞舜歌乐曰，和伯之乐舞玄鹤。 
    于时也，绵驹吞声，伯牙毁弦。孟子，淳于髡曰：昔绵驹处高唐，而齐右善歌。伯牙，已见上。瓠巴聑柱，磬襄弛悬。列子曰：瓠巴鼓琴，而鸟舞鱼跃。孙卿子曰：昔瓠巴鼓琴，潜鱼出听。江遽文释曰：瓠巴，齐人也。说文曰：聑，安也，丁箧切。论语曰：击磬襄入于海。周礼曰：大忧令弛悬。郑玄曰：弛，释下也。悬，锺格也。留眎棠眙，累称屡赞。字林曰：棠，直视貌。苍颉篇曰：棠，直下视貌，丑庚切。字林曰：眙，惊貌，敕吏切。失容坠席，搏拊雷抃。广雅曰：搏，击也。说文曰：抃，抚手也。雷抃，声如雷也。僬眇睢维，涕洟流漫。僬眇睢维，目开合之貌。僬，子小切。方言曰：眇，小也。亡小切。声类曰：睢，大视也。字林曰：睢，仰目也，许惟切。字林曰：维，持也。周易曰：赍咨涕洟。王弼曰：赍咨，嗟叹之声也。说文曰：洟，鼻液也，敕计切。是故可以通灵感物，写神喻意。喻，晓也。礼记曰：乐和故万物皆化。言可以通於神灵，感致万物，舒写精神，晓喻志意也。致诚效志，率作兴事。致，极也。效，验也。尚书，咎繇曰：率作兴事，慎乃宪，钦哉！孔安国曰：宪，法也。天子率臣下为起治事，当慎汝法度，敬其职也。溉盥汙濊，澡雪垢滓矣。毛苌诗传曰：溉，涤也，古载切，本或为褱，音义同。礼记曰：食於质者盥，亦涤也，公缓切。说文曰：濊，水多也。澡，洗手也。庄子曰：澡雪而精神。高诱淮南子注曰：雪，拭也。说文曰：滓，淀也。滓，壮里切。淀，音殿。 
    昔庖羲作琴，神农造瑟。庖羲即伏羲也。琴操曰：昔伏羲氏之作琴，所以修身理性，反天真也。淮南子曰：神农之初作瑟，以归神反望，及其天心也。女娲制簧，暴辛为埙。礼记曰：女娲之笙簧。世本曰：女娲作簧，暴辛为埙。宋均曰：女娲，黄帝臣也。暴辛，周平王时诸侯，作埙，有三孔。郭璞尔雅注曰：埙，烧土为之，大如鸡卵。埙，虚袁切。倕之和钟，叔之离磬。礼记曰：垂之和钟，叔之离磬。郑玄曰：垂，尧之共工也。世本曰：叔，舜时人。和离，谓次序其声县也。或铄金砻石，华睆切错。皆理器之名也。乐汁图徵曰：铄金为钟，四时九乳。铄金虽出乐纬，此金谓黄金，揔饰众器，非止钟也。贾逵注传曰：消，铄也。说文曰：金有五色，黄为长。铄与烁同。国语，张老曰：天子之室，■其椽而砻之，加密石焉。韦昭曰：砻，磨也，力东切。礼记曰：华而睆，大夫之箦与。郑玄曰：华，画也。说者以睆为刮节目也。睆，胡绾切。尔雅曰：骨谓之切，犀谓之剒。毛苌诗传曰：治骨曰切。尚书曰：锡贡磬错。孔安国曰：治玉曰错。丸挻彫琢，刻镂钻笮。韩诗曰：松柏丸丸。薛君曰：取松与柏。然则丸，取也。汉书音义，如淳曰：挻，击也，舒连切，一作埏。老子曰：埏埴以为器。河上公注曰：埏，和也。埴，土也。和土为食饮之器也。淮南子曰：陶人克埏埴。许重曰：埏，抒也。埴，土为也。尔雅，玉谓之彫，石谓之琢。郭璞曰：治玉石也。尔雅曰：金谓之镂，木谓之刻。郭璞曰：治器之名也。说文曰：钻，所以穿也。又曰：凿，穿木也。国语，臧文仲曰：中刑用刀锯，其次用钻笮。韦昭注为笮，而贾逵注为凿，然笮与凿音义同也。钻，子丸切。穷妙极巧，旷以日月。然後成器，其音如彼。解嘲曰：旷以日月。唯笛因其天姿，不变其材。伐而吹之，其声如此。天姿，天然之姿也。盖亦简易之义，贤人之业也。周易曰：乾以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。此言简易，不烦剧也。若然，六器者，犹以二皇圣哲黈益。六器：琴、瑟、簧、埙、钟、磬。淮南子曰：二皇凤至於庭。高诱曰：二皇，伏羲、神农也。圣哲，谓女娲、暴辛、垂、叔之流。黈，犹演也，佗斗切。况笛生乎大汉，而学者不识其可以裨助盛美，忽而不赞，悲夫！说文曰：裨，益也，婢移切。 
    有庶士丘仲言其所由出，而不知其弘妙。尚书曰：庶邦庶士。风俗通曰：笛，武帝时丘仲所作。其辞曰： 
    近世双笛从羌起，羌人伐竹未及已。风俗通曰：笛元羌出，又有羌笛。然羌笛与笛，二器不同，长於古笛，有三孔，大小异，故谓之双笛。龙鸣水中不见己，截竹吹之声相似。见，胡鍊切。己，谓龙也。剡其上孔通洞之，裁以当簻便易持。粗者曰挝，细者曰枚。言裁笛以当簻，故便而易持也。簻，马策也，竹瓜切。裁，或为材。易京君明识音律，故本四孔加以一。君明所加孔後出，是谓商声五音毕。汉书曰：京房字君明，汉武帝时人也。修易，尤好钟律，知五声。然京房修易，故曰易京。笛本四孔，京加一孔於下，为商声，故谓五音毕。沈约宋书曰：笛，京房备其五音。言易京者，犹如庄周蒙人，谓蒙庄，及磬襄、宋翟之比。 
    【琴赋（并序）】 
    尸子曰：舜作五弦之琴，以歌南风：南风之薰兮，可以解吾人之愠。是舜歌也。白虎通曰：琴者，禁也。禁人邪恶，归於正道，故谓之琴。 
    嵇叔夜臧荣绪晋书曰：嵇康，字叔夜，谯国人。幼有奇才，博览无所不见。拜中散大夫。以吕安事诛。 
    余少好音声，长而玩之。杜预左氏传注曰：玩，习也。以为物有盛衰，而此无变；文子曰：夫物盛则衰。滋味有厌，而此不勌。庄子曰：声色滋味之於人心，不待学而乐之。左氏传，阎没，女宽曰：及馈之毕，原以小人之腹，为君子之心，属厌而已。说文曰：厌，从甘，田犬，会意字也。可以导养神气，宣和情志，管子曰：导血气而求长年。淮南子曰：古之人，神气不荡乎外。处穷独而不闷者，莫近於音声也。孟子曰：柳下惠遗佚而不怨，厄穷而不悯。是故复之而不足，则吟咏以肆志，吟咏之不足，则寄言以广意。毛诗序曰：言之不足，故咏歌之；咏歌之不足，不知手之舞之。杜预左氏传注曰：肆，申也。尚书曰：诗言志。然八音之器，歌舞之象，历世才士，并为之赋颂。其体制风流，莫不相袭。淮南子曰：晚世风流俗败，礼义废。仲长子昌言：乘此风顺此流而下走，谁复能为此限者哉？孔安国尚书传曰：袭，因也。称其材幹，则以危苦为上；赋其声音，则以悲哀为主；美其感化，则以垂涕为贵。丽则丽矣，然未尽其理也。高诱战国策注曰：丽，美丽也。推其所由，似元不解音声，览其旨趣，亦未达礼乐之情也。趣，意也。礼记曰：故知礼乐之情者能作。众器之中，琴德最优，桓谭新论曰：八音广博，琴德最优。马融琴赋曰：旷三奏而神物下降，何琴德之深哉。故缀叙所怀，以为之赋。其辞曰： 
    惟椅梧之所生兮，讬峻岳之崇冈。毛诗曰：椅桐梓漆，爰伐琴瑟。毛苌曰：椅，梓属也。史记曰：龙门有桐树，高百尺，无枝，堪为琴。披重壤以诞载兮，参辰极而高骧。披，开也。重壤，谓地也。泉壤称九，故曰重也。毛苌诗传曰：诞，大也。载，生也。尔雅曰：北极，北辰也。孔安国尚书传曰：襄，上也。骧与襄同。含天地之醇和兮，吸日月之休光。谓包含天地醇和之气，引日月光明也。周易曰：天地絪缊，万物化醇。郁纷纭以独茂兮，飞英蕤於昊苍。说文曰：蕤，草木花貌，汝谁切。夕纳景于虞渊兮，旦晞幹於九阳。纳，藏也。淮南子曰：日入于虞渊之汜。又曰：入于虞渊，是谓黄昏。高诱曰：视物黄也。晞，乾也。幹，本也。楚辞曰：夕晞余身乎九阳。王逸曰：九阳，谓九天之崖也。经千载以待价兮，寂神跱而永康。论语，子曰：我待价者也。价者，物之数也。康，安也。 
    且其山川形势，则盘纡隐深，磪嵬岑嵓。盘，曲。纡，屈。隐，幽。深，邃也。崔嵬，高峻之貌。岑嵓，危嶮之形。字林曰：嵒，山岩也。互岭巉岩，岝崿岖崯。皆山石崖巘嶮峻之势。丹崖嶮巇，青壁万寻。若乃重巘增起，偃蹇云覆，偃蹇，高貌。言高在上，偃蹇然如云覆下也。邈隆崇以极壮，崛巍巍而特秀。巍巍，高大貌。广雅曰：秀，出也。蒸灵液以播云，据神渊而吐溜。蒸，气上貌。言山能蒸出云，以沾润万物。播，布也。孔子曰：夫山者兴吐风云，以通乎天地之间。说文曰：津，液也。溜，水流也。尔乃颠波奔突，狂赴争流。触岩牴隈，郁怒彪休。牴，至也。隈，水曲也。彪休，怒貌。汹涌腾薄，夺沫扬涛。瀄汨澎湃，■蟺相纠。瀄汨，去疾貌。澎湃，相戾之形也。■蟺，展转也。纠，缭也。■，於阮切。蟺，音善。纠，已虬切。放肆大川，济乎中州。肆，犹纵也。中州，犹中国也。安回徐迈，寂尔长浮。安回，波静远去象。上林赋曰：安翔徐回。又曰：寂漻无声。澹乎洋洋，萦抱山丘。说文曰：澹，水摇也。详观其区土之所产毓，奥宇之所宝殖。广雅曰：奥，藏也。毛苌诗传曰：宇，居也。珍怪琅玕，瑶瑾翕赩。高唐赋曰：珍怪奇伟。尚书曰：球琳琅玕，皆美玉名。说文：瑾，玉名。翕赩，盛貌。诗传曰：赩，赤色貌。丛集累积，奂衍於其侧。苍颉篇曰：奂，散貌。衍，溢也。若乃春兰被其东，沙棠殖其西。楚辞曰：春兰兮秋菊。山海经曰：昆仑之丘有木焉，其状如棠而黄华赤实，其味如李而无核，名曰沙棠，御水人食之使不溺。涓子宅其阳，玉醴涌其前。列仙传曰：涓子者，齐人，好饵术，著天地人经三十八篇。钓於泽，得符鲤鱼中。隐於宕山，能致风雨。造伯阳九山法。淮南王少得文，不能解其音旨。其琴心三篇有条理焉。杨雄泰玄赋曰：茹芝英以御饥，饮玉醴以解渴。宋玉笛赋曰：丹水涌其左，醴泉流其右。玄云荫其上，翔鸾集其巅。清露润其肤，惠风流其间。边让章华台赋曰：惠风春施。竦肃肃以静谧，密微微其清闲。尔雅曰：谧，静也。微微，幽静也。夫所以经营其左右者，固以自然神丽，而足思原爱乐矣。东都主人曰：阙庭神丽。 
    於是遯世之士，荣期绮季之畴，周易曰：遯世无闷。列子曰：孔子游於泰山，见荣启期行乎邾之野，鹿裘带索，鼓琴而歌。孔子曰：先生何以为乐？曰：天地万物，惟人为贵，吾得为人，一乐也；男贵女贱，吾得为男，二乐也；生有不见日月，不充繦褓者，吾年九十，是三乐也。贫者士之常，死者人之终，处常得终，复何忧乎？孔子曰：能自宽也。班固汉书曰：汉兴，有东园公、绮季、夏黄公、角里先生。当秦之时，避世而入商洛深山，以待天下之定。即四皓也。皇甫谧高士传曰：四皓皆河内轵人，一曰在汲。乃相与登飞梁，越幽壑，飞梁，桥也。甘泉赋曰：历侧景而绝飞梁。援琼枝，陟峻崿，以游乎其下。庄子曰：南方生树名琼枝。周旋永望，邈若凌飞。言若鸟之凌飞。左氏传，史克曰：奉君以周旋。邪睨昆仑，俯阚海湄。说文曰：睨，邪视也。昆仑，山名也。阚，视也。毛苌诗传曰：水草交曰湄。指苍梧之迢递，临回江之威夷。汉书有苍梧郡。山海经曰：南方苍梧之丘，其中有九嶷山，舜之所葬，在长沙零陵界。洞箫赋曰：回江流川而溉其山。韩诗曰：周道威夷。悟时俗之多累，仰箕山之馀辉。高士传曰：尧让位於许由，由辞曰：鹪鹩巢在深林，不过一枝；偃鼠饮河，不过满腹。隐乎沛泽。尧让不已。於是遁於中岳颍水之阳，箕山之下。死因葬於箕山之巅十五里，尧因就封其墓，号曰箕公。子仲武，阳城槐里人也。吕氏春秋曰：昔尧朝许由於沛泽之中，曰：请属天下於夫子。许由遂之箕山之下。羡斯岳之弘敞，心慷慨以忘归。西京赋曰：赫昈昈以弘敞。尔雅曰：恺慷，乐也。史记曰：穆天子见西王母，乐之忘归。情舒放而远览，接轩辕之遗音。轩辕，黄帝也。遗音，谓琴也。慕老童於騩隅，钦泰容之高吟。山海经曰：騩山，神耆童居之，其音常如钟磬音。郭璞曰：耆童，老童也，颛顼之子。山海经曰：颛顼生老童。思玄赋曰：太容吟曰念哉。騩山，在三危西九十里。顾兹梧而兴虑，思假物以讬心。庄子曰：不以身假物。乃斫孙枝，准量所任。说文曰：■，斫也。张衡应问曰：可剖其孙枝。郑玄周礼注曰：孙竹，枝根之未生者也。盖桐孙亦然。至人摅思，制为雅琴。庄子曰：不离於真，谓之至人。又曰：至人无己，神人无功。郭象曰：无己故顺物，顺物而至。刘向有雅琴赋。 
    乃使离子督墨，匠石奋斤。孟子曰：离娄，黄帝时人。黄帝亡其玄珠，使离娄索之，能视百里之外，见秋毫之末。离子，离朱也。淮南子曰：离朱之明，察针末於百步之外。按慎子为离珠。周礼，禁督逆祀者。郑玄曰：督，正也，字书曰：督，察也。庄子曰：匠石之齐，见栎社树，观者如市，匠石不顾。司马彪曰：匠石，字伯。夔襄荐法，般倕骋神。夔及师襄、班、垂，并已见上文。锼会裛厕，朗密调均。锼会，谓锼镂其缝会也。裛厕，谓裛缠其填厕之处也。说文曰：裛，缠也。广雅曰：厕，间也。华绘彫琢，布藻垂文。孔安国尚书传曰：绘，会五彩也，胡愦切。错以犀象，籍以翠绿。犀、象，二兽名。翠、绿，二色也。弦以园客之丝，徽以锺山之玉。列仙传曰：园客者，济阴人也。常种五色香草，积数十年，食其实。一旦有五色神蛾止香树末，客收而荐之以布，生桑蚕焉。时有好女夜至，自称我与君作妻，道蚕状。客与俱蚕，得百头，茧皆如瓮。縿茧六十日乃尽。讫则俱去，莫知所如。淮南子曰：譬若锺山之玉。许慎曰：锺山，北陆无日之地，出美玉。爰有龙凤之象，古人之形。西京杂记曰：赵后有宝琴曰凤凰，皆以金玉隐起为龙螭、鸾凤、古贤、列女之像。伯牙挥手，锺期听声。广雅曰：挥，动也。吕氏春秋曰：伯牙鼓琴，锺子期听之，志在泰山。锺子期曰：善哉！巍巍乎若太山。须臾，志在流水，子期曰：汤汤乎若流水。子期死，伯牙破琴绝弦，终身不复鼓琴，以为世无赏音。列子曰：伯牙善鼓琴。锺子期听伯牙鼓琴，每奏，锺期辄穷其趣。伯牙舍琴而叹曰：善哉子之听。夫志相象，犹吾心也，吾於何逃声哉？华容灼爚，发采扬明。何其丽也！说文曰：灼，明也。又曰：爚，火光也。伶伦比律，田连操张。汉书曰：黄帝使伶伦自大夏之西，昆仑之阴，取竹之嶰谷，断两节间而吹之，以为黄锺之宫，制十二箫，以听凤凰之音，以比黄锺之宫，皆可以生之，是为律本。韩子曰：田连，成窍，天下善鼓琴者也。然而田连鼓上，成窍片下，而不成曲。或曰：成连，古之善音者。琴操：伯牙学琴於成连先生，先生曰：吾能传曲而不能移情。吾师有方子春，善於琴，能作人之情，今在东海上，子能与我同事之乎？伯牙曰：夫子有命，敢不敬从。乃相与至海上见子春受业焉。进御君子，新声憀亮。何其伟也！憀亮，声清彻貌。亦与聊字义同。 
    及其初调，则角羽俱起，宫徵相证。王逸楚辞注曰：证，验也。参发并趣，上下累应。踸踔磥硌，美声将兴。广雅曰：踸踔，无常也。磥硌，壮大貌。磥与磊同，力罪切。固以和昶而足躭矣。广雅曰：昶，通也，敕两切。尔乃理正声，奏妙曲。扬白雪，发清角。淮南子曰：师旷奏白雪而神禽下。白雪，五十弦瑟乐曲，未详。韩子曰：昔卫公之晋，於濮水上宿。夜有鼓新声者，召师涓抚琴写之。公遂之晋，晋平公曰：试听之。师旷援琴，一奏有玄鹤二八来舞，再奏而列，三奏延颈鸣，舒而舞。音中宫商。师旷曰：不如清角。师旷奏之，有云从西北方起之，大风起，天雨随之。此言感天地，清角为胜。宋玉对问曰：其为阳春白雪。韩子，师旷曰：清徵之声，不如清角。纷淋浪以流离，奂淫衍而优渥。粲奕奕而高逝，驰岌岌以相属。广雅曰：奕奕，盛貌。王逸楚辞注曰：岌岌，高貌。沛腾而竞趣，翕韡晔而繁缛。韡晔，盛貌。繁缛，声之细也。郭璞尔雅注曰：，相触也。状若崇山，又象流波。浩兮汤汤，郁兮瓘瓘。列子曰：伯牙鼓琴，志在登高山。锺子期曰：善哉！瓘瓘兮若泰山。志在流水，已见上文。怫忄胃烦冤，纡馀婆娑。怫忄胃烦冤，声蕴积不安貌。怫，扶味切。忄胃，音渭。风赋曰：勃郁烦冤。上林赋曰：纡馀委蛇。陵纵播逸，霍濩纷葩。言声陵纵播布而起，霍濩然似水声。纷葩，开张貌。霍濩，盛貌。鲁灵光殿赋曰：霍濩燐乱。检容授节，应变合度。兢名擅业，安轨徐步。洋洋习习，声烈遐布。含显媚以送终，飘馀响乎泰素。含显媚之声，以送曲终也。列子曰：太素者，质之始也。若乃高轩飞观，广夏闲房；轩，长廊之有窗。冬夜肃清，朗月垂光。新衣翠粲，缨徽流芳。子虚赋曰：翕呷翠粲。张揖曰：翠粲，衣声也。班婕妤自伤赋曰：纷翠粲兮纨素声。洛神赋曰：披罗衣之璀粲。字虽不同，其义一也。尔雅曰：妇人之徽谓之缡。郭璞曰：今之香缨也。於是器冷弦调，心闲手敏。毛苌诗传曰：闲，习也。触如志，唯意所拟。说文曰：批，反手击也，与同；蒲结切。如志，谓如其志意。初涉渌水，中奏清徵。渌水，已见上文。韩子曰：师旷奏清徵，有玄鹤二八集廊门。雅昶唐尧，终咏微子。七略，雅畅第十七曰：琴道曰：尧畅逸。又曰：达则兼善天下，无不通畅，故谓之畅。昶与畅同。又曰：微子操，微子伤殷之将亡，终不可奈何，见鸿鹄高飞，援琴作操。宽明弘润，优游躇跱。躇跱，踌躇竦跱。拊弦安歌，新声代起。楚辞曰：翔江州而安歌。王逸曰：安意歌吟也。汉书曰：李延年善歌，为新变之声。歌曰：凌扶摇兮憩瀛洲，要列子兮为好仇。尔雅曰：扶摇，风也。庄子曰：扶摇而上者九万里。史记曰：瀛洲，海中神山也。列子曰：勃海之中有山曰瀛洲。庄子：列子御风泠然者，风仙也。刘向上列子表曰：列子者，郑人，与郑缪公同时。汉书曰：列子，名御寇，先庄子，庄子称之。毛诗曰：窈窕淑女，君子好仇。餐沆瀣兮带朝霞，眇翩翩兮薄天游。郑玄曰：餐，夕食也。说文曰：餐，吞也。楚辞曰：餐六气而饮沆瀣兮，漱正阳而食朝霞。凌阳子明经曰：夏食沆瀣。沆瀣，北方夜半气也。广雅曰：薄，至也。齐万物兮超自得，委性命兮任去留。庄子有齐物篇。楚辞曰：漠灵静以恬愉，澹无为而自得。服鸟赋曰：纵躯委命，不私与己。激清响以赴会，何弦歌之绸缪！会，节会也。论语曰：子之武城，闻弦歌之声。毛诗传曰：绸缪，犹缠绵也。 
    於是曲引向阑，众音将歇。引，亦曲也。半在半罢谓之阑。改韵易调，奇弄乃发。扬和颜，攘皓腕，舞赋曰：严颜和而怡怿。洛神赋曰：攘皓腕於神浒。飞纤指以驰骛，纷■■以流漫。■■，声多也。■，不及也，师立切。说文曰：■，疾言也，徒合切。或徘徊顾慕，拥郁抑按。盘桓毓养，从容秘玩。广雅曰：盘桓，不进貌。从容，举动也。毓与育同。闼尔奋逸，风骇云乱。闼，疾貌。七发曰：波涌而云乱。牢落凌厉，布濩半散。牢落，犹辽落也。洞箫赋曰：翩绵连以牢落。刘歆遂初赋曰：过句注而凌厉。上林赋曰：布濩宏泽。甘泉赋曰：半散照烂，粲以成章。丰融披离，斐韡奂烂。丰融，盛貌。风赋曰：被丽披离。斐韡，明貌。斐，敷尾切。韡，于鬼切。风赋曰：眴奂粲烂。英声发越，采采粲粲。广雅曰：英，美也。或间声错糅，状若诡赴。言其状若诡诈而相赴也。郑玄礼记注曰：糅，杂也。双美并进，骈驰翼驱。骈，并也。翼，疾貌。苍颉篇曰：随後曰驱。初若将乖，後卒同趣。或曲而不屈，直而不倨。左传，吴公子季札闻歌颂曰：直而不倨，曲而不屈。杜预曰：倨，傲也，居预切。或相凌而不乱，或相离而不殊。左氏传曰：武城人断其後之木而不殊。汉书音义曰：殊，犹绝也。时劫掎以慷慨，或怨而踌躇。说文曰：掎，偏引也。虘，娇也，子庶切，或作姐，古字通，假借也。姐，子也切。韩诗曰：爱而不见，搔首踌躇。踌躇，犹踯躅也。忽飘飖以轻迈，乍留联而扶疏。言扶疏四布也。或参谭繁促，衤复叠攒仄。参谭，相随貌。参，七感切。谭，徒感切。一音并依字。攒仄，聚声。长笛赋曰：踾踧攒仄。从横骆驿，奔遯相逼。鲁灵光殿赋曰：从横骆驿。拊嗟累赞，间不容息。淮南子曰：时之反侧，间不容息。高诱曰：不容气息，促之甚也。朅艳奇伟，殚不可识。高唐赋曰：谲诡奇伟，不可究陈。 
    若乃闲舒都雅，洪纤有宜。说文曰：闲，雅也。毛苌诗传曰：都，闲也。清和条昶，案衍陆离。案衍，不平貌。上林赋曰：阴淫案衍之音。衍，弋战切。广雅曰：陆离，参差也。穆温柔以怡怿，婉顺叙而委蛇。毛苌传曰：婉然，美貌。委蛇，声长貌。郑玄毛诗笺曰：委蛇，委曲自得之貌。或乘险投会，邀隙趋危。会，节会也。邀，要也。■若离鹍清池，翼若游鸿翔曾崖。苍颉篇曰：■■，鸟声也。琴道曰：操似鸿雁咏之声。张衡舞赋曰：含清哇而吟咏，若离鹍鸣姑耶。纷文斐尾，慊縿离纚纷文斐尾，文彩貌。慊縿离纚，羽毛貌。微风馀音，靡靡猗猗。靡靡，顺风貌。猗猗，众盛貌。或搂■栎捋，缥缭潎冽。搂■栎捋，皆手抚弦之貌。尔雅曰：搂，牵也。刘熙孟子注曰：搂，牵也，力头切。说文曰：■，反手击也。广雅曰：栎，击也。毛诗曰：薄言捋之。传曰：捋，取也。缥缭潎冽，声相纠激之貌。说文曰：缭，缠也。上林赋曰：转腾潎冽。潎冽，水波浪貌，言声似也。轻行浮弹，明婳祭慧。说文曰：婳，静好也。祭，察也。七祭切。疾而不速，留而不滞。左氏传，吴公子札观颂曰：处而不底，行而不流。淮南子曰：流而不滞。翩绵飘邈。微音迅逝。远而听之，若鸾凤和鸣戏云中；迫而察之，若众葩敷荣曜春风。古本葩字为此莞，郭璞三苍为古花字。今读音于彼切。字林，音于彼切。张衡思玄赋曰：天地烟煴，百[B091]含■，鸣鹤交颈，雎鸠相和。以韵推之，所以不惑。既丰赡以多姿，又善始而令终。字书曰：赡，足也。封禅书曰：岂不善始善终哉。毛诗曰：高朗令终。令，善也，嗟姣妙以弘丽，何变态之无穷！西京赋曰：尽变态乎其中。 
    若夫三春之初，丽服以时。班固终南山赋曰：三春之季，孟夏之初。纂要曰：一时三月谓之三春，九十日谓之九春。西京赋曰：丽服扬菁。乃携友生，以遨以嬉。毛诗曰：虽有兄弟，不如友生。又曰：以遨以游。说文曰：嬉，乐也。涉兰圃，登重基。春秋运斗枢曰：山者地之基。背长林，翳华芝。甘泉赋曰：登夫凤皇而翳华芝。临清流，赋新诗。楚辞曰：窃赋诗之所明。王逸曰：赋，铺也。嘉鱼龙之逸豫，乐百卉之荣滋。乐动声仪，孔子曰：风雨动鱼龙，仁义动君子。归田赋曰：百卉滋荣。理重华之遗操，慨远慕而长思。重华，谓舜也。琴道曰：舜操者，昔虞舜圣德玄远，遂升天子，喟然念亲，巍巍上帝之位不足保，援琴作操。 
    若乃华堂曲宴，密友近宾。兰肴兼御，旨酒清醇。边让章华台赋曰：兰肴山竦，椒酒渊流。毛诗曰：旨酒思柔。醇，厚也。进南荆，发西秦。南荆即荆艳，楚舞也。古妾薄命行歌曰：齐讴楚舞纷纷。汉书有秦倡员。绍陵阳，度巴人。宋玉对问曰：既而曰陵阳白雪，国中唱而和之者弥寡。然集所载与文选不同，各随所用而引之。又对曰：客有歌於郢中者，始曰巴人。变用杂而并起，竦众听而骇神。料殊功而比操，岂笙籥之能伦？ 
    若次其曲引所宜，则广陵止息，东武太山。广陵等曲今并犹存，未详所起。应璩与刘孔才书曰：听广陵之清散。傅玄琴赋曰：马融谭思於止息。魏武帝乐府有东武吟。曹植有太山梁甫吟。左思齐都赋注曰：东武、太山，皆齐之土风谣歌，讴吟之曲名也。然引应及傅者，明古有此曲，转以相证耳，非嵇康之言出於此也。佗皆类此。飞龙鹿鸣，鹍鸡游弦。汉书曰：房中乐有飞龙章。毛诗序曰：鹿鸣，宴群臣也。蔡邕琴操曰：鹿鸣者，周大臣之所作也。王道衰，大臣知贤者幽隐，故弹弦风谏。古相和歌者有鹍鸡曲。游弦，未详。更唱迭奏，声若自然。高唐赋曰：更唱迭和。流楚窈窕，惩躁雪烦。言流行清楚窈窕之声，足以惩止躁竞，雪荡烦懑也。惩，直陵切。下逮谣俗，蔡氏五曲。歌录曰：空侯谣俗行，盖亦古曲，未详本末。俗传蔡氏五曲：游春、渌水、坐愁、秋思、幽居也。王昭楚妃，千里别鹤。犹有一切承间簉乏。亦有可观者焉。琴操曰：王襄女，汉元帝时献入後宫，以妻单于。昭君心念乡土，乃作怨旷之歌。歌录曰：石崇楚妃叹歌辞曰：楚妃叹莫知其所由。楚之贤妃能立德著勋，垂名於後，唯樊姬焉，故令叹咏声永世不绝，疑必尔也。相鹤经曰：鹤一举千里。蔡邕琴操曰：商陵牧子娶妻五年，无子，父兄欲为改娶，牧子援琴鼓之，叹别鹤以舒其慎懑，故曰别鹤操。鹤一举千里，故名千里别鹤也。崔豹古今注曰：别鹤操，商陵牧子所作也。牧子娶妻五年，无子，父母将为之改娶。妻闻之，中夜起，闻鹤声，倚户而悲。牧子闻之，怆然歌曰：将乖比翼隔天端，山川悠远路漫漫。揽衣不寝食。後人因以为乐章也。汉书音义曰：一切，权时也。簉，已见上文。然非夫旷远者，不能与之嬉游；非夫渊静者，不能与之闲止；庄子，老聃曰：其居也，渊而静。非夫放达者，不能与之无吝；说文曰：吝，亦贪惜也。非夫至精者，不能与之析理也。周易曰：非天子之至精，其熟能与於此。庄子曰：判天下之美，析万物之理。 
    若论其体势，详其风声。器和故响逸，张急故声清。说苑曰：应侯与贾子坐，闻有鼓瑟之声。应侯曰：今瑟一何怨也？贾子曰：张急调下，使之怨也。夫张急者，良材也；调下者，官卑也。取良材而卑官之，能无怨乎？蔡邕月令章句曰：凡弦之缓急为清浊，琴紧其弦则清，缦则浊。间辽故音庳，弦长故徽鸣。间辽，谓弦间辽远也。弦长，谓徽阔而弦长也。阮籍乐论曰：琵琶、筝、笛，间促而声高；琴、瑟之体，间辽而音埤。义与此同。郑玄周礼注曰：庳，短也，音婢。傅毅雅琴赋曰：时促均而增徽，接角徵而控商。性絜静以端理，含至德之和平。礼记曰：絜静精微，易教也。孝经曰：昔者先王有至德要道。礼记曰：乐行血气和平。诚可以感荡心志，而发洩幽情矣。说文曰：泄，除去也。舞赋曰：幽情形而外扬。是故怀戚者闻之，莫不憯懔惨凄，愀怆伤心。字林曰：惨，毒也。汉书音义，郭璞曰：愀，变色貌。说文曰：怆，伤也。憯，七感切。惨，七敢切。愀，七小切。含哀懊咿，不能自禁。字林曰：懊咿，内悲也。列子曰：喜惧抃舞，不能自禁。懊，於六切。咿，音伊。其康乐者闻之，则欨愉懽释，抃舞踊溢。说文曰：欨，笑貌也，况于切。留连澜漫，嗢噱终日。服虔通俗篇曰：乐不胜谓之嗢噱。嗢，乌没切。噱，巨略切。若和平者听之，则怡养悦悆，淑穆玄真。广雅曰：养，乐也。恬虚乐古，弃事遗身。庄子曰：虚静恬惔者，道德之至也。又曰：弃事则形不劳。是以伯夷以之廉，颜回以之仁，论语，子曰：伯夷叔齐饿於首阳之下。又曰：颜回问仁，子曰：克己复礼为仁。列子，子夏问孔子曰：颜回之为仁奚若？子曰：回之仁贤於丘。比干以之忠，尾生以之信。论语曰：比干谏而死。庄子，盗跖曰：尾生与女子不来，水至不去，抱柱而死。高诱注淮南子曰：尾生，鲁人，与妇人期於梁下，不至而水溺死。惠施以之辩给，万石以之讷慎。庄子曰：惠施多方，其书五车。高诱曰：惠施，宋人，仕魏，为惠王相。汉书曰：万石君奋，恭谨，举朝无比。奋长子建，次甲，次乙、庆，皆以驯行孝谨，官至二千石。景帝曰：石君及四子皆二千石，人臣尊宠，乃举集其门，凡号奋为万石君。建郎中令奏下，建读之，惊恐曰：书马者，与尾而五，今乃四，不足一，谴死矣。其为谨，虽佗皆如是。服虔曰：作马字下四而为五，建上书奏，误作四。庆为太仆，御出，上问车中几马，庆策数马，举手曰：四马。孔安国曰：讷，迟钝也。其馀触类而长，所致非一。同归殊途，或文或质。周易曰：引而伸之，触类而长之。又曰：天下同归而殊途，一致而百虑。礼记曰：虞、夏之质，殷、周之文，至矣。总中和以统物，咸日用而不失。礼记曰：乐者，天地之命，中和之纪。周易曰：百姓日用而不知。其感人动物，盖亦弘矣！礼记曰：乐其感人深。 
    于时也，金石寝声，匏竹屏气。孔安国曰：屏，除也。王豹辍讴，狄牙丧味。孟子，淳于髡曰：昔王豹处淇，而河西善讴。说文曰：讴，齐歌也。淮南子曰：淄、渑之水合，狄牙尝而知之。天吴踊跃於重渊，王乔披云而下坠。山海经曰：朝阳之谷，有神名曰天吴，是为水伯，其形首足尾并人面而色青。楚辞曰：譬若王乔之乘云兮，载赤霄而凌太清。舞鸑鷟於庭阶，游女飘焉而来萃。说文曰：鸑鷟，凤属，神鸟也。国语曰：周文王时，鸑鷟鸣於岐山。韩诗曰：汉有游女，不可求思。薛君曰：游女，汉神也，言汉神时见，不可求而得之。列女传曰：游女，汉水神。郑大夫交甫於汉皋见之。聘之橘柚。张衡南都赋曰：游女弄珠於汉皋之曲。感天地以致和，况蚑行之众类。礼记曰：圣人作乐以应天，制礼以应地，此则乐者天之和也。洞箫赋曰：蟋蟀蚸蠖，蚑行喘息，垂喙■转，瞪瞢忘食。说文曰：蚑，行也，凡生之类行皆曰蚑。嘉斯器之懿茂，咏兹文以自慰。永服御而不厌，信古今之所贵。懿，美也。傅毅雅琴赋曰：明仁义以厉己，故永御而密亲。 
    乱曰：愔愔琴德，不可测兮。刘向雅琴赋曰；游予心以广观，且德乐之愔愔。韩诗曰：愔愔，和悦貌。声类曰：和静貌。体清心远，邈难极兮。良质美手，遇今世兮。纷纶翕响，冠众艺兮。识音者希，孰能珍兮。古诗曰：不惜歌者苦，但伤知音希。能尽雅琴，唯至人兮。贾逵曰：唯，独也。 
    【笙赋】周礼，笙师掌教笙。郑众曰：笙十三簧。尔雅曰：大笙谓之簧。郭璞曰：列管匏中，施簧管端。白虎通曰：笙者，太簇之气，众物之生也。 
    ※潘安仁 
    河汾之宝，有曲沃之悬匏焉。河、汾，二水名也。汉书曰：汾水出汾阳北山。又曰：河东郡闻喜县，故曲沃也。崔豹古今注曰：匏，瓠也。有柄曰县匏，可为笙，曲沃者尤善。邹鲁之珍，有汶阳之孤筱焉。汉书，鲁国有邹县，有汶阳县。杜预曰：汶水，太山出莱芜县。说文曰：筱，小竹。戴凯之竹谱曰：筱出鲁郡，堪为笙也。若乃绵蔓纷敷之丽，浸润灵液之滋，隅隈夷险之势，禽鸟翔集之嬉，郑玄毛诗笺曰：隅，角也。说文曰：隅，曲也。固众作者之所详，余可得而略之也。贾逵国语注曰：略，犹简也。徒观其制器也，则审洪纤，面短长。周礼曰：审曲面势，以饰五材。郑司农曰：察五材曲直方面形势之宜。戾刂生簳，裁熟簧。戾刂，割也。设宫分羽，经徵列商。泄之反谧，厌焉乃扬。郑玄毛诗笺曰：泄，出也。厌，犹捻也，於颊切。亦作片，谓指片也。管攒罗而表列，音要妙而含清。长门赋曰：声幼要而复扬。各守一以司应，统大魁以为笙。言其管各守一声，以主相应统物也。郑玄礼记注曰：魁，犹首也。大魁，谓匏首插定所也。苦回切。今古怪切。基黄锺以举韵，望凤仪以擢形。毛苌诗传曰：基，本也。汉书，黄帝使伶伦取竹，断两节间而吹之，以为黄锺之宫。黄锺，律吕之长，故言基也。说文曰：笙十三簧，象凤之身。尚书曰：凤皇来仪。写皇翼以插羽，摹鸾音以厉声。列管以象凤翼也。列仙传曰：王子乔好吹笙，作凤鸣。鸾，凤类，故通言之。如鸟斯企，翾翾歧歧。司马彪曰：企，望也。景福殿赋曰：鸟企山跱。翾翾，字林，翾翾，初起也。歧歧，飞行貌。汉书音义曰：歧歧，将行貌。明珠在咮，若衔若垂。郭璞尔雅注曰：咮，鸟口也，音昼。脩楇内辟，馀箫外逶。脩楇，长管也。辟，开也。馀箫，众管也。逶，逶迤渐邪之貌。骈田獦攦，魻鲽参差。骈田，聚也。獦攦，不齐也。攦，音历。魻鲽，装饰重叠貌。魻，音押。鲽，助甲切。 
    於是乃有始泰终约，前荣後悴。激愤於今贱，永怀乎故贵。杜预左氏传注曰：泰，奢也。约，俭也。家语，孔子曰：激愤厉之志始。桓子新论琴道曰：雍门周见孟尝君，孟尝君曰：先生鼓琴，亦能令人悲乎？对曰：臣之所能令悲者，先贵而後贱，故富而今贫。於是雍门挥琴，而孟尝君流涕。众满堂而饮酒，独向隅以掩泪。说苑曰：古人於天下，譬一堂之上。今有满堂饮酒，有一人独索然向隅泣，则一堂之人皆不乐。韩诗外传曰：众或满堂而饮酒，有人向而悲泣，则一堂为之不乐。王者之於天下也，有一物不得其所，则为之凄怆心伤，尽祭不举乐焉。援鸣笙而将吹，先嗢哕以理气。言将欲吹笙，咽中先哕而理气也。说文曰：嗢，咽也。又曰：哕气，气悟也。嗢，於忽切。哕，纡月切。嗢哕，或为温秽。谓先温暖去其垢秽，调理其气也。初雍容以安暇，中佛郁以怫忄胃。埤苍曰：佛郁，不安貌。终嵬瓘以蹇愕，又飒遝而繁沸。蹇愕，正直之貌。罔浪孟以惆怅，若欲绝而复肆。罔及浪孟，皆失志之貌。又云：孟浪，虚诞之声也。肆，放也。言声将绝而复放。懰檄籴以奔邀，似将放而中匮。檄籴，疾貌。埤苍，懰，宿留也。檄，音激。愀怆恻淢，虺韡煜熠。愀怆恻淢，悲伤貌。虺韡熠，盛多貌。淢与惐同，况逼切。广雅曰：煜，炽也，音育。说文曰：熠，盛光也。熠，以入切。汎淫汜艳，霅晔岌岌。汎淫汜艳，自放纵貌。霅晔，急疾貌。霅，素合切。晔，于怯切。或桉衍夷靡，或竦踊剽急。夷靡，平而渐靡也。或既往不反，或已出复入。徘徊布濩，涣衍葺袭。葺袭，重貌。舞既蹈而中辍，节将抚而弗及。言以笙声为主，故舞者足蹈中止而待之，歌者将抚节而恐不及。乐声发而尽室欢，悲音奏而列坐泣。列子，秦青曰：昔韩娥为曼声哀哭，一里老幼悲愁垂涕相对；复为曼声长歌，一里老幼喜跃抃舞，不能自禁。■纤翮以震幽簧，越上筩而通下管。■，指捻也，奴协切。翮，管也。其形类羽，故曰翮也。周易曰：震，动也。吕氏春秋曰：伶伦制十二筩。说文曰：筩，断竹也，徒东切。应吹噏以往来，随抑扬以虚满。翕，虚及切。虚满，谓随气虚满也。勃慷慨以憀亮，顾踌躇以舒缓。憀亮，声清也。声类曰：憀，旦也，音留。广雅曰：踌躇，犹豫也。辍张女之哀弹，流广陵之名散。闵洪琴赋曰：汝南鹿鸣，张女群弹。然盖古曲，未详所起。咏园桃之夭夭，歌枣下之纂纂。魏文帝园桃行曰：夭夭园桃，无子空长。虚美难假，偏轮不行。古咄喑歌曰：枣下何攒攒，荣华各有时。枣欲初赤时，人从四边来。枣適今日赐，谁当仰视之。攒，聚貌。纂与攒古字通。歌曰： 
    枣下纂纂，朱实离离。毛诗曰：其实离离。毛苌曰：离离，垂也。宛其落矣，化为枯枝。毛诗曰：宛其死矣。毛苌曰：宛，死貌。人生不能行乐，死何以虚谥为！杨惲与孙会宗书曰：人生行乐耳。谥法曰：谥者，行之迹也。 
    尔乃引飞龙，鸣鹍鸡。双鸿翔，白鹤飞。飞龙、鹍鸡，已见上文。古乐府有飞来双白鹤篇。子乔轻举，明君怀归。荆王喟其长吟，楚妃叹而增悲。歌录曰：吟叹四曲：王昭君、楚妃叹、楚王吟、王子乔，皆古辞。荆王、子乔，其辞犹存。夫其凄戾辛酸，嘤嘤关关，若离鸿之鸣子也；尔雅曰：关关嘤嘤，音和也。含胡啴谐，雍雍喈喈，若群雏之从母也。洞箫赋曰：瞋函胡以纡郁。礼记，啴谐慢易，繁文简节之音作，而民康乐。尔雅曰：雍雍，和也。毛苌诗传曰：喈喈，和声远闻也。歌录，步出夏门行古辞歌曰：凤凰鸣啾啾，一母从九雏。郁捋劫悟，泓宏融裔，郁捋，口循孔貌。劫悟，气相冲激。泓宏，声大貌。融裔，声长貌。说文曰：泓，下深也。哇咬嘲喆，一何察惠。舞赋曰：吐哇咬则发皓齿。说文曰：哇，谄声也。咬，淫声也。楚辞曰：鹍鸡嘲哲而悲鸣。哇咬嘲哲，声繁细貌。诀厉悄切，又何磬折。诀厉，谓决断清冽也。悄，切忧貌。磬折，言其声若磬形之曲折也。 
    若夫时阳初暖，临川送离。神农本草曰：春夏为阳。庄子曰：暖然似春。楚辞曰：登山临水送将归。酒酣徒扰，乐阕日移。汉书音义，应劭曰：不醒不醉曰酣。扰，谓扰攘装饰也。郑玄曰：阕，终也。疏客始阑，主人微疲。韩子曰：穰岁之秋，疏客毕食。文颖汉书注曰：阑言希也。谓饮酒半罢半在谓之阑。弛弦韬籥，彻埙屏篪。杜预左氏传注曰：弛，解也。韬，藏也。弦，谓琴瑟也。孔安国论语注曰：彻，去也。屏，除也。广雅曰：长琴三尺六寸六分，五弦。瑟二十七弦也。尔雅曰：大籥谓之产。郭璞注曰：籥，如笛，三孔而狭小。广雅曰：七孔大埙谓之嚣。郭璞注曰：烧土为之，大如鹅子，锐上平底，形似称锤，六孔。小者如鸡子。大<龠虒>谓之<龠斤>。郭璞曰：<龠虒>，竹为也，尺四寸，围三寸，一孔上出三寸分，右翘，横吹之，小者尺二寸。广雅曰：六七孔也。 
    尔乃促中筵，携友生。解严颜，擢幽情。舞赋曰：严颜和而怡怿，幽情形而外扬。披黄包以授甘，倾缥瓷以酌酃。尚书曰：厥包橘柚。说文曰：缥，青白色。字林，瓷白瓶长<朵页>，大禺切。邹阳酒赋曰：醪醴既成，绿瓷既启。又曰：其品类则沙洛渌酃，邬乡若下，齐公之情。吴录地理志曰：湘东酃以为酒有名。光歧俨其偕列，双凤嘈以和鸣。光，华饰也。歧，众管也。以其分别，故谓之歧。或作伎，谓光华之伎也。西京杂记曰：成帝侍郎善鼓琴，能为双凤之曲。晋野悚而投琴，况齐瑟与秦筝。子野，师旷字，晋人，故曰晋野。杜预左氏传注曰：悚，惧也。史记，苏秦说齐王曰：临菑其民无不吹竽鼓瑟。歌录有美人篇、齐瑟行。风俗通曰：筝，蒙恬所造。楚辞曰：扶秦筝而弹徽。新声变曲，奇韵横逸。萦缠歌鼓，网罗锺律。烂熠爚以放艳，郁蓬勃以气出。熠爚，光明貌。蓬勃，泰出貌。秋风咏於燕路，天光重乎朝日。魏文帝燕歌行曰：秋风萧瑟天气凉。傅玄长箫歌有天光篇。魏文帝善哉行有朝日篇。言既奏天光，又奏朝日，故曰重也。重，逐龙切。大不逾宫，细不过羽。郑玄月令注曰：大不过宫，细不过羽。国语，泠州鸠对景王曰：臣闻琴尚宫，锺尚羽，大不逾宫，细不过羽。唱发章夏，导扬韶武。乐动声仪曰：尧乐曰大章。礼记曰：大章，章之也。郑玄曰：言尧德章明也。乐动声仪曰：舜乐曰大韶，禹曰大夏，武曰大武。协和陈宋，混一齐楚。乐动声仪曰：乐者移风易俗。所谓声俗者，若楚声高，齐声下；所谓事俗者，若齐俗奢陈俗利巫也。又曰：先鲁後殷，新周故宋。然宋，商俗也。张衡舞赋曰：移风易俗，限一齐、楚。迩不逼而远无携，声成文而节有叙。左氏传，昭公二十九年，吴公子札来聘，鲁人为奏四代乐为之歌颂。季札叹曰：至矣哉！迩而不偪，远而不携，节有度，守有叙。凡人迩近者，好在逼迫，此乐中乃有不逼之声；凡人相远者，好在携离，此颂中乃有远不携离之音。毛诗序曰：声成文谓之音。 
    彼政有失得，而化以醇薄。吕氏春秋曰：其治厚者其乐厚，其治薄者其乐薄。乐所以移风於善，亦所以易俗於恶。孝经曰：移风易俗，莫善於乐。故丝竹之器未改，而桑濮之流已作。礼记曰：丝竹，乐之器也。又曰：桑间濮上之音，亡国之音。郑玄注曰：濮水之上，地有桑间者，亡国之音於此水出。惟簧也，能研群声之清；惟笙也，能总众清之林。言众若林能总之。礼记曰：唱和清浊，递相为经。郑玄曰：清，谓蕤宾至应锺；浊，谓黄锺至仲吕。卫无所措其邪，郑无所容其淫。礼记曰：郑、卫之音，乱世之音。非天下之和乐，不易之德音，其孰能与於此乎！礼记曰：顺气成象而和乐兴焉。又曰：德音之谓乐。周易曰：非天下至精，其孰能与於此。 
    【啸赋】郑玄毛诗笺曰：啸，蹙口而出声也。籀文为歗，在欠部。毛诗曰：其啸也歌。 
</div>
    <div class="pagination">
<a href="文选昭明文选_page11.html">上一页</a><span>...</span><a href="文选昭明文选_page7.html">7</a><a href="文选昭明文选_page8.html">8</a><a href="文选昭明文选_page9.html">9</a><a href="文选昭明文选_page10.html">10</a><a href="文选昭明文选_page11.html">11</a><span class="current-page">12</span><a href="文选昭明文选_page13.html">13</a><a href="文选昭明文选_page14.html">14</a><a href="文选昭明文选_page15.html">15</a><a href="文选昭明文选_page16.html">16</a><a href="文选昭明文选_page17.html">17</a><span>...</span><a href="文选昭明文选_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
