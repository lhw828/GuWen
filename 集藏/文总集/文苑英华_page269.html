<!DOCTYPE html>
<html>
<head>
    <meta charset="UTF-8">
    <title>文苑英华 - 第 269 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 269 页/共 634 页</h1>
    <div class="content">　　遥夜人何在澄潭月里行悠悠天宇旷切切故乡情外物寂无扰中流澹自清念归春服【集作林叶】换愁坐露华生独有汀洲鹤宵分乍一鸣
　　南阳道中作　　　　　　　前　人
　　登郢属嵗隂及晩懵所适复闻东汉主遗此南都迹佳气蔼厥初覇图纷在昔兹邦称贵近与世尝薰赫遭遇感风云变衰空草泽不识邓公树犹传隂后石驱马歴闉阇荆榛翳阡陌事去物无象感来心不怿懐古到穷秋兴言伤逺客眇黙遵岐路辛勤行役云鴈号相呼林麕走自索顾忆狥书剑未尝安枕席岂暇墨突黔空持辽豕白迷复期非逺归欤赏农隙
　　自乐城赴永嘉枉路泛白湖寄松杨李少府
　　张子容
　　西行碍浅石北转入溪桥树色烟轻重湖光风动摇百花乱飞雪万岭叠青霄猿挂临潭篠鸥迎出浦桡惟应赏心客兹路不言遥
　　泛永嘉江日暮廻舟　　　　前　人
　　无云天欲暮转鹢大江清归路烟中逺廻舟月上行傍潭窥竹暗出屿见沙明更值防风起乗流丝管声
　　早入荥阳界　　　　　　　王　维
　　泛舟入荥泽兹邑乃雄藩河曲闾阎隘川中烟火繁因人见风俗入境闻方言秋野田畴盛朝光市井喧鱼商波上客鸡犬岸傍村前路白云外孤防安可论
　　宿郑州　　　　　　　　　前　人
　　朝与周人辞暮投郑人宿他乡絶俦侣孤客亲僮仆宛洛望不见秋霖晦平陆田父草际归村童雨中牧主人东臯上时稼绕茒屋虫鸣【集作思】机杼休【集作悲】雀喧禾黍熟明当渡京水昨夜【集作晩】犹金谷此去欲何之【集作言】穷邉徇防禄
　　自大散已往深林宻竹磴道盘曲四五十里至
　　黄牛岭见黄花川　　　　前　人
　　危径防万转数里将三休廻环见徒侣隐映隔林邱飒飒松上雨潺潺石中流静言深林里长啸高山头望见南山阳白日【集作露】霭悠悠青臯丽已净緑树鬰如浮曾是厌防宻旷然消人忧
　　晓行巴峡　　　　　　　　前　人
　　际晓投巴峡余春忆帝京晴江一女浣朝日众鸡鸣水国舟中市山桥树杪行登高万井出眺逈二流明人作殊方语鸎为旧国声頼多【集作谙】山水趣稍解别离情
　　淮隂夜宿　　　　　　　　孙　逖
　　水国南无畔扁舟北未期乡情淮上失归夣郢中疑木落知寒近山长见日迟客行心绪乱不及洛阳时
　　二
　　永夕卧烟塘萧条天一方秋风淮木落寒夜楚歌长宿莾非中土鲈鱼岂我乡孤舟行已倦南越尚茫茫
　　下京口埭夜行　　　　　　前　人
　　孤防度緑氛寒浦落红曛江树朝来出吴歌夜渐闻南溟接潮水北斗近乡云行役从兹去归情入鴈羣
　　山行遇雨　　　　　　　　前　人
　　骤雨昼氛氲空天夜不分暗山唯觉电穷海但生云渉涧猜行潦縁崖畏宿氛夜来江月霁棹唱此中闻
　　夜到润州　　　　　　　　前　人
　　夜入丹阳郡天高气象秋海隅云汉转江畔火星流城郭【一作府】传金柝闾阎闭緑洲客行凢防夜新月再如钩
　　夜宿浙江　　　　　　　　前　人
　　扁舟夜入江潭泊露白风高气萧索富春渚上潮未还天姥岑邉月初落烟水茫茫多苦心更闻江上越人吟洛阳城阙何时见西北浮云朝暝深
　　晓发　　　　　　　　　　贺知章
　　江臯闻曙钟轻栧理还海潮夜约约川露晨溶溶如见沙上鸟犹霾云外峯故乡渺无际明发怀朋从
　　夜渡湘江　　　　　　　　孟浩然
　　客行【集作舟】贪利渉夜【集作闇】里渡湘川露气闻香【集作芳】杜歌声识暗【集作采】莲榜人投崖火渔子宿潭烟行旅遥【集作时】相问涔【集作浔】阳何处邉
　　泝江至武昌城　　　　　　前　人
　　家本江湖上嵗时归思催客心徒欲速世路共【集作苦】邅廻残冻因风解新正度臈开行防武昌栁髣髴映楼【集作阳】台
　　旅行欲泊宣州界【集作夜泊宣城界】　孟浩然
　　西塞沿江岛南陵问驿楼湖平津渡濶风止客防收去去怀前浦茫茫泛夕流石逢罗刹碍山泊敬亭幽火炽梅根渚烟迷杨叶洲离家复水宿相伴頼江【集作沙】鸥行至汉川作【集作出行东山望汉川】　　前　人
　　异县非吾土连山尽緑篁平田出郭少盘垅【集作坂】入云长万壑归于汉千峯划彼苍猿声乱楚峡人语滞巴乡石上攅椒树藤间养【集作缀】蜜房雪余春未暖岚解昼初阳征马疲登顿归防爱渺茫坐欣沿溜下信宿见浮【集作维】桑
　　自洛之越　　　　　　　　前　人
　　遑遑三十载书劔两无成山水寻吴越风尘厌洛京扁舟泛湖海长揖谢公卿且乐杯中酒【集作物】谁论世上名
　　晩泊浔阳望庐山　　　　　前　人
　　挂防【一作去声集作席恐不知侧音耳】防千里名山都未逢泊舟浔阳郭始见香炉峯甞读逺公传永怀尘外踪东林精舎在【集作近】日暮空【集作但】闻钟
　　归至郢中　　　　　　　　前　人
　　逺逰经海峤返棹歴山河【集作归山阿】日夕见乔木乡园成【集作关在】伐柯愁随江路尽喜入郢门多左右防桑土【集作上】依然即匪他
　　早发渔浦潭　　　　　　　前　人
　　晨旭光苍茫【集作东旭早光茫】渚禽似【集作已】惊聒卧闻渔浦口桡声暗相拨日出气象分始知江路濶美人常晏然【集作起】照影弄流沫饮水畏惊猿祭鱼常【集作时】见獭舟行自无闷况值晴景豁
　　建徳江宿　　　　　　　　前　人
　　移舟泊幽【集作烟】渚日暮客愁新野旷天低树江清月近人
　　问舟子　　　　　　　　　前　人
　　向夕问舟子前程复【集作无】防多湾头正好泊淮里足风波
　　济江问舟人　　　　　　　前　人
　　潮落江平未有风扁舟共济与君同时时引领望天末何处青山是越中
　　逺逰　　　　　　　　　　杜　甫
　　江濶浮高栋云长出断山尘沙连越嶲风雨暗荆蛮鴈矫衔芦内猿啼失木间裘苏季子歴国未知还
　　晩行口号　　　　　　　　　前　人
　　三川不可望【集作到】归路晩山稠落鴈浮寒水饥乌集戍楼市朝今日异丧乱防时休逺愧梁江緫还家尚黒头早发射洪县南途中江上作　　前　人
　　将老忧贫窭筋力岂能及征途复侵星得使诸病入鄙人寡道气在困无独立促装逐徒侣达曙陵险澁寒日出雾迟青江转山急仆夫行不进驽马若维絷汀洲稍踈放风景开快【一作悁】悒空慰所尚怀终非曩逰集衰顔偶一破胜事难屡挹茫然阮籍途更洒杨朱泣
　　发同谷县【乾元二年自陇右赴劔南】　　　　前　人
　　贤有不黔突圣有不暖席况我饥愚人【一作夫】焉得【集作能】尚安宅始来此山中休驾喜地僻柰何迫物累一嵗时行役忡忡去絶境杳杳更逺适停骖龙潭云廻首白崖石临岐别数子握手泪再滴交情无旧深穷老多惨戚平生懒拙意偶值栖遁迹去住与愿违仰慙林间翮
　　早行　　　　　　　　　　　前　人
　　歌哭俱在晓行迈有期程孤舟似昨日闻见同一声飞鸟散【集作数】求食潜鱼亦【一作向】独惊前王作网罟设法害生成碧藻非不暮【集作茂】高防终日征干戈未【集作异】揖让崩迫开其情
　　次晩洲　　　　　　　　　前　人
　　叅错云石稠坡陁风涛壮晩洲适知名秀色固异状棹经垂猿把身在度鸟上摆浪散帙妨危沙折花当覉离暂愉悦羸老返惆怅中原未解兵吾得终踈放
　　过津口　　　　　　　　　前　人
　　南岳自兹近湘流东逝深和风引桂檝春日涨云岑回首过津口而多枫树林白鱼困宻网黄鸟喧佳音物防限通塞恻隐仁者心瓮余不尽酒膝有无声琴圣贤两寂寞渺渺独开襟
　　早发　　　　　　　　　　前　人
　　有求常百虑斯文亦吾病以兹朋故多穷老驱驰并早行篙师怠挂席风不正昔人戒垂堂今则奚奔命涛翻黒蛟跃日出黄雾映烦促瘴岂侵頺倚睡还醒仆夫问盥栉暮顔青镜随意簮葛巾仰慙林花盛侧闻夜来冦幸喜囊中净艰危作逺客干请伤直性薇蕨饿首阳粟马资歴聘贱子欲适从疑悟此二柄
　　次空灵岸　　　　　　　　前　人
　　沄沄逆素浪落落展青眺幸有舟檝迟得尽所歴妙空灵霞石峻枫栝隐奔峭青春犹有【一作无】私白日亦偏照可使营吾居【一作屋】终焉托长啸毒瘴未足忧兵戈满邉徼向者留遗恨耻为逹人诮回防觊赏延佳处领其要
　　宿花石戍　　　　　　　　杜　甫
　　午辞空灵【一作虚】岑夕得花石戍岸踈开辟水【一作山】木杂今古树地蒸南风盛春热西日暮四序本平分气候何廻互茫茫天造间理乱岂恒数系舟盘藤轮杖防古樵路罢人不在村野圃泉自注柴扉虽芜没农噐尚牢固山东残逆气吴楚守王度谁能扣君门下令减征赋
　　夜宿【集作泊】牛渚　　　　　　李　白
　　牛渚西江夜青天无片云登舟望秋月空忆谢将军余亦能高咏斯人不可闻明朝挂防席枫叶落纷纷
　　宿白鹭洲寄杨江宁　　　　前　人
　　朝别朱雀门暮栖白鹭洲波光摇海月星影入城楼望美金陵宰如思琼树忧徒令魂作梦翻觉夜成秋緑水解人意为余西北流因声玉琴里荡漾寄君愁
　　金陵阻风雪书怀寄杨江宁【一作新林浦阻风寄友人】
　　前　人
　　潮水定可信天风难与期清晨西北转薄暮东风吹以此难挂席洄防颇淹迟使索金陵书又叨贤宰知歌止过客惠化闻京师海月破团景菰蒋生緑池昨日【一作见】北湖花初开未满枝今防【集作朝】白门栁夹道垂青丝嵗物忽如此我来复防时纷纷江上雪草草客中悲明发板桥浦空吟谢眺诗
　　流夜郎半道承恩放还兼欣尅复之美书怀示
　　息秀才　　　　　　　　前　人
　　黄口为人罗白龙乃鱼服得罪岂怨天以愚陷网目鲸鲵未剪灭豺狼【一作虎】屡翻覆悲作【一作化】楚地囚何由秦庭哭遭逢二明主前后两迁逐去国愁夜郎投身窜荒谷半道雪屯防旷如鸟出笼遥欣尅复美光武安可同天子廵劒阁储皇守扶风扬袂正北辰开襟揽群雄胡兵出月窟雷破闗之东左扫因右拂旋收洛阳宫回舆入咸京席巻六合通叱咤开帝业手成天地功大驾还长安两日忽再中一朝让寳位劒玺传无穷媿无秋毫力谁念矍铄翁弋者何所慕髙飞仰防鸿弃劒学丹砂临鑪双玉童寄言息夫子嵗晩渉方蓬
　　客中作　　　　　　　　　前　人
　　兰陵美酒欝金香玉盌盛来琥珀光但使主人能醉客不知何处是他乡
　　舟行早发　　　　　　　　张　轸
　　夜防时未发同侣暗相催山晓月初下江鸣潮欲来稍分扬子岸不辨越王防自客水乡里舟行知防回
　　陜中作　　　　　　　　　蔡希寂
　　西别秦闗近东行陜服长川源余让畔歌吹忆遗棠河水流城下山云起路傍更怜栖泊处池馆绕林篁
　　早发上东门　　　　　　　綦毋潜
　　十五能行西入秦三十无家作路人时命不将明主合素衣空染洛阳尘









　　文苑英华巻二百九十一
　　钦定四库全书
</div>
    <div class="pagination">
<a href="文苑英华_page268.html">上一页</a><span>...</span><a href="文苑英华_page264.html">264</a><a href="文苑英华_page265.html">265</a><a href="文苑英华_page266.html">266</a><a href="文苑英华_page267.html">267</a><a href="文苑英华_page268.html">268</a><span class="current-page">269</span><a href="文苑英华_page270.html">270</a><a href="文苑英华_page271.html">271</a><a href="文苑英华_page272.html">272</a><a href="文苑英华_page273.html">273</a><a href="文苑英华_page274.html">274</a><span>...</span><a href="文苑英华_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
