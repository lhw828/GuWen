<!DOCTYPE html>
<html>
<head>
    <meta charset="UTF-8">
    <title>香艳丛书 - 第 227 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 227 页/共 467 页</h1>
    <div class="content">　　温柔何事独称乡，私约檀郎语短长。 
　　弄玉愿随萧史去，为他人作嫁衣裳。 
　《婢瞷》云： 
　　隔帘小婢笑梳头，窥得檀郎语不休。 
　　恐怕春光多泄漏，红绦一线锁香喉。 
　《妹逼》云； 
　　同胞颇不甚相推，十二巫峰愿巳灰。 
　　慢自作真呼阿母，金莲捶地走轻雷。 
　《目刺》云： 
　　心火因君特地然，拚教薄命委重泉。 
　　分明燕剪梨花碎，血泪染成红杜鹃。 
　《验供》云： 
　　县吏传呼入巷门，芳心此刻不堪论。 
　　从头说出风流话，路上行人欲断魂。 
　《囚禁》云： 
　　拆声缭乱梦魂中，月照囹圄貌啸风。 
　　自恨身轻不如燕，那能飞出禁墙东。 
　《悔悟》云： 
　　薄命红颜自古悲，悔随蝴蝶上南枝。 
　　不堪回首妆台月，夜半无人私语时。 
　情真语至，用古如自己出。每一展玩，歌泣随之。盖惜其才，尤不能不惜其为聪明所误云。 


　　猗觉寮杂记　宋　桐乡朱翌新仲　着 

　杜云：“自在娇莺恰恰啼。”说诗以谓：“恰恰”，莺声也。《广韵》云：“恰恰”，用心啼尔，非其声也。 
　古无长短句，但歌诗尔，今毛诗是也。唐此风犹在。明皇时李太白进木芍药清平调，亦是七言四句诗。临幸蜀登楼听歌李峤词：“山川满目泪沾衣”，亦止是一绝句诗。今不复有歌诗者。淫声日盛，闾巷猥亵之谈，肆言于内集公燕之上。士大夫不以为非，可怪也。 
　郑谷《海棠诗》云：“秋丽正宜新着雨，娇娆全在欲开时。”百花惟海棠未开时最可观，雨中尤佳。东坡云：“雨中有泪益凄怆。”亦此意也。五代诗格卑弱，然体物命意，亦有工夫。卒章云：“浣花溪上堪惆怅，子美无心为发扬。”故王介甫《梅》云：“少陵为尔牵诗兴，可是无心赋海棠。”用此也。穿凿者乃云子美之母小名海棠，故子美不作海棠诗，未知出何典记。世间花卉多矣，偶不及之尔，若撰一说以文之，则不胜其说矣。如牡丹、芍药、酴醾之类，子美亦未尝有诗，何独于海棠，便为有所避耶。退之于李花赋之甚工，又将为何说耶。 
　顾况作《哀闽》云：“囝(囝音蹇)生南方，闽吏得之，乃绝其阳，为臧为获。”方言楚人谓男为臧，谓女为获。既云绝其阳，则可为臧耳，又云为获，是阴阳不分，男女不辨也。 
　乐天云：“钟乳三千两，金钗十二行。”以言声妓之多，盖用古歌词云：“头上金钗十二行，足下丝履五文章。”是一人头插十二钗耳，非声妓之多，十二重行也。 
　退之《谢自然》诗云：“谢自然，女道士也，果州人，居金泉山，昼夜不寐，忽有云气弥漫，积久散去。”见《风俗通》。 
　介甫云：“旧高青女尚横陈。”又云：“水归洲诸得横陈”。用《楞严》于横陈时，味如嚼蜡事。唐李义山：“小莲玉体横陈夜，已报周师入晋阳。”唐张荐《灵怪集?东蔡女鬼与裴绍祖》诗云：“横陈君不御，惟知恩不绝。”汉魏文章《宋玉讽赋主人之女歌》曰：“内怵惕兮徂玉床，横自陈兮君之旁。”横陈盖本诸此。 
　杨太真妃本寿王瑁妃也，玄宗纳之，为寿王别取韦昭训女。李义山《骊山》诗云： 
　　骊岫飞泉泛暖香，九龙呵护玉莲房。 
　　平明每幸长生殿，不从金舆唯寿王。 
　牵牛河鼓，古人多用为七夕事。按：《尔雅》“河鼓”谓之“牵牛”。注：今荆楚呼“牵牛”为“担鼓”。担者，何也。何音荷，以平声读，从水者非。 
　鲁直《酴醾》云：“风流付枕帏.”又云：“梦寐宜人入枕囊。”说者谓帏幕如枕屏之类，非也。楚词“苏粪壤以充帏兮”。注：帏谓之“幐”。幐，香囊也。又云：“■欲充其佩帏。”注：谓盛香之囊，则知枕帏乃枕囊也。张平子《思元赋》云：“纗幽兰。”李善注：《说文》曰：“系帏曰纗”。《尔雅》云：“妇人之帏谓之缡。今之香囊，在男曰帏，在女曰缡。纗者，系囊之绳是也。”坡云：“宜蚕使汝茧如瓮。”《述异记》云：“园客种五色香草，有五色蛾集其上。蚕时有一女来养蚕，得茧大二十枚，大如瓮，女与客俱仙去。” 
　坡云：“但令有妇如康子，安用生儿似仲谋。”皇甫溢《高士传》：“黔娄先生卒，曾西来吊，见覆以布被。覆头则足见，覆足则头见。曾西曰：‘斜其被则敛矣。’其妻曰：‘先生生而不斜，死而斜之，非先生意也。’西曰：‘以何为溢？’妻曰：‘溢曰康。’西曰：‘先生存时，食不充饱，衣不尽形，何以溢为康？’妻日：‘昔先生，君欲用为国相。辞不为，是有余贵。君赐粟，辞不受，是有余富。甘天下之淡味，安天下之卑位，溢为康，不亦宜乎？’《魏书》：‘生子当如孙仲谋，刘景升儿子豚犬尔。’” 
　外来之物曰义，如义儿是也。元云：“醉摘樱桃投小玉，义梳丛髻舞曹婆。” 
　杜云：“竹根稚子无人见。”稚子即笋，或以为竹跧，非也。牧之云：“小莲娃欲女，幽笋稚相携。”以莲比娃，以笋比稚子，与子美意同。 
　诗人论鲁直《酴醾》云：“‘露湿何郎试汤饼，日烘荀令炷炉香。’不以妇人比花，乃用美丈夫事。”不知鲁直此格，亦有来历。李义山《早梅》云：“谢郎衣袖初翻雪，荀令熏炉更换香。”亦以美丈夫比花，鲁直为工。 
　杜云:“拄到玉女洗头盆。”《真浩》：玉女居华山，祠前五石臼，号玉女洗头盆。 
　太白云：“汉帝重阿娇，贮之黄金屋。”见《汉武故事》：武帝四岁，长主抱着膝上，问曰：“阿娇好否？”对曰：“好。若得阿娇为妇，当作黄金屋贮之”。乃定昏。 
　退之《百叶绯桃》云：“应知侍史归天上，故伴仙郎宿禁中。”《周礼?天官》注：“奚三百人，若今之侍史官婢。后汉尚书郎给女侍史二人，皆选端正婉丽，执香炉，护衣服。” 
　《战国策?秦策》：陈轸言楚人有两妻。誂其长者，长者詈之；誂其少者，少者许之。居无几何，有两妻者死。客谓誂者曰：“女取长者乎，少者乎？”曰““取长者。”客曰：“长者詈汝，少者和汝。汝何为取长者？”曰：“居彼人之所，则欲其许我也。今为我妻，则欲其詈人。” 
　后汉《冯衍传》有挑其邻人之妻者挑其长者，长者骂之。挑其少者，少者报之。后其夫死而取其长者。或谓之曰：“非骂尔者耶？”曰：“在人欲其报我，在我欲其骂人。” 
　范哗所记《战国策》语简而意足。大抵班范善删裁前人之文，得体要法。 
　世号赘婿为布袋。多不晓其义：如入布袋，气不得出。顷附舟入浙，有一同舟者，号李布袋。篙人问其徒云：“如何入舍婿谓之布袋？”众无语。忽一人曰：“语讹也。谓之补代。人家有女无子，恐世代自此绝，不肯嫁出，招婿以补其世代尔。”此言绝有理。 
　后周宣帝每捶人以百二十为度，名曰天杖。五代刘铢每杖一人必两杖俱下，谓之合欢杖。又随年数杖之，谓之随年杖。 
　何自苦如此二。吕后谓张良：“人生一世间，如白驹之过隙，何自苦如此？”文君谓长卿曰：“第俱如临邛，从昆弟假贷，犹足为生，何自苦如此。” 
　兄弟之妻相呼为妯娌。见《北史?崔子愍传》：“欲令姊妹为妯娌。”古呼为娣姒，关中呼为先后。(先去声)见《汉郊祀志》：“长陵女子见神于先后宛若。”宛若，字也。婿称半子，见《吐蕃传》：“可汗上书，昔为兄弟，今婿半子也。” 
　妇人书称儿不名。《陈平传》吕后云：“儿妇人口不可信。”然儿与女对，恐非妇人之称。犹妇人称奴，奴与婢对。广中女子皆称婢，男子称奴似为当。 
　汉有弄臣弄儿弄田，春秋时有弄马，见子常肃爽马事。 
　男女皆不可以美称。宋华父督见孔父之妻于路，目逆而送之曰：“美而艳。”公子鲍美而艳，襄夫人欲通之。 
　男曰人臣，女曰人妾。臣妾对君上之称，男女之别也。今妇人奏状，则曰臣妾某氏，是以妇人兼男子之称也。男曰奴，女曰婢，故耕当问奴，织当问婢。今则奴为妇人之美称。贵近之家，其女其妇，则又自称曰奴。自汉以前，妇人皆称妾。如“妾得无从，坐奈何”，“妾薄命”之类，是也。兼臣妾而言，不知起何代。古者妇人女子，亦有名字。如孟光字德曜，曹昭字惠班之类是也。其自称也，亦以名。如曹大姑上书曰：“妾昭之类是也。”一例称奴，起于近代。 
　牵牛，牛星也。织女非牛星，自有女星。织女三星在牛之上，主金帛。女四星在牛之东，是须女也。须，婢之贱称。诗人往往误以织女为牛女。子美云：“牵牛出河西，织女处其东。”误矣。 
　弹曲起于唐懿宗时。《曹确传》云：“优人李可及能新声，自度曲号为拍弹。”优伶打顐，亦起于唐。李栖筠为御史大夫，故事曲江赐宴，教坊倡顐杂侍，栖筠以任风宪不往台遂以为法。顐，五困切，弄言也。 
　汉交州女子征贰侧反，扰岭外六十余城。唐睦州女子陈硕真反，破睦歙二州。女子能作贼，可怪也夫！ 
　妇人笑躄二：晋侯使却克征会于齐，齐顷公帷妇人使观之。却子登，妇人笑于房，却子躄故也。平原君家楼临民家。有躄者盘散行汲，美人居楼上临见，大笑之。 
　双生。昭十一年，泉邱人有女生懿子，及南宫敬叔，注似双生。僖十七年，梁赢孕，过期，卜生一男一女。唐王仁皎子守一，与元宗废后孪生。孪音所眷反。 
　《尔雅》：妻之父为外舅，母为外姑。今无此称，皆日丈人丈母。柳子厚有祭杨詹事丈人、独孤氏丈母，则知唐巳如此。 
　岭外有果名捻子，三月开花如芍药，七八月实成可食。结肠胃，小儿食多则大便难。东坡改名海漆，言捣其叶可代柿漆用。《岭表录异》云：“倒捻子窠丛生，叶如苦李，花似蜀葵，小而深紫。南方妇女，多以染色。子如软柿，上有四叶如柿蒂，食者必捻其蒂，故谓倒捻子。”或呼谓都念子，语误也。其子外紫内赤，无核，食之甜软暖脏，益肌肉。古误捻为念，今又误念为捻。《大业拾遗记》：“南海送都念子一百株，付西苑十六院种。”即此花也。 
　岭外风俗多服毒药断肠草以死诬人，多死于所诬之门，常怪其愚如此。《南州异物志》曰：“广州俚贼，若邻里负其债不时还者，子弟取野葛一钱，钩吻数寸许，到债家门食而死，诬债家杀之。债家惧，以物辞谢多数十倍，死家乃收尸而去，不以为恨。”则此风旧矣。钩吻即断肠草，又名胡蔓。《岭表录异记》云：“野葛，俗呼为蔓。蔓生如兰，香光，而厚置生菜中毒人。用羊血解，羊食之肥大。 
　蓝田出玉，世儒多以比物之洁白者。按《初学记》：“蓝田出美玉如蓝，故名蓝田。”则蓝田玉乃玉之青者，不当比洁白。又许慎《说文》：“琼，赤玉也。”诗人亦以比洁白，如“琼花”“琼枝”之类。虽退之亦以“琼瑰”比雪。盖古今沿习，不可不深考。 
　北人以奶酪拌樱桃食之，《摭言》：”新进士重樱桃宴。刘覃及第，樱桃初出，和以糖酪，人享蛮画一小盎，不啻数升。“ 
　岭外人家婴儿衣，暮则急收，不可露夜。土人云，有虫名暗夜，见小儿衣，必飞毛着其上，儿必病寒热，久则瘦不可疗。其形如大蝴蝶。《水经》：“豫章迳阳县多女鸟。”《玄中记》曰：“新阳男子于水际得之与共居，生二女，悉衣羽而去。”豫章间养儿不露其衣，言是鸟落尘于儿衣中，令儿病，亦谓之夜飞游女。由是观之，乃暗夜也。 
　物去其势，豕曰獖，见《易》。牛曰辖，见佛书。马曰扇，见《五代史》。鸡日敦，犬曰阉，俗语。 
　《历书》七十二候，唯桃桐菊言华。至菊又言黄华。桃以候婚姻，桐以待凤，盛于二三月，得阳之盛。菊非得霜不开，盛于九月十月，得阴之盛。然则其它皆不可言华。菊以黄为正。东坡已载朱勃之言。 
　遂为母子如初，见《左传》。遂为父子如初，见《邹阳传))注。 
　今妇人削去眉，画以墨，盖古法也。《释名》曰：“黛，代也。灭去眉毛以代其处也。” 
　大曲新水歌，乐昌公主与徐德言破镜复合事，为中元日。《本事诗》云，他日必以正月望日卖于都市。后果如其言，乃上元，非中元也。 


　〖注：■，扌＋杀，音撮。攫■，搏也。〗 

　　物妖志　清　葆光子 

　天地之大，无所不有。意想所至，即成实境。饮食男女，大欲存焉。人既有之，物亦宜然。一孔之士，眼帘浅隘。■⑴界拘牵，偶尔眩异。咄咄呼怪，其实事之至奇，无非理之至常。寻求厥故，要非玄隐。我之一生，所见几何，所闻几何？不得谓目所未及，耳所未闻，遂可任臆妄断，谓天下必无此事，古今必无此理也。浏览陈简，撮录成编，颜曰“物妖”。妖之者云，犹从人之见云尔。 
　　　　　　　　　　　　　　　　　　　宣统二年六月葆光子序于海上浮沤室 

　　兽类 
　　狐 
　韦使君者，名崟，第九。少落拓，嗜酒。其从父妹婿，曰郑六，不记其名。早习武艺，亦好酒色。贫无家，托身于妻族，与崟相得，游处不间。天宝九年，夏六月，崟与郑子，偕行于长安陌中，将会饮于新昌里。至宣平之南，郑子辞有故，请间去。既至饮所，崟乘白马而东。郑子乘驴而南，人升平之北门，偶值三妇人，行于道中。中有白衣者，容色殊丽，郑子见之惊悦，策其驴，忽先之，忽后之，将挑而未敢。白衣时时盼娣，意有所授。郑子戏之曰：“美艳若此，而徒行何也？”白衣笑曰：“有乘不解相假，不徒行何为。”郑子曰：“劣乘不足以代佳人之步。今辄以相奉，某当步从足矣。”相视大笑。同行者更相眩诱，稍巳狎昵，郑子随之东，至乐游园，已昏黑矣。 
　见一宅，土垣车门，室宇甚严。白衣将入，顾曰：“愿少踟蹰而入。”女奴从者一人，留于门屏间，问其姓第。郑子既告，亦问之，对曰：“姓任氏，第二十。”少顷，延入。郑絷驴于门，置帽于鞍，始见妇人，年三十余，与之承迎，即任氏姊也。列烛置席，举酒数觞，任氏更妆而出，酣饮极欢。夜久而寝，其妍姿美质，歌笑态度，举措皆艳，殆非人世所有。 
　将晓，任氏曰：“可去矣。某兄弟名系教坊，职属南衙，晨兴将出，不可淹留。”乃约后期而去。既行及里门，门扃未发，门旁有胡人鬻饼之舍，方张灯炽炉。郑子憩其帘下，坐以候启。因问曰：“自此东转有门者，谁氏之宅？”主人曰：“此聩墉弃地，无第宅也。”郑子曰：“适过之，曷以云无？”与之固争。主人适悟，乃曰：“吁！我知之矣。此中有一狐，多诱男偶留宿，尝三日矣，今子亦遇乎？”郑子赧而隐曰：“无。”质明，复视其所，见土垣车门如故，窥其中，皆蓁芜及废圃耳。既归见崟，崟责以失期。郑子不泄，以他事对。然想其艳冶，愿复一见之，心尝存之不忘。 
　经十余日，郑子游入西市衣肆，瞥然见之，曩女奴从。郑子遽呼之，任氏侧身，周旋于稠人中以避焉。郑子速呼前追。方背立，以扇障其面曰：“公知之，何相近焉？”郑子曰：“虽知之，何患！”对曰：“事可愧耻，难施面目。”郑子曰：“勤想加是，忍相弃乎？”对曰：“安敢弃也！惧公见恶耳。”郑子发誓，词旨益切。任氏乃回眸去扇，光彩艳丽如初，谓郑子曰：“人间如某之比者非一，公自不识耳，无独怪也。凡某之流，为人恶忌者，无他，为其伤人耳。某则不然，若公未见恶，愿终奉巾栉。”郑子许之，与谋栖止。任氏曰：“从此而东，大树出于栋间者，门巷幽静，可税以居。前时自宣平之南乘白马而东者，非君妻之昆弟乎？其家多什器，可以假用。”是时崟伯叔皆从役于四方，三院什器，皆贮藏之。郑子如言，访其舍，而诸崟假什器。问其所用，郑子曰：“新获二丽人，已税得其舍，假具以备用。”崟笑曰:“观子之貌，必获诡陋。何丽之有？”崟乃悉假帷帐榻席之具，使家僮之慧黠者，随以觇之。 
　俄而奔走返命，气吁汗洽。崟迎问之：“其容若何？”曰：“奇怪也！天下未尝见之矣。”崟姻族广茂，且夙从逸游，多识美丽，乃问曰：“孰若某美？”僮曰：“非其伦也！”崟遍择其佳者四五人，皆曰：“非其伦。”是时吴王之女，有第六者，则崟之内妹，秾艳如神仙，中表素推第一。崟问曰：“孰与吴王家第六女美？”又曰：“非其伦也！”崟抚手大骇曰：“天下岂有斯人乎！”遽命汲水澡颈，巾首，整衣而往。 
　既至，郑子适出。崟入门，见小僮拥蔧方埽，有一女奴在其门，他无所见。征于小僮，小僮笑曰：“无之。”崟周视室内，见红裳出于户下。迫而察焉，见任氏戢身匿于扇间。崟引出，就明而观之，殆过于所传矣！崟爱之发狂，乃拥而凌之。不服，崟以力制之。方急，则曰：“服矣。请少回旋。”既释，则捍御如初。如是者数四。崟乃悉力急持之，任氏竭力，汗若濡雨，自亦不免，乃纵体不复拒抗，而神色惨变。崟问曰：“何色之不悦？”任氏长叹息曰：“郑六之可哀也！”崟曰：“何谓？”对曰：“郑生有六尺之躯，而不能庇一妇人，岂丈夫哉！且公少豪侈，多获佳丽，如某之比者众矣。而郑生穷贱耳。所称惬者，唯某而已。忍以有余之心，而夺人之不足乎？哀其穷馁不能自立，衣公之衣，食公之食，故为公所系耳。若糠糗可给，不当至是！”崟豪俊有义烈，闻其言，遽置之，裣衽而谢曰：“不敢。”俄而郑子至，与崟相视怡乐。自是凡任氏之薪粒牲饩，皆崟给焉。任氏时有经过出入，或车马舆步，不常见止。崟日与之游甚欢。每相狎昵，无所不至，唯不及乱而已。是以崟爱之重之，无所吝惜。一食一饮，未尝怠焉。 
　任氏知其爱己，因以言谢曰：“愧公之见爱甚矣！顾以陋质，不足答厚恩，且不能负郑生，故不得遂公欢。某秦人也，生长秦城，家本伶伦，中表姻族，多为人宠胜，以是长安狎邪，悉与之适。或有殊丽，悦而不得者，为公致之可矣。愿持此以报德。”崟曰：“幸甚”。 
　郦中有鬻衣之妇，曰张十五娘者，肌体凝洁，崟常悦之。因问任氏：“识之乎？”对曰：“是某表姊妹，致之易耳。”旬余，果置之。数月厌罢。任氏曰：“市人易致，不足以展效。或有幽绝之难谋者，试言之，愿得尽智力焉。”崟曰：“昨者寒食，与二三子游于千福寺。见刁将军缅，张乐于殿堂。有善吹笙者，年二八，双鬟垂耳，娇姿艳绝，当识之乎？”任氏曰：“此宠奴也。其母即妾之内姊，求之可也。”崟顿首席下，任氏许之。乃出入刁家月余，崟促问其计。任氏愿得双缣以为赂，崟依给焉。后二日，任氏与崟方食，而缅使苍头，控青骢以迓任氏。任氏闻召，笑谓崟曰：“谐矣。”初，任氏加宠奴以病，针饵莫减。其母与缅忧之方甚，将征诸巫。任氏密赂巫者，指其所居，使言徙就为吉。及视疾，巫曰：“不利住家，宜出居东南某所，以取生气。”缅与其母详其地，则任氏之第在焉。缅遂请居，任氏谬辞以逼狭，勤请而后许。乃荤服玩，并其母皆送于任氏。至则疾愈。未数日，任氏密引崟通之。经月乃孕。其母惧，遽归以就缅，摇是遂绝。 
　他日，任氏谓郑子曰：“公能致钱五六千乎？将为谋利。”郑子曰：“可。”遂假求于人，获钱六千。任氏曰：" 鬻马于市者，马之股有疵，可买而居之。”郑子如市，果见一人牵马求售焉，青在左股。郑子买以归，其妻及弟皆嗤之曰：“是赢物者，买将何为？”无何，任氏曰：“马可鬻矣，当获三万。”郑子乃卖之。有酬二万，郑子不与。一市尽曰，彼何苦而贵买，此何爱而不鬻。郑子乘之以归。买者随至其门，累增其值，至二万五千，犹不与，曰：“非三万不鬻 。”遂卖登三万。既而密伺买者，征其摇，乃昭应县之御马，疵股者死三岁矣。斯吏不时除藉，言征其估之钱六万，设其以半买之，所获尚多矣。若有马以备数，则三年刍束之估，皆吏得之，且所偿盖寡，是以买耳。 
　任氏又以衣服故蔽，乞衣于崟，崟将全彩与之。任氏不欲，曰：“愿得成制者。”崟召市人张大买之，使见任氏，问所欲。张大见之，惊谓崟曰：“此必天人贵戚，为郎所窃，且非人间所宜有者。愿速归之，无及于祸。”其容色之动人也如此。竟买衣之成者，而不自纫缝，也不晓其意。 
　后岁余，郑子武调授槐里府果毅尉，在金城县。时郑子方有妻室，虽昼游于外，而夜寝于内，多恨不得专其夕。将之官，邀与任氏俱去，任氏不欲往，曰：“旬月同行，不足以为欢，请计给粮饩，端居以迟归。”郑子恳请，任氏愈不可。郑子乃求崟资助，崟与更劝勉，且诘其故。任氏良久曰：“有巫者言，某是岁不利西，故不欲耳。”郑子甚惑之，不思其它，与崟大笑曰：“明智若此，而为妖惑，何哉？”固请之。任氏曰：“倘巫者言可征，徒为公死何益？”二子曰：“岂有斯理乎？”恳请如初。 
　任氏不得已遂行，崟以马借之也。出祖于临皇，挥袂别去。信宿马嵬至，任氏乘马居其前，郑氏乘驴居其后，女奴别乘，又在其后。是时西门圉人教猎狗于洛川，已旬日矣。适值于道，苍犬出腾于草间。郑子见任氏欻然堕地，复本形而南驰，苍犬逐之。郑子随走叫呼不能止。里余，为犬所获。郑子衔涕，出囊中钱，赎以瘗之，削竹为记。回睹其马，啮草于路隅，衣服悉委于鞍上，履袜犹悬镫间，若蝉蜕然。唯节坠地，余无所见。女奴亦逝矣。 
　旬余，郑子还城。崟见之喜，迎问曰：“任子无恙乎？”郑子泣然对曰：“残矣！”崟闻之亦恸。徐问疾故，答曰：“为犬所害。”崟曰：“犬虽猛，安能害人？”答曰：“非人。”崟骇曰：“非人，何者？”郑子方述本末。崟惊讶叹息不能已。明日命驾，与郑子俱适马嵬。发瘗视之，长恸而归。追思前事，唯衣不自制，与人颇异焉。 

　　猿 
　梁大同末，遣平南将军蔺钦南征。至桂林，破李师古。陈彻别将欧阳纥，略地至长乐，悉平诸洞，深入险阻。纥妻纤白甚美。其部人曰：“将军何为挈丽人经此地？有人善窃少女，而美者尤所难免，宜谨护之。”纥甚疑惧，夜勒兵环其庐，匿妇密室中，谨闭甚固，而以女奴十余伺守之。 
　是夕阴雨晦黑。至五更，寂然无闻，守者怠而假寐。忽若有物惊寤者，即已失妻矣。门扃如故，莫知所出。出门山险咫尺，迷闷不可寻。遂追明，绝无其迹。纥大愤痛，誓不徒还。因辞疾，驻其军，日往四遐即深凌险以索之。既逾月，忽于百里之外丛筿上，得其妻绣履一只。虽雨浸濡，犹可辨识，纥尤凄悼，求之益坚。选壮士三十人，持兵负粮，岩栖野食。 
　又旬余，远所舍约二百里，南望一山葱秀。过山至其下，有深溪环之，乃编木以渡。绝岩翠竹之间，时见红彩，闻笑语音。扪萝引绳而陟其上，则嘉树列植，间以名花，其下绿芜丰软如毯，清迥杳然殊境。有东向石门，妇人数十，被服鲜泽，嬉游歌笑出入其中。见人皆谩视迟立，至则问曰：“何因来此？”纥员以对，相视欢曰：“贤妻至此月余矣。今病在床，宜遣视之。”入其门，以木为扉，中宽辟若堂者三四。壁设床，悉施锦荐，其妻卧石榻上。重茵累席，珍食盈前。纥就视之。回眸一娣，即疾挥手令去。诸妇人曰：“我等与公之妻此来，久者十年，此神物所居，力能杀人，虽百夫操兵，不能制也。幸其未返，速宜避之！但求美酒两斛，食犬十头，麻数十斤，当相与谋杀之。其来必以正午后，慎勿大早，以十日为期。”因促之去，纥亦遽退。遂求醇醪，与麻犬，如期而往。妇人曰：“彼好酒，往往致醉，醉必骋力。俾我等以彩束缚手足于床，一踊皆断。尝纫三幅，则力尽不解。今麻隐帛中，断之度不能矣，遍体皆如铁。唯脐下数寸，尝护蔽之，此必不能御兵刃。”指其旁一岩曰：“此其食廪。当隐于是，静而伺之。酒置花下，犬散林中。待吾计成，招之即出。”如其言，屏气以伺。 
</div>
    <div class="pagination">
<a href="香艳丛书_page226.html">上一页</a><span>...</span><a href="香艳丛书_page222.html">222</a><a href="香艳丛书_page223.html">223</a><a href="香艳丛书_page224.html">224</a><a href="香艳丛书_page225.html">225</a><a href="香艳丛书_page226.html">226</a><span class="current-page">227</span><a href="香艳丛书_page228.html">228</a><a href="香艳丛书_page229.html">229</a><a href="香艳丛书_page230.html">230</a><a href="香艳丛书_page231.html">231</a><a href="香艳丛书_page232.html">232</a><span>...</span><a href="香艳丛书_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
