<!DOCTYPE html>
<html>
<head>
    <meta charset="UTF-8">
    <title>文苑英华 - 第 361 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 361 页/共 634 页</h1>
    <div class="content">　　勑监察御史蔡京中武军节度副使赵滂桂管副使郑鲁洎陈许观察判官薛防等朝廷之选御史虽委其长吏得以专举然亦详求物议然后取舎无私宪丞上言滂与鲁洎防皆业于儒术传以吏道其刚明劲果可委以系断其温敏庄肃可资其检绳而皆久滞藩方未升朝序吾且循其声迹颇契符言是用擢自賔筵置于宪席而京再覆大狱吏不敢欺满岁当迁吾何所恡京可殿中滂可殿中鲁洎防并可监察
　　授牛希逸殿中侍御史李珽监察御史制
　　薛廷珪
　　勑具官牛希逸等我以宪章法理之任付于归昌俾嗣复家声振举职业逖听风采伫整頺隳今以尔希逸珽【一作逸等】列状来上且言文行脩餙操履端洁可使簮白笔以书法冠豸冠而触邪俾欺闇之人视尔如秦镜丑正之士畏尔如尧羊升之明庭耸我昌运乐闻尔志允叶人情即俞所陈式旌懋选噫澄清之始纠正为先尔宜辅助归昌提振纲纪无或碌碌以谢前脩则验尔脩饰端洁之道矣而【阙疑是人名】隐鳞戢翼负志求伸既得其时伫观所尚而今而后可不勉之可依前件
　　监察御史
　　授冯嘉賔左台监察御史制　李　峤
　　勑通直郎行瀛州河间县丞冯嘉賔砥砺名节恭勤职务干能兼备清直有闻黄绶随班未展才用绣衣莅事方观举察可行左肃政台监察御史散官如故
　　授郑繇监察御史制　　　　苏　颋
　　勑通直郎行右拾遗郑繇心坚而静体宻而和文章掞发学思该敏谏臣谠议久列瑶墀御史直绳宜迁石室可行左御史台监察御史散官如故
　　授蒋冽等监察御史制　　　孙　逖
　　勑朝议【一作通直】郎行大理评事蒋冽等脩身有裕从事惟明标丽则于文塲効公清于吏道方期逺致必借兼才宜膺刈楚之求俾叶持绳之寄可依前件
　　授姚闳监察御史等制
　　勑朝议郎前行同州司法参军闗内道采访度支使上轻车都尉萧县开国男姚闳等砥名励节博艺多能或尝佐台臣以清闗辅或顷谐宫职见美朝端度才而升举善以劝俾同官于察视宜并拜于丞郎可依前件
　　授邢巨监察御史制
　　勑前守监察御史邢巨器能通敏词藻清新久着令名兼称利用终防有礼既及于【一有外字】除执宪须才宜居于旧【一有府字】可监察御史
　　授崔炎监察御史制　　　　常　衮
　　勑权知綘州綘县令崔炎愼学润身工文饬吏错薪刈楚竹箭有筠莅事咸许于宓生遗风尚传于綘老公才可擢朝听用章宜甄避蝗之美式践栖乌之列可监察御史
　　授源咸悌监察御史制
　　勑陜西运使判官朝议郎试秘书省秘书郎摄监察御史赐绯鱼袋源咸悌爰资素行早履清途假其执简之名佐彼泛舟之役且闻集事亦既书劳满歳即真俾光使局可行监察御史余如故
　　授梁褒监察御史制
　　勑朝议郎试大理司直兼监察御史知河东节度上都留后梁褒业继儒门才优吏术洁已以进贞心不渝职佐上军荣参清宪在公益愼于事尤精宜分察视之员更励风霜之操可行监察御史散官如故
　　授杨防监察御史制
　　勑守左拾遗杨防服于古训文以彰之静专向方恒久其道近参侍从之列不忘忠谠之言俾执清宪伫扬厥职可守监察御史
　　授皇甫翼等监察御史制　　韩　休
　　勑朝议郎行河南县尉皇甫翼朝议郎行长安县尉韦绍朝议郎行醴泉县尉张季瑀等备闻清操雅有深识进乃安卑退非求誉察其才行副是名实任之举直可以触邪并可监察御史
　　授郑虚心监察御史制
　　勑左拾遗内供奉郑虚心茂其德业蕴是辩词识通于政理行着于公直清可励物正以绳违褐衣召见既司谏省之职绣服承荣俾奉宪闱之任可监察御史授陈山庆监察御史制　　　王敬从【总目作敬滋】
　　勑宣议【一作徳】郎行大理评事摄监察御史河西节度采访处置使判官陈山庆植性方雅从事公勤评刑有钦恤之名摄职着军州之効任惟执宪寄以佐边此焉择才伫闻成绩可监察御史
　　授李珝监察御史制　　　　元　稹
　　勑前监察御史里行李珝比制多以详练法理者行于御史府中【集无中字】或满歳即眞或不时署位亦试可之义也以尔珝文学周敏操行端方执防有闻俯以就制复尔故秩勉脩乃诚可监察御史余如故
　　授张彻宋申锡等监察御史制
　　白居易
　　勑旧制副丞相缺中执宪得出入御史缺则于内外史【集作官】中考覈其实封奏其名以补之今御史中丞僧孺奏具官张彻具官宋申锡皆方直强白可中御史章下丞相府丞相亦曰可朕其从之并可监察御史
　　授庾敬休监察御史等制
　　勑渭南县尉庾敬休等咸文行清茂士之秀者宜从吏列擢在朝行各随才用分命以职司谏执宪伫有可称
　　授牛僧孺监察御史制
　　勑河南县尉牛僧孺志行脩餙词学优长顷对防于庭其言甚直累从吏职颇为滞淹访诸时论宜当朝选俾升宪府以观其才可监察御史
　　授萧邺李监察御史制　　崔　嘏
　　勑御史府居朝廷之中杰出他署盖以圭表百吏纠绳四方故选其属者必在坚明劲峭临事而不挠不独取谨厚温文脩整咨度而已尔等皆以词华升于俊秀从事贤侯之府驰声舘阁【一作学舘】之中筹画居多操持甚固是宜持此霜简峻其风标使避马之謡不独美于桓典埋轮之志无所愧于张纲勉服宠荣无忘职业可依前件















　　文苑英华卷三百九十五
　　钦定四库全书
　　文苑英华卷三百九十六　宋　李昉等　编卿寺一
　　太常卿
　　授姜皎太常卿制　　　　苏　颋
　　黄门命卿之贵以象冬春化人之本孰逾礼乐殿中监上柱国楚国公姜皎贞夷【一作】粹温精密纯固蕴深厚之量懐直方之道学皆为已闻义思齐忠以事君立言成则自歴屯险爰慿翊戴鸣谦满于视听好让存于始终故可铭之鼎彛光我簮绂在昔唐典惟清乃命洎于周官以和为重宜守太常卿勲封如故主者施行
　　授杨绾太常卿制　　　　　常　衮
　　门下舜以伯夷作秩宗汉以列侯掌郊庙至于圆丘大射之制礼官博士之论莫不综详得失而折衷焉故事职尊冠九卿之首朝议大夫守国子祭酒兼脩国史赐紫金鱼袋杨绾常在于道亦周于仁文以君子之言生知圣人之意司我载籍鸿声不泯常典选举后之法程廼者崇进名儒俾其宣明师训讲求三代稽合五经济济诸生诲之不倦饱于道德之富成其礼让之风况恭俭忠信【一作恪】守而弥固一时模表清议所髙固可以处杨震桓荣之位领曲台太子之重勉思厥服以称任贤可守太常卿依旧兼脩国史散官如故主者施行
　　授赵宗儒太常卿制　　　　元　稹
　　勑银青光禄大夫守太子少傅兼判太常卿事赵宗儒昔叔孙通徒以绵蕞草具之功遂获封侯之赏况朕始见天地初【集无初字】朝祖宗哀励祗严不克是惧惟尔肇自清庙逮予还宫賛道法仪逾于四百俛伏趋数讫无尤违夫何叔孙用是为比顾此冲昧实赖老成不有甄升孰明勤荩奉常正秩左揆兼荣六乐九仪兴替在此无忘朂率以厚人伦可检校尚书左仆射兼太常卿散官勲封如故
　　授崔羣右仆射兼太常卿制　李虞仲
　　勑仆射贰令之职也奉常正卿之选也假中台之极称冠列寺之崇秩无此兼命必资重贤前荆南节度管内观察处置等使银青光禄大夫检校吏部尚书江陵尹御史大夫上柱国清河县开国公食邑一千五百户崔羣道合时中识通政本含五行之秀气为一代之伟人文学致名公忠莅职清贞不挠方廉自持曩升台阶助【一作弼】我宪祖实着賛时之绩用存经国之规周旋累朝扬歴大位出作垣翰入摽羽仪风雨有不已之鸣雪霜无可变之色秉是全德罔闻异词乃者辍自夏卿授之戎阃统荆衡之巨镇嗣羊杜之前声政推洽平理在徴复礼乐之器予心所难冀流合雅之音将考依经之制愼简斯久佥谐乃俞俾廻军旅之谋式畅人只之职伯夷官业伫乃脩明可检校尚书右仆射兼太常卿散官勲封如故
　　宗正卿
　　授高平郡王重规司属卿制　李　峤
　　鸾台百工惟时必在推择九族既睦仍资敦叙右千牛卫大将军上柱国髙平郡王重规宗室仪表衣冠领衲有姬旦之艺兼刘苍之善出居连帅功名著于两河入奉钩陈诚欵申于八校本枝望重河海职隆宜辍掌于鱼钤俾专司于鳞族可司属卿勲封如故主者施行
　　授韦希仲宗正卿制　　　　苏　颋
　　黄门中卫司阶已崇于命将上卿为府尤重于睦亲左卫将军上柱国兼通事舎人内供奉韦希仲以醖借之姿中折旋之礼趋事端雅吐词雄畅束带立朝既副声实彯缨在位迭居文武宜辍鱼钤之委叙于麟族之盟可宗正卿余如故主者施行
　　授褒信郡王璆宗正卿制　　孙　逖
　　门下公族之任得才则难举亲而官选旧惟允银青光禄大夫殿中监上柱国褒信郡王璆雅正【一作志】惟恭虚懐敏达近属蕃翰中朝【一作朝端】羽仪无竞维人不矜于贵分克勤于位忠每効于公敦叙是司畴咨所属宜居六尚之职以副九委之勤可宗正卿
　　授濮阳郡王澈宗正卿制
　　门下宗卿设位邦族是司必择亲贤【一作贤能】以光名器金紫光禄大夫行太仆卿员外置同正员上柱国濮阳郡王澈清贞履道淑愼持身行无越思动不逾矩以才从政于歴官而则深以地推恩在同姓而为近敦叙之任畴咨所难宜受寄于本枝更迁荣于列棘可行宗正卿官勲如故
　　授李宗正卿制　　　　　贾　至
　　门下前农太守李体正心和操端行洁或政能茂异所莅必闻或忠孝兼全避权勤让咸推公议多负卿才官惟其人用必有适宜钦尔职以弼予教可守宗正卿
　　授李琬宗正卿制　　　　　常　衮
　　门下尧亲九族礼重于敦序汉睦诸刘秩存乎宗正内姓之选岂伊异人三从叔祖银青光禄大夫前婺州刺史本州团练守捉使上柱国荆国公琬才秀本枝挺此公器忠敬达顺简廉向方饬礼乐于身文详典刑之政体夙所任遇久于阶歴勲劳理行当亦兼书思有补察义深肺腑固可以居宗室大臣之位叙文昭武穆之亲懐德任贤敬兹休命可宗正卿散官勲封如故主者施行
　　授宗正卿嗣郑王逊大理卿李克助宗正卿等
　　制　　　　　　　　　　钱　珝
　　勑九卿间重而显者大宗正卿与廷尉实次奉常焉易官而处惟典之章具官逊等皆吾属之桢干也而又荷出相防之门逊继分郡符必闻其政久歴庻位咸称有材克助承忠孝之家践修罔坠多所该练扬于缙绅今载葺京师敬先宗庙资乎集事速以成功而方备法官是宜改秩往趋急务更在厉精伏念旬时狱可知也我有具律逊其尽心可依前件
　　光禄卿
　　授房光义光禄卿制　　　　苏　颋
　　门下上卿之贵爰因徳选终献之礼必由才致宣威将军上柱国房光义门承胄绪地联姻戚雅容端操惟玉有温择行践言复珪无玷顷祗班序尤称望实兰猗趋职已【一作以】仗于谁何栢梁赋诗俾闻于总领可太中大夫守光禄卿勲如故主者施行
　　授广武郡王承宏光禄卿制　孙　逖
　　门下银青光禄大夫行房州别驾员外置同正员广武郡王承宏地在维城庆延分土顷乖周愼因从防黜舍其公犯用申犹子之恩复其旧资俾践列卿之秩可光禄大夫光禄卿员外置同正员
　　授韦珙光禄卿制
　　门下银青光禄大夫庆王傅员外置同正员上柱国扶阳郡开国公韦珙衣冠耆旧德行名贤吏术该通尝闻理剧道心逺晓雅好摄生一在优闲久淹年序恬和自保志力犹强宜有命于移官俾承荣于列寺可光禄卿员外置同正员勲封如故
　　授呉仲孺试光禄卿制　　　贾　至
　　门下守卫尉少卿充朔方经畧副使呉仲孺心温而直识敏而和习韬钤之秘旨知孙呉之大畧久副戎幕克济谟猷伊茂勲之可嘉俾宠光而宜及升其阶序列在正卿可中大夫试光禄卿
　　授前防王傅赐紫韦师贞光禄卿制
　　钱　珝
　　勑具官韦师贞国朝考课之法有三善者升上下籍师贞强仕之歳继为字养纠率之官三善之名四书于籍校诸能事不亦多乎歴年且深为吏斯得慰兹班白宜有陟迁夫辨酒必良视牲不瘠祭祀之事系尔所司徃为列卿勉戒郡吏可依前件
　　授韦韬光禄卿等制　　　　薛廷珪
　　勑具官韦韬等卿寺胶庠佥曰清署序迁愼择必惟其人以韬儒素成家直方守道源本粹茂材术周通以绩诗礼饬躬簮裳着代心惟耿介志在功名以承休养素典坟服膺萤雪成如麟角雅有鳯毛以承乂鼎甲华宗松筠茂行贞方从政谏谳有闻而皆久脱朝簮能安陋巷列卿曹而象月次国学以横经我俞丞相之求尔叶轮辕之用敬愼尔事徃临厥官无或素飡以塞虚位可
　　卫尉卿
　　授崔惠童卫尉卿等制　　　孙　逖
　　门下尚主之恩允归于人秀睦亲之典必洽于朝荣驸马都尉崔惠童豆卢建等在人物士林在勲华忠【一作贵】绪行能防美才貎兼资善道自修令名无忝锡之姻好已承筑舘之荣宠其章服宜列象河之位惠童可银青光禄大夫卫尉卿建可银青光禄大夫太仆卿并员外置同正员
　　授马承进试卫尉卿制　　　贾　至
</div>
    <div class="pagination">
<a href="文苑英华_page360.html">上一页</a><span>...</span><a href="文苑英华_page356.html">356</a><a href="文苑英华_page357.html">357</a><a href="文苑英华_page358.html">358</a><a href="文苑英华_page359.html">359</a><a href="文苑英华_page360.html">360</a><span class="current-page">361</span><a href="文苑英华_page362.html">362</a><a href="文苑英华_page363.html">363</a><a href="文苑英华_page364.html">364</a><a href="文苑英华_page365.html">365</a><a href="文苑英华_page366.html">366</a><span>...</span><a href="文苑英华_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
