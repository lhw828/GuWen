<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 545 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 545 页/共 603 页
  </h1>
  <div class="content">
   夫目录之兴也，盖所以别真伪，明是非，记人代之古今，标卷部之多少，摭拾遗漏，删夷胼赘。欲使正教纶理，金言有绪，提纲举要，历然可观也。但以法门幽邃，化网恢宏，前後翻传，年移代谢。屡经散灭，卷轴参差，复有异人，时增伪妄，致令混杂，难究踪由。是以先德儒贤，制斯条录。今其存者，殆六七家，然犹未极根源，尚多疏阙。以庸浅，久事披寻，参练异同，指陈臧否。成兹部帙，庶免乖违，幸诸哲人，俯共详览。
    ☆释具
    释具，开元中大忍寺沙门。
    ○大忍寺门楼碑
    唐开元十有八年，定之深泽大忍寺尼修巨灵分守。以威不若，惟与奥，复楼之（阙）拱於（阙十四字）参差竦（阙一字）以（阙二字）垣岩廊於亦制立张皇前殿，以为一寺之表。此寺也，始闻於晋魏，代历於周隋。有舍利之感，无忧之迹。灵龛（阙一字）阙然恒所嗟怏。今斯一举，可谓尽美。夫其肃矗（阙二字）嵯峨山峙偃（阙一字）日月栖（阙一字）风烟（阙二字）微坐修檐，遏视数百。若指诸掌，纵因遐观，则左碧海而右青山。依违诸梵之宫，俄不知川原井邑之所在。请循其（阙一字）正象之纪也，始以经论成（阙一字）终以功福宅心。故建兹楼，用周所愿。盖式资（阙一字）之不可以志也。则所以誓（阙一字）言护建寺纲列释合志存诚。於是闾阎豪首，无非悦服，大舍者卅有三，戮力者五十，转劝者百有八千馀室。同欲同贯，竭款效勤，终始一心，有死无二。凡社保婚聘之礼，牲币之费，则归之，所谓从暗入明信异郡殊方，从善如流。元黄式竞者，不可胜纪。八材是购（阙二字）如□，茂绩有孚。职归木石之攻也，已阴判於岩壤之间，收之果与度量合。椎轮既（阙一字）不劝而奔。推毂排辕，其指可掬者万数。先是深数丈，及兹可揭，力未其神功也欤？天恩越自恒典，百足真务所以凝也（阙一字）就业（阙一字）匪翔价善且不孤。恭惟大师，以解脱之身，宅无漏之界。犹不我遐弃，紫金其容，从悲愿也。然则鸿涛沸於真乎？海且晏然，化恶云灭。乃今灵仪在殿，虽不（阙一字）於往来，而神足潜游，心每陪於履践。则然作为绀宇，ヌ氏高尚其事，不利黄金，以今而观，有足系也。超忽时事，杳然刊诸。峨峨兹楼，矫矫首出。万构争竦，横□造日。峻戚仰{殿土}灵（阙三字）擢擢；金容魂态，可悉超超。自功可久，其利匪一。海岳灰扬，此焉终吉。刺史段公崇简，动中权，言合道。德惟淳懿，政不苛烦。故百姓安（阙一字）别驾符公子，长史迹佐理之德，实难其人。司功李公真、县令刘公遂昌，好宽厚之德，行和乃心，兹楼故获终吉。丞齐公贤、主簿樊公ギ、尉张公怀、尉张公仲良、前尉乘公，以道联（下阙）
    ☆仁素
    仁素，开元时嵩岳居寺沙门。禅师弟子。
    ○大唐嵩岳闲居寺故大德禅师塔记
    大师讳元，李氏，河南伊阙人也。上元二载，孝敬崩，度隶寺焉。宿殖德本，无师自悟。及少林尊者开示大乘，谘禀至道，晚年居庞坞阿兰若，远近缟素受道者，不复胜记。至开元四年岁次景辰秋八月甲辰朔十日癸丑，终於庞坞，春秋七十有三。十三日景辰，权厝於寺北冈之东，至十一年岁次癸亥秋七月，乃营塔於浮图东岭之左。大师味净之所，而庭柏存焉。癸巳晦，奉迁於塔，从僧仪也。弟子比邱僧仁素等刊此贞石，以旌不朽。
    ☆嗣安
    嗣安，玄宗时人。
    ○谢赐天宝额状
    右，臣会觉等言：臣闻皇天以平分四时，圣人以亭育万物。僧等何幸，顿沐殊私。但以王者封畿，乃称杜之邑；诸侯近甸，是惟酆镐之滨。顷者灵符发兆，圣号辉焕，百神庆答，万国维新。不谓惠泽旁流，降仙毫之瑞札；宸慈下被，赐天宝之嘉名。普润缁黄，齐г寺观。而鱼龙起伏，来从日月之宫，束帛戋戋，更贲金绳之界。双林戴色，绀苑增荣。臣等不胜跃之至。
    ●卷九百十五
    ☆处玉
    处玉，开元时沙门。
    ○大唐众义寺故大德敬节法师塔铭（并序）
    夫王而作则者大雄，见而遄归者大宝，声被周汉，义逸齐梁，学比享毛，富如昆玉。道饰其行，俗赏其音，或内秘灵知，或外见常迹，起伏不拘於（阙一字）代，出没所谓於须臾。孰有以兼之？公得其门也。惟大德俗姓卢，讳敬节，范阳人也。祖尚书远叶，栖志邱园。父乐司徒季英，居遁世，愍於稚子，以群流，放令出家，不从文秩，上可以益後，下可以利人，不累庄严，足陪净藏，令投虔和上受业。年甫十岁，日诵千言，维摩妙高，飞峰口海，法华素月，吐照情田，奏梵音以□扬，感神明而雷激。厌俗之垢，王泽遐г；落之贞，天魔为忄习。至二十九，入道具腊寺，举都维那二十载，清拔僧务，造长廊四十间，不日克就。光严帝宇，粹表祗园，结栋凌霞，飞檐振景。士拜左顾，靡怯风摇；人谒右旋，非忧雨散。亦尝柔外以定，定力振振；顺中以如，如心奕奕。笑法桥而虹断，切义舫之神移，莫不悼哉，何嗟及矣！以开元十七年七月五日终於私房，春秋七十有五。窆於神和原，律也。门人处玉、延阼等，念松回茂，仰蕙遥芬，怅颓景之不留，恨惊风之早落。师魂远何至，资影痛何孤。恐岸成川，起塔崇礼。式为铭曰：
    迹满三界，神放六通。教令递嘱，德位常融。转延象世，运及都公。木选寒柏，山宝舒虹。行高奖下，言贵居忠。俗承远声色，道洽化无穷。水摇鱼徙动，人断院悲空。日影何旋北，山阴遽已东。荒郊悲惨惨，烟气乱葱葱。式作营於妙塔，用表列於仁雄。柩窆归於泉壤，性遥拔於樊笼。挫一代之浊命，流千古之清风。
    ☆元朗
    元朗，字慧明。俗姓傅氏，东阳乌伤人。大士六世孙浦江江夏太守拯公之後。九岁出家。如意元年敕度清泰寺。天宝十三年卒，年八十二。
    ○招元觉大师山居书
    自到灵溪，泰然心意，高低峰顶，振锡常游，石室岩龛，拂手宴坐。青松碧沼，明月自生，风埽白□，纵目千里。名华香果，蜂鸟衔将，猿啸长吟，远近皆听，锄头当枕，细草为毡。世上峥嵘，竞争人我，心地未达，方乃如斯。倘有寸阴，愿垂相访。
    ☆靖彰
    靖彰，天宝中灵昌郡龙兴寺沙门。
    ○永泰寺碑
    观夫圣应无方，等曜灵之流万象；觉海元旷，若溟渤之含百川。凝然居众妙之先，焕矣处有空之际。於是慈光西烛，慧液东飞，广开权实之门，爰启布金之义。粤兹宝界，创自後魏正光二载，即孝明帝之贤妹也。乃居宠若惊，克修雅志，确乎出俗，入道为尼。以诚信有徵，敕为置明炼之寺，兼度士庶女等百有人矣。顷遇周武不敏，正教凌夷，至隋氏开皇，重加修复，又度尼廿一人，以崇景福。暨有唐贞观三载，议将尼寺居山，虑恐匪人侵扰，敕令移额於偃师县下置，此因废焉。
    至神龙二载七月廿五日，有嵩岳寺都维那僧道莹奏闻：“此故寺依山带水，形胜幽栖，不假多工，便堪居住。伏惟故永泰公主器韫冲和，承规帝阙，庶增琼萼，冀保瑶枝，何图厌代辞荣，迁神遂远。二圣痛金娥之殒，兆人兴玉碎之悲！凡厥有情，孰不伤悼？至论潜，必赖薰修。伏望天恩为永泰公主於前件故伽蓝置寺一所，请以永泰为名，特望度僧二七人，庶使福资冥路。”窃惟圣不孤运，会缘必兴，建寺立僧，实由於此。
    自兹以降，暨乎至今，亦有别敕配居，或牒两京名德，翼翼清众，五十馀人。咸以轨范端融，心澄海月，鹅珠育物，礼诵无亏，常怀报国之恩，庶愿福增皇祚。千佛二古塔者，昔明炼之所起，亭亭四照，嶷嶷摇空，龛室玲珑，重光回映。其间大堵坡者，隋仁寿二载之所置。文帝应命，感异稀奇，忽得舍利一瓶，雪毫灿烂，火焚益固，击之逾明。乃诏天下梵场，令起塔供养，为苍生之祈福也。规制妙绝，神工未方，永镇檀林，以昭盛烈。东有两支提者，昔寺主道莹上座崇敬遗教门人之所造也。二长老僧国宝，振古超今，息化归心，法俗追悼，故起斯塔。前门楼浴室食堂经藏者，即大德昙陟律之所构也。律师宿智圆明，知微察物，少编僧录，风骨天然，精持大乘，元通数部，不住无相，兼崇有为。沙门思悟者，心灯独知，迹无住处。诸佛遗旨，必能竭其筋力；诸魔动念，必不爱其死生。乃跋涉山川，朴斫杞梓，食堂之力，颇有助云。九级浮图者，比邱真一敬为故兄寺主真藏之所建也。禅师积德累仁，果曾慈惠，玉昆金友，俱离尘笼。弟子沙门志坚及陈留郡封禅寺都维那僧希宴等，敬为和上树兹景业。寺主绚彩凝华，心镜虚朗，再成宝殿，重立尊仪，但有阙遗，尽加营葺。并铸大铜钟一口，重四千斤，函二十石，装饰严丽，备物维新。金容将满月齐晖，玉相与日轮争曜，檐宇四绕，回廊复周，蹬道凌虚，县阶数匝。风铃夜警，声声流解脱之音；晓梵朝吟，一一赞苦空之偈。嘉木繁植，祥花接异以恒春；高柳垂幡，乔松结盖而□际。
    前寺主道演、前上座智光、前都维那僧元顺，皆体道归一，异本同源，逍遥林泉，ε履□壑。复有沙门法意、敬一等，至乐大乘，沈心不二。一日必葺，当贾勇而行诸；六时精勤，纵力极而不废。其寺也，嵩岩右胁，龙津左傍，前眺案岗，万公居後。地形澄，幽溪对灵镇之台；山势巍峨，峰顶与层峦俱峻。昔跋ヌ三藏县记此方，人安众和，福利弥广。时上座明信寺主道峻、都维那敬一等，普操履霜洁，动成纪纲，德义相资，同知寺任。但恐三轮一转，海际尘惊，若不刊勒贞ギ，何以表之灵迹？靖彰内惭深定，外谢多闻，敢违宿心，昧扬休烈。其词曰：
    佛性微，遍含识，隐显自在兮无量力。开秘藏，无疆，宝刹严凝兮仙路长。韵慈钟，震县极，警众沈昏兮清阃域。光胜宅，启津梁，净彼地狱兮与天堂。昔明炼，今永泰，跋ヌ远记兮斯为大。刻珍石，炳微言，旷代昭宣兮万祀传。
    ☆德宣
    德宣，天宝中龙兴寺沙门。
    ○隋司徒陈公舍宅造寺碑
    观夫二仪之大也，不能免天倾地裂之灾；三光之明也，不能免日薄星回之变。非夫圆明锺觉，利见大雄，飞观真峰，高视铁围之外，澄襟性海，独莹珠泉之底者，其孰能置四生於不动之国，济八苦於无明之河？秘密成伊，演龙藏於三千世界；童蒙求我，运牛车於五百由旬。所以太子回心，舍宫殿臣妾；商人合掌，奉真珠琉璃。给孤独园，一家之造精舍；琅琊别产，两宅之入伽蓝。大矣哉！其谁继之？我司徒陈公之谓也。
    公讳杲仁，字世威。其先豫州颍川人也。十七代祖，为太丘长。六世祖陈武帝，经天纬地之功，与乾坤而合道，济俗安人之德，共日月而齐明。家於长城，故复为晋陵人也。祖，字元皎，陈羽林郎将。万户千门，警夜巡昼。旌旗曳日，朝驰杨柳之街；钟鼓沸天，夕卫鸳鸯之殿。别敕授洪州建昌县令。戴星按俗，靡草临人，泽被春滋，爱融冬日。花藏野雉，恋锦化而长驯；烟渚庭鸾，怀磬声而率舞。父讳季明，字元焕，陈江州司马兼岭南道采访使，寻拜给事中。朱绂题舆，按三江而写鉴；皇华按节，逾五岭而腾骧。出扬使德之清，入掌王言之重。公器局宏伟，风神洒肃。年八岁能文章，随父任在都宅，与吏部侍郎阴铿接住。铿家置学，就博士授《孝经》《尚书》，以夜继昼，口不辍诵。铿曰：“吾之东家某复生矣！”年十三，读史至司马相如题桥之言，叹曰：“大丈夫富贵由天，穷达在命。使吾有寿，亦当自致青□。”年十八，州将举秀才，送上台，对策於玉阶。举朝称之曰：“使孙宏之文，李广之武，与子同时，则并驱连衡矣！”帝曰：“朕与儿俱太邱之後，家风不坠，复见於兹，”特授监察御史，寻迁江南道巡察大使。台中绣服，驰骢马而时来；陌上朱轮，按豺狼而不去。
    大业五年三月，长白山大洞内有狂寇数万。公奉诏平之，授秉义尉，寻授朝请大夫。九年正月，奉诏平江宁乐伯通叛徒十万，授银青光禄大夫。十三年，奉诏平东阳娄世贼徒二十万，隋主嘉之，召公面见，拜大司徒，赐丽姝二十人、细马五匹、粟千斛、彩五百段。对攵休命，辅佐王官。金印紫章，照彤庭而赫奕；彩罗红粟，填帑藏以崔嵬。
    属隋季分崩，天下丧乱。洎我大唐之有天下也，日月悬而天地再造，历数在而车书一统。圣人御宇，万国来朝。奉诏询江东晋陵耆老：“隋故司徒陈杲仁身有八绝，可得闻乎？”耆老逡巡而称曰：“言八绝者，一忠、二孝、三文、四武、五信、六义、七谋、八辨．”梁大同中，义兴县与晋陵竞太湖田，数年不决。太守命公断之，咸悦服焉。建始中，长白山叛徒引及朝贵。公奉诏推鞠，绳黠显然而知，鉴逾明镜，直若朱弦。梁末断太湖之田，是非明白；陈初劾长山之贼，真伪纠分。两造平反，声驰省阁；片言折中，誉出乡闾，公之忠也。公事後亲，亲病须肉，时属禁屠，肉不可致。公乃割股以充羹，刺血写《法华经》，为先妣修福。孝深骨立，情慎色难。岂惟孝悌之有馀，亦津梁之莫大，公之孝也。初公选在都会，吏部侍郎阴铿出使西蜀，中书令江总北巡徐泗，倾都饯於新亭。时公奉诏作《大使西巡序》及《北征赋》，思逸怀蛟，才高倚马。入江写月，光含夷水之珠；词花飞叶，彩丽蜀城之锦，公之文也！而边寇不宁，戎马屡驾，百川潜讨，三略阴谋。巨力取而拔山，功归第一；神镩来而破的，中必叠双。凶徒与恶叶同飘，逆党共春冰一泮，公之武也！豁达大度，泓澄春陂，胜必推人，失乃向己。官禄给其粟帛，尽散亲朋；皇恩加其仆马，并均昆弟，公之义也！既忠且信，十室彰夫子之名；密契深期，千里命巨卿之驾。确乎不拔，惕若有乎，公之信也！攻城略地，秘策权宜，进楚食而离范增，夺胡鞍而输李广，公之谋也！折角无先，共朱□而并操；悬河不竭，与郭象而连词，公之辨也！”帝曰：“俞，虽曲逆辩六奇之计，陈王怀八斗之才，论功揆德，莫之加也。”芳名驰於万古，壮志立於三吴。《陈书》虽著其高名，唐史未编其实录。敕史官宜书直笔。
    大业中，天门公沈法兴起义兵於湖州，闻公名，远来投公。是知龙门之前，涸鲋摇腮而竞集；鹊巢之侧，维鸠拂羽而争来。法兴欲割据常州，诈结父子之义。时逆人李子通屯集数万，镇在江北，惧公之威，不敢辄渡。法兴潜谋，诈称疾亟。公往问疾，乃觉中毒，走马而归。公素与高僧凛禅师著尘外之交，法师寻与受菩萨戒。付嘱张轸二夫人，所居之华第，并道南兵仗院，并施为僧伽蓝，名“杜业寺”。是郡东南三十五里，公之别业。红沼夏溢，芰荷发而惠风香；绿田秋肥，霜露降而嘉禾熟。并舍入景星寺。言讫而终。虽幽魂冥冥，梁木斯坏；而生气凛凛，高风尚存。功可勒石，食堪配庙。故夫子文锺岭南（疑）骨丧而名留，太伯吴门文身无而道在。况公神异，越於昔贤？左遮江关，东压海口，使天无流疫，路不拾遗。江上伏鬼神，若称官势；郡中散牛马，以付罗衡。四民衔覆护之恩，百姓荷扶持之力。其寺明政三年六月之所置也，初名“杜业”，後改为“宏业”，因庙讳复改为“福业”。
    呜呼，公以武德二年岁次庚辰五月十八日而薨，享年七十二。厥後薨辰，精舍坊，答公之恩。饭僧供佛，皓月有昃，香灯无亏。亦由晋感子推之辞，楚怀屈原之德，懋哉垂裕，贻厥後昆。公之长子坦，广府士曹。次子κ，洪州司法。难兄难弟，如如璋，弄双珠之明，匡二天之化。κ之子琏，不饵荤血，早悟苦空，得菩萨心，有神仙寿，年九十一卒於家。琏之子光允，雅继清风，栖心金地。德必有邻，同声相应。与孝门岑庭结交，二人同心，铸文殊菩萨像，用铁千斤。又劝同志之士，铸普贤菩萨像，体均前种，相好圆明，写妙德之奇姿，移宝威之真迹。太守刘公同兼江东道采访使，四岳分忧，九州共理。玉壶冰写，让心骨之清；红树花开，怯文章之秀。长史欧阳公司马孙公，并望重题舆，才高展骥，亲纡化鹤，共佐悬鱼。县令何公，共天下之才，共临江县，未抟风於九霄，且震雷於百里。福业寺纲维徒众等，并贞谅不拔，维持有声。莫不道俗相率，诚命於予，式歌文武之功，共纪招提之业。於戏！年更事远，惧馨香之阙遗，询诸硕才，备兹景行，勉抽鄙思，乃为铭曰：
    昭哉烈士兮昂昂，擅波蜜兮自强。舍一家兮良田甲第，成三宝兮佛土僧坊。生则封侯兮杰出，殁而配庙兮名扬。圣後兮聪明光宅，何奸寇兮残剥遐方。明神八绝兮宏祜，飞将一埽兮销亡。悲盛绩兮江南芜没，树丰碑兮海内昭彰。
    ☆法海
    法海字文允，俗姓张氏，丹阳人，一云曲江人。出家鹤林寺，为六祖弟子。天宝中预扬州法慎律师讲席。
    ○六祖大师法宝坛经略序
    大师名惠能，父卢氏，讳行舀。母李氏，诞师於唐贞观十二年戊戍二月八日子时。时毫光腾空，异香满室。黎明，有二异僧造谒，谓师之父曰：“夜来生儿，专为安名，可上惠下能也”。父曰：“何名惠能？”僧曰：“惠者以法惠施众生，能者能作佛事。”言毕而出，不知所之。师不饮乳，夜遇神人，灌以甘露。既长，年二十有四，闻经悟道，往黄梅求印可。五祖器之，付衣法令嗣祖位，时龙翔元年辛酉岁也。南归隐Т一十六年，至仪凤元年丙子正月八日，会印宗法师。宗悟契师旨，是月十五日，普会四众，为师。二月八日，集诸名德，授具足戒，西京智光律师为授戒师，苏州慧静律师为羯磨，荆州通应律师为教授，中天耆多罗律师为说戒，西国蜜多三藏为证戒。其戒坛乃宋朝求那跋陀罗三藏创建，立碑曰：“後当有肉身菩萨於此收戒。”又梁天监元年，智药三藏自西竺国航海而来，将彼土菩提树一株，植此坛畔。亦预志曰：“後一百七十年，有肉身菩萨於此树下，开滨上乘，度无量众。真传佛心印之法主也。”师至是祝受戒，及与四众开示单传之法旨，一如昔谶（以天监元年壬午岁，考至唐仪凤元年丙子，是得一百七十有五年）。
    次年春，师辞众归宝林。印宗与缁白送者千馀人，直至曹溪。时荆州通应律师与学者数百人，依师而往。至曹溪宝林，睹堂宇湫隘，不足容众，欲广之，遂谒里人陈亚仙曰：“老僧欲就檀越求坐具地得不？”仙曰：“和尚坐具几许阔？”祖出坐具示之，亚仙唯然。祖以坐具一展，尽罩曹溪四境。四天王现身，坐镇四方。今寺境有天王岭，因兹而名。仙曰：“知和尚法力广大；但吾高祖坟墓并在此地。他日造墓，幸望存留，馀愿尽舍，就为宝坊．然此地，乃生龙白象来脉，只可平天，不可平地，”寺後营建，一依其言。师游坟内山水胜处辄憩，近遂成兰若一十三所。今曰“花果院”，隶藉寺门。
    兹宝林道场，亦先是西国智药三藏自南海经曹溪口，掬水而饮香美异之，谓其徒曰：“此水与西天之水无别，溪源上必有胜地，堪为兰若。”随流至源上，四顾山水回环，峰峦奇秀。叹曰：“宛如西天宝林山也。”乃谓曹溪村居民曰：“可於此山建一梵刹，一百七十年後，当有无上法宝，於此滨化。得道者如林，宜号宝林。”时韶州牧侯敬中以其言具表闻奏，上可其请，赐“宝林”为额，遂成梵官，落成於梁天监三年。寺殿前有潭一所，龙常出没其间，触挠林木。一日，现形甚巨，波浪汹涌，□雾阴翳，徒众皆惧。师叱之曰：“尔只能现大身，不能现小身。若为神龙，当能变化，以小现大，以大现小也。”其龙忽没，俄顷复现小身，跃出潭面。师展钵试之曰：尔且不敢入老僧钵盂里。龙乃游扬至前。师以钵舀之，龙不能动，师持钵堂上，与龙说法。龙遂蜕骨而去，其骨长可七寸，首尾角足皆具，留传寺门。师後以土石堙其潭，今殿前左侧有铁塔处是也（龙骨至已卯寺罹兵火因失，未知所之）。
    ●卷九百十六
    ☆覃素
    覃素，天宝中宣化寺沙门。
    ○宣化寺幢铭（并序）
    （上阙）之定宝幢者，粤若故尼大德讳元真，俗本姓李，长安人也（阙）。改四分毗尼，每至朗月长宵（阙二字），大悲之秘旨。洎永泰元年（阙）自一居花宫（阙一字）馀载精究（阙四字）住持遐迩钦风，士庶（阙）月十一日，示灭於宣化寺之精（阙三字）六十二，僧夏卅二。即（阙）寂早岁联师情深水乳，结菩提胜侣。嗟存殁而俄乖，弟子（阙）曰：
    （上阙）子灯不绝兮传秘旨。悲法舟兮沈逝水，建兹幢兮播芳美。
    ☆思庄
    思庄，天宝中大温国寺主。
    ○实际寺故寺主怀恽奉敕赠隆阐大法师碑铭（并序）
    昔吾师因地求真，众魔纷娆，果到成佛，龙天捧围。自作镇灵山，法躬靡易，告灭双树，示迹伦凡，微言不传，慧烛潜照。届夫岁迈千秋，时淹五浊，欲海腾沸，邪山纷纠。於是释防东逝，爰称兆应；汉梦西通，方崇像法。或青眸接轸，竞扇元风；或白足相趋，争开佛日。至欲继前贤之令轨，为後进之康衢，烛照重昏，慈舟苦派。人能宏道，斯之谓欤？
    法师讳怀恽，俗张姓，南阳人也。远祖因宦，播迁京兆。廿一代祖安，晋丞相袭爵鸿胪公。高祖融，守黄门郎，迁太子庶子。祖英，唐解褐太常太祝，袭爵天平公，寻转吴王祭酒，握兰奏位，清陪雅列。法师聪敏为其性相，慈善资其风骨。母常山夫人乐姓，降胎之月，不味膻腥；载诞之辰，情欣禁戒。暨年登岁，特异诸童，或焚叶为香，或聚沙为塔，虽飞轩绣毂，未尝留步，月宇香楼，怡然忘返。高宗天皇大帝乘乾抚运，出震披图，虚己求贤，明攵待士。总章元载，梦睹法师，倏降纶言，远令虔辟。於是临丹槛，迩青蒲，广献真诚，特蒙褒赞。帝乃亲授朱绂，令处凤池之荣；师乃固请缁衣，愿鹦林之地。奉敕於西明剃落，善来忽唱，恶业疑销，既挂三衣，俄陪四众。翘勤遽积，思五分而非遥；精苦逾深，想三祗而未远。
    时有亲证三昧大德善导梨，慈树森疏，悲花照灼。情祛多漏，拥藤井於莲台；化无涯，驱铁围於宝国。既闻盛烈，雅缔师资，祈解脱规，发菩提愿，一承妙旨，十有馀龄，秘偈真乘，亲蒙付属。自惟薄祜，师资早丧，想遗烈而崩心，顾余恩而雨面。爰思宅兆，式建坟茔，遂於凤城南神和原崇灵塔，礼也。其地前终峰之南镇，後帝城之北里。歌钟沸出，移上界於阴门；泉流激洒，背连河於阳面。仍於塔侧，广构伽蓝，莫不堂殿峥嵘，远模忉利，楼台岌で，直写园。神木灵草，凌岁寒而独秀；叶暗花明，逾严霜而靡悴。岂直风高气爽，声闻进道之场；故亦临水面山，菩萨全真之地。又於寺院造大堵坡塔，周回二百步，直上一十三级。或瞻星揆务，或候日裁规，得天帝之芳踪，有龙王之秘迹。重重佛事，穷鹫岭之分身；种种庄严，尽昆邱之异宝。但以至诚多感，能事冥资，故能远降宸衷，令赍舍利，计千余粒，加以七珍函笥，随此胜缘，百宝幡花，令兴供养。
    则天大圣皇後承九元之眷命，蹑三圣之休期，犹尚志想金园，情欣胜躅。或频临净刹，倾海国之名珍；或屡访炎凉，舍河宫之秘宝。法师诫盈而散，并入擅航。法师业行高远，利益繁多，故得名振九重，芳盈四部。奉永昌元年敕，征法师为寺主。於是纲纪僧徒，规模释族。缁门济济，戒德峻而弥坚；绀宇诜诜，常住丰而更实。犹是才称物宝，道为时尊。知与不知，仰醍醐於句偈；识与不识，询法乳於波澜。法师以慈诱内怀，敷扬外积，冀传圣旨，用酬来望，每讲“观经贤护弥ヌ”等经，每数十遍。夫我域者，扇激风火，婴抱结漏。系诸生灭，止无常之短期；研乎事真，攀不亟之虚关。若不乘佛愿力，质净方，则恐沦溺长往，清永隔，於是言论之际，恳劝时众，四仪之中，一心专念阿弥陀佛，愿乘此胜因，祈生净域。又以般若神咒，能令速证菩提；弥陀佛名，亦望横超恶趣。诸馀妙典，虽并积心台；於此胜缘，颇遍游智府。尝诵《大般若咒》向盈四万，又诵《弥陀真偈》十万馀遍，理复使精真厥想，念虽微而必就，二三於行，功唐捐而靡得，岂直诸佛现前，神人捧锡而已矣！
    师为诸重担，摄尔群生，举洪灼於耶山，掉宝航於见海。悲夫！娑婆国中，人多弊恶，虽复珍台宝界，因胜侣而归心；至欲逸翥遐征，藉良缘而克进。敢凭此义，爰发诚心。於是广劝有缘，奉为九重万乘，四生六趣，造净土堂一所。莫不虬栋凌虚，虹梁架迥，丹楹日，青琐延风，无春而返井舒花，不瞑而重檐积雾。於是神螭戾止，远镇琼阶，宝凤来仪，还陪桂户。雕甍画ㄆ之异，穷造化之规模，圆方镜之奇，极人天之巧妙。又於堂内造阿弥陀佛及观音势至，又造织成像并馀功德，相好奇特，颜容湛粹。山豪演妙，若照三千；海目擒华，如观百亿。或因缯命采，有慈氏之全身，或散札驰芳，得忧填之逸思。何独如来自在，疑降上界之魔；故亦菩萨忄熙怡，似救下方之苦。
    夫以宅生者心，心荣则生丧；栖神者志。志扰则神亡。然菩萨以济物捐躯，上善以遗形犭旬节，法师情存拯救，式奉殷繁，汲引虽曰忘怀，形质焉能靡累？於是忽婴风瘵，病与时侵，灵药勿痊，不器俄逝。岂夫八林齐白，我佛称於寂灭；梁木其坏，吾师等於死生。以大足元年十月廿二日神迁，春秋六十有二。临终之际，正念无亏，颜色怡悦，似有瞻瞩，北首面西，奄然而化。悲夫！烈烈岁阴，苍苍天色，乾兮何负？歼我惟良，业也何孤？丧兹贤哲。岂直悲盈四部，嗟鹿苑之荒凉，抑亦哀悼两宫，痛蜂台之阒寂。犹是俯回天眷，载纡仙豪，远降恩波，爰加制赠。奉神龙元年敕：实际寺主怀恽，示居三界，远离六尘，等心境於虚空，混荣枯於物我。栋梁绀宇，领袖缁徒，包杖锡之规模，蹑乘丕之懿躅。虽已归寂灭，无待於褒扬；然宠洽友于，无忘於缛礼。可赠隆阐大法师，主者施行。上人以至德聿修，良因累著，故得天降成烈，用赞芳规。追远慎终，生荣死赠，足可光辉净刹，历尘芥而长存；旌贲元门，共河山而永久。弟子大温国寺主思庄等，并攀号积虑，哀慕居怀。嗟覆护而无时，仰音颜而靡日。犹恐居诸易远，淑善湮沈。敬想清徽，勒兹元琬。词曰：
    娑婆种觉，贤劫能人，三殄妄，五分祈真。即相离相，非身是身，犹施慧伐，广济迷津。（其一）
    十方化备，双林灭度，三界空虚，四生哀慕。正教既隐，微言遽攵，式启先哲，用资後悟。（其二）
    芳猷广被，至烈弥殷，青眸演圣，白足成真。远导刍芥，遐宣墨尘，元门不绝，代有其人。（其三）
    猗欤令德，远嗣前英，声高四部，誉重三明。慈周有识，智契无生，法□叶落，道树滋荣。（其四）
    岂图宿殃？师资遽亡。乾兮何负，歼我惟良。徒嗟授几，空念传香，非夫胜缘，孰答恩光。（其五）
    邈矣野，慈颜圹侧，敬发诚心，爰凭净域，真容湛粹，楼台岿嶷，希此善根，远酬明德。（其六）
    ☆吉藏
    吉藏，族姓安氏，其先安息人。祖世避仇移居南海，後迁金陵。七岁出家，隋开皇末诏住慧日寺。唐初敕住延兴寺。武德六年卒，年七十五。
    ○上元宗遗表
    藏年高病积，德薄人微，曲蒙神散，寻得除愈。但风气暴增，命在旦夕，悲恋之至，遗表奉辞。伏愿久住世间，缉宁家国，慈济四生，兴隆三宝。
    ☆神会
    神会，俗姓高氏，襄阳人。幼投本郡国昌寺，依颢元禅师出家。开元八年敕住南阳龙兴寺。天宝二年敕住荆州开元寺。肃宗朝敕入内供养，又敕住西京河泽寺。上元元年卒，年九十二。
    ○显宗记
    无念为宗，无作为本，真空为体，妙有为用。夫真如无念，非想念而能知；实相无生，岂色心而能见？无念念者，即念真如；无生生者，即生实相。无住而住，常住涅；无行而行，即超彼岸。如如不动，动用无穷；念念无求，求本无念。菩提无得，净五眼而了三身；般若无知，运六通而宏四智。是知即定无定，即慧无慧，即行无行，性等虚空，体同法界，六度自兹圆满，道品於是无亏。是知我法体空，有无双泯。心本无作，道常无念，无念无思，无求无得。不彼不此，不去不来，体悟三明，心通八戒。功成十力，富有七珍，入不二门，获一乘理。妙中之妙，即妙法身；天中之天，乃金刚慧。湛然常寂，应用无方，用而常空，空而常用。用而不有，即是真空；空而不无，便成妙有。妙有即摩诃般若，真空即清净涅。般若是涅之因，涅是般若之果，般若无见能见，涅无生能生。般若涅，若名异体同，随义立名，故云法无定相。涅能生般若，即名真佛法身；般若能建涅，故号如来知见。知即知心空寂，见即见性无生，知见分明，不一不异，故能动寂常妙，理事皆如如，即处处能通达，即理事无碍。六根不染，即定慧之功；六识不生，即如如之力。心如境谢，境灭心空，心境双亡，体用不异。真如性净，慧鉴无穷，如水分千月，能见闻觉知。见闻觉知，而常空寂，空即无相，寂即无生。不被善恶所拘，不被静乱所摄。不厌生死，不乐涅，无不能无，有不能有，行住坐卧，心不动摇。一切时中，获无所得，三世诸佛，教旨如斯。即菩萨慈悲，递相传受。
    自世尊灭後，西天二十八祖，共传无住之心，同说如来知见。至於达摩，届此为初，递代相承，於今不绝。所传秘教，要藉得人，如王髻珠，终不妄与。福德智慧，二种庄严，行解相应，方能建立。衣为法信，法是衣宗，唯指衣法相传，更无别法。内传心印，印契本心；外传袈裟，将表宗旨。非衣不传於法，非法不受於衣，衣是法信之衣，法是无生之法。无生即无虚妄，乃是空寂之心，知空寂而了法身，了法身而真解脱。
    ☆不空
    不空，梵名阿目亻去跋折罗，北天竺婆罗门族。幼随季父至东土，年十五，师事金刚智三藏，後附昆仑舶至师子国。天宝五载，脐密藏还京师，赐号智藏。历元宗、肃宗、代宗三朝，皆为灌顶国师。永泰元年诏特进鸿胪卿，加号大广智三藏。九年敕加开府仪同三司，封肃国公。是年卒，敕赠司空。谥大辨正广智三藏和尚。
    ○进翻译佛经表
    爰自幼年，承事先师大宏三教和尚二十有四载，禀授瑜伽法门。後游五天，寻求所未授者，外诸经论，更重学习，凡得梵本瑜伽真言经论五百馀部，奉为国家详译圣言，广崇福。天宝五载，却至上都，奉元宗皇帝恩命，於宫内建立灌顶道场，所脐梵经，尽许翻译。及肃宗皇帝配天继圣，特奉纶音，於内道场建立护摩及灌顶法，又为国译经，助宣皇化。其所译金刚灌顶瑜伽法门，是成佛速邪这路。其修行者，必能顿超凡境，达於彼岸。馀部真言，诸佛方便，其徒不一。所译诸大乘经典，皆是上资邦国，息灭灾厄，星辰不愆，风雨顺序，仰恃佛力，辅成国家。谨缵集前後所翻译，自开元至今，凡一百一卷七部以闻。
    ○译大圣文殊师利菩萨赞佛法身礼序
    皇帝以深仁驭宇，大明烛物，普洒甘露，沃荡黎元。不空叨沐圣慈，滥当翻译。当奉恩命，令集上都义学沙门良贲等一十六人，於内道场翻《仁王护国般若》及《大乘密严》等经毕，愿赞扬於至觉，冀介福於圣躬。窃见大圣文殊师利菩萨赞佛法身经，据真梵本有四十礼。先道所行，但惟有十礼，於文不备，欢德未圆，恐乖圣者恳诚，又阙群生胜利。不空先有所持梵本，并皆具足，今译流传，庶裨弘益。其馀忏悔仪轨等，并如旧本，此不复云。於时唐永泰元年维夏四月也。
    ○大乘瑜伽金刚性海曼殊室利千臂千钵大教王经序
    大唐开元二十一年，岁次癸酉正月一日辰时，於荐福寺道场内，金刚三藏与僧慧超授大乘瑜伽、金刚五顶五智尊千臂千手千钵千佛释迦曼殊室利菩萨秘密菩提三摩地法教，遂於过後受持法已，不离三藏奉事，经於八载。後至开元二十八年岁次庚辰四月十五日，闻奏开元圣上皇於荐福寺御道场内，至五月五日，奉诏译经，卯时焚烧香火，起首翻译。三藏演梵本，慧超笔授《大乘瑜伽千臂千钵曼殊室利经》法教。後到十二月十五日，翻译将讫。至天宝一年二月十九日，金刚三藏将此经梵本及五天竺阿黎书，并总分付梵僧目叉难陀娑伽，令送此经梵本并书，将与五印度南天竺师子国本师宝觉阿黎，经今不回。後於唐大历九年十月，於大兴善寺大师大广智三藏和尚边更重谘启，决择大教瑜伽心地秘密法门後，则将《千钵曼殊经》本至唐。建中元年四月十五日，到五台山乾元菩提寺，遂将旧翻译唐言汉音经本在寺。至五月五日，沙门慧超起首再录，写出《一切如来大教王经》《瑜伽秘密金刚三摩地三密圣教法门述经》秘义。诸佛出世，应物随形，志求者智镜元通，念之者无幽不入。根缘感赴，必藉此经，登菩提山，除去邪执，契传二密，得究瑜伽秘要法门，穷理微妙。身口意业，用智修持，戒定慧学，显现通达。证如来地，以信为首，乘般若舟，速超彼岸。
    今述曼殊之德，灵迹克伽，圣觉无方，神力潜运。以多尘劫悲愿，不住菩提，一主无二尊，见为菩萨。自兹金色世界，来其忍土之中，於清凉之山，导引群品，而即现灯现□，及万菩萨。信生奇特，现光现相，人身皆发正智，为因利益三世，苍生有趣，愿到菩提。次略举经，都题序目，大乘瑜伽金刚性海总摄一切法，金刚五顶五智尊现大圣曼殊室利菩萨，显千臂千手千钵，化千释迦，灌顶曼荼罗一切诸佛，修证如来金刚菩提具足一切法，入毗卢遮那五金刚界。圣智圆通，入如来佛心三密三十支金刚智镜圣道性海故。
    ☆飞锡
    飞锡，天宝初游京师。住终南紫阁峰草堂寺，复住大圣千福寺。永泰元年，诏於大明宫内道场。同义学沙门良贲等十六人译经充证义。
    ○楚金禅师碑
    潭碧千丈，无隐月容；松青万岭，莫静风响。夫德充於内而声闻於天者，有以见之於禅师矣！禅师法讳楚金，程氏之子。本广平郡，今为京兆之人焉。祖宗阀阅，存而不论。母渤海高氏，夜梦诸佛，是生禅师，真可谓法王之子者也。行素颜玉，神和气清，七岁讽花经，十八讲花义，三十构多宝於千福，四十入帝梦於九重。上睹法名，下见金字，诘朝使问，罔不有孚，声沸江海，岂惟京毂？於是倾玉帛，引金绳，千梁攒空，一塔耸汉，回廊飞阁，无不创焉。风起而铃鸣半天，珠悬而月生绝顶，清净眼耳，骏奔香花，度如恒沙，而无所度者有之矣！尝於翠微悟真，扪萝灵趾。乃曰：“此吾栖遁之所。”遂奏两寺，各建一塔，咸以“多宝”为名，度缁衣在白□，昭其静也。矧夫心同琉璃，思出常境，工人梓匠，佥讶生知，毗首所未悟，班输所愕视？若然，则浮图之化，髻珠之教，风靡千界，皆禅师之力，岂止金丹五天而已哉！
    禅师□雷发空谷之响，金石吐铿锵之音，吟咏妙经，六千馀篇。宝树之下，仿佛见於分身；灵山之上，依稀觌於三变。心无所得，舌流甘露，瑞鸟金碧，栖於手中，天乐清泠，奏於空际。凡诸休应，皆不有之。乃曰：法本无名，焉用彼相？长而不宰，其在兹焉。若非法华三昧，禀自衡阳，止观一门，传乎台岭，安能迂象王之法驾，回圣主之宸卷？承明三入，宏道六宫，後妃长跪於御筵，天花每散而不著。元宗题额，肃宗赐幡。鹊返□中，住香楼而不下；龙蟠天上，挂金刹而常飞。玉衣盈箱，玺书满箧，写千经滴沥而垂露，答万乘涣汗之渥泽。夔龙貂冕，下黄道而整襟；隐逸高僧，入青莲而扣寂。微尘知识，如从百城而至；无边胜士，若自千华而来。岂荣冠於一时？亦庶几於佛在也。虽林茂鸟归，人高物向，澄氵亭天地之境，委曲虚空之姿，无来乃来，不往而往。所作已讫，吾将去乎？有梦彩座前迎，诸天献果。粤以乾元二年七月七日子时，右胁薪尽火灭，雪颜如在，昭乎上生於安养之国矣！享龄六十二，法腊三十七。天子悯焉，中使吊焉，寻敕骠骑大将军朱光晖监护，即以其年八月十二日，法葬於长安城西龙道原法华兰若塔之（阙）礼也。
    於戏！禅师龄年诏度，初配龙兴，中岁观心，闭关千福。罢玉柄，葆天光，悟炎宅清凉，驾一乘独运。乃梦塔从地涌，因用模焉，今之所制，抑有由矣。至若神光熠耀於其颠，圣灯明灭於其下，画普贤则舍利飞笔，绘群释乃卿□澹空。顶中之血，剌写经王；衣里之珠，指呈醉士。当其无，有其用，不立心境，同乎大通。彼五色之相宣，我摩尼之何有？豁如也。缣纩皮革，多由损生，属徒衣布，寒加艾纳，慈至也。若乃降龙之钵，解虎之杖，莲花之衣，甘露之饭，凡诸法物，率多敕赐。不住於相，咸将施焉。室不贮於金钱，堂每流乎香积，澹然闲住，为天人师。允所谓利见於大雄，释门之亚圣者也。又曰：“吾自知终於六十有二矣，尔曹志之。”以其言，验其实，宛如也。
    噫！八部增怛，万国同哀。有诏令茶毗，遵天竺故事。於是金棺闭，香木烧，玉兔驯，白鹤唳。雾咽松贾，风凄郊，月飞青天，无照元夜。法花弟子当院比丘慧空、法岸、浩然等，表妹万善寺上座契元、万善寺建多宝塔比邱尼正觉、资敬寺建法华塔比邱尼奔叱利等，真白凡数万人，悲化城之不住，痛宝所而长住。贝叶翻手，孰指宗通？金磬发林，谁宣了义？以予分座御榻，同习天台，爰斯文，镂之真石。式扬真古，敢不铭云：
    天上□飘，海中日出。如何落照，大明奄失。莲花之外，别有莲花；寥廓之表，又逢寥廓。法离去来，道无今昨。松门一塔兮谁为寂寞，寂而常照，死而不亡。其响弥高兮其德弥彰。白鹤双双，飞香郁郁。明月既出，更无星宿。
    ○大唐真化寺多宝塔院故寺主临坛大德尼如愿律墓志铭
    大历十年岁次乙卯五月廿九日，律师薨於长安真化寺之本院。律师法讳如愿，俗姓李氏，陇西人也。申公之裔，簪裾之盛，真岂宝乎？律师天生道牙，自然神秀，十一诏度，二十具圆，弥沙塞律，其所务也。分&lt;叠毛&gt;之义不殊，折金之理斯在。律师仅登十腊，声实两高，邀临香坛，辞不见允，望之俨然，即之温然。其慧也月照千潭，其操也松寒万岭。乃曰：“威仪三千，吾镜之矣！度门八万，复焉在哉？”遂习以罗浮双峰无生之观，位居元匠矣。我皇帝纂圣，君临千佛，付嘱贵妃独孤氏，葛覃蕴德，十乱匡时，受道紫宸，登坛黄屋。因赐律师紫袈裟一副，前後所锡锦绮缯帛，凡数千匹，以旌其高。璨乎盈庭，了无是相，道何深也！由此敕书垒箧，中使相望，御马每下於□霄，天花屡点於玉砌，缔构多宝塔，缮写《莲华经》，环廊缭纟亘，金刹熠耀。额题御札，光赫宇宙，皆吾君之特建，亦贵妃之为国。宏哉！噫！律师掷钵他方，应遽还於静室；散花上境，何便住於香天。颜貌如生，若在深定，曲肱右胁，湛然已灭。春秋七十六，法夏五十六。具以上闻，皇情悯焉，中使临吊，赙赠之礼，有加常等。
    律师累圣钦若，三都取则，意澹江海，心闲虚空，而今而後，恐难继美。於戏！六宫谁授其髻宝？八部孰示於衣珠？觉路醒而却迷，人花茂而还落。哀哉！弟子长乐公主与当院嗣法门人登坛十大德尼常真敕赐弟子证道、政定，证果寺大德凝照、惠照、凝寂、悟真，资敬寺上座洪演寺主孝因律师、真一、远尘、法□寺律师遍照等，凡数千人，则懿戚相门，爱道花色，而为上首。忽丧宗匠，如睹鹤林。即以其年七月十八日，奉敕法葬於长安城南毕原塔之（阙一字）礼也。素幡凄於道路，丹惨於郊扃。式扬国师，敢为铭曰：
    紫袈裟者彼何人？已了如来清净身。登坛不向明光殿，去去应超生死津。
    ☆慧灵
    慧灵，庄严寺沙门。大中七年赐紫，敕补新寺上座，後预代宗永泰中参谭证义。年百余岁。
  </div>
  <div class="pagination">
   <a href="全唐文_page544.html">
    上一页
   </a>
   <span>
    ...
   </span>
   <a href="全唐文_page540.html">
    540
   </a>
   <a href="全唐文_page541.html">
    541
   </a>
   <a href="全唐文_page542.html">
    542
   </a>
   <a href="全唐文_page543.html">
    543
   </a>
   <a href="全唐文_page544.html">
    544
   </a>
   <span class="current-page">
    545
   </span>
   <a href="全唐文_page546.html">
    546
   </a>
   <a href="全唐文_page547.html">
    547
   </a>
   <a href="全唐文_page548.html">
    548
   </a>
   <a href="全唐文_page549.html">
    549
   </a>
   <a href="全唐文_page550.html">
    550
   </a>
   <span>
    ...
   </span>
   <a href="全唐文_page546.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
