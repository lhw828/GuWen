<!DOCTYPE html>
<html>
<head>
    <meta charset="UTF-8">
    <title>全唐文 - 第 309 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 309 页/共 603 页</h1>
    <div class="content">    图南闻龟玉毁於椟中，守者之过也；而彦衷不获其所，郎中何以为理人哉？彦衷乾乾之子，章句精意，此土儒辈，无居其先。每秋乡送，皆为宾首，温良敬简，殊有可纪。郎中命世之杰，合天纵才，明眸烛微，刚略定猜，刑赏之下，万无一乖。宁令一彦衷，肝脑布地，不知所阶！悲哉！图南闻士为知己，死且不忌，是用感激於左右，假手於执事，免彦衷之役。蝼蚁之望，则决之矣。
    昔魏绛薄言，晋侯为之称过；李斯肆辨，秦帝为之复客；郑侨致诮，范モ为之轻币；江淹投笔，建平为之侧席。斯皆咫尺之素也，以相寤也。今图南此书，亦望郎中有成绩也，不愿郎中空寒暄也，使图南书事无实，言挟於妄。则立伏匕首甘棠之间，以塞深责，彦衷亦获无咎，郎中慎勿耻葑菲之旨，克动瞻听，而损其言，不为之行也。谨遣隶人捧书跪献，图南伏俟咳唾。不宣。图南再拜。
    ○贻先辈孟简书
    仆闻孔宣父云：“如有周公之才之美，使骄且吝，其馀不足观也矣。”足下德非古人，何遽相浅？如一及第仆保之久矣，但与足下论其先後耳。仆长於江表，今未弱冠，自谓来者，晚遭知音。比见吴中人，谈足下美不容口。仆外氏河南行军司马，旧与足下游扬善声。仆每怀殊节，不履常迹，立名委运，求友胜己，是以昨昼徒步，奉寻所居，将拜足下先丈人之灵，问足下不灭之戚。如何称倦哭泣，辄安床褥，辞以有疾，坐而诬我？人子丧礼，岂其然乎？仆踌躇愀然，顷乃能去，敬料足下雅度，必以所报之人。云仆貌不环杰，衣不鲜丽，前无高车，後无苍头，量仆为区区进次之人，而默相遣。若使有一俗士，煌煌轻肥，足下必投袂而起，何疾之称尔？大丈夫当立天下，何取辱於足下之门？嗟乎李生！斯过也矣。且仆相造重足下，足下非礼见辱。予以深贫交数公，ㄉ仆不已。足下知无所曰（疑）乖摄夜来计减，请垂加食，罔至毁性。虽未执手，惜亏前意。谨封名纸，以抒末分，书用直叙，拙而不文。月日。某再拜。
    ○报弟兑书
    六年春，我不利小宗伯，以初誓心不徒还，乃於京师穷居，读书著文，无阙日时。是年冬，复不利见小宗伯。呜呼！天难谌，命难言，圣人且犹盘桓，我安得如料而决志哉？但坚节不去，躁机不来，兢兢而强，勉勉而为耳。於时顾逆旅而无聊，图俟时而尚遐，发能迁之虑，缄莫知之嗟。
    乃以其明年司分之月，乘罢驴出长安，西游一二诸侯，求实於囊。往复千里，投身甚难，殊不知西陲数州，界在虏关，土塞门民犷，荣战陋儒。我见其将，遗我缦胡。我见其士，赋我从军。向之之谋暨感激心，卒无所开，祗忽一念，我家如在长安，或遇适戌而宿，随登陴而望。有东方之人，老在塞下者，为我言用兵之勤，及五十年，每岁孟秋，边风便寒，达於坚冰，武夫操戈，僵不得煦，胡兵<尧页>戮，寇罔於常。方言，会候人举烽，我茫然谓戎来，遂夜驰归。
    长安穷处，萧条犹初。乃开而居，乃出而书。上不敢偶，下不敢专。鄙苟得之名，谢姑息之交。愚与介并，直与谄违。是用人不合余，余不合人，故身有负俗之议，文多自我之非。然斯者略不损明，其犹荆民不誉宋玉，臧仓之疑孟轲，及我而三，奚足屑哉？然特苦旦暮之供，出处之虞也。而幸有一仆赁之童，纯义而诚，服事只勤，佣蓄以给余，为隶以奉余，久而不求直，殆而不施劳。盘飧之廉，汗马之庸，不能过焉。古者孔子门人，皆曰上贤，及在厄穷，有愠见者。吾老君亦有从者徐甲，老君去官，甲亦求去。夫孔老之道，於我也则小大较然，其门人从者之操，则何远斯童哉！吁！我尝独歌而悲，客有造曰：“子之穷达，在时与人。”我曰：“不在时，乃在人；不在人，乃在斯童。何者？仲尼适周，鲁君乃与一乘车、两马、一竖子；自周而还，其道益明。则圣人经为，亦用其资，独作恒人乎？今我所以能於京师保穷居，读书著文，无废日时者，乃斯童之力也，非我之能也，非亲交骨肉之力也。成我洪名，阶我青□有日矣，汝知之乎？”
    汝，我季也；我，空言哉。吾违养以来不忌忘归，归而无名，为亲之羞，困而行之，穷苦日寻。亻免而自安，穷则可也；流亲之羞，归不可也。念二途日夜腐心，浑元循环，三岁一朝，油然而思，众恨长短，居人游人相属之忧，宁同时哉！
    行至八月，天地凄凉。叶下西郊，我在空房。晨起吟咏，阒乎无人，夜卧不寐，寒漏自长。意可覆也，难可缕陈。我书不稀，汝书亦新。异日两至，同慰一身，岂不旨哉！年不甚幼，近学何书，拟举明经，为复有文。明经世传，不可堕也。文贵天成，不可强高也。二事并良，苟一可立，汝择处焉，无乃不修。系书黄耳，依依有遗，千万孝弟，其兄云云。
    ○帖经日上侍郎书
    月日。乡贡进士李观，长跪荐书侍郎座右；侍郎知小子也，侍郎方扬清上流，观方委照下风；夫上流之清有源，下风之行无还，借之於人事也。有察之者昭昭，有昧之者元元。乃古人曰：“离娄视千里，盲不见咫尺。”得非然哉？用是越群子之行，荐数字之书，排得丧之怀，登万一之途，侍郎其或不见邪？其或悦也。得不言之而後退，言之而後进，安可空空而为乎？昨者奉试《明水赋》《新柳诗》平生也，实非甚尚；是日也，颇亦极思。侍郎果不以媸夺妍，不以瑕废瑜，获邀福於一时，小子不虚也，而以帖经为本，求以过差去留。
    观去冬十首之文，不谋於侍郎矣，岂一赋一诗足云乎哉？十首之文，去冬之所献也。有《安边书》、《汉祖斩白蛇剑赞》、《报弟书》、《宁庆三州飨军记》、《谒文宣王庙》、《文大夫种碑》《项籍碑》《请修太学书》、《吊韩没胡中文》等作，上不罔古，下不附今，直以意到为辞，辞讫成章。中最逐情者，有《报弟书》一篇，不知侍郎尝览之耶？未尝览之耶？观尝窃览侍郎顷年诗一篇，言才者许以不一，端文者许以所长，则虽班固、司马迁、相如，未闻若话言，是侍郎雅评，掩於三贤矣。故观今日以所到之文，谋於侍郎，不以帖经疑侍郎也。
    且昔圣人曰：“後世罪我者以《春秋》，知我者亦以《春秋》。”夫圣人祖述尧舜，宪章文武，然犹以《春秋》为言者何也？盖以谊有所不加，道有所不拘。夫文人读《春秋》，求旨归，观实忝为文，不敢越，及来应举，知有此事，意希知音，遇以特知，而有司多守文相沿。今遇侍郎，其特知乎？且侍郎曰：“帖经为本，本实在才。才不由经，文自谬矣。由经之才，文自见矣。本於是在，不在帖是，或亦所司以是人，不然其耻耳。”今观也实在洛，日击指挥占往来，以侍郎为文犀，以侍郎作灵龟。中之通者不闻遗训，兆之灵者不闻宿夜，顾不复帖。闻洛乞今，先意知微，则两至之虑，一意是恤。幸甚幸甚。观再拜。
    ○与膳部陈员外书
    文之难言也久矣，是使为文者纷纶，无人察其否臧焉；雷同相从，随声是非，遂令怨咨之音作，苟且之道开。荆ギ无价，武夫有辉。仰惟执事，坐而相之，得不然乎？
    当今朝廷洪雅尚文，以文化人，四方翕然，听命於有司。有司於是乃以词赋琐能而轨度之，声称丛闻而搴撷之。谬矣哉！失在兹乎？原夫先作之立轨度者，惧常才之不及也，非罪其过也；抑亦有良材茂器，或所不识也，博声称者，有司之至公也，亦至私也。且声称之始，十九党与，已乃惑之，识不自胜。袭私载公，是至私也。设有一人，乘语未终，而难观曰：“轨度以考其能，违之者子何病？声称所以寻其实也，无之者子何病？”则曰：俞哉！非愿去轨度，塞声称，二者诚仕进之向也。盖欲有司之留视於轨度之外者，绥听於声称之遗者，勿以人之好恶，夺己之精理也。何者？虑良冶之巧，无消冰之术，镆钅邪之锐，无补履之用，而因投弃，为代所笑耳。是说也，得不近之哉？实所未言於人，常用叩之执事耳。
    观长於江湖之乡，学於仁义之书微有志义，仍近直方，不苟与人，亟於自求。从学两年，屑屑焉人未之闻，名未之成，进取无嘉谟，环向多穷愁，视形如陋，视文如愚，愤之用劳，罔之攸安，欲如之何？执事文章之储，文词之师。扶微削讹，可以厚名；殚鉴垂哀，可以辨文。观也於焉捧卷如归，言莫卒微，不知悚兢。观再拜。
    ○上陆相公书
    观小人也，伏思不肖之身，出自大贤门下，其为幸也，不敢忘也。今者东还拜亲，即不得以起居执事者，将何以申大贤、小人邈矣之间，乃致其恋恋之心也？於是乃屏穷处之中，集常念之言，修辞谒之书。其一所以发扬狂愚，昭宣缉熙；其二所以遇知托分，原始要终。胡敢空言滥说，以ゥ左右哉？《传》曰：“言身之文也，在乎身，非言不见也；言为善，召应蔑有远近也。”伏惟内之。
    观於相国，门人也；相国於观，师道也。门人得请於师道，师道得训於门人，古之典也。是仲尼门人七十子之徒，皎皎如也，申申如也，观诚至愚，不能庸敏，然颇常思古今治乱，邦家大体，生民之难，君臣之际，以为意也。岂徒焦气力，劳形神，润饰言辞以自贤？且相国昔以章句知之耳，今固亦章句待之耳。繇是越石父不言，齐相曷繇加命；韩信不言，滕公曷繇奇之哉？伏惟念之也，伏惟内之也。
    观幼养於亲，长敬於家，非良朋、善友、浸明、浸昌之道也。然天之与识，盖忝文翰，先王之书，其见有图功植节，周旋忠毅信谊死生患难之间，或翱翔倜傥，瑰名烈行不变者，则甘心愿之。其馀深旨微文，则万未知一。家贫无以自成，性颛不乐他能，灼如也。不得已乃拜亲而来，无一金之资，五尺之童，莫与合者，飘无处所，郁乎而怀，浩乎而思，是亦多为风闻所讪，不闻雷同所称。时之来也，而获过相公之权衡文场。博哉其度，坚哉其口，不以誉就，不以毁摇，既事之时，亦盖一时之良矣。而观特为推择，起离暧昧，居置昭晰，翕乎下游，以干时而思也。无异起白骨，出黄泉之惠，不纯大也，此所以言其幸也，不敢忘也。及其罢也，即思归还，供养庭闱，俯仰淹留，复以逾时，乃应选科，不自计量。幸去衣褐为吏，於公益用感遇之无穷也。而贵益重，贱益轻，故无易由言也，莫开说也。比者数与其得造左右，温颜而愉，匪及论议，意者以其驽庸不足言也。是日以念之，月以思之，时以疑之，不自己也。当其进时，既不以言，而以言者，所谓干议也；当其退时，既不以问，而以问者，所谓犯贵也。不惧二者之为尤，上无一言之可谈，如此则下之思虑塞矣，上之闻见褊矣，观於左右悠矣。古者有询於刍荛，有不耻下问，经垂厥文，不亦懿乎？今者将有所陈，几赞谋猷，先陈为容。傥蒙降鉴，观惶怖幸甚幸甚。观闻惟深也故能通天下之志，惟几也故能成天下之务，惟神也故不疾而速，不行而至。人本是，故能若天之时，迪地之利，辑人之和，以平天下，以育群生，以祀天地宗庙之神。夫言通天下之志者，即生民庶物，哀乐零茂，无非知也；夫言成天下之务者，功作云为，开利除害，无非务也。夫言不疾而速者，君之号令也；夫言不行而至者，君之德泽也。
    苟德泽加，号令信，利开而害除，民悦而物遂，则天下有几欲至矣，安得不曰神乎？不曰几乎？不曰深乎？然是者，曷由臻也？诚在理运遭明主，明主遭贤臣，贤臣举善人而官之乃能。今相国既遭明时，既辅睿主，持政庙堂，当仁天下，则用何而相圣人之道？用何而成天下之务？伏欲闻其言而颂其实也。噫！夫惟宰相之官，阴阳之炉冶，天下之枢辖，贤人作者之器用也，非守常人之所宜坐也，故不可序进而久升也。董仲舒虽未久，不害为辅佐。繇是相国立身以来，不二十年，践乎诸生，兴乎三公，鼓动天化，钩深含灵，茂实葳蕤，荣声洋溢。《民》之诗曰：“天监有周，昭假於下。保兹天子，生仲山甫。天子有命，仲山甫将之。”猗欤！实谓相国之谓欤？相国何以承之哉？切惟三年於兹，天下亦无大不治，民亦无大不安，阴阳亦无大不和。而议者窃不能云，曾不讨其本而思其中，斯皆好言鄙夫。且人君内设公卿士大夫，理内也；外建方岳侯伯，理外也：内外之官，各得其理。今议者则不然，睹职之乖，则曰宰相；闻一郡之灾，则曰宰相；听一民之咨，则曰宰相。苟如此而求，仲虺巫咸，不能无过也。然议虽非，不可不察也。天下之人，理难求也。执事但求人之要，而不求天下之理，则非也。夫天下之人，不可尽胜，执事者耳目之至也，当在用人而理也，用人而乱也。故昔汉用张敞召信臣文翁，则理也；用东广川，则乱也。然则有刺史案其治乱，随而陟降，三代已还，有考绩之典，今则阙然无取。州郡者或连岁而来，逾纪而去，恶不加劝，害民者滋深。利民者不立，和气为仁，气为灾；人伤忧苦，则和气不兴，气升至，亏损阴阳，结积水旱，牧守非人之故所生也。一人不修，一境罹灾；十人不修，十境罹灾。修者寡，不修者众，则气多，和气寡。凡天下几十境而不溥耶？
    近者天下往往水灾，是其效也。今或不能率复三代与汉旧典，何不选举公良，分郡按察，邦伯牧长，责其亲临。及其风俗，以劝以惩。又汉朝每策举髦俊贤良之士，吏事咸通儒书，问以治乱，求以灾祥，处之民上，试之臧否，国家旷之，殆殊急贤。吁！黔首之上，必有欺吏；白屋之间，必有纯人，不用，务奚以成？天下之人，必共而安之；天下之务，必共而成之。任有怍职，是谓不朗；忌而不求，是谓害贤。宰相职也，在明二端。
    昨者卢贾二公，同升台鼎，天下谓贤相公荐贤，莫不欣欣。伟乎稷契，暨乎十臣，且出自门下，永怀ん谣。惶怖幸甚幸甚。窃惟前後相府，多相继踵，咸遗要道，罔思经纶，前化萧何，後法曹参，何多误也？天下之败，则缘是乎？又汉有何武、薛宣为相，时讥其烦碎无大体，不称贤公。又《申屠嘉传》曰：“嘉死後，皆以列侯继踵，龊龊廉谨为丞相，备员而不能明发功名。宣帝时，上日亲万机考核名实，而魏邴之徒，总众职以称上心。”陈平对高祖曰：“宰相者，上佐天子燮理阴阳，外镇抚四夷，内亲附百姓，使公卿大夫各任其职。”前史载之，必谓是相国常所留意邪？视今人君循理，有类汉宣，而相公亦宜举魏邴之长。班固曰：“高祖开基，萧曹为冠；孝宣中兴，魏邴有声。是时黜陟有序，公卿称位，礼让乐行。”观乐览汉宣之代，二贤之制，故以言於执事者，窃惟朝廷用人，大若未尽之。
    艰虞以来，百司不纲，事或流末，官备职虚，多不厉己。有能倍於官，有用寡於职，有亟见於除，有久不得迁。夫用不及职则职废，官减於能则能怨，亟除长躁竞，久不迁者伤偏颇。则陈侯使卿大夫各任其职，或不然也。或闻天后故事，百官去位，展转相举，稽伏用人，莫有苟知。逮开元际，多有贤良，皆曩之遗举。今虽无老成人，尚有典刑，庶可法也，可期理安。或有谓相国曰：“时之无人也。”此甚不可听也，诚用之未当，令骥捕鼠，则何由得也？以剑补履，则无由克也。责燕雀以六翮之用，则何由致也？用之当用，物且靡遗，况天下之士，行道甚难也，逢时不易也。行道甚难也，而天下之士不以此时遇相国，而相国不以此时得天下之士，则千秋不可复期，嘉会不可再来，盛德不可久持。故昔人曰：“未遇伯乐，则千载无一骥。”明其士无时而特达也，犹马无时无千里者也，甚可思也，伏惟勿忽之也。
    虽然，大略在官人，其次偃兵。《语》曰：“天下安，注意於相。”今四海八方，注意於相国之时，故不敢复以兵问大君子也。小生含有辞，无加拜跪。今则无端陈利说害，相国之明，曷不至也？天下之能，曷不毕也？以为狂愚，厥惟阙也；以为庶几，厥惟详也。有以容德，乃斯之谓也。感恋於门，出涕屏营。观惶越再拜。
    ●卷五百三十四
    ☆李观（三）
    ○上贾仆射书
    观江东一布衣耳，客游长安五年，以文艺求容，而无特达之操，籍甚之名，固不当以干王侯大人，言天下之事也。然窃闻阁下光大含宏，博采兼览，ㄨ然渊乎，焯烁今古，言仁义则天下莫不宗之，道权谋则天下莫不先之，若礼智忠信温良易简之德，天下莫不称焉。诚哉！ト下生人之杰者也。若ト下忧国忘家安人君，宏道遗物，与时不争，则天下一人而已。诚哉！ト下戴盛名负盛德者也。
    然ト下于藩之事，则既闻之矣，来朝之事，则如何哉？陈何利宜，以补天下；进何计谋，以光朝廷。ト下此来，其有意乎？不然，何人望之不浅也？今天下不为不安矣，朝廷不为不盛矣，君臣不为不和矣，运命不为不乐矣。是知将谏者难其说，将计者难其词，自非方伯元侯及三公纯仁硕德之臣，从容对扬，终朝移时，则何能发其深虑，规其长图於人君哉？今天下所务所劳所费者，在边、在兵、在食也，为忧也，为患也，弗可弗虑。思之於危，则无所及已，知谋始固终，斯为时也。且夫守边，要在乎兵；所以养兵，要在乎财；所以生财，要在乎民；所以养民，要在乎政。然则政为民之命，民为财之资，则财为兵之府，兵为边之守，其相藉如此之大也，其可忽邪，ト下之至以来，亦常与人君语及此乎？不可不思也。何者？以ト下方镇大臣，入觐於王，上下勤望，思有所助也。今则罔闻，即以已乎？伏惟ト下虑之。且今军食重务，安危至道，君臣计谋，天下性命，惟居大官享大禄之臣所得共之也。阁下岂不谋哉？夫贫贱固陋之士，尚日夜齐咨，思有所计，则ト下去就，岂容易哉？
    今底宁东方，属在ト下，朝廷去就，则已明矣。伏惟ト下必有所计而後已也，孰敢不幸！观方欲进谒旌麾，申露心款，厥路无由，日惧未察，辄先以短书，藉以为便。若有可嘉，庶垂引遇。企踵穷居，伏俟还命。
    ○上梁补阙荐孟郊崔宏礼书
    观辞违盛德，旷阻拜跪，自始及今，三改其时，方寸之心，戴慕何穷！但以久寓之身，无所取资，故或丐於北，或游於南，秋夏逍遥，途极还东，业不增旧，文不加新，将往拜见，愧无所容。终乃因循，惧日至疏。执事方擅名於时，出入两宫。上悦对问，外内公卿无疑议，无间言，斯乃前汉贾谊、王褒之徒弗及也。岂复能思观之在天下窃窃哉？然观尝以未成名前，高见揄扬，远迩之人，以观为执事门生。然作公门生，当人此言，岂曰易乎？岂曰荡乎？诚敢望耶？诚不敢望耶？然每思念士有胜己者，而上荐之执事，以恃知德之深也，常用为心。今有孟郊者，有崔宏礼者，俱在举场，静而无徒，各以累举，可嗟甚焉。孟之诗，五言高处，在古无二；其有平处，下顾两谢。崔之文，鸿健宏深，度中文质。言之他时，必得老成；言之今日，粲然出伦。执事导之辈流，於观日深矣，故得言，今辄以二子之文布之下风，执事岂以为党乎？盖良匠之明，有所无由而见者，二子之美，有所无从而求者。盖以慕举尔所知遗其友之言，慕之多，以至不量力也。其孟子之文奇，其行贞，其崔子为文，如适所陈，为行则磊落不常，俱非苟取是之人也。特惟哲匠执而匠之，引而涂之，未若观之愚也。尝望处分《维摩诘赞》，初若不安，应命乃迟，方今励精，上或可观。
    ○八骏图序
    予尝闻周穆王八骏之说，乃今获览厥图，雄凌し腾，彪虎文螭之流，与今马高绝悬异矣，其名盗骊、蜚黄、、白羲之属也。视矫首则若排云，视举足则若乘风；有待驭之状，有矜群之姿；若日月之所不足至，若天地之所不足周，轩轩然，嶷嶷然。言其真也，实星降之精；思其发也，犹神扶其魄。轼者如仙，御者如梦，将变化何别哉？世说周穆王驾八骏，日会王母於瑶池，从群仙而游。按《山海经》云：“昆仑山去中国三万里。”乃非虚说也，而不知其所从得之。厥神是生为之用欤？何古无甚匹欤？图之首有褚公遂良题云：“秦汉传之，降於梁隋，至於皇唐。不泯厥迹，卓尔昭然。”奇哉信乎！苟今考之於古，则人大笑矣；求之於时，则旷世矣。由是知物有同者不必良，有异者不必否。或虑观之者昧，故为序以表焉。
    ○浙西观察判官厅壁记
    观闻国朝置观察判官故事於今之老成人，则曰迩乎哉，乃本而言之。厥自兵兴，上忧天下列郡无纲纪文章，是用命忠臣登车为观察使，而镇抚其民人，今来亦三纪於兹。古者所谓出连城守，今则大者或十数城，或七八城，小者或四五城。观其所以，察其所由，使乱不得长，使理不得渝，犹川之有防，犹户之有枢，其系厚矣，其临高矣。其下宾佐，实有常任。其大者曰观察判官一人，谋以济美，佐以成能，必求贤者，礼而居之；无则阙如，不苟其人。
    允矣乎浙右之疆，包流山川，控带六州，天下之盛府也，国之盈虚，於是乎在。太原王公廉察之七年，署监察御史李公士举为观察判官。公从事浙右，十有馀年，能事备乎游章，光烈灼乎简书。始从韩公，多辨疑狱，多释冤囚，疑似得昭，纠纷得宁，四方翕然，籍甚於公。後从王公，盛德日新，六州人殷，奸宄易容，民不淳良，吏不廉清，无日无之。公乘轺车，日往月还，剖断善恶，明白可观，六州之士，为颂作歌，天下名贤，罕不咨嗟。
    九年冬，苏州刺史有丁忧去官，连城命公来抚吴，德化忄佥人，如春之和，吴人乐康。嗟乎！夫有其任，无其事，十有八九，岂虚耳哉？非其任，有其事，如公之作者，百无一二焉。议者以为视公之为佐，可谓忠於佐矣；视公之断狱，可谓敏於狱矣；视公之理人，可谓达於理矣。谅哉！有以颂连城之表贤，有以见吴人之多幸，有以见李公之攸宜矣。从侄观拜命而书，愧为公羞。九年十一月十四日记。
    ○常州军事判官厅壁记
    常州列郡也，天下有紧，我居其一焉；军事亟务也，天下有三，我备其属焉。於是求厥人，任厥事，观厥能，不亦难乎？则汝南袁德师，今在选焉，夫三军称帅，万夫之望，诚不若也，其於辑睦，亦何贰焉？夫大臣开幕，多士委质，诚不若也，其於裨补，亦何贰焉？袁生恢恢然，然，宽而有纪，明而无邻，行饰以贞，言饰以温。始韦公以给事匪躬之故，出厘是邦，生方尉於义兴，然见嘉，乃殊常寮。军事之机，议之堂上，军事之宜，开之府中，诚旧制也。韦公答其人以礼，盛其居以华，扬其智以文，美焉哉！韦公遇生以善，生报韦公以诚。
    某尝闻生南阳公之孙也。夫维嵩之於天下，非常之山也；黄河之於地中，非常之川也；南阳之於时，非常之人也。嵩以乔天盖之，河以流地载之，南阳大忠，以子孙嗣之。六年冬，皇帝郊昊天，理百神，修废继绝，求旧惟新，生以寻南阳之孙，一命兹官。九年冬，复命袭爵南阳公。某以为古人曰。“赏延於世。”又曰：“善人虽十世，犹将宥之。”其是之谓也。
    是年十一月，某赴京师，自苏州至常州，会袁生。引厅前轩，如斯飞；植竹新栏，如凤斯食。乃白府公留为记，韦公欢然不见逆。且自天下称兵，三四十年间，拥旄曰使持节，曰州使，曰节度，曰团练，有副使判官。大历中，宰臣常公以为费，不能去其大，而去其细，乃罢团练，今之军判官犹是也。命某记书其事，实始於今。请以生之官氏冠乎将来，非以媚生也，愿以光乎非常之人後也。记之年月，在乎记中。
    ○道士刘宏山院壁记
    新定刘法师，大汉之遐裔也。老氏间气，性识冲厚，体貌魁岸。弱龄味道，雄节迈古，淮海胜景，无不绵历，内蕴研精茹术。历载三纪，虽形存方内，而神泊太素，天机不浅，积学所运也，可与董奉抵掌，葛洪拍肩。
    先生以至德三载，束身制度，配住兹观。岿然端居，烟霞排空，松桂满目，抗出尘之想，秉超世之操。无何，大历之初，绿林狂寇，作祸斯邑，居人万户，冰裂瓦解，暴骸骨於郊野，注膏血於邱壑，桃源化为战地，羽客倏以蓬转。先生乃披霓裳（阙一字）丹诀，将适南岳，途经鄱阳。先相国第五琦时左迁鄱阳守，其人廊庙之柱石，帝王之股肱，波澄万顷，壁立千仞。先生於是植杖以请谒，一见而敛衽，再见而倒屣，忘言相契，志意偶合。
    於时先生法播南楚，声动人群，故江西连帅路嗣恭，其人寥廓之劲翮，钢之利器，忠信亚前史，文武表前代。虽受年不永，可与三杰并骛，复雅重黄老，尊崇虚无。始闻先生，望风委质，先询以简礼，後聘以车乘，服门人之礼，约方外之游。如是未几，路公归朝，先生汛若不系之舟，亦厌凡境。
    大历十三年，旋此旧迹。未盈数岁，陵谷殊状，亲戚耆宿，沦丧略尽。所止堂宇，荆棘生焉；阒其仪像，埃尘磨灭；寒叶坠於灌木，山鬼聚於丛薄。先生顿足而四顾，揽涕而兴叹。惜驰光於过隙，念往事於馀烬。乃假村闾丁壮，戮力芟翦，板筑颓址，扫除崩榛，构长庑以梓漆，饰危殿以素，激引元旨，招携道流。先生乃於其观西南隅独立高堂，智者与议，良工操斤，凭山建基，凿石开户。垦硗确以植灵苗，拨峥嵘以树修竹，苔驳竹径，风吟步虚，岩生夏云，林散秋色。先生方据梧长啸，煮茗留客。且我所贵者隐，隐所贵者道；道以隐而含耀，隐以道而无闷。玩是幽处，得非仙府？不必瀛洲、方丈，乃为绝境。先生自然以得真，依真以养生，潇洒无事机，恬淡无戚容，高谈能离坚，放意能了空。
    噫б！老庄之微言，先生决之如叩钟；人间荣位与多财，先生视之如浮□。是以天子不得臣，诸侯不得友。或所与遇者，其唯纵古之士，遁俗之人在乎？昔元宗之有天下，得道之统，垂五十载，亿庶辑睦，四夷亦宁。自後国家多故，皇帝旰食，二教稍弭，兵符竞趋，深虑是法不可振。兹二教者，三界之根柢，群生之雨露，使匹夫取舍，亦有损益，用之於上，其可废乎？窃悲大块劳我以声色，要我以名利，未果握先生之手，登先生之堂。然不死之术，愿与共有。临壁抽思，以旌善人。某年月日记。
    ○宁庆三州节度飨军记
    朗宁郡王张公，拥七尺之节，临三州之师，牧我荒，藩我雍疆。德迈乎龚黄，声称乎四邻；戎无南侵，国无西忧；师严民厘，封守晏如。圣上闻之，曷尝不负而咨之？因乃宠以彤弓，嘉以墨书，乃慰乃止，曷日而无哉！於是仗钺总戎之臣，咸望公而欢，惧无能称，於维朗宁之卒，已仗诚而言曰：“获拜锡之光，圣上之宠崇朗宁，足以励不戮力之臣。”然斯事也，君臣之殊尤，敢不述之而已焉哉？
    越春王二月，河澌未流，东风始凑，优柔委蛇，被公军容。公曩奉诏亲率师，备胡乘虚，君命未复，不自议还。虽阃外得专，亦大有所不专也。於是军吏之职事者，进复於戏下曰：“旧以是月赏功息勤，惠老及疾，哀死及孤。厥死无怨，厥生而愉，所以数军实，赉师徒，实旧典也。违之不孚。”公从之，乃练令长，豁连城，鼓於四门，旆於四墉。日既登，尘不腾，穷阴闭，淑气升，军声欢康，储舆雷良。翕乎万民，凑乎氐羌，空山之木春，近塞之草芳。朗宁乃鸠文武之吏，列而为行，东面向阙而再拜，如蒙上之命命之，然後申号而惠周，升堂而泽溥。贲育之伦，列於军之宇；校师之士，次於军之堂。进如风行，坐如云屯，旌旗蔽日，刀戟交光。公於是众食而食，众安而安，士尽感之，优用醉饱，而御酒肴。是日飨军，无淫乐，无乱音。右金鼓，左羽旄，所以奋武之烈，壮军之容。其馀管磬之欢，弦匏之繁，罔不合奏节，谐雅音，俾三军之士，毅其气，和其心；群羌之长，释我俘，归我侵。少壮重锐，老疾讴吟，化为祥，虏趋为擒。洪矣伟矣，朗宁之理，明德遐被者乎？乃知夫致飨者不止乎味，张乐者不止乎声，仁可以硕其肤，和可以齐其情，故朗宁之飨士，兼以仁和被之，岂以膻腥猗之哉？武有七德，朗宁其由二三焉。
    於时岁纪协洽，国家郊祀之明年，观布衣来游，宾公之筵。宗盟兄侍御史益，有文行忠信，而从朗宁之军，恶群小之日取媚也，故不自书。命观书之曰：“子之文直，长於记事，益知之。”乃题曰《宁节度飨军记》。
    ○晁错论
    观读汉史，见景帝杀御史大夫晁错，以姑息吴王濞，痛非其罪也，故直笔以议。
    按错颍川人，起於诸生，事文帝为太常掌故，以英词射策，累擢为中大夫。及景帝即位，极言献替，未尝不忠於心，乃命副丞相。错所以推心不顾，思永汉室，而患诸侯侈大，上书请削其土，是用翦其叶而固其本也。度错之志，岂有负汉哉？原吴濞之反诚有由，然间人骨肉而塞小忿，自非上达，能不生怨？怨端既立，臣节安附？欲无为逆，终不可得已。盖以南方富殖，而诸夏初，狂夫为计，料胜一举，遂摇长舌，交构七国，借诛错为名。景帝无非常之见，而听乱臣一说，乃斩错不问，冀在纾难。而七国之兵，曾不少减，足以察其来不为错明矣。且袁盎与错，宿不相善。况景帝岂不知二臣之不叶？而听偏议，是为臣报隙也，若宗社何？及邓公吴还，乃欷长悲，益为天子之羞尔。始高帝封濞於吴，以诫东南之必乱，於时岂有错削地之议？盖天之历数有理乱也，脱使无梁国以绝其道，无条侯以耀其武，则秦之鹿复骇，盎之肉可食。
    初错介然孤立，指画高议，大臣疾，小臣怖，人人束约，各欲亻事刃。其父知其必戮也。而深病之。错曰：“所以尊君上，安宗庙。”父曰：“刘氏安，晁氏危矣。吾不忍见祸及，先祸死矣。”噫！史臣责错之父不逮赵括母，何其鄙也！夫赵括持必败之势，而母言於赵王，不可使将，及括失律，母以先见获宥。晁错用至忠之略，与必败之势异也，其父虽惧祸至，奈其子所筹，国之大事也。且使括母言之，足称明妇人也；使错父言之，是沮其子为忠也。孰可拟议？或人有复言：“错忠则有矣，而智不足。”愚则不尔，夫忠所以补君，智所以济身，苟图济身，则忠有不遂；忠有不遂，是臣不臣，亦何生为？贼由袁盎，昧在景帝，非智之短，时不与也。古云直木先伐，愚智何足道哉！
    ○辨曾参不为孔门十哲论
    论曰：客有言曰：“仲尼圣人也，曾参孝子也，十哲皆仲尼门人也。察其能孝於家，能忠於君，能友於兄弟，能信於友朋，可以临事，可以成章，故加其美目也。而曾参虽不闻兼此数者，乃其近者小者，而仲尼区别四科，前後十哲，曾参不与者何也？”主人对之曰：“噫！非仲尼於此异也。四科十哲之名，乃一时之言也，非燕居之时，门人尽在而言也。於时仲尼围於陈，畏於匡，曾参不在从行之中，故仲尼言在左右者，扬其德行、言语、政事、文学，皆可邀时之遇，行已之材不得者。是以美而类之，伤而叹之，非曾参不当此数子也。使曾子於时得与数子从行，则仲尼之圣，不遗参之孝，不後冉伯牛、仲弓之目也必矣。”客於是称谢而退。
    或者止之曰：“客之问知其一未知其二，主人对得其细未得其大。且仲尼抱至圣之德，值多难之代，周游栖迟，不遇天下：仕鲁不终聘，过宋伐树，之卫不用，适楚逢患。而四科之徒，未尝离其起居，阙其弦诵，不以师道穷而曰妨已之进，不以身之私而越去，终日温温孜孜，提携负荷，从其行止，如手足羽翼。时仲尼有仁思德虑未言者，颜回辄发之，故谓之德行矣；仲尼言有所陈未达，而端木赐辄达之，故谓之言语矣；子路勇毅果正之士也，侍仲尼而不善之道不得入焉，故谓之政事矣，子游、子夏之文，《春秋》之外，得与仲尼论之，故谓之文学矣。故数子居则讲仲尼之道，行役则任仲尼之事，而曾参安则在焉？患难则未尝有用焉。且夫孝者，人性常然也，不至者非人也，参苟至之，乃得为人矣，夫何异也？且十哲之徒，孰有非孝乎？而曾参独以有孝之名，加其数子之长，故不得与之同目也。何谓不在从行之中而遗之也？夫孝者不止於家也，事君慎其事，忠其命，乃孝也；事师聘其道，敬其事，乃孝也；不去危即安，不冒利背谊，乃孝也。而参不敬其事矣，不能冒义背利矣，乃孝其孝矣，非孝也。子从儒守学，宜识所言，何言之介也？”
    主人拊几而起曰：“尔之辨则辨矣，如何？斯可谓攻乎异端，斯害也已。”
    ○谒夫子庙文
    世载儒训者，陇西李氏子观，正词为洁，执洁为奠，恪以上荐。桓拨之十有三祀，孟秋之月朔，修冕带，问庙而入，再拜两柱之下。乃退伏而称曰，於皇夫子之道之德，与天地同施，与日月并明，乃圣乃神，炳乎典谟。惟王者得之以事神使民，庶人得之以不失其死生，诸侯得之以事天子，卿大夫得之以保禄位，怨灾不及其身，四时得之而序行，天下得之而大同。然则天、地、神、人之事昭乎？夫子之道之德也至矣，何小子之所窃叹焉？斯叹也，其惟来学乎？其惟乞灵乎？曰：某不敢然也。且夫礼乐浃於明，夫子之善道也，斯可谓以学矣。鬼神瞰於幽，夫子之明灵也，斯可谓以敬矣，孰敢舍道而来学？黩敬而乞灵者乎？
    於是再拜而起，徊翔而观，章施足徵，像设无喧。我庙俎豆，我王衣冠。夫子得之，亦无愧言。七十之徒，亦公亦侯，外如君臣，内实讨论。小子，思得其门。夫子圣人，天锡元精。其未生也，若超然神游，与两气俱存。其既生也，遇三季之会，飘湮沦。弦歌之音，拊而不和；仁义之图，卷而靡陈。及相鲁而有喜色，去宋而曰桓其如予何？圣人之穷，乃有如是也耶？噫！俾夫子生於尧之代，尧必後舜而先夫子；生於舜之代，舜必先夫子而後禹：圣人得时化可知也。如舜禹生於夫子之年，则不过守於畎亩之中，安有夫子之教，垂於无穷，若今日之澶漫者乎？惟夫子生实陪臣，殁乃王爵，有圣德也；惟纣生实殷辟，死曰独夫，有逆德也，惟爵谥在德，惟德有圣有逆，惟圣逆在人，不在於尊。
    呜呼夫子！圣人之极欤？凤鸟不至，无其时也，秦人烧书，文之衰也；唐帝爵王，德之兴也。惟夫子之德，洎唐之德，永而能安，古而更新，降康下民，有烈光，讫无间然。小子忡忡栗栗，拜奠而出，匪作匪述。
    ○泾州王将军文
    有泾人告我曰：“虏侵泾州，去城六十里，泾军陷围，固无藩篱，脱有走飞。有王将军，虽实泾师，别戍而来，奋少击众，提急赴危。身先其兵，兵後其私。张旗为风，伐鼓为雷。风雷之威，壮哉鼓旗！全泾军如云回，破虏阵如山开。然後创痛还奔，戎丑残摧。将军犹杀敌不穷，骇怒疾驰，遂没於沙埃。”吁！少卿生降，苏武老归，窦宪出师，曷如将军之亡哉？主上闻之，赠官汾州。赏则厚矣，我窃悲焉。悲赏出死後，用失生前。天下之有，用不得闻，故多败殁，上之执赏，死而加之，利为空名。繇是将军之伦，何尝劝焉；泾州之师，何尝保焉。苟圣人用人，一如将军，斧钺之雄，征镇之类，则将军无偾尸，泾州无陷围，亦可知矣。惜昔兵微用卑，以至於是焉。於戏伤哉！
    ○斩白蛇剑赞
    吁！审厥剑，在昔天地之灵器也，而莫我敢知。汉皇得之初，其天成乎？其神造乎？其人为乎？何乃出而逢经纶，用而会大人。斩白帝於泽，升赤龙於云。然後安绎骚乎荒屯。作之臣，作之君。丰雄倜傥，若斯之不测耶？亮惟天地革而大人用，灵器化成。肆能前人而谋，先鬼而灵。托三尺之质，扶堪舆之倾，非楚金工之能名天讨圣作也。乎哉！夫周之衰也，天子孤，外臣强，而不有用之者，时不可匡也。周之末也，天下哀恫，磔为七雄，而不有获之者，人不足与也。秦皇帝鲸鲵群豪，噬嗑六合，而不得宝之者，德不足终也。逮秦上渎於神，下毒於民，人神兴妖，上下轧秦，是剑将翼大人而运天下也。宜其如虎貔，如蛟螭，或啸在谷，或飞在涯。故汉皇卒然攘袂而得之，於是仗之而行，向之而威。日月照临，星辰发挥。楚之以负，秦之以危。是日月天地之灵器，所以嬴、项授之倒持哉。後代宝之，历中兴魏晋已还，无德於民，灵器不能久安。张茂先见飞而去，或以为龙，於是绝矣。有知言者非之曰：“夫人事有穷，神物无方，曷知非得於此，失於彼？汉皇所以昌，齐宋梁魏所以亡也。然数国者，享年不长，其剑亟去却，犹三代之鼎，九州之险，不可以昏乱而守，况穷化极灵，而隐见计之乎。然苟以至神推之，则未尝遗於圣人矣。繇是黄帝得之诛蚩尤，周武得之戮殷辛，汉得之而斩白蛇，唐得之而革隋乱。则是器也，神而应用，用靡王，非刑刑之谓也，其惟圣人而已。
    ○妄动箴
    动出乎妄，静以制之。静不可终，终违其时。顾道非远，妄动则远。道以处我，我孰能反。利往则施，无庸则卷。合於一致，何妄能损。天一地二，三光飘。无恒流行，万物则妖。大化孕人，人有成性。动牵於妄，妄亦斯竞。惟天之大，而世作镜。下颐人心，如环无端。食其游词，共叔自残。刘歼英韩，楚灭子干。五者实妄，不妄必完，妄由动生，动以妄奸。能以义胜，动归乎安。晋文教战，一战民悦。勾践泣仇，再战仇雪。知几不殆，妄动斯折。二国尚然，况一夫节。
    ●卷五百三十五
    ☆李观（四）
    ○交难说
    交之难兮久矣，且苟合兮为耻。昔人病於无友，嗟友不可以已矣。绝壑万丈，咸々龙吟。元云遂兴，六合为阴。碧山嵌空，处啸其中。百兽悍栗，然长风。夫物以类感，何感不致。交以心契，何契不秘。然执可久之契，先古称利。言求於斯，不可易易。二气陶甄，曰人是先。足矩地，首规天。大朴摧颓，六情入焉。一与一夺，失其自然。积有亿年，人增险艰。使我行无所之，居无所安。末流溅溅，溃我素源。源无清流，弃沈逐浮。诈色自伐，伪心相求。睢盱竭欢，未竟成仇。一日销落，速如凛秋。朝荣无遗，俗态岂留。独见神岳寒柏，千寻无俦。直天而生，高於斗牛。下睨群植，匪堪与侔。可者为交，穷达不偷。乐亦同乐，忧亦同忧。生死循环。其道率由。破产作惠，不相为酬。如斯之谓也。
    昔夷吾九合之策，知者不孤。巨卿千里之哭，今也则无。石父解缚於齐相，智负惭於贾夫。贾夫信微，其可及乎。知我则友，何微之居。古人奉交，多不获全。耳馀之初，刎颈慨然。隐悯就辱，激昂自坚。及其据兵而坐，势必相危。白刃可吹，赤心乃携。凭怒相杀，气干虹。呜呼噫戏！交之难兮。以利苟合，忿深咆哮。余常诫之，不妄语交。矧今之人兮实蒙虺蜥，是故独处兮而悲萧蛸。若殁者可振，予愿言与邻。骖吾祖之驾，捧仲尼之轮。义者友其义，仁者师其仁。不其善欤？何滞於斯忧辛。
    ○通儒道说
    古今儒家，多弃黄老。岂必乎天德，未必者道。上圣存於中而外施训，凡仁、信、礼、义四者流於道。道外而流於道以四化，外俱复於天下。为羲农不道而上德，则尧舜并知至德，则不利於圣教，决无四数矣。凡骈行之为仁、为信、为礼、为义；并行之为德，愈德臻静，为道。故二为儒之臂，四为德之指。若忘源而决派，茎而掩其本树，难矣！则冲虚利害，於本末然。老氏标本，孔氏回末，不能尤过者，自中而息。岂前无路哉？及列氏、庄氏，展而针之，空清泊中，非典经与家风，鄙而窥外，俱达谊也。
    ○说新雨
    雨不戾止，距冬迄春。下土嗷嗷，怨归青。天视能审，哀民之甚。民号上诉，忧谷不稔。天初不言，民益凛凛。岁四月中，旱焱烛烛。飞土夺日，游氛溢空。或车或徒，心务不同。为害痛者，不惟在农。居无几何，天乃凭怒，察民无慝，下洗其诉。阴祗告露，阳曜当措。腾龙汨浪，其寐初寤。排六合而上飞，倒百川而下注。悬流浩浩，灵怪相刺。迅雷窃发兮狂电交，声喜辋轴兮气慑日月。惠於鲁而巫止焚，溢於河而夸父不蹶。雨始未作，大人贬食。乃雨既垂，谓君何力。君兹事帝，帝报之德。雨既油油，兆民不识。大田芸芸，溉渠脉分。关中之人，负锸成云。伊农趋时，如项伐秦。天泽汪，与人不仁。穆穆天子，缀旒高视。旱天方霁，王国如绮。南山峨峨，横碧千里。八元挺立，相与而议。昔汤之旱，尧之水。一则九年，一则七祀。力何不戮，祷何不至。浮天赤地，罔不畏死。今纯阳微升，膏泽洪被。於我后之德，与尧汤百倍。断可知矣，时有不肖，泣玉於象魏之下，而窃闻之，敢不志尔。
    ○述行
    噫！圣人之所能，而贤人所难曰德，德不愧，则修立之事著矣。观每究圣人旨，显而微，隐而著。义让以表其外，德行以明其内；恩信以昭其贤，宽惠以广其物；刚毅以将其志，温柔以制其勇。去义让则父子之道乖，舍德行则君臣之志缺，废恩信则朋友之道坠，亡宽惠则刑法之政弊，用刚毅则勇果之心遂，斥温柔则和弱之旨怠。六者圣人之尊，贤人之难也。所以尧舜而治，丹病而废，禹汤得尧舜之道，桀纣芜禹汤之化。是则德行义让，恩信刚柔，偕随时而晦明也。吁！以偶为己任，以利为己友，夫如是，虽冠带俨然，事虚美於寰宇下，具年足之一气尔，乌异沐猴而冠者耶？德行可置乎哉？
    ○汉受降城铭（并序）
    古之帝天下者，七德震曜，四夷威怀。有汉孝武焉，祖作之，父述之而已，因其资，皇哉铄乎！犹可以颂其馀。昔孔子云：“无忧者其惟文王乎。”然孝武亦庶而俦之，始乎高皇勤功，功阶乎天。累圣重光，光烛乎泉。解殷之罗，要民以轻刑；沃秦之焚，以起民於焦原。故国无困民，民无异心。孝武即既安之朝，而得安其安；驭无为之民，而得为其为。游心大中而陋八区，旁目不庭而叱九军。诏大司马曰：“王师有征，其礼若何？”大司马历级而言：“王师无校，谓莫敌也，征乃可服。柔服以德，所谓善政不战，善战不陈，圣人不易之道也。”帝曰：“吁！周之衰，秦之亡，皆不由之，故龟鼎用迁。”乃出元宫，登皇车骛六龙，建九旒，人马骈驷，戎车击。非六月之师，异瑶池之游，云挠雷厉，风行川浮。震震耀耀，而入於苦寒之陬。胡有高台，登台而观兵，兵不血锋，筑城而受降。阃绝垠而为墉，径空碛而作防。然後回鸣鸢，饰中权，饮至庙庭，勒功於鼎铭，以遗子孙，以恢纪经。壮乎哉！而难断之，尝闻天子有道，守在四夷，知守者非殚师远征，穷徼成城，害元元之生，黩明明之灵。盖在义以讨，仁以扰，虞舜以之归有苗，姬发以之合孟津。秦乃反之，民共愁辛。孝武何哉？复踵是焉，重难蓄之民，城无用之夷，脱内不勤，而外安足保之，不其危欤？夫四极之裔，日月所薄，获其土不可以丰财，俘其人不可以化迁，而王者必绥之，欲其知所尊而不思乱华，何必征而降之？降而城之？若然者，三方之夷皆可降，而城何独一陲？此所谓反无外、伤无私，不可为後王之规。愚忝学古，敢陈铭云。
    天长匪民。苍苍有北。穷兵之弊，播德之克。武皇以兵，而不以德。聚师万甲，悬磬四国。男悲远征，女泣夜织。死生其苦，木石其力。古无降城，顾乃重伤。城不可转，夷居无常。前有浊河，浊河自流；後有黑山，黑山自高。堙堑尸委，崩榛乌号。居者匪居，劳者荐劳。我思古人，疾首用搔。
    ○东渭桥铭（并序）
    七年冬十一月，观自京师适高陵，经东渭桥，窥渭之清，骇桥之雄，故作《东渭桥铭》，因以识之曰：
    天地不有大，孰见其小。圣人不有作，孰见其妙。惟渭之广，洪流浩渺。惟桥之永，赤龙夭矫。车者如户，舟者如徼。石成五色，天可补阙。木从绳直，地可梁绝。天地之险，舟梁之说。乃曰因人兴，不因人辍。鞭石既劳，架鼋更危。去危背劳，人莫之知。涂拥近郊，栋准绝涯。功成不争，道合其离。我去京矣，六府四维。不见钓璜，不遭坠履。牵牛独在，飞鹤双起。表其千年，涂归一指。故物有时行，功有时止。琢珉川上，日月终始。
    ○大夫种铭（并序）
    於戏！种知吴之可以取，知越之可以强，而不知身之进退存亡，沈吟踌蹰，以至於非辜。哀哉！斯繇淳德离披，衰世难维，故独正者不足以镇邪，独信者不足以塞疑。夫周公、孔子，圣人也，尚有彼妇之歌，《鸱》之诗，矧乎其下人乎！然齐桓公终任管夷吾，晋文公不疑五臣，数子者，竟能挈五霸之器，加二君之身。臣无所反侧，君无所短长。下冠列国，上尊时王。惟齐晋之区区，行何道而臻斯伟欤？殆非二君能推心於数子，俾数子得不失进退存亡者乎？使非句践既举全吴，乃授伯国，建国之雄，付种之能，必将南略海垠而率百蛮，北合诸侯而朝中原，提控吴越之邦，接踵桓文之勋。则句践为伯君，种为伯臣必矣。何尚乎浮洞庭，去故国，为天下之旅人哉？尝用种之谋若有之，思越人之力尚克之，苟天不永越年，越亦不爱种贤，越不能恤其允，种是以诛其身。噫！范生之书，未释於手；越王之剑，已承其咽。哀哉！且会稽之羞，非越复，惟大夫之复，大夫之死，诚长颈背义，亦大夫之非智。哀哉！询种之名，不登於三仁；求种之坟，不在於九原。勒石以备脱简，终古以慰枉魂。铭曰：
    姑苏之仇，敌国既亡，大夫何哉。不知其去，只知其来。子胥至忠，不信於吴。鸱夷知几，浩然乘桴。君胡役役，谋国遗躯。或曰不然，吉凶相宾。不有覆车，孰惩为臣。不有泛舟，孰为济人。道无全功，用有屈伸。冥然陈力，得於开卷。神能感我，仿佛如面。往者之悔，来者之宪。志於元石，将懋将唁。
    ○项籍碑铭（并序）
    铺周秦之颠亡，粲乎简册，吁！可骇也。惟秦失在暴，惟周失在弱，上慢下黩，政无纪纲。若然者，神灵不得不哀，世教不得不张。且天地不可以无主，故帝必诞，眷命不可以坐得，故有心者经纶。於是汉祖起於丰沛，公起於会稽，陈吴之徒自称乎假王。其馀揭竿而呼，争先刺秦者，如林如薮。於时乱浩浩，兵憧憧；风从虎，云从龙；三灵昏而四海空。公乃仗拨乱之剑，希当世之功。浮江而西，有壮士八千，χ鼓於舟中。吁嗟乎无人，谁御乎群凶。所以谋大业拯万灵而争雌雄者，独汉祖与公。遂号百胜之师，趣累卵之危，活赵歇，擒王离。十壁愕眙，一麾靡馀。然後飘锐气，耸利锋，扼秦关，怒汉公。因语曰：“损约则违人，固信则自违，恶取乎？”乃军鸿门，屠咸阳，鼎峙於神州，幅裂於四方，始退与汉祖东西而王天下，是知量不足，谋不长矣。然虽兵众於汉，战捷於汉，其後则有灵壁之败，太公虏；荥阳之围，纪信焚；广武之守伤其胸；固陵之役，挠其师。与汉祖龙虎相逐，干戈合离，五年之後，胜败乃知。是知兵之不可穷，物之不可终。天地否而开，云雷屯而通。故有三将溃围，孤军曷归。良马在御，美人在帷。楚歌夜闻，哀泣垂。遂饮帐中，申令麾下，镜分美人，飚举良马。晓漫漫，云茫茫。失道於阴陵，问津於乌江。其犹鱼遭网而游，鸟婴罗而翔，终不免矣。尚能合从亡之人，御追逃之兵，旗鼓指掌，鹅鹳邱陵，足罔不蹶，首胡不横，然始解马於舟子，结缨於死地。痛矣夫！何自慷慨斯焉之甚邪？而曰：“天实亡我，非战之罪。”何执而不寤哉？公实勇而无谋，刚而无亲，忌而信谗，暴而残人，是以人得蹈其资，兵得害其身。真自亡也，岂天亡乎？使公勇而能谋，关中可据矣；刚而能亲，诸将不携矣；明以察谗，奇计得施矣；恕而爱人，百姓乐推矣。若然，则举天下如转圜，何汉氏与二臣能计之哉？至如谋於汉者，昔其臣也，公实弃之；兵於汉者，亦其将也，公不庸之。故曰：“得人者昌，失人者亡。”噫！从始而言之，盖天理有素乎？故生项以静难，生汉以牧人：静难者授勇，牧人者授仁。不然，何鸿门阽而复持，成皋跳而复振，入关而缓来，王楚而骤归者哉？《释名》曰：“碑，悲也。”观尝寻《楚汉春秋》，见公帐中之歌，取而咏之，辄泫然而悲，爰刻石为文，多不究其终始。铭曰：
    姬孱而绝，嬴虐而灭。九阳郁结，九州О。必生圣哲，以起灭绝。维汉自丰，维楚自东。偕伐寇戎，反相战攻。战攻不罢，洎乎垓下。彼众我寡，龙死於野。
    ○周苛碑（并序）
    昔天丧水德，未有受命者，而刘项、之战方苦，残毒轧於生民。御史大夫周苛，世籍於沛，始汉祖起而随焉，时汉祖以新厄濉水之围，而遽保荥阳。楚人四面攻之，内无完备，忧难持久，用将军纪信计而汉祖免。命周苛守後事以御外敌，敌知其危，并力荡摇，哀哀遗军，创痛如积。虽授之以利兵，У之以坚甲，而莫能起。非爱死也，力不堪也。故城覆於项氏，项氏毅然鹰瞬，爨大鼎於宇下。谓苛曰：“请封三万户为上将军，军之政，自不谷而下及卒乘，皆听其所为。不从则烹，决无疑焉。”公怒甚色作，视羽而咳之曰：“吾闻不善者善人之资，今天将锡汉。故泯天下以乱，救乱者师，是用汝资之。不即倒戈请命，兵绝若倾，汝死无日矣。且秦政反道，歼灭六国，天人含怒，噍类不留，今汝之业不足侔秦，而罪侈於秦，曾不知天以阴骘兴丧与夺，而犹与汉争锋，且若战数胜，攻数克，非若能也。天厚其恶，恶厚将崩，何得长哉！”项氏恚公之不屈，而耻其诡己，怒声如乳虎，指左右ㄏ公於沸鼎。公奋身不顾，蹈鼎而卒。呜呼！糜躯冀於不朽，不朽者在乎立节，立节者在乎处死，处死者在乎显主。主显节立，独苛有之。与夫由余授戈，宏演内肝，不殊也。初苛杀魏豹，可谓无人薄我，及拒项氏，岂非临难不苟免邪？观感公之雄果，而史无传记，敢镂幽石，以承阙文。其辞曰：
    龙战未分。崩雷泄云。雷崩云泄。其下流血。荥阳攻急。介士涕泣。赤帝徘徊。惟公在哉，秉心慷慨。处死不改。沈沈积冤。千古奚言。纪公光烈。系史之阙。
    ○赵壹碑（并序）
</div>
    <div class="pagination">
<a href="全唐文_page308.html">上一页</a><span>...</span><a href="全唐文_page304.html">304</a><a href="全唐文_page305.html">305</a><a href="全唐文_page306.html">306</a><a href="全唐文_page307.html">307</a><a href="全唐文_page308.html">308</a><span class="current-page">309</span><a href="全唐文_page310.html">310</a><a href="全唐文_page311.html">311</a><a href="全唐文_page312.html">312</a><a href="全唐文_page313.html">313</a><a href="全唐文_page314.html">314</a><span>...</span><a href="全唐文_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
