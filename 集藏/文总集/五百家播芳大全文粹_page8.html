<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 8 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 8 页/共 129 页</h1>
    <div class="content">　　天正纪月昴陆司辰流爱晷于圭躔集祥灵于缟顷【中贺】恭惟皇帝陛下至仁茂育昭徳敷闻绥万寳之屡丰纳羣元之俾夀坐堂更朔罄防丛禧一阻班联五迁盈朏恪守外符之谨长懐左墄之华
　　贺十二月旦表
　　星舍回躔月音穷琯五种班而载耨七驺驾而于畋【中贺】恭惟皇帝陛下乘正膺图建猷顺古渐车文而薄海拥瑞福以如山告朔诞颁迎年永向臣近违涂戺遐奉防书造雝羽以无堦傃云裘而增企
　　驾幸
　　贺车驾幸秘书省表　　　　吕伯恭
　　东观书林久徯汉仪之覩西昆册府载瞻周驭之临嗣三纪之闳摹轶百王之盛节【中贺】窃以斯文崇替与世降升自我祖宗严载籍萃藏之地于时典册踵乘舆游幸之书从容箴诲之求广大畯良之聚炎图再造华省一新爰亲御于后文用仰绳于前武重明善继太极丕承乙夜牍陈念初载网罗之不易昕朝班入思中兴储养之有原乃临三馆髦彦之躔爰展列圣图书之奥帝晖下瞩光荥河温洛之藏天藻昭垂跨过沛横汾之咏湛露示醇醲之恵承云宣纯绎之音一日万几曾靡斋居之暇九流七略独烦清跸之留盖以恢稽古尚徳之风夫岂为饰治乐成之举声名布濩庆赐汪洋恭惟皇帝陛下秩序邦经裁成王度多闻将求建事既恵顾于简编大亨所以养贤复均朌于肴醳羣志兴起雅道流行臣等服在具僚身逢昌会献从臣之颂敢扬厉于鸿休近天子之光请具宣于徳意臣无任
　　贺车驾幸太学表　　　　　　苏子瞻
　　辇回原庙既崇广孝之风幄次儒宫复示右文之化礼行一日风动四方【中贺】臣闻五学之临三代所共盖天子不敢自圣而盛徳必有达尊在汉永平始举是礼虽临雍拜老有先王之规而正坐自讲非人主之事岂如允哲退托不能奠爵伏兴意黙通于先圣横经问难言各尽于诸儒恭惟皇帝陛下文武宪邦聪明齐圣大度同符于艺祖至仁追配于昭陵爰举旧章以兴盛节臣早尘法从久侍经帏永矣驰诚想闻合语于东序斐然作颂行观献馘于西戎
　　贺车驾幸太学表　　　　　　苏子瞻
　　济济多士灵承上帝之休雍雍在宫服膺文母之教风传海宇庆溢臣工【中贺】臣闻学校太平之文而以得士为实经术致治之具而以爱民为心心既立而具乃行实先充而文斯应永惟坤载之厚辅成天纵之能惟使文子文孙莫不仁故于先圣先师无所愧恭惟太皇太后陛下忧深祖构徳燕孙谋黄裳之文斧藻万物青衿之政长育羣材岂惟鼓舞于士夫实亦光华于史册臣冒荣滋久被遇最深外告成功行喜鸮音之革中修潜徳孰知麟趾之风臣无任
　　贺车驾幸太学表　　　　　石敏若
　　三千璧水放自国中万里蜺旌来从天上升阶奠爵而搜举坠典横经赐坐以光辉诸生自然草靡而风从孰不鸢飞而鱼跃【中贺】窃以增员广舍自汉而下莫如唐养老乞言田尧以是传之舜削画饼虚名之科举恵赢粮往学之衣冠在太平时皆盛徳事前古盖尝有意卒无成功元丰未暇尽行留待今日恭惟皇帝陛下与天无极如日之升谓命乡论秀告于王而化民成俗必由学夙严保衞祗谒儒宫有司洒道以清尘观者骈肩而累足云开东幄建黄屋以亲临鹭集西雝望翠华而再拜士气鼓翮欢声涌泉岂特夏曰校而周曰庠矢其文徳将使戎在西而狄在北懐我好音臣目覩天书心存魏阙起太史滞留之叹嘉会难逢献周王夀考之诗遒人未出











　　五百家播芳大全文粹卷一下
　　钦定四库全书
　　五百家播芳大全文粹卷二上
　　宋　魏齐贤
　　叶　棻同辑
　　表
　　籍田
　　贺籍田表　　　　　　　　　赵徳庄
　　农祥晨正调元气于孟春千官景从乘时龙于千亩肇新容典翕受纯禧【中贺】窃以祈黍稷以劝耕共粢盛而致孝晚周残缺礼不见者百年炎汉缉熙诏始行于三世自时厥后旷代仅存职既失于甸师论多淆于博士若稽治古繄我太宗规吉壤于朝阳标纪元于端拱遹追来孝载更累圣之传讲议洽闻允属中兴之运顺导东郊之令躬勤南面之尊出穜稑于掖庭肃门闾于宫正绀辕黛耜驻天步于青城华盖金根旋日轮于黄道神灵降格乐奏洽和迄成贵贱之班式懋耕耘之劝恭惟皇帝陛下敦修大本搜举懿文斲揉教民世仰神农之圣饯賔分命人知尧舜之心于昭亲率之诚益显太平之盛臣拘縻外守阻望清光播谷惟时遐想载芟之什力田可举愿赓宣布之诗
　　贺籍田表
　　孟陬协纪方钦授于人时太史戒期爰躬耕于帝籍有严熙事茂辑纯休【中贺】窃以天田九星象着耕耘之应农舆三盖礼为恭俭之先考周制以仅存求汉章而既逸永平鼎盛徒赐食之有闻开元亟行始进仪之粗见洪惟皇祖丕阐祲容建崇礼之通门敞思文之秘宇作为元纪敷锡宥恩事皆集于大成谋遂贻于继圣恭惟皇帝陛下勤劳稼穑损益古今郁鬯实彞俨朱纮而祗祓洪縻在手抚缥轭以周旋既屈帝者之尊益明天下之本然兹懿典罕值中兴虢公之谏永世以贻讥宪宗之仪半途而弗举光于往册独我泰辰臣衔命江湖驰神观阙粢盛醴酪仰宗庙之孝思黍稷稻粱助田畴之庆赖
　　贺籍田表
　　青坛祗祓俨万乘以尊临黛耜爰兴举三推而躬劝欢传华旦风动绵区窃以籍乃借民周雅述载芟之训冕而从亊戴经垂秉耒之辞不惟敦厐纯固于是乎成抑亦醴酪粢盛于此乎出考之往牒具有明文故孝武颁诏于东郊章帝亲巡于懐县岂止一时之称美实为千古之流光挺上圣之中兴修缛仪而肇举凡居涵覆孰不欣愉恭惟皇帝陛下大徳时乘多能天纵尽挽云间之河汉洗空天下之干戈南北交通书文混一肆念黎元之众未知稼穑之艰爰择元辰用勤终亩丕显先农之祀于昭重谷之诚千耦其耘伫庆康功之即万邦无斁永歌嗣嵗之兴某叨守偏方幸观盛亊书颁一札已闻天语之叮咛麦秀两歧愿继前贤之彷佛
　　恤刑
　　贺恤刑表　　　　　　　　张全真
　　秉箓御天属圣神之在运对时育物均雨露以布慈繄畏景之方隆闵祥刑之未措上婴宸虑涣发诏音邈及逺方一清幽圉【中贺】窃以泣辜流念见大禹之至仁扇暍轸懐仰周文之懿范钦惟前躅垂裕后王于皇本朝比迹振古恭惟皇帝陛下尧仁冒逺舜智烛幽欲跻羣物于太和不忍一夫之失所故雷号风令期四海于无刑玉律金科庶有生之难犯蠢兹未革尚干有司惟深恻于炎歊重自罹于囚系或匪惟良之吏必兴惨狱之嗟特颁细札之丁宁痛谕守臣于钦恤臣敢不俯勤夙夜仰副哀矜播厥官僚谨兹讼狱职惟宣化躬佩服于训词国无寃民庶导迎于善气
　　贺狱空表　　　　　　　　　赵承之
　　好生之心本天地之大徳措刑之效乃帝王之极功茂实频仍舆情踊跃【中贺】窃以盛徳在火金石或至于焦流南风之薰黎庶相趋而悦怿夏日可畏也如此圣人于刑曰恤哉然而扇暍之劳既乖于博施泣之感徒厚于责躬曾未若庚三伏以在辰狱一夫之无有古寥寥其鲜矣今数数而见之此盖伏遇皇帝陛下外布汤寛中勤舜察钦若丹书之慎恻然赤子之怜既摩义以渐仁因迁善而逺罪克底胜残之绩屡彰首善之民臣方防云天讵施涓勺兹用凭于帝力不犯有司虽无徳于都人式歌且舞
　　贺上元狱空及不拾遗表
　　春元三五之朝民无犯法王畿众人之所路莫拾遗凡履地以戴天皆舞手而蹈足【中贺】窃以俗繋时而薄厚性因习以污隆空圄厯年周成王乃能去杀遗金当道乐羊子其犹动心矧都邑方盛于遨游而车马相追于暮夜向隅或泣不乐将致于满堂以闇而投所盻固多于明月而乃尽虚囚系争效寳珍臣庶式讹莫丽臯陶之罚懦顽相勉竞慕伯夷之风昔所未闻今方创见此盖伏遇皇帝陛下圣恩不冒神化旁流刑本期于无刑信未施而已信顽嚚感格防耻兴行既首善于京师将纯被于天下跻诸夀域登以春台臣猥被阙员误当剧任甫阅政条之顷仰防帝力之深何以鞭笞莫措赵张之术幸观辇毂悉为尧舜之甿
　　贺狱空表
　　尧舜性仁民日迁善成康刑措史不絶书凡有耳目之见闻不胜手足之舞蹈【中贺】窃以中都浩穰在止辟以尤难长夏郁蒸虽佚居而犹病无有一人之狱适丁千载之期恭惟皇帝陛下独运离明躬行干健如曰不辜之杀宁失不经推吾所爱之人及其不爱曾旬月之未几致囹圄之屡空逮于畿赤之间举絶缧絏之系符瑞数兴于草木货财耻拾于道涂厯春夏以滋多累百千而未已臣获寛吏责仰冒天功得以驽钝之姿坐承嘉美之化沈朱李于寒水共乐清时鞠茂草于圜扉殊多暇日
　　贺寒食狱空表
　　千里之畿刑诛不用一月之内囹圄再空父老未省于见闻中外相趋而鼓舞【中贺】窃以徳可兴于有耻法徒禁于已然如曰得情固非曾子之勿喜与其聴讼未若仲尼之使无况兹浩穰之区乃叶阳春之序昔无留狱正然辇毂之灯今靡系囚方禁闾阎之火当嬉游行乐之际逢太平止辟之期实旷古所未尝乃接踵而相继此盖伏遇皇帝陛下以民为体其仁如天力推恵养之恩坐成忠厚之化凡爰书之过误多所平寛毎中防之丁宁具形恻怛善良草偃奸慝晛消路得遗金献寳复闻于数四涂逢画象相望何止于千年既懐不犯之心将致可封之俗臣幸承官乏获覩圣功已日乃孚考易辞而犹信期年而化騐史册以何迟
　　贺狱空表
　　至徳动天雨泽霄降深仁逮下囹圄昼空道本繋于圣神福乃归于黎庶欢声盈耳和气塞朝【中贺】窃以四十年而无刑周昔盛矣千余年而复古宋今继之偶春序之愆阳轸帝居之旰食躬纾寳墨之妙敕无庶狱之留诏札未干云霓奔走纶言既布田野沛霑致辇毂以肃然无缧絏之系者逮于甸服陶我皇风六邑陈狴犴之灵三县落草木之瑞好义益兴于酂鄙拾遗争効于货财尝旧史之传闻乃此日而亲见此盖伏遇皇帝陛下顺帝之则与天为徒以文王之小心急虞舜之先务虽奏谳之委曲未始忽忘至断之锱铢类从末减民识知于恻怛俗愧耻于顽嚚故于宪章靡所抵冒臣猥尸官亊莫措吏能钩距无奇敢比踪于广汉桁杨不用幸息谤于庄周
　　祥瑞
　　九鼎　元圭　玉玺　日有承戴　醴泉　甘露河清　瑞禾　芝草　红盐　神降　祥光　雨雪
　　贺九鼎成表　　　　　　　　张全真
　　王春启节阳徳布和粲仙掖以凝辉绚龙文而发彩懽弥海宇喜溢民心【中贺】窃以文鼎出于山川甘露零于草木而前王已为盛亊儒臣载于信书以彰不世之珍符以示无前之伟烈未见圣谟独运寳器载成天鉴潜通殊祥荐降有如今日夐絶前闻恭惟皇帝陛下大明烛于万方丽泽洽于四海嘉生繁植协气薰蒸显当天地之心密契神明之徳故得九牧之金制器五色之瑞腾文神物防持岂止黄云之下覆灵仙降格且曕白鹤之来翔光播无穷允昭至治某邈居江介叨领郡章职在承流恭布十行之诏心存将美欣逢千载之期
　　贺元圭表　　　　　　　　晁之道
　　恭临路朝只受大寳神祗并贶日月增明于是伏覩唐虞之隆盖莫能窥天人之际【中贺】窃以羲皇而降典谟所传稽徳与功惟尧及禹既凝庶绩用作元圭帝惟宠加后亦时保陋汉唐之制作乃伏不彰逮神圣之盛隆弗求自至因时展采揆古创仪考阳复之休辰膺天受之丕贶于昭盛典允属昌时恭惟皇帝陛下徧覆仁天秉执慈寳黎民于变追放勲之文章六府孔修掩夏王之勤俭是锡神物以昭圣功揆厥本原孰与伦拟接千嵗之统且方比迹于三皇上万年之觞又将均福于四海
　　贺元圭表　　　　　　　　　赵承之
　　盛徳当天寳圭出地茂对阳来之吉丕承帝锡之严既跨周以越商遂踵尧而配禹【中贺】窃考载籍逖观古初厥惟符瑞之兴必有精祲之感伏藏蔽慝在昔既逺矣光明发见而今乃赫然盖右助于昌期示章明于景贶恭惟皇帝陛下九族既睦六府孔修海无逺而弗渐河不约而自翕克臻兹祉用相厥成臣欣覩盛仪怅居絶塞冕而执玉想天表之颙卬拱以向阳极葵心之踊跃
　　贺玉玺表　　　　　　　　　李成季
　　大明当宁百辟趋朝翼赭案以前登发金箱而跪进灵光焕耀虹气属天妙刻蜿蜒龙文照日作干安之乐奉天子之觞诞布宥恩敬谢宗庙庆流海宇懽动人神实旷古所未闻宜四方之来贺【中贺】窃以明徳在御嘉应并臻盖天将有示于人故地亦不爱其寳至神变化非意所知和气薰蒸为时而出惟珍符之肇见锡景命以来崇眷懐本自于帝心追琢疑非其世造学者之辨无以稽诸史玉人之巧莫能喻其工不必论前世之所遗要非值圣人而不见恭惟皇帝陛下仁孝率考严恭亊天朝廷治而庶官修隂阳和而五谷熟百神协相四海乂安宜保无疆之休以称甚盛之徳灵芝朱草非难致之物神鼎丹甑不足効之祥非假秘文孰昭休贶昔尧享封人之祝汉闻嵩岳之呼曾未若躬承受命之符永为守国之器圣作明述方启佑于千龄史书乐歌将有辞于万世
　　贺日有承戴二气表　　　　　赵承之
　　庆符昌运瑞霭祥氛有日观瞻含生鼓舞【中贺】恭惟皇帝陛下密参覆焘妙极照临正色而朝廷尊清心而天下治百辟无有内外罔不钦承四海至于要荒率皆欣戴故依赖而托喻示絶后以光前臣欣遇盛时怅拘极塞休嘉稠叠信禹智以难名文曜昭章若尧明之可就
　　贺太阳不亏表　　　　　　　赵承之
　　薄蚀之祥既形于推测销复之应遽騐于回移盖天意至于不违非圣人孰能与此恭惟皇帝陛下式是四国抚于五辰循轨之祉屡彰扬光之符昭假偶此经行之度适当交会之期惟徳可以胜妖而日为之不食瑞超古昔喜动神人臣幸际休辰获闻大庆莫展造庭之贺苐深击壤之情
　　贺太阳不亏表　　　　　　　葛侍郎
　　官占常度前知阳照之当亏徳动苍旻俄见蚀分之不既清台袭吉薄海腾欢恭惟皇帝陛下道契乾元功参离照抚寖炽寖昌之运得寅賔寅饯之宜惟圉月适届于正阳而灵曜乃侵于内壤圣躬修行天鉴储休如月之初光尚全于半璧自天申祝福永固于丕图
　　贺禁中出醴泉表　　　　　　赵承之
　　盛徳当天寳泉出地节彼名山之麓涣然灵液之滋瑞迹昭明欢声震动【中贺】窃惟润下之为徳固善利而不穷虽应物以逶迤若无难者然乘时而开塞如有待焉夫惟至明甚盛之辰乃获自然非常之应方王师之具集偶挽汲之未丰人或望梅窃効崎岖之智神方抉石自开甘美之源精祲之交着騐如此恭惟皇帝陛下博厚配地清明在躬极精意以礼百神竭孝思而奉清庙桥山祖考将谒欵以荐诚王屋仙灵遽发祥而献瑞盖水性之咸得致泉源之自通仰观圣躬灼见天意臣生逢盛际目覩竒祥法从相趋阻觌朝仪之盛殊廷在望实霑帝泽之余
　　贺甘露表　　　　　　　　　赵承之
　　盛徳至矣燕及皇天零露湑兮震于珍物惟滋液渗漉之富当蜵蜎蠖濩之严祉福着明见闻踊跃【中贺】恭惟皇帝陛下秉执干妙经纶政机垂拱视朝既毎勤于中昃宣和御殿不自逸于燕闲盖雷声渊黙之所以神亦文经武纬之由此出备列学士侍从之职大集御府奇秘之书写方丈于海中搆广寒于天上序协而璿玑察气和而玉烛调用感格于殊祥以发挥于嘉瑞初厌浥而非雾乍甘美以如饴厥壤可游岂必待木兰而后饮维徳其物固知非仙掌所能承精祲之交影响如此而臣幸因官列偶直殿庐获拱舜瞳粗识天顔之喜当书尧典愧无史笔之长
　　贺河清表
　　后只秩祀适陈母事之仪坎徳开先时荐河清之瑞表非常之景贶昭至徳之精通凡在见闻孰不欣忭恭惟皇帝陛下诞扬基命钦率元谟得虞帝之执中体成汤之秉哲人文焕而允穆圣风衍而普和名山既升集四灵而为畜万物咸赖顾行苇而不伤恬淡宅中雍容垂拱天鉴丕徳启真箓以合符民戴上休奄神区而望幸讲求茂实俯询佥同增修邓上之宫竚发襄城之驾威仪浸盛兼商辂以齐驱福应骈臻岂汉鼎而専美惟域中四大地得一以攸宁天生五材水润下而为利稽九河之既道冠四渎以称尊抱睢壤以萦回合汾源而奔注舟师振楫几汨于泾泥川后静波俄澄于江练连银汉而共色侔浪井以成文三门缓激箭之流百丈见纎鳞之戏荡邪却秽挹之无逊于甘泉荐洁明馨用之可资于酒实千年之庆会同万世以延洪臣等将侍严祠获观丕应顾缙绅之士已拜于封章止旬浃之间又窥于列奏愿示在庭之着位式昭希代之殊祥
　　贺瑞禾表
　　至徳昭升竒祥显见福禧稠叠遐迩懽呼【中贺】窃以天地有自然之符木石盖无情之物方瑞禾之出晋俄吉命之彰吴在寳训可谓丁宁岂常理所能推测恭惟皇帝陛下恩被动植孝通神明力恢行苇之仁躬致驺虞之应克臻景贶用告丕平臣逺将边屯阻趋禁闼窃覩殊尤之庆倍深踊跃之诚
　　贺芝草表　　　　　　　　　赵承之
　　睿泽旁通珍符并贶庆超今而冠古喜际华而接夷【中贺】窃以异亩产同颖之祥一年见三秀之祉自昔皆以为上瑞于史罕得而屡书固未有合二美之殊尤种一气而生发夫惟地不爱寳所以民无能名巍巍之功赫赫如此恭惟皇帝陛下天化地育云行雨施道该形器之先治轶典坟之上故其效见每必瓌奇臣属将边屯阻窥禁闼梦想千官之集声闻万嵗之呼
　　贺左藏生芝草表　　　　　　赵承之
　　九功协序震于动植之珍三秀发祥茁彼货财之府自天降福率土均欢【中贺】钦惟地产之饶积此国储之富转输云委轮奂鼎新比增帑藏之区方差甲乙之次仰烦睿藻诞锡宸章粲奎壁之光辉防金帛之气象仍亟颁于中防俾大发于滞财予取予求浩钱流之满地我任我辇争捆载以归家恵深浃于舆情喜顿招于和气黙兴地寳示允天心此盖皇帝陛下用义理财以仁济众虽草木之微细毎禁牛羊欲菽粟之均通皆如水火上帝识知其恻怛下民感激于爱怜故于出纳之司获此神明之贶煌煌其质炳炳厥符臣猥以庸虚谬当典领袭六经为七愿纪瑞于史官呼万嵗者三敢効诚于嵩岳
　　贺红盐表　　　　　　　　　赵承之
　　圣神受命冠古超今川渎炳灵产祥降嘏盖昭示于景铄以大赉于羣生【中贺】伏以润下作咸实资恵养熬波出素厥有由来讵闻皦尔之珍效此赫然之瑞盖必有无前之绩故能兴不世之符此盖皇帝陛下道企堪舆政平水土独奋至刚之断力回既倒之澜天无私而益亲地有寳其敢爱臣方乘边障阻造阙庭贡篚当前想羮梅之骤美炎精协序騐火徳以弥昌
　　贺王屋山天尊降表
　　盛徳感通上真降格金简玉札自古莫窥风马云车乃今亲覩【中贺】窃以先朝秘殿肇帝祖之躬临近嵗南郊赫众星之丕应盖已和同而无间固宜陟降而弗违非圣孰能实天克享恭惟皇帝陛下力行慈寳深体道枢事帝极其肃祗震于神物保民达乎仁爱播为颂声方当定鼎于陪都载辑封峦之盛典仍即仙山之胜复曕飚驭之游虽申锡于休祥可揆知于帝意臣久参从槖逺守州符阻陪来贺之班第罄无疆之祝
　　贺明堂及万嵗山祥光表　　　汪彦章
　　帝宇联华神光并焕方真人御极游隂阳造化之功故瑞祲浮空出日月照临之上观噡莫测呼舞惟均【中贺】伏以周家开重屋之基黄帝起明庭之壤九筵五室盖天人精祲之交万壑千岩本仙圣游居之地暧即穹窿之表肆呈纷郁之珍交缥缈之云龙度骈阗之风马虽境分南北相望丹禁之中然时厯昏昕皆协素秋之半兹盖皇帝陛下夙夜基命清明在躬包两仪于泰定之先饰万福以昭回之象乃格层霄之应坐瞻羣爝之光恍若壶天金成宫阙浩如玉海虹贯山川矧藁街大献之辰仍桂魄将圆之夜融融佳气示鹓行瓌伟之观肃肃灵氛生羽卫清虚之想亘古无有非今孰能臣等幸服迩僚欣逢嘉贶屑然有见陋祠坛三烛之祥赫尔方兴明寳厯万年之庆
　　贺雨表　　　　　　　　　　王禹偁
　　自秋以来时雨不降遇灾而惧至诚爰祷于上元有感则通甘泽忽霑于下土农登有望朝野同懽【中贺】伏惟皇帝陛下七政咸齐五行为质寅畏昊穹之命焦劳刑政之源一昨妖彗告灾丰年失望宿麦播而未茁旱云垂而不霑陛下靡爱斯牲徧走羣望降廷臣而决狱御便殿以録囚御笔摛文乙夜引万方之罪清词沥恳经旬祈五福之宫惟徳动天而天不违至諴感神而神受职向夕而月离于毕崇朝而云上于天散丝徧洒于焦枯比屋重兴于耒耜岂止小康之兆将书大有之年尧眉舒八彩之颦免贻臣辱舜乐复九成之韵大悦民心凡在含生同知大赉臣为霖寡术和鼎备员方期册免之文以塞燮调之咎处台司而愈愧荷圣感以弥深
　　贺雪表　　　　　　　　　　王禹偁
　　腊者四时之暮所以成嵗功雪者五谷之精所以滋农亩实上元之垂祐表圣主之忧民凡在昌期共欣嘉瑞【中贺】恭惟皇帝陛下勤劳庶政钦顺天时因百姓以为心思跻夀域虑一夫之不获常若纳隍而自秋徂冬密云不雨陛下念兆民之稼穑忧七庙之粢盛彻金石于尧轩减荤氊于舜甑而又京师之内鳏寡之徒大颁金帛之资用拯饥寒之累靡神不举有感则通遂令六出之祥大副三农之望连宵委积徧野霑濡彰圣徳以弥昌书有年而无愧臣方居假告忽覩休祥虽慙调燮之功但乐丰登之极
　　贺雪表　　　　　　　　　　葛侍郎
　　同云弥望布清灏以垂隂密雪应期协康年而呈瑞载涂流咏薄海腾欢恭惟皇帝陛下体御至神斡旋元化抚五辰而致顺阅众甫以咸宜致兹六出之祥来应一阳之飞花剪水舞青女于萦空亘陌连阡竚黄云之若接臣承休天陛庇职台司奉万夀之觞防祝延洪之算引七星之履敢言燮理之功
　　贺雪表　　　　　　　　　吕伯恭
　　蠖濩蜵蜎穆若清都之邃联翩飞洒暠然丰乐之祥璀璨宸居昭融休气恭惟太上皇帝陛下黙调玉烛髙眂珍台成性存存虽独观于虚白为众父父未庸释于黎黔顾圭璧之错陈睠仓箱而载怿臣邈居下土絶跂寥天游藐姑之山既瞻氷雪占曾孙之稼豫庆茨梁臣无任
　　贺雪表　　　　　　　　　吕伯恭
　　皇极之主畴既叙于时寒丰年之冬兆先占于积雪缤纷六幕贲冒九围恭惟皇帝陛下绥靖嘉师财成元化严凝西北敛义气以方升疆理南东曕同云之已合瑞呈禹甸喜溢尧衢臣等幸际昌辰欣逢休应授简而居客右虽慙梁苑之词为乐而与民同请上齐宫之对臣无任
　　奏捷
　　贺讲和表　　　　　　　　　岳少保
　　臣伏准赦书节文金人许割河南地归本朝者观时制变仰圣哲之宏规善胜不争实帝王之妙算念此艰难之久姑从和好之宜睿泽诞敷舆情胥悦【中贺】窃以娄敬献言于汉帝魏绛发防于晋公盟墨未干歃血犹在俄驱南牧之马遽兴北伐之师盖边衅不常而词轻寡信莫守金石之约难充谿壑之求图暂安而解倒悬犹之可也欲长虑而尊中国岂其然乎伏惟皇帝陛下大徳有容神武不杀体干之健行巽之权务和众以安民乃讲信而修睦已渐安于境土喜想见于威仪臣幸遇昌期获亲盛事身居将阃功无补于涓埃口诵诏书面有惭于军旅尚作聪明而过虑徒懐犹豫以致疑谓无事而请和者谋卑词而益备者进愿定谋于全胜期收地于两河唾手燕云终欲复仇而报国誓心天地当令稽首以称藩
　　贺安南班师表　　　　　　曾文肃
　　臣某言伏覩广南荆湖路安抚使司劄子已克伏交趾了当班师者犷俗乱常敢干天讨偏师问罪罙入塞庭戮其酋豪拓我疆土欢倾万宇威慑四夷【中贺】窃以安南一方舆地千里世受爵宠列为翰藩属传嗣之童昏有擅权之奸慝遽为畔援自取灭亡廼申命于虎臣俾肃将于师律运筹决胜受神算于庙堂折馘执俘献凯歌于宗社成儁功于不日迈振古以无前此盖伏遇皇帝陛下大智日跻沉机天纵赫然一怒举必万全咏采芑之南征固无惭徳劳出车之还率亟有肤公岂惟厎定于遐荒抑足震惊于戎幕
　　贺斩防离不表　　　　　　　汪彦章
　　王旅徂征犂庭沙漠种酋就殪函首京师伟哉宗社之休永矣车书之一涓辰大献罄宇交欢【中贺】臣伏以天下为家既靡殊于疆界圣人去恶当务絶其本根惟北荒传袭之区异中国衣冠之俗逢时休盛举国震惊悉主悉臣来袭汉仪之旧实墉实壑率循周典之同蠢兹遗孽之妖敢肆怙终之恶介山溪而负众盗名字以欺天爰驱乌合之师力抗鹰扬之旅乃烦四校之出不遣只轮之归既首戮于鲸鲵仍悉除于蜂虿征而不战聊麾荆柄之幡枭以示惩永震藁街之邸恭惟皇帝陛下与天同大视古无前运五季以精神之余玩四夷于股掌之上虽游魂之倔强难假息于须臾坐令丑类以寒心常若神兵之在部臣侧闻盛事阻造外庭登乔岳以告功虽负史谈之叹斩郅支而衅鼔敢忘班固之铭
</div>
    <div class="pagination">
<a href="五百家播芳大全文粹_page7.html">上一页</a><span>...</span><a href="五百家播芳大全文粹_page3.html">3</a><a href="五百家播芳大全文粹_page4.html">4</a><a href="五百家播芳大全文粹_page5.html">5</a><a href="五百家播芳大全文粹_page6.html">6</a><a href="五百家播芳大全文粹_page7.html">7</a><span class="current-page">8</span><a href="五百家播芳大全文粹_page9.html">9</a><a href="五百家播芳大全文粹_page10.html">10</a><a href="五百家播芳大全文粹_page11.html">11</a><a href="五百家播芳大全文粹_page12.html">12</a><a href="五百家播芳大全文粹_page13.html">13</a><span>...</span><a href="五百家播芳大全文粹_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
