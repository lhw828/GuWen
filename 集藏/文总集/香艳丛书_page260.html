<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 260 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 260 页/共 467 页
  </h1>
  <div class="content">
   于是轮回人道，作民间女。幼失怙恃，为族人鬻入青楼，送旧迎新，受诸苦恼。自念前生造孽，伏罪靡穷，今幸得为人，当养晦修身，藉以补过，于是益加省察。居数年，芳名大噪。王孙公子，急掷缠头，共甚嬖之，供奉备至，每不忍拂其意。有某公子者，吴下之豪宗也，视钱财如土苴，任意挥霍。见女艳之，连宿数宵，备极缱绻，于夜合资外，赠遣无算。继而成啮臂之盟，拟以金屋藏娇，许身价五千金，行有日矣。盗党铁臂张三者，以矫捷称，久闻女富，并涎其美。一夕，探知某公子已畀千金，作定礼，跃然起曰：“此其时矣！”纠党往劫，搜女不见。女伏床后，现其足，遂得之。褫其衵衣，拟迭淫之，女大号不从，被刃死。 
　　冥君后令转世为某巨家公子，名富郎。年少聪颖，玉貌翩翩，弱冠入邑庠。前因未昧，修省弥虔，事堂上以孝称。父母殁，抢地呼天，几欲身殉。自念千钧一发，后嗣尚虚，因顺变节哀，留身以报。会境中水灾，鸿雁流离，沟读充满，遂毁家以施赈，所全活者无算。一日为仇家所陷，贿盗诬攀。妻美而贤，闻之悸甚，遍求戚友设计保全，卒无有大力者。束手无策，遂诬伏系狱中。半年部文咨省，论弃市。临刑之日，轰动衢路。妻适怀妊，缞绖往祭，哭不可仰。祭已，泣语叮咛，旋出小刀薄如纸，在夫前自刎其喉。刀以毒药锻炼，立毙。富郎睹之，心似箭攒，肠同刀割。极声而呼曰：“某前生之罪，迭报数生。今刻意修行，似可稍从未减，何乃愈受愈苦，尚无已时耶！”于是放声大恸。但闻耳畔呼曰：“君其梦魔耶？盍醒休！” 
　　开眸审视，身在寓中。一灯荧然，天已将曙。闻邻室羽士，已自起汲水，炊黍为粥。火熄，拾马通吹之，击竹而歌曰：“天清清兮地宁宁，何世人各有志于飞腾。嗟一朝之挫折兮，遂奇险之频经。幻境都由心造兮，盍俯视齐烟九点之青。”又歌曰：“天苍苍兮地茫茫，何前因后果之匆忙。嗟报应之不爽兮，歧途趋而正道忘。历三生如一瞬兮，尚未熟吾半勺之黄粱。”徐闻而心动，知其为异人，亟趋出相见。羽士睨而笑曰：“昨夕之游乐乎？腹中得毋稍饥，能从我食一瓯双弓米乎？”徐亟下拜，愿请受为弟子。遂屏弃一切，从羽士云游，不知所终。 

　　淞滨琐话五 
　　乐国纪游 
　　康城诸生安若素，少有才名。性豪爽，善诙谐，每出一语，辄倾倒四座。顾自命甚高，有不可一世之概。尝曰：“人生当壮岁，不能展翮凌霄汉，登玉堂，直入金马门，置身通显，便当乘槎泛海，学司马迁、张骞汗漫游，浮溟渤，升崆峒，寻河源，贯月窟，用以自豪。安能以七尺躯老死牖下哉？”会其父谒选，得浙之天台令，命偕眷属赴任。初至时，亦甚喜。继见宦海风波，时多险阻，叹曰：“此苦海也，安可沉迷郁郁久居此哉！”日思赋渊明之归去来，未果。久之，渐与邑之名士稔。偕游天台雁荡诸山，称为神仙窟宅，徘徊匝月不去，冀有所遇。无何，父解组去官，归隐林泉。清风两袖，家日益贫。生乃橐笔走燕赵，历黔滇。所如多阻，落落不偶，倦游将返。 
　　途遇友人自海外归者，为述异域风景，历历如绘，心羡焉。苦无赀，以书画鬻于市，藉充旅橐，遂附海舶行。过黑水洋，遭飓风，舟覆身堕，随波逐流，■⑺葬鱼腹。俄而风愈猛，卷其身入空际，飘扬不知几千万里。堕于地，心殊了了，而惫不能起。伏移时，觉有人击其背曰：“子海外之游乐乎？”开目惊视，一道士立于侧，生欲言，不能。授以一果，入口酸涩殊甚，甫下咽，便觉精神焕发，饥渴顿解。拜问道士何人，答曰：“我橄仙也。”生素不信，以为妄。道士曰：“子崛强犹昔，安望适彼乐国耶？”生异其言，拜求指引。道士掷白练于地，拉与同登。忽腾空起，御风而行，奔马不能喻其速。俯视下界，人如蚁而山如垤，了然可指数。顷之曰：“至矣。”练遂落。视其地，平沙旷莽，夐远无垠。问何处，答曰:“此窘乡也。”生惊曰：“子言适乐国，胡为至此？”道士曰：“迂哉！天下有不苦尽而甘回者乎？子姑耐。”生再欲言，道士已杳。由此日坐是乡，窘迫无计。赖仙果在腹，不寒不饥。遂惘惘独行，忽见雉堞巍然，高矗半空，急趋诣之。见城上黑字大如斗，曰：“愁城”。逡巡入，则雾黯风霾，惨无天日。往来人民，疾首蹙额。问以语，不答，欷歔而已。不得已，投店休止。久渐习惯，视贫一若固有。 
　　一日，忽城外金鼓震天，阖城狂呼走告曰：“乐国大军至矣！”视之师旅若林，环围三匝，其势甚急。一皂纛临风飘展，大书：“破愁大将军杜”。旁立荷钟人，讴歌声渊渊如出金石者，刘伶也。锦袍玉带，风度霞举者，李青莲也。旋有赤面长髯，立旗下高语曰：“城旦夕破，尚执迷不悟耶？”攻三日，守益坚。将军须髯如戟，其气益奋，指挥士卒，各以水箭射入城中。城人沾其水，如醉如痴，各不能战。须臾城破，杀戮殆尽。见生讶曰：“此大国人，何寻烦恼至此？易执以见王，必受上赏。”遂以槛车囚生，凯唱而还。入境则琪树瑶林，光华射目。人民衣五色衣，趾高气扬，举欣欣然有喜色。王坐爽心殿，大设仪仗，行受俘礼。既毕，见生问曰：“南冠而絷者谁也？”将军以实对。王命释之，赐以熏沐。将军跪奏王曰：“熟闻天朝人物俊美，今果不谬。观其外貌，当必腹有诗书，胸藏锦绣。”遂授以玉砚银毫，命作攻破愁城贺表。生一挥立就，端书进呈。王览毕喜曰：“涤烦除闷，挞伐用张，有光下国多矣。”即日拜为中大夫。自是凡有文翰，必诏生拟撰。一月三迁，位至左相，赐以甲第，充以宫鬟。其尤者，曰探珠，曰凝玉，均皆纤秾合度，长短适中，明眸善睇，颦笑生妍。又诏使登宝山，游玉池。凡生游屐之所至，必使之歌咏其风景，纪录其山川，勒碑刻铭以志名。 
　　国中有灵邱，尤瑰宝之所聚也。世间一切乐事，无不具备。生挈探珠、凝玉二人，并驾遨游。始入一园曰：“乐园”，佳木葱笼，芳草绿缛，花卉纷繁，绮错绣交。中有一树曰：“生命树”，为世人生命之根柢所托。始祖亚当、夏娃曾居此园，逍遥自适，绝不知人世间有所谓生老病死、离别悲痛者。自食果违命，遂驱之出，由此遂失乐园。乐园之外，有护法神曰：“计罗宾”，以焰剑指挥，正当路之冲衢。如有进园者，均不得入。生之能游此者，盖以奉王命故也。 
　　距灵邱十数里许，曰妙台，餐花二仙姝之所居也。仙姝为晋宋间人，一曰妙华，一曰妙香。以清净身虔修入道，朝夕餐菊花以长生。民间善男信女，奉以香火因缘，喜舍金钱数十万。仙姝即以其赀筑一台，高耸层霄，雕甍焕日，画栋凌云。东西南北，广约十亩，纵横数百丈。其中雾阁云窗，备极华丽，几于叠户重门。或以比阿■⑻之迷楼，横波之眉楼焉。二姝既绝世缘，讽诵金经，迥不与红尘中人相接。生往参谒，仙姝初不之见。重以王命，乃延之入。妙华与生寒暄数语后，即谓生曰：“观君颜色非从愁城中来乎？住于城之西隅者，有曰阿珠，天下之善愁女子也。其容窈窕而妖冶，其言锋利以便娟。每逢花辰月夕，吉日良时，众皆欢笑，彼独悲哀。啼痕满颊，泪珠盈怀，如琼瑰之下堕，如绠糜之相连。天下之善哭，亦无如彼者也。自愁城遇劫，彼幸得全。乃又变善哭为善笑矣。阿珠现在此间，君亦相识否？可招之至，与君一见。彼之妩媚无伦，直可一笑倾城，再笑倾国。君如能不为所惑，则道心坚矣。”生曰：“夙昔曾耳其名，愿睹芳姿，以释鄙吝。”顷之环佩铿锵，麝兰坌溢，女已至前。生视之，貌嫣于花，肌白于雪，瓠犀微露，妍丽无双。生不觉意为之夺，珠遂与生联坐于左。妙香视妙华差短，雾縠冰纨，雪肌尽露。谓生曰：“君今已至乐国，亦忆往时窘乡景况乎？乡之东方有阿玉者，深闺善病，辄自呻吟。容比菊黄，骨同梅瘦。素慕君名，欲图良觌。闻君出窘乡，入愁城，则又为君扼腕不置。今来乐国，何啻登天，彼亦离乡而至此。阿玉自来此间，艳胜于丽华，而肥胜于阿环，不独毫无病态也。君如有意，可携之归。双玉双珠，君俱可坐拥而致之，不亦极神仙之艳福哉！”生但笑而不答。逮玉出，其容与阿珠相伯仲。探珠凝玉，似弗逮也。生辞二妙而行，二妙因命珠、玉随其后，俱归所居。生由是四美具矣，每日必偕之遍游各处。各处所历，无妙不臻，悉可以娱目赏心。至于供奉之维殷，逢迎之恐后，又不必言。比及三年，乐不可支。 
　　忽一日，王宣生至殿前，谕曰：“卿荣华已极，宜留有余。且速归故里，慰高堂。”生曰：“此间乐，不愿返乡土矣。”王曰：“乐极生悲，知止不殆。若流连忘返，终堕迷津。”生始上表乞归。濒行，双珠双玉皆不能从，各以奁中珠玉相赠，洒泪分袂。往辞王，王酌以金波玉液，命自右相解颐以下，各赋诗宠其行。复取一囊赐之曰：“此致富奇宝，可世守勿替。”视其囊无底，问何名，曰：“贪囊。物虽微，能贮亿万金。”遂诏内侍取金试之，数盈万而囊不满。王笑曰：“卿勿讶也！惟其无底，所以不能盈耳。溪壑可满，是不可厌也。”生以其名不雅，辞。王曰：“知卿清介，前言戏之耳。”又赐以石，尖圆类心状，黑而欹。曰：“此名‘墨宝’”。以之压胸，可济囊之所不及。世之衣锦绣，饫膏粱，驷马高车，珠围翠绕者，大抵二物之力居多，但须谨持之，否则黑气透心，不可救药矣。”生以长者所赐，重违其命，下拜登受。 
　　绕道而归，幸老小皆无恙。货其珠得万金，购别业于城南，穷泉石亭台之胜，奉父母以居。莳花种竹，对酒歌诗，虽旁无姬媵，而妻梅子鹤，自饶清兴。颜其室曰：“小乐国”，逍遥自适，键户息交，绝不出而问世。王所贻二物，终不敢用，贮之秘箧，旋为梁上君盗去。莫知其妙，弃墨宝于河，水尽黑。贪囊误入人手，渐渐学制，久而大小不等，遂不胫而走，天下传其术者殊多云。 

　　梅无瑕 
　　男女大欲，王者不禁。究其故，不过交相慕悦，星期月下，订以嫁娶，如愿而止。卒之或成或不成，亦付之无可如何，从未有九死一生，矢志不变。彼苍亦若为宛转斡旋，使之备尝苦况，屡蹈危机，而后玉成其奇遇，如林生之于梅氏女者。 
　　林彬，字尚均，福建上杭人，幼失怙恃，附读于外家梅氏。舅父母年近五十，无子，一女绝慧美，名雪，小字无瑕，钟爱甚至。当林氏之依其舅也，生九岁，女七岁，延师教之读。师陆无功，亦邑之名士。见生与女英英露爽，如一对璧人，因而绝爱怜之，俾同几席，授书亦相埒。不三载，生已通经史。课以文，斐然可观。兼及诗赋，颇近晚唐人风格。女见而爱之，凂生购得《玉台新咏》，课余选读，遂工五言。偶咏新月云： 
　　纤纤一痕影，浮云半掩之。 
　　风磨兼雨洗，自有镜圆时。 
生赞其佳，评骘之，有“不经磨练，光明不显，于此可规身分”之语。师见而戒之曰：“非小儿女所宜也。” 
　　既而女渐长，父母不令入塾。生虽依舅居，而闺闼深邃，非令节及有事，与女罕见面。见亦婢妪杂侍，寒暄数语外，惟四目相视而已。女有婢阿星，性儇巧，善伺人意。常出外庭摘花，遇生辄目之而笑。询以“姑作什么。”曰：“亦如郎之读书写字耳，问我何为：”生乃修小札，密贿阿星达女。女晓妆甫竟，拆视，彩笺折垒，端楷云：“自隔芳仪，莫通絮语。春花秋月，天道运于上；夏葛冬裘，人事转于下。所不变迁者，我两人之心而已。以彬之惓惓于妹，知妹之亦惓惓于彬也。彬以孤露之身，粗涉文翰，得遇名师。复与妹同砚席，昕夕聚首，问难兼资。犹忆‘月中桂’‘风入松’之对。彬于灯下骈两指，戏击妹掌，为师所诃。此景此情，俨如昨日。嗣妹折仿格，彬为庄书《洛神赋》一通后，从此妹深居不出。结语所谓‘仿徨不忍去’者，遂成今日之谶。惊鸿游龙，时萦梦寐。既而思之，丈夫贵自立。彬行年十六，功名富贵，非异人任。将决然舍此而去，挟策问世，投笔从戎，他日得当而归，为先人吐气。所不能恝然者，妹耳。妹龄及笄，高堂具庆，夫复何憾？惟以妹之淑质清才，不可无一，不能有二。特恐为浅见者所误，明珠投暗，彩凤随鸦，悔之何及。彬行矣，临别赠言，千万珍重。” 
　　女读毕悄然，俯首凝思，泪涔涔下。阿星从旁目灼灼视，微窥女所属意惟生。因怂恿之曰：“姑毋戚。郎欲赴试，特久不见姑，藉要姑以一言留之耳，必不肯舍兹远适也。盍裁答之？”女无言，以札扃奁中。起身入定，省母，谓之曰：“汝表兄将入郡应试，儿欲购书籍花粉者，令阿星出属之。”女笑对曰：“诺”。略坐，返闺中。以浣花笺铺几，磨墨隆隆，濡笔直书曰：“妹敛袵谨启：幼小无猜，得奉教言者，几易寒暑。回忆弄笔晨书，波融鹆眼；燃脂暝写，格砑乌丝。一旦室迩人远，日惟对镜怜侬，夜则背灯惜影。今则风云奋垂天之翅，金玉铿掷地之声，鸳牒未谐，而骊歌遽唱。因思凡人之情，形遇者浅，神注者深。既沾丐乎兰藻，复纫佩夫韦弦。妹身非木石，固已心心默印。新月之诗，昔蒙垂鉴，皦日之誓，夫复何疑。延伫捷音，藉图良觌。碧霞洗一串，玉鱼佩一枚，聊侑覆函，伏祈哂纳。桥霜店月，珍重万干。”外书“雪涕缄”三字，袖之出立屏后。适小童洒埽庭中，呼之曰：“来，夫人命交林公子手。”童递人，生见封面字，知女所贻。反复数四，惊喜如奉纶音，并洗、鱼什袭笥箧。 
　　逾数日，束装就道。入郡一战冠军，补博士弟子员。同谱生留以待秋试，争相钦慕，寓会城南之灵芝寺。生不能固却，身虽在客，心未尝一刻忘女也。课余排遣，每形歌咏。有《四忆诗》云： 
　　玉润珠圆绝世姿，同窗生小最娇痴。 
　　离情苦被青衫赚，别泪临风忆别时。 

　　个人心事只侬知，茵溷名花孰主之。 
　　呼婢添香帘不卷，闲愁无那忆吟诗。 

　　见每矜持别便思，微波何处托通辞。 
　　兰因絮果关心事，拥髻无言忆坐时。 

　　蓬山远隔数归期，侧侧轻寒自护持。 
　　斜月上窗灯半灺，裹头抛卷忆眠时。 
　　独吟自语曰：“非我佳人，莫之能喻。缄封欲寄，苦乏鳞鸿便。”未几入闱，三场文刻意精思，斟酌饱满。读者击节叹赏，决其必售。同人苦留待榜，排日邀生游宴，花天酒地，只觉郁闷寡欢。 
　　已而榜发，生掇高魁。同舍获隽者两人，宴鹿鸣后，结伴遄归。生喜姻事可成，便道谒父执蹇翁，挽其执柯。欣然自任，同舟返上杭。至舅门，则泥金遍贴。老仆出迎曰：“郎来乎！吾家姑病垂危，诸名医咸束手无策。主人出备殡殓物，殆将归。”生闻，不暇顾客，亟趋入，则悲泣之声盈耳。迅步登楼，见舅母祷天跪拜，口喃喃诵佛号，若无所见。入房，婢妪环侍床前啜泣。径揭绣帷，则女已双眸紧闭，气属如丝。生倾头枕畔，且泣且呼曰：“阿妹，彬在斯！彬在斯！”言未毕，女忽星眸微启，喉间咯咯作响，樱唇徐动，吐痰块如冰。舅母闻声入唶曰：“甥何时来？”婢媪亟白姑苏，生不住低呼，泪堕如绠縻。女秋波旋转，直视生面。良久，呻吟一声，泪珠隐隐，两颊泛红色。母及婢媪皆额手庆颂。亟进以参汤。生命下帷，戒静侯勿喧。坐定，询病所由。舅母含糊未答。闻枕上唤阿奶。视之，则以手指口，似欲啜粥。婢执银匙，进薄糜半盏，神气渐清。母乃招生出外间，缕述别后事。 
　　初，生赴省垣应试，女随母烧香南台。有贵公子窥其艳，惊绝，尾舟后，访姓氏得实，凂邑令登门强作蹇修。父既慕公子势，又重违令意，入谓妻曰：“吾女福相，果获良缘，如是如是。”母审知女志所向，力阻之曰：“勿孟浪！雪儿之于林甥，陆先生曾目为一对璧人。况彼既孑身，我又乏嗣息，计不如腼合为佳。”父闻之作色曰：“唉，穷措大身无立锥，忍以掌中珠委粪壤耶！吾意决，毋多言。”立出允婚，令索庚帖去。越三日，即委禽焉。迨女知之，柔肠寸断，惟矢一死以报生。毁妆绝粒，奄然遂病。生捷音至，父颇悔，而已莫可挽回。妻日垢谇，女日沈绵，阿星日侍汤药，惟冀生归以图他计。讵生留省，星又以母丧下乡。幸生至，女苏，举室皆有喜色。 
　　俄而老仆奔告，则公子诹吉期迫，官仆县役，同来逼索允帖，喧嚷满堂。生出，见舅张皇莫措，愤焰中烧，直前径批仆役颊，怒骂出门去。亟令舅避匿，生坐待，竟夕不至。翌日，女精气渐复。乃谋唤小舟，俾母女避乡间，抵暮出门，住阿星家。甫入夜，公子率豪奴数十，持刀杖破关入，明火登楼，搜索殆偏，毁坏器物无数。临去大言曰：“老乌龟敢出头，直当打杀。尚书公子不畏人也！”生与舅屏息匿复道得免。天明，县符下，立提舅入署，责赖婚，叱辱备至，拘令献女始释。生孤掌难鸣，思遍集同年赴省上控，乡人又以女病危来告急。徒步出城，视之，较前更剧，仅余微息。生泥首庭中，愿减已算，以赎须臾。闻舅母呼声少缓，入房，女目动神复，气已渐平。方共慰藉，而舅忽至。骇询之，则曰：“正尔拘禁，忽唤上堂，温语放回。”生入城探之，道路喧传某尚书以墨败，公子银档入狱，家产籍没矣，乃唤舟迎全家归。女病旋愈。仍乞蹇翁为媒，择吉成礼。明年生及第，历官清要。四十后即解组，伉俪唱和，优游林下。任内叠遇覃恩，舅父母亦得耻貤封焉。 

　　袁野宾 
　　李生云骥，湖南茶陵州人。少孤，性颖敏，读书目十行下。不喜咕哗，而背诵琅琅，如桶底脱。九岁毕九经，一时故有神童之誉。稍长，浏览史汉国策，旁及诸子百家，靡不通彻。闻远近有异书，典衣质产，购读不少吝。上下古今，自铸伟议。有《官天下家天下论》、《汤武惭德论》、《三国割据论》、《两晋闰运论》、《泰伯季札论》、《桑维翰景延广论》。论世知人，独具只眼，立意严正，出语奇辟，士林争相传钞，比之苏明允《权书》，吕东莱《博议》。惟于帖括一道，无论题之大小，洒洒洋洋，直抒胸臆，动辄千百言，耻为程墨所拘。以故小试常冠其曹，而学使者至，每以违式被摈。年逾弱冠，始青一衿。老师宿儒.，多奇赏其文，以为虽不利小试，而桂子秋风，可以一战而捷，骅骝开道，雕鹗出尘，扶摇直上，孰能量其所止。乃两赴省闱，一膺房荐，已拟魁选，佹得复失。同社咸扼腕叹惜，所以慰藉之者良殷，生顾夷然不屑也。每遇知已招饮，醉后辄拍案狂歌，脱帽起舞，或解衣磅礴。自诵生平得意之作，气惊户牖，旁若无人，乡里皆目之为落拓秀才。已而家中落，遂为教授。 
　　久之不足糊口，思远游以开拓胸襟，恢扩闻见。夙慕蜀中山水，乃摒挡行李书籍，携一琴一剑，飘然出门。泛洞庭湖，登岳阳楼，访洞宾仙人遗迹。凭栏独酌，洒酒临江，题诗壁间云：“尊前长啸看吴钩，三十功名负黑头。借得青瓷仙骨换，高寒鹤背五铢秋。”书竟，掷笔狂笑，四坐尽惊。登舟溯三峡而上，每当湍流箭驶，峰矗铭尖，餐翠饮渌，徘徊不忍去。扣舷而讴，与长年邪许之声相间。 
　　一日，至山水最胜处。但见千岩万壑，竞秀争奇，绝胜山阴道上，如入荆关画中，不觉目为之迷，神为之越。船随岸转，突有绝壁数百丈。藤萝娄络，松柏倒垂，两岸猿狖，逐队成群，啼啸响应山谷，或迎船跳跃，或缘树联臂，缒而下饮于涧。生曝然自乐，忘路之远近，恍惚若有所睹。舍舟登陆，信步所之，处处引人入胜，目不给赏。俄而乌踆西逝，瞑色遥赴，山径崎岖拗曲，十步九蹶。月黑风紧，松涛谡谡，奔腾半空，加以狼嗥丛薄，虎啸密箐，自悔孟浪，惘怯不知所为。亟欲返舟，昏黑中莫辨方向。正仓皇间，瞥见前山，树林蓊翳，隐隐有村落，灯光微吐如星，喜极，坌息趋赴之。坡坂荦确，荆棘钩衣袂，亦不暇顾。至则山麓石屋十数椽，室中琴韵泠泠，仿佛弹《坡仙醉翁操》。讶旷野那得有此古调，其中必隐君子所居。遂引手剥啄，琴声渐止。须臾，秉烛启户，出一斑白叟。幅巾布袍，修然若世上道士装束。掀髯笑曰：“李郎来何暮也。”生惊其前知，益信为非常人。随入扃户，庭中杂莳花木，清芬扑鼻，若百和香。草堂五楹，夐乎出尘表。生抠衣肃拜，致失路借宿意。叟慨诺，逊坐，自展邦族：“野宾袁氏，系出汝南，世居巴巫之阴。自老夫生有知识，习闻祖父谈魏晋间事，三马同槽之梦，金牛继统之谣。天道好还，人心寝薄。吾宗虽支派繁衍，惟寒舍书香弗坠。老夫通籍后，滥竿窃禄，甲子一周。逮孟知祥墨制称王时，隐姓名，卜居于此。无如膝下止一弱息，小字环娘，与郎君三生石上，夙缔良因。今夕相逢，非偶然也。”生惶愧逊谢，叟遽呼治具。屏后噭应，即有雏鬟四五，肴核纷陈，颇极精洁。叟举杯属客，殷釂勤劝已，前惟设清水一盂，鲜果数枚。请其故，则不食人间烟火者百余年矣。生思父为仙人，女定非凡艳。邂逅得承援系，几生修到，始信裴航捣玉杵，刘阮饭胡麻，果有是事。食已，叟命移灯导入堂左精室，几上鼎彝罗列，古色斑驳。图书卷轴，插架如林。信手抽阅，多蝌蚪篆文，或作狂草饥隶，洵生平所未见。屏后一榻横陈，罗帐双钩，衾褥香软。惊喜过望，辗转不成寐。 
　　天乍晓，已闻叟语声。亟起，披衣出，见堂上悬挂灯彩，红氍毹贴地。叟袍服中坐，命左右进新衣一袭。生拜谢，易着已，旋有贺客登堂。大率皆山人野叟，葛衣竹杖，形容奇古怪伟。礼仪脱略，长揖就坐。与袁叟谈，多《道德经》、《参同契》中元理奥旨。生侍侧聆之，茫不甚解。席间，询生家世，逡巡不敢对。叟代答曰：“此沅湘名士。幸夙根坚固，堕俗障未深，当为小女了结一重公案。”众举手称贺。 
　　入夜，客去，妆女出堂后。花冠玉貌，艳绝人寰，见生不作羞涩态。行交拜合卺礼，参谒叟毕。送入洞房，两行红烛，笙管悠扬。生此时飘飘然如餐九还丹，骨节俱仙，不辨人间天上矣。环娘婉媚善笑，喜饮百花酿酒。每晨起，令小婢采园中果实，与生共剖食之。妆台畔书卷纵横，笔床砚匣，不离于手。或赋小诗，拈小令，闺房唱和无虚日。嗜好既同，伉俪綦笃，雅不欲效儿女子画眉俗事。时而抚琴，奏天风海涛之曲。剑术更得聂隐娘秘授，生师事之，遂精击刺。旦夕朝叟，教以导引胎息、火候抽添之诀。夫妇潜心修炼，渐觉身轻，厌梁肉。荏苒三年，生思返楚省墓，欲与女偕。琼娘禀白父，叟嘉其孝，期以百日遗归，留女自伴。 
　　生附舟旋里，则门径荒芜，故老消亡，绝无复识落拓秀才者。怊怅若失，决意重访仙源。会士寇窃发，楚蜀商旅梗塞。生孤身出走，琴剑书籍而外，所携别无长物。昼伏夜行间道，茧足月余，始达宜昌，小憩逆旅中。一夕，忽传上游贼窜至。仓皇出店，但见男啼女号，奔走道路，几莫辨东西南北。生入人丛中，众行则行，众止则止，距北郭十许里，抵一亭，烽火之警渐远。众惧稍舒，足力亦告匮，遂并休憩。天明，见身畔一女子，年仅十六七，冶容丽质，艳绝人寰。睹生惊甚，猝问生曰：“吾兄何往？君奚为在此？”掩面而泣，呜咽不能成声。生曰：“卿住城中何处？贼退可送卿还家，勿忧也。”女微睨生，意似许可。须臾忽报官军至，甲马汹涌，旌旆飞扬。有骑而弁者，以令旗挥众曰：“贼已退，可入城矣。”生以重值雇肩舆至，询女住居，嘱舁之归，而己则步行从之。入门，则女父母兄弟俱返，咸出道谢。展问邦族姓名，忽惊曰：“君殆袁叟快婿乎？前数日，袁叟曾宿此间，谓我曰：‘余婿不日将临，可善视之。’并告君名，出书一函，命畀君。”即于书室箧中搜得之，以授生。生阅甫竟，忽飞去，冉冉入云而没，众益骇异。书中大抵示以结庐所在。 
　　生乃告别，直抵栈路峻绝处寻向所志，则幽岩花落，古径云封，杳不可问津。懊恨欲绝，憩坐路侧，进退维谷。俄草间决起白兔，树秒落一俊鹘，飞走绝迅。生急自后迅步随之，转瞬间兔鹘皆不见。遥望丹崖翠巇，石梁一道，溪流■⑼■⑼，乔柯蔽天日。林阴忽露屋宇。攀藤扪葛，度梁穿林，至则朱扉呀然自开。一青衣婢招手曰：“郎君来何迟，娘子望眼穿矣！”相将入户。环娘笑而出迎曰：“李郎郎当，歧路仿徨。不化苏耽鹤，还叱初平羊。”携手进内，则楼阁参差，珠帘玉戺，不啻广寒宫阙。谓生曰：“此新居也。早已告君，何犹昧耶？”生敬询叟起居，云一月前赴海上仙侣约，犹未归也。自此生与女一意精修，后皆证仙果。 
　　天南遁叟曰：《开天遗事》，载王仁裕蓄一猿，名之曰野宾，极驯伏，岁久纵之去。后奉使人蜀，山林深处，遇猿来窥。王赋诗云：“渐来仔细窥行客，认得依稀似野宾。”李生所遇之叟，姓字恰合，殆即此仙猿欤？又阅裴硎传奇，孙恪与袁氏女成夫妇，后至峡山寺，出玉环献老僧，仍化为猿，有“不如逐伴归山去”之句，与环娘事不类而类。 

　　刘大复 
　　刘大复，浙之义乌人。父源，贩绘为业。嫡室王氏生大复，七月病没。继娶张，生子二、女二，皆幼。大复年十七。母虐遇之，斥与侮甬同操作，食不果腹，衣不掩骭，稍不如意，辄詈挞交加。大复顺受之，无敢一毫或拂母意。父偶不忍见其痛楚状，夺杖掷地，则母必散发被面，呼号觅死，终夜詈不休。旦起则又挞大复无完肤，且挞且数其罪，大复惟饮泣不出声。 
　　父不胜聒絮，愤然携货作远游计。临行，过其妹，嘱善视大复。妹适秦家，三十而嫠，止一女，名钟秀，甫十三龄。素稔张氏虐儿状，每怪昵爱艳妻，致酿成骄悍。至是乃辗然曰：“兄果欲复儿活乎？妹为兄谋，不如携之出游，藉习会计。或寄于妹所，俾代抚养。不然，恐今日出里门，及旬而返，将索儿于枯鱼之肆矣。”源聆妹言，踌躇未遽答。忽钟秀起立摇手曰：“娘何计之左也！舅父出外行贾，归期无定。舅母未三十，弟妹俱稚小，或在襁褓。所赖以支持门户者，表兄一人耳。今随侍出外，脱有不虞，舅不及闻知，娘又不能兼顾，谁执其咎？”语未竟，母诃止之曰：“小妮子休饶舌！舅首涂吉日，罔识忌讳。宁不见汝表兄苦楚，容汝哓哓。”钟秀含笑俯首，一手拈带。源叹息曰：“甥女言是。复儿顾亦不愿离家，甘受磨折。昨夕反复为我言，若中有所主，姑听之而已。”遂挥泪别去。 
　　妹忆兄所属，每归视大复。见其忍饥耐冻，面目黧黑，杂臧获中奔走力作，无戚容。母日事涂泽，端坐中堂。婢妪提抱所生儿女，珠缀额，金缠臂，绣衣文褓，玩好满前，梨栗盈几。稍拂所欲，呵斥随加，并迁怒及大复。弟妹恒戏挝其面，爪痕狼藉，藉供嬉笑。妹睹之，意甚不平，顾念若加袒护，恐去后转肆凌虐。回家商之钟秀，坚谓无妨。 
　　源出门年余，鱼沉雁杳。久之，有乡人自楚北来，作寄书邮。言在汉口某店，肺病困卧，不能归，客囊复将罄。大复禀白后，母仰面冷笑曰：“痴老儿自作孽，干我何事。汝孝顺能代死，任自为之。”大复涕泣跪母前，请行，求少赐赀斧。母拂袖入。仆妪怜之，教以走告秦氏姑。亟为摒挡行李，附舟南行月余抵汉镇，父见之大喜慰，病寻愈，乃留大复不遣。同业慕其孝行，争出赀，俾设肆养父。两年间，获利倍苁，积金累万。源欲为娶妇，大复请归省继母，然后议婚。乃雇舟拥赀置货，奉父还乡。 
　　父乐虎邱风景，且售货速，赁屋而居，令大复先还浙。越日，父荡舟出游，瞥睹一叶扁舟，顺风疾驶，舱中妇人，酷似其妹。爰命舟尾其后，至山塘停泊，彼此相逢，喜可知也。叙述阔悰，已询及后妻近况。妹矍然曰：“兄尚不知乎？自兄出外，嫂不安于室。每有所眷，令婢妪引进。阅人既多，家道遂落，闻有山西客挟之去。所生儿女，只存一男，前月奔至妹所，因挈之来苏。窥其知识，颇似复儿。”言次，钟秀出见舅父，即询表兄何在。具告之，嚄唶曰：“事有前定，莫可挽也。”诘之，含糊其词，泪荧荧承睫。相将至妹家。儿出见父，已十四龄，依依肘下。越三宿，浙西急足至，则大复已在狱中矣。 
　　初，山右巨贾挟重资至浙，携娈童寓源宅旁舍。源妇见而悦之，诱与通，遂盗主箧中金遁去。西贾人据其屋，正无可控告。适大复归，投其隙。义乌令固饮■⑽亦醉者，得西贾金，锻炼成信谳，追赃严比，濒死者屡。源得耗欲往剖诉，钟秀止之曰：“舅毋恐。表兄行遇吉星省释，后福正长，夫何虑焉。若舅往，适堕坎窞，无益也。”源乃止。未几，闻西商获逃入于西湖佛寺，金无所失，已捉将官里去。妹谓兄曰：“益往救儿！”源至家，见屋已被封，门庭萧瑟。径诣县，指名控之。西贾亦遁，令心虚，乃释大复父子同归。共服钟秀之神，凂媒氏腼合，遂成嘉礼。 
　　弥月，钟秀谓夫曰：“盍去杭州，将前案控官，可冀珠还。”大复至杭州，则后母所欢，已瘐死狱中。后母发官媒，尚无主也。大复因投案愿赎妇，妇见其人肥白如瓠，心窃愿意。及晚入房，大复跪启曰：“母识儿乎？儿即大复也。”妇亦跪答之曰：“前所为，殆非人。今能复合，誓于灯前痛自改悔，惟望郎之弗念旧恶也。”言讫，珠泪簌簌堕襟袖。大复即以原舟奉母至苏。见源膝行乞死。钟秀前掖之起曰：“姑休矣嗣后步步臻顺境。小叔贵在目前，盍同返西泠。”遂奉舅姑与母，翌日遄发至杭。源出金列肆，父子持筹，商贩云集。 
　　大复弟名大成，读书颖敏。甫入泮，即登贤书，明年联捷成进士。年仅十九，世家争欲婿之。钟秀谓姑曰：“小叔姻事，非山西不吉。”合家本服其言之神，听之。越半载余，有富室嫠妇挈女至杭州，遍访义乌刘姓。适寓近源肆，大复知而往询之。妇出见，泣然曰：“孽天濒死，备诸痛苦，誓以女嫁刘进士，少赎前愆。故特访问来此郎知之乎？”大复喜曰：“身即刘姓，进士大成，吾弟也。”妇亦喜。方共寒暄，则家人至言，继母骤病死。乃亟为弟定婚，即以义乌宅，俾母女居之。稍事修葺，复壁崩，获窖镪无算，则固往日西贾所藏者也。 
　　服阕，为弟毕姻。新妇婉淑，与钟秀妯娌和睦过同胞。一索而得两男。钟秀苦不育，遂以长名华者，为大复后。弱冠举于乡，论婚世族，母皆不愿。一日泛舟西湖，登天竺。下山，路旁篷中坐一老尼，击木鱼，口喃喃诵佛号。隅坐垂髻弱女，为之爬背，面目尘垢，衣服鹑结。钟秀遽下舆膜拜不已，曰：“拜别二十年，何时卓锡此地，为送儿妇来耶？”尼张目曰：“毋多言，便将去。”秀遂拜谢，与女同舆归。为之栉沐，容光焕发，举家共惊为天人。诹吉与嗣子合卺。盖老尼即钟秀之师，向居邻庵。七龄与钟秀时相过从，授以相人书一卷，故精风鉴，历历不爽。临去又教以梅花神数，曰：“康节当年所演，法尚未备。斯虽寥寥数业，实泄天地不传之秘，慎之，毋忽！”以故女凡事能前知。 
　　荏苒三年，大成官中允，衡文山右。有胡姓少年秀才晋谒。自展邦族，谓：“有妹以蒲柳之姿，窃附丝罗之谊，结婚令子，屈指三稔。抱孙集庆，光大门闾。用特踵门叩贺。”大成口虽唯唯，心颇怪之。已而得家报，则果生孙。使人遍访少年，不得其居址。试毕，顺道归省庭闱。值子妇归宁，以所生委乳媪而去。述及遇少年事，举室骇异，殆疑非人。惟钟秀若预知之。既而久待不至，群疑益甚。孝廉搜其箧中得一函，缄封殊固。启之，得玉玦一枚，有字数行云：“太翁阴德，救母厄穷。儿身仰报，乃生亢宗。三岁缘尽，后会鹫峰。四世一堂，佳气郁葱。”字迹端秀妩媚，诚簪花妙格也。末书“涂山胡氏，谨叩”。孝廉奉书祖父，源思之良久，恍然悟曰：“此我五十年前，曾遇猎者，网得一黑狐，向予垂泪。心甚怜之，以十缗赎而放焉。将毋是来报恩乎？果尔，此儿非凡种，宜善抚之。”孝廉每思妇不置，特以其来本无家，莫可踪迹。源乃为孙续娶宦室女，入门姿色妍丽，宛然胡女。抚爱前所生子若己出。一家融融泄泄，既富且贵，群推浙中望族。 
　　孝廉谒选，掣签得滇省县令。以路远辞不赴任，告养遄归，奉重堂欢。子长名锡，字诞仙。年二十一，大魁天下。时祖官尚书，四代膺荣封。自以不得见嫡母，思慕纂切。一日钟秀赴灵隐寺进香，独命锡侍。游憩坐冷泉亭畔。见一道姑雾縠风裳，艳若仙子，稽首祖母前，偶语絮絮不休。锡揖之，傲不为礼。临别顾谓之曰：“愿汝作好官，勿堕夙根。世间一切供奉，皆为一身，非为一心。须知养身不如养心。一旦红尘撤手，身坏心存。汝其善葆此心，勿忘！归语汝父，前约既偿，后缘难必，珍重珍重。”初不甚解，归途闻祖母言，始知即所生胡氏母。所谓鹫峰后会者此也，特不在夫而在其子耳。 

　　纪四大和尚 
　　卓少修，字卓月，江西南昌人，固世家子也。幼即喜曲蘖，七岁盗饮邻家酿，醉卧瓮侧。父兄笑之曰：“此毕吏部也。”因名之曰卓月。长读书，颇聪颖，目十行下，顾不喜举子业。邻人有延僧作功德者，拜忏诵经，倍极热闹，径往观之。闻梵呗之声，不禁手足舞蹈，曰：“是可学也！”询僧所居，曰在圆觉庵。僧名健修，固工诗画，通内典。见卓月颇爱之，曰：“庵在郭西门外，子来，未免跋涉太远。我有师曰慧圆，乃高行僧，兹为地藏庵方丈，苦志清修，从不出外。子盍诣之，可得其衣钵相传。”卓月曰：“诺。”翌日潜往见慧师，言近构家难，愿祝发入空门，一心皈依正觉。慧师合掌称善，即为披剃。及家人往觅，则已顶现圆光，衣露偏袒，取法名曰卓修。家人百计招之归，不可。 
　　卓修日持念珠，夜坐蒲团，勤修不懈。香积厨常供蔬笋，初甚乐之，继而酒兴忽发，日向黄垆买醉。每醺然登禅榻，为众生讲说因果，具有妙解，人皆称之曰：“醉和尚”。慧师常戒之曰：“汝虽为米汁佛弟子，然醉时工夫，终不如醒时工夫。明日我将大解脱，证无上禅。继此座者，汝师兄健修也。恐渠不解酒中三昧趣，将不汝容。我钵中有金钱十，汝可携去，有酒处，汝即可留。尽此亦可往生忉利天矣。”卓修谨受戒。 
　　师甫圆寂，席卷其所有去。游绍兴之准提庵，饮其酒而甘之曰：“此王无功之醉乡也。”遂褂■⑾焉。寺僧日供酒一石，甚以为苦，而卓修意犹未足。群议曰：“酒以晌客，非以养僧，恐后将不继何？”卓修笑谓众僧曰：“此无妨，我囊中自有酒资。”出金钱十，权之，每枚重十两。曰：“即以此百金，购田种秫，用以酿酒，当无不足。”于是大筑糟邱，即以门前江水供酿。酒成，清冽甘香，甲于一郡。卓修醉后，辄以禅杖叩酒瓮作歌声，渊渊如出金石，通禅理者听之，具有意味。岁所酿酒，不独供寺中用，民间求售者，亦给之。大盎小瓻，远近毕集，得以寺酒款客为荣。爰名之曰：“和尚醪”，以比女儿酒云。 
　　珂雪禅师，出家于甫里之保圣寺。容状奇诡，躯干雄伟，多膂力，善走，两腿毛长寸许，口操北音，莫知其所从来。或曰：和珅门客，珅败，逃于南方，惧祸发，遂披剃为僧。顾虽入空门，仍复不守清规。每以术惑荡妇淫妪，诱以福田利益，招致寺中，授以秘密佛法。初至，里中无赖子知之，群哗而前曰：“始以大师为佛门弟子，今知乃一淫秃耳。此寺乃六朝古刹，岂容汝妄来玷污。汝其亟去！汝所得布施金钱，乃是福田利益，悉当归于我侪，汝一文亦将不去。”盖珂雪虽为僧，囊橐颇丰也。无赖子之觊觎者久矣，至是将囊括而甘心也。珂雪闻之，吼奔而出。无赖子当之辄靡，或颠去尺有咫，群受大创，一二为首者伤尤剧。嗣是不敢犯，珂雪乃得逞其所欲为。夕阳落时，辄喜散步。偶见良家女子，稍有姿色者，必志其门径，深夜越墙而入。虽重垣邃室，莫能阻之。自檐际来往，有如飞鸟下坠。既达女房，弹以迷药，即不能声，往往裸体负之以出，入寺恣其轻薄，昧爽仍还原所。女父母虽知之，莫敢声扬，惧为门户玷。女或有羞忿自尽者。里中人咸思除之，惮其勇，莫敢发。 
　　有绿衣娘者，里中之荡妇也。虽巾帼，颇有侠气。恨珂雪之横，曰：“此南山白额虎也，不去此害，必将飞而食人。”因于良辰令节，结伴伪游寺中，实以觇珂雪之所为也。珂雪邀入精舍，款以肴酒。女量固豪，罄无算爵。女环视其室，雾阁云窗，备极幽静。闻隔垣有妇女笑语声，推扉而入。则皆村落中入寺焚香者，或相识，或不相识。方供伊蒲馔，咸起劝女饮。珂雪亦来，众村姑皆嬲以巨觥，饮稍迟，强提其耳以纳之口，真如醍醐灌顶。女佯醉，遂留宿寺中，十余女一夕殆遍。天明，女亲见其手携铁锤，环行一室。女戏问轻重，曰：“约略三百斤。”女出谓众曰：“此僧当以智诱，不可以力敌。”众于是佯交欢珂雪，结以酒食。适有妓船至，乘其醉，怂恿其登舟访妓。妓献媚逞怜，沃以大杯，遂至玉山颓倒。众或推之，或挽之，咸曰：“大师可归去。”移舟至巨港，挤之入水。珂雪犹从水中跃起，手攀船舷，舟倾侧几覆。众急抽刃斫其指，■⑿■⑿船板上。一时许，珂雪乃死于水。 
　　雪龛僧，主持浙西大丛林，拥赀百余万，其初乃庙中一乞儿也。乞儿亦良家子，欈李人，俗姓许。幼不喜读书，时窃父母钱入博场，喝雉呼卢，付之一掷。偶得博进钱，则酒食征逐，必罄而后已。父母约束之弗德，屡挞之亦弗悛，遂逐之出。行乞于市，夕宿庙中。庙有羽士春帆者，善风鉴，见之曰：“此巨富相也，何为在此：”揭其破帽端视之曰：“所不足者，天庭微削，当于方外获非意财。”谓之曰：“孺子好为之，今日乞不足虑也。”爰日给以饮食，畀以衣履，久之体貌丰泽，不类贫家儿。早起过春帆前，顾之惊曰：“睹子光采，时将至矣。”适灵隐方丈入京请藏经回，泊舟城外。偶尔登岸，入庙散步。与炼师本旧相识，瀹茗清谈。许子方立窗外，检晒道书。指黑云压檐端，进白炼师：“可收书入否？迟恐雨至。”举止从容，言词清朗。问：“此链师弟子否？何犹俗服，未易道装？”春帆为缅述颠末。方丈因乞携归为佛弟子，笑曰：“三教本同出一源也。”既至杭垣，延师教之读，曰：“不必求通梵典，可习诗文，藉工酬应。”久之，俾司寺事，颇能迎合方丈意，渐见信任。俾管库房，司出入会计，惟慎。由此渐与寺中人往来。有李士俊者，素与知客善，因识雪龛。偶话及今年北方油豆颇贱，苟以贱值得之，定可居奇，获利市三倍。雪龛闻之，跃然欲试，即出库房钱，如李言为之。秋间值顿昂，所赢倍苁。嗣后凡事与李商，售某利十倍，售某利百倍，自以赢项为之，不必动库房公款矣。于是无投不利，历三四年，积赀数十万。渐通当道，交结官场。外间所设铺肆数十所，咸李总司厥事。适方丈圆寂，雪龛遂继其座。集寺僧而告之曰：“曩所以不动公款者，吾师秉性方严，素喜简寂，请则必不许也。圣门货殖，尚有端木，岂我释氏无人哉？福田布施，何必仰求之人。今出库金为营运，赢则归公，绌则归私，愿我众僧获大利益。”咸合掌赞叹曰：“善。”如是二十年，获赀三百万，皆散之天下丛林。雪龛荼毗之日，不名一钱。 
　　 铁镬僧，行脚遍天下，法号超恒，以首戴铁镬得名。铁镬，其炊具也。所经兰若，前往驻锡，一语不合，即负气出走。虽己食香积厨中饭，亦必哇而出之，然后已。饥时即于树下支两砖作灶，拾枯枝作柴，除首上所戴镬，解背上所负囊中米，汲井华水煮之。饱食三两碗后，就石块作枕，酣眠竟日。人或从旁窥之，遽瞋目叱之曰：“咄！汝鼠子何不缩头去。其亟归家，汝妻方伴和尚宿，迟则一顶绿头巾戴却矣！”人或有知之者，不与校。或有闻而怒者，奋拳殴之，如击败絮。僧亦暴吼，旋起与斗，无不辟易者。夕或宿金刚脚下，寺僧有见而诮之者，曰：“此非我寺中地耶？”则一言不答，径趋而出，虽僵卧风雪中弗顾。尝诣西湖，遍历净慈、灵隐、天竺、云栖，无有一僧与之立谈者。每日下午，扶杖果腹，遨游苏、白两堤间，行歌自答。有两女子过僧前，叉手行礼。女子佯作畏惧状，僧遽操杖挞其一，曰：“汝家自有菩萨，何不奉敬，乃来此地烧香耶？今晨与汝母作么生，罪过罪过！”盖女怜其母，诘旦方诟而出。僧又弃杖径前，啮一女唇曰：“比昨夕之乐如何？”女子啼而走，盖私有所欢也。观者怒尽起，哗而逐之。僧大笑，徐行，追之不及。铁脊生方自富阳闻警，仓皇回，行倦，暂休树下。僧见之曰：“咦，汝何时又长此烦恼丝耶？今何不归，左抱虎，而右拥豹，与药叉相对，乃来此地作楚囚泣耶？速去犹可脱也！”复且行且笑曰：“恐张骞天外飞槎来，盗支机灵石去。”其诙谐机警类如此，时出隐语，申申詈人，惟其人自知之，辄不敢言，隐忍而已。人又以是呼为异僧。后于途中逢贼，指为奸。搜其身畔，得一纸，大书曰：“上元甲子，发逆尽死。”益信，棰楚横施，初无一语，乃投之火，烈焰腾空，毛发毫无所损。良久忽曰：“快哉，汝众看一朵青莲花升天矣！” 

　　龚蒋两君轶事 
　　龚孝拱，名公襄，仁和人。其名字屡改而益奇僻，曰：“刷刺”，曰：“橙”，曰：“太息”，曰：“小定”，曰：“昌匏”。湛深经术，而精于小学。性嗜酒，与余交最善。晚间赋闲，必诣其寓斋，与之作康骈之剧谈，为刘伶之痛饮，上下今古，逾晷罔倦。孝拱谓饮酒须先知酒味，申浦绝无佳品，故从杭城运至，味极醇厚。试之果然。 
　　孝拱为闇斋方伯之孙，定庵先生之子。世族蝉嫣，家门鼎盛。藏书极富，甲于江浙。多四库中未收之书，士大夫家未见之本，孝拱少时沈酣其中。每有秘事，篝灯钞录，别为一书。以故于学无不窥，胸中渊博无际。后毁于火，遂无寸帙，殆遭造物之忌欤？孝拱生于上海观察署中，后随其先君宦游四方，居京师最久。兼能识满洲、蒙古文字，日与色目人游戏征逐，弯弓射云，试马蹑日，居然一胡儿矣。在京与灵石杨墨林相稔。墨林素有豪富名，设典肆七十所，京师呼之为“当杨”，挥手万金无吝色。孝拱曾与刻丛书未成，中多秘籍。 
　　或言孝拱系毒龙降世。先是，欈李三塔寺未建之先，其前有一潭，宽广百亩，久为孽龙所据，有高僧偶过其地，知潭中有神物，将来必为民患。本擅咒龙之术，因即结坛潭侧，面潭诵经三日。后龙现于梦曰：“大师何苦我为？”僧曰：“汝在此潭中造孽不少，我将代民除害。汝若能使潭水立涸，可建寺基，则舍汝。且汝亦得成正果，永为佛门护法。”龙颔首而去。明日潭中无滴水，爰即以其地建寺。寺门所塑韦驼，像颇庄严，即此龙也。定庵先生中年乏嗣，其夫人诣寺求子。初入寺门，见韦驼耸身扑至，惊悸不敢进，归即有妊。将产，定庵先生适在外。是夕见一伟男子，龙首人身，掩入其室，索之杳无所见。数日得家书，于是日获一子，知非凡品。孝拱堕地时，啼声甚雄，有薄膜蒙其面，剥之面目乃见。既生数日，有一僧造门求布施。与之钱米不受，谓愿得一见新公子。家人不可，久之乃曰：“须识我言：他日勿至三塔寺。”掉臂竟出，仰天叹曰：“生非其时，出非其地，惜哉！” 
　　孝拱固淡于仕进，性冷隽，寡言语，俦人广众中，一坐即去。好作绮游，缠头之费，数百金轻于一掷。中年颇不得志，家居穷甚，恒至典及琴书。旅寄沪上，与粤人曾寄圃相识。时英使威■⒀玛膺参赞之任，司翻译事宜，方延访文墨之士以供佐理。寄圃特以孝拱荐，试与语，大悦。庚申之役，英师船闯入天津，孝拱实同往焉，坐是为人所诟病。晚节益颓唐不振。居恒好谩骂人，轻世肆志，白眼视时流，少所许可。世人亦畏而恶之，目为怪物，不喜与之见，往往避道而行。旧所得书帖物玩，斥卖殆尽。始纳一妾，觅屋同居海上，擅宠专房。时绳其美于客前，而尤属意于双弯纤小。后又新购一姬，则其爱渐移，弃置别室，不复进矣。与妻十数年不相见，有二子自杭来沪省亲，辄被逐。论者拟之陈仲子之出妻屏子焉。有弟曰念匏，以县令候补江苏，亦不相睦。卒以发狂疾死。死时出所爱碑本，其值五百金者，碎翦之无一字完。生平著述无人收拾，散佚不存。余所见有《元志》五十卷，《汉雁足镫考》三卷，不知尚在世间否。 
　　同时有蒋剑人者，宝山人，工诗词，亦居沪作寓公。虽与孝拱相识，而不相能。余撰《灜壖杂志》、《瓮牖余谈》、《老饕赘语》，曾记其轶事。剑人生平颇有跅弛名，而于咸丰癸丑秋上海失事后，独洁身远害，翛然局外。几陷贼中，卒能自脱。避兵予家城北章堂，首尾二年。栖迟斗室中，一榻孤灯，苦吟午夜，亦无有心人过而问者。其所作《草土余生记》，可见一斑。其言曰：“危矣哉，草土之人！幸邀皇天默凿，宗祖有灵，入险出险，得为完人。然而召祸有因，戡乱何日？惊魂甫定，孤愤益深。爰叙贼中曲折，虽言之无补，亦无罪也。” 
　　上海自县尹袁君死难后，二十日闻官军将至，予即已避兵城外，宿余友王子九秀才城北草堂。二十八日辰刻，因他事入城。俄而官军抵北关外，城遂闭，乡民不得出者数百人。度无如何，亦听之，贼上城与官军接仗毕，即杀五人于九亩地。有两人者冠军功六品，身号衣，徒跣入城，称投顺。见贼首刘。延入诘问，知其伪，手刃之。予往视五尸累累，血模糊，系手足，殊身首，苍蝇群嘬之。嗟乎，此义鬼也，揖之乃去。夜，炮声殷天，铅丸飞坠，屋瓦震震。 
　　二十九日，官军攻北门。贼开城突出，攫数人入，仍杀之于九亩地。闻城外死伤甚多。毙贼三名，殓恤受吊，贼罗拜之，贼首亲奠，贼党死志益固。 
　　三十日，贼首出示劝捐，至云：“官军沿途淫掠，民遭涂炭。赫然斯怒，一鼓而败其水陆之师。”噫，斯言胡为乎自贼出哉？邑庙园中杀一衣工，悬首示众。是日有犯法将刑者，诡称予戚。贼大喜，询予所居。答云不知。恐喝之，吐实，且言渠必不肯来。贼沉思良久，问孰与予交密。答以徐某。贼曰：“吾即浼徐某往聘之。”先是，余已虑虚名累我，预书誓言：“吾家数世胶庠，平生读书何事，横被迫胁，有死而已。”作书与徐君，属其觅予遗尸，他日树一碣曰：“清故贞烈士蒋生之墓”足矣。 
　　九月朔日，贼又杀人，云是奸细。夜二鼓方作书与家人诀，忽十余人排闼入，操粤音，意似守予者。余笑问：“若辈中孰主张是。”对曰：“李兄。”“往诣之可乎？”对曰：“可。”令导之往。李得余甚欢。阴念好语结之，或得脱，即坐中抵掌谈时务，论古来流寇失策即败，当反其道行之。李欣然心折，复太息曰：“使春间当事者早用君言，我辈安得至此？且谁非血肉躯，乃以叛逆取灭亡耶？吾自起事以来，城中秋毫无犯，有出淫掠者，即已正法。闻官军所过，鸡不树，豚不笠，女夜号于室，谓能贤于吾辈否？”余默然。问粮食人数，李笑曰：“此筹之久，储之豫矣。凡同会结生死者三千余人。近募浙宁及本地人，约千五六百，皆不足恃，充数而已。米可三千石，陆续无难接济。炮位铅药，官物我用。兵仗旗帜，随时制造。我与官军相持旬月，事未可知。其余当与君深思密谋何如？”余阳应之曰：“诺”。辞以出。李持余手曰：“天将曙矣，遂谒吾帅何如。”余微哂之：“汝谓予逸乎？欲求贤者自辅，有推毂造庐之故事在，亦兵机也。否则吾戴吾头来。”李唯唯，遣人送归。 
　　予默祷大士前卜签吉，得僧衣冠易之。平明，一贼持令旗，令乡民未出者开城出之，纳予言也。急趋而出，群贼夹道立，刃攒及背，大声叱曰去。呜呼噫嘻！草土之人，卒为完人也。危矣哉！ 
　　蒋君所自述如此。危难中不变其志操，可嘉也。蒋君虽负奇才，怀大志，而贫困一生，当道知之而不能用之。癸亥，余客粤中，遇丁雨生中丞。垂询沪上人才，余以蒋君对。及中丞奉命观察苏松，遂罗致之署中。逮榷两淮鹾务，离任去，特荐之于应敏斋方伯。方伯固与蒋君素相识，至是相得益彰，晚境殊甘已。未及数年，遽以老病死。文人命薄，可慨也哉。余始识蒋君，在壬子十二月十有三日。是日余偕李君壬叔、雷君约轩、蒋君剑人同至酒楼轰饮，把杯联句，聊以遣兴。仅得数联，兴尽不能再属。予尚记一二云： 
　　着屐踏残雪，买醉黄公垆。 
　　相逢酒贤圣，载赓诗唐虞。 
　　时清束高阁，吾辈犹江湖。 
　　岁暮归末得，痛哭聊狂呼。 
诗罢作狭邪游，有校书以语侵剑人。剑人怒而出，毁客之乘舆，壬叔在后，几为舆夫所厄。落拓不羁，于此亦足见其一斑。剑人没后二十年，予为刻其《啸古堂诗集》八卷，《芬陀利室词集》五卷，《诗词补遗》二卷，《词话》三卷，亦一段香火因缘也。予与孝拱、剑人皆文字交，孝拱所学尤邃。予处仅有词二闽，余无一字传于世。 

　　淞滨琐话六 
　　剑气珠光传 
　　剑气，侠女也，姓白，名如虹。珠光，才子也，姓随，名照乘。皆粤东产，生同里，幼同塾，两小无猜，极相怜爱。白父母四十外生女，俾自幼作男子装。穿一耳，缀金环，双趺略缠以帛，常着深雍靴。父行贾，携以适秦楚吴越。长身玉立，眉目如画。涉猎书史，谈吐颇隽雅。能挟弹中飞鸟，舞刀槊，工击刺。见客豪爽，不作羞涩态。逆旅妇人争相媚悦，无有知其为女者。 
　　而照乘则随氏三世单传。生时父年将花甲，母系继室，仅三十许。粤俗，生男恐难招，往往诳为女。故照乘小字莹娘，亦穿一耳，贯金丝圈，肤腻如脂，发光可鉴。母为梳偏髻，后垂辫发。五采璎珞。着绮縠衣，绣人物花卉。臂双钏铿然，帽缀珠饰。出门则婢妪拥前后，群指为女之效男装者。延师教之读，绝慧，一目十数行下。十三入邑庠，始共讶其果系丈夫子。 
　　世族争欲婚之，父以年迈，思为订定一家，稍长腼合，藉了向平愿。莹娘颇不愿，私谓母必得如虹为配。而白翁五年不归，音耗间阻。母晓之曰：“痴儿既愚慈不解事。白家姑随翁出外，计今年已十七八。天南地北，不知栖止何所。脱已择配嫁人，行且抱子。汝读书当明理，或前有成说，固宜少待时日，否则将终身作牧犊子，唱雉朝飞。独不睹而父髯垂如银，背曲如弓，弄孙念切，曾亦思有以慰之耶？”莹娘俯首不作声。乘间窃至白母所，托母命起居，兼询翁父女有无竹报。母执其手曰：“小秀才久不见，长大如斯。吾家老■⒁携汝妹去，飘泊若萍梗。三数日前，有邻人自都中来，述及设肆良乡，生理颇旺。顾谓佳儿业娶妇，侍膝下怡怡。则汝妹讵已赘婿耶？何竟不作一行归？抑有信，而为殷洪乔故事，竟致浮沈，多年阔绝。惜无若秀才者，为老身往一訉之。”莹娘骤闻，知虹玉容有主，此心如割。转念口传未必确，惟有亲身一行，以决真伪。因谓白母：“侄儿本欲赴都应试，正可藉访的音。但与虹妹别五六年，或觌面未必相识，计须得一附身物，持以为证耳。”白母闻而甚喜，解襟上白玉双螭佩授之曰：“此汝妹素佩物，临行呈老身作记忆者，秀才将去如何？”莹娘大喜，如获奇珍。归家见母，托言白母属其赴良乡，藉应京兆试，并言有老成同学计偕入都。母信之，告父，亦以为可。乃为摒挡行李，少集囊赀。 
　　登舟，遇一薛姓少年。谈吐豪迈，与语甚投契，恨相见晚。途中饮食卧起，朝夕与共。薛父贩川广药材，为京师巨贾。故少年挟赀甚富，每为代偿其值不少吝，照乘心德之。篷窗乘兴，伸纸蘸墨，书楹联以赠曰：“昂藏玉树临风度，拂拭青萍淬水姿。”上句摹其人，下句切其姓。字体结构仿诚悬，瘦硬通神。少年大喜，什袭藏弆，谓之曰：“兄具此才地，玉堂金马，固意中事。自渐形秽，不足当青睐耳。”至燕台，登陆同车。信宿逆旅，临别握手，殷殷谆属，至都于前门外相访，当悬榻以待。并出巨铤强纳其袖，分道驰去。 
　　照乘入良乡城，既不知白翁业设何铺，又不知牌号何名，遍访市阛，茫无端绪。日暮途穷，投止旅舍，一夜反侧不成寐。晓起出户，过一骨董杂货铺门。临街楼窗，呀然双启。有蠢婢倾水下，适泼其身，衣帽沾濡，淋漓头面，急以巾拭。欲发言责之，窗閛然合。顾念客路孤身，姑弗与校。行数武，忽闻背后有人呼曰：“客且止，莫是南海随家郎？”回顾视之，则白翁也，惊喜出非望。延至铺中，询翁起居已，即问如虹安否。翁长咳摇手曰：“莫说莫说，小妮子不孝，动辄迕吾意，月前已逐令南归。度此时应到家矣。”盖翁娶再醮妇有子，与虹年相若。妇见如虹美，怂恿白翁欲以女为媳。虹不愿，梗父命。子乘间调之，虹怒掌其颊，阖屋喧呶。邻里知之，皆责翁昏耄。故不得已令女附舟归依母。照乘闻之，甚悔此来，而悉虹未嫁，私心稍慰。顾以秋闱斯近，不得已辞翁赴都。 
　　至前门访薛生，相见甚喜，即寄寓药肆。纳粟入场，一战而捷。亟修家书归报其母，并询如虹作何状。讵覆音至：白母知翁另娶而女未返，已买舟径赴良乡来。照乘得耗如坐针毡，无心待南宫试，即欲束装旋，踪迹虹所在。薛生苦留之不得。明日遂发。过良乡，则白母适至。与翁反目，诘其何以再娶，且索其女。后妇母子大肆咆哮，翁复袒护。白母孤孑无援，惟哭泣而已。幸照乘以新孝廉至，邻舍共抱不平，争相告照乘。谓母不必以口舌争，盍赴县控诉，听官剖断。翁始惶急，凂同业友调停婉劝。俾翁出十金，畀白母与孝廉共返粤东。 
　　归见父母，而如虹迄无音耗，孝廉怊怅若失。白母思女日夜哭泣，目尽肿。忽一日，有军官控白卫，戎服劲装，问至白舍以马策挝门。母逡巡启户，见仪从甚伟。军官下马登堂，谓母曰：“义弟白虎儿系母何人？”母急曰：“吾女如虹，虎儿其小字也。客何由知？今在何所？”军官大笑，出手书曰：“奇哉，真花木兰再世矣！其行踪具在书中，母盍启视之。”白母苦目疾，且不甚识解。而孝廉适来视母，见军官叙礼，长揖就坐。接书视之，如虹手迹也。述良乡遭父逐，易装附估舶渡海南旋。于洋面遇盗劫邻舟母女二人，一仆并婢妪皆觳觫无人色。虹跃登其舟，手剑挥之，群盗辟易，诛斩三人，余遁去。母女庆再生，感救命恩，乞其护归父署。其子非他，广州南营参戎林大酞。接入拜谢。结为昆弟。女即其妹，年甫十四，小字兰宾。母愿许字虹以报大德，再三推辞不得，托言归禀萱堂，始可谐允。林母坚留作伴，命其子持手书来，要母一言为定，初不知其易髻而冠者。孝廉读竟狂喜，为白母缅述之。母笑谓参戎曰：“太夫人盛意，不弃寒微。奈虎儿无福。不能转女为男何？”言讫，各抚掌大笑。母因谓孝廉曰：“吾女当婿汝，汝盍往迎以归来。”参戎起而言曰：“伯母何不下降敝署，俾得稍尽微忱。”母以老病辞，参戎曰：“然则俟归告吾母，送妹遗归耳。”遂别去。 
　　数日，全家俱至，馈遗优厚。母女重逢，悲喜交集。孝廉自白母亲许姻事，归禀父母，共相喜慰。已而知虹归，择吉纳采。参戎奉太夫人命，请孝廉往其家。一见大喜曰：“真吾婿也。”即凂白母执柯，兰宾亦缔姻而去。白母出千金，为虹制衣饰极精，促诹合卺期。弥月后，孝廉迁岳母同居。夫妇孝养备至。伉俪谐和，双心一袜。如虹谓夫曰：“妾思老父在外，终非了局。脱有不讳，渠母子必弃之如遗。郎盍赴春官，便道往省，近作何状。家中自有妾代供甘旨，勿忧内顾。”孝廉笑曰：“功名两字，侬本淡然。昔在都门，不得妹耗，惘惘南归。今结缡甫半载余，何忍遽言远离。岳翁年未花甲，昵后妇，曾无结发情。妹当日被逐出门时，又岂有父女情耶？”虹曰：“诚然。然生身之恩，胡可忘也？”孝廉曰：“无已，待三年后兰宾来归，当与卿共往定省，劝其南旋。”如虹冁然曰：“恐他日兰妹于归，郎之恋新人，更甚于恋妾耳。能容妾改妆独去否？”孝廉摇首曰：“必欲去，亦无不可，惟有荐贤自代耳。”因一笑而罢。 
　　虹自幼男装，双趺不能作新月样。常时喜击剑弄丸，学擘窠大字。尝偕照乘游西樵鼎湖、罗浮两山，辄纵笔大书，题诗石上，以志游踪。必令石工镌刻，深入数分许。远近慕其字者，争榻之，珍若拱璧。一日偶跻高峰，忽见两蛇斗于树杪，口中歧舌如红练两匹，各吐一珠，盘旋空际。女瞥睹奇之，正欲飞剑斩蛇，猝闻天半作风雨声，雷电合彰，赤光激荡。俄而霹雳一声，赤光顿敛，雷止则光又作。屡击如是，似相格拒。女连飞两剑助之，两蛇遽殒。珠堕于地。女遽拾焉。其巨若龙眼，携归，悬之帐中，光照一室。由是夜不举火，用以代烛。又尝宿山中，见二婴儿自土出，裸体相扑。逐之，跃入涧溪。屡觅之，苦不能得其处。一夕乘凉大树下，两婴忽起自足旁，互相纠结。女顺手掩执之，噭然而号，稍松即逝。爰即其没处掘之，得石匣。则有双剑在焉，精莹皎洁，铦利无比，用以削铁如朽腐。有识者相之曰：“此雌雄两宝剑也。雌曰‘白虹’，雄曰‘红霓’。周时所铸，历时二千年许，殆神物也。”虹宝藏之不出示人。每逢月明之夜，辄舞于中庭，剑光与月光互相辉映焉。荏苒二年，林母书来，约期送女完姻。兰宾连举二子，孝廉以大挑得知县。遍访白翁，迄无知之者。有丐妇能指示死后权厝处，因载其柩返，盖即翁再醮妇也。粤人有稔知白如虹、随照乘事者，历叙生平。作《剑气珠光传》，为艺林佳话。
  </div>
  <div class="pagination">
   <a href="香艳丛书_page259.html">
    上一页
   </a>
   <span>
    ...
   </span>
   <a href="香艳丛书_page255.html">
    255
   </a>
   <a href="香艳丛书_page256.html">
    256
   </a>
   <a href="香艳丛书_page257.html">
    257
   </a>
   <a href="香艳丛书_page258.html">
    258
   </a>
   <a href="香艳丛书_page259.html">
    259
   </a>
   <span class="current-page">
    260
   </span>
   <a href="香艳丛书_page261.html">
    261
   </a>
   <a href="香艳丛书_page262.html">
    262
   </a>
   <a href="香艳丛书_page263.html">
    263
   </a>
   <a href="香艳丛书_page264.html">
    264
   </a>
   <a href="香艳丛书_page265.html">
    265
   </a>
   <span>
    ...
   </span>
   <a href="香艳丛书_page261.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
