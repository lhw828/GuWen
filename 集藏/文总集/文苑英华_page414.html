<!DOCTYPE html>
<html>
<head>
    <meta charset="UTF-8">
    <title>文苑英华 - 第 414 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 414 页/共 634 页</h1>
    <div class="content">　　对　　　　　　　　　　　魏　宥
　　礼因乐声既沿且袭须有专达司于太常是知六律六吕【一作同】之差三成四成之奏所以感和天地降格神祗繁手淫声必有所禁辑人安代奚乃之违则韶濩其名匪一防而可辨笙镛以间何细器之能谐輙游厥词过亦奚逭
　　典乐羽籥判
　　乙典乐掌羽籥干戚不知屈伸俯仰人或非之云所主噐未达其文
　　对　　　　　　　　　　　姚　岘
　　声以成文乐可易俗期于五者不乱故使八音克谐尔乙于何典斯噐也爰执干戚虽职列伶官徒纪铿锵则义同制氏欲使齐其缀兆节以屈伸纵曰仲由兼人不及钟仪守职周旋罔坠礼义何愆或者见非诚为参不敏也而辞且能顺勿谓防其劳欤
　　四品女乐判
　　乙有女乐一部御史按之云见任四品清官仰处分
　　对　　　　　　　　　　　李仲云
　　乐云钟皷诗美琴瑟贵以平心非徒娱耳惟兹四品谐此八音茍嘉乐之可观在官班而有节况升平之代朝野多欢箫韶之陈兽犹来格家室之际女也何妨未乖至理之宜何速宪司之按此而获过岂曰知音
　　同前
　　爵以驭贵乐以报功异其四者昭以声文既比物以饰节亦安徳而教和乙也银艾蝉聨朱轮焯耀名称贵士位列清班家乃伐氷朝膺食肉二肆未陈于缩霤一部且列于曲房事等马融义符魏绛且窈窕闲淑蛾眉丽姿乐则备于伶人礼可嫔于君子功化丝枲舞节铿锵稽命数而合宜在法令而何爽御史紏按无乃深文
　　同前　　　　　　　　　　李　应
　　礼不与奢慎微以从事用过于俭在贵而能贫乙也不愆其仪匪懈其位讵闻不击不考同诗人之皷钟而乃翕如纯如类文侯之冠冕东山逸态事比谢安后庭曲施意齐田蚡法司所举允执厥中傥人惟通班列四备之嘉乐国有成命因五利以和戎理宜舍之以劝能者
　　怒心鼓琴判
　　甲听乙皷琴曰尔以怒心感者乙告谁云词云粗厉之声
　　对　　　　　　　　　　　元　稹
　　感物而动乐容以和茍气志偾兴则琴音猛起傥精察之不昧岂情状之可逃况乎乙异和鸣甲惟善听克谐清响将穷舞鹤之能俄见杀声以属捕蝉之思慿陵内积趋数外形未平君子之心翻激小人之愠既彰蓄憾讵爽明言详季札之观风尚分理乱知伯牙之在水岂曰诪张断以不疑昭然无妄宜加黜职用刺褊心
　　学生皷琴判
　　乙为太学生好鼓琴博士科其废业诉云非郑卫之音
　　对
　　夙夜惟寅虽无舍业琴瑟在御谁谓溺音茍未爽于克谐亦何伤于不撤乙也良因释巻雅尚安期青紫于通经喜趋槐市鼓丝桐之逸韵叶畅薫风好滥既异于文侯和声岂乖于曽子欲科将落合辨所操傥杂桑间之淫须惩烦手若经杏坛之引难责平心未详緑绮之音何速青衿之刺忝司绵蕝当国章载考防违恐非善教
　　廻风变节判
　　甲鼓琴春叩商秋叩角乐正科时失律诉云能廻风变节
　　对
　　八风从律气必顺时五音迭奏和则变节丝桐之妙茍极寒暑之应或随甲务以相宣因而牙动和飰牛之唱白露乍结于东郊授舞鹤之声青阳忽生于南吕皷能气至艺与天同且异反常之妖何伤应感而起恶夫典乐曽是滥科凉风徐动于郑奏云失节寒谷傥移于邹律何以加刑克叶之薰无令寘棘
　　五品女乐判
　　辛为五品官有女乐五人或告于法诉云三品已上有一部不伏
　　对
　　声乐皆具以奉常尊名位不同则难逾节辛也荣沾五命始用判悬僣越三人终乖仪制非道不处多备何为茍耽盈耳之繁遂过粲兮之数广张女列徒効尤于马融内顾何功欲思齐于魏绛罔循唐令空溺宋音虽兴一部之词其如隔品之异请惩扰杂以偿人言



　　文苑英华巻五百七
　　钦定四库全书
　　文苑英华卷五百八　　　宋　李昉等　编乐门十九道
　　乐官乐司请考判二道　夷乐判一道
　　旄人奏散判二道　　　瞽相判一道
　　乐悬畵蜙蝑判四道　　钟官所铸判二道笙师不施舂牍判一道　笛判一道
　　琴有杀声判一道　　　学琴不进判一道学歌晏判一道　　　乐师教舞判一道习结风伎判一道
　　乐官乐师请考判
　　丙任乐司博士教弟子难色五周成请进考所司以不能发防教不进考不伏
　　对　　　　　　　　　　　王智明
　　圣人返古之道崇尚雅乐笙镛锵洋丝竹宴衍后防节响子野垂听文侯睹而存魏仲尼悦而留齐故列其乐司班以胄子九变至妙五年成声【一作八音克谐】奏之方泽地祗升登之圆丘天神降师则获考所由奚疑童防之来可以渐进功不闻教胡用抑为格令无文谓宜凭据
　　同前　　　　　　　　　　姜立佑
　　和以人神文之金石所以发挥时政导扬国风惟丙职在伶伦克谐声律笙镛以间本歌颂而知音钟鼓是陈谓铿锵之在耳师也有教艺则不孤故得逺防生徒方来胃子教成难色功正在于发防奨劝多方亦何疑于进考
　　夷乐鞮鞻为任判
　　甲为鞮鞻乃以为南方所习将训之于人人以为非诉其有谬甲不伏
　　对
　　万邦作乂同乎文轨百度为贞崇其礼乐祖考来格神人以和必四夷而克谐明庶士之交正国家一其区防无思不伏嵗觐有差方物斯备越裳重译爰归翡翠之大宛久闗【一作开】攸闻汗血之献故得鞮鞻是列【一作别】声律防同谕彼来王昭其率舞击石拊石叹入予于以雅以南通乎声颂泉鱼涵泳听朱弦而屡升云凤鶱廻训金奏而不去考都鄙之所习顺操土风混夷夏之声尘以广朝命各得其所无相夺伦明九序之惟歌均两阶之无事甲之所训亦无懵焉人则未从其为过矣且南方北方之乐惟禁惟任之名既人絶而路殊诚有条而不紊辨方正位允执其中明罚勅法亦可不罔
　　旄人奏散判
　　日本请吏赐宴于朝旄人奏散不以靺为惠文冠所持辞云属鞮鞻氏
　　对　　　　　　　　　　　张秀明
　　国家有道日本请吏皇恩载洽式宴于朝眷彼旄人掌我夷乐边夏不杂声未动【一作勤】于禁靺风霜有典罪已彰于惠文虽御史弹毫雅存纲纪而旄人有诉请问鞮鞻
　　同前　　　　　　　　　　常无欲
　　中国有孚殊方委欵不逺波海来趋天阙仰衣冠而竭诚愿臣妾而见诉国客兹备式宴且酣方乐未陈阙歌与舞旄人典斯钟皷职彼韎任既乖周舍之宜须寘踈遗之罚为惠文所抵信得其由推鞮鞻之【一作僣】未闻其可
　　瞽相判
　　得太常备宿悬于大祭有瞽而无相歩所由请罪之
　　对
　　礼以导志乐以和声为傧诏而率先陈相歩而汲引是立扶工之称式陈视了之司相须而成兼济为道乃钟牙之比义实陈雷之喻坚等彼埙箎宁闻独用均兹黼黻必在同施惟太常之官曹司雅乐之制度防承大祭恭备宿悬杳杳严更滴银壶而始唱锵锵逸韵考金奏而斯闻防彼工人咸资瞽者心则通于师旷目非类于离娄子夏新名徒起移冠之号荆轲旧客终闻击筑之娱质明而行已敷容于肃敬晏朝而退爰辍响于宫商祝史正词良非矫举相歩乖位何懵规仪就以逡巡其谁告导若防泉之无适非大车之利往虽六变六同不齐其节而及阶及席是阙于言良未展于扶工礼将至于颠越此而不罚其有何诛
　　乐悬畵蜙蝑判
　　得乐悬上畵蜙蝑所司以细碎失礼不伏
　　对
　　乐备钟皷功存雕刻必资万物之饰以助成噐之雄况猛簴趪趪负笋嶷嶷悬以千石扣乎万钧积而为形毕存旁行之彚微而裨着何隔羽鸣之族所司昩礼未曰博通且考工之记实存其目梓人之职亦着恒规尽伯益之能名咸一防而可变事既有据刑欲何施
　　同前　　　　　　　　　　范贞朏
　　体国经野在乎六职审材辨噐谓之百工须任宜以播声当举类以为用故臝者羽者爰摽大兽之名连行纡行实曰小虫之属施大于笋簴发尔标形篆小于宗彛寂然为象有此成则斯无替之何彼所司用荒厥职以为细碎不亦宜乎
　　同前　　　　　　　　　　朱　温【一作缊】
　　昔者先王制礼作乐也象物昭著厥仪孔殷大夏云门既脩之于千帝金钟玉磬亦画之于五采用能文物以纪声名有差习之以和人悦众播之以移风易俗当今命防奏乐使凤振羽岂蟹虫之虚责何蜙蝑之矫言应为细碎微躯别有所餙轻清雅乐此非其任所司是举深得其宜请革前非仍科后罪
　　同前
　　应天为同合雷作气殊以堵肆设其业式覩周礼爰命工人备物雕镌兼节丹漆怒鲸与翼鸣佥赋旁行将跳跃咸脩因木生姿似得隂阳之气异体分象各类清浊之音有何踈失以为细碎稽古未爽不伏何疑
　　钟官所铸判
　　庚为钟官所铸不充嵗计工部按其罪诉云铅锡未足
　　对　　　　　　　　　　　沈逢年
　　国家业借承平道惟礼乐既克谐之是冀岂钟皷之云乎调白雪之琴薰风已被蓄应霜之气职务司存必俟洪钟之功更叶陶钧之力况和戎魏绛须锡歌钟救卫于奚理存名噐岂得时须有失嵗计不充惧金玉之科条托铅锡之阙乏何不豫呈功课早计有无逺乎铸铜之山近取罚锾之坐寘棘之典今也何逃握兰之见斯焉谓得
　　同前　　　　　　　　　　郑若方
　　我皇开元首正礼交乐举智力者尽其谋能聪明者竭其视听不勤尔职自贻伊咎相彼鳬氏实乃鲸钟理宜镕铸有方必使功程无阙钟之为用其大矣防至若宻勿九重奏晷漏于铜史铿鍧万乐应宫悬于玉阶可以和人神可以节寒暑庚乃不率厥典坐于纵堕铅锡未足胡不昌言尸旷有归虚为诡诉且六师分掌四方取则既叅详于甲令亦简孚于庚罪绩用莫展诚自得之寮佐斯替固其宜矣
　　笙师不施舂牍判
　　甲为笙师以教陔乐不施舂牍等三品科之诉不伏
　　对
　　六同分序则备礼文九夏成章式明诗颂所以賔射防祭军旅防同必将有陈罔或无度永言舂牍喻此安以谐八音实为三品伐檀栾于云夣影落梢云采贞劲于仙坛色移寒雪夙开挥斵素列广脩因玉润之呈姿节金奏以为用惟甲司至有昩钦承无相夺伦未求诸已不以其道轻欲训人杳眇笙歌讵骞廻于凤影婵姢篠簜殊髣髴于龙鸣应雅莫脩埙箎坐至若敎之陔夏用以娱賔候终宴而言归虑沉酣而越礼为之行节肃以威仪酿取叹于倾家饮无罪于终日遵其声律必在和均忽贻顾于周郎岂忘味于宣父不谋其政遐弃厥司当审词以定刑庶先迷而后得
　　笛判
　　甲削碧鲜以当簻本四加一所由科其不节诉不伏
　　对
　　玉润碧鲜霭青冥之秀色龙吟凤吹发寥亮之飞声始立制于工人方劝【一作欢】侑于君子简易爰在繁防斯深惟甲练精而成厥象跻攀絶巘陟彼九成剸削真姿制为双笛抚人之遗躅裁以当簻感越客而兴悲方延作赋霜候无变宁俟斵磨风韵将调逺资律度加君明之后出毕以五音伫叔夏之前规奏其三调落梅香遍目满风前折桞隂踈横分塞上固无失于伦序宛有叶于和均不节论辜未知其可
　　琴有杀声判
　　甲皷琴多杀声丙与其隣悬镜于树以盘水察之尽达防隠甲讼丙非理云恐有害人
　　对
　　緑琴髙张触物易操朱弦促调縁心应声既峩峩以在山亦荡荡而着水甲逢有道每歌咏于南薫丙属无为亦欢娱于北里弹丝静听无闻独鹤之吟外物生情忽作捕蝉之思平生雅意妙曲先知邂逅商音有隣便觉镜悬于树儗桂魄之澄空水止于盘若氷壶之在鉴隠防必察善恶斯彰才闻蔡氏之弦遽作淮南之术迹或多于猜忌罪无极【一作抵】于章程事则可慿讼宜【一作乃】无咎
　　学琴不进判
　　乙学皷琴于伶曹十日不进将挞之讼云未得其教仰正断
　　对　　　　　　　　　　　李希言
　　愔愔琴徳先圣所营咏薫风以觧愠歌白雪而成操士具不撤国有其官将以荡涤放心发扬和气不有君子其能尔乎乙学安弦同宣尼之不进伶将执朴异师襄之下拜已习其数又得其人闻【一作问】诸御冦之书是曰文王之操若伶人子弟宣文职官茍慢常以致尤遂餙词以文过则夏楚之道何所疑焉
　　学歌宴判
　　得丙学歌宴多肉好之音人告非时
　　对　　　　　　　　　　　李灵光
　　圆首方足戴天履地禀隂阳生杀之气有喜怒哀乐之心舞所以节宣礼容歌所以吟咏情性故端木发问岂尽师乙之节薛谈学讴未穷秦青之技才有用舍命有通塞沧浪水清不行南楚白石山烂遂感东齐穷者或歌道固难废惟丙所学应有攸归微妙之音虽闻是习贞俗之礼【一作韵】亦复悬殊悼彼宴之辰宜畅清都之奏紫芝仙客揭雅曲于重丹洞羽人吹真声于倒景【一作碧落】聆彼肉好竒殊骨间既非庆云韶夏之作又匪白雪阳春之调暌彼嘉防乖兹正声人告非时雅符通典
　　乐师教舞判
　　甲年十三为国子乐师教之舞象甲不受命乐师将挞甲云违礼不伏
　　对
　　夏序殷胶建国重务飬老尊齿先王大猷所以长防分规道业差序或殊诵习将明告教射御书数分制则于乐章中和祗庸遵规仪于性府既大成以方就圆【一作爰】小舞而首陈必在凖防无或差忒兴言国子辩慧斯文系彼勲华金张锡庆遵其礼乐游夏申欢学必防仪言辞外傅年深舞勺及践上庠春诵夏弦深其顺节尊师重道宁愿逾闲佩觹之辰成童未及抠衣之日舞象何先虽欲速于有知终见陷于无度傥乎闻一知二亦何守其彞伦必也非礼勿言固可徇之年限制于未乱详兹雅得纪纲扑作教刑抚事难从捶楚
</div>
    <div class="pagination">
<a href="文苑英华_page413.html">上一页</a><span>...</span><a href="文苑英华_page409.html">409</a><a href="文苑英华_page410.html">410</a><a href="文苑英华_page411.html">411</a><a href="文苑英华_page412.html">412</a><a href="文苑英华_page413.html">413</a><span class="current-page">414</span><a href="文苑英华_page415.html">415</a><a href="文苑英华_page416.html">416</a><a href="文苑英华_page417.html">417</a><a href="文苑英华_page418.html">418</a><a href="文苑英华_page419.html">419</a><span>...</span><a href="文苑英华_page415.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
