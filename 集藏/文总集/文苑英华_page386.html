<!DOCTYPE html>
<html>
<head>
    <meta charset="UTF-8">
    <title>文苑英华 - 第 386 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 386 页/共 634 页</h1>
    <div class="content">　　册魏王文　　　　　　　玉堂遗范
　　维咸通三年嵗次【阙】　　　　　　　　　　　皇帝若曰夫翦珪分器事炳周经裂地防封道光汉册莫不克隆磐石作固本枝并建亲贤以崇藩翰朝有定制朕安得私爰稽盛时俾隆锡社咨尔长男佾通辉日月禀庆霄汉【诏令作黄】防若木之凝华派璿源之积润天姿岐嶷神侍【疑】聦明早彰乐善之规夙有办牍之知卓尔器度蔼然徽猷宜荷宠章以开土宇今遣使门下侍郎兼吏部尚书平章事杜悰副使左散骑常侍赵格等持节命【诏令作册】尔为魏王于戯河外名都漳奥宅尔其竭奉上之孝敬慎临下之仪刑守道宜鉴于逺名尊贤无忘于置醴用新鲁衞之政以昭间平之徳服我休命可不慎欤
　　册凉王文
　　维某年月日皇帝若曰夫维城作捍实隆定鼎之业犬牙列国以盛建瓴之功故广树戚蕃毕王子弟歴朝茂典列圣宏防举而行之朕不敢废咨尔第三男侹分晖紫极托【诏令作挺】质丹宫器度沉详姿容端粹蔼有成人之量形乎佩韘之年志翫楚诗情通沛易不劳师傅之训动形忠孝之防爰嘉令猷俾建侯社今遣使门下侍郎兼吏部尚书平章事杜悰副使左散骑常侍赵格等持节册尔为凉王尔其奄长洪河大啓西土绍于前烈恢我旧疆敬慎于朱邸之间谨睦于玳筵之上靖恭其位克广其心无从匪彜服我休命
　　册蜀王文
　　维某年月日皇帝若曰夫尧序九族周列五等事髙维翰【或作干】道在睦亲况居帝子之尊宜荷封王之典用彰庆羡以固洪基咨尔第三男佶符彩昭融姿容朗悟腾英日域储秀星枢已多秤象之能才是胜衣之嵗静不好弄言必成文曽无纨绮之心每服诗书之训嘉其防智锡以大封今遣使门下侍郎兼吏部尚书平章事杜悰副使左散骑常侍赵格等持节册尔为蜀王尔其宅于坤维建诸赤社防以江汉鎭以岷嶓列为侯王迩我宫禁以谨恭而接下秉忠孝以律身服是宠光终于戒慎
　　拟册齐王文　　　　　　　刘禹锡【以下四萹集无】
　　维某年月日皇帝若曰启兹东国境于青州略嵎夷导潍淄盐絺贡庭檿丝入篚粤在少昊为爽鸠之域沃若殷商乃薄姑之丘周实太公之国积海岱之饶习戎革之盛因俗简礼其政易成咨尔第二子某直谅多闻温裕有立乐于为善力其未能行本贞亷言依忠孝固可锡兹青社俾藩于东是用命使某官某乙持节册命尔为齐王往钦哉冝聴朕命夫敬人可以理国然后已可以得人谓已不明任贤良以为明谓已不徳资师傅以为徳国安则备尔忠孝人散则忝尔君亲慎乃厥修无替休命
　　拟册楚王文
　　维某年月日皇帝若曰衡岳峙灵云夣润徳锡十朋以备神物包三眷以供王祭浮江潜汉寔曰渚宫俗轻而佻上难其化咨尔第三子某正性自得懿行克修广淡居心寛裕推已移此成器绥于荆蛮锡尔赤社以屏南土是用命使某官某乙持节册命尔为楚王往钦哉宜聴朕命于戯布政在寛革俗先信分吾之忧以恵黎庶励尔之志以报君亲为子为臣克忠克孝臻于二徳在理一邦祗敬勿休无忝我命
　　拟册邠王文
　　维某年月日皇帝若曰朕读诗至豳风见古公亶父之迹然后知王业之难仰惟我太祖太宗之沐风雨以启天下是用兢惕若坠泉谷豳之旧地积徳之余俗厚而忠人恱其上王于兹土克贤戚咨尔第四子某质重性和神清气茂威仪俨若恬淡寡言介然风规坐镇流俗固可将吾勤俭宣化郊锡尔白社藩于西土是用命使某官某乙持节册命尔为邠王往钦哉冝聴朕命于戯播种者后稷公刘之业善继者古公亶父之志积徳行义国人戴之诗有七月之章非惟王业艰难亦俗阜化成之风也尔其日夜思之谈以温柔之教无夺农时使独戴周徳以忝我一人之命
　　拟册晋王文
　　维某年月日皇帝若曰渉河之东千里而广右浸衞水左据常山蒲坂唐尧所封之丘歴山虞舜隠耕之地晋阳我髙祖誓众之野本晋国也而谓之唐其人忧深思逺有帝尧之遗风焉故我国家因之以启王业将我朝政保兹旧邦克建戚藩以任贤徳咨尔第五男某和裕禀质端贞理身防谦似不能好善如不足行归于厚口无择言本孝克家资忠体国固可严奉启圣之域绥懐积徳之邦锡尔黒社以藩于北是用命使某官某乙持节册命尔为晋王往钦哉冝聴朕命于戯践唐尧之地理虞舜之人开髙祖之域尔其兢兢底慎以临其人思流恺悌之风祗敬兴王之地无一举足以忘我祖宗艰难之业往利厥土以孚于休
　　封鄂王制　　　　　　　　蒋　伸【见唐大诏令】
　　门下周家受命诸子防封汉氏造邦二等垂制式崇藩屏思固本根逮于国朝必稽典宪太宗创久长之业乃建亲贤列圣遵继守之文广分土宇朕获承丕构敢废彛章非唯永保于皇基盖亦无私于天下第六男润生而聦敏性则温恭孝敬夙彰诚明日至能服诗书之教居然礼义之姿虽在幼年动由义训周旋知为善之乐谦和无自伐之心足【一作是】可以膺犬牙之封麟趾之庆授以茅社锡其桐珪俾为戚藩以辅王室尔宜继二南之美躅习三雍之旧仪敬服斯言用光礼命可封鄂王令所司备礼册命【大中五年六月】
　　封棣王制　　　　　　　　沈　询
　　门下朕闻王者建植子弟胙以茅土将欲蕃昌磐石深固本根周汉之隆率由斯道及我列圣每用旧章所以抚安生灵保祐中外朕恭承天序敢紊前规爰加立爱之恩庶广推公之义宪宗第十八子惴生则温柔性惟聦达神迈气朗阅【诏令作闻】礼知方蕴积中之粹和资奉上之孝敬必能副予之【诏令无之字】友爱始终令图以耀金枝以辅王室是合俾开朱邸盛建戚藩载启唐虞之风用崇麟趾之庆呜呼惟兹盛典用别亲贤必思继美二南绍休五等佩维城之重思外屏之尊无怠无荒服我丕命可封棣王仍令择日备礼册命【大中六年十一月】
　　册景王文　　　　　　　　钱　珝
　　维年月日皇帝若曰周官八统其一亲亲汉制皇子为王得使立社于国固本之大哲后皆然咨尔第八男秘当襁褓【诏令作保】之间有敏恵之性亦既緫角遂能胜衣黙识天经潜滋日就未尝玩物可以防封乃告守且闻叶吉来受兹典永为东藩今遣某官某乙持节册尔为景王呜呼见厥贤而能思贤尔则必贤矣知可逸而能无逸尔则常逸矣是宜广王绪承丕休敬而聴之罔失厥度
　　册辉王文
　　维年月日皇帝若曰古君子笃于亲者使天下兴于仁也故二王五子之封非独立爱而已咨尔第九男祚克岐之质见善欲迁禀训导而必开故言而不受一隅以【诏令作已】逹四术可陈乃申胙土之章俾奉成人之美【诏令作礼】今遣某官某乙持节册尔为辉王于戯为臣为子皆在尔躬有器有名敢私国典锡类则非孝不可逺耻则非恭不能无替聿修以光利建白茅金玺昭物具焉尔其夙夜循思用称休命【干寜四年十月】
　　册祁王文
　　维年月日皇帝若曰庙立之重天序可承将茂本枝式遵悬法庸就至公之体谅非吝子之心咨尔第十男祺植性惟贞【诏令作和】挺才亦秀躬罔念于纨素乐善欲防于鼔钟防壤之休自天而体临轩之命秉礼则安今遣某官某乙持节册尔为祁王于戱保在深宫鲜知政【诏令作正】范在【一作任】之作传我必择人苟有如韦孟之讽谕安国之辅导者尔当俯聴其言勤行其教使我自家之训克刑于【诏令作彰于】万邦而固尔建社之宠不其大哉【干寜四年十月】
　　册雅王文
　　维年月日皇帝若曰周王之嗣分茅土者十五国汉景之代书简册者十三王朕以寡昧之资奉神灵之统每顾诸子实惟天休期训导之将成谅封建而可享咨尔第十一男桢方当稚齿复在深宫有知忧知惧之心见闻诗闻礼之志【诏令作学诗学礼之性】自然而禀最乐不渝遂诏有司往申旧典今遣某官某乙持节册尔为雅王于受册之命重属汝躬列圣在宫百辟在位在天必聴在位必观罔怠交修用承多祐【光化元年十一月】
　　册琼王文
　　维某年月日皇帝若曰不废懿亲大封同姓吾尝观于经籍矣然而歴代贤君正名用典必择材行使之光昭其可以子弟之私恩冒先王之成宪朕虽不徳必慎有为咨尔第十二男祥于儿戯之时多幼敏之智谓之材也不曰近乎处昆弟之间有推让之性言其行也不曰类乎是宜防封且命申诰今遣某官某乙持节册尔为琼王噫作徳日休尔则逸作伪日拙尔则劳择利而行令名斯至
　　封棣王防王沂王遂王制　　陆　扆
　　门下我国家奄宅中区光啓祖业析珪胙土唯亲与贤故本根茂而枝叶荣王室尊而藩屏壮肆予末叨获纂承頼至道之慈钟列圣之余庆顾兹嗣实谓蕃昌爰稽典谟用建邦土第三男祤星辰毓粹岳渎降灵早彰岐嶷之姿克禀徇齐之度第五男禊龙应瑞雕鹗凌空温恭自得于天和頴悟实由于神赋第六男禋璆琳挺秀鸑鷟呈祥爰当好弄之年雅号夙成之器第七男祎珠玑耀彩菌簵含贞风神潜茂于端荘质性已彰于惠敏而皆生知孝敬志乐文儒问安靡旷于晨昏禀训毎由于诗礼智有刻舟之妙辩多对日之竒是宜分以白茅锡其朱邸叶犬牙于汉制光麟趾于周诗厌次名邦境连于齐鲁南康粤壤上接于荆吴琅琊廓【诏令作敦】儒素之风遂寜实阜殷之俗咸称重地各服徽章于戯器以琢成道由学显勉禀君亲之教敬承友傅之规勿追平乐之欢无好任城之勇懋建厥徳永享于休祤可封棣王禊可封防王禋可封沂王祎可封遂王仍令所司择日备礼册命主者施行【干寕元年十月】
　　皇第十一男祯封雅王第十二男祥封琼王制
　　张晏
　　门下成周之建藩翰也本以宗盟大汉之分茅社也先诸子弟推强干弱枝之义遵自家刑国之文用能夹辅公朝尊奨王室朕上承宗庙下抚黎元固安【诏令作妥】万邦惠绥群品事必在于师古理寜系于狥私爰举旧章式为令典第十一男桢忠肃挺秀清明在躬孝敬本于生知端粹资乎神授蕴题鞭之妙思慕置醴之前规第十二男祥美秀呈姿温良毓徳体寛雅以情【诏令作成】性持愿恭而立身踵为善之懿图继好学之休誉咸在龆龀克守义方必当益茂清徽俱为令器是用各分圭瑞并列封疆申以渥恩委之善地于当绮纨之嵗膺茅土之荣凤序聮芳犬牙锡壤尔宜简以莅众俭而在公善友应徐敬师申白交修鲁衞之政俾成虞芮之风往惟钦哉服我丕训可封雅王祥可封琼王仍令所司择日备礼册命主者施行【光化元年十一月】
　　皇帝第八男秘第九男祚第十男祺封王制【诏令
　　作封景王辉王祁王制】　　　　　　　郑　璘
　　门下昔者明王临御之理立徳于至道茂绪于惟亲朕嗣守丕图祗若鸿训未尝不稽古以建于邦家励精以奉我皇唐之宗祖况洎汉而还封册之重抑有前典焕乎彜章当知子之敢私亦内举之良媿第八男秘粹和包美谨厚自居践礼乐之徳文佩诗书之义府第九男祚生而向善夙赋好谦克明教导之风蔚有端荘之质第十男祺后星表【诏令作増】润甲观呈祥妙彰岐嶷之姿雅得聦明之性而又并标嘉器皆禀温文慰沃且多宠数宜举爰择重地式崇其名于戯恭乃修持服诸训顺俾成【诏令作盛】磐石之固允膺典礼之荣勉树令徽各钦休命秘可封景王祚可封辉王祺可封祁王【干寕四年十月】









　　文苑英华巻四百四十五
　　钦定四库全书
　　文苑英华巻四百四十六　宋　李昉等　编册文五
　　皇后册文
　　册皇后文【诏令作太上皇立皇帝妃为皇后制】　　内制
　　睿宗诰曰王者建邦设内辅之职圣人作则崇隂教之道式清四海以正二仪妃王氏冠盖盛门幽闲令徳艺兼图史训备公宫顷属艰危克扬功烈聿兴昌运实頼賛成正位六宫宜膺盛典【诏令作礼】可册为皇后【延和元年七月】册淑妃王氏为皇后文　　　陆　贽
　　维贞元二年某月日皇帝若曰乾坤合徳圣人则之惟帝承天惟后配帝嗣续百代母临万邦位定于【集作于】中而尊加于外徳修诸已而化被于【集作于】人御于家邦所系斯在三代崇替靡不由之予是以询众采贤重难兹命中壸虚位于【诏作于】今歴年隂仪或亏宗事无主【集作相】缺于典礼朕甚愧焉称是徽章聿归全徳咨尔淑妃王氏天与淳【集作纯】粹气【集作神】钟元和含章在中发秀于外卓尔风操穆然容辉周旋中防进退有度仁爱恭俭本于生知诗书礼乐成自师氏竭于【集作其】孝弟祗事先朝承训【集作顺】无违克谐尊防往居桂苑淑问已彰洎奉椒涂谦光载路六宫攸叙九族以亲尝属艰迍【集作屯】累从行幸思贤才以辅佐知臣下之勤劳庶绩伊【集作其】凝颇资内助永念顷筐之志且懐求剑之情崇位长秋永懐盛典矧惟元子贞我万邦稽以旧章是宜从贵今遣摄太尉某官某乙持节册命尔为皇后呜呼敬哉王教之端始于内范风美关睢之化雅咏思齐之徳罔懈厥位忝于前修克念有终庶无咎悔奉承休命可不慎欤
　　册淑妃为皇后文　　　　　钱　珝
　　维乾元五年嵗次戊午四月子朔二十七日丙寅皇帝若曰惟王法天惟后象地统理之道相须而成秉阳虽系于昭垂飬物必归于厚载惟【诏令无惟字】处大伦而克正与元化而同光上賛君临旁资妇顺逺徴百代咸本六经而礼旷累朝位虚中壸严禋怵惕玉齍无所进之人内令寂寥彤管有不书之史兴废之重作配实难咨尔淑妃何氏柔既可观俭皆中度外言罔入懿则自成处闲房而椒亦蜚声御【诏令作遇】众妾而木能逮下洎邦家多难辅佐克勤毎见求衣未尝安寝先知旰食不视晨脩欲齐京室之贤罔慕长秋之盛劳谦之报降福是宜乃顾皇储仍因子贵公卿来讲筮斯从实上帝之所嘉讵朕心之可抑今遣某官某持节册尔为皇后于戯极位正名居尊齐礼典一申而百神聴礼一行而万国欢【诏令作知】惧恐【诏令作诚惧】可以保其名齐荘可以守其位往司【诏令作】阴教以永天休
　　册淑妃何氏为皇后文　　　杨　钜
　　门下朕博采大易观诗训观柔刚咸感之象赋鸣鸠肃雍之徳将以视天下之内理叙人伦之大端宜于家邦厚示风化矧九庙在上笾豆是荐三揖在下彜章具陈得不敬【诏令作庀】乃袆褕称兹典礼俾承光于轩耀式正位于坤仪淑妃何氏明配圆灵徳符厚载珪璋特逹鸾凤萎葳同辇必辞脱簪能谏四徳克备六宫是推述壸职以弥勤焕彤史而斯美况惟元子既登储贰顺考古道雅协徽章受贞吉辰于盛典咨尔克持妇政以率内和齐荘是仪用谐静徳明章之道允在兹乎
　　公主册文
　　册信成公主文　　　　　　孙　逖
　　维开元二十五年嵗次丁丑八月癸夘十五日丁巳皇帝若曰于易着于归诗称下嫁所以正风化厚人伦也咨尔信公主淑慎由衷聦【诏令作柔】明形外训以师氏颇详环佩之仪修其妇功更习纮綖之艺日徴先近年及有行冝锡徽章俾膺茂典今遣使金紫光禄大夫兵部尚书兼中书令集贤院学士修国史上柱国晋国公李林甫副使中大夫守中书侍郎集贤院学士徐安贞持节礼册【四字一作持节册尔为信成公主】尔其光昭阃徳长国风无怠厥心永绥介福可不慎与
　　册昌乐公主文
　　维开元二十五年嵗次丁丑八月癸邜朔二十九日辛未皇帝若曰于戯好合之礼以正人伦肃雍之徳用成妇道咨尔昌乐公主生知法度性与柔和亟闻彤史之言颇识采苹之事素以为绚既闲于内则梅有其实式遵于下嫁宜膺册书之命以备车服之庸今遣使银青光禄大夫工部尚书牛仙客副使黄门侍郎陈希烈持节册礼【四字一作持节册尔为昌乐公主】尔其钦崇四教承顺六姻式是大邦受兹明命可不慎欤
　　册髙都公主文
　　维开元二十五年嵗次丁丑九月壬申朔十一日壬午皇帝若曰于戯古之圣人垂训作则必正内外之位以明婚姻之礼兹尔髙都公主生于宫闱自禀幽闲之性教以师氏更彰柔顺之【诏令作更有徽柔】则能循法度克慎言容鲁舘于归沁园将啓宜膺册命俾叶典章今遣使工部尚书牛仙客副使黄门侍郎陈希烈持节礼册【四字一作持节册尔为髙都公主】尔其自下于心増修厥徳式瞻清懿永固恩荣可不慎欤
　　册永寜公主文
　　维开元二十六年嵗次戊寅八月丁酉朔二十二日戊午皇帝若曰于戯人伦式叙以正国风女子有行将成妇道咨尔永寜公王自防及长终温且惠引图史为镜鉴用柔和为粉泽许嫁而笄既遵于彛【诏令作礼】典备物之册宜承于宠命今遣使金紫光禄大夫兵部尚书兼中书令李林甫副使上柱国徐安贞持节礼册【四字一作持节册尔为永寜公主】尔其谦恭自下淑慎为先无忝公宫之教永贻邦媛之则可不慎欤
　　册临晋公主文　　　　　　　内制
　　维开元二十六年嵗次戊寅闰八月丁邜朔十六日壬午皇帝若曰于戯古之帝女下嫁诸侯以正婚姻之大【诏令作懿】纲昭肃雍之令徳咨尔临晋公主蹈和成性体顺为心颇恊生知之敏更承师氏之训柔明益着淑慎攸彰兼四教而不违勤六行而无斁近日云吉嘉礼有期宜穆彛章载光册命今遣使侍中国公牛仙客副使黄门侍郎陈希烈持节礼册尔其克遵法度用广徽猷发明阃徳垂范于后可不慎欤【此篇英华题作公主出降制误入封制中】
　　册嘉诚公主文　　　　　　陆　贽
　　维贞元元年嵗次乙丑六月甲子朔十三日丙子皇帝若曰王者以义睦宗亲以礼敦风化义之深实先于友爱礼之重莫大于婚姻故春秋书筑舘之仪易象着归妹之吉予是用祗考令典【诏令作明义】率由旧章【二句集作追考旧章率由前典】咨尔嘉诚长公主孝友柔谦外和内睦【集作内和外敏】公宫禀训四实【集作徳】备修【孝友至备修十六字诏令作特禀生知重承先训行必中则意不违仁柔谦恵和孝友纯懿嘉乃全徳时惟成人】防邑啓封命公为主徽章所被【诏令作备物】礼实宜之今遣使光禄大夫检校司徒同中书门下平章事沂国公勉持节册命【四字一作持节册尔为嘉诚公主】尔往钦哉【诏令作呜呼戒哉】下嫁诸侯谅为古制肃雍之徳见美诗人和可以克家敬可以行已奉若兹道永孚于休懋敦王风勿坠先训【诏令作懋昭令问无替朕命】光膺盛典【诏令作礼】可不慎欤
　　拟公主册文　　　　　　　刘禹锡【集无】
　　惟某年月日皇帝若曰桃李发咏云日连辉礼秩克柔肃雍载美筑舘大国建号名邦乃躅通防用光懿范咨尔长女金枝宠庆玉质辉竒蕴异体和含章挺秀柔顺懿徳幽闲可贞已及初笄言从下嫁主之以同姓叔父配之以贵族闻人式遵旧仪锡是土宇是用命使某官某持节册命尔为某公主于戯何彼秾矣诗之国风盖美王姬能成妇道尔其克念以敬所从无忝我之休命不其猗欤
　　册益昌公主文　　　　　　薛廷珪
　　维干寜元年嵗次甲寅十月申朔十四日甲子【通鉴作寅朔十四日癸邜当考】皇帝若曰粤昔汉颁鲁国魏锡常山繇钟爱以分封亦旌贤而别壤前王茂典歴代成规朕命嗣守不敢失坠咨尔第七女兰芷【诏令作苴】芳猷肃雍懿范坤顺之性体于自然天伣之资禀于隂教不明尔徳孰慰我心爰稽旧章俾率彛训乃防汤邑仍锡粉田所以示鸤鸠均飬之仁乐螽斯宜尔之庆夙兴夜寐无防女史之箴下气怡声勉习家人之礼女仪妇道可不慎欤
　　公主制
　　封皇第二女常芬公主等制　苏　颋
　　黄门诸女皆封先王之制第二女等庆聮霄汉体自秾华常阅礼于后庭必闻诗于师氏朕抚临亿兆宪章古昔俾裂河山之赋用畴汤沐之恩可依前件主者施行【开元三年十二月十日】
　　封髙都公主等制　　　　　孙　逖
　　门下肃雍之范以成女徳汤沐之赐爰着国章第十一女等生于公宫训以师氏温惠之性颇有天姿图史之学仍闻日就初笄甫及外舘将归宜【诏令作因】司待礼之期式备防封之典可依前件仍各实封一千户主者施行
　　封永寜公主制
　　门下自昔帝女必建封邑典章不易等数犹存第十七女幼而闲和长实徽懿引图史以自鍳用肃雍而成徳【诏令作邕】将择近日言遵下嫁冝承汤沐之赐以备车服之庸可封永寜公主邑【诏令作食实】封一千户主者施行【开元二十六年】
　　封平昌公主制
　　门下诗美肃雍逺着于风雅礼有封建久存于简防第十九女尚柔成徳克顺由衷禀于天然自有闲和之性训以师氏备详图史之学宜开汤沐俾叶典章可封平昌公主食邑一千户主者施行
　　封永昌公主制　　　　　　　制集
　　门下普寜公主天泉浴【诏令作滋】徳崇兰发彩纂组之华每工于经目保阿之训深得于雅言【诏令作稚】礼必叶中言无出阃【诏令作容礼必叶言行无间】从容珩璜之韵婉娩柔嘉之仪而防封旧邦礼宜改避是择美邑再申异恩可改封永昌公主主者施行
　　第七女封公主制　　　　　元　稹【见集本】
　　门下长女等抱子弄孙之荣贵贱之大情也朕以四海奉皇太后于南宫问安之时诸女侍侧螽斯之庆上慰慈顔鸤鸠之仁内懐均飬虽秾华尚少出閤未期而汤沐先施分封有据宜加美号以表令仪可依前件主者施行
　　第十二妹等四人各封长公主制
　　白居易【见诏令集无】
　　勑古者帝子下嫁必使王公主焉近代或有未笄年而赐汤沐者亦加公主之号以宠重之第十二妹等先皇帝之子也比朕之子宜加等焉故当防年各封善地咸命为长公主未及厘降先开邑封所以慰太后慈念之心表先帝肃雍之训亦欲使吾孝理之道敦睦之风自骨肉间以及天下可依前件
　　封大和长公主制
　　勑公主之封号也或以善地或以嘉名立爱展亲兹惟旧典第四妹端明成性和顺禀教静无违礼故组紃有常训动必中节故环佩有常声嵗茂秾华日新淑问乃眷肃雍之徳俾开汤沐之封可依前件【集作可封某公主　长庆元年三月】
　　封盛唐公主制　　　　　　蒋　伸
　　门下展亲外舘则必待年广爱中闱冝光啓邑第七女祥开银汉秀发金枝孝敬生知柔闲早禀克承姆师之训每遵诗礼之文法度自持秾华益茂爰申彛典载锡嘉名俾承汤沐之封式示邦家之庆可封盛唐公主备礼册命【此为英华误入册文中今移于后】





　　文苑英华巻四百四十六
　　钦定四库全书
</div>
    <div class="pagination">
<a href="文苑英华_page385.html">上一页</a><span>...</span><a href="文苑英华_page381.html">381</a><a href="文苑英华_page382.html">382</a><a href="文苑英华_page383.html">383</a><a href="文苑英华_page384.html">384</a><a href="文苑英华_page385.html">385</a><span class="current-page">386</span><a href="文苑英华_page387.html">387</a><a href="文苑英华_page388.html">388</a><a href="文苑英华_page389.html">389</a><a href="文苑英华_page390.html">390</a><a href="文苑英华_page391.html">391</a><span>...</span><a href="文苑英华_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
