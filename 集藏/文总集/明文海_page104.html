<!DOCTYPE html>
<html>
<head>
    <meta charset="UTF-8">
    <title>明文海 - 第 104 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 104 页/共 134 页</h1>
    <div class="content">　　平隂东北十里有山曰龙骨羣峰环而拱之如合抱焉山之东南有石之窟含气出云雨则为兆若龙洞然山之西阯有滙水之陂雨则成泽若龙湫然其傍隈曲盘回有百室之聚命曰平地泺泺者泊也山坳有祠谓之龙骨以祠龙而雩焉祠不知所剏始惟其前树幢之石状如追蠡则已千百年物而冈阜之间必尝有龙蜕之迹故以名也父老传説当其香火盛时雨旸时若禾稼如云牛羊被野周山而田熈然康乐不逄害菑故亦曰平地泺泺者乐也嘉靖甲寅秋有云雷之异见怪物焉祠遂震裂日以顷圮旱潦为菑泽不时降居民苦之里人孙公时为文学倡义募縁亟图修复未成而没后四十年厥嗣侍御君既第为贵吏而里中若有神降曰复祠者孙氏也侍御闻之然泣曰是先人之志夫予其敢弗继承以邀神贶遂诹日鸠众出俸金四十为里人倡逺近闻之助者雨集公之兄璟实董其功不逾嵗祠成像设孔安堂阶有穆周垣楼观亦肃以整巍然水府之宫矣侍御以书抵予使为之记夫龙何神哉志曰合而成体散而成章乗乎云气而养乎隂阳故曰神灵之精也然考之典记山林川泽有貍沈之祀风雨云雷有槱燎之祀而未尝及龙何与盖尝思之上古圣神在位天地之气絪緼防合以泽百物而龙者乗隂阳之和上跻下降以神于其间是致风雨顺寜疵疠不作帝舜之世其臣有董父者能扰龙而驯之命之曰豢龙氏夏后之世其臣有刘累者能扰龙而驯之命之曰御龙氏盖所谓御且豢者固非能真得其物饮食而调服之也惟是洁其蒸尝掌其祝以精禋而飨之若今巫觋嘏史之流以事神为职者耳此非龙之所由祀与三代以下地天不通和气乖鬲世之视龙至求之委蛇防象不得其形而二氏之官亦废然郡邑之吏犹以春秋秩祀修山川云雨之祠而田更里父亦时就云雨之所兴山川之所聚立为庙貌以备不嵗之雩而之曰龙君则龙之祀固未尝废也夫云行雨施品物流行则云雨者龙之所冯深山大泽实生龙蛇则山川者龙之所自即山川云雨之交而求龙以事之以嵗时雩祷而迎其福祥非即二官之遗意耶抑古有之泥蟠而天飞者应龙之神也时暗而乆章者君子之徳也故干之为卦取象于天而其六爻之动皆取象于龙故曰时乗六龙以御天也侍御附风云之防以瑞圣世其犹龙矣岂其且潜且跃徒使天下想望其泽雩而愿利见之犹卒未耶必不然矣书而识之石以为契焉
　　宣府廵抚大中丞新城王公生祠记【于慎行】
　　庄皇帝朝逺人欵塞迄今云中上谷寝燧醳兵几四十年世皆知襄毅王公之略而不知襄毅之后又有二王公其一广平王公其一则今所生祠新城王公也新城王公者琅琊之裔阀阅甲于齐鲁大父泺川公在嘉靖间以山西叅议分守口北其后且四十年为万厯己丑而公以山西叅政分守口北宣人大欢乃其时镇之将吏乆狃欵而嬉游戎且生心公至慨然曰夫欵者缓也本以缓敌乗间而饬武备乃遂狃而忘戒心乎则下令増亭障简营伍将之智勇者异其秩卒之骁健者异其廪私驰骑而役卒者法请托竿牍一切谢絶行之无几一军校吏凛然改观而会广平公以中丞开府至而与公相得驩也凡所擘画悉从决防公益发舒自任遴骁突为亲兵躬御臂韝悬金教射差其良苦以行赏罚得蹶张之士二百与都防校射于郊驺发辄中者尽公部也又念上谷故砂碛地民鲜盖蔵卒有缓急粟价腾踊士且脱巾而呼当秋时先借帑金二万籴而息之凡再三偫得息金三万两羡粟万六千石用以缮治兵甲召补邮骑堑西路而守之延袤百里以遏敌入而先是襄毅王公之与敌欵独谙达以其孙故回面内向而娄巴图永实伯诸大部直宣府邉故利敌不欲欵则属谙达要之且啗以厚利乃稍肯来而嵗恫喝要挟无己时典市者惧祸起肘腋率濡忍听之以为常万厯辛夘阅视科臣始议裁市抚嵗无过二三十余万计画已定乃无敢与敌言公毅然以身往适届市期大敌颷集恫喝如故公露冕肘刃坐市台上呼诸部长面谕今有旨切责疆吏毋滋尔横索我来更定约束尔如奉命而盟我则为政诸部长咄咄谇那顔安得是语穹庐千帐投鞬与汉堞平可使退乎公厉声曰尔众何可诧也西北事我尽知之今市隧之傍有镪如雪有币如云听我则皆尔故物不则我且闭闗谢尔而以此募诸瓯脱部落与尔为难尔亦安得宴然何可诧众也闻者色动则呼众环公而请公故示不测喜则分食啖之怒则叱咤坐而控悬鹄二百武外应声命中咸惊服以为神市去镇二舍而遥公晨坐堂皇暮挟二健儿疾驰平明又在市台敌嚄唶语曰中国殆欲絶我不则何用如此人典闗而日摩厉以须为不亟唯唯汉物非我有矣遂从公盟计公在事十年所省司农水衡金已四十余万而往者北马入市数蹄而与之直公命驽直毋与骏均其长纳固尔坚不听命露刃以争公斥之闗外三日不内卒蒲伏受令遂为成规省亦不訾公又决防収史车二氏二氏者敌之别种故泺川公时所议抚也世葆龙门塞下力能角敌为我间敌畏恶之欵成徙入内地稍为邉吏所侵而史氏故与别部长安图为婚图乗其恚诱之遂挟车氏归敌相引而钞宼邉公与广平公议史氏老于兵诸子皆骁勇敢鬬今为安图用邉无寜日矣不制安图无以示威敌不収史氏莫能制安图乃因顺义王之西猎议革其赏而令缚献史氏以谢过俘至廷议欲悬藁街公计史老矣杀之无益其壮子劲兵悉在塞北今日杀史明日北骑必厚集塞下且以史氏为解折而入于敌此失防为敌笑乃急白广平公驰书政府请中防从末减史氏诸子乃大感争防帐来归敌始惋悔而安兎数宼邉亦数败诸降人又时时钞掠之窘甚无所出乃因其主为请愿欵塞如故时公已代广平廵抚乃诘谕敌使令安图悉归所防史氏部落并送车氏乃许奏复市抚至今诸部驯服邉借为用制欵机权实在于此公既开府益务风厉抚循壁垒一新耕耘蔽野所奬防戏下往往自偏校累伐至上将军其有巽懦贪墨辄以惠文从事无所假贷而日以恩信畜敌敌时从城下问大太师何在能御湩酪黄羊乎相传报以为懽而镇人又津津颂公拒矿事以为布徳宣镇不在控敌下云宣故有牧马塲欵后无警营卒稍垦其旁课入当刍秣诸将校亦各辟并塞闲田以给私费谓之养亷珰惑奸人言皆欲借入少府而畿甸税额共八万金宣大居二焉珰先趋大同大同人曰吾视宣府乃趋宣府盛气谓公云何公正色曰宣瘠镇也而镇城为诸路帜闻贵人将重征于化居市肆且罢罢而四方粟刍皆不至环甲鸣镝之徒无所得食将蜂起与贵人为难且奈何它若张家口坌道诸处稍有贸易征亦不堪重也贵人如调剂焉毋鱼肉吾军民吾则戒军民毋敢挠贵人令若牧马塲则有高皇帝制书在非守吏所敢循也军中自大将以下皆食其故俸诸椎牛犒士一切供亿尽出养亷地中而以为税令此曹枵腹而持兵乎且上睿圣不测贵人即工为逄有如以饱槖受疑又且奈何珰无以难竟听公指挥嵗以四千余额觧矣珰之采矿则先镕精镠杂砂中谬言某穴砂一升可得银如干以令有司必中程乃已少忤辄罗织被逮公约部司及大将皆遣一使偕往各以砂至面镕而验之亦不得逞而去以故矿之使防攫虎几徧天下而宣镇独不甚苦以有公也公由分守建节居镇十有三年防播州初平以威望廷推擢川贵督府去盖自欵后任上谷事无如公最久先后所当亦无如公最难难者则将吏之以欵狃也大敌之以欵挟也持文墨议论者之欲以节缩见功也重以属国外叛勑使内纷殆哉乎衡石桴鼓之间智不及谋勇不及断倐忽失着机局遂更而公岳立渊流因机坐折销萌厌难外威内和卒使数十年来厚啖之敌一旦取诸其懐而定以画一使之頫首郊关如禀功令又收史车之族以制敌要害欵始不渝夫非所谓安国全军筭多而善善者乎至如以备邉之暇剏洋河石桥长千尺而赢广并五轨利渉捍患以鎻钥北门为邉防要险具郭少宗伯记中大营万全学宫建尊经阁蔵书万余巻以兴文教具叶宫庶记与公所自为记中文事武备于是观焉迹公英毅慷慨智畧辐辏而沉几雅度不辄轻发发必中窽用能光昭泺川公之绪以劳定国而贻邉疆数十世之安有以也公去而五路之变告矣宜镇人之益讴吟思慕愿尸祝而无疆与祠在城南五里即公所建广济桥北是举也自大帅以至文武将吏诸生军校不约而集既落而驩然呼已又愀然思也即敌亦时时问大太师何时来开制府如广平故事乎守道张君副戎王君欲勒公迹于石以压塞中外为后事师属行作记行不佞尝扼腕世儒拘于见闻至不能彰明国家盛美而猥引汉宋陋规以儗今日疆事又辁材讽説之徒不覩今昔情形第见史车之属散处龙门意不无勦江统绪论谬欲为徙薪嗟乎邉事盖难言哉自襄毅和戎后上谷得广平及公益建无穷之利而公当事更乆且处其难功在社稷寜独邉氓之卫故不辞而论其大俾筹邉者考镜焉公名象乾隆庆辛未进士山东新城人今为都察院右都御史兼兵部右侍郎张君名我续万厯庚辰进士直邯郸人以山西副使分守口北王君名某宣城前卫人以某官为副总兵明文海巻三百七十
　　钦定四库全书
　　明文海巻三百七十一　　　余姚黄宗羲编记四十五
　　祠庙
　　虎丘重修五贤祠记【孙继臯】
　　虎丘之北岑旧有平逺堂以佐名胜豁游目而乆之乃为龛以祠五贤则为唐韦转运白少傅刘賔客宋王翰林苏文忠韦白刘先后繇重职补外刺史苏州王繇大理宰长洲而苏以南窜经陟不啻数数然咸有乐乎斯丘者龛之设实自近嵗江长洲始后十许年为今年庚成户部陈公用望郎闗浒墅自公来登覩堂宇渐圮堦砌都裂慨焉捐之羡凡百有廿金以付寺僧明镜仍遴官耆之才而勤者使饬而新之工竣属余记其事余于斯役而窃有感于斯丘之有数君子也夫此数君子者文章风节凌跨一时焜燿千古而或一麾以出或三黜以徙羁縻流浪于江湖之间而斯丘至今幸得借其风流以为重假令当时身不出国门官不离兰台鳯阁以老虽勲业在朝着望斯丘迢迢东南一抔耳尚谁得而有之哉盖惟天也若故偃蹇其遇而饶予之以吾吴之佳山水而数君子因得称隠吏迁人徜徉笑傲于幽竒葱菁之区流连题咏低回而不忍去夫亦重有感也然则斯丘也其遂为数君子之丘与客曰不然前此阖闾不有之以为墓乎而虎不至今蹲也是阖闾且不得而有也生公不有之以为台乎而石不至今防头也是生公亦不得而有也王珣不有之以为宅乎而非禅宫梵刹不至今永也是王珣曽不得而有也矧宦辙谪辕飘忽往来譬若云萍然乌得而有之嗟乎惟逓处之逓去之而终不得据以为有则天下之倐忽灭没转盼而不可以为常者皆是数也彼区区得防宠辱尚足以挂高贤旷士之胸懐哉吾以知数君子者其深有得于斯丘也已今吾试与公凭高而眺临深而观晨霞之粲然夕照之轩然而禽兽之嘤然非夫数君子之文章耶池水之泠然石仞之□然而松栢之苍然非夫数君子之风节耶以至嵗时寒暑之推迁风霆雨电之不测卉物之凋荣而烟岚之聚散又非数君子升沉显晦之变态耶公其亦有俯而思仰而防旷世而相感者乎是数君子之寄于斯丘者其迹而寄于公之俯仰者其神斯丘之寄其迹杳乎其不可寻而公之寄其神者跃乎其如有在也祠之右又有宋尹和靖暨国朝何别驾二祠和靖宋儒故结庵丘之傍而别驾在正徳间于郡有保障功公槩而饬之并祠下为重台五盘旋蜿蜒直丘之麓公所创也公名訏谟闽之长泰人万厯辛丑进士
　　重表谯公祠记【丁自申】
　　长民者务于义之所可尽而不过激于事之所必更其斯为辑民和神者欤夫以义有可尽于利所由而兴之于敝所穷而革之谓之有为于民可也事之所不必更者因之无损于其实而足以垂荒逺之迹废之徒于其名而或以启疑信之心此其于民既无所为而所以为神者则吾不知矣夫神于民义亦有闗焉而长民者所縁以设教也今使义为之尽而所更者于义无所取其势又不能排此以信彼则不若不更者之为愈如是而必为之更焉无乃志意亦有所激而伤于过耶且孔子所谓敬神而逺之者直以神理为不可知不欲防而即之耳未闻毁之而足以为敬驱之而后以为逺也今天下神祀之盛不翅古时其懐柔所不著者或以土人侈其威灵私其功徳而奉之未有无因而血食特歆于异代也儒者读孔孟之书治三代之民岂欲舍民义而之以尚之教顾事之已往亦有无害于义者吾尽其所以务民者兢兢焉固不其始之所趋亦不夺其习之所渐如是而和神乃所以辑民岂非长民者之所当知哉南兖之有谯公周彼其威灵赫于殊代功徳私于一乡亦土人以为可血食者也其墓之封题于县治之后者既祀且久一旦移而墟之于千百年旷世之余虽当事者排宿业而犯群咻卓有定见然吾所谓非民义所闗而志意或伤于激者盖騐以今日吏民之心欲复其墓而祀之则不若不更而移者之为愈殆非诬已当祀之未还故地也或谓谯公英灵常凴墟墓咄咄能菑祸人颇有伯有为厉之説余以伯有之厉为后不立自晋至今公后之弗延乆矣所为尸祝而崇事之者夫非吏民不冺之心乎虽公之灵足以为厉即不宜降厉以虐于我事者是使吏民何以钦公之祀而公亦无以系斯土之私也吾知必无此矣但表其地而复之者是则吏民欲有以慰公之栖而公之英灵亘千百年慿附睠顾于此亦未可知夫不为神之故而有妨于民之义乂以答民之望而获寜乎神之归是一举而两得也何独不可为与或曰徙而复迁返其故也又饬其祠礼也义乎曰墓之祀则野于礼祠之脩则附于典夫公于乡贤有列享矣祠则本其所设而非有加也此所谓礼而权之以义者也祠成因推言公墓之可以无废而祠祀之所由复兴亦古者縁以设教之意欤祠屋凡几楹不务丰饬仅取成礼凡费金若干两米若干斛皆取诸赎余者以邑簿李褒董役而落成于署事通判吴君君才周民务又深于神之情状其力赞议以谯祀为必可复与予同官有合率多此类云法得槩书
　　常熟县新建先贤巫公祠记【陈寰】
　　虞山者吾常熟镇也其东南椒麓形胜尤倍丹崖碧溪河逆泝县城址环之縁为西闗万井辐辏其椒有仲雍子游墓有老子祠麓有致道观观内有七星古桧有梁昭明太子读书台有宋学士丹井铭嵗时习朝仪于此为祝圣道塲观之西有岳庙有张许闗刘诸忠臣祠当观庙间地稍隙乡民据之列栁凿圹死将焉嘉靖戊子冬大廵抚峯陈公行县至常熟先是吴公子游以县之先贤故得立专祠于文庙左公既谒文庙则谒子游祠见商相巫公咸与其子贤亦皆以乡贤设木主庑下乃退坐明伦堂进一高等生俾讲巫咸故实既毕复进一高等生俾讲子游既毕乃谕之曰巫与子游世次前后如此今尔崇奉乡贤而乃列咸父子两廊于义何如瞻享既忒神必靡寜此固官府责然事在学校亦讫无建请何邪诸生皆称谢因再拜言曰昔宋嘉定间人治地青龙冈下得古碑镵五大字曰商相巫咸冢皆古八分书县令孙应时因遂建祠宇碑记尚传今青龙冈地虽其可考然祗在山麓于是争举乡民圹地僭逾非制请饬为祠甚当乃付之县令胡君因出公帑偿乡民价命归圹立庙其内门前堂庑桥道后建正殿以奉二木主前临通衢作石门表曰商贤相巫公祠明年夏落成县士夫及小民日相率往拜但见崇山幽林明秀森郁高台素宇与松林竹石相掩罔不深副情伫庆忭颂美胡君与二令洪君熊君軰以寰先尝从史官后请纂言述故镌石祠中永示后世寰不可辞窃惟古称乡先生没可祭于社如公父子则岂惟乡先生乎哉昔者周公尝告召公曰巫咸乂王家而朱子集楚词注又谓公古之神巫圣贤称论盖因事有指一以道言一以术言夫道有大小术有正邪道固可该术而术不外于道今如周公朱子所述则其道非小道术非邪术臯防稷契之所得羲和仲叔之所明万世而下欲以辅世相君与夫推运测化机者孰非巫氏家传之学耶即其有功世教若此虽天下皆祠殆亦非过况于所生之乡而今且泯泯焉固宜当道君子考世申义而不能已也呜呼商周之臣自伊傅外显名后世者要不多见而孔门弟子江以南无闻焉今常熟海内一邑而商周人物已盛若此岂非东南之光乎为县后学者景行先哲求无仰玷将若何而可逺势忘利反身践实不必追昔感义而所以为道术者必大必正不徒事文学之末以猎取科第而所以为臣子者必恭必谨敏徳励行等而进之以希圣贤如是而经传遗教以及今日祠祀之新庶无负耳茍不能自振防与时俗溷焉且瞻象过祠而心惟之其能无腼然也乎寰故直为是説愿从邑之后贤同悉所戒勉者
　　公安儒学梁公生祠记【袁宏道】
　　天之大也无所不有而非挟其有以角也圣人亦然使天哓哓然与春争华与秋争实与万物争洪纎大小天亦物耳故圣人之大以受不以胜天下之为道者岐矣其道皆窃吾近似者也吾仆役之则吾用而角之必且外吾而求张故以宣尼之圣而识小师老问道不以是贬大暨于后儒挟吾之所有以求胜而吾之道一变而儒始名再变而儒退然居九流之列三变而儒乃有为异道用者是则角之而张者也且夫诸子百家固未有能出吾范者也棼而为名法比而为杨墨遁而为老释唯其窃吾似而甚焉则指之曰异学而实不出吾之所有夫聼所言观所行誉所试是圣人未尝不名家也春秋之斧钺虽隠必诛是圣人未尝不法家也吾蔬食而愉快其乐我席不温辙不觧其爱兼是圣人未尝废杨墨也寝有经食有戒是圣人未尝废摄生也几研于未发道竟于无声臭是圣人未尝废虚无也唯其无所不有而出之以平淡故其大至于不可名异学者窃其一以求专其誉故迹诡而言放以为不如是不足以自崇其道而不知千变万化皆不出吾儒之固有吾取其精以供吾用而汰其甚告之以所敝彼亦且乐为吾用吾覆之以天临之以君庇之以父母彼安敢出而为吾害吾自挟其道而与之角居然以敌名予之而彼亦傲焉以敌自居于是异端之祸与吾儒相终始名曰尊吾道其实薄吾藩而益贼以戈者也孟氏善卫道者其言不过曰归斯受曰反经而已矣反经者使天下晓然知常道之大而本之身以措天下皆绰绰然而有余吾常有余而彼不足又安用借资于彼天下皆知吾之不借彼所谓濯龙之宫白马之舍其党不得不少而道自衰此所谓不攻而破者也故今之欲廓吾道莫若遵孔孟之家法而明其书畅其旨先是中丞梁公以监司临敝邑见学宫圮慨然捐锾新之毎至邑则进诸生徒告以圣贤之微旨其言朴直无雕饰已又出书传若干多先儒之所未发盖公之所以卫道者与孟氏反经之旨千古若一劵也昔者昌黎氏卫吾道徒为忿激之论而不摽其本是以介胄卫也夫介胄所以攻非所以服也今公苐发明孔孟之深旨使人知道之无遗覆而诸子百家无异载此犹礼乐盛而悍犷销圣门之伊吕也邑士民戴公诲争请祠公邑钱侯闻之甚喜曰是王政之大者竟如士民请祠成以记属余余拜手曰公他日当俎豆于白沙诸公之间者也然使后世知邑中有圣学自公始公之从祀自敝邑始一时令长师儒薫其徳而快其事而不肖某得以文字滥其役是皆不朽之借也公名云龙广之琼山人楚人戴公如羊叔子今者特祠黉序间故畧述其功在圣门者其他威惠不具载以竢异日志岘首者
　　重修圣母元君祠记【王嘉言】
　　东光城东四十里为灯明寺民萌凑积亦一显镇也镇东路北有元君祠一区不知所自始而主此祠者为干氏近因风雨剥圮修葺之既固既完复砻贞珉欲纪其事而比丘尼明信者乃属鸿胪君马氏斯臧问记于余余闻之学士长老云碧霞元君者即华山玉女也今岱岳有祠祠宇瑰伟壮丽天下之祝厘祈福者趋焉嵗所入香缗以万计而自此祠外天下之为离宫行祠者小若大又不下万计抑何盛也或者曰神有方也而方自有主元君西岳神也胡为乎祠于东东已据非其位矣而离宫行祠又胡为纷纷于天下且也以柔姿坤徳而奔走四海之士女争先恐失供奉恐后望之若慕而即之若素彼遵何道哉吁可怪也于呼金石竽瑟之音青黄黼黻之观聋瞽者莫与也夫元君之祠于东也彼亦直寄焉以为不知已疑议也不祠于东者且独无憾乎彼不知夫帝乎帝北方神也而建殿于太和山殿以金饰至竭县官之府库而士女之奔走如云与元君埒夫太和岂亦北土也彼不知夫清源真君乎斩蛇除害绩茂于蜀而中国顾倾动焉彼又不知夫汉寿闗将军乎生也威震荆襄没而其神破蚩尤复塩池祠而祀之者合天下纷如也亦岂独觧人与荆人故曰神也者妙万物而为言者也慈仁而贞烈莹防而渊懿诚动于此机应于彼无西东无南北方所不得而靳杳杳防防日夜流行乎宇宙而莫知其所萌拜跪曲拳呼号鼔动竭蹷天下而不知其所为使若有真宰而曽不得其朕而凡人之心翦翦者廼以臆议之不亦谬乎呜呼兹元君之祠所为无择于地者非怪也虽然世俗所为建祠而供奉者果有为乎天下熈熈皆为厘来天下攘攘皆为福往不究夫惠廸从逆之理与所以吉防之由而一意徼之谬矣然则建庙可名节弗立恶乎可脩祠可行谬不饬恶乎可贞其心而幽隠孚防其行而神明合则为厘为福也且有待徼乎不然则神也者公明而正直者也孰以狥天下为事哉是为记
　　重建至徳祠碑记【蒋璜】
　　某生长于吴吴为泰伯赐履之域有司嵗奉蒸尝庙貌甚伟其东北百余里有虞山山之西麓有虞仲墓或谓伯仲窜迹在此夫吴于洛镐为荒服在春秋以逺摈之然吴处东海荆处西南鄙相距数千里吴至夫差始折而入于越越后并于荆当翦商之世吴不荆明矣伯以采药逃荆以翦桐卜吴事可逆揣乃又谓仲雍居吴断髪文身岂伯仲俱逃而异辙耶其故不可知也余令延唐延唐之镇曰黄马山其阳曰大塘其泉西滙于山陂或渟或驶所溉田万顷有祠于大塘者周大王庙即泰伯祠于山陂者曰黄马相公庙即仲雍余始恍然曰兹荆蛮也兹伯仲遗迹乎两祠灵异着闻某治延唐之二年嵗旱率吏民斋沐祷輙应乡耆老言尸祝自民间良乆神庙初邑令蔡公来治始用特羊而嵗无常供或市脯以献嗣之者或举或废而荒祠不两楹材螙而埴崩遗像峩然栉沐于风雨荆菁之中某踖然不自已请于两台监大夫条上春秋飨礼嵗仰有司緍钱计七锾费啬而典备皆报可则更谋于县尉周君幸徼使君之惠旷仪肇举而榱桷不支堧垣不具有如一旦委诸草莽何以妥神灵乎且牺象不出门嘉乐不野合古之训也私计鸠材埏埴益壮其栋宇而崇隆其址逾三尺许于是翦除荆棘流泉石幽壑重潭与古榦苍藤森然防合盘薄四顾流可觞梁可度矶可钓峰隂紫緑可把先平丘壑种种相逼忘其身之风尘吏也既告成事乃肃乡先生章缝诸士修俎豆之仪进耆老而觞之曰是礼也举光昭令徳丕显供庥敢徼福假灵于诸父老实式承之昔司马子长谓荆楚悍勇好乱夫非伯仲窜迹地耶不寜惟是九疑之南有虞氏之鼎湖也两阶干羽苗民已格百年龙驭犹指灾荒彼一圣两贤者千古车辙若择地而蹈不谋而契即名都壮县文献之邦不可幸得而若邑两得之迄于今皤皤黄髪孝弟力田犹见舞干之风采药之遗意安所得慓疾之民而称之某生于吴为伯仲汤沐之邑吏于荆又为伯仲行遯之野何相遘之竒也吾蒋氏受姓于姬始祖伯龄于公为从孙泝源有自世数可推而某与伯仲遗迹亦步亦趋斯又竒之竒也夫神明之胄百世永昌而某宗姓受之御灾捍患粒我蒸民兹一方受之若夫徳高三让道中清权苦其身并遁其名隂维万古之纲常以续人心于不死则万世受之是役也经费规画则某为政部署工人筚路蓝缕则县尉周君思恩为政凢为飨室三楹左构亭六隅三面枕流右为别室三楹一治庖供明荐一居守僧而中奉司土更置门于东南向从龙首则周君议剙也其时为天启壬戌之秋仲是为记






　　明文海巻三百七十一
　　钦定四库全书
　　明文海巻三百七十二　　　余姚黄宗羲编记四十六
　　寺观
　　虎丘云岩寺重修记【杨士竒】
　　苏长洲县之西北不十里有山曰虎丘呉阖闾所葬处世传既葬有白虎之异故名冈阜盘郁泉石竒诡葢晋王珣及弟珉之别墅咸和二年捐为寺始东西二寺唐防昌中合为一而名云岩者昉于宋大中祥符间载卢熊郡志如此始清顺尊者主此寺至隆禅师而复振歴世变故寺屡壊辄屡有兴之洪武甲戌寺复燬永乐初性海主寺始作佛殿某作浮图七级继性海者楚芳作文殊殿十七年良价继楚芳是年作庖库作东庑明年作西庑作僧舍又明年作妙庄严阁又三年阁成葢寺至良价始复完价所作阁之功最钜凡三重崇百二十尺有竒广八十尺有竒深六十尺上奉三世佛及万佛像中奉观音大士及诸天像其材之费为钞三十余万贯金石彩绘之费六十余万贯又经营作天王殿以次成良价杭之海昌人石庵其字今僧録阐教止庵其师也余闻诸刑部主事陈亢宗云良价尝从亢宗游遂因以求余记其成余闻虎丘据苏之胜嵗时苏人耆老壮少闲暇而出游者必之此士大夫宴饯宾客亦必至此四方贵人名流之过苏者必不以事而废游于此也然亦有兴念夫王氏之尝乐于此者乎当是时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫冨贵之不可乆处与子孙之未必世有者乎虽其智识趣向髙明正大不足以庶几范希文之为而无所系累乎外物视李文饶溺情役志下至于草木之微者岂不超然过之也而自建寺以来今千余年虽屡壊而屡兴其飞甍杰搆凌切云汉与其山川相辉焕称名胜于东南愈乆而不衰者固佛之道足以鼓动天下亦必其徒多得夫瑰玮踔絶刻厉勤笃材智之人能张大其师之道以致夫多助之力也瑰玮踔絶刻厉勤笃之人其用意也其立志也确有不为为之而孰御其成哉嗟乎若人也使就于世用有不立事建功而可以禆当时闻后世哉吾又以嘅夫屡见之于彼而鲜遇于此也
　　重修江陵佑圣观碑记【梁潜】
　　江陵龙洲之上有观曰佑圣相传唐景云间雪庵李真人始来筑之其后有乐间赵真人者嗣而葺之室宇焕丽为江陵伟观元季燬于兵大明洪武戊申灵陈炼师与其徒某复经营之凡几年而宫门殿庑髙深宏壮之规悉复其旧三清天皇之像太乙紫薇北极之祠以至钟鼓之悬燕闲之居宾客之舍井灶庖湢之所无不皆备而羽人仙客四方游遨之士或仕宦而倦归道江陵出龙洲而不之佑圣者咸以为歉也夫江陵跨衡湘而连呉蜀于古葢为重镇方盛时无事其民争奢竞豪而仙宫梵宇亦极一时之盛丽及天下有故干戈之鬬独当其冲则有不胜其害者而所为豪奢盛丽者忽焉化而为埃尘废而为丘墟非太平涵育之乆不能如其故也独其间佛氏老子之徒兴起废败若甚易然者其故何也夫变故多矣而其泽独流兴替屡矣而其教不熄岂其维持之力有以胜之耶然老氏之术非若佛氏之箝人情而鼓致之要其本能葆光敛和以抱雌守黒柔强胜刚使天子莫能宾万物莫敢臣故其清净卑退无为之道亦足以禆世而辅治非独灵化飞去役致神物祷祈驱馘之小数为然也夫其道不同于尧舜文武周公仲尼之道者亦于尧舜文武周公仲尼道之外而观之则老氏之所以独立而常存既偾而遽兴而佑圣之建独华然为大平宏侈之先者有以然矣是可书之以告其来者于是张侯某来为令太和侯江陵人为求予文归镵诸石
　　苏文忠公啸轩碑记【黄省曽】
　　呉宫之东有禅寺一区曰定慧者与寿寜万嵗院为邻宇稽古范志及朱氏图经咸曰在唐总同鸳马至宋祥符中真宗皇帝别赐今额天章御帙玉台而藏嵗得缁度一人褒为丛林唱道之所于时沙门颙师白履戒香重于儒苑文忠苏公之游呉也交缔雅宻师乃疏观剔幽临渠揽竹构为清轩命之曰啸葢特欵公舒灏气而畅髙襟也公每萧寓环堵咏言洒翰厥后公谪惠州江岭隔絶其子迈怆违音尘孝思寤寐卓契顺者寺僧守钦之徒也罙瘴万里为达问书草圣报章洒赠行色迨今俨遗为只园之华入我圣代曰净因者永乐中修校藏典以名缁见征归则杜影精堵银书方广庄耀寺寳传至妙玹益清矩正统中告圮于郡守况公舍禄为望佛宫焕新工部侍郎文襄周公巡抚南国命玹募勒苏书墨本永之瑶珉志言在纪总是以观则此刹越歴虽缅而净业如一也嵗之庚子秀释仁济辈展经于兹予尝戾止流连解带遐冩芳抱虗窈闲寂宛如山旷关扣扉而方启苔荐履而恒緑采薇御茗娯话终日凡苏公曩昔之所飨明霞我餐冷飚我披鸟窥行药月引归步信乎珍妙之境非鸿遁之士莫能宴而居也一日寺持守成及其徒文慧嘅捧公编出而请记且曰頺齐陋锡恐不足以烦彤管也予欣诺而语之曰由宋而来世运鼎革呉之华堂防府化为茅绳纨儿珠贵流于奴纷而屡矣虽辟疆任晦之胜亦皆冺无处所独此轩者幸托于荒凉岑落之界乃巍歴而犹在可俾后贤縁此仰追超迥之躅则释氏之有徳于公者逺矣况复楹栋之卑敝唐位之束浅樊筑之琐隘屯烟蔓草非彼隆崇广丽为钜家显势之所欲而方咫之境可以垂千秋而不磨也乃令守成文慧绘图文忠之像奉之轩中上嗣颙师缀辟之懐予也作记标阐以补苏公之阙炳示将来庶周况二公崇慕前哲殷勤缉绪之泽或有嘉逢也
　　法喜寺修造记【许相卿】
　　维明嘉靖三十五年冬海盐秦谿之法喜寺脩造工讫僧戒楫籍其往事近迹而来请记其成兹地之有寺旧矣创于梁也传闻无征已唐宋赐额者再南宋脩复者再断碣仆钟藓书犹隠隠也暨观杨幼度淳祐甲辰纪石寺尝大备矣今去昔二百九十又九年寺则大壊遗构尚存者二殿一门中髙方臝风雨四面交入将亦日以澌尽芜没而已耳固事佛者之所宜动心必有事焉而不容漫无如何也是役倡始于闻道心而楫承任力终之肇工于门殿易良増坚涂以黝垩饰以藻缋昔穨圮者今壮整昔漫漶者今炳焕殿两楹各辅翼殿伟丽惟称殿下旁对列修廊拱卫壮观观音堂在其东达摩院值其西安禅有房延宾有馆栋宇檐牙翚飞鸟革水益秀而林争妍矣北构僧庐若干楹法座斋庖绳连栉比井湢溷厠位置序列凡属奉生给用无一外求者爰崇教本灵山大像罗汉诸佛以及髙僧良凖秦谿所由寺也庄严肖貌生韵神观如作欲语骇瞩恍顾忘其为粉绘矣费凡木石陶瓦冶铁蜃灰诸直计钱百万又万钱者八而赢斧斤圬墁雕锼缋画负荷任力诸工计钱十又八万而足佣食称是塼埴揑塑诸像饰以黄金丹砂空青水碧其直计钱二十八万溢于数起工癸丑仲春丙辰仲冬告成事而后法喜光复旧观矣是非楫与道心之劳也佛之佑也逺近檀越施舍之力也他述光景灵异怪神响应张皇口语间勃勃欲吐吾不能知己吾所习知者道心之诚不二足以感人戒楫之勤匪懈有以集事斯其纠众力敛钜赀举积废而终以有成也夫夫天下名山胜水域为物地者十七八至凡一泉一石涵清露竒差逺尘坌者靡不为桑门所蹈籍田大都以及委巷梵宇星繁未可数计也其新而敝敝而更新物理固然吾何记吾何记不亦多言矣乎然独于兹有深慨焉而因忆尝所诸着云佛之生也逺中国二万里其没也距今兹几三千嵗且其教荒忽谬悠未易方物而流俗至今尊向之过其宫则修容瞻其像则伛躬至于其徒治其居如欲以奉其亲相与致志强力持之克终以必复其始而后已是果佛之福田利物也广与幻术震世也神与抑民生之无教而见异物以有迁也易与夫自王教熄而异説兴行人皆贸贸然诡驰横骛无已也而佛氏宏诞之説入人尤易而深故举世趣之若驱焉吾道更千百年至于今委弃郁塞不复显行于天下也然则彼之所以盛不由此所以教者如其徙治其居致志强力持之克终以必复其始者之难其人耶吾故究佛氏兴壊之端而并识予之所感焉
　　幻悲阁记【罗洪先】
　　嘉靖壬午五月余与刘孔脩雷时孚共学大云寺主机上人刘以世契雷为余説尚书号莫逆交旁舍则萧其士艾于中虽异火侣然饱而嬉夕而游必此四人俱非抵掌而谈时事则唱叹而诵古文而其年俱长余谨兄事之居两月各以事解去当其去也由由然屡顾而后能别葢不知其屋之亏蔽与湫隘也明年冬余与刘至寺书机上人墓碣又明年雷以瘵卒乙未艾客死信丰而刘以丁酉病不起三年己亥余再至寺访其故处有阁巍然有圃蔚然余仰而登俯而瞰外之溪流山色无异于昔其下则化亏蔽为疏通易湫隘为轩豁而此三人者长已矣不可复睹矣于是澘然涕下而悲不禁又因以悟为佛之説者必且相嗤固莫知吾之所为悲者何也凡为佛之説者以破除世界为宗彼所谓世自其流传不断言之者也彼所谓界自其分别不混言之者也其意以为凡人之有身皆縁情想之注而身之所贪著者皆因割据之明前后相防彼此不相假吾与人始多事矣今视此三人者自其少而壮壮而老已不能自必于其身况其身之后乎又况后此三人者乎而吾与此三人所居者其为亏蔽湫隘此地也其为疏通轩豁此地也彼易其视者土木之饰终为刼火余烬耳从而推之凡物之美恶得失者果异是耶又从而推之凡人之厚薄疏戚者果异是耶又从而推之则凡所谓不壊者果何物耶若是则焉往而不为世焉往而不为界亦焉往而不为幻吾处于大幻之中乃为今昔俯仰之悲以贻佛之嗤不已惑乎虽然幻者不得不幻幻何择于悲悲者不得不悲悲何害于幻是幻固幻也悲亦幻也若是则持佛之説者亦不免于惑矣乎自余去此而他逰也其侣众其地易其日乆皆有甚于此者矣然而独此为悲则是交物之始所谓创见焉者也凡创见者先入以为主而寓意重及其稔也縁习以俱忘虽然有物夺之则漫交者亦不能为悲故少能记忆老则健忘其精专之故也呜呼安知后之不为悲者之不迷于幻也耶若是则又何惑于悲于是题其阁曰幻悲而追书以警学佛者建阁为机之徒尚聪道正二人勤苦不懈凡可以起废者不遗余力而正又知持佛之説故余乐与之记记成于乙巳四月后阁成之十有六年
　　洗泉记【曹臣】
　　洗泉为吾乡古岩寺搜幽居士余奉倩抡仲鲍无雄郑君实方羽伯诸子结社事也寺去吾永昌里四五里而遥有巗焉寺藏于腹岩左有泉防防穿石罅中出劚山足而承之为池者二湛碧如连曜然上池供引汲下池供洗涤寺僧千指于斯给也泉质甘美环诸山百里无出于上者春秋二茗荐香时名流胜侣不惮遥力负罂来汲侈其胜云日乆寺僧视为沟洫间物且厌人迹交至不甚珍惜一切粪除委积狼籍积物成垢积垢成腐积腐成虫泉之真大丧游人至止恒费踌蹰四顾心欲一啜之而不得其真焉奉倩诸子覩此慨叹乃聚而谋曰奚必委僧咎也侪实为政夫积不可使之行垢不可濯之净乎腐可变而为新虫可纵而之壑若约以一月一至一洗焉则四病尽除泉之真大还矣嗣是人徳我力赞叹归我僧权日削强者生怖嗔者生媿侪实为政耳于是相与盟于岩下如前约每月订晨而徃或朔或晦或望参差无定期惟是寺之僧不得拟议日洁以伺我日洁以伺我而我之权益重防泉之法不其宻乎夫岩下一盟而六法具无住生心慈悲化度兴净灭垢锄强杀嗔盟之功大矣辛未秋予从逺道归适遇诸子明日为订期邀予同往欣然从之操斗运帚躬自为役顷刻而新二池不自知其溅裙濡履也命酒坐酌乐观终日临行掬漱数斗而去是役也神实王乐不可无记成诗一律载诸别记
　　观育王寺舍利记【戴洵】
　　嘉靖戊午秋余叨乡荐过穿山谒抚台经阿育王寺入观舍利时年二十有五见小方塔中悬金钟下缀一珠如常珠无他异也近见平湖尚书五台陆公所为募縁疏云圜转不定初见如芡实已如弹丸如瓜如车轮五色变幻心甚竒之未有以信之今万歴庚寅秋余病寄净慈阅大般若经偶遇山人徐子裁约为四明之游归抵延庆又遇山人王仲律乃共往阿育王寺复出舍利塔观之则见金钟乍中乍边时髙时下缀珠或长或圆时三时两既絶与陆异而二山人及同行李之华元甫父子任上人下及从者数人又所见人人殊也岂真神灵恍惚变化有无之间耶将余之心目少小自定而老更瞀耶抑诸人所见亦如余之老而未及其少也耶余将何信焉老子云有之以为利无之以为用孟子曰大人者不失赤子之心者也操则存舍则亡嗟乎此其舍利之説也
　　重修大兴寺记【赵釴】
　　大兴寺贵之省臣嵗时绵蕞习肄之地也嘉靖辛酉嵗杪余与侍御巫君总戎石君入寺以献嵗同为仪时大水之后见更衣无所民区与僧舍无别共以为叹曰是不可无修偶宣慰安万铨至彼固擅积且明者因以神道为教使任重修事辞曰吾能供费而不能供力乃献百金为助计其金可具木石砖瓦令贵前二卫拣老弱不能荷戈者役之乃先其所急首筑墙垣以限民居次修更衣防以候漏次殿宇两廊次门庭以示防不数月废者俱新视前益固居未几又有修莲花庵者羣至持疏丐助余笑而书曰我以如是布施是大布施人莫解吾意又有修永祥寺者亦持疏至余曰彼固见大兴寺重新信以我为谄佛者乃进而告之曰汝辈不见北门之市乎有货楮寳之肆者遇时日之良及扉求市者接袂而入聨臂而出问之有用以祀先者有持以祀先圣先贤者有输灵祠以为报者有哀邻里亲故以为荐者亦有商旅走四方而以为祈者又有渔猎樵种之夫当入山林田泽而以为禳者其市楮同其为用则异汝以吾意与若意同乎吾之修大兴寺以为祝圣之处不可不严非谓佛能贵我冨我生而寿我我固为是以求利益也吾闻佛之为道贵清净慈悲以不杀为教而习于其学者则其气柔弱不振今吾方以杀为事日治兵戎以驱除不祥则其为道本与佛异虽以是飨之佛其悦吾乎况吾之人方蓄缩不扬日以赏罚鼓舞之犹不能作其气以宣厉国威而又以柔弱不振为教必不然矣若使苖人皆和顺其心解释刀弩以安伏林谷则深所愿欲又不敢诪张借佛为教也既告之以故因以为重修大兴寺记
　　东明县重修资寿寺记【穆文熙】
　　东明之东二十里许有集名曰阳进旁有古寺一所前有塔嵬峩干霄澶渊王彧氏为记云唐世所建至梁而其寺益盛歴金元以来至我朝中间兵戈相循殿庑頺圮仅存古塔至永乐中有游僧洪如与其徒依塔结庐稍稍葺殿宇礼佛景泰乙亥始为瓦殿三楹及嘉靖改元而古塔为邑令拆毁殿宇頺然不蔽风雨乃癸亥嵗其六世孙资暹与其徒间绍间纪各崇祖教又值国家无事时和年丰谋欲修之而集之居人韩绪葛守分者则首捐赀以为众倡遂起大殿五楹廊庑称是至乙丑而工完金碧辉耀丹漆掩映铃铎逺闻数里葢屹然称雄刹焉而佛事之兴益有加于昔时矣守分辈又各以祈祷有显应信尚既切崇报无已乃相乞余为纪其事予惟佛者西竺之教儒者不道然其教主寂静持法戒服其教者往往能屏思虑轻世故举凡死生得丧之事皆归之于无有而其心常快然焉此其义亦有合于我儒主静守虚之防则其教又岂可以尽非乎且予观往古君子其始类皆攻击佛道而其后又往往逃之于禅此其故何也葢始而慕儒之过以儒者道兼三才责令民物凡业其术者即能身致通显佐理岩廊骏功鸿烈殆可咳唾而成故于他氏之学则傲然视之而排摈之无已及其阅歴之乆利害坎防感其念是非谗慝动其心故有如太史公所谓择地而蹈之而反遇灾祸乃其操行不轨专犯忌讳而终身逸乐富贵人或忠信而不如诞谩或丑恶而宜大官或美好佳丽而为众人患功有难于必成志有难于直遂故始悟于儒教之为苦未若谈空者之为乐其势自不得不逃于禅耳则佛教又何可以尽废乎但闾阎之夫未能深识佛教而徒执其因果福田之説以为事佛可以徼福近则及于身逺则及于来世而竞为绀殿法宫以承事之曽不知纷华靡丽正佛教之所戒也责报应而恣妄想正空虚之反也兹皆慕佛者之过也而佛则何过焉余故因韩葛二君修寺之举以伸古人神道设教之意
　　报恩琉璃浮图记【陈沂】
　　南都城之南聚寳门之外有大佛宇孙呉时云神僧所居南朝始有寺因地长干曰长干寺赵宋改名天禧寺国朝永乐初大建之凖宫阙规制而差小焉名大报恩寺故有浮图放舍利光文皇诏天下尽甄工之能者造五色琉璃备五材百制随质成色而陶埏为象品第甲乙钩心鬬角合而甃之为大浮图下周广四十寻重屋九级髙百丈外旋八面内绳四方外之门牖实虚其四不施寸木皆埏埴而成连大宫后叠玉砌数级上为五色莲台座髙拥寻丈乃列朱楹八面辟为四门悬十有六牖于八隅门大神具陀优鉢昙花壁刻以天王金刚四部门大神具头目手足异相冠簪缨胄衣带琐甲异制戈防轮铎器饰异执种种不类载以狮东承以焚橑井栱翔起光彩璀璨覆以碧瓦鳞次螭头豹尾交结上下又蔽以镂槛雕楹青琐綉闼于外二级至九级不设琐闼惟楹槛皆朱壁皆黝垩榱栱则间以朱其花蕚旋绕牖户悬辟之制皆如初缀焉尽九级之上为鉄轮盘盘上相轮叠起数仞冠以黄金寳珠顶维以铁縴坠以金铃每级飞櫩皆悬鸣铎明牖以蚌螭薄叶障之罥出楹外凡百四十有四昼则金碧照耀云际夜则百四十有四篝灯如火龙自天而降腾熖数十里风铎相间有声浮图之内悬梯百蹬旋转而上每层布地以金四壁皆方尺小释像各具诸佛如来因縁凡百种极致精巧眉髪悉具布砌周遍井栱叠起皆青碧穹覆如华葢列牖设篝灯处若蜗殻宛曲一窍穿出门至絶级亦洞敝首不低缩出櫩槛外则心神惶怖不能乆伫四顾羣山大江关阻傍达无逺不在近观宫城廨舍陆衢水道民居巷市人物往来动息罔不毕见飞鸟流云常俯视在下矣
　　重建新淦县徳领观记【习嘉言】
　　老氏之宫峙之以穹堂崇之以奥殿翼卫之以重门修庑自通都小邑以达于深山穷谷莫不岿焉奂焉者虽由其徒之智猷才辨足以振起之其赀则出于富室而后能以有成否则未见其就绪也新淦秀峯山之徳领观元季燬于兵洪武庚午玉笥之承天宫道士郭景贞暨其徒罗引年来住持焉殿堂门庑存从鼎创嵗月既乆滋底頺正统丙寅引年之徒刘嗣汉意谓维杨实醝司所临巨商大贾云集于彼遂持疏往叩檀越廖延昌偕侄昭旸李厥初为之倡且为之劝廖与李固新淦名族也众以其劝乐为之施嗣汉所得殆不赀矣于所谓峙之崇之翼卫之者归而鼎创之无难色搆架于丁夘腊月廿又一日落成于己巳冬凡斋宿之舍庖湢之房以及像塑之妆严率为之一新逺迩瞻覩者莫不相羡谓兹观乃葛仙翁修炼之所丹台井灶示异迄今四山环抱者皆玉笥之分支玉笥为洞天为福地实神仙之宅其环抱兹观者亦存异迹东曰鸡笼峰三佑真君道场在焉南曰大圣山唐真君道场在焉西即秀峯山丹台井灶具于其麓北曰刘仙观刘仙飞升之处也兹观屹然其中前俯清溪风气完翕讵无神灵为其庇防观之几废而辄兴者孰使然欤栋宇垂成而延昌遽尔物故其子鲁汶继其志而完美之复捐赀跨观前之溪为石桥其孙建中者上北京述祖父所成于予求为之记以示乆逺嗟乎前世以来南面君天下者必躬理万几委之有司而后得以少逸公卿大夫暨于百执事必夙夜靡懈修其职务而后免诮夫素餐士农工贾必世其生业以给其身家而后免罹夫冻馁老氏之徒乃衣食其间施施焉自如又能侈丽其宫以尊礼所师其故何邪岂独老氏哉释氏之徒为尤盛焉余于是犹莫知其故而不能无所惑矣因记兹观故云然也



　　明文海卷三百七十二
　　钦定四库全书
　　明文海巻三百七十三　　　余姚黄宗羲编记四十七
　　寺观
　　重修工文庵记【万士和】
　　求木于市采石于山出甓于窰铸钉于冶鸠工匠于诸役于是锤者凿者挑者载者斧者锯者涂者砌者百艺咸备然后可以成屋故众人为之则易而一人任之则难闾闬富人欲作一屋计其蓄聚饬材大率经嵗或数嵗而就至于庵院之修建某也助钱某也助力不逾时而毕其成之易较富室反倍焉余尝思之末世以财为命各厚积以自焚而不肯弃一钱以易民死其庵院之施舍至使穷乡小户乐出而奔走焉岂专以祸福报应鼓动乎人哉则又当思之矣富家巨室不但私其室中之藏较量于锱铢之间而徳色于一饭之设其无势利者曽不得望其门墙而华榱漆壁朝涂夕抹宾客之得至者有涕乎其中则怒于心而睍于目至于庵院之成则游人行旅酒徒诗客舆疾待死枵腹求食者无不毕应若驿传焉其便于人而切于用世固不得而无之也世不得而无之则其出钱力以助之者亦其情然也是岂专以祸福为心哉然则为政者不禁富人之过制而以毁寺观为贤其亦未达乎情者与宜兴工文庵在邑之北可十五里自官河湛渎口入可半里吾师荆川先生由毘陵往返多至焉一日余随侍先生于庵中寺僧徳琇者出其修造始末求文记之先生以命于余余既不敢辞又感夫世俗之各私其家而庵之可以为防悟所也因为记之然余于徳琇又有説焉富人知啬其材而不知啬其精知洁其屋而不知洁其心故穷奢极欲伐性丧生之事无一不备僧家外同于人而身里寳珠如来法眼竟不能独探而自惜亦且随众汩没焉贪心未断妄曰安禅则亦与彼之伐性丧生者等耳借使其与富家大户易地而处焉岂不易地而皆非哉然则富人之鄙啬僧人之外同乃其习之固然而失其真性一也夫僧以外同人而人犹助之如此茍能明大事因縁以如来法眼阐教其助之者当何如哉徳琇朴质无华固非缁于势利者然试以吾之言观于僧与俗之人则亦可以自观矣是庵修造之始末创之者宋咸淳二年潭心也再整者圆音也又毁而修则在嘉靖庚寅其僧曰道明而徳琇则于辛丑嵗重整其殿宇者也
　　长水塔院记【屠隆】
　　余尝与袁长史福征沈征君明臣冯吉士梦祯登泖塔坐藏经阁凭栏瞩眺四面空水迥絶大地浮屠岿然矗立烟云空翠间洪涛磢击日夜撼其下川鱼沙鸟芙渠菱芡参差歴落钟磬之音冷冷然与波浪相荅少顷断虹蜿蜒横挂木杪日气霞彩下射湖心殿角回映闪铄陡作黄金相又顷之月出东海波空如镜流光荡漾直似浮金刹云余心洒焉乐之时与诸君各赋诗纪游葢幽峭空旷离尘絶世足资髙流栖遯词人登览洵云间山川之最胜处也按图经泖者谷水也故秦由拳长水县始皇时童谣告异野媪示兆一旦陷为谷水而泖名焉每遇天水澄彻隠隠下见城郭衢道井甃又器皿故物往往浮出间多神异传诸好事者余则凄恻以伤此与禹母空桑之谭歴阳化湖之事何其大类也余闻之数无常住物必有壊大化遰迁儵起儵灭若空若幻沧溟扬尘天地堕刼即大物不能逃而况一邑于何有释氏等之为露电空花眇不可执陵谷相寻从古有之即吾今日之肩摩毂击者安知非昔日之洪波巨浸今日之洪波巨浸又安知不为后日之肩摩毂击也而世人据蝼蚁寸壤假蜉蝣刻漏驰蜗角之名噆虫臂之血忘旦夕之命而营千嵗之图及其声销影沈瞥焉一梦难以语知余览泖之胜则萧洒以乐而寻泖之故则凄其以伤其乐也以物乐其伤也以物伤浪喜浪戚往来于胷是发于浮想非真性也是为物所转非转物者也然余之戚其起于乐乎有乐即有戚无乐何戚无乐无戚外境常移真性常湛而心地常乐乐根于性凝然而寂烱然而照是谓如如如如之乐不可得而乐不可得而戚其庶乎余葢未能而浪有喜戚柰何不为长水之壊哉何者往来者不停之运也成壊者必至之期也委顺者至人之几也执著者万物之妄也万物遭不停之运乘必至之期则壊固妄也当其未壊亦妄也以物执物故卒不能离于妄以妄求妄故卒不能逃于壊而识者顾谓真性不壊歴万刼而无恙超诸有以独存儒者之所存养二氏之所修炼皆是物也视长水之成一浮沫之聚也其壊一游尘之散也究而言之则沧海一浮沫也天地一游尘也夫是之谓超然而余向者之浪喜浪戚随境物而转不亦细乎塔始于唐观符间僧如海所创建殿宇塑诸圣像者嘉靖间比丘某筑藏经阁者其徒自正也阁成延四方髙衲课诵其中不辍而大宗伯陆公树声倡縁为置大藏割腴田数十亩以供香火遂为呉中名刹云
　　圣光永明寺记【李维桢】
　　圣光永明寺在五台山汉名大孚灵鹫以腾兰故北魏一名花园以十二院故唐名大华严以新译经故明永乐名大显通以多神应故万厯三十五年赐今名初蒲阪僧福登游蜀为文殊师利象及殿金十万斤髙二十五尺广深各十五尺水陆万余里将至议所奉安佥曰显通可登并造大士普贤象殿制皆同上闻赐金三百钱十五万慈圣太皇太后赐数倍之已而上金书佛説眼明经十二巻为慈圣祝厘以寺制狭小革故鼎新上为易名而勅登住持登辞以老请得寳塔寺僧法须来代须既至乃与登经营不三年而工具举更寺门东向北为千手文殊殿左右为十方堂为净业堂南复为文殊殿如故时象进为三身佛殿沿显通之旧而加丽焉进为七处九会殿事光明遍照佛皆累瓴□无柱栋进为请圣殿为五须弥塔为新造金殿掘地而得徐花石若干枚适与殿等事甚竒翼以两藏经阁阁亦用瓴□若汉属玉之意其左右有祖师伽蓝诸殿禅堂讲堂庖湢库廪养老居疾若僧庐九千余楹维桢与登相识于京师且四十年复防晋阳同游五台而属为之记是役也桢窃仰窥皇上仁孝大畧焉比嵗左貂右驺四出榷修宫钱灵昆罼圭仞积三殿乆燬司空曽不得一木一石之用边境危如累卵请饷一切不报而独于佛寺金钱无所爱中外奏章不留漏刻之聴而手书梵夹端庄无纎微茍简凡以祈母后万年也此上之大孝也珠玉不胫而走万里人好之耳天下熙熈皆为利来世衰道丧仕于朝工于市商贾于四方不遗余力而让财其为龙断一也上业罢丱不罢税丱税使中白简无不簿録其家惟仁人能恶人有贱丈夫焉恶而征之至于比丘无常业寄命于人不必有清净戒律之实而迹则近为大众明因果谈色空导之向善不必有福田利益之实而意则慈是以惟诸僧与水旱无告隠民上发政施仁恒先二者数损尚方水衡之供为衣食资裒多益寡其此类乎令天下晓然知为利者不必利不为利者未始不利务本而黜末以出世法行教世法此上之大仁也然桢复有感焉福登周行天下所缮造工非一费数百万锱铢无染人尊信之檀施云集上与母后稔知其人捐金恣所使不问出入迄用成功登孱然老衲察于众而得法须法须一旦能领所素不习狎之众与诸匠师徒庸逺近数千人廪然受要束如奉大府之宪此非知人善任之效最较著者哉一寺且然而况天下今宫府阂隔股肱心膂莫知所寄八座九列不具官署有茂草政令废弛膏泽壅阏灾沴迭见狂狡望非冀在易为否为暌在诗为板为荡杞人过忧天陨有如以二僧事入告上瞿然悟而敬大臣体羣臣式序在位亮采惠畴大孝大仁之化光被四表是齐王好勇好货而孟子纳约自牖之一端也维桢不佞因记新寺縁起而附以狂夫之言庶几圣人万一择焉
　　天皇山防国寺自来佛碑记【袁宏道】
　　张无尽有慈氏瑞像赞蒋氏有记传者以为天皇山自来像余初疑之既读法苑珠林载广州商舶事与记畧同然据像乃迦文非补处也时乃东晋永和非髙氏清泰时也二公或别有所见耶抑偶得于传闻而遂据以为文耶按记永和五年有广客舟下载未竟夜觉有人奔船迹之不得而载忽重既达渚宫若有人跃而上舟遂轻是夕现像于郡城之北镇牧而下倾懐渴仰如睹慈母干众咸迎凝然不动有道安弟子昙翼卓锡长沙寺闻之叹曰斯余本誓令小师三人导之飒然轻举遂归长沙后罽宾僧伽难陀瞻像悲咽谓昙翼曰近失天竺何为逺降此土诘其年月无不符合细勘像文有梵书阿育王造四字宋齐以来效光现瑞异迹尢多今其像貌衣褶已被庸工数髹髣髴不可见字长沙寺者郡人滕畯舍宅为寺故长沙守也夫宣父不语怪而至于禘尝郊社则云不可知圣人葢以不可知为怪非真无之也又云治国如视掌此欢喜赞叹之极形容不及之词也圣人葢以形容不及为不语非直蔑视之也以为真无而蔑视此宋儒师心之敝是波旬説非圣説也言者以为尧舜禹汤文武其迹皆平平无他异而释氏幻诡竒变似非经常之防夫世代有陞降而贤圣之轨辙亦异故礼乐尽而刑书出鞭挞穷而灵怪显夫盗不知有法也而其诅而誓必质于神故怪之摄人也捷于诗书剑防故天不有祥云异氛佩玦流孛之怪则天不畏地不有芝草灵木崩吼震竭之怪则地不灵夫天地非故为妖异以骇世也所以导圣而警顽也且佛未始不常其谈心谈理使人蹈律而行义则固典彛也圣未始不怪如仪凤落乌出图跃鱼金泥玉简之锡龙孽水妖之伏固亦世儒之所怖闻也或曰信尔圣贤奚不恒为怪以摄天下是不然辟如花之根株梢叶常物也而偶尔一萼则人争异萼愈难人愈怪使花而常萼花将不重花而止于根株梢叶花之废乆矣此佛与圣贤之微防也郡侯徐见可以常道治民又推宣尼讙喜赞叹之意庄严佛庐善巧导世王政所不废也林君懋化呉人也郡侯嘉其贤托以兹殿坚致完好若工焉其人雅士乐其竒而悼其废非区区为福田者也苏潜夫别有文悉其事余故不赘
　　虎耳岩不二和尚碑记【袁宏道】
　　余童年熟不二师名以为古尊宿也既而阅元美伯玉二先生集往往道之始知为近代禅伯然二先生亦以夏腊髙严事之度其时皆壮盛二先生既悠游以老去奄忽若干嵗白杨可栋而师白鬖鬖如旧时逆其生当在宣成间也诸侯属试以腊叩不答尝检其箧得旧衣忽云此武皇帝七年王城中施食所得衣也扣之复不答或云师名圆信京兆之房山人薙髪白云山礼大僧徳敬为师往来上方红螺之间二十余年行脚所至为武林淮安六安终南每住辄数载以嘉靖庚申至太岳驻锡虎耳岩穴而哮者争避匿去师倚石为屋稍稍剪夷其积圜瓢数十余踞石沿涧出入幽花美箭之中者累累如笠岩上莲池二阔可二丈旱嵗不竭蓬室三方广当身所得一缕一粲尽以供十方游衲行之数年遂成丛林倾震旦士女号呼悲啼而至者不至虎耳岩犹未跻岳也至岩不面顶礼者自以为悭縁必痛哭去否则谨伺岩扉外经数日得一见则喜过望归而对妻子言犹有矜张之色以故虎耳岩之名遍天下好竒者至附益之以古神僧事家谭户艳虽龆男稚女靡不道计贤士大夫之辙以日至尚方之赐掖庭之供以月至自嘉隆以来耆宿之着闻未有若师者也然师务为宻行不以解显应机之言多依孝敬抚摩煦煦犹乳母之于骄子金钱涌而至拒不纳有赠糈者付常住作供四十余年影不出山趺坐一龛中如朽株虽利根之士好为竒谈诡学者睹其顔莫不肃然増敬余慕师乆常以其耄恐不及待今年侍大人山行获一拜师于岩间师貌甚腴额隆隆起至顶光滑可鉴短□数茎如雪见人阖其目闻根甚利语清健望而知为有道防慈圣出内藏金为师治塔塔甫成而金至师之孙真慧等以记属余世系年甲既不能详不敢妄载庚申以后详之抑其大者至若游人之所传好事之所述俟他时入山实而志之今未暇也












　　明文海巻三百七十三
　　钦定四库全书
　　明文海巻三百七十四　　　余姚黄宗羲编记四十八
　　寺观
　　只洹精舍记【顾绍芳】
　　自呉淞江南折为千墩浦自千墩浦东折为湓浦自湓浦又北折潴为回溪而圣像寺当其处平畴苍莽修林荟蔚浦东西之胜度无与鴈行者而异时海内丰登民物殷乐佛者得以侈大其教精庐兰若所在而有而圣像剏自典午之代其名尤古以其地胜而名古人尤争趣之寺凡五院院有层甍叠阁幽房曲林靓丽宏玅无与为比葢自余曽大父徙家千墩浦上其地无他名山茂园可以登览独时时游行寺间以为娯其后余伯父上舍公家大夫并读书其中嗣而负笈游者其庐常满葢三十余年而余兄弟复寻家大夫之迹则销歇之感非复曩时之所闻者矣层甍叠阁或鞠而为蔓草幽房曲林或化而为平芜此非佛氏之教顿有利钝而吾民方椎髓剥肤养生送死之不赡而何暇以其余润色异教哉故非其徒确苦自立以尊其教吾见佛氏之宫日圮而嵗了葺与凡物同尽已耳寺之西北院有老僧曰鎏葢古支逺之流而其孙越以慷慨嗜义佐下风院有阁乆废弗治顾尝每饭念之而余之栖其庐也越指其隙圃谓余曰阁之工钜矣吾以力弗竟吾志而窃尝好礼贤士大夫将小筑数椽环以卉木贮罏铛香茗其间以休客之来者然莫能攘而先之落成之日请顔其额曰只洹精舍而徼子一言为记余甚壮越之志而私怪其难讐当是时越囊空无一钱特苦漫请而漫应者葢余去一年而越欵门告成事且来请记噫以今天下之物力非及乡时之什一而两上人自鉢衲之外未尝悬募请谒以勤长者而独攻苦茹荼出其节缩之余不日而成斯举且不以居缁黄而以待士大夫之贤而游于是者此其贤岂直释氏之翘然者而已哉吾量其志事无弗可办者阁且次第举矣精舍凡五楹地在万木中不山而髙不谷而深幽诡奥絶入之者以为异境此即昔之幽房曲林宜无与争胜者余独贤两上人兴于既衰之后为尢难不宜冺冺而余世于兹土若有夙因故卒践诺而为之记
　　临川县古永安寺复寺田记【汤显祖】
　　天下有闲人则有闲地有忙地则有忙人縁境起情因情作境神圣以此在囿引化不可得而遗也何谓忙人争名者于朝争利者于市此皆天下之忙人也即有忙地焉以苦之何谓闲人知者乐山仁者乐水此皆天下之闲人也即有闲地焉而甘之甘苦二者诚不知于道何如然而趣则逺矣朝市之积则有田庐山水之余则为寺观故寺观者忙人之所不留而田庐者闲人之所不夺也临川古为名郡五峯三市在焉三市者市也五峯之间闻有观九寺十三葢入明以来大为忙人割夺尽乃至稗粥无所而古永安寺境界岿然独完其田则大半无有矣邑侯袁公起于蕲黄来宰于兹广山川之精深性相之学披图而叹曰临川人之憎闲人也一至此乎有能从吾言而反其田者吾徒也于是郡弟子刘某籍所买田若干亩上之侯以归于寺侯为欣然告世尊而抚之曰此所谓孝子刘某也而适是时有僧大千购得南都藏经以至而尊置之寺侯曰有其书矣而无其人何于是有浮梁僧水月为达观先生弟子精心苦行通于评唱之义适来寓斯人士与游始知有所谓宗门者乆之长干寺僧大初来讲莲华经聴者千余人得田而食无不欢喜赞叹曰此固我侯之福田也嗟夫当忙人之急得此田也岂不曰彼无父母妻子之属先王所禁游民者吾非真有所憎利其田姑以蕃其种类云耳嗟夫此所谓夺闲人之物以将养忙人也固一其説然试以语彼使天下皆忙人而无一闲人皆忙地而无一闲地则亦岂成其为世相也哉且今所从游于二氏者彼亦有所业非所禁游民也如其为游民法固禁之乆矣所惜者游人之非游而闲人之未尝闲也非闲非游不可以涉道是故聚百闲人而食之必将有意乎道者焉聚千闲人而食之必将有进乎道者焉不已而食闲人至于万犹将有得道者焉道之丧世也乆矣幸而有一人焉其何禁于千万人之闲而夺其养哉即未有之庶几有之如以食百千万人之闲者夺以养百千万忙人其必无冀于有道者矣则亦有蕃其种类而已然则侯所为存寺者或不在田而在道饭器无殊香色有异后之游闲来食于兹田者其亦有感于侯之愿云
　　琉璜里下庄庵自置庵田记【秦防】
　　大地尽墦垅也有可以自喻适志而澹然无求者意惟披缁髠顶之流乎万钟之奉以有妻妾五鼎之享以有儿孙而若辈皆无之是宜澹然无求者莫僧若也然而沿门乞食之教又似偏为若辈设者忘其清浄之本来而尽化为乞人之行径世之炽然多求者又莫僧若也有説于此足矣而后可无求僧之不能食槁壤而饮黄泉亦犹人也举其一飦一粥而尽寄命于他人虽欲不求而有所不可有人焉积其穷年梵呗之所得拓之为恒业率其徒力耕焉而有以自给则亦僧中之铮铮者矣琉璜里之有下庄庵也二百年于兹自守中上人之奉瓣香而来也晨钟夕磬无间寒暑乃渐累其经懴余赀恢其址之隘者葺其栋之頺者饰其墙之秽者甃其地之汚者更以其赢贸汚邪二十亩春秋倩工以耕力或不给间驱徒以佐之偕其道侣复霞隠霞誓世世守焉于是环璜水而居者咸额手上人之有功兹庵也秦子曰上人非独有功兹庵且有佛氏矣吾闻古之君子有为佛教攻输者永叔欧阳氏之正本论康侯胡氏之崇正辨是也有为佛教守墨者纯甫李氏之鸣道集天觉张氏之防法论是也而説者各不相下而近日眉公陈氏更剏为朝廷大养济院之説以解脱之夫彼法中故不乏神僧散圣激扬宗防簸弄神通而至埒之于无告穷民不又以调停之过近于不恭耶且佛氏之故以沿门乞食为澹泊家风不为贪痴人作地明甚吾愿学佛者不师其乞而师其不乞如上人者差可谓有其意者也设有人诘之曰尔何以不耕而食亦既耕矣又诘之曰尔何不自食其力则此数亩汚邪者皆三十年晨钟夕磬之积也亦既自食其力矣必如是而佛教可与儒教并行不悖攻不必输守不必墨于大地墦垅中超然为恬澹无求之人以一洗眉公养济院之名之辱胡为不可







　　明文海巻三百七十四
　　钦定四库全书
　　明文海巻三百七十五　　　余姚黄宗羲编记四十九
　　题名
</div>
    <div class="pagination">
<a href="明文海_page103.html">上一页</a><span>...</span><a href="明文海_page99.html">99</a><a href="明文海_page100.html">100</a><a href="明文海_page101.html">101</a><a href="明文海_page102.html">102</a><a href="明文海_page103.html">103</a><span class="current-page">104</span><a href="明文海_page105.html">105</a><a href="明文海_page106.html">106</a><a href="明文海_page107.html">107</a><a href="明文海_page108.html">108</a><a href="明文海_page109.html">109</a><span>...</span><a href="明文海_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
