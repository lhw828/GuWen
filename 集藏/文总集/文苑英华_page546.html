<!DOCTYPE html>
<html>
<head>
    <meta charset="UTF-8">
    <title>文苑英华 - 第 546 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 546 页/共 634 页</h1>
    <div class="content">　　送李渭赴京师序
　　过洞庭上湘江非有罪左迁者罕至又况逾临源岭下漓水出荔浦名不在刑部而来吏者其加少也固宜前余逐居永州李君至固恠其弃美仕就丑地无所束防自取瘴疠后余斥刺栁州至于桂君又在焉方屑屑爲吏噫何自苦爲【集作如】是耶明时宗室属子当尉畿县王师连征不贡二府方汲汲求士李君读书爲诗有干局乆游燕魏赵代间知人情识地利能言其故以是入都于丞相益国事不求获于【集作乎】已而已以有获予嫉其不爲是乆矣今而曰将行请余以言行哉行哉言止是而已



　　文苑英华巻七百三十一
　　钦定四库全书
　　文苑英华巻七百三十二　宋　李昉等　编饯送十五
　　送徐从事北游序一首
　　送辛殆庶下第游南郑序一首
　　送独孤申叔侍从徃河东序一首
　　送内弟卢遵游桂州序一首
　　送从兄偁罢选归江淮诗序一首
　　送从弟谋归江陵序一首
　　送僧浩初序一首
　　送濬上人归淮南觐省序一首
　　送琛上人南游序一首　送元暠师序一首送贾山人南游序一首
　　送元十八山人南游序一首
　　送班孝亷擢第归东川觐省序一首
　　送严公贶下第归兴化觐省序一首
　　送蔡秀才下第归觐序一首
　　送徐从事北游序　　　　　栁宗元
　　读诗礼春秋莫能言说其容貌充充然而声名不闻传于世岂天下广大多儒而使然欤将使晦其说讳其读不使世得闻传其名欤抑处于逺仕于逺不与通都大邑豪杰角其伎而至于是欤不然无显者爲之唱【集作倡】以振动其心【集作声】欤今之世不能多儒可以盖生者观生亦非晦讳其说读者然则余二者爲之决矣生北游必至通都大邑通都大邑必有显者由是其果闻传于世欤茍闻传必得位得位而以诗礼春秋之道施于事及于物思不负孔子之笔舌能如是然后可以爲儒儒岂【集无此字】可以说读爲哉
　　此篇误编在七百十一巻今移入此
　　送辛殆庶下第游南郑序
　　朝廷用文字求士每嵗布衣束带偕计吏而造有司者仅半孔徒之数春官上大夫擢甲乙而升司徒者于孔氏髙第亦倍焉仆在京师凡九年于今其间得意者二百有六十人其果以文克者十不能一二尝从俊造之后颇涉艺文之事四贡乡里而后获焉方之于钓者丝纶不属钩喙甚直嗜【蜀本作懐】有美饵者【蜀本无者字】而觖望获鱼之暮则善取者皆指而笑之今辛生固穷而未逹迟乆而不试褒衣之徒视子而捧腹者盖不乏焉【四字蜀本作盖不之知焉】辛生来【集作□】南依蛮楚专志于学爲文无谬悠迂诬之谈鍜链剪截动可观采故相国齐公接礼加等常爲右客且佐其防名之愿遂笈典坟【集作坟典】袖文章比来王都笑揖羣伍文昌下大夫上士之列见而噐异争爲皷誉由是爲闻人战术艺之场莫与争锋然而迁延三北踯躅不振岂其直钩而钓懐美饵而羡鱼者耶若辛生者有司抑之则已不然身都甲乙之籍其果以文克欤今则囊如悬磬佣室寓食方将适千里求仁人被冒畏景陟降栈道吾欲抑而不叹其若心胷何然吾闻焚舟而克手劒而盟者皆败北之余也子之厄困而徃覇心勇气无乃发于是行乎成拜赐之信刷压境之耻无乃果于是举乎徃愼所履如志遄返自固植以遂子之欲姑使谈者谓我言而中不犹愈乎
　　送独孤申叔侍从【蜀本作亲】徃河东序
　　河东古吾土也家世迁徙莫能就绪闻其间有大河条山气盖闗左文士徃徃仿佯临望坐得胜槩焉吾固翘翘褰裳奋懐旧都日以滋甚独孤生周人也徃而先我且又爱慕文雅甚逹经要才与身长【上声】志益强力挟是而东夫岂徒徃乎温凊奉引【蜀本作亲】之隟必有美制傥飞以示我我将昜观而待所不敢忽古之序者期以申导志义不爲富厚而今也反是生至于晋出吾斯文于笔砚之伍其有评我太简者愼勿以知文许之
　　送内弟卢遵游桂州序
　　外氏之世德存乎古史扬乎人言其敦大朴厚尤异乎他族由遵而上五世爲大儒兄弟三人咸爲帝者师其风之流者皆好学而质重遵余弟子【蜀本无子字】也广而不肆巽而不慑孝敬忠信之道拳拳然未尝去乎其中盖由其中出者也浸润以诗易动摇以文采以余弃于南服来从余居五年矣未尝见其行有悖乎义言有异乎行者则余之弃也适累斯人焉以爱余而慰其忧思故不爲京师游以取名当世以桂之迩也而中丞之道光大多容贤者故洋洋焉乐附而趋以出其中之有夫如是则宜其【集无其字】奋翼鳞乘风波以游乎无倪徃哉其渐乎是行也
　　送从兄偁罢选归江淮诗序
　　伯氏自淮阳从调抵于京师冬十月牒计不至摄袵而退顾谓宗元曰昔吾祖士师生于衰周与道同波爲世仪表故直道而仕三黜不去孔氏称之遗佚而不怨厄穷而不悯孟子赞之今吾遑遑末路寡偶希合进不知向退不知守所不敢折其志慼其心遵祖训也然而阙滫瀡之养乏庾釜之畜逼迸无成东辕淮湖虽欲脱细故于胷中味道腴于舌端勉脩厥志惧不恒乆子当慰我穷局之懐袪我行役之愤博之以文发于咏歌吾非子之望将谁望焉宗元拜曰夫闻善不慕与聋聩同见善不敬与昏瞽同知善不言与嚚瘖同则闻之先逹乆矣矧吾兄有柔懦之茂质恢旷之量敢无敬乎有述祖之美谈安道之贞节敢无慕乎覩徽容而敬闻嘉话而慕敢无言乎言不称德文不尽志适爲累而已矣于是赋而序之继其声者列于左凡五十七首遂命从侄立序【集无序字】编爲后序终焉
　　送从弟谋归江陵序
　　吾与谋由髙祖王父而异谋少吾二嵗徃时在长安居相迩也与谋皆甚少独见谋在众少言好经书心异之其后吾爲京兆从事谋来举进士复相得益知谋盛爲文辞通外家书一不胜惧禄养之缓弃去爲广州从事复佐邕州连得荐举至御史后以智免归家江陵有宅一区环之以桑有僮指三百有田五百畆树之艺之麻养有牲出有车无求于人日率诸弟具滑丰柔视寒燠之宜其隟则读书讲古人所谓【集作爲】求其道之至者以相励也过永州爲吾留信次具道其所爲者凡士人居家孝悌恭俭爲吏祗肃出则信入则厚足其家不以非道进其身不以茍得时退则退尊老无井臼之劳安和而益夀兄弟衎衎以相友不谋食而食给不谋道而道显则谋之去进士爲从事于逺始也吾疑焉今也吾是焉别九嵗而防于此视其貌益伟问其业益习叩其志益坚于虖吾宗不振乆矣识者曰今之世稍有人焉若谋之出处庸非所谓人欤或问管仲孔子曰人也谋虽不识于管仲其【集有于字】爲道无悖亦可以有是名也抑又闻圣人之道学焉而必至谋之业良矣而又増焉志专矣而又若不足焉孔子之门不道管晏则谋之爲人也其可度哉吾不智触罪摈越楚间六年筑室茨草爲圃乎湘之西穿池可以渔种黍可以酒终爲永州民又恨徒费禄食而无所答下愧农夫上慙王官追计徃时咎过日夜反覆无一食而安于口平于心若是者岂不以少好名誉嗜味得毒而至于是耶用是愈贤谋之去进士爲从事以足其家终始孝悌今虽【集有欲字】羡之岂复可得谋在南方有令名其所爲日闻于人吾恐谋不幸又爲吾之所悔者将已之而不能得可若何然谋以信厚少言畜【集作蓄】其志以周于事虽履吾迹将不至乎吾之祸【三字蜀本作吾之所悔者】则谋何悔之有茍能是虽至于大富贵又何栗耶振吾宗者其惟望乎尔
　　送僧浩初序
　　儒者韩退之与余善尝病余嗜浮图言訾余与浮图游近陇西李生础自东都来退之又寓书罪余且曰见送元生序不斥浮图浮图诚有不可斥者徃徃与易论语合诚乐之其于性情昭【集作奭一作】然不与孔子异道退之好儒未能过杨子杨子之书于庄墨申韩亦【一作皆】有取焉浮图者反不及庄墨申韩之恠僻险贼耶曰以其夷也果不信道而斥焉以夷则将友恶来盗跖而残【一作贼】季札由余乎非所谓去名求实者矣吾之所取者与易论语合虽圣人复生不可得而斥也退之所罪者其迹也曰髠而缁无夫妇父子不爲耕农蚕桑而活乎今【集作人】若是虽吾亦不乐也退之忿其外而遗其中是知石而不知韫玉也吾之所以嗜浮图之言以此与其人游者非不能通其言也且凢爲其道者不爱官不争能乐山水而嗜闲安者爲多吾病世之逐逐然唯印组爲务以相轧也则舍是其焉从吾之好与浮图游以此今浩初闲其性安其情读其书通易论语唯山水之乐有文而文之又父子咸爲其道以养而居泊焉而无求则其贤于爲庄墨申韩之言而逐逐然唯印组爲务以相轧者其亦逺矣李生础与浩初又善今之徃也以吾言示之因北人寓退之视何如也
　　送濬上人归淮南觐省序
　　金仙氏之道盖本于孝敬而后积以众德归于空无其敷演教戒于中国者离爲异门曰禅曰法曰律以诱掖迷浊世同【集作用】宗奉其有脩整观行尊严法容以仪范于后学者以爲持律之宗焉上人穷讨秘义发明上乗奉威仪三千虽造次必备尝以此道宣于江湖之人江湖之人悦其风而受其赐攀慈航望彼岸者盖千百计天子闻之徴至阙下御大明秘殿以问焉导扬本教颇甚称防京师士众方且翘然仰大云之泽以植德本而上人不胜顾复之恩退懐省侍之礼恳迫上乞还【集无此字】遂无以夺由是杖锡东顾振衣晨征右司员外郎刘公深明世典通逹释教与上人爲方外游始荣其至今惜其去于是合郎署之友诗以贶之退使孺子执简而序之因系其辞曰上人专于律行恒乆弥固其仪刑后学者欤诲于生灵触类蒙福其积众德者欤觐于髙堂视逺如迩其本孝敬者欤若然者是将心归空无舍筏登地固何从而识【一作议】之乎古之赠礼必以轻先重故郑商之犒先乗韦鲁侯之赠后吴鼎今饯诗之重皆众【集作后】吴鼎也故乘韦之比得序而先之且曰由礼而不敢让焉
　　送琛上人南游序
　　佛之迹去乎世乆矣其留而存者佛之言也言之著者爲经翼而成之者爲论其流而来者百不能一焉然而其道则备矣法之至莫尚乎般若道【集作经】之大莫极乎【集作于】湼槃世之上士将欲由是以入者非取乎经论则悖矣而今之言禅者有流荡舛误迭相师川妄取空语而脱畧方便顚倒眞实以陷乎已而又陷乎人又有能言体而不及用者不知二者之不可斯须离也离之外矣是世之所大患也吾琛则不然观经得般若之义读论悦三观之理昼夜服习而身行之有来求者则爲讲说从而化者皆知佛之爲大法之爲广菩萨大士之爲雄脩而行之者【蜀本作者之】爲空荡而无之者【蜀本作者之】爲碍夫然则与夫増上慢者异矣异乎是而免斯名者吾无有也将以广其道而被于逺故好游自京师而来又南出乎桂林未知其极也吾病世之傲逸者嗜乎彼而不求乎此故爲之言
　　送元暠师序
　　中山刘禹锡明信人也不知人之实未尝言言未尝不雠元暠师居武陵有年数矣与刘游久且昵持其诗与引而来余视之申申其言勤勤其思其爲知而言也信矣余观近世之爲释者或不知其道则去孝以爲逹遗【蜀本作遣】情以贵虚今元暠衣麤而食菲病心而墨貌以其先人之未返其土无他【集无他字】族属以移其哀行求仁者以冀终其心勤而爲逸逺而爲近斯盖释之知道者欤释之书有大报恩七篇咸言由孝而极业世之荡诞慢訑者虽爲其道而好违其书于元暠师吾见其不违且与儒合也元暠陶氏子其上爲通侯爲髙士爲儒流【集作儒先蜀本作儒先生】资【集作见】其儒故不敢忘孝迹其髙故爲释承其侯故能与逹者游其来而从吾也观其爲人益见刘之明且信故又与之言重【蜀本有叙字】其事
　　送贾山人南游序
　　传所谓学以爲已者是果有其人乎吾长京师三十三年游乡党入太学取礼部吏部科校集贤秘书出入去来凡所与言无非学者盖不啻百数然而莫知所谓学而爲已者及见逐于尚书居永州刺栁州所见学者益稀少常以爲今之世无是决也居数月长乐贾景【集作宣】伯来与之言邃于经书博取诸史羣子昔之爲文章者毕【一作必】贯统言未尝诐行未尝恠其居室愔然不欲出门其见人偘【蜀本作侃侃】而肃召之仕怏然不喜导之还中国视其意夷夏若均莫取其是非曰姑爲道而已尔若然者其实爲已乎非已乎使吾取乎今之世贾君果其人乎其足也则居其匮也则行行不茍之居不苟容以是之于今世其果逃于匮乎吾名逐禄贬言见疵于世余【集无余字】柰贾君何于其之也即其舟与之酒侑之以歌歌曰充乎已之居或踬其涂匮乎已之虚或盈其庐孰匮孰充爲泰爲穷君子乌乎取以宁其躬若君者之于道而已尔世孰知其从容者耶
　　送元十八山人南游序
　　太史公尝言世之学孔氏者则黜老子学老子者则黜孔氏道不同不相爲谋余观老子亦孔氏之异流也不得以相抗又况杨墨申商刑名纵横之说其迭相訾毁抵牾而不合者可胜言耶然皆有以佐世太史公没其后有释氏固学者之所恠骇舛逆其尤者也今有河南元生者其人闳旷而质直物无以挫其志其爲学恢博而贯统数无以踬其道悉取向之所以异者通而同之搜择融液与道大适咸伸其所长而黜其竒衺要之与孔子同道皆有以防其趋而其噐足以守之其气足以行之不以是道求合于世常有意乎古之守雌存雄者及至是邦以余道穷多忧而尝好斯文留三旬有六日陈其大方勤以爲谕余始得其爲人今又将去余而南歴营道观九疑下漓水穷南越以临大海则吾未知其还也黄鹄一去青冥无极安得不冯丰隆愬飞亷以寄声于寥廓耶
　　送班孝亷擢第归东川觐省序
　　陇西辛殆庶猥称吾文冝叙事晨持缣素以班孝亷之行爲请且曰夫人殆所谓吉士也愿而信质而礼言不黩慢行不进越其先两汉间继脩文儒世其家业其风流后【英华作裔避讳】耽学笃志之士徃徃出于其门今夫人研精典坟不告劬勚属者举乡里登春官获居其甲焉家于蜀之东道其严君以客卿之位赞是方岳爲大夫良今将拜庆宁觐光耀族属是其可歌也道出于南郑外王父以将相之重九命赤社爲诸侯师今又将征【集作亟】驾省谒从容燕喜是又可歌也故我与河南独孤申叔赵郡李行纯行敏等若干人皆歌之矣若乃序者固吾子宜之栁子曰吾尝读王命论及汉书嘉其立言彼生彪固之胄欤相国冯翊王公功在社稷德在生人其门子游文章之府者吾尝与之齿彼生严氏之出欤承世家之儒风沭外族之休光彼生专圣人之书而趋君子之林宜矣哉遂如辛氏之谈濡翰于素因寓于辞曰爲我谢子之舅氏珠玉将至得无脩容乎
　　送严公贶下第归与化觐省诗序
　　严氏之子有公贶者退自有司踵门而告栁子曰吾献艺不售于仪曹之司【集无司字】贾货不中度敢逃其咎诘朝将行愿闻所以去我者其可乎哉余谕之曰吾子以冲退之志端其趣向以淬砺之诚脩其文雅行当承教戒于独立之下濬发清源激扬洪音沛哉铿铿乎充于【集作于】四体之不暇吾何敢去子恭唯相国冯翊公有大勲力盈于旗常极人臣之尊分天子之忧殿邦坤隅柄是文武若子者生有黼缋梁肉之美不知耕农之勤劳物役之艰难趋其庭有魏绛之金石焉其门有亚夫之防焉中人处之不能无傲而子之伯仲皆脱略贵美服勤儒素退托于布衣韦带之任如少习然故继登上科以及于子是可举严氏之教诵乎他门使有矜式也而吾子又引慝内讼防谦如此其何患乎贾之不售而自薄哉于是文行之逹者若髙阳齐据者偕赋命余序引余朴不晓文故书严子之嘉言编于其【集作右】简窃褒贬【兴国本作字】之义以赠
　　送蔡秀才下第归觐序
　　仆之始贡于京师蓍者卦之曰是所谓望而未覩隠而未见曭乎逺而有荣者也今兹嵗在鹑首若合于夀星其果合也【集作乎】仆时悒然迟之谓其诞慢恠迂是将不然然而仅寘于懐耳未克决而忘之也后果依违迁就四进而获卒如其言云噫彼莫莫者其有宰于人乎不然何应其【集作其应】前定若是之彰【集作章】明也今蔡君驰声耀誉闻于公卿战艺之徒推爲先登而五就乡举徃则见罢意者前定之期殆未及欤故君子之居易俟命乐天不忧者果于自是也君其励文学焉丈人牧人南邦君展觐承顔婆娑愉乐之暇则充其经笥茂是文苑时焉逃哉迟速之事则瞽史之任吾不及知


　　文苑英华巻七百三十二
　　钦定四库全书
　　文苑英华巻七百三十三　宋　李昉等　编饯送十六
　　送赵大秀才徃江陵序一首
　　送韦七秀才序一首　　送元秀才序一首送豆卢膺秀才南游序一首
　　送娄图南秀才游江南序一首
　　送苑论序一首　　　　送侯权秀才序一首送丘儒赴举序一首　　吉州送简师序一首送同年任畹归蜀序一首
　　送薛处士序一首
　　送豆卢处士谒宋丞相序一首
　　送侯道士还太白山序一首
　　送小鸡山樵人序一首
　　送赵大秀才徃江陵序　　　栁宗元
　　士之知感激许与常欲【蜀本无欲字】以有报爲志者则凡志乎道者咸愿爲之如赵生庶乎哉来谓余曰宗人尚书以硕德崇功由交广临荆州仁我若子姓恩礼重【集作备】厚有贤子爲御史好学而甚文友我若同生欢欣交通我诚乐爲之用甚不辞也不幸遭重痼六旬而后知人方其急也大惧不克报尚书公之恩又惧无以当御史君之心以没毎念于【集作于】是则未尝不防然内伤若受锋刃自是而后调药石时饮食生血补气强筋植骨荣卫之和膂力之刚迨今兹始全然爲人舒干抗首文翰端丽其材足以用敢辞而徃以効于戱下其言云尔自吾窜永州三【一作四】年赵生亟见视其状专【蜀本作恭】谨愿慤观其迹温宻简靖闻其言径直端诚自尚书理【理蜀本作之爲】荆州异政日至至则赵生喜【蜀本作震】抃起立伸目四顾不啻若自已而爲之者诚宜有报知已之道又诚宜有大贤而爲之知也是行也赵生其将奋六翮翔千里以爲辕门大府之重増羽仪之盛其爲美矣故余继之以辞
　　送韦七秀才序
　　所谓先声后实者岂唯兵用之然【一本无然字】虽士亦然若今由州郡抵有司求进士者嵗数百人咸多爲文辞道今语古角夸丽务富厚有司一朝而受者防千万言读不能十一即仰疲耗目而不欲视心废而不欲营如此而曰吾能不遗士者僞也唯声先焉者读至其文辞心目必专以故少不胜京兆韦中立其文懿且髙其行愿以恒试其艺益工乆与居益见其贤然而进三年连不胜是岂拙于爲声者欤或以韦生之不胜爲有司罪余曰非也糓梁子曰心志旣通而名誉不闻友之过也名誉旣闻而有司不以告有司之过也人之视听有所止神志有所不及古之道名誉未至不以罪有司而况乎今【集作今乎】韦生乐植乎内而不欲扬乎外其志非也孔子不避名誉以致其道今韦生仗其文简其友思自得于有司抑非古人之道欤将行也余爲之言旣以迁其人又以移其友且使惑【兴国本作或】者知释有司也
　　送元秀才序
　　周乎志者穷踬不能变其操周乎艺者屈抑不能贬其名其或处心定气居斯二者虽有穷屈之患则君子不患矣元氏之子其殆庶乎言【集作貌】恭而信行端而静勇于讲学急于进业旣游京师寓居仄陋无使令之僮阙交易之财可谓穷踬矣而操愈【集作逾】厉志之周也才濬而清词简而备工于言理长于应卒从计京师受丙科之荐献艺春卿当三黜之辱可谓屈抑矣而名益茂艺之周也茍非处心定气则曷能如此哉余闻其欲退家殷墟脩志増艺惧其沉欝伤气懐愤而不逹乃徃送而谕焉夫有湛卢豪曹之噐者患不得犀兕而剸之不患其不利也今子有其噐宣其利乘其时夫何患焉磨厉而坐待之可也遂欣欣而去
　　送豆卢膺秀才南游序
　　君子病无乎内而餙乎外有乎内而不餙乎外者无乎内而餙乎外则是设机【集作覆】爲穽也祸孰大焉有乎内而不餙乎外则是焚梓毁璞也诟孰甚焉于是有切瑳【集作磋】琢磨镞砺栝羽之道圣人以爲重豆卢生内之有者也余是以好之而欲其遂焉而恒以防孤羸馁爲惧恤恤焉游诸侯求给乎是是固所以有乎内者也然而不克专志于学餙乎外者未大吾愿子以诗礼爲冠屦以春秋爲襟带以图史爲佩服琅乎璆璜冲牙之响发焉煌乎山龙华虫之采列焉则揖让周旋乎宗庙朝廷斯可也惜乎余无禄食于世不克称其欲成其志而姑欲其速反也故诗而序云
　　送娄图南秀才游江【集作淮】南序
　　仆未冠求进士闻娄君名甚熟其所爲歌诗传咏都中通数经及羣书当时爲文章若崔比部于卫尉相与称其文【集有众字】皆曰纳言曽孙也而又有是咸推让爲先登后十余年仆自尚书郎谪来零陵觏娄君犹爲白衣居无室宇出无僮御仆深异而讯之乃曰今夫取科者交贵势倚亲戚合则挿羽翮生风涛沛焉而有余吾无有也不则餍饮食驰坚良以欢【集无此字】欢于朋徒相贸爲资相易爲名有不诺者以气排之吾无有也不则多防力善造请朝夕屈折于恒人之前走髙门邀大车矫笑而僞言卑陬而姁媮偷一旦之容以售其伎吾无有也自度卒不能堪其劳故舍之而游逾江湖【集作湖江】出豫章至南海复由桂而下也少好道士言饵药爲夀未尽其术故行【蜀本作徃】且求之仆闻而愈疑徃时观得进士者不必若娄君之言又少能类娄君之文学又无纳言之大德以爲之祖无比部卫尉以爲之知而升名者百数十人今娄君非不足也顾不乐而遁耳因爲余留三年他日又曰吾所以求于心者未克今其行也余旣异其遁于名而又德其久留于我也故爲之言夫君子之出以行道也其处以独善其身也今天下理平主上亟下求士之诏娄君智可以任軄用事文可以宣风歌德行于世必有合其道而进荐之者遽而爲处士吾以爲非时将曰老而就休耶则甚少且锐羸而自养耶则甚硕且武问其所以处咸无名焉若茍焉以图夀爲道又非吾之所谓道也夫形躯之寓于土非吾能私之幸而好求尧舜孔子之道【集作志】唯恐不得幸而遇行尧舜孔子之道唯恐不慊若是而寿可也求之而得行之而慊虽夭其谁悲今将以呼嘘爲食咀嚼爲神无事爲闲不死爲生则深山之木石大泽之虵皆老而久其于【蜀本作于其】道何如也仆甞学【集有于字】儒时【集作持】之不得以陷于是以出则穷以处则乖其不宜言道也审矣以吾子见私于仆而又重其去故窃言而书之而宻授焉
　　送苑论登第后归觐诗序
　　八年冬余与马邑苑言扬聨贡于京师自时而后车必挂轊席必交袵量其志知其达于昭代究其文辩其胜于太常探而讨之则明韬于淳朴【集作朴厚】之质行浮于休显之闻游公卿之间质直而不犯恪谨而不慑交同列之羣以诚信闻余拜而兄之以爲执谊而固临节不夺在兄而已是嵗小司徒顾公守春官之缺而权择士之柄明年春同趋权衡之下并就重轻之试观其掉鞅于术艺之场游刃乎文翰之林风雨生【集作交】于笔札云霞发于简牍左右圜视朋侪拱手甚可壮也二月丙子有司题甲乙之科掲于南宫余与兄又聨登焉余不厚顔懐愧而陪其游久矣夏四月告归荆衡拜手行迈轮移都门之辙辕指秦岭之路方将髙堂称庆里闬更贺曵裾峨冠荣南诸侯之邦遐登王粲之楼髙视刘表之榻桂枝片玉光生于家是宜砥啇雒之阻艰带江汉之浩荡【集有以字】谈笑顾盼超越千里而无倦极也然而景炽气燠徃即南方乘陵炎云呼吸温风可无敬乎愼进药石保安其躬是亦非兄之所宜私也羣公追饯于覇陵列筵而觞送逺之赋圭璋交映或授首简于余曰子非知言扬者乎安得而黙耶余书而授之【一作余受而书之】编于羣玉之右非不知让贵传信焉尔
　　送侯权秀才序　　　　　　白居易
　　贞元十五年秋余始举进士与侯生俱爲宣城守所贡明年春余中春官第旣入仕凡歴四朝才朽命剥蹇踬不暇去年各蒙不次恩迁尚书郎掌诰西掖然青衫未解白髪已多矣时子尚爲京师旅人见除书走来贺余因从容问其官名则曰无得矣问其生业则曰无加矣问其仆乘囊辎则曰日削月朘矣问别来防何时则曰二十有三年矣嗟乎侯生当宣城别时文才志气我尔不相下今余犹小得遇子卒无成由子而言余不爲不遇尔嗟乎侯生命实爲之谓之何哉言未竟又有行色且曰欲谒东诸侯恐不知我【集作我知】者多请一言以宠别余方直阁慨然窃书命笔以序之尔
　　送丘儒赴举序　　　　　　皇甫湜
　　吾居河隂丘生敲门请曰儒贵求知余谨自露愿以是非赐决语其学如猗顿之富听其音如清庙之乐观其刻意励行如奉商鞅之法而惧秦刑吾惊而与之游逾年将鬬其艺于洛下吾逺来【集有游字】洛下喻之曰子知市乎懐贝玉以之名都之肆未有不售者也挈而之三家之墅未有不爲盗困幸矣【集作盗而困矣】子将安寘哉京师具才市也一人不知子也他人知子一门不容子也他门容子子谨持其所有以徃未有不成者也今子之类固少势能移事者稀爲一不知爲一相移白变而复【集作爲】黒倒上而爲下吾末如之何矣生不信而试果困而见吾酌酒而贺之曰谨持贝玉以徃之都市可矣曰诺乃序其行
　　吉州送简师序
　　鳯羽而麟毛鸟与兽也经传以兴比于圣人岂非以其心不以其形者耶师虽佛其名而儒其行虽夷狄其衣服而人其知【三字文粹作仁义其心】虽未齿于士与鳯麟类矣不犹愈于冠儒冠服朝服或【集作惑】溺于滛恠之说以斁彛伦者耶呜呼师吾独贤也刑部侍郎昌黎韩愈旣贬于【集作于字】潮州浮屠之徒【集作浮屠之士】欢快以抃师独愤起访余求序行以资适潮不顾蛇山鳄水万里之险毒若将朝得进拜而夕死可者呜呼悲夫吾绊【集有而字】不得侣师以驰
　　送同年任畹归蜀序　　　　沈亚之
　　十年新及第进士将去都乃大宴朝贤卿士与来防乐而都中乐工倡优女子皆坐优人前赞舞百奋袖出席于是堂上下匏吹弦簧大奏即暮旣罢生揖语亚之曰吾家世居蜀尝以进士得第吾少能嗣其业幸余之文得称甚光愿爲我序还家之荣亚之辞谢不敏曰愿无让曰始生与兄来举进士得黜【集作绌】及缀字爲便口之句歴贽其文于公卿之门由是一嵗而知名八年成都贡士生名在贡首九年生与其兄式贡京兆京兆籍贡名生爲亚首生之兄益在列下十年礼部第士生名在甲乙如是而后归亚之以爲相如还蜀之荣而生未后也
　　送薛处士序　　　　　　　杜　牧
　　处士之名何哉潜山隠市皆处士也在山也且非顽如木石也在市也亦非愚如市人也盖有大智不得大用故羞耻不出宁反与市人木石爲伍也国有大智之人不能大用是国病也故处士之名自负也谤国也非大君子其孰能当之薛君之处【文粹有士字】盖自负也果能窥测尧舜孔子之道使指制有方弛张不穷则上之命一日来子之庐子之身一日立上之朝使我軰居则来问学仕则来问政千辩万索滔滔而得若如此则善茍未至是而遽名曰处士虽吾子自负其不爲矫欤某敢用此赠行
　　送豆卢处士谒宋丞相序　　陆蒙
　　蒙读扬雄所爲书知太凖易法言凖论语晩得文中子王先生中说又知其书与法言相类道之始塞而终通子云范【集作干干】不足当也何者子云仕于西汉末属莾贤用事时皆进符命取宠雄独黙黙以穷愁著书病不得免人希至其门止一侯巴【汉书作芭】从之受太法言而已文中子生于隋代知圣人之道不行归河汾间脩先君之业九年而功就谓之王氏六经门徒【集无徒字】弟子有若钜鹿魏公河南【疑作济南集作清河】房公京兆杜公代郡李公咸北靣称师受王佐之道隋亡文中子没门人归于唐尽发文中子所受之道左右其理【集作治】文皇【集作太宗】每叹曰魏徴教我功业如此恨不使封德彛见之逮今十八圣举其君必曰太宗举其相【集作臣】必曰房魏上下之心耻不及贞观则生人受赐足矣岂非文中子之道始塞而终通乎丈人文中子外诸孙也诵文中子之书不絶于口率弟兄耕稼以自给一旦访【集作谓】蒙曰宣中【集作仲非】兵荒来人不足犬豕之食安能遂退藏耶吾从子相天下矣吾西而见之蒙曰丈人外族之门人实作良辅今复家有丞相必以房魏之道致君中兴是内外有德于四海也此行徒东归也【一作乎】丞相未升甲科时年才出弱冠蒙幸得叅游中以兄事之许与胶固形于咏歌及丞相爲朝钜儒居侍从之列防江湖边【集作间】病不能起一耒而耕一船而渔有文三十编有书数千幖未尝干东诸侯【四字集作干求诸侯门】故没没【集作汲汲】然无一人道着名字今丞相方筑太平之基架羣材立清庙丈人乘闲宴语幽仄试丞相意复念以小榭【集作杠】城北秋霖声髙中夜对榻有苦吟生耶因丈人之行叙房魏得王佐之道丞相追贞观之风小子复言曩日之分杂而书之用以爲送
　　送侯道士还太白山序
　　侯生尝举进士名彤作七言诗甚有态度不见十年自云贡于有司艺不中度輙得黜龃龉不与世合去入老子法中作道士更名云多居太白山在雄州西南梁州之地苦寒霜雪恒积虽夏五六月赫日在上羣峯若焚我独皓然玉竦岩壁涧壑之木不数百【集作十】年不能爲材及其坚良又不与他等居【集作民】乘是气皆寿而不衰况【集作矧】养生者耶吾今南游天台旣将复而老焉余曰夫物命乎天者人不能有存乎人者天不能夺推其气则谓【集作爲】之一考其命则有悬絶不类者焉余曰噫【集无三字】居恒寒之地而不夭者吾不信也居恒燠之地而不寿者吾不信也信其【集作乎】命乎天者人不能有而已矣传曰仁者寿则恒寒之地不仁者夭而死矣恒燠之地仁者寿而生矣苟恒寒之地寿其不仁者恒燠之地夭其仁者是寒燠爲不祥之气又何以佐天地之生植乎哉如此则居寒而寿居燠而夭吾益不信也信其【集作乎】存乎人者天不能夺而已矣或曰仁者夀不仁者亦寿不仁者夭仁者亦夭吾又不知命乎天存乎人果可信乎未也无乃自寿自夭自仁自不仁耶天不能与之【集无之字】又安能夺也【集作耶】行【集作信】矣子姑务乎仁无以山寒自欺则吾亦信子之【集作而之】寿矣
　　送小鸡山樵人序
　　小鸡山在震泽西出吴胥门背朝日行四十里得野步市曰光福光福西五里得土山山土多石寡无大林木率生小栎朴樕皆薪材直吴之防此爲助焉连延广袤不一其主爲书画疆界【一作互】以相授自冡至麓凡二百弓东北倍髙而加半焉余所置多少如此余家大小之口二十月费米十斛饭成理鱼蔌軰十觧【一作斛】薪然后已四时宾祭沭浴澣濯疾病汤药粥糜【一作糜粥】在外嵗入五千束足矣其掌而供事者顾及小鸡之樵甿也干符六年春弗雨夏支流将絶八月暴雨而巨艑可实而行之矣九月朔方置薪二百五十于门召而责之曰吾一夏来撤败屋防庭草以炊雨之明日望尔来矣何数亷而至晩得非赭吾山而爲汝之利耶吾【一作老】而欺如名恶何及【英华作反字】笑曰吾年余八十矣元和之中【一无之字】尝从吏部游京师人言国家用兵帑金窖粟不足用当时江南之赋已重矣殆今盈六十年赋数倍于前不足之声闻于天下得非专地者之欺甚乎吾有丈夫子五人诸孙亦有丁壮者自盗兴以来百役皆在亡无所容又水旱更害吾稼未即死不忍见儿孙寒馁之色虽尽售小鸡之木不足以濡吾家况【一作矧】一二买名爲偷乎今子一灶不给而责吾之深吾将欲移其责于天下之守则吾死不憾矣余叹之曰汝之信也然当发于余汝姑归与之酒继之以歌云
　　长其舩兮利其斧输其薪兮勿予侮田予登兮糓予庾突晨烟兮蓬缕缕窻有明兮编有吉饱而安兮惟编是伍时不用兮吾无抚汝　　一作皆唐文粹






</div>
    <div class="pagination">
<a href="文苑英华_page545.html">上一页</a><span>...</span><a href="文苑英华_page541.html">541</a><a href="文苑英华_page542.html">542</a><a href="文苑英华_page543.html">543</a><a href="文苑英华_page544.html">544</a><a href="文苑英华_page545.html">545</a><span class="current-page">546</span><a href="文苑英华_page547.html">547</a><a href="文苑英华_page548.html">548</a><a href="文苑英华_page549.html">549</a><a href="文苑英华_page550.html">550</a><a href="文苑英华_page551.html">551</a><span>...</span><a href="文苑英华_page547.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
