<!DOCTYPE html>
<html>
<head>
    <meta charset="UTF-8">
    <title>文选 - 第 39 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 39 页/共 102 页</h1>
    <div class="content">　　注「孙竹枝根之未生者也」　袁本「未」作「末」，是也。茶陵本亦误「未」。陈云「枝」上脱「竹」字。今案：「枝」当作「竹」耳，各本皆误。
　　注「又曰至人」下至「顺物而至」　袁本、茶陵本无此二十二字。
　　注「孟子曰」下至「见秋毫之末」　袁本、茶陵本无此三十一字。
　　注「按慎子」下至「督正也」　袁本、茶陵本无此十九字。
　　般倕骋神茶陵本「般」作「班」，云五臣作「般」。袁本云善作「般」。案：尤所见盖与袁同也。
　　注「广雅曰厕间也」　袁本、茶陵本无此六字。
　　注「我与君作」　袁本、茶陵本无此四字。
　　注「广雅曰挥」下至「以为世无赏音」　袁本、茶陵本无此七十二字。
　　注「自大夏之西昆仑之阴」　袁本、茶陵本无此九字。
　　注「或曰成连」下至「见子春受业焉」　袁本、茶陵本无此八十二字。
　　注「淮南子曰师旷」下至「清角为胜」　袁本、茶陵本无此一百二十四字。
　　注「韡晔盛貌繁缛声之细也」　袁本、茶陵本无此十字。
　　注「言声陵纵」下至「开张貌」　袁本、茶陵本无此十九字。
　　注「翕呷翠粲张揖曰翠粲」　案：「翠粲」皆当作「萃蔡」，顺正文而误改也。说详下。
　　注「纷翠粲兮」　案：「翠粲」当作「綷縩」。顺正文而误改。善下文云「字虽不同」，正谓此所引「萃蔡」、「綷縩」与正文「翠粲」及下引「璀粲」各不同也。
　　于是器冷弦调　案：「冷」当作「泠」。袁、茶陵二本云善作「泠」，此以五臣乱善。
　　注「如志谓如其志意」　袁本、茶陵本无此七字。
　　注「达则兼善天下」　袁本、茶陵本「达」作「尧」。案：尤未必是也。
　　拊弦安歌　袁本、茶陵本云「拊」善作「持」。案：此尤改之。
　　注「尔雅曰扶摇风也」　袁本、茶陵本无此七字。
　　注「史记曰瀛洲海中神山也」　袁本、茶陵本无此十字。
　　注「庄子」下至「风仙也」　袁本、茶陵本无此十二字。
　　注「窈窕淑女」　袁本、茶陵本无此四字。
　　注「郑玄曰」下至「吞也」　袁本、茶陵本无此十三字。
　　注「会节会也」　袁本、茶陵本无此四字。
　　注「半在半罢谓之阑」　袁本、茶陵本此七字作「阑亦歇也」四字。
　　注「声多也」　袁本、茶陵本此三字作「疾貌」二字。
　　注「●不及也」下至「徒合切」　袁本、茶陵本无此十七字。案：二本正文「●」下音「苏合」，「●」下音「徒合」，此与增多间杂，无以审真善音若何也。
　　注「广雅曰」下至「举动也」　袁本、茶陵本无此十三字。
　　注「言其状若诡诈而相赴也」　袁本、茶陵本无此十字。
　　注「苍颉篇曰随后曰驱」　袁本、茶陵本无此八字。
　　注「韩诗曰」下至「犹踯躅也」　袁本、茶陵本无此十七字。
　　注「言扶疏四布也」　袁本、茶陵本无此六字。
　　注「攒仄聚声」　袁本、茶陵本无此四字。
　　注「毛苌传曰」下至「声长貌」　袁本、茶陵本无此十三字。
　　注「苍颉篇曰」下至「咏之声」　袁本、茶陵本无此十九字。又袁有「似鴈之音已见上文」八字，在注末。茶陵复出，非。尤本倒在上，益非。
　　注「尔雅曰搂牵也」　袁本、茶陵本无此六字。
　　注「说文曰」下至「捋取也」　袁本、茶陵本无此二十六字。
　　注「说文曰缭缠也」　袁本、茶陵本无此六字。
　　注「潎冽水波浪貌言声似也」　袁本、茶陵本无此十字。
　　明婳●慧　袁本、茶陵本「慧」作「惠」。案：此似尤改之也。
　　注「古本葩字」下至「所以不惑」　袁本、茶陵本无此五十七字。
　　注「令善也」　袁本、茶陵本无此三字。
　　注「纂要曰」下至「谓之九春」　袁本、茶陵本无此十八字。
　　注「醇厚也」　袁本、茶陵本无此三字。
　　注「又对曰」下至「巴人」　袁本无此十四字，有「巴人已见上文」六字，是也。茶陵本复出，非。
　　注「崔豹古今注曰」下至「后人因以为乐章也」　袁本、茶陵本无此七十九字。
　　非夫放达者　袁本、茶陵本无「夫」字，下「非夫至精者」，同。案：此似尤添之也。
　　注「说苑曰应侯」下至「能无怨乎」　袁本、茶陵本无此五十九字。
　　注「字林曰惨」下至「怆伤也」　袁本、茶陵本无此二十三字。
　　注「喜惧抃舞」　案：「惧」当作「跃」。各本皆讹。
　　注「服虔」　袁本、茶陵本无此二字。
　　注「与女子」　袁本、茶陵本「子」下有「期于梁下女子」六字。
　　注「高诱注淮南子曰」下至「而水溺死」　袁本、茶陵本无此二十四字。
　　注「奋长子建」下至「官至二千石」　袁本、茶陵本无此二十字。
　　注「人臣尊宠」　袁本、茶陵本无此四字。
　　注「乃举集其门凡号奋为万石君」　袁本、茶陵本无「举」字、「奋」字。
　　注「建郎中令」下至「迟钝也」　袁本、茶陵本无此八十三字。
　　注「孔安国曰屏除也」　袁本、茶陵本无此七字。
　　注「说文曰讴齐歌也」　袁本、茶陵本无此七字。
　　注「其形」下至「而色青」　袁本、茶陵本无此十一字。
　　注「国语曰」下至「鸣于岐山」　袁本、茶陵本无此十三字。
　　注「列女传曰」下至「于汉皋之曲」　袁本、茶陵本无此三十八字。
　　注「韩诗曰」下至「和静貌」　袁本、茶陵本无此十四字。
　　注「贾逵曰唯独也」　袁本、茶陵本无此六字。
　　笙赋周礼，笙师掌教笙。郑众曰：笙十三簧。尔雅曰：大笙谓之簧。郭璞曰：列管匏中，施簧管端。白虎通曰：笙者，太簇之气，众物之生也。
　　潘安仁
　　河汾之宝，有曲沃之悬匏焉。河、汾，二水名也。汉书曰：汾水出汾阳北山。又曰：河东郡闻喜县，故曲沃也。崔豹古今注曰：匏，瓠也。有柄曰县匏，可为笙，曲沃者尤善。邹鲁之珍，有汶阳之孤筱焉。汉书，鲁国有邹县，有汶阳县。杜预曰：汶水，太山出莱芜县。说文曰：筱，小竹。戴凯之竹谱曰：筱出鲁郡，堪为笙也。若乃绵蔓纷敷之丽，浸润灵液之滋，隅隈夷险之势，禽鸟翔集之嬉，郑玄毛诗笺曰：隅，角也。说文曰：隅，曲也。固众作者之所详，余可得而略之也。贾逵国语注曰：略，犹简也。徒观其制器也，则审洪纤，面短长。周礼曰：审曲面势，以饰五材。郑司农曰：察五材曲直方面形势之宜。●生簳，裁熟簧。●，割也。设宫分羽，经征列商。泄之反谧，厌焉乃扬。郑玄毛诗笺曰：泄，出也。厌，犹捻也，于颊切。亦作，谓指也。管攒罗而表列，音要妙而含清。长门赋曰：声幼要而复扬。各守一以司应，统大魁以为笙。言其管各守一声，以主相应统物也。郑玄礼记注曰：魁，犹首也。大魁，谓匏首插定所也。苦回切。今古怪切。基黄锺以举韵，望凤仪以擢形。毛苌诗传曰：基，本也。汉书，黄帝使伶伦取竹，断两节间而吹之，以为黄锺之宫。黄锺，律吕之长，故言基也。说文曰：笙十三簧，象凤之身。尚书曰：凤皇来仪。写皇翼以插羽，摹鸾音以厉声。列管以象凤翼也。列仙传曰：王子乔好吹笙，作凤鸣。鸾，凤类，故通言之。如鸟斯企，翾翾歧歧。司马彪曰：企，望也。景福殿赋曰：鸟企山跱。翾翾，字林，翾翾，初起也。歧歧，飞行貌。汉书音义曰：歧歧，将行貌。明珠在咮，若衔若垂。郭璞尔雅注曰：咮，鸟口也，音昼。修檛内辟，余箫外逶。修檛，长管也。辟，开也。余箫，众管也。逶，逶迤渐邪之貌。骈田獦攦，魻●参差。骈田，聚也。獦攦，不齐也。攦，音历。魻●，装饰重迭貌。魻，音押。●，助甲切。
　　于是乃有始泰终约，前荣后悴。激愤于今贱，永怀乎故贵。杜预左氏传注曰：泰，奢也。约，俭也。家语，孔子曰：激愤厉之志始。桓子新论琴道曰：雍门周见孟尝君，孟尝君曰：先生鼓琴，亦能令人悲乎？对曰：臣之所能令悲者，先贵而后贱，故富而今贫。于是雍门挥琴，而孟尝君流涕。众满堂而饮酒，独向隅以掩泪。说苑曰：古人于天下，譬一堂之上。今有满堂饮酒，有一人独索然向隅泣，则一堂之人皆不乐。韩诗外传曰：众或满堂而饮酒，有人向而悲泣，则一堂为之不乐。王者之于天下也，有一物不得其所，则为之凄怆心伤，尽祭不举乐焉。援鸣笙而将吹，先嗢哕以理气。言将欲吹笙，咽中先哕而理气也。说文曰：嗢，咽也。又曰：哕气，气悟也。嗢，于忽切。哕，纡月切。嗢哕，或为温秽。谓先温暖去其垢秽，调理其气也。初雍容以安暇，中佛郁以怫●。埤苍曰：佛郁，不安貌。终嵬峩以蹇愕，又沓而繁沸。蹇愕，正直之貌。罔浪孟以惆怅，若欲绝而复肆。罔及浪孟，皆失志之貌。又云：孟浪，虚诞之声也。肆，放也。言声将绝而复放。懰檄籴以奔邀，似将放而中匮。檄籴，疾貌。埤苍，懰，宿留也。檄，音激。愀怆恻淢，虺韡煜熠。愀怆恻淢，悲伤貌。虺韡熠，盛多貌。淢与●同，况逼切。广雅曰：煜，炽也，音育。说文曰：熠，盛光也。熠，以入切。泛淫汜艳，霅晔岌岌。泛淫汜艳，自放纵貌。霅晔，急疾貌。霅，素合切。晔，于怯切。或桉衍夷靡，或竦踊剽急。夷靡，平而渐靡也。或既往不反，或已出复入。徘徊布濩，涣衍葺袭。葺袭，重貌。舞既蹈而中辍，节将抚而弗及。言以笙声为主，故舞者足蹈中止而待之，歌者将抚节而恐不及。乐声发而尽室欢，悲音奏而列坐泣。列子，秦青曰：昔韩娥为曼声哀哭，一里老幼悲愁垂涕相对；复为曼声长歌，一里老幼喜跃抃舞，不能自禁。●纤翮以震幽簧，越上筩而通下管。●，指捻也，奴协切。翮，管也。其形类羽，故曰翮也。周易曰：震，动也。吕氏春秋曰：伶伦制十二筩。说文曰：筩，断竹也，徒东切。应吹以往来，随抑扬以虚满。翕，虚及切。虚满，谓随气虚满也。勃慷慨以憀亮，顾踌躇以舒缓。憀亮，声清也。声类曰：憀，旦也，音留。广雅曰：踌躇，犹豫也。辍张女之哀弹，流广陵之名散。闵洪琴赋曰：汝南鹿鸣，张女羣弹。然盖古曲，未详所起。咏园桃之夭夭，歌枣下之纂纂。魏文帝园桃行曰：夭夭园桃，无子空长。虚美难假，偏轮不行。古咄喑歌曰：枣下何攒攒，荣华各有时。枣欲初赤时，人从四边来。枣适今日赐，谁当仰视之。攒，聚貌。纂与攒古字通。歌曰：
　　枣下纂纂，朱实离离。毛诗曰：其实离离。毛苌曰：离离，垂也。宛其落矣，化为枯枝。毛诗曰：宛其死矣。毛苌曰：宛，死貌。人生不能行乐，死何以虚谥为！杨恽与孙会宗书曰：人生行乐耳。谥法曰：谥者，行之迹也。
　　尔乃引飞龙，鸣鸡。双鸿翔，白鹤飞。飞龙、鸡，已见上文。古乐府有飞来双白鹤篇。子乔轻举，明君怀归。荆王喟其长吟，楚妃叹而增悲。歌录曰：吟叹四曲：王昭君、楚妃叹、楚王吟、王子乔，皆古辞。荆王、子乔，其辞犹存。夫其凄戾辛酸，嘤嘤关关，若离鸿之鸣子也；尔雅曰：关关嘤嘤，音和也。含●啴谐，雍雍喈喈，若羣鶵之从母也。洞箫赋曰：瞋●●以纡郁。礼记，啴谐慢易，繁文简节之音作，而民康乐。尔雅曰：雍雍，和也。毛苌诗传曰：喈喈，和声远闻也。歌录，步出夏门行古辞歌曰：凤凰鸣啾啾，一母从九鶵。郁捋劫悟，泓宏融裔，郁捋，口循孔貌。劫悟，气相冲激。泓宏，声大貌。融裔，声长貌。说文曰：泓，下深也。哇咬嘲●，一何察惠。舞赋曰：吐哇咬则发皓齿。说文曰：哇，谄声也。咬，淫声也。楚辞曰：鸡嘲而悲鸣。哇咬嘲，声繁细貌。诀厉悄切，又何磬折。诀厉，谓决断清冽也。悄，切忧貌。磬折，言其声若磬形之曲折也。
　　若夫时阳初暖，临川送离。神农本草曰：春夏为阳。庄子曰：暖然似春。楚辞曰：登山临水送将归。酒酣徒扰，乐阕日移。汉书音义，应劭曰：不醒不醉曰酣。扰，谓扰攘装饰也。郑玄曰：阕，终也。疎客始阑，主人微疲。韩子曰：穰岁之秋，疎客毕食。文颖汉书注曰：阑言希也。谓饮酒半罢半在谓之阑。弛弦韬钥，彻埙屏篪。杜预左氏传注曰：弛，解也。韬，藏也。弦，谓琴瑟也。孔安国论语注曰：彻，去也。屏，除也。广雅曰：长琴三尺六寸六分，五弦。瑟二十七弦也。尔雅曰：大钥谓之产。郭璞注曰：钥，如笛，三孔而狭小。广雅曰：七孔大埙谓之嚣。郭璞注曰：烧土为之，大如鹅子，锐上平底，形似称锤，六孔。小者如鸡子。大●谓之●。郭璞曰：●，竹为也，尺四寸，围三寸，一孔上出三寸分，右翘，横吹之，小者尺二寸。广雅曰：六七孔也。
　　尔乃促中筵，携友生。解严颜，擢幽情。舞赋曰：严颜和而怡怿，幽情形而外扬。披黄包以授甘，倾缥瓷以酌酃。尚书曰：厥包橘柚。说文曰：缥，青白色。字林，瓷白瓶长●，大禺切。邹阳酒赋曰：醪醴既成，绿瓷既启。又曰：其品类则沙洛渌酃，邬乡若下，齐公之情。吴录地理志曰：湘东酃以为酒有名。光歧俨其偕列，双凤嘈以和鸣。光，华饰也。歧，众管也。以其分别，故谓之歧。或作伎，谓光华之伎也。西京杂记曰：成帝侍郎善鼓琴，能为双凤之曲。晋野悚而投琴，况齐瑟与秦筝。子野，师旷字，晋人，故曰晋野。杜预左氏传注曰：悚，惧也。史记，苏秦说齐王曰：临菑其民无不吹竽鼓瑟。歌录有美人篇、齐瑟行。风俗通曰：筝，蒙恬所造。楚辞曰：扶秦筝而弹徽。新声变曲，奇韵横逸。萦缠歌鼓，网罗锺律。烂熠爚以放艳，郁蓬勃以气出。熠爚，光明貌。蓬勃，泰出貌。秋风咏于燕路，天光重乎朝日。魏文帝燕歌行曰：秋风萧瑟天气凉。傅玄长箫歌有天光篇。魏文帝善哉行有朝日篇。言既奏天光，又奏朝日，故曰重也。重，逐龙切。大不踰宫，细不过羽。郑玄月令注曰：大不过宫，细不过羽。国语，泠州鸠对景王曰：臣闻琴尚宫，锺尚羽，大不踰宫，细不过羽。唱发章夏，导扬韶武。乐动声仪曰：尧乐曰大章。礼记曰：大章，章之也。郑玄曰：言尧德章明也。乐动声仪曰：舜乐曰大韶，禹曰大夏，武曰大武。协和陈宋，混一齐楚。乐动声仪曰：乐者移风易俗。所谓声俗者，若楚声高，齐声下；所谓事俗者，若齐俗奢陈俗利巫也。又曰：先鲁后殷，新周故宋。然宋，商俗也。张衡舞赋曰：移风易俗，限一齐、楚。迩不逼而远无携，声成文而节有叙。左氏传，昭公二十九年，吴公子札来聘，鲁人为奏四代乐为之歌颂。季札叹曰：至矣哉！迩而不偪，远而不携，节有度，守有叙。凡人迩近者，好在逼迫，此乐中乃有不逼之声；凡人相远者，好在携离，此颂中乃有远不携离之音。毛诗序曰：声成文谓之音。
　　彼政有失得，而化以醇薄。吕氏春秋曰：其治厚者其乐厚，其治薄者其乐薄。乐所以移风于善，亦所以易俗于恶。孝经曰：移风易俗，莫善于乐。故丝竹之器未改，而桑濮之流已作。礼记曰：丝竹，乐之器也。又曰：桑间濮上之音，亡国之音。郑玄注曰：濮水之上，地有桑间者，亡国之音于此水出。惟簧也，能研羣声之清；惟笙也，能总众清之林。言众若林能总之。礼记曰：唱和清浊，递相为经。郑玄曰：清，谓蕤宾至应锺；浊，谓黄锺至仲吕。卫无所措其邪，郑无所容其淫。礼记曰：郑、卫之音，乱世之音。非天下之和乐，不易之德音，其孰能与于此乎！礼记曰：顺气成象而和乐兴焉。又曰：德音之谓乐。周易曰：非天下至精，其孰能与于此。
　　文选考异
　　笙赋注「周礼」下至「十三簧」　袁本、茶陵本无此十四字。
　　注「白虎通曰」下至「众物之生也」　袁本、茶陵本无此十五字。
　　注「杜预曰汶水」下至「小竹」　袁本、茶陵本无此十七字。
　　注「以饰五材」　案：「饰」当作「饬」，各本皆讹。
　　注「亦作谓指也」　袁本、茶陵本无此七字。
　　注「统物也」　茶陵本「物」作「揔」，是也。袁本亦误「物」。
　　注「黄锺律吕之长故言基也」　袁本、茶陵本无此十字。
　　注「尚书曰凤皇来仪」　袁本、茶陵本无此七字。
　　注「司马彪曰企望也」　袁本、茶陵本无此七字。
　　注「字林翾翾初起也」　袁本、茶陵本无此七字。
　　注「汉书音义曰歧歧将行貌」　袁本、茶陵本无此十字。
　　注「郭璞尔雅注曰咮鸟口也」　袁本、茶陵本此十字作「咮亦喙也」四字。
　　注「骈田聚也」　袁本、茶陵本无此四字。
　　注「重迭貌」　袁本、茶陵本「重迭」二字作「众」。
　　注「见孟尝君」下至「亦能令人悲乎对」　袁本、茶陵本无此十九字。
　　注「于是雍门」下至「流涕」　袁本、茶陵本无此十二字。
　　注「韩诗外传曰」下至「不举乐焉」　袁本、茶陵本无此五十二字。
　　注「气气悟也」　袁本、茶陵本不重「气」字。
　　注「谓先温暖」下至「调理其气也」　袁本、茶陵本无此十三字。
　　注「埤苍曰佛郁」　袁本、茶陵本「埤苍」作「字林」。
　　终嵬峩以蹇愕　案：「愕」当作「谔」，注同。袁本云善作「谔」。茶陵本云五臣作「愕」，此以五臣乱善，非。
　　注「又云孟浪」下至「而复放」　袁本、茶陵本无此十九字。
　　注「埤苍懰宿留也」　袁本、茶陵本无此六字。
　　注「虺韡熠」　袁本、茶陵本「熠」上有「煜」字。
　　注「广雅曰煜」下至「盛光也」　袁本、茶陵本无此十五字。案：此盖音与增多间杂者。
</div>
    <div class="pagination">
<a href="文选_page38.html">上一页</a><span>...</span><a href="文选_page34.html">34</a><a href="文选_page35.html">35</a><a href="文选_page36.html">36</a><a href="文选_page37.html">37</a><a href="文选_page38.html">38</a><span class="current-page">39</span><a href="文选_page40.html">40</a><a href="文选_page41.html">41</a><a href="文选_page42.html">42</a><a href="文选_page43.html">43</a><a href="文选_page44.html">44</a><span>...</span><a href="文选_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
