<!DOCTYPE html>
<html>
<head>
    <meta charset="UTF-8">
    <title>文选详注 - 第 103 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 103 页/共 153 页</h1>
    <div class="content">
杂拟下
目录 [隐藏]
1 诗庚
1.1 杂拟下
1.1.1 效曹子建乐府白马篇
1.1.2 效古
1.1.3 拟古二首
1.1.3.1 拟行行重行行
1.1.3.2 拟明月何皎皎
1.1.4 和琅邪王依古
1.1.5 拟古三首
1.1.6 学刘公干体
1.1.7 代君子有所思
1.1.8 效古
1.1.9 杂体诗三十首
1.1.9.1 古离别
1.1.9.2 李都尉从军陵
1.1.9.3 班婕妤咏扇
1.1.9.4 魏文帝游宴曹丕
1.1.9.5 陈思王赠友曹植
1.1.9.6 刘文学感遇桢
1.1.9.7 王侍中怀德粲
1.1.9.8 嵇中散言志康
1.1.9.9 阮步兵咏怀籍
1.1.9.10 张司空离情华
1.1.9.11 潘黄门悼亡岳
1.1.9.12 陆平原羁宦机
1.1.9.13 左记室咏史思
1.1.9.14 张黄门苦雨协
1.1.9.15 刘太尉伤乱琨
1.1.9.16 卢中郎感交谌
1.1.9.17 郭弘农游仙璞
1.1.9.18 张廷尉杂述绰
1.1.9.19 许征君自序询
1.1.9.20 殷东阳兴瞩仲文
1.1.9.21 谢仆射游览混
1.1.9.22 陶征君田居潜
1.1.9.23 谢临川游山灵运
1.1.9.24 颜特进侍宴延之
1.1.9.25 谢法曹赠别惠连
1.1.9.26 王征君养疾微
1.1.9.27 袁太尉从驾淑
1.1.9.28 谢光禄郊游庄
1.1.9.29 鲍参军戎行昭
1.1.9.30 休上人别怨
诗庚

杂拟下

效曹子建乐府白马篇
五言
效曹子建乐府白马篇
袁阳源孙岩宋书曰：袁淑，字阳源，陈郡人，少好属文。彭城王起为祭酒，后迁至左卫率。凶劭当行篡逆，淑谏见害。
剑骑何翩翩！长安五陵间。史记曰：游闲公子，饰冠剑，连车骑。西京赋曰：南望杜、灞，北眺五陵。秦地天下枢，八方凑才贤。战国策，范子见秦王曰：今韩、魏天下之枢也。高诱曰：枢，要也。河图龙文曰：镇星光明，八方归德。贾逵国语注曰：凑，聚也。荆魏多壮士，宛洛富少年。吕氏春秋，客有语周昭文君曰：魏氏人张仪，壮士也。王逸荔支赋曰：宛洛少年，邯郸游士。意气深自负，肯事郡邑权。谢承后汉书曰：杨乔曰：侯生为意气刎颈。汉书曰：郭解姊子负解之势。应劭曰：负，恃也。班固汉书游侠传赞曰：郡国豪杰，处处各有。又，郭解曰：奈何从他县夺人邑贤大夫权也？籍籍关外来，车徒倾国鄽。籍籍关外来，谓被徙关中也。车徒倾国鄽，从者之多也。汉书，武帝曰：事籍籍如此。郑玄礼记注曰：鄽，市物邸舍也。今云鄽，以明市也。五侯竞书币，群公亟为言。汉书曰：楼护，字君卿，为京兆史。王氏五侯，兄弟争名；护尽入其门，咸得欢心。五侯，已见鲍明远数诗。古人相遗币，必书之于刺，故曰书币。战国策，秦王谓赵使凉毅曰：吾所使赵国者，小大皆听吾言，则受书币。汉书曰：郭解，河内轵人，自喜为侠。及徙豪茂陵，卫将军为言解家贫不中徙。上曰：布衣权至使将军，此其家不贫。解徙，诸公送出者千余。义分明于霜，信行直如弦。义分，则分义也。孙卿子曰：礼乐则修，分义则明。仲长子昌言曰：洁若清冰，严若秋霜。应劭风俗通曰：顺帝之末，京师谣曰：直如弦，死道边；曲如钩，反封侯。交欢池阳下，留宴汾阴西。汉书曰：郭解入关中，贤豪争交欢。又曰：左冯翊有池阳县，河东郡有汾阴县。汉书曰：酤，留饮食也。西音先，协韵也。一朝许人诺，何能坐相捐？诺，相然许之辞也。老子曰：轻诺者必寡信。广雅曰：诺，应也。彯节去函谷，投佩出甘泉。公羊传曰：曹子摽剑而去之。刘兆曰：摽，辟也。彯与摽字同，孚尧切。嗟此务远图，心为四海悬。左氏传，荣成伯曰：远图者忠也。庄子曰：心若悬于天地之间。郭象曰：所希企者高而阔也。但营身意遂，岂校耳目前？列子，杨朱曰：慎耳目之观听，惜身意之是非；失当年之至乐，不得自肆于一时。声类曰：遂，从意也。嵇康养生论曰：嗜好常在耳目之前也。侠烈良有闻，古来共知然。汉书曰：楚田仲以侠闻。傅畅晋诸公赞曰：刘希彭侠烈有才用也。
文选考异
注「孙岩宋书曰」：何校「孙岩」改「沈约」，陈同。案：济注引沈约，茶陵本并善入五臣，何、陈皆据彼改，其实非也。隋志载孙严宋书六十五卷，唐志亦载之，「岩」即「严」也。袁本与此正同。
效古
五言
效古
袁阳源
讯此倦游士，本家自辽东。讯，犹问也。汉书曰：司马长卿故倦游。又曰：有辽东郡也。昔隶李将军，十载事西戎。将军，李广也。西戎，匈奴也。毛诗序曰：备其兵甲，以讨西戎也。结车高阙下，极望见云中。庄子曰：车轨结于千里之外。高诱吕氏春秋注曰：结，交也。汉书曰：将军卫青至高阙。臣瓒注曰：山名也。七发曰：极望成林。汉书有云中郡，秦置也。四面各千里，从横起严风。陆机从军行曰：凉风严且苛。寒燠岂如节，霜雨多异同。毛诗传曰：燠，暖也。夕寐北河阴，梦还甘泉宫。史记曰：秦惠王游至北河。徐广曰：戎地之河上。谷梁传曰：水南曰阴。勤役未云已，壮年徒为空。乃知古时人，所以悲转蓬。曹植杂志曰：转蓬离本根，飘飖随长风，类此客游子，捐躯远从戎。
文选考异
注「毛诗传曰」：案：「毛」下当有「苌」字。各本皆脱。
拟古二首
五言
刘休玄沈约宋书曰：南平穆王铄，字休玄，文帝第四子也。少好学。有文才。元凶弒立，以为中军将军。世祖入讨，归世祖，进侍中司空。后以药内食中毒杀之。
拟行行重行行
拟行行重行行
眇眇陵长道，遥遥行远之。楚词曰：路眇眇以默默。广雅曰：眇眇，远也。左氏传，童谣曰：远哉遥遥。回车背京里，挥手从此辞。古诗曰：回车驾言迈。刘越石扶风歌曰：挥手长相谢。说文曰：挥，奋也。苏武诗曰：去去从此辞。堂上流尘生，庭中绿草滋。曹植曹仲雍诔曰：流尘飘荡魂安归。寒螀翔水曲，秋兔依山基。淮南子曰：兔走归窟，寒螀翔水，各哀其所生。高诱曰：寒螀，水鸟。哀，犹爱也。芳年有华月，佳人无还期。魏文秋胡行曰：朝与佳人期，日夕殊不来。日夕凉风起，对酒长相思。李陵赠苏武诗曰：远望悲风至，对酒不能酬。悲发江南调，忧委子襟诗。古乐府江南辞曰：江南可采莲。毛诗曰：青青子襟，悠悠我心。卧觉明灯晦，坐见轻纨缁。陆机为顾彦先赠妇诗曰：京洛多风尘，素衣化为缁。泪容不可饰，幽镜难复治。曹植七哀诗曰：膏沐谁为容？明镜闇不治。愿垂薄暮景，照妾桑榆时。陆机塘上行曰：愿君广末光，照妾薄暮年。日在桑榆，以喻人之将老。东观汉记，光武曰：失之东隅，收之桑榆。
拟明月何皎皎
拟明月何皎皎
落宿半遥城，浮云蔼曾阙。郑玄诗笺曰：曾，重也。玉宇来清风，罗帐延秋月。曹植芙蓉赋曰：退润玉宇，进文帝庭。罗帐，罗帷也。桓子新论，雍门周说孟尝君曰：今君下罗帐来清风。古诗曰：明月何皎皎，照我罗床帷。结思想伊人，沈忧怀明发。毛诗曰：所谓伊人。宋玉笛赋曰：武毅发，沈忧结。毛诗曰：明发不寐。谁为客行久，屡见流芳歇。潘岳悼亡诗曰：流芳未及歇。河广川无梁，山高路难越。楚辞曰：江河广而无梁。秦嘉妻徐氏答嘉书曰：高山岩岩，而君是越，斯亦难矣！
文选考异
注「魏文秋胡行曰」：案：「文」下当有「帝」字。各本皆脱。
和琅邪王依古
五言
和琅邪王依古
王僧达
少年好驰侠，旅宦游关源。既践终古迹，聊讯兴亡言。楚辞曰：长无绝兮终古。讯与信通。易干凿度曰：兴亡殊方，各有其祥。隆周为薮泽，皇汉成山樊。汉书，杨雄河东赋曰：眽隆周之大宁。难蜀父老曰：罗者犹视乎薮泽。西都宾曰：皇汉之初经营也。庄子曰：彭阳曰：公阅休夏，则休乎山樊者也。毛苌诗传曰：樊，藩也。久没离宫地，安识寿陵园？甘泉赋曰：往往离宫，般以相烛。张晏汉书注曰：景帝作寿陵也。又，元帝诏曰：徙民以奉园陵。仲秋边风起，孤蓬卷霜根。白日无精景，黄沙千里昏。显轨莫殊辙，幽涂岂异魂？郭象注庄子曰：待隐谓之死，待显谓之生。广雅曰：轨，道也。陆机泰山吟曰：幽涂延万鬼，神房集百灵。圣贤良已矣，抱命复何怨！桓范世要论曰：圣哲之人，知有终之命，必至之理，不可以智力避。列子曰：怨年我逝，不知命也。
文选考异
注「往往离宫」：袁本、茶陵本「往往」作「遥遥」。案：当作「????」，形近之误，尤改未是。
注「郭象注庄子曰」：袁本、茶陵本「注」字在「子」字下，是也。
拟古三首
五言
拟古三首
鲍明远
幽并重骑射，少年好驰逐。史记曰：赵武灵王胡服以习骑射也。七发曰：驰骋角逐。毡带佩双鞬，象弧插雕服。搜神记曰：太康中，以毡为貊头及带身葱口。魏志曰：董卓有武力，双带两鞬，左右驰射。方言曰：所以藏箭谓之服，所以盛弓谓之鞬。毛诗曰：四牡翼翼，象弭鱼服。郑玄曰：弭，弓之末别者，以象骨为之。服，矢服也。鞬，居言切。兽肥春草短，飞鞚越平陆。魏文帝典论曰：弓燥手柔，草浅兽肥。埤苍曰：鞚马勒鞚。孙子曰：平陆平处。鞚，口送切。朝游鴈门上，暮还楼烦宿。汉书曰：鴈门郡有楼烦县。石梁有余劲，惊雀无全目。阚子曰：宋景公使工人为弓，九年乃成。公曰：何其迟也？工人对曰：臣不复见君矣！臣之精尽于此弓矣！献弓而归，三日而死。景公登虎圈之台，援弓东面而射之，矢踰于西霜之山，集于彭城之东，其余力逸劲，犹饮羽于石梁。帝王世纪曰：帝羿有穷氏与吴贺北游，贺使羿射雀，羿曰：生之乎？杀之乎？贺曰：射其左目。羿引弓射之，误中右目。羿抑首而媿，终身不忘。故羿之善射，至今称之。汉虏方未和，边城屡翻覆。留我一白羽，将以分虎竹。白羽，矢名。国语曰：吴素甲白羽之矰，望之如荼。汉旧仪曰：郡国铜虎符三，竹使符五也。
鲁客事楚王，怀金袭丹素。鲁客，假言。杨子法言，或曰：使我纡朱怀金，其乐可量也。李轨曰：金，金印也。司马彪上林赋注曰：袭，服也。毛诗曰：素衣朱襮。毛苌曰：丹朱，中衣也。既荷主人恩，又蒙令尹顾。主人，谓君也。王仲宣公燕诗曰：顾我贤主人。臣瓒汉书注曰：诸侯之卿，唯楚称令尹，其余国称相也。日晏罢朝归，鞍马塞衢路。宗党生光华，宾仆远倾慕。富贵人所欲，道德亦何惧？论语曰：富与贵，是人之所欲，不以其道得之，不处也。南国有儒生，迷方独沦误。儒生，自谓也。汉书，叔孙通曰：弟子儒生，随臣久矣。庄子曰：小惑易方。郭象曰：东西易方，于礼未亏。孔安国尚书传曰：误，谬也。沈沦谬误也。伐木青江湄，设罝守毚兔。毛诗曰：坎坎伐檀兮，寘之河之干兮，河水之清且涟漪兮。又曰：肃肃兔罝，椓之丁丁。又曰：趯趯毚兔，遇犬获之。
十五讽诗书，篇翰靡不通。论语曰：吾十有五而志于学。韦昭汉书注曰：翰，笔也。弱冠参多士，飞步游秦宫。华核与薛莹诗曰：存者今惟三，飞步有匹特。侧睹君子论，预见古人风。魏志，太祖谓毛玠曰：君有古人之风。两说穷舌端，五车摧笔锋。两说，谓鲁连说新垣衍及下聊城。史记曰：秦东围邯郸，魏王使新垣衍入邯郸，说平原君尊秦昭王为帝，秦必罢兵去。鲁连闻之，乃责垣衍。新垣衍请出，不敢言帝秦。秦将闻之，为却五十里。又曰：田单攻聊城不下，鲁连乃为书，约之矢以射聊城中。燕将得书自杀。韩诗外传曰：避文士之笔端，避武士之锋端，避辩士之舌端。庄子曰：惠施，其书五车，道踳驳也。羞当白璧贶，耻受聊城功。韩诗外传曰：楚襄王遣使者持金千斤，白璧百双，聘庄子以为相，庄子不许。史记，田单屠聊城，归而言鲁连欲爵之，鲁连逃隐于海上也。晚节从世务，乘障远和戎。邹阳上书曰：至其晚节末路。汉书曰：严安上书言世务。又曰：帝使博士狄山乘鄣，李奇曰：乘，守也。左氏传，晋侯谓魏绛曰：子教寡人和诸戎狄。解佩袭犀渠，卷帙奉卢弓。国语曰：奉文犀之渠。尚书曰：平王锡晋文侯卢弓十。始愿力不及，安知今所终？左氏传，周子曰：孤始愿不及此。庄子曰：苟为不知其然也，孰知其所终？司马彪曰：谁知祸之所终者也。
文选考异
注「所以藏箭谓之服所以盛弓谓之鞬」：袁本、茶陵本「箭」下有「弩」字，「弓」上无「所以盛」三字。案：二本是也。今方言正如此，「弓谓之鞬」，蒙上「所以藏」为文。
注「其乐可量也」：茶陵本「可」上有「不」字，是也。袁本亦脱。
道德亦何惧：袁本、茶陵本「德」作「得」，云善作「德」。案：各本所见皆非也。善引「不以其道得之」为注，作「得」甚明，「
伐木青江湄：袁本、茶陵本「青」作「清」，是也。
注「河水之清且涟漪兮」：茶陵本无「之」字、「兮」字，是也。袁本亦衍。
学刘公干体
五言
学刘公干体
鲍明远
</div>
    <div class="pagination">
<a href="文选详注_page102.html">上一页</a><span>...</span><a href="文选详注_page98.html">98</a><a href="文选详注_page99.html">99</a><a href="文选详注_page100.html">100</a><a href="文选详注_page101.html">101</a><a href="文选详注_page102.html">102</a><span class="current-page">103</span><a href="文选详注_page104.html">104</a><a href="文选详注_page105.html">105</a><a href="文选详注_page106.html">106</a><a href="文选详注_page107.html">107</a><a href="文选详注_page108.html">108</a><span>...</span><a href="文选详注_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
