<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 19 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 19 页/共 33 页
  </h1>
  <div class="content">
   炎灵遗劒玺当涂骇龙战【善曰炎灵谓汉也典引曰蓄炎上之烈精汉仪礼志曰皇太子即位中黄门以斩蛇宝劒授异菀曰晋恵帝元康三年武库火烧汉高斩白蛇劒呉书曰初黄门张让等作乱劫天子出奔尚玺投井中春秋保干图曰汉以魏徴当涂在世名行四方献帝纪太史丞许芝奏故白马令李云上事曰许昌气见于当涂高者魏也象魏者两观阙是也当道而高大者魏也当代汉周易曰龙战于野其血黄　铣曰遗劒玺谓失位也骇龙战谓用干戈图天下也】圣期缺中壤霸功兴防县【善曰论衡曰孟子曰五百年有王者兴五百年者以为天出圣期也桓谭陈便宜曰所谓霸功者法度明正百官修治威令流行者也苍颉篇曰宇边也説文曰防籕文宇字也　铣曰千年一圣人出也谓汉末圣期失于中国但有霸功起于区防郡县谓呉蜀魏并起】鹊起登呉山凤翔陵楚甸【善曰庄子曰鹊上城之垝巢于高榆之颠城坏巢折陵风而起故君子之居时也得时则义行失时则鹊起司马彪曰垝最高危限之处也起飞也东都赋曰龙飞白水鳯翔参墟孙氏初基武昌后都建邺故云呉山楚甸也垝居毁切　翰曰鳯翔谓飞高故比于帝王之兴也陵楚甸谓呉并楚地得之也】衿带穷岩险帷帟尽谋选【善曰西京赋曰岩险周固衿带易守汉书高祖曰运筹防于帷帐之中左氏传蒍啓疆曰赵成中行呉皆诸侯之选也郑毛诗笺曰选者谓于伦等之中最上也　向曰呉国以岩险为衿带帷幄谋人尽其妙选帷帟谓帷幄也】北拒溺骖镳西龛【五臣作戡】牧组练【善曰北拒谓御曹操西龛谓败刘备也春秋感精符曰强杰并侵战兵雷合龙门溺骖宋均曰龙门鲁地名也时齐与宋郑战败相杀血溺骖马尚书序曰西伯戡黎孔安国曰戡胜也龛与戡音义同左传曰组甲三百被练三千马融曰组甲以组为甲被练为甲里也　良曰呉北拒江淮故溺骖镳而难度此所以隔限中国也骖马镳辔也呉西伐楚战胜收其组练三千组练皆甲也戡胜也】江海既无波俯仰流英盼【五臣作眄字　善曰礼斗威仪曰其君乗木而王其政象平则江海不扬波好色赋曰窃视流盼　济曰江海无波谓国内清平也将欲图中原故曰流英眄】裘冕类禋郊卜揆崇离殿【善曰周礼曰王祀昊天上帝则服大裘而冕祀五帝亦如之又曰兆五帝于四郊四类亦如之孔安国尚书传曰类事类也又曰精意以享曰禋毛诗曰卜云其吉终然允臧毛苌曰凡建国必卜之毛诗曰揆之以日作于楚室毛苌曰揆度也度日出日入以知西东视定北准极以正南北毛苌诗传曰崇立也西都赋曰外则离殿别寝　翰曰裘冕谓衣冠也将肆类羣后禋祭郊庙山川也卜度其事崇其离宫别馆宫殿之属以为洪业也】钓台临讲阅樊山开广防【善曰呉志曰孙权于武昌临钓台饮酒大欢国语虢文公曰一时讲武公羊传曰大阅者何简车马也水经曰武昌郡治城南有袁山即樊山也北背大江江上有钓台顔延年释奠诗曰即宫广防　向曰钓台台名临之讲武阅兵车也樊山山名于此广为宴乐也】文物共葳蕤声明且葱蒨【善曰左氏传臧哀伯曰夫徳俭而有度文物以纪之声明以发之　铣曰文物声明谓衣冠礼乐也葳蕤葱蒨盛貌】三光厌分景书轨欲同荐【善曰三国名臣颂曰三光参分宇宙暂隔礼记子曰今天下车同轨书同文杜预左氏传注曰荐献也　翰曰谓三国厌分其土地欲使文书轨迹同为一统以进于晋矣荐进也】参差世【五臣作代】祀忽寂寞市朝变【善曰魏都赋曰非有期乎世祀忽谓忽忽然而去也古出夏北门行曰市朝易人千载墓平　济曰参差时不停貌忽疾也寂寞空虚也】舞馆识余基歌梁想遗转【五臣作啭　善曰芜城赋曰歌堂舞阁之基西征赋曰覔陛殿之余基歌有绕梁故曰歌梁淮南子曰秦楚燕赵之歌也异转而皆乐高诱曰转音声也　良曰妙歌者发声声绕梁而尘起故见梁则想其余声】故林衰木平荒池秋草徧雄图怅若兹茂宰深遐睠【善曰茂宰谓伏武昌也言孙氏雄图怅然如此伏氏感之而深逺睠　翰曰呉国英雄之图谋怅然若此而曼容深思逺有睠想为之发咏】幽客滞江臯从赏乖缨弁【善曰楚辞曰朝驰骋兮江臯王逸注曰泽曲曰臯　良曰幽客朓自谓也缨弁属曼容也言我留滞于江畔而相从赏乐遂乖于衣冠之列也臯泽畔也缨弁衣冠也】清巵阻献酬良书限闻见【善曰良书谓伏诗也郑礼记注曰巵酒器也毛诗曰献酬交错墨子曰墨子献书恵王王受而读之曰良书也　济曰清巵酒杯也相阻不得为献酬之礼而良书不同披读也良书谓先王典籍也】幸籍芳音多承风采余绚【善曰楚辞曰闻赤松之青尘愿承风之遗则马融论语注曰绚文貌也　良曰芳音谓曼容言也言承其雅风采咏余美绚美也】于役傥有期鄂渚同游衍【善曰毛诗曰君子于役不知其期楚辞曰乗鄂渚而反顾兮王逸注曰鄂渚地名也毛诗曰昊天曰旦及尔游衍毛苌曰游行也衍溢也郑曰常与汝入往游溢相从也　翰曰言行役若期至于武昌则当同为游乐也于役行役也鄂渚武昌渚名也衍乐也】
　　和王著作八公山诗【五言　善曰淮南子曰淮南王安养士数千人中有高才八人苏非李上左呉陈由伍被雷被毛被晋昌为八公神仙传曰雷被诬告安谋反人告公曰安可以去矣乃与登山即日升天八公与安所践石上之马迹存焉　翰曰王著作融也八公山名也王融登是山有作朓和之述王导谢破苻坚事也】
　　谢晖
　　二别阻汉坻【直尼】双崤望河澳【于六　善曰左氏传曰呉子伐楚子常乃济汉而阵自小别至于大别左氏传曰秦穆公召孟明西乞白乙使出师袭郑蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所避风雨也必死是间余牧尔骨焉尔雅曰小沚曰泜又曰隩隈也　铣曰二别大别小别二山也为汉水所阻镇也双崤二山名为摽望于河曲以为固也澳曲也】兹岭复巑【在丸】岏【五丸】分区奠淮服【善曰字林曰巑岏鋭山也潘岳赠陆机诗曰区域以分孔安国尚书传曰奠定也　良曰兹岭八公山也上説二别双崤之阻此述八公之险也巑岏高峻貌分其区域以定此淮服之地也奠定也】东限琅邪台西距孟诸陆【善曰孔安国尚书传曰距至也周礼曰正东曰青州其薮曰孟诸尔雅曰宋有孟诸郭璞曰今在梁国睢阳县东北然孟诸泽在八公山东而云西距者谓泽西距山以避上文耳谓山在泽东是也　向曰渤海间有琅邪台孟诸泽名距至陆泽也】阡眠起杂树檀栾荫修竹【善曰楚辞曰逺望兮阡眠枚乗兔园赋曰脩竹檀栾夹池水　济曰阡眠逺望貌檀栾竹美貌登此遥望诸山川而生杂树复荫修竹也起犹生也】日隠涧疑空云聚岫如复【翰曰山林幽邃日光隠蔽涧暗如空也云气集聚繁郁峯岫若重复也】出没眺楼雉逺近送春目【善曰王肃家语注曰高丈长丈曰堵三堵曰雉吕氏春秋曰客出田骈送之以目　铣曰雉城也山之曲直下不一行陟出入以见楼城逺近皆送目则以望之】戎州昔乱华素景沦伊谷【善曰左氏传曰卫侯登城以望见戎州公曰我姬姓也何戎之有焉又孔子曰裔不谋夏夷不乱华素景谓晋也干宝捜神记曰金者晋之行也汉书曰谷水出谷阳谷东北入洛也禹贡曰伊洛瀍涧既入于河孔安国传曰伊水出陆浑山　良曰戎州谓秦苻坚也乱华谓乱其华夏也言苻坚伐晋时见八公山上草木皆是兵苻坚乃败登此山故述坚事也素景晋也晋金徳王故云素景沦没也晋道沦没去洛阳而渡江也伊谷洛三水名】阽【盐】危赖宗衮微管寄明牧【善曰宗衮谢安也明牧谢也晋中兴书曰时盗贼强盛侵寇无已朝议求文武良将可以镇北方者卫将军谢安曰唯兄子可堪此任于是拜建武将军兖州刺史领广陵相监江北诸军事汉书贾谊上书曰安有天下阽危者若是臣瓒曰临危曰阽或曰阽屋檐也论语子曰微管仲吾其被髪左衽矣　翰曰阽临也宗衮谓导为三公也宗谓王融同宗和融诗故云宗也衮三公服也言晋国临危赖王导而破苻坚也牧谓谢为兖州刺史亦同破苻坚微无也谓无王导谢犹齐之无管仲则国不理故云微管也】长蛇固能翦奔鲸自此曝【蒲卜切五臣作暴　善曰八公山谢败苻坚之处也长蛇喻融奔鲸喻坚也羣谢录曰领徐州苻坚倾国大出为前锋射伤苻坚阵杀苻融左氏传申包胥如秦乞师曰呉为封豕长蛇以荐食上国又楚子曰古者明王伐不敬取其鲸鲵而封以为大戮杜预曰鲸鲵大鱼名也以喻不义之人吞食小国也　向曰长蛇害人固能翦灭之也奔鲸大鱼吞食小物喻不义也而此鱼亦已杀而暴晒之皆谓已破苻坚也】道【五臣作导】峻荒尘流业遥年运倐【善作儵　善曰陆机大暮赋曰播芳尘之馥馥庄子老耼曰予年运而往矣将何以戒我乎　翰曰峻高遥逺倐疾也谓王导谢道高而芳尘流于后世功业逺大而年运倐疾也】平生仰令图吁【五臣作于字】嗟命不淑【善曰平生朓自谓也左氏传女叔齐曰君子能知其过必有令图令图天賛也薛君韩诗章句曰吁嗟叹辞也毛诗曰子之不淑杨泉五湖赋曰底功定绩葢防令图毛苌诗传曰咨嗟也毛诗曰子之不淑云如之何向曰朓自言平生之志仰王谢美谋将为国效功以清海内嗟命不善遇未能致也谓不居要职也令美图】
　　【谋淑善也】浩荡别亲知连翩戒征轴【善曰楚辞曰志浩荡而伤怀思赋曰缤连翩兮纷暗暧　济曰浩荡不得志也别亲知谓任宣城太守也征轴行车也连翩如鸟飞貌言已似之】再逺馆娃【于佳】宫两去河阳谷【善曰方言曰呉有馆娃之宫石崇思归引序曰肥遯于河阳别业　良曰馆娃宫名河阳谷皆谓朓行歴处也】风烟四时犯霜雨朝夜沐【善曰曹植亟出行曰防雾犯风尘淮南子曰禹沐淫雨栉疾风高诱曰以雨为沐浴也以疾风为梳箆也魏书公令曰沐浴霜露二十余年　济曰朓四出外职而四时皆犯风烟昼夜皆霑霜雨也沐霑也】春秀艮已凋秋场庶能筑【善曰孙子曰秋霜被不凋其秀毛诗曰九月筑场圃　翰曰谓年已衰老故云春秀已凋秋场广能筑谓告老将归田也诗云九月筑场圃故言之】
　　和徐都曹【五言　善曰集云和徐都曹勉昧旦出新渚　铣曰都曹郎徐免也】谢晖
　　宛洛佳遨游春色满皇州【善曰古诗曰驱车防驽马游戏宛与洛鲍照结客少年场曰表里望皇州　铣曰宛南阳也洛洛阳也皇州帝都也时都在江东而言宛洛者举名都以言之也】结轸青郊路迥瞰苍江流【善曰楚辞曰结余轸于西山周礼曰东方谓之青蜀都赋曰列绮疎以瞰江　向曰轸车也车马相从如结迥逺瞰视也】日华川上动风光草际浮【善曰汉书曰日华曜宣明楚辞曰光风转蕙泛崇兰王逸注曰光风谓日出而风草木有光色也　翰曰风本无光草上有光色风吹动之如风之有光也】桃李成蹊径桑榆阴道周【善曰班固汉书賛曰谚曰桃李不言下自成蹊楚辞曰鸣鸠栖于桑榆毛诗曰有杕之杜生于道周毛苌曰周曲也　济曰人皆好桃李之色游其下故成蹊桑榆茂盛防于道路皆帀也周帀也】东都已俶载言归望绿畴【善曰毛诗曰以我覃耜俶载南畆毛苌曰覃利也王肃曰俶始也载事也言用我之利始事于南畆也毛诗曰言旋言归贾逵国语注曰一井为畴良曰载驾也东都门名谓二疎告老归田所别处也朓将欲袭古人之迹故云已始驾也将归田里以望绿畴畴田也】
　　和王主簿怨情【五言　善注同　翰曰王主簿名季哲此诗言妇人怨旷以自托也】谢晖
　　掖庭聘絶国长门失欢宴【善曰汉书元纪曰赐单于待诏掖庭王廧为阏氏应劭曰名廧小字昭君娶女曰聘据单于而言也琴道雍门周曰一赴絶国掖庭王昭君所居也长门陈皇后所居也南都赋曰接欢宴于日夜　向曰掖庭长门二宫名聘絶国谓昭君嫁于匈奴失欢宴谓陈皇后失宠幽闭长门宫此自喻失位也】相逢咏靡【善作糜字】芜辞宠悲班【五臣作团字】扇【善曰班婕妤怨诗曰新制齐纨素鲜洁如霜雪裁为合欢扇团圆似明月　良曰古诗云上山采蘼芜下山逢故夫失宠者相逢各咏此诗也班婕妤失宠悲怨作团扇诗言秋至则扇见弃捐故也臣之失位亦然也】花丛乱数蝶风帘入双燕【五臣作飞鷰　铣曰蝶鷰皆比小人在位也妇人之意则数蝶双鷰皆有耦而我独失俦匹喻小人尚且在位而我独见弃置也】徒使春带賖坐惜红装变【善曰賖缓也　济曰徒怀忧愤使衣带已缓年逝顔衰坐自惜也何时复用于时也】平生【善作生平】一顾重宿昔千金贱【善曰郑毛诗笺曰顾回首也列女传曰楚成郑子瞀者楚成王之夫人也初成王登台子瞀不顾王曰顾吾与女千金子瞀遂行不顾曹植诗曰一顾千金重何必珠玉钱阮籍咏怀诗曰宿昔同衾裳　翰曰平生谓少年日宿昔衰老时也少年日顾顔色以相重衰老恩移则千金之躯忽见捐弃亦犹时君不顾旧臣有功不录也】故人心尚尔故心人【善作人心】不见【善曰古乐府曰相去万余里故人心尚尔郑毛诗笺曰尚犹也字书曰尔词也　向曰故人心尚尔谓君心不回也故心人不见谓妇人之心恋于夫也忠臣之志恳于君也】
　　和谢宣城【五言　善注同　翰曰谢朓为宣城太守作卧疾诗沈约今和之】沈休文
　　王乔飞凫舄东方金马门从宦非宦侣避世非【善作不】避喧【善曰范晔后汉书曰王乔者河东人也显宗时为叶令乔有神术毎月朔望自县诣台朝帝怪其来数而不见车骑密令太史伺望之言其临至辄有双凫东南飞来于是伺凫至举罗张之但得一双舄焉乃诏尚方识视则四年中所赐尚书官属履也史记曰武帝时齐人有东方生名朔时坐席中酒酣据地歌曰陆沈于俗避世金马门　翰曰王乔则从宦非宦侣也东方朔则避世非避喧也】揆余发皇鉴短翮屡飞翻【善曰楚辞曰皇鉴揆子于初度丁仪周成王论曰振短翮与鸾鳯并翔　济曰揆度也皇鉴天子鉴也言天子度我才器以发明鍳而短才屡见称用如鸟之短翮屡为飞翻也】晨趋游【善作朝】建礼晚沐卧郊园【善曰汉书典职曰尚书郎昼夜更直于建礼门内沐休沐也　济曰建礼门名晚节休沐归卧于郊园】宾至下尘榻忧来命绿罇【善曰谢承后汉书曰徐稚字孺子豫章人屡辟公府不起时陈蕃为太守以礼请署功曹稚不免之既谒而退蕃在郡不接宾唯稚来特设一榻去则悬之应休琏与曹长思书曰红尘蔽于几榻傅杂诗几榻委尘埃汉书东方朔曰臣闻销忧者莫若酒也　铣曰言尘者榻上有尘也】昔贤侔时雨今守馥兰荪【善曰字林曰侔齐等也孟子曰君子之所以敎者五有如时雨化之者今守即朓也潘正叔赠河阳诗曰流声馥秋兰王逸楚辞注曰荪香草也　良曰馥香也兰荪香草也】神交疲梦寐路逺隔思存【善曰庄子曰子綦曰其寐也魂交其觉也形开说文曰交防也毛诗曰虽则如云匪我思存　向曰梦有六皆魂神所交也与谢朓相去既逺但神交而已故疲于梦寐而思虑所存也】牵拙谬东泛浮惰及【五臣作反】西昆【善曰梁书曰隆昌中约出为东阳太守明帝即位徴为五兵尚书以日之早晏喻年之少老也牵拙牵率庸拙也东汜谓旸谷日之所出也浮惰浮名惰懈也西昆谓崦嵫日之所入也　翰曰东汜日初出处比少壮也西昆日入处比衰老也谓少壮之时牵拙才谬入王事而浮惰疎昧归于衰老也反归也】顾循良菲薄何以俪璵璠【善曰郑毛诗笺曰顾念也楚辞曰质菲薄而无由马融论语注曰菲薄也广雅曰俪偶也左氏传曰季平子卒阳虎将以璵璠敛杜预曰璵璠美玉也　济曰菲轻也约谦言自顾循揣良为轻薄之才何以偶于良玉之美也璵璠良玉也】将随渤澥去刷羽泛清源【善曰解嘲曰若江湖之雀渤澥之鸟呉都赋曰刷荡漪澜说文曰刷刮也刘公干诗曰方塘含清源　向曰愿如鸟游渤澥之水薄刷羽毛泛弄清波以自取性】
　　应王中丞思逺咏月【五言　善曰萧子显齐书曰王思逺为御史中丞　良曰
　　王思逺有咏月之作约和之】
　　沈休文
　　月华临静夜夜静灭氛埃【善曰魏明帝诗曰静夜不能寐楚辞曰辟氛埃而清凉翰曰氛埃尘也】方晖竟户入圆影隙中来【善曰淮南子曰受光于隙照一隅受光于户照室中无遗物况受光于宇宙乎説文曰隙壁际也翰曰光照逐门方故方晖竟尽也隙穴圆故影亦圆也】高楼切思妇西园游上才【善曰曹子建七哀诗曰明月照高楼流光正徘徊上有愁思妇悲叹有余哀魏文帝芙蓉池诗曰乘辇夜行游逍遥步西园丹霞夹明月华星出云间　向曰高楼思妇见月而思切也西园谓魏氏邺都之西园也文帝毎以月夜集文人才子共游于西园】网轩映珠【善本作朱】缀应门照绿苔【善曰楚辞曰网戸朱缀刻方连下云绿苔此当为朱缀今并为珠疑传写之误汉书班婕妤自伤赋曰潜宫兮幽以清应门闭兮楚闼扃华殿尘兮玉陛苔中庭萋兮绿草生　铣曰轩屋檐也以网及珠缀而饰之应门门名幽闲之所故多绿苔月光照之増其思也】洞房殊未晓清光信悠哉【善曰楚辞曰姱容修态亘洞房毛苌诗传曰悠逺貌也　良曰洞深悠逺也】
　　冬节后至丞相第诣世子车中作【五言　善曰萧子显齐书曰豫章王嶷太祖第二子也薨赠丞相扬州牧长子廉字景蔼为世子蔡邕独断曰诸侯适子称世子　翰曰冬节冬至日也约往吊之伤其间寂还于车中作是诗也第宅也】
　　沈休文
　　防公失权势门馆有虚盈【善曰王符潜夫论曰昔魏其之客流于武安长平之利移于冠军防颇翟公再盈再虚　向曰防颇失权门下客皆去是虚也及复位宾客复来是盈也】贵贱犹如此况乃曲池平【善曰汉书曰下邽翟公为廷尉宾客亦填门及废门外可设雀罗后为廷尉客欲往翟公大署其门曰一贵一贱交情乃见桓子新论雍门周説孟尝君曰千秋万岁后高台既已倾曲池又以平　良曰且生者时贵贱犹复如此而况没死者乎曲池已平谓无人游也】高车尘未灭珠履故余【五臣作无】声【善曰汉书曰于定国父于公闾门坏父老方共治之于公谓之曰少高大闾门令容驷马高葢説文曰高车其葢高立载之车也史记曰春申君上客皆蹑珠履　济曰高车车上葢高也珠履谓门客皆以珠饰履也车行则尘起履步则有声尘未灭者思昔日之车行若在目故也余声者思昔时之履步若在耳故也】宾阶绿钱满客位紫苔生【善曰家语曰公自阼阶孔子田宾阶升堂立侍又曰醮于客位加其有成也崔豹古今注曰空室无人行则生苔藓或青或紫一名绿钱礼记曰主人就东阶客就西阶又曰殡于客位祖于庭　铣曰緑钱者青苔也紫苔亦同也无人行故此物皆生也宾阶相揖而上者客位客所居处】谁当九原上郁郁望佳城【善曰礼记赵文子曰以从先大夫于九原郑曰晋卿大夫之墓地在九原西京杂记曰滕公驾至东都门马鸣局不肯前皆以前脚局地久之滕公惧使卒掘马所局地入三尺所得石椁有铭焉铭曰佳城郁郁三千年见白日吁嗟滕公居此室滕公曰嗟乎天也吾其即安此乎遂葬焉汉书曰夏侯婴号滕公也　翰曰九原卿大夫葬地也郁郁松柏盛貌佳城墓之茔域也】
　　学省愁卧一首【五言　善曰学省国学也梁书曰齐明帝即位约迁国子祭酒五臣
　　作直学省愁卧】
　　沈休文
　　秋风吹广陌萧瑟入南闱【善曰广雅曰陌道也　向曰萧瑟清风貌闱门也】愁人掩轩卧高牎时动扉【善曰楚辞曰愁人兮奈何掩犹闭也轩长廊也　济曰轩门也扉牎扉也】虚馆清阴满神宇暧微微【善曰谢灵运斋中诗曰虚馆絶诤讼曹植九咏曰蔓葛滋兮冒神宇王逸楚辞注曰暧暧暗昧貌南都赋曰清庙肃以微微　铣曰室宇深高清阴之气自满神宇谓其华饰如神也暧微微不明貌】网虫垂户织夕鸟傍櫩飞【善曰张景阳杂诗曰蜘蛛网户屋魏文帝诗曰蜘蛛绕戸牖】缨佩空为忝江海事多违【善曰尔雅曰忝辱也庄子曰就薮泽处闲旷此江海之士避世之人也广雅曰违异也谓乖异也　良曰缨佩官服饰也忝叨忝也江海事谓隐逸不仕】山中有桂树岁暮可言归【善曰山中有桂树即攀桂枝而聊淹留也韩诗曰蟋蟀在堂岁聿其莫薛君曰莫晚也言君之年岁已晚也　铣曰桂树芳香而贞坚故君子尚之年将衰老可以归休】
　　咏湖中鴈【五言】
　　沈休文
　　白水满春塘旅鴈毎回翔【善曰刘公干杂咏诗曰方塘含白水中有凫与鴈谢灵运戏马台集诗曰旅鴈违霜雪楚辞曰孔雀兮回翔谷梁曰掩禽旅范甯曰众禽也　铣曰塘池翔飞也】唼【所甲】流牵弱藻敛翮带余霜【善曰楚辞曰凫鴈皆唼夫梁藻应玚建章台集诗曰逺行防霜雪　向曰唼入水鸟食貌牵以口牵之弱藻草蔓也藻水草也鴈不巢而宿故带霜也】羣浮动轻浪单泛逐孤光【善曰上林赋曰鸿鹔鹄鳵浮乎其上铣曰日照平湖泛泛有光故鴈之单者逐俦侣浮行于逺光也孤犹逺也】悬飞竟不下乱起未成行【善曰吕氏春秋曰羣鸟翔而不下白虎通曰鴈飞则成行　向曰悬高也乱起惊起也】刷羽同摇漾一举还故乡【善曰摇漾飞貌也韩诗外传曰饶曰黄鹄一举千里乌孙公主歌曰愿为黄鹄兮归故乡　济曰刷理也摇漾飞貌故郷鴈门山也】
　　三月三日率尔成篇【五言　良曰率尔率疾也】
　　沈休文
　　丽日属元巳年芳具在斯【善曰南都赋曰暮春之禊元巳之辰　铣曰元巳上巳也具备斯此也】开花已【五臣或作日字】币树流嘤【五臣作鸎字】复满枝洛阳繁华子长安轻薄儿【善曰阮籍咏怀诗曰昔日繁华子安陵与龙阳范后汉书曰李宝劝刘嘉且观成败光武闻告于邓禹曰孝孙素谨当是长安轻薄儿误之耳嘉字孝孙嘤于耕切　翰曰逐势背义志在矜夸曰轻薄也】东出千金堰西临鴈鹜【莫卜】陂【善曰杨佺期洛阳记曰千金堰在洛阳城西去城三十五里堰上有谷水坞朱超石与兄书曰千金堤旧堰谷水魏时更修谓之千金坞广雅曰堰潜堰也谓潜筑土以壅水也一作堨音竭坞乌古切堰一建切然三字义同而音则异也汉宫殿疏曰长安有鴈鹜陂承昆明下流也　向曰千金堰名在洛阳东鴈鹜陂在长安西】游丝映空转高杨拂地垂绿帻【责】文照曜紫燕【五臣作鷰字】光陆离【善曰汉书曰董偃与母以卖珠为事随母入馆陶公主家因留第中偃谒上绿帻傅韝毛苌诗传曰日出照曜尸子曰我得而民治则马有紫鷰兰池刘劭赵都赋曰良马则飞兔奚斯常骊紫鷰楚辞曰玉佩兮陆离　济曰緑帻宠臣冠其文照曜于日紫鷰良马也装饰有光色也陆离光色貌】清晨戏伊水薄暮宿兰池【善曰曹子建名都篇曰清晨复来还楚辞曰薄暮雷电归何忧广雅曰薄至也汉书曰渭城有兰池宫良曰兰池宫名在长安】象筵鸣宝瑟金瓶泛羽巵【善曰呉都赋曰桃笙象簟韬于筒中汉书曰莽何罗行触宝瑟瓶酒器也古乐府辞曰金瓶素绠汲寒浆羽巵即羽觞也楚辞曰瑶浆密勺实羽觞　铣曰象筵簟也金瓶贮酒器也羽巵杯也上饰以鸟羽文也】寜忆春蚕起日暮桑欲萎【善曰枚乘兔园赋曰桑萎蚕饥中人望奈何　向曰妇人翫游不忆蚕之事蚕食曰起萎死也】长袂屡以拂雕胡方自炊【善曰楚辞曰长袂拂面善留客宋玉讽赋曰主人之女为臣炊雕胡之饭露葵之羮来劝臣食郑毛诗笺曰方且也翰曰楚辞云长袂拂面善留客也言屡以拂者美人留客之义雕胡草名其实凝味美人自为客炊之】爱而不可见宿昔减容仪且当忘情去叹息独何为【善曰毛诗曰爱而不见公孙尼子曰众人役物而忘情郭象论曰忘情于无有之域曹子建赠白马王诗曰太息将何为　济曰事有所阻各据其分故虽情甚爱之有不可见者而宿昔之忧可损人仪容且遗忘于情爱违而去之亦何叹息也】
　　杂拟上
　　拟古诗十二首
　　陆士衡【良曰杂谓非一类拟比也比古志以明今情】
　　拟行行重行行【济曰此明闺妇之思】
　　悠悠行迈逺戚戚忧思深【向曰悠悠逺貌迈亦行也戚戚忧也言怀其行人忧思之深也】此思亦何思思君徽与音【铣曰徽美也言思君美徳及音信也】音徽日夜离缅邈若飞沈【翰曰缅邈逺也飞沈喻高下悬隔也】王鲔懐河岫晨风思北林【善曰王鲔已见东京赋晨风已见上文　良曰王鲔鱼名晨风鹞属言鱼鸟犹思所居而君何不思归】游子眇天末逺【善作还】期不可寻【济曰游子谓行人也眇逺也言眇在天末久逺之期不堪寻理于心】惊飚褰反信归云难寄音【善曰楚辞曰愿寄言于浮云兮遇丰隆而不将　向曰褰絶也惊风之来絶其反信归云之去难以寄音】伫立想万里沈忧萃我心【铣曰伫久立也想谓思逺方君所居也沈深萃聚也谓深忧聚于我心也】揽衣有余带循形不盈衿【良曰带长衿寛言思君而消瘦】去去遗情累安处抚清琴【济曰去去遗情累谓弃所思之累安居而抚琴言自寛也】
　　拟今日良宴防【向曰此葢劝人仕进以趋欢乐】
　　闲夜命懽友置酒迎风馆【善曰迎风已见西京赋　铣曰迎风馆名言闲夜无事置酒命宾友欢宴于此】齐僮梁甫吟秦娥张女弹【善曰南都赋曰齐僮唱兮列赵女蔡邕琴颂曰梁甫悲吟周公越裳琴操曰曾子耕泰山之下天雨雪冻旬月不得归思其父母作梁山歌应玚神女赋曰夏姬曾不足以供妾御况秦娥与呉娃方言曰秦俗美貌谓之娥张女弹已见上文　翰曰齐僮秦娥皆古善歌者梁甫吟张女弹皆乐府曲名】哀音绕栋宇遗响入云汉【善曰列子秦青曰昔韩娥东之齐鬻歌假食既去而余响绕梁三日不絶又曰薛谈学讴于秦青辞归青饯于郊衢抚节悲歌声震林木响遏行云张湛曰三人薛秦韩之善歌者也　良曰栋梁也言清逺之妙】四坐咸同志羽觞不可筭【济曰同志谓得意也羽觞置鸟羽于杯以急饮也不可筭言多也】高谭【善作谈】一何绮蔚若朝霞烂【善曰霞或为华　向曰烂明也言岂独谭话绮美人物繁盛亦如朝霞之明也】人生无几何为乐常苦晏【善曰秦嘉荅妇诗曰忧艰常早至为乐常苦晩　铣曰晏晩也言人生在世苦知为乐之道晩】譬彼伺晨鸟杨声当及旦【善曰尸子曰使鸡伺晨春秋考异邮曰鹤知夜半鸡应旦明明与鸣同古字通　翰曰譬如鸡之伺晨当及早人之为乐须及少也】曷为恒忧苦守此贫与贱【善曰列子曰卑辱则忧苦　良曰曷何也何须忧苦守道以居贫贱】
　　拟迢迢牵牛星【济曰此述思妇之情托牵牛以明之也】
　　昭昭清汉晖粲粲光天步【善曰晏子春秋曰星之昭昭不如月之暧暧毛苌诗传曰粲粲鲜盛也步行也言行止之盛微步而光辉于天良曰昭昭明貌清汉天河也粲粲衣服鲜洁貌行于天上故云光天步】牵牛西北回织女东南顾【善曰大戴礼夏小正曰七月初昏织女正东而向　济曰牵牛在西北织女自然依东南乃星之常分此喻隔阔】华容一何冶挥手如振素【善曰冶或为绮非也　向曰冶媚也素练也华态既多姿媚奋举其手如练之白】怨彼河无梁悲此年岁暮跂【企】彼无良縁睆【户板】焉不得度【善曰毛诗曰跂彼织女终日七襄又曰睆彼牵牛　向曰梁桥睆视也岁暮谓秋也跂举踵也谓举踵望彼牵牛无其良縁但相视而不得渡河也】引领望大川双涕如霑露【翰曰大川天河也霑露零露也】
　　拟涉江采芙蓉【良曰芙蓉水草其花美此言思妇盛年其夫逺游采此以自伤也】
　　上山采琼蘂穹谷饶芳兰【济曰琼蘂玉英也芳兰香草也上山采玉英欲以自高洁下入穹谷见香草处幽而美感而采之】采采不盈掬悠悠怀所欢【善曰毛诗曰终朝采绿不盈一掬　向曰掬把也言采之未及盈把悠然怀逺人思与之同欢也】故乡一何旷山川阻且难沈思钟万里踯躅独吟叹【平　铣曰旷逺钟注也踯躅不安貌感此阻阂注思万里情之不安独为吟叹】
　　拟青青河畔草【翰曰此喻情人感时思逺行也】
　　靡靡江蓠【五臣作离字】草熠【以入】燿生河侧【善曰江蓠香草也郭璞曰江蓠似水荠　良曰靡靡细弱貌江蓠香草也熠燿光色盛也】皎皎彼姝女阿【上】那当轩织【向曰皎皎明洁貌姝美也阿那柔顺貌当轩当门也织织素也】粲粲妖容姿灼灼美顔色良人游不归偏栖独只翼空房来悲风中夜起叹息【铣曰良人夫也偏独也空房谓独居无人也风入空房益令人悲故曰悲风中夜半夜也】
　　拟明月何皎皎【翰曰此谓闺人对月思行人之意】
　　安寝北堂上明月入我牖照之有余晖揽之不盈手【善曰淮南子曰天地之间巧厯不能举其数手微惚恍不能揽其光也高诱曰天道广大手虽能微其惚恍无形者不能揽得日月之光也　济曰寝卧也安卧之时明月入于我牎牖之中照则光晖有余揽而取之不盈于手喻夫空有名而不能见】凉风绕曲房寒蝉鸣高栁踟蹰感节物我行永已久【良曰凉风寒蝉七月时也踟蹰志感此节物而夫壻行久不归悲之深矣】游宦防无成离思难常守【向曰言逺游仕宦不得咸召抱此离别之思常难守之】拟兰若生朝阳【铣曰兰若皆香草古诗取兴闺中守芳香之气以待逺人机以松柏
　　坚贞取之为比】
　　嘉树生朝阳凝霜封其条【翰曰嘉树松柏也山东曰朝阳封着也】执心守时信岁寒终不雕美人何其旷灼灼在云霄【善曰枚乘乐府诗曰美人在云端天路隔无期　济曰言我执持其心同松栢经寒而不雕落也美人谓夫也旷逺也灼灼中心明忆之貌在云霄言所忆逺也】隆想弥年月长啸入飞飚引领望天末譬彼向阳翘【良曰弥终也天末逺也谓思想之盛终于年月长为啸声入于飞风冀达逺情也翘英之秀者旷逺之心亦犹葵藿倾翘以向日也】
　　拟青青陵上栢【向曰栢生于高陵而色青旧言得性而不可攀仰苹灵草生于高山
　　亦犹是焉故机取以为比】
　　冉冉高陵苹习习随风翰【平　善曰山海经曰昆崘之丘有草名曰薲如葵字书曰薲亦苹字也　铣曰冉冉进长貌习习数飞貌翰羽也】人生当几时譬彼浊水澜戚戚多滞念置酒宴所欢【善曰言浊水之波易竭也翰曰浊水谓潢潦水也戚戚忧也所欢朋友也言人生如浊水之易竭何多忧滞而不置酒与朋友为欢】方驾振飞辔逺游入长安名都一何绮城阙郁盘桓【善曰史记曰公仲谓韩王曰不如和秦赂以一名都　济曰方驾并驾也名都即长安也绮美也阙楼观也郁积也盘桓广大貌】飞阁缨虹带曾台冒云冠【善曰呉都赋曰寒暑隔阂于邃宇虹蜺回带于云馆西都宾曰虹蜺回带于棼楣虹或为垂非也　济曰飞阁阁道曽台高台也缨绕冒覆也言虹云之依台阁如冠带焉】高门罗北阙甲第椒与兰【善曰西京赋曰北阙甲第当道直啓椒兰葢取其嘉名且芬香也良曰高门王公之宅罗列阙门也第谓第一宅也椒兰将以涂室取其温香】侠客控絶景都人骖玉轩【善曰列子曰晋范氏有子曰子华善养私名使其侠客以鄙相攻魏书曰张绣降而复反上所乗马名絶景为流矢所中西都赋曰都人士女殊异乎五方毛诗曰彼都人士国语叔向曰绛之富商而能金王其车　向曰侠客游人也絶景马名骖驾也玉轩以玉饰车】遨游放情愿慷慨为谁叹【平　铣曰感彼游乐各称所愿慷慨之志谁叹息也】
　　拟东城一何高【翰曰言高城常存而人易老不如早为行乐】
　　西山何其峻曾曲郁崔嵬零露弥天坠蕙叶凭林衰【善曰尚书五行传曰云起于山弥于天　济曰峻高曾重也崔嵬高大貌弥徧也蕙香草也凭依也言零露徧天而下香草皆依林而衰悴】寒暑相因袭时逝忽如頽三闾结飞辔大耋【大结】嗟落晖【善曰离骚曰饮余马乎咸池緫余辔于扶桑周易曰日昃之离不鼓而歌则大耋之嗟凶　良曰袭重也言寒暑相重时节之往忽如頽落也三阁大夫谓屈原也结飞辔言将逺游以求长生耋老也言大老之人嗟叹日暮而惜其时】曷为牵世务中心若有违【善曰毛诗曰行道迟迟中心有违　向曰曷何也言何为牵于时事而违欢赏之心】京洛多妖丽玉顔侔琼防【善曰古诗曰燕赵多佳人美者顔如玉　铣曰侔齐也琼蕤玉花也言妖丽之顔齐于玉花】闲夜抚鸣琴恵音清且悲长歌赴促节哀响逐高徽【翰曰恵顺也言琴声顺和也调急曰高言歌之哀响逐琴调而急也】一唱万夫叹再唱梁尘飞【善曰七畧曰汉兴鲁人虞公善雅歌发声尽动梁上尘济曰万夫叹言称美者众也再重也重发其声清韵绕梁动于飞尘也】思为何曲鸟双游丰【五臣作澧】水湄【良曰河曲鸟谓夗央此鸟常双游澧水名湄水次也言我思与美人同游如河曲之鸟】
　　拟西北有高楼【向曰此明贤才不见用也】
　　高楼一何峻迢迢【善作苕苕】峻而安绮防出尘冥飞陛蹑云端【善曰君子有所思行曰邃宇列绮防古诗曰交疏结绮防魏都赋曰飞陛方辇而径曲　铣曰峻高也迢迢逺貌绮防结绮为防网也飞陛阁道也尘瑟昏尘外也蹑履也云端云上也】佳人抚琴瑟纤手清且闲芳气随风结哀响馥若兰【翰曰佳人喻君子抚琴瑟喻有才徳也清闲芳气言徳之美也兰香草也言虽不见用哀叹之音犹馥于若兰】玉容谁得【五臣作能】顾倾城在一弹【善曰古诗曰燕赵多佳人美者顔如玉汉书李延年歌曰一顾倾人城　济曰玉容喻美才也言谁能眷顾我之才为一弹抚当倾于城国而视也】伫立望日踯躅再三叹【平】不怨伫立久但愿歌者欢【良曰伫立久立也日喻年老也言少壮既不见用故再三叹也歌者谓唱和之人言我不怨待时之久但愿知己之人欢也】思驾归鸿羽比翼双飞翰【平　向曰鸿鸟一举千里言我将驾之与同其心者俱去】
　　拟庭中有竒树【铣曰此言友朋离索相思之情】
　　欢友兰时往迢迢【善作苕苕】匿音徽【翰曰兰时春时匿亡也音徽言文章书信】虞渊引絶景四节逝若飞【善曰应劭曰虞泉日所入也淮南子曰至于虞渊是谓黄昏济曰虞渊日入处也言虞渊引日使四节之往如飞】芳草久已茂佳人竟不归踯躅遵林渚恵风入我怀【良曰言芳草久已茂盛而友人竟未归也踯躅思念循于林池之上恵和之风入我襟怀】感物恋所欢采此欲贻谁【向曰感此春物思恋所欢所欢未至采此芳草知将贻谁贻遗也】
　　拟明月皎夜光【济曰此喻权臣用事时气迅速人情渐坏在贵忘贱之意】
　　岁暮凉风发昊天肃明月【良曰凉风七月时也发起昊大也言大天之气严而至明】招摇西北指天汉东南倾【善曰吕氏春秋曰季秋之月招摇指戍大戴礼夏小正曰七月汉案户汉天汉也案戸者直户也李陵诗曰招摇西北驰天汉东南流　向曰招摇斗柄前星天汉天河也东南西北各当时所转】朗月照闲房蟋蟀吟戸庭【铣曰蟋蟀虫名秋则鸣于户庭】翻翻归鴈集嘒嘒【呼桂】寒蝉鸣畴昔同宴友翰飞戾高冥【善曰史记曰楚人有好以弱弓微缴加归鴈之上毛诗曰菀彼栁斯鸣蜩嘒嘒毛苌曰嘒嘒小声也陆士衡拟古诗曰凉风绕曲房寒蝉鸣高栁毛诗曰匪鹑匪鸢翰飞戾天高冥已见齐讴行　翰曰嘒嘒鸣也戾至翰羽也飞至高冥喻友朋名位高也冥天边也】服美改声聴居愉遗旧情织女无机杼大梁不架楹【善曰言有名无实也大戴礼夏小正曰七月初昏织女正东而向尔雅曰大梁昴也　济曰位高则衣服美改昔时声聴安于愉乐弃友人故情也织女星名言皆空有梁织之名不堪操杼架楹喻人空有相知之名不为相知之用】
　　拟四愁诗【七言】
　　张孟阳【良曰四愁凡四首今一首入此】
　　我所思兮在营州欲往从之路阻修【向曰分幽州为营州阻隔修长也】登崖逺望涕泗流我之怀矣心伤忧【铣曰崖岸也在目曰涕在鼻曰泗言登高逺怀思望圣君故伤忧之也】佳人遗我绿绮琴何以赠之双南金【善曰傅琴赋序曰齐桓公有鸣琴曰号钟楚庄有鸣琴曰绕梁中世司马相如有绿绮蔡邕有燋尾皆名器也　翰曰佳人喻贤徳也绿绮琴名喻要术也南金喻忠义也言贤徳之人遗我要术我将忠义赠之】愿因流波超重深终然莫致增永吟【济曰流波喻信也重深阻险喻防佞也言我愿以忠信超度防佞之代终不能致故増长叹也】
　　拟古诗【五言】
　　陶渊明【良曰此言荣乐不常】
　　日暮天无云春风扇微和佳人美清夜达曙酣且歌【善曰尚书曰酣歌于室　向曰佳人谓贤人也美犹爱也乐酒曰酣言天清风和贤人爱此良夜至明酣歌也】歌竟长叹息持此感人多【铣曰乐极悲来故歌竟叹息言是事多感于人心也】明明云间月灼灼叶中花岂无一时好不久当如何【翰曰灼灼明也言月满则缺花盛则落好恶暂时此安能久当如何言不可奈何】
　　拟魏太子邺中集八首【五言并序　济曰魏太子曹丕也邺魏都也此代当
　　时诸贤之意】
　　谢灵运
　　建安末余时在邺宫朝游夕防究欢愉之极【良曰余代丕自谓也究尽也言朝夕防乐尽欢娯之极】天下良辰美景赏心乐事四者难并【向曰四者谓上良辰等事】今昆弟友朋二三诸彦共【五臣作备】尽之矣古来此娯书籍未见何者【铣曰昆弟谓子建友朋谓王粲陈琳等美士曰彦尽谓尽其娯乐言古来君臣未有相得如此者也】楚襄王时有宋玉唐景【翰曰宋玉唐勒景差皆楚大夫并以辞赋见美】梁孝王时有邹枚严马游者美矣而其主不文【善曰汉书曰梁孝王来朝从游説之士齐人邹阳淮阴枚乗呉庄忌夫子之徒司马相如见而悦之客游梁　济曰梁孝王汉景帝弟封于梁邹阳枚乘严忌司马相如皆梁王宾客为游者美之其主不文谓梁王无文学】汉武帝【五臣有时】徐乐诸才备应对之能【善曰汉书曰徐乐燕无终人也上疏言时务上召见乃拜为郎中　良曰徐乐东方朔枚臯皆武帝文章应对之臣】而雄猜多忌岂获晤言之适【善曰毛诗曰彼美淑姬可与晤言郑曰晤犹对也　向曰武帝刚彊疑忌亦不得明言对之善】不诬方将庶必贤于今日尔【铣曰我所述不作诬诳庶使后代以我今日为贤矣】歳月如流零落将尽【翰曰零落谓应玚刘桢等死也】撰文怀人感往增怆【善曰魏文帝与呉质书曰撰其遗文却为集　济曰言丕撰定其文思其人而凄感】其辞曰
　　魏太子
　　北川赴巨海众星环北辰【善曰尚书大传曰百川赴东海论语曰譬如北辰居其所而众星共之　向曰环绕也北辰北极星也百川以海为尊故赴之众星以北辰为主故绕之万民归君亦犹是焉】照灼烂霄汉遥裔起长津天地中横溃家王【五臣作皇】拯生民【善曰横溃以水喻乱也家王谓魏太祖也陈思行女哀辞曰家王征蜀汉司马相如难蜀文曰拯生民于沈溺説文曰出溺为拯　铣曰烂文貌遥裔逺也天地中横溃以水喻乱也家皇谓魏武也溃乱生民皆如此焉而武帝拯救之】区宇既涤荡羣英必来臻【善曰东京赋曰区防乂寜谢承后汉书曰黄向对防为羣英之表　翰曰涤荡谓清净也羣英则王粲陈琳之类臻至也】忝此钦贤性由来常怀仁【济曰忝辱钦敬也言我辱此敬贤之性常思见仁徳之人】况值众君子倾心隆日新【良曰众君子谓王陈等倾心谓倾已之心以盛日新之徳】论物靡浮説析【先厯】理实敷陈【善曰庄子曰判天地之美析万物之理　向曰言著论析理必布陈其实不为浮説也】罗缕岂阙辞窈窕究天人【善曰王延夀王孙赋曰羌难得而罗缕罗或为覼庄子曰皆原于一不离于宗谓之天人　向曰罗列缕述也谓列述文章无有阙遗皆尽天人之理】澄觞满金罍连榻设华茵【铣曰澄觞清酒也金罍樽也榻牀茵褥也】急弦动飞听清歌拂梁尘【善曰侯瑾筝赋曰急弦促柱变词改曲抱朴子曰瓠巴操琴翔禽为之下聴梁尘已见陆机拟东城一何髙诗　翰曰急弦谓急调也飞聴谓感飞鸟来聴清歌言清妙歌声动于梁上尘也】何【五臣作莫】言相遇易此欢信可珍【济曰言欢赏可珍重也】
　　王粲
　　家本秦川贵公子孙遭乱流寓自伤情多
　　幽厉昔崩乱桓灵今板荡【善曰幽厉周二王也桓灵后汉二帝也已见上毛诗曰上帝版版郑曰版反也反先王之道也毛诗曰荡荡上帝郑曰荡荡法度废坏之貌良注同】伊洛既燎烟函崤没无像【五臣作象　善曰曹子建送应氏诗曰洛阳何寂寞宫室尽烧焚王粲七哀诗曰西京乱无像　向曰燎焚也伊洛二水名谓东都也言东都宫室遭董卓所烧也崤山名谓秦地象道也言陷没无政理之道】整装辞秦川秣马赴楚壤【善曰王粲七哀诗曰复弃中国去逺身适荆蛮魏明帝自惜薄祐行曰出身秦川爰居伊洛　铣曰整齐秣饲也楚壤荆州也谓粲避西京之乱投荆州也】沮【七余】漳自可美客心非外奬【善曰沮漳已见登楼赋小雅曰奬劝也　翰曰沮漳二水名言粲中心懐归非外物所能留劝】常叹诗人言式微何由往【善曰式微已见曹子建情诗　济曰式微式微胡不归言粲常感此而无由得归往】上宰奉皇灵侯伯咸宗长【善曰上宰魏太祖也枣道彦杂诗曰天子命上宰　良曰上宰谓曹操皇灵谓献帝咸皆宗尊也言曹公奉献帝威以征诸侯皆尊而为长】云骑乱汉南宛【善作纪】郢皆扫荡【善曰王肃格虎赋曰羽骑云布兰车星陈汉书曰郢楚别邑杜预左氏传注曰楚国今南郡江陵县北纪南城也　向曰云骑言多如云也汉南谓汉江之南也宛郢楚二县名扫荡犹平定也】排雾属盛明披云对清朗【善曰盛明清朗喻太祖也王隐晋书曰乐广为尚书令卫瓘见而竒之命诸子造焉曰毎见此人莹然若开云雾之覩青天阮瑀谢太祖牋曰一得披云望白日唯力是视敢有二心良曰云雾喻昏乱盛明清朗喻曹公也言我披排昏乱得见曹公亦犹青天白日也】庆泰欲重
　　叠公子特先赏【善曰公子谓曹植也　翰曰庆善泰通欲犹欣也重叠谓遇曹公及太子丕也特独赏识也】不谓息肩愿一旦值明两【善曰左氏传曰郑成公子驷曰请息肩于晋杜预曰以负担喻也明两谓文帝也易曰明两作离济曰武帝既明而太子又明故谓太子为明两也言初遭丧乱但愿息肩不谓今日遇太子恩厚也】并载游邺京方舟泛河广【善曰魏文帝与呉质书曰同乘并载以游后园　良曰言太子同车船而游乐】绸缪清防娯寂寥梁栋响【善曰陆机集有皇太子清宴诗梁栋响则歌声绕也列子秦青曰昔韩娥东之齐鬻歌假食既去而余响绕梁三日不絶　向曰绸缪亲重貌寂静寥深言清防娯乐于静深之宇歌声响于梁栋】既作长夜饮岂顾乗日养【善曰史记曰纣为长夜之饮庄子牧马童子为黄帝曰有长者敎予曰若乗日之车而游郭象曰日出而游日入而息也车或为居　铣曰顾惟养乐也言常为长夜之赏岂惟乗日而乐】
　　陈琳
　　袁本初书记之士故述【五臣作叙】丧乱事多【良曰袁绍字本初陈琳先事之以掌书记】
　　皇汉逢屯邅天下遭【五臣作达】氛慝【善曰西都宾曰皇汉之初经营也易曰屯如邅如　翰曰屯邅难也氛不祥气慝恶也皆喻乱贼】董氏沦闗西袁家拥河北【济曰长安为董卓所没袁绍起兵据河北拥持也】单民【五臣作人】易周章窘身就羁勒【向曰单人独人谓琳也周章惶惧貌窘束也言我孤独易为惶惧故束身就绍羁勒】岂意事乖已永怀恋故国【向曰岂直所事乖离于己身而亦长思恋故乡】相公实勤王信能定蝥【音牟】贼【善曰王仲宣从军戎诗曰相公征闗右左传狐偃曰求诸侯莫如勤王使富辛如晋曰诸侯用寜蝥贼逺屏晋之力也杜预曰蝥贼喻灾害也食根曰蝥食节曰贼　铣曰相公谓曹公也勤王谓勤于王事也蝥贼虫名食苗曰蝥食节曰贼言绍卓之徒毒害百姓亦犹是焉故以为比言曹公能平定之】复覩东都辉重见汉朝则【善曰东观汉记曰更始欲北之雒阳以上为司隷校尉三辅官府吏东迎雒阳见更始诸将过者数十辈皆冠帻而衣妇人之衣天为长安吏所笑见司隶官属皆相指视之极望老吏或垂涕然复见宫府仪体贤者蚁附也翰曰言我今归曹公得再见雒阳辉光汉朝法则】　余生幸已多矧乃值明徳【济曰言已遭乱当死今防遗余命其幸已深况值太子明徳之遇】爱客不告疲饮防遗景刻【善曰曹子建公防诗曰公子敬爱客终防不知疲刻漏刻也　良曰疲倦遗忘也景刻漏也昼夜百刻言太子爱客无倦相与饮防忘其日夜】　夜聴极星烂【五臣作阑】朝游穷曛黑【善曰毛诗曰子兴视夜明星有烂王逸楚辞注曰曛黄昏时也向曰聴谓聴音乐也极至阑稀穷尽也】哀哇【乌佳】动梁埃急觞荡幽黙【善曰法言】
　　【曰哇则郑李轨曰哇邪也七畧曰汉典鲁人虞公善雅歌发声尽动梁上尘张敏神女赋曰既澹泊于幽黙扬觉寐而中惊　铣曰哇淫声也埃尘荡涤也言哀淫之声动于梁尘促觞涤其深黙之趣】且尽一日娯莫知古来惑【善曰范晔后汉书曰杨秉尝从容言曰我有三不惑酒色财也　翰曰古人以酒色为惑我今以极一日欢娯安知古人为惑义也】
　　徐干
　　少无宦情有箕颍之心事故仕世多素辞【五臣作词善曰国语桓公问于史伯曰王室多故余惧及焉　向曰箕山名颍水名许由巢父隐处言干无仕宦情慕古人隐逸之事故入仕于时多有质素之言也】
　　伊昔家临淄提携弄齐【五臣作秦】瑟【善曰魏都赋曰临淄牢络鄢郢丘墟汉书曰齐郡有临菑县　济曰伊惟也临淄齐所都干旧居也提携谓与朋友携手而弄秦瑟瑟筝类出于秦】置酒饮胶东淹留憩高密【善曰汉书胶东国故齐高帝别为国又曰高密国故齐宣帝更为高密国　良曰胶东高密皆齐郡国名憩息也置酒淹留叙平生之道】此欢谓可终外物始难毕【善曰庄子曰外物不可必故龙逢比干僇焉　向曰外物世事也谓此处欢乐可终年为牵于世事不毕所愿也】摇荡箕濮情穷年迫忧栗【善曰箕山许由所隐也濮濮水庄周所钓也庄子季彻曰摇荡人心又曰忧栗乎庙堂之上　铣曰荡动也箕山名许由隐处濮水名庄周隐处言本心将隐至末年逢乱为忧惧所迫】末涂幸休明栖集建薄质已免负薪苦仍【五臣作乃】游椒兰室【善曰礼记曰君使士射不能则辞以疾言曰某有负薪之忧大戴礼曰与君子游苾乎如入兰芷之室久而不闻则与之化矣陆机诗曰甲第椒与兰　翰曰言临幸太子休明延及我薄陋之质以同栖集负薪贱役也椒兰室贵人之居也】清论事究万美话信非一【善曰曹植四言诗曰高谈虚论问彼道原话防合善言也　济曰清雅议论究尽万端美善之谭信非一理】行觞奏悲歌永夜系【五臣作继】白日【善曰魏文帝与呉质书曰白日既匿继以明月良曰觞酒也本无宦情故有悲歌悲叹交集于怀长夜继日而不歇也】华屋非蓬居时髦
　　岂余匹【善曰呉质荅曹子建书曰埙萧激于华屋毛诗曰髦士攸宜尔雅曰髦俊也　向曰华屋谓饰画也髦俊也言我当居蓬庐与野人为偶】中饮顾昔心怅焉若有失【善曰説苑曰晋灵公欲杀赵宣孟而饮之酒宣孟知之中饮而出淮南子曰怅然有丧汉书曰戴良见黄宪及归罔然若有失铣曰中饮谓半酣也言至半酣顾昔隐逸之心怅望然若有所失】
　　刘桢
　　卓荦偏人而文最有气所得颇经竒【善曰潘朂达赋曰匪偏人之自韪诉诸衷于来哲　翰曰卓荦高絶貌偏人谓文才偏美于人】
　　贫居晏里闬少小长东平【善曰汉书泰山郡有东平县音义曰泰山郡属兖州　济曰晏安也里闬乡曲也东平所居县名】河兖当冲要沦飘【五臣作漂】薄许京【善曰谢承后汉书李变曰凉州天下要冲　良曰河济河也冲通薄至也献帝迁许州故称许京言我因通津沦漂至于许都】广川无逆流招纳厠羣英【善曰管子曰善为君者宜法江海江海不逆细流故为百谷长谢承后汉书曰黄向对防为羣英之表向曰广川喻魏公细流喻已也言曹公不逆我之微细招纳间厠于羣英之中】北渡【五臣作度】黎阳津南登纪【五臣作宛】郢城【善曰汉书音义臣瓉曰黎阳在魏郡伏滔北征记曰黎阳津名也杜预左氏传注曰楚国今南郡江陵县北纪南城也铣曰黎阳津名北度者谓从太祖征袁绍宛郢二县名南登谓从征刘表】既览古今事颇识治乱情欢友相解达敷奏究平生【善曰解达言相谈説而进达也方言曰解説也　翰曰究尽也言我知古今治乱之体欢爱之情相为解説进达为官得充陈奏之事尽平生之才】矧荷明哲顾知深觉命轻【善曰王逸晋书孔垣表曰士死知遇恩令命轻　济曰矧况哲智也明哲曹公也言我防曹公顾盼知恩至深觉身命之轻也】朝游牛羊下暮坐括揭【桀】鸣【善曰毛诗曰鸡栖于桀日之夕矣牛羊下括毛苌曰鸡栖于为桀括至也桀与揭音义同　良曰牛羊下来谓日暮时也揭鸡栖木括揭鸣谓鸡鸣时也言朝游至暮暮坐至明】终岁非一日传巵弄新声辰事既难谐欢愿如今并唯羡肃肃翰缤纷戾高冥【向曰言欢宴之乐终岁为之非一日也巵酒杯也新声妙曲也辰时谐和也言明时难遇而今得并合也肃肃羽声也缤纷飞貌戾至　逺也欢遇既备之唯愿整其羽翰飞至高逺喻将求贵仕】
　　应玚
　　汝颍之士流离世故颇有飘薄之叹
　　嗷嗷云中鴈举翮自委羽【善曰毛诗曰鸿鴈于飞哀鸣嗷嗷淮南子曰烛龙在鴈门北笰于委羽之山不见日高诱曰笰至也委羽北方山名也　铣曰嗷嗷哀鸣之声自从也委羽北方山名】求凉弱水湄违寒长沙渚【善曰成公绥鴈赋曰滨弱水之阴岸服防曰昆仑之东有弱水渡之若濎濙耳濎土挺切濙乌挺切列子曰禽兽之智违寒就温汉书曰长沙国属荆州然则彭蠡之所在　翰曰弱水水名在北方湄水次也违避也长沙国名在南方也渚水曲也言鴈春则向北以求凉也冬则向南以就阳喻玚逢乱迁移也】顾我梁【五臣作凉】川时缓步集颍许【善曰汉书曰汝南颍川许皆魏分也魏徙大梁故魏一号为梁　济曰大梁许颍皆魏分郡国名顾惟也言我于大梁遇其明时从容于许颍之地】一旦逢世难沦薄恒羇旅【良曰世难谓汉末遭乱漂沦薄迫也言我逢乱漂迫为客于荆州也】天下昔未定托身早得所【向曰言丧乱未定时而我先托身于曹公故言得所】官度【五臣作渡】厠一卒乌林预艰阻【善曰魏志曰公还军官渡袁绍进临官渡公斩淳于琼等绍众大溃汉书音义文颍曰于荥阳下引河东为鸿沟即今官渡水也盛之荆州记曰薄沂县沿江一百里南岸名赤壁周瑜黄葢于此乘大舰上破魏武兵于乌林乌林赤壁其东西一百六十里　铣曰官渡乌林皆谓曹公战争之所言我亦充士卒参预其艰阻】晚节值众贤防同庇天宇【翰曰晚节犹暮年也众贤谓应刘等庇荫也天宇谓武帝之徳能荫于天下】列坐廕【五臣作荫】华榱【衰】金樽盈清醑【思与　善曰马融摴蒱赋曰坐华榱之高殿临激水之清流毛诗曰饮此醑矣埤苍曰滑美貌也曹子建乐府诗曰金樽玉杯不能使薄酒更厚　良曰荫庇也华榱华屋也醑酒也】始奏延露曲继以阑夕语【善曰淮南子曰夫歌采菱发阳阿鄙人聴之不若延露以和高诱曰延露曲也　良曰延露曲名阑闲也谓继夜而语】调笑辄酬荅嘲谑无【五臣作非】慙沮【慈与　向曰沮止也言调笑嘲戏辄相酬荅非有慙耻而止之也】倾躯无遗虑在心良已叙【铣曰躯身也言我委公无遗思虑在心之事皆已申叙】
　　阮瑀
　　管书记之任故有优渥之言
　　河洲多沙尘风悲黄云起【善曰繁钦述行赋曰茫茫河滨实多沙尘古诗曰白杨多悲风淮南子曰黄泉之埃上为黄云　翰曰洲水滩也风悲谓风急而悲也黄云谓兼埃尘之色黄比喻乱也】金羁相驰逐聨翩何穷已【善曰説文曰羁马络头也济曰羁以金装之驰逐聮翮皆马奔走之貌】庆云恵优渥微薄攀多士【善曰庆云喻太祖也王逸楚辞注曰庆云喻尊显也　良曰庆云瑞云也恵恩也优渥厚也微薄自谓言防恩厚得攀众贤】念昔渤海时南皮戏清沚【善曰汉书渤海郡南皮县魏帝与呉质书曰毎念昔日南皮之游诚不可忘　向曰渤海郡名南皮县名沚犹渚也】今复河曲游鸣防泛兰汜【似　善曰魏文帝与呉质书曰时驾而游北遵河曲从者鸣笳以啓路文学记乘于后车　向曰魏近河故云河曲防笛也汜濆也植兰于傍谓之兰汜】躧步陵丹梯并坐侍君子【善曰魏都赋曰邯郸躧步毛诗曰既见君子并坐鼔瑟　铣曰躧履丹赤梯阶也谓阶陛赤色并坐谓与诸贤并侍太子】妍谈【五臣作谭】既愉心哀弄【五臣作音】信睦耳【善曰魏文帝与呉质书曰高谈娯心哀筝顺耳　翰曰妍美愉乐睦和也言话之美足可乐心哀弄之音信可和耳】倾酤【姑】系芳醑【思与】酌言岂终始【善曰毛诗曰君子有酒酌言尝之　济曰酤醑皆酒也系续也酌言岂终始谓宴乐无休息也】自从食蓱来唯见今日美【善曰毛诗曰呦呦鹿鸣食野之苹毛苌曰苹萍也　良曰萍平也食蓱之诗天子宴诸侯而歌之言我自预嘉宾以来唯今日之美】
　　平原侯植
　　公子不及世事但美遨游然颇有忧生之嗟
　　朝游登凤阁日暮集华沼【向曰凤阁内省也华沼谓宴乐之处沼池也】倾柯引弱枝攀条摘蕙草【五臣作恵】徙【所绮】倚穷骋望目极尽所讨【善曰楚辞曰白苹兮骋望又曰目极千里　铣曰弱枝柳也蕙香草也徙倚移行貌骋平也讨寻也言平望尽见所讨】西顾太行山北眺邯郸道【善曰淮南子曰何为九山曰太行羊肠高诱曰太行今上党太行河内野王县汉书曰文帝指慎夫人新丰道曰此走邯郸道也】平衢修且直白杨信袅袅【奴了切善作褭褭　善曰防防风摇木貌　翰曰邯郸郡县名袅袅弱貌】副君命饮宴【五臣作防】欢娯写怀抱【善曰副君谓文帝也汉书疏广曰太子国储副君也　济曰副君谓太子也言为天子之副】良游匪昼夜岂云晩与早众宾悉精妙清辞洒兰藻【五臣作兰蒲　良曰游乐无日夜早晩也众宾谓徐陈之属言辞之清雅如藻之丽如兰之芳蒲水草而有文兰香草也】哀音下回鹄余哇【乌佳】彻清昊【善曰下回鹄谓师旷也彻清昊谓秦青也韩子曰师旷奏清徴有鹄二八集于廊门列子曰薛谈学讴于秦青辞归青饯于郊衢抚节悲歌声震林木响遏行云　向曰师旷奏清徴之声而鹄下舞哇淫歌也彻通也清昊天也】中山不知醉饮徳方觉饱【善曰中山有美酒魏都赋曰醇酎中山中山出好酎酒毛诗曰既醉以酒既饱以徳　铣曰中山出美酒言饮宴不知其醉但觉饱于道徳】愿以黄髪期养生念将老【善曰左氏传隐公曰使营菟裘吾将老焉菟音涂　翰曰黄髪老人也言我愿及此期存养生之理以念将老】
  </div>
  <div class="pagination">
   <a href="六臣注文选_page18.html">
    上一页
   </a>
   <span>
    ...
   </span>
   <a href="六臣注文选_page14.html">
    14
   </a>
   <a href="六臣注文选_page15.html">
    15
   </a>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <a href="六臣注文选_page18.html">
    18
   </a>
   <span class="current-page">
    19
   </span>
   <a href="六臣注文选_page20.html">
    20
   </a>
   <a href="六臣注文选_page21.html">
    21
   </a>
   <a href="六臣注文选_page22.html">
    22
   </a>
   <a href="六臣注文选_page23.html">
    23
   </a>
   <a href="六臣注文选_page24.html">
    24
   </a>
   <span>
    ...
   </span>
   <a href="六臣注文选_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
