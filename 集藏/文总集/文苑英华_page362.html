<!DOCTYPE html>
<html>
<head>
    <meta charset="UTF-8">
    <title>文苑英华 - 第 362 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 362 页/共 634 页</h1>
    <div class="content">　　勑左金吾衞大将军马承进能以勇干久于戎旅勲勤克着奬命宜加俾列九卿仍叅八命可特进试卫尉卿
　　授向昌銮试卫尉卿等制
　　勑前太子洗马向昌銮三品子昌釬等代业忠贞死于王事能遵先志常着贞诚稽彼典谟赏延于代俾超秩次是用旌善昌銮可试卫尉卿昌釬可通事舎人授前盐铁淄青催勘使检校左散骑常侍王鄯
　　衞尉卿制　　　　　　　钱　珝
　　勑具官王鄯等称职之吏无所陟明则陈力者之志怠矣尔自居官次必公为先若耻告劳但思责实顷者乗诸轺传使彼海濵善徴酤之名允集咸鹾之利徃不废命还可程功是用进尔于朝且升卿列宜奉警廵之事如专行役之心克念不渝后宠当至可依前件




　　文苑英华卷三百九十六
　　钦定四库全书
　　文苑英华卷三百九十七　宋　李昉等　编卿寺二
　　太仆卿
　　授王希隽太仆卿制　　　　苏　颋
　　黄门仆臣之任王命斯允在德而举其名必彰【一作正】银青光禄大夫检校太仆卿上柱国华容县开国男王希隽门承旧阀器蕴通才立言可以敏事为政可以居剧登于副尹声满于字人试乃列卿眷逾于数马巾车是属建皷攸司爰赖服勤宜膺邦宠可太仆卿勲封如故主者施行
　　授王斛斯太仆卿制　　　　孙　逖
　　门下安西大都防王斛斯将略称多忠诚克着顷自【二字一作自顷膺】边寄颇洽人心间歳以来频有骚警能清寇虐不顿甲兵契军国之逺图得攻拒之良术有劳懋赏自昔如兹宜践列卿之位俾兼辨防之职可太仆卿员外置同正员兼安西都防等如故
　　授王昱太仆卿制
　　门下列彼九卿正于羣仆允膺兹命必借兼才正议大夫守太原尹北都留守使持节河东道诸军节度营田副大使知节度事兼采访处置使摄御史中丞上防军赐紫金鱼袋王昱韬是明断资其理识成务有余奉公不挠自持军律兼委使车能啓刑书以惩贪吏到官未几除恶已多类能则然赏善宜及俾升荣于左驭仍受任于北京可守太仆卿兼太原尹余如故
　　授李林宗太仆卿制
　　门下中大夫守太常少卿上柱国李林宗行能温厚器识该深清白奉公尝闻吏术恭谦应物更表身谟自亚河海亟移星歳友于之爱实掌枢衡致美之心俱懐退让逺嫌滋久举滞当迁宜正位于名卿俾钦承于宻命可太仆卿散官勲如故
　　授窦锷太仆卿等制
　　门下申以婚姻必求于才地制于禄位兼取于亲贤窦锷等克嗣髙门能修善道有温恭之言行兼美秀之形神勲华之绪既连于旧戚选尚之恩更谐于新礼俾升荣秩乃锡宠章可依前件
　　授敬令琬太仆卿制　　　　贾　至
　　勑前左金吾卫大将军员外置同正员敬令琬陈力戎事忠勇有谟入九军之副献七战之获嘉其诚节録乃茂功俾列卿士是司马政可太仆卿员外置同正员充朔方经畧副使
　　授许诫言检校太仆卿制
　　勑金吾大将军许诫言心和志坚讷言敏行被服礼义嗣圭组之资策名委质诚文武之任课绩斯着公勤无斁警其昼夜顾乃执金之劳象其河海宠以列棘之位可检校太仆卿
　　授刘士泾太仆卿制　　　　元　稹
　　勑卿寺甚重不易其人或以勲以亲以报以劝又何爱焉银青光禄大夫前检校大理少卿驸马都尉刘士泾去歳西戎跳入泾上京师戒严朕慨然有思廉颇李牧之志而习事者言尔父司空之在泾也筑平凉等八城二堡堑保定平原使泾人益树麦禾以复后稷公刘之教十有六年犬戎不敢东顾朕闻其人思见其后果有令子在吾懿亲与之讨论亦自【集作自亦】奇士铺陈将略殊有父风访其班资则【集作且】曰亚诸卿之间尝十年矣今乃除其忧服命以太仆岂唯报尔先臣荣吾戚里亦欲使縁边诸将顾其爱子为我竭诚可守太仆卿驸马都尉散官勲如故
　　授鸿胪少卿赐紫贾渭太仆卿前太常丞呉方
　　太原少尹制　　　　　　钱　珝
　　勑具官贾渭等渭比以学文通经之勤而不得志于壮歳束带入仕今至九卿绂冕既崇光隂云晩诏之就列以慰其心方吏术甚长免官仍久暮齿已逾于月制下僚尚叹于陆沉置之不迁君道何在徃作亚尹锡之金章亦有以嘉于老者矣可依前件
　　授太仆卿制　　　　　　　薛廷珪
　　勑具官某书曰昔周穆王命伯冏为太仆正曰昔在文武聪明齐圣侍御仆从罔匪正人以承弼厥辟且曰仆臣正厥后克正仆臣谀厥后自圣太仆之为官也重矣朕每读书允择其可矧惟前代毕用名臣数马执绥故实具在为予御侮作我前驱审官择人今以命汝稽诸训诰得不勉之可守太仆卿
　　大理卿
　　授蔡法度廷尉制　　　　　沈　约
　　门下民命所悬系乎三尺【一作尺一】止杀除残【一作害】寔由乎此是以臯陶作士五刑惟明于张莅官世无寃狱且汉代律书出乎小杜呉雄以三世法家系为理职郭躬以律学通明仍业司士爰及晋氏此风未泯叔则元凯并各名家自兹厥后斯尚渐薄迄至于今损弃顿尽衣冠士子耻复用心州郡奸吏恣其取舍舞文弄法非止一涂朕膺天受命为兆民主每一念此忘寝与食尚书删定左曹郎中蔡法度少好律书明晓法令世之所废笃志不怠至于章句踳滞名程乖碍莫不斟酌厥允得其门方欲寄以国刑开示后学文【一作防】才取士岂有定方自世道浇流浮伪云起量计多少辩校锥刀若遵徃从旧守而勿失岂所以轨仪上世垂风于后宜加褒擢弗系常阶可守廷尉卿主者施行
　　授陆余庆大理卿制　　　　苏　颋
　　黄门法者天下所共廷尉天下之平选众甄才惟明克允宗正卿上柱国广平郡开国公荆【一作判】尚书左丞陆余庆早囬翔于近宻久践歴于中外雍容文雅自然素徴清商萧散风华莫不瑶林琼树必当和而不挠贞则有恒正罚金于后人戒刻木于前吏念兹钦恤深可哀矜宜修白云之典俾静黄沙之职可大理卿勲封如故主者施行
　　授李成式大理卿薛景仙少府监制
　　贾　至
　　门下守广陵长史李成式贞白俭约履歴清贯前鳯翔太守薛景仙忠义慷慨愤激危时靖镇藩条咸有成绩逓迁中外宜登卿士成式可试大理卿景仙可少府监
　　鸿胪卿
　　授张暐鸿胪卿制　　　　　苏　颋
　　黄门賔客旅庭戎夷在邸眷言任职必伫其才银青光禄大夫詹事兼尚书右丞上柱国邓国公张暐雅量温恭志诚忠信懐直方而不蔽务寛大而不杂委之军旅则尝服威名升之国朝则咸宜令典非契因潜跃义笃始终可办鸿胪之仪惣象胥之事爰加宠拜允符成奬可鸿胪卿勲封如故主者施行
　　授武三思鸿胪卿制　　　　孙　逖
　　门下典于属国列彼正卿班秩既崇宠光斯在金紫光禄大夫行国子监祭酒武三思延恩戚里効职公朝能励公勤以脩名检顷在胶序颇淹星歳度材而用举类而迁宜增三揖之荣俾正九賔之礼可行鸿胪卿散官如故
　　授杜希望鸿胪卿制
　　门下赏以懋功官无虗授所贵天秩斯为国典朝议郎守太仆少卿员外置同正员使持节都督鄯州诸军事兼鄯州刺史陇右节度副使仍知经畧度支营田等留后事赐紫金鱼袋杜希望器能开敏才畧雄【一作】深识韬钤之大纲知战守之良术顷令讨罪爰委行师不惮艰危常先士卒恩威必备权变多方狂寇已清坚城又克畴庸是属举善攸归俾膺超等之荣仍列上卿之位可通议大夫守鸿胪卿员外置同正员摄御史中丞余如故
　　授李光进鸿胪卿制　　　　贾　至
　　勑左骁卫将军李光进行已庄肃临戎果断有卞庄之勇懐孟明之材屡献奇功益闻干畧克副难兄之业能摧强寇之锋允武允文宜加美秩【一作卿士】光进可鸿胪卿同正
　　授蒋涣鸿胪卿制　　　　　常　衮
　　门下古之上卿次公一等至于西汉每与列侯叅决朝议今之秩望亦谓之崇朕方修文德以抚区外则重译象胥之事九仪相賛之职正用髦硕俾之典领银青光禄大夫检校刑部尚书知省事上柱国汝南县开国公蒋涣顔子之德行张仲之孝友能积其厚以丛于身恭俭之训可以轨俗学通文变髙视一时非得防之可干亦刚柔之相济服在通列且逾二纪精于宪章举有伦要东雍居部近郊移风以礼除暴人安其业俾京师之河润守【一作首】经术之循吏司秋防府训夏议刑以之弼教能用中典时属四夷之叙叅授大賔之任韩暨以宿德而拜陈纪以至行而迁求旧任贤正当此选待遇诸国宜约故事使有准以明等威也可检校刑部尚书兼鸿胪卿散官勲封如故主者施行
　　司农卿
　　授郑贲司农卿制
　　门下国有大农实司金糓兹惟古官之重难于正卿之拜朝散大夫试秘书监兼侍御史上柱国赐紫金鱼袋郑贲通敏良才沉详雅识明断临事贞修奉公所更秩序必着声绩早叅幕画在罇爼而止戈自董军储有京坻之足食适时多可选众攸归爰籍变通主其出纳务殷任切倚辨当仁宜膺理粟之命伫继康成之美可守司农卿散官勲赐如故
　　授裴武司农卿制　　　　　元　稹
　　勑【一有司字】农天下之大本也故国有九列而司农氏居其一焉前代非牟融之修理康成之儒学不在兹选今海内无事思与公卿等树立根柢以制四方于是【集作是用】外选方伯之善于其职者入补兹任谓之恩荣前荆南节度观察处置等使中散大夫守江陵尹兼御史大夫上柱国赐紫金鱼袋裴武予闻其先始以孝友书于国籍其后果【集作累】有丞相为唐名臣贤彦因仍代济不絶武亦嗣其忠孝益炽家声郁为元僚所至称理尝居内史屡入正卿自华至荆无非剧地键辖豪右衣食焭严而不残仁而有制镇定南服予方頼之而亟请来朝因求内任嘉其恋我难夺乃诚假以秩宗之荣用制国泉之重费而不屈尔其勉之可检校礼部尚书兼司农卿余如故
　　授司农卿制　　　　　　　薛廷珪
　　勑具官某书曰昔我先公五世后稷以服虞夏夏之衰也弃稷不务先公不窟用失其官至于武王昭前人之光明事神保人莫不欣喜训诰具在朕安敢失坠而叔世偷薄乃不知稼穑之艰率以三署为华轻其东用寖以成俗嘻郑汉之名儒也韩信汉之上将也尚闻徴拜或至就加【一作家】来奉畴庸得不寅畏敬受羲和之职徃修后稷之官丰阜有闻陟劝斯在可
　　太府卿
　　授豆卢钦望太府卿制　　　李　峤
　　鸾台宗卿之任选众尤切银青光禄大夫检校司礼卿上柱国芮国公豆卢钦望体业贞简干能详备歴官中外具闻政绩象河惟月太府国泉繁要所钟委任斯在宜加荣【一作宠】擢允兹公议可太府卿勲封如故主者施行
　　授李从逺太府卿制　　　　苏　颋
　　门下膺河寺之秩宠选方髙致泉府之殷惟才是属银青光禄大夫行黄门侍郎上柱国常山县开国男李从逺清密任道直方为量学仞山髙词塲云郁阙里之室动不违仁颍川之门居而防理比登要近备効忠益宜廻夕拜式践冬卿可守太府卿勲封如故主者施行
　　授吕崇贲太府卿制　　　　常　衮
　　门下九卿之重叅理于佐邦六府孔修颁货于列藏歴代右职莫非髙选开府仪同三司行太子賔客上柱国公吕崇贲忠谨良实居简向方能用晦于精辨亦体防于刚贞【一作直】峻节孤立清心确然以长才之有余应羣务而多适拥旄【一作旌】乗塞周歴大藩薄于战功经以事典用明既富之教必厚丰财之德自顷艰阻有司旷废府寺寂寥卿府虚设寖成其朕甚惧焉今再举旧章各归其局出纳之地眷求惟精兼领三尚之烦以荣四至之列可行太府卿散官勲如故
　　授裴武太府卿制　　　　　白居易
　　勑聚九州之赋辨百货之名按其度程谨其出纳孰为主者外府上卿务殷秩崇不易其选具官裴武有通敏之识有倚办之才以兹器用早膺任使小大之务罔不励精累有勤绩存乎官次而受藏之府国用所资若非使能何以集事俾升显列仍委剧务尔宜率其官属钦乃职司防帑藏出入之要修权量平校之法以遵成式无使改易谨而守之斯为称职可


　　文苑英华卷三百九十七
　　钦定四库全书
　　文苑英华卷三百九十八　宋　李昉等　编卿寺三
　　太常少卿
　　授韦太常少卿制　　　　孙　逖
　　门下朝议大夫守给事中郑县开国男韦恒神清气爽识逺心防周才可以求备雅望期于必复自登近宻已积歳年淑慎有闲和易退奉常之亚称职为难宜回夕拜之荣俾在春官之属可守太常少卿散官
　　授李林宗太常少卿制
　　门下朝议大夫守卫尉少卿上柱国李林宗寡言敏行清节令名能执谦冲之心以成友悌之美自亚九卿【一作列】已淹四歳举必以类既承拜命之荣恩则由中俾佐奉常之职可守太常少卿
　　授陈中师太常少卿制　　　白居易
　　勑尚书吏部郎中兼侍御史陈中师早以体要【集作物】之文待问之学中乡里选第甲乙科【集有及字】筮仕立身皆有本末不背俗以矫迹不趋时以沽名从容中道自致闻望累践郎署再参宪司官无卑崇事有【集作无】简剧如玉在佩动必有声为时所称何用不可朕以立国之本礼乐为先号令之常【集作今之太常】兼掌其事贰兹职者不亦重乎歴代迄今谓之清选徃服是命行覩【集作行观一作仲观】有成予方急才尔寜久次可太常少卿余如故
　　授棣王府司马崔就太常少卿赐紫制
　　钱　珝
　　勑畅中发外以应天地之和在夫乐而六乐雅司于奉常工磬师存者尚习具官崔就负足用之学表之以能文思有畔之农施之于善政失爵之累无机则然乃非败名人亦观过一之黜数歳方还言念常情得无所郁遂以奉常之亚命服之朝欲尔听六乐之和以平其气兹为君道当识予心驭贵之崇亦惟其旧可依前件
　　宗正少卿
　　授李瀚宗正少卿制　　　　常　衮
　　勑银青光禄大夫前亳州刺史本州团练守捉使上邽县开国男李瀚识精于理才辨于政祗服礼训甄详事经振麟趾之芳更隼旟之命驯致其道达于家邦慈惠之化洽于黎老以亲九族乃立贰卿宜【一作而】叙周文之昭用毗刘德之任可行宗正少卿散官封如故
　　光禄少卿
　　授宋爽司膳少卿制　　　李　峤
　　勑朝请大夫守司仆少卿宋爽艺能详洽局量优深践行不亏歴官著称叅守仆正以表公勤可兼检校司膳少卿余如故
　　授张沛司膳少卿制
　　鸾台新除齐州刺史张沛礼义髙族忠贤令绪才优识通学敏词赡实蕴干时之具雅懐在公之节歌出抚亟动于讴謡符传所经必闻于课最允称衣冠之胄【一作望】是谓廊庙之珍三署为卿九流莫尚宜廻负海之驾俾登象河之列可【一有同字】司膳少卿主者施行
　　授李椿光禄少卿制　　　　贾　至
　　门下堂侄守太子家令开国男椿恭俭温良宗枝擢【一作特】秀敏于从政勤以在公宜换储闱之职俾居亚卿之任可守光禄少卿同正封赐如故
　　授张光奇光禄少卿制
　　勑始安充经畧使张光竒忠肃周敏懐其利用歴试中外累有能名岭峤地遐方隅寄重威懐之政惟尔悉举【一作允惟克举】宜叅荣于卿士俾兼镇于藩条可兼光禄少卿如故
　　授向萼光禄少卿制
　　勑百里之长九卿之亚叅于军事职比廷评必举才能以匡庻政荆南奏事官守太子仆同正向萼等咸膺推擢俾在兹任可守光禄少卿同正
　　授周若氷光禄少卿制　　　常　衮
　　勑试王府司马兼福州都督府别驾守【一作占】阙摄寜海军副使赐紫金鱼袋周若氷气识沉和风仪端伟秉心以正莅事惟明法以言久参朝序颇有闻望洽于缙绅自佐法方州兼领戎事政术尤着勲劳亦深俾践亚卿之列仍兼题舆【一作座】之任可试光禄少卿兼福州都督府别驾占阙余如故
</div>
    <div class="pagination">
<a href="文苑英华_page361.html">上一页</a><span>...</span><a href="文苑英华_page357.html">357</a><a href="文苑英华_page358.html">358</a><a href="文苑英华_page359.html">359</a><a href="文苑英华_page360.html">360</a><a href="文苑英华_page361.html">361</a><span class="current-page">362</span><a href="文苑英华_page363.html">363</a><a href="文苑英华_page364.html">364</a><a href="文苑英华_page365.html">365</a><a href="文苑英华_page366.html">366</a><a href="文苑英华_page367.html">367</a><span>...</span><a href="文苑英华_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
