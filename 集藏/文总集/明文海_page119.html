<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 119 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 119 页/共 134 页
  </h1>
  <div class="content">
   公讳善字彦仁仁庵其别号也其先自苏州籍居晋江之文山里元至正末随父大臯公徙居城南门外二十里许是为陈江今族姓栉居江上公所贻也公为人倜傥志大以才略雄于里中陈江故多巨姓着代年逺自公后至择一二门第相埒者与为賔礼而诸族无不俛首承伏环江居负海而海潮所往来处其地卤防宜生海错诸鲜居民受产以为业谓之海荡沿海弥漫一望数十顷大约产以什计公有七八其二三则与公为賔礼者得之而他不与焉国初更定籍版患编戸多占籍民官为出格稍右军盐二籍欲使民不病为军而乐于趋盐公抵县自言有三子愿各占一籍遂以三子名首实而鼎立受盐焉其地无盐之产而有盐之征公之意第急于应令然亦自知其后必繁衍果可无累于斯役也观此而公之慷慨好义可知已时海内甫定尚袭防古色目之旧里社好为白莲防摇惑众志官虽为厉禁犹弗戢有司廉公行谊使纠于乡公发鴈沟诸党触禁白请以官治之新令方严而犯网者众致狱嵗久不能决奏下刑部逮公与诸党至京连及公之长子俱系狱按法奏十人以上大罪不实当论死而诸党扬扬然得志谓公父子当庾死狱中即骸骨不能返丘墓矣防有写真者高皇帝召写御容酷爱其似忌复为民间传写幽寘于狱一见公叹曰公非狱中人也当有遐福索纸为公图小影片幅以遗公且曰后当无忘余言是夜公梦狱卒唱云北风吹倒玉栏干救出狱中苦难白头老子归去始知天意循环唱凡数过歌声琅琅公惊起拊长子背曰传神者之言岂固有騐哉己而果大风陨刑部栏石尚书检狱察公寃覆讯再四隂致诸党仿作白莲社状就众中褫其巾帼诸党尽伏辜无辞具狱奏闻乃治诸党十八人编戍而出公父子于狱中其小影夹置衣领中以行公归犹十数年老于家寿终七十八论曰夫观仁庵公可不谓天道无亲常与善人者哉方公系狱论死度生还无日矣向非大风明公之寃以儆夫司寇者则囹圄之下幽同屋蔀何有于公之一死耶今吾子姓食指数千皆饱公之粒夫苟不力为善以不获祐于天者非公子孙也申嵗祀瞻拜公像见公时虽在狱中而眉宇英气袭人彼写真者得以鉴其貌而騐诸后毫髪不爽也抑古之所谓有道者欤
　　谈参【邵圭洁】
　　谈参者吴人也家故起农参生有心筭居湖乡田多洼芜乡之民逃农而渔田之弃以弗辟者以万计参薄其直收之佣饥者给其粟凿其最洼者池焉周为高塍可备防泄辟而耕之嵗之入视平壌三倍池以百计皆蓄鱼池之上为梁为茇舍皆蓄豕谓豕凉处而鱼食豕下又易肥也塍之平阜植果属其污泽植菰属可畦者植蔬属皆以千计鸟鳬昆虫之属悉罗取法而售之亦以千计室中置数十匦日以其入分投之若某匦鱼入某匦果入盈乃发之月发者数焉视田之入复三倍参且纎啬惮费平生无纨绮服非大故不宰割毎饭熟一卵窍可容箸者箝而啖之饭毕封其窍留之再饭三饭乃尽以故参之赀日益窖而藏者数万计然弗子仅有女女所适者某睨其藏久之一日参病亟某请曰翁脱不讳即谁嗣者参曰己有属矣若将利之耶叱去之参死某乃谋戕其所属者蔓而戕者几人搆为狱官没参之产某尽归其藏云
　　邵子曰昔马迁论货殖谓巧者有余拙者不足噫亦安所论巧拙哉莫巧于参矣参自奉不轻尽一卵有余胡为哉矧参无遗算矣于身后计懵如也巧耶拙耶噫千匦百匦归一匦矣谓千匦百匦者巧耶谓一匦者巧耶余故论之使效参者评焉
　　潘屠【车大任】
　　夫君子秉持人纪劝善惩恶犹必以神道而设教非语怪也欲以济其劝惩之所不及故君子有不废焉潘屠者名麒秀水人居新城镇之急水桥素以屠为业孟子曰矢人惟恐不伤人甚哉其不慎于择术之故而然矣虽然世之为屠宰者岂鲜哉未必众恶之皆归稍获令终无足怪异乃潘屠赋性凶暴先不知有母戕其母命又不畏天地神明雨晹偶愆輙加怨恨怒视三光其对天地父母也此屠宰之心也夺人财货滛人妻女其视人之财货妻女也亦此屠宰之心也见人强梁者附和之柔善者欺凌之教唆播弄致人系殒而不恤其秦越视人之肥瘠亦此屠宰之心也新城镇人畏之如虎恶之如蛇蝎壬寅秋八月二日身死越宿复苏语言动作一如旧日其妻大喜过望麒乃告其妻曰无以喜为也阎罗天子谓吾素行不义当受恶报第世人不信因果即自信者不亲觌其苦状谁则畏之是以死者受报生者不知往往作恶无忌上帝哀悯下民之无辜欲以津梁普度之令吾传示万众暂时放回何喜乎语讫遂操刀自割其隂曰以报吾之宣滛也又自抠其两目瞳子曰以报吾之怒视三光也又自断其喉舌曰以报吾之致人系殒也又自剖腹刳心曰以报吾之隂险贼物也是时隣人相与错愕惊骇连日逺近来观者千百人其妻初犹耻之揜戸而阻人入麒复告其妻曰阎罗天子正欲以吾示众何阻焉但见其痛楚不觉直延至六日后方死同里居有诸生王道立者竒其事述而告之屠纬真纬真遂制因果记一篇示余余读之叹曰因果报应之理从古有之使因果不足信潘麒之受报不宜若是酷且烈也彼其操刀而割孰令为之孰令受之如其知痛痒也何能强为即使不知割其一而己足何有余勇渐次为之直至体无完肤而后已乎纬真所云人死而受苦报不属形骸俱属神受是神也非独阎君之神俨然临之在上亦潘麒之神自为鼓舞承当于下盖造罪者神而受报者亦神形灭而神不灭信斯言也真足以唤醒愚防而鍼砭膏盲也己或曰子言因果报应之彰显者若此何以孔顔之阨盗跖之寿而天固有所未定乎无论孔顔即如世人有忠孝节义者反受屠戮之惨梼杌饕餮者或享富贵之福又何漏网至是也且潘屠事诚足异何以止见于新城一方之人而他不多见耶余曰否否不然苏子瞻谓雷霆击不孝之人有时而不可测阎君处潘屠之事亦有时而不可测也不然物物刻而雕之哓哓然以示于众阎君之威几于防矣夫生死幽明理至微妙孔门未尝一切讳之不以示人而世儒见释氏有轮廻三世之说动輙以韩愈借口岂知作善降祥作恶降殃即韩愈亦不能别为之解盖吾人所造之善恶即因也所受之苦乐即果也苏子瞻又曰吾人修徳于已责报于天取必于数十年之后至其子孙而定己久矣吾是以知天之果可必也苏子固善悟此理者但三代而上其人多作善故寿考亦多三代而下其人多作恶故夭折亦多是以人相忘于因果如鱼之相忘于江湖一在今世则罔悉前因安处今生则不悟来报而不知善恶感应之理毋论其迟速久近断断乎毫髪不爽譬之种树者然前世因即种子也其生而后之受享则果之结实也又譬之索逋者然千金则偿千百金则偿百其福业之浅深亦如其所偿之多寡也生生世世循环不穷神识常存形骸可改论至于神似无可逃而人犹不悟者惑滋甚已余闻马少师讳文升者其卒之明日里人有王姓者自乡回遇公于途见公蟒衣玉带驺从嵬峩若素日出师之状拜而别焉归家问人则公己告终数日矣生为良佐死为正神宁独马少师然哉近世士人有作感应篇者中间称述大都类是是故吾人观马少师之事则为善者兴焉观潘屠之事则为恶者惧焉王生素以孝行称乃亟亟然传此示人盖与纬真氏同一宣慈防法之盛心也虽然此但可为愚人设耳圣门谨独之训其严乎君子无所慕而自善无所畏而自不为恶固不待其回生以示众而始知其不可忽也故曰此君子所不废非语怪也
　　胡横江公【曽朝节】
　　余友格斋卢君思道素受业胡横江公公捐馆舍久矣思公之遗教不能忘自为述以书遗余京师乞为公传余童子时一再见公长乃知学已不及叩请卢君笃学人也其于公甚深余乃采掇其大合于所闻庶几不谬诬焉公讳秉观字尚賔行贵三十一别号横江世居桂阳州下乡石燕坊父鲸甫母邝氏正徳壬辰正月二日生公公质敏慧幼为举子业防州庠嘉靖丁酉负笈道州从周合川公学合川公曰吾亦将往求师公曰师己登科复何师乎曰吾求师非举业求以学圣人也去此六千里子能俱耶问为谁曰泰州王心斋先生具告以先生之学公欣然曰吾将归禀于亲束装往从抵安丰里合川公以公见先生先生喜其有志逾月公闻先生之教日有领悟先生与语不倦公亦遂忘嵗月既三年告归省先生赠之诗所称许期望一时及门之士未尝有焉将行而镇江有欲迎致先生者先生即命公以其便代往寓东霞寺中三月阐发先生之学多所感奋陈竹溪诸君作巻送之时庚子二月也归一年而先生讣至为心防毎以不获再诣安丰为恨归既罢去其业至是愈以倡学自任方乡居日与里族谈学里人环堵而听歌声常彻四野维时湖以南素不知有学公崛兴风动遐迩吾武邑彭健堂显卿首毅然往师事之遂以转告同党有志之士皆相继执北面礼及公来游邑中从者弥众王君立斋有我欲终身横江子之句大司马凝斋刘公时未第顾以信慕公父一溪翁诃止其行则日与彭君过从私所论议独有契也其后刘公雅谈名理有声缙绅间本之则公倡云公造沈邃而智开朗妙得章句之外所与同志语竟日乃莫不叹服曰自吾见先生始得闻之其教人惟自体騐身心初不规责人过失或不得己但曰某不用功如用功则自无差失矣有问功夫者毎于坐定时指防喜怒哀乐未发之中体乃示以慎独之功闻者咸见意趣莫不乐学公别筑一室便生业以给来学门人滇中李明着谓为小人之事公曰得诸友来共明此道使善人益多虽躬耕亦为天下养贤固无爱于吾力也所着有立志盟省道说了心说惟以明学防不蕲为工别驾王劈泉公造请其门洽旬而后去月崖李公平大槁峒冦谘于公卒以收防州守蒋可斋公特加延礼迎宿于署中万公守素则为题楚南独秀匾赠之癸亥以疾终正寝将属纩卢君进曰先生弃弟子往何处也先生涵养有年心体今若何公曰我此心明明白白再问生死证騐曰无今亦只有此心初卢君之从公学也尝问打叠此心洁净似亦无用公曰阳明先生云只因些子还嫌少空自支离过一生又诵程子语云一物不该非中也一事不为非中也忽不觉言下有省卢君归久不至即以书召之曰吾欲尔来岂欲有弟子耶尔以我为师我亦如有师矣同堂共室积嵗累月相观砥砺久而功夫熟庶几有成圣人之学岂容影响凑泊乎及论身方心圆心方身圆类精思防解之语微卢君亦孰能抽其绪发其藏哉公配李氏有贤行子三天一天然天徳传主在着公之学他固不得偹载尔
　　元平章陈有定【郭造卿】
　　陈有定一名友定清流明溪人幼孤佣于橘州富室罗氏虽病头疮其状魁岸有志略即樵为戏輙设队伍罗竒之将以为壻其妻不悦以为疮头郎因失鹅而奔宿于隣舍王氏之门其家梦虎踞门得有定大异召饮食乞于罗妻以女俾习商贩善败大困充明溪驿卒至正红巾冦起壬辰宁化曹柳顺据曹坊拥众数万其党八十余突来明溪索马众莫敢拒有定被酒半酣谕众绐而尽杀之柳顺怒率步骑千余将屠明溪有定发老孺登寨誓其侣赖政孙通胡螭等五百人乗柳顺营自驰击之斩获过当遂进屠曹坊擒柳顺以归事闻授明溪寨廵检罗翁贺之曰虎踞门之祥自此始矣有定谢以疮头郎岂敢翁谓不然陈婴在秦以苍头封侯昔呼子者为之兆也子幸勉之大丈夫岂止此哉是年我太祖起濠州有定寻陞清流县尉隣冦数十皆所刬平陞延平路总管戊戌十一月癸卯伪汉陈友谅将邓克明防汀州越庚子进围清流有定驻兵于县前平安寨间道夜袭大败之追于宁化清流以复缮崆峡岭闗寨及南北寨守之是年福建行省参政袁天禄以福宁州归我太祖壬寅五月有定复汀州凿九龙滩石通舟楫以运汀粮邓克明偕胡廷瑞复防邵武延平攻建宁城西北立数拾砦以鐡礟火箭云车机弩攻突不少息凡十有八旬城中食且尽平章旺扎勒特穆尔谓非陈总管不可解八月壬辰有定奉檄偕行驰十数骑冒围入城众懽呼陈总管来吾属生矣有定叱守将阮徳柔开北门焚橄榄山砦还夺水南砦败之于菱角塘万安州贼践溺者千余人孙通等寻复建阳崇安浦城诸县有定寻复邵武郡县贼散走輙遮杀之度三闗以遁安抚使李国凤上其功第一陞福建行省参政事乙已四月太祖时为吴王命元降将胡深以处州总制王府参军同指挥朱亮祖祁兴耿天璧等统兵三万五月至闽五战浦城之南进克建阳崇安太祖甚虑有定豪悍防至大喜以所乗骏马赐之有定赴建宁遣阮徳柔兵四万屯锦江绕深背以防归路深破其寨有定率牙将赖政等二千余人突与深战徳柔逆兵夹攻深马蹷被执颇寛遇之深为具道朝廷威徳并陈天命所在援窦融归汉事动之有定曰己既被执而且诱人不忠何耶我太祖遣使以良焉金帛赎深防有元使至督逼之遂杀深并其使我太祖震悼丙午兴化林珙与惠安陈同柳博顺仇杀引番阿固鼐及伊巴尔希木兵时博顺据兴化行省檄有定讨捕番冦遂南下四月阿固鼐党博拜等攻兴化宁真门有定子宗海已领兵夜入城明日开西南二门纵兵而出旗服鲜明步伐整肃亦思巴奚所恃弓箭刀牌宗海兵直搏之伊巴尔希木遂大败僵尸数千追擒博拜等杀之是日有定师至抚集军民完复路治声势赫然博顺在城中聼令而同及珙皆领兵奉约束先是泉州赛甫丁据福州路战败余众航海还据泉州故有阿巫那之乱有定命宗海督博顺及同等兵合珙水军并攻泉州自以师继之五月克泉州擒阿巫那等兴泉二郡始免于祸八月留福建行省平章政事右丞修城池养锐备储分遣诸将各守郡县时长汀人罗良授漳州路总管与有定素有郤九月有定使至漳良独不下乃以书责有定有定大怒益发兵攻之良使三千人伏江东待之诫有警勿轻移忽有定兵千人夜攻海仓寨佯言夺海舟乗潮直下警至伏兵悉赴之有定遂渡柳营江士卒惊溃良逆战败绩遂围城良誓死守逾月部下有叛者延有定入城防良死之有定遂据漳州以其地势完固乃凿山以泄之而缩其城西凡平闽诸寨三百余奄有潮州以行省郎中王翰徳望素着表授潮州总管兼督廵梅惠丁未五年戊寅元以空名宣勑遣赴福建行省平章曲出及有定验有功者授之政由有定出行省都司蓝光独謇謇持正一言不合遂拂衣归盖多更制用其私人朝廷命官不与矣福宁州人陈瑞生为福建宣慰使出镇福清州拒有定被执愤骂见杀其妻及幼女投井有定由福清平海上乌尾贼海上人立碑颂之崇安令孔稭拒有定而死建阳人詹翰自保障其乡不从有定遇害有定于建阳因闽越王大潭城址増筑之以备我太祖兵先是胡深没太祖问太史令刘基基以有定守株虏腹中无书不足畏惟方谷珍负山跨海可虞既平珍由海入闽取之如反掌耳九月命御史大夫汤和都督吴祯领兵三万征方谷珍谷珍请救有定恨其部下悮杀海戍不之援谷珍遁于海十月甲子命平章胡廷瑞为征南将军江西行省左丞相何文辉副之湖广参政戴徳孺随行由江西取福建以廷瑞本伪汉将尝攻闽中而知地理险易也十月壬寅廷瑞攻杉闗赖政为指挥战屡不克退保汀州廷瑞遣指挥沈守仁费子贤乗胜略光泽下之十一月甲辰廷瑞至邵武守将李宗茂降丁已至建阳守臣曹复畴降留沈守仁守之是时方谷珍降得舟楫万计戊午勑征南将军汤和副将军廖永忠都督吴祯舟师自明州由海道以取福建己未广信卫指挥沐英帅师破分水闗畧崇安县克之太祖问闽中诸将于御史中丞章溢对曰两道进兵此固必胜宜兼用韩信修栈道度陈仓之策闽人尤闻李文忠威信若令文忠更引一军从浦城取建阳万全计也次日诏文忠等出师以溢子存道率乡兵从之文忠督部将缪美镇抚谭济等兵三万攻浦城有定守御偏将胡螭豪悍多力屡出死战美济兵屡不利文忠复遣万戸武徳兵挑战璃不为意闭闗酣酒而卧缪美武徳乗夜雨斫闗入醉起手刅数十人时大寒血凝刅遂败死进攻无盖铜船山寨文忠不敢轻进乃屯浦城待海师消息有定大惊自率兵至延平复遣兵至邵武建阳十二月汤和廖永忠徐大兴吴祯费聚谢得清等帅舟师由明州海道擒把海指挥孙通严程乗虚而下不数日掩至福州城下围西南水部三门直入鼓噪守臣曲出遁守将玛尔达出降汤和整众入行省宣政院事多尔行省郎中拜特穆耳死之广东防访司佥事呼图布迪音寓福州投井死江西行省郎中吕复摄长乐自经死行台侍御史韩凖病不服药卒元参政王仁遣宣慰使闗珠至兴化谕降有定所设府判徐升及元帅王思义叶万等杀珠及经歴郑元明走泉州军民自至福州纳欵戊申正月乙亥太祖即皇帝位改元壬午胡廷瑞至建宁参政陈子竒坚守壬辰克建宁执陈子竒械送京师汤和等命指挥孙虎督新附者守福州乗势自水口舟骑并抵延平水南隔溪而阵廖永忠渡水攻西门有定仓卒遣参政文殊哈雅指挥赖政等七战不胜闭门坚守汤和奉命招降有定嗔目语我为元守土官可以土地易富贵耶子宗海叩谏不听遣其出守将乐将佐知其不降乃请出战有定疑携异杀其将萧院判士卒多逾城夜遁徐大兴攻东北门廖永忠攻西南门四门鼓噪势急闻李文忠胡廷瑞兵逼度不能文乃衣冠北面拜讫退省堂仰孔雀血以死文殊哈雅等舆尸出降至神武门疾雷震醒械送京师宗海自将乐来归和并执之有定至京师帝将释之授以元官曰不降伏铜马古炮烙刑也有定伏之命瘗其尸或云有定死时赐深子脔之祭其父云三月辛未师至漳州达噜噶齐特哩必黙死焉五月丙寅有定故将金子隆攻延平官军出陈于城南桥以御之指挥蔡玉大破其众追至沙县青云寨子隆等负险拒守沐英遣兵夹攻破之防闽溪十八寨擒冯谷保廖永忠抚漳泉闽地悉平王翰居十年因荐书至引决蓝光深衣隐居教授三十年卒罗良有别传福清参军陈八不仕藏有定像长身巨目状貌伟然今其家尚世祀之当有定兴属元皆以非世所敢指名莫不多罗翁知人及王氏之得壻也迨败祸必及之故二氏无归附者人乃言曰有定一时虽虎踞闽故王地踞其门而为赘是若赘厐非所有也陈婴从母言不苍头持起乃兴有定暴得大名则不祥固宜罗翁之知不及陈母逺矣盖以成败论之故不知者讳焉史氏曰有定起布衣平巨冦以累功而受元职视伪汉辈不同其自称许輙曰元吾主云既为右丞郡县不服则征之其时既乱自以便宜从事尔平章多尔辈多元死节之臣倘有定防扈据闽则当死之观其所攻漳州而特哩必黙不死可知矣第真主龙兴不知如胡深弃元归顺是其顽也嗟夫元既失政天下共起即有定终非纯臣宁非胜广田横者流欤得王失虏葢难言之矣
　　洪溪子【杨兆京】
　　洪溪子者不知何许人余亦未尝识其面与友人浙中陆生善生七八嵗时遇洪溪于途抚之笑曰子识我乎尚忆松溪对月説无生否也越十载陆髙才年少声华籍甚步自西湖不意中与洪溪遇陆亦欣然若故人相与握手慇懃洪溪叹曰吾子气静而神深气静可与入道情深易于溺縁譬如利器本有剸犀切玉之赀用倒之鲜不血指矣陆服其言汗浃沾背然未能改也乂五载陆再游杭则声名益振文章益雄日与名公卿为伍一日正杜门却扫焚香独坐则洪溪忽复相访欷歔太息曰吾子世味愈深本来面目愈逺矣陆曰我亦不自知其故然尝闻之凡人才与情相生某徃往自负情多岂为才所误耶洪溪曰然但文人结习自是如此圣人忘情其次不能无所寄顾用之何如耳兴防所之何不放懐山水寓意琴书与夫朝有花夕有月其为所爱与嗜欲何异然取之莫竞与心无系其损益殊矣吾虽羽流颇好翰墨尝藏古画一轴当出以相赏展巻凡数幅或作玉堂贵客或作麟阁功臣或作红楼歌舞或作北邙送客曰人间事尽如斯矣陆爽然悔悟欲从之入山洪溪曰入道之人非刚肠烈性不可子胷中不无系恋恐未能终始然仙风固在终当相度也遂谢余尝遇陆于山中寒夜挑灯对榻细述其概余喜其言多近道故传其事


　　明文海巻四百二十六
　　钦定四库全书
　　明文海巻四百二十七　　　　余姚黄宗羲编传四十一
　　杂传
　　东灵公【翁万达】
　　东灵公一日坐虚堂午静有客伟如揖之进三叩之始言曰余闻人也世家海之南峤西丘有贵士行吾惑焉东灵公曰余闻如何客曰西丘士少也贫偕其兄效登瀛乡人爱之后游江浙间学事亲之道遂以孝名海内一旦其亲病顾谓隣之子曰相而之股肥吾闻股可以食人今吾亲病且剧请借而之股以充如何隣之子难之士曰而好善乎吾苟可以成孝名而何爱一股隣之子曰股之割痛曷胜哉士曰君子成人之美是之谓得其本心不忍其肤之痛则本心安在以彼易此而奚择隣之子退以语其友友恕导之使反之曰而欲行而孝而有股何求于我士曰予股瘠而股即予股予亲即而亲之身予闻至徳不有已大道不絶人求而勿与仁者勿为也隣之子聴之疑退以语其友友益怒导之使反之曰而利借予肥予亲使不幸而有疾则将使谁割乎且君子不以非礼养其亲割他人之股以食之非礼也而奚过而固请以而之股易予股痛惟均食惟均而士且抚亲之腹以俟东灵公曰先生且休矣今之士多类此也客再拜而退
　　痼居先生【王格】
　　先生汉左之余民也始尝仕至签察矣后以罪废先生性禀孱弱冠即瘠癯类老人生平抱肝脾之疾不能多食多輙彭亨嗳日夜不肯已年三十五病大进家人为求方饵及他吐纳食气之术居嵗余良间先生以为适然耳不足深虑即出与人间事扰扰者逾十年而病又作遂更治治略如昔愈之期亦同先生益易之御尘鞅不少省啬至五十九先生老矣有以文学事干先生者先生素不能然心好其名不欲遽谢闭戸操笔砚数月而讫事遂乂病病五年先生年六十三矣而竟痼无瘳初先生病也坐一室恶闻人声人有造先生者语刺刺壮以近先生先生黙然而己夜无多寐即寐亦不能甘梦中多迂怪事独处未尝辍呻吟惨色被面常对左右自言状殊频复厌听其子见其然大惧于是行疗治视前二度更力下及卜算祷祠不絶于门卒无騐势既窘则为办衾袭椑器请凶具卒卒可畏计先生之活似不能朝夕者虽先生亦自以为然也朋旧间闻之日侦音耗慰而餽之者颇属于道然先生则未即死迟廻嵗月以至于其久如此于是人稍疑焉惧而疗而侦且慰者悉渐少于常时盖自憎先生者其心固不可测爱先生者或以先生为可起矣而不知先生实困笃视初病无少损未必其究竟也先生无以自明因自号痼居先生以谕其家之众而定其意焉呜呼先生有七尺之躯而不能自爱以至于此昔杨子云造小赋至病气一年能与否虽不可并语其类于人一也此先生之所知而顾蹈之何欤语有之曰三折肱为良医夫肱之于人几也而折焉以至于三虽为良医弗愿矣先生之折盖有不止于肱者而所遭适与之符而又未能为良医其将安所底止耶吁可哀己嘉靖甲子嵗旦先生自撰
　　王承奉【张居正】
　　王承奉大用者霸州人也逮事敬皇帝为奉御侍慈寿皇太后于仁寿宫毅皇帝时陞御马监太监赐蟒衣内苑乗马通显矣然性刻廉刚直弗能下其俦辈以是不得久内庭出为辽府承奉是时辽庄王病不能视事委政国妃毛氏国妃贤通书史沉毅有断而承奉内佐之所厘正国家事不可胜道顷之庄王与国妃相继薨嗣王立王聪敏辩给而嗜利刻害及长多不法常出数百里外游戏有司莫敢止故无所惮然心独惮承奉承奉好直谏王积弗能忍乃曰承奉老矣宜免朝请于是承奉希得见王王少无子所幸乐妇生子置外舍久之王有痿病度终无子乃取外舍儿内宫中时儿己八嵗诈曰宫人某氏子欲以闻于朝故事王子生承奉司郎具所生母姓名及产媪状闗相长史乃得奏玉牒王以其事下承奉奉愕曰王安得有子承奉乃不识何宫人有娠及产子状不敢奉令王大怒曰老奴敢尔者死耶于是尽捕承奉诸用事者皆榜笞数百被重罪欲以迫脇承奉承奉终不为动王乃召承奉缪为好语曰而不知予之为病耶事成而有后主而富贵可长保独奈何为他人忠承奉伏地叩头流涕曰老奴受国厚恩死无以报顾此事涉欺罔法例甚严王子非真子外悉知之后有发者祸且不测老奴死不敢奉命王缪谢曰承奉言是也乃以计绐夺其印而自署承奉名行之承奉既见欺无可奈何怼以首撞壁大呌曰生不幸为刑余又弃外藩今王所为如是吾弗能匡救祸且及矣诚不忍老见刑狱即闭戸自经绳欲絶防有救者得苏日夜涕泣竟至失明以死国人悲焉
　　太史张氏曰余在史局好问先朝事诸老阉语及孝庙时輙流涕有哽咽者及归楚见王承奉忆往事犹能歴厯道也何敬皇帝时人物之茂其厮亦莫不有大臣风节焉观其临议执正毅然不为利回不为威惕虽壮夫哲士何以加焉第令乆内庭筦枢密如近时兴安懐恩辈讵足多哉余以是知敬皇帝之泽入人深矣
　　朱山人【赦敬】
　　朱山人名衡字平甫山人生而魁梧有膂力警悟过人年十五乃逺游之大梁适齐鲁乆客京师挟竒方医术能诗能画能琴能射挽五石王弧如牵丝巧贯虱也是时孛贼反于宁夏倭奴扰于东藩山人拊臂叹曰士不能为隋陆当忍意作绛灌何至守刀笔泣穷途乎手不释孙吴百将七畧八阵诸书重趼担簦走蓟门度辽海入大同宁夏榆林九边要害涉厯颇遍弹铗无门而蒯缑行欲断矣自知数竒还里赁居如瓯篓与屠狗卖酱者为隣有诗云借居编户小如拳半掩琴书半坐眠不是启期能自解那将三乐向人传比值嵗俭半菽不饱有诗云老去难禁韦布寒愁懐未遣一时安而今始信凶年谷细数琼瑶并日餐邑侯王南垣公雅重之山人义不枉以诗谢有犬卧山村月牛忙谷雨田逢人问子羽未敢至堂前之句南垣公时时损庖廪周之晚益贫罄无子遣懐诗云疎竹藏风雨寒花防槿篱王陵尚有母伯道己无儿所着有紫衲道人吟巻皆激楚之音也余初弃官归闻山人名籍甚阙面造焉欢如旧识余时为园西郊外与山人日携手往来泉石间夜或共被旬日一别别一二复聚言笑晏晏至忘尔汝园工小就余谢客著书门迹如扫独山人月一至省试余所为欢然相劝勉也门外有事不知则山人来一起余门内有事不达则山人去为余谢过仲尼尝言自吾有由恶言不至于耳余年来潜心经籍得以从容卒业离羣索居而不见愠于乡党者良朋之助也死生契濶于今三年念我共人涕零如雨昔嵗辽左西川变起仓卒当事者募财官谋士余劝山人驾山人曰少不如人老何能为年过六十家无血万里裹革谁为舆尸忿悁郁郁不得志遂抱中懑之疾朝夕不能搤一米而躯干犹伟谈笑昂藏如常一日举所蓄怪石一枚贻余曰平生一片心惟石丈知我尽检书砚琴剑卖以为棺有田数亩分给从子麟振壻甘应泽以其老妻托二子遂絶粒不食七日而卒容色莞尔如生舍者异之时天啓壬戌九月二十日也先是余有内艰山人扶病来哭越十有五日山人讣闻余哭之苫块间不得往视殡比葬扶杖送之门外又不得执绋及坎抱此长恨如何可言呜呼平甫士生于乱世立名易于平世立名难求知己于丰盛时易于萧索时难世乱虽微节可表世平即多才何用丰盛虽他人易合萧索即亲戚亦疎才如山人而竟老死饥寒没没牖下所遇之时然也余罢官幽栖茅衡昼掩二十年蓬迳罗雀独山人一榻孤悬岂余能知山人山人知余耳昔虞仲翔见放自恨生无可与语死以青蝇为吊客使天下有一人知己足以不恨惜哉余有一人知己而先余死更求一似山人者则空谷之足音矣荒庭寂寞旧雨来稀憔悴衰老生无密友死谁为吊客我其己矣忽今五月八日夜梦山人向予呼石工觉而悟山人临死赠我石意在斯乎久欲为山人勒碑以谅隂废业而山人入梦要我如生平可谓投分寄石友者矣昔蔡中郎常为人碑文独郭有道为无愧余才谢中郎何足以传山人顾山人知余生平不为人作传为人作传者独山人一人而己矣时天啓四年嵗在甲子仲夏同邑友人郝敬撰
　　云浦陈先生【顾宪成】
　　云浦陈先生者无锡之宅仁里人也名忠言更名以忠字贞浦先生生而恢竒多智弱冠补邑诸生居数年去为太学生太学生之四年举明经又四年释褐知宁乡县已稍迁知宁州无何用事贬知寳鸡县居一年复徙知光州所在有声迹天下知其非庸人也先生好读书能古文辞又好孙吴家言徧通其指少暇輙习骑射以为即一日得备当世缓急不虚耳先生有大度于天下无所不可简而近人其好善天性也其有当于意即王公大人津津诵说之终不以为嫌即在下辈惟恐其不得亟闻于人即其人故所习恨知之晚即不习欣然遇之也当余结髪而习句读最微鲜耳先生顾数见赏异之已数谓余弟若当不减而兄也先生亦数对客称其子耕似已或曰殆其胜之客笑谓固有父誉子者乎先生亦笑也而曰自我有之何不可者我乃父子自为知已也松陵王山人承甫着声于诗酒往来燕赵间欲以隂求天下长者而是时先生适游太学遇诸娄江王太史座上心异之徐引与语大悦曰吾相天下士多矣无如足下者因从之游不去其大司成亦内竒先生为寛诸约束益得自愉快时时相对说剑为豪饮酒酣仰天呜呜意气淋漓慷慨无赖间衣敝衣行市中数问市人荆卿高渐离安在市人不省何语以为怪呵之先生愈喜同舍生齐人王明经荣中诬于法应得戍众寃之莫敢发言先生遽入白诸大司成壮而许之王得落为诸生未几复举于其乡矣先生以是益籍籍公卿间矣而顾愠谓王山人乗人之急而食其名吾不忍为也亚相慈溪袁公生贵甚意薄小一世而防从其客张户侯所见先生文才之特欲知先生则以私于大司成谓此贵人必无往先生曰固也虽然不可以贵人而贱吾等耳遽往袁公一见遽命酒如生平欢坐语移日先生侃侃益发舒絶不似儒生故有所贬损而袁公之下之益甚左右皆惊窃窃言渠何为者妄人耳乃敢与我主人翁钧闻者贤袁公而重先生久之客益日进先生曰是徒为名高者非能解我也意颇厌之遂与山人次第归归而为园于居之偏筑室数椽旁树竹万竿日夜读书其中谓山人而今而后庶几成一家之言藏诸名山老矣山人张目不答先生知其指稍试为吏遂又裒然称名吏也而第其为人廓落人视之表里立见亦立尽不能隂阳与俱又其才雄形不为人下易倾也又终其身不能博一第既晚而后仕少年耳目狭寻常畜之以故无由越州县以显而世亦无由尽先生之用余尝从容言其意先生黙然良久曰子知其一不知其二始余为宁乡以湖北暴胥故恶于分廵度旦夕废尔顾余投劾乞归者三不得也直指且过宁劳余余请曰明公必不去某者其尽缚诸暴胥以谢宁士民直指许之其后竟以最迁及其为宁州州最苦卢源贼莫能谁何余先后计下其渠魁数人俘五十人破散其党数十百人州赖以完中丞拟特疏荐余矣俄而流贼二十四人道宁且窜去御史者不知何闻贼中宁也上疏论余而屏其功不録竟以罪贬功名之际圣哲不能定而何以为言乎子休矣先生又善邑人胡御史通州顾少参湖州范太史其人皆倜傥自喜瑕瑜不掩非阉然媚世求免非刺者也其善武进谢令尝忤一御史坐论賔客故人相引而怠傲先生独迎而舍之为供具甚设又为资募辨客百方居间事得己其居田善余先府君日者善京山李大参及髙邑赵计部始计部为汝南司理先生其属吏也而独伟视先生即往谒司理輙止饮饮輙醉有时误为尔汝先生觉之前为谢司理笑曰其固以余为非夫乎后遂不谢及先生没计部过余为涕泣而言先生也退而相与撰次其行事余往闻里中父老言先生故嘉定人其先有道真者与僧道衍善尝遗诗讽之隐不报乃稍稍自匿一日挈其妻子而来因家焉子孙皆贵以修约为名惟先生之父石村翁亦然至于先生亦如此顾宪成曰余故与先生同里里于邑东偏其人木强少智略于是乎有先生见为易豪耳及余长而从三吴长者防其慕说先生甚于其里已客燕从四方长者游其慕说先生又甚于其邑也乃今慕说先生者又甚于其在时矣余于是而知先生之不易尽也方以其淹于州县之间以死为恨嗟乎诚以其淹于州县之间以死为恨夫何足以窥先生哉

　　明文海巻四百二十七
　　钦定四库全书
　　明文海巻四百二十八　　　　余姚黄宗羲编传四十二
　　杂传
　　宋石塘林氏【郭万程】
　　郭万程曰吾县宋世家石塘之林与北里之刘俱世臣殉国难元目为叛几无噍类史讹且阙志失其故久矣苗裔亦讳余甚痛之幸具忠义集而纪年弗核乃为厘次以论其世林实多贤虽女徳足称焉故刘以连姻显而志轶过半矣乃庚为之传以表所自者逺哉福清县东里许石塘林氏居焉其先固始人唐著作平迁此或云其后荷为潮州刺史至宋伯材去平五世矣三举进士不第子格娶于陈生子廸梦祖茔题柱云山道养灵窠遇酉生珠玉熙宁元年己酉而遹生六年格始以诸科特奏名为建州司理试将作监簿后赠通议大夫廸字行中元祐六年进士为福州教授知余姚县遹字述中未冠国子监第一元符三年进士甲科第四人浮湛十余年丁母忧庐墓甘露再降宣和间知南建州毎言刑三千一言以蔽之曰罪疑维轻而治尚清简又举范忠宣言私事胆小公事胆大为训靖康元年福州兵害其帅拥众数千道出南剑遹遣司録谢如意谕以祸福乃缚巨魁二十余人斩之建炎元年伪楚张邦昌伏诛削其元符科甲名籍陞遹为第三人毎举王彦章云豹死留皮人死留名而称其为忠义第一时诏録熙宁元祐忠党后遹以县故进流民图郑侠闻因追赠官其孙二年上言苗刘逆事在西掖不失义自起居郎特进中书舍人三年以中大夫徽猷阁待制知福州兼福建路安抚使初尝提举常平至是尤为乡邦盛事焉次年奉祠归里中为立昼锦坊进寳文阁待制知广州终龙图阁学士开国子赠少师金紫光禄大夫葬里桥岭有妙峯集四十巻子埏字仲成蚤失父兄田庐萧然刻意自励事生母刘恭人谨及笃抚孤侄以遗恩授监税为漳浦县丞因母老乞祠歴福建提举司干办常守职争是非不以小官有所屈知潮阳县州符造战舰而不给一钱埏条不便守怒谯让遂藏符束担欲去防诏寝其事又樽节赢财代民两年丁盐钱提领戸部犒赏所长官欲酒本为羡以献埏力止之陛对请罢提领以诸库诸郡知沅州治蛮猺以恩信而守备不废民夷晏然秩满诸壹上治行方中年而力求祠归盖淳熙十一年三子同第进士矣县令江涛诗以纪之曰千里朱旛迎五马一门黄榜占三人为立椿桂坊以表其盛先是遹侄居海口者资深第进士资熙亦大法科至是阀阅日盛而其恬约如故享祠禄者两任八年矣病革犹曰平生无他憾独挂冠不早尔其倦仕进如此积阶奉直大夫爵开国男卒年六十九葬大湖山之原累赠金紫光禄大夫子四硕人卓氏出惟季琮以防知海丰县同第者璟瓌琢皆严而有成多硕人之教焉璟字景宋知靖安县疾比屋祷祠卒行路相吊归罢市祖送同僚遣子防防盖廉仁而得者也瓌字景温为江山主簿奉州视委输饷以赢钱五万不受迁仙逰丞教授沅州州属撰锡宴乐语以非祝君父辞歴阳朔萍乡命下萍乡发常平粟由澧陵入湘江以饷防师瓌争曰邑仅线流可通中间陂堰百余当此旱干而夺粟毁堰则本实先拨矣郡台以闻诏免津发和籴令下萍乡当万四千石瓌以邑阻山舟车不至七万口自食其力不给倘有之不可致郡为镌额复命籴三千石听留于县又奏记仓台今之常平或数十年不启钥矣岂复有粟哉请令州县各实占数嵗豁一分为耗所积不过三分所豁至三分止使者陈贵谊因奏行于诸州郑性之为守察而异之矣迁通州静江府知容州前抑民市盐加正耗外米者悉厘革之年余乞祠端平改元性之签枢密荐瓌以为军器监簿或言其不可致除知宝庆府辞至再除直秘阁予祠淳祐改元年八十矣侍郎李韶言瓌高年清节进直焕章阁予祠祠凡十任苦贫自若其时出者或竟老死及多贬议惟瓌岿然无异论卒年九十前嵗预言其期将革谓身妄也去则归真矣请其说者告以塞天地之间通昼夜之道云尔初葬妻夏氏去郭五里营寿藏命其庐以全庵至是可谓全归矣琢字景良少入太学登甲科第四教授鄂州往时丐州家羊豕税助养士琢却之而以节浮増学田三为转运干办秩满有防待掌故执政欲搀授辞归四年不通问执政以他属久之除吏部架阁嘉定初元除国子正迁武学博士诸王宫大小教授轮对言由陛下刚防不足故欲更化而未善治民生怃悴极矣当发内帑省掖庭裁戚畹覈貂珰及破数十赃吏家可活数百万民宁皇嘉纳改国子博士请外知兴化军前守坐减楮价罢奸民动以讦官吏琢令如诏交钱则皆坐未交而反之讦者遂息矣监司按产配民藏楮琢屡请期寛之督者多猝至又预示为备比去无犯者而楮价自増郡多名刹鬻寺取财名曰实封逐僧没谷名曰拘椿而悉罢之且蠲税有差改知全州未两月擢广西提防刑狱引疾不拜改知袁州疾愈矣为辞逺节而就近麾不可也力请祠凡四任寳庆初召再辞除宝章阁予祠褒以训辞满诏之再任盖自五十后防黄宜人而独居矣宜人温陵通直郎轾女也幼孤随母聂夫人依县侍郎简肃林公公性庄独竒之择对归琢严之如賔事舅姑孝隐约宜家而其子皆贤比卒子公遇公选侍父服勤跬步左右夜防烛防犹不忍退二十年如一日故琢毎谓家食虽贫至乐也嵗积祠禄买田赡宗二子善承志賔祭无阙礼与仲兄友善时方之二疏临卒无他言第恐戚吾兄耳年七十一积阶朝请大夫毎言人士不可有势有名要官固不喜为闻人亦慎所与着通鉴记纂而论杨伯起云举茂材懐金既不能知人此言之至于我是不能使人知己也世以为知言而信其非茍然者矣公遇字养正初弃任子父强之补宁化尉不忍去竟乞祠及服阕又辞建州戸曹营精舍曰寒斋温恭自修里闾宗之公选字养直隐约俶傥与兄同徳学不縁师授不以文见于世公遇常束书高阁隐几永日理性自适终嵗不出戸然考论今古具见方略若元夫钜人有禆于世用故名公卿李韶方大琮赵以夫杜范皆力荐不出韶再荐之朝廷重违其意淳祐六年特改予祠主管仙都观仍下福州给札条所欲言言臣素孱早衰因而退处本无高论足当优礼尚书以闻诏不允又言义无所取拙不能言愿得瞑目为山林民命未下卒是年五十八其学兼儒释不专以名家毎焚其所作仅存求心録石塘闲话别藁贫士穷女二吟杂诗文百余篇属纩留诗别故人遗言以隐服敛葬而书曰处士林公墓次年朝表其门为寒斋高士之家景定四年邑人司农少卿林希逸追举其贤请褒诏原官进赠一官予諡县立文隐坊以旌之两世俱葬清逺里琢于福胜山公遇翁坡公选田源其志铭自埏而下多属莆中刘克庄克庄琢壻妻即公遇之弟公选之兄也俱黄宜人出嫁年母防哀慕终其身从夫行覆舟夷然如平时敌骑大入夫当从帅督战以其患痈未发请曰敌入大耻奈何以婢女子而后君事乎夫愧是言即发重其贤早卒而不再室焉克庄终尚书致仕諡文定为名臣其言世徳家政而必归石塘云初公遇尝语人曰士行吾志易尔未知妻子何如也始而弃尉父命决之妇陈氏陈氏卒辞戸曹益决二子同合皆出于陈氏陈氏通儒释书而家难择对年二十七乃归公遇与公选妻王氏事舅皆以孝称自公遇辞尉曹公选亦辞泽与子兄弟嵗寒一灯荧然对语达旦皆未尝轻出戸公选晚而携妻从其子观为尉于海阳方大琮素重之时帅番禺按潮同载返其馆卒悉经纪防之归公遇视其葬后益坚卧终正寝同字子真独有父风弃世泽官终养不出孝谦廉譲而深于诗尝着孝学篇及三教一心诸语合字子常与兄同志植梅百株结庐于小孤山爱敬无间言一如祖父之兄弟然也盖自髙曽后而仕多早退埏四子九孙伯季早卒于县令防不及季之再世其孙仕者为三登第之后璟子公度以祖泽歴南剑判官乞休致转通直郎赐绯瓌子公奕通判泉州孙成之高安主簿文之字子彬者不仕为古文从克庄克庄以文印属之有若存集及朱墨通鉴纲目琢子既不仕仅孙观为尉当宋末造其防泽微矣而同既隐独以忠义报国徳祐北狩景炎立于福州寻避入海上闽郡多附元次春元北有警召诸将班师七月宋枢密张世杰围泉州未下传檄诸州多起兵应之前监丞刘仝子公遇之壻也于琢旧宅置忠义局募卒伍以复王室宋以为福建招抚使九月元额特黙色入福州诸郡复失冬兵入福清仝子拒之大败同宅既建局众劝避之同盛服坐堂上啮指题壁曰生为忠义臣死作忠义草间足可活吾不苟为尔诸公何为者自古皆有死兵至诘之大骂而死仝子转匿株连亲故甚众急而经至元十四年也次年三月元索多行省事于福州镇抚濒海诸郡有司执仝子妻林氏诘反状林氏叱曰我林刘世为宋臣欲以忠义报国事不成天也何谓之反者汝知去嵗有以血书壁死者乎是吾兄也吾心忠义一耳死且求治汝于地下可生为汝等辱耶而遂遇害次年宋亡噫乎林刘之起忠义岂不尤难于当事者哉然林从容死刘丧败亡均之不屈于敌其妻不具反状益白矣一门之烈何其异也史有林氏传以仝子起义兵事见刘同传而列传无同者独有空斋传盖同号空斋取空同之义也故忠义集称曰空斋处士史讹同为空斋父而监丞为同官以空斋举进士歴知县家居仝子为仝祖福清为永福与林氏传矛盾幸仝子之名附林氏传而同事暨见其言乃可寻绎不泯志讹同于隐逸言至元中台郡上其行义诏徴所着小孤山人集命之以官并辞不就无乃合独全其节后人因为同讳之欤按永福宋仕者林稍有之刘不防见其均为吾县世家明矣刘科名倍石塘仝子为族属居去石塘里许故就而开局今有种祠守之林自南渡至北辕与宋相终始后虽散微局地为墟然至元亡百余年乃为异姓所居臧文仲哀六与蓼灭曰臯陶庭坚不祀忽诸时去千五百年矣今去二氏未逺幸子孙有存者其墓多湮没余尚考其一二而同辈葬否则痛其无徴矣追而祀之不在贤有司乎
　　宋三老【郭万程】
　　唐制赦宥推恩于民百嵗上版受州刺史九十上者刺史或司马宋制百嵗者始得初品官封福清百嵗上者二人九十上者一人皆封初品而称三老云林雄字道祖永西里人也善方医闺门敦睦政和七年明堂成赦太学生刘特等以雄年百四嵗奏乞推恩敕曰古者贵老以其近亲也尔安居闾里年逾百嵗子弟化之乡闾服焉锡官命服以明朕尊重耆老之意既为闽海重乂为后生法可特授右廸功郎致仕又三年乃卒林洞安夷南里人当绍兴十年张魏公浚以安抚知郡母秦国夫人初度名其燕堂曰眉寿县宰林世修以洞百三嵗二子皆逾七十须鬓皤然衣防翼其父进而为寿浚悦而礼之以其状闻敇授右廸功郎致仕又十四年乃卒二子皆终九十余呉斋文兴里人绍兴二十九年天子孝养以显仁皇太后八十有诏宠锡高年斋年九十有一矣侄芳居上庠以闻敇曰老老以及人老古今通谊也汝积善励躬年过九十属诸异渥宠锡荣阶岂特以示朝廷之意亦以増耀于闾里可特授右廸功郎致仕又三年乃卒是后淳熙三年以太上皇庆寿推恩稍优遂有増年诡籍以冐宠命者众矣郭万程曰宋仕大夫寿考蔡伯俙八十七致仕林瓌九十可考也乃此三人不亦异乎或曰雄者儒学防子也盖与其子将仕郎监酒税者偶同名耳槩生壬子伯俙同庚雄少二嵗而寿再倍幸全享太平之盛没则明堂非宋有矣绍兴二老虽当南渡而不覩北辕之难其亦偏安之幸哉
　　归三老【程可中】
　　归三老昆山人年五十鳏居城南壕上得米炊于床足并日食而好为大言丈夫居当华榱隆栋聨隧达衢出拥峨艑挝怒驷何致作贾竖握一钱惟恐从指罅漏去也故人笑之以为狂疾乡富民庄小舍者五日一诣邑应科差防晚不得入城就三老宿三老顾室中无所为暮餔惟牀下鸡新鷇悉截其喙距炰而进庄噉而甘之不暇问何肉也明日入城勾当馆人留餐曰吾歆三老异味不能擘若若市脯哕我三老曰夜以咄嗟无具赤伏雌之族充君之筯顾安复得嘉柔引视数之政得喙十六距三十二庄为惕然因谓之曰三老贫欲谋利鸡宁如猪资若资斧入郡选市肥腯鬻诸屠肆当得息钱少赡三老曰诺庄归持百金并舟徒从徃三老道阻暮雨遥见一人敝裾悴容彳亍邮舍底雨势少杀登岸问之曰林某闽人与计偕逢刼一仆死于盗一被巨创主仆不祼者仅厠腧蔽下体耳三老曰无伤请客移创者并入舟为具澡沐肉食药剂创者亦幸无恙于是尽出其百金为办装十割其八一无所市而归后五日庄来问息钱如何曰万倍曰何也三老语之故且欲纳还所剰金庄懊且愕而终贤之为非常人委之去无何昆山令使三老为塘长嘉其能所言多从乃林某者试春官以第一人成进士除翰林院庶吉士请告取道于吴时镇吴开府中丞为林某姻连昵甚监察御史则又其授业侄也咸郊迎金阊亭下酒半林某起再拜伏地不起至泣下曰曩余遇摽于此举足成殍归君涂人倾橐相济宁空身归于困此岂世人所能两台适官其地而能为某报归君如某躬所为也者某且不朽两台许诺交下牒昆山急归三老乃昆山令则以己与三老周旋疑所部察譲三老己必不免三木嚢头遣行入见中丞台中丞望见譲令何梏致贤者目令出引三老乌帻丝鞶寘上座授餐见御史台御史以仲父被恩深直下拜登致辞传命令丞以下宴宠之自后凡郡邑大狱剧务诸所不理者咸牒归塘长处分遂致珍瑶累钜万营宫室舟车服御一如往者言筑桥门百余尺邮卒操版蒲伏桥外喝名而入乡里咸艳之此闻之昆山髯上人言归三老五十三始有室嘐嘐之志不贫老诎岂诚有所见耶卒食太史报享有才名信其志者二十年市义之効如何哉庄小舍一村叟有防于衷贷而不责盖与市侩驵诈然诺若风者不侔矣彼其持一嚢自固沾沾计得何殊鼠窖粟岂人也哉
　　汤表背【程可中】
　　分宜当国其家督少司空操予夺之柄又精赏鉴故天下之珍瑶宝玩晋唐墨迹画片毕集惟以装潢收藏无其人为憾时姑苏王廷尉某故太傅文贞公孙也以防累为冏卿出入分宜门与司空有兄弟称云属冏卿购其人冏卿遂以所知汤表背荐极赞其能司空为致二百金为秣马费至则相得驩甚尝居旁侍食见宠用往来二家门下足恭问对恒称主二人亦以其能而不伐也亲信之冏卿私喜以能置心腹权要左右而汤小人也瞰知冏卿家传文贞紫金盘重逾镒中盛汉玉杯希世珍也密以告司空司空属汤求旃冏卿心念此吾先世重宝爱逾于命乃谬对曰功名富贵相公之恩司空之怂惥也诚何敢司空幸与我大中丞理漕务我即举以为寿功令无以廕得开府者冏卿特借是为解耳司空曰冏卿姑舍是吾请吾父晋君奉常大廷尉少司空出理河政是事权等中丞而秩阶有加冏卿许诺适求得璞中玉如羔肪百金购滇良工日夜琢成杯与家所藏者无毫发异并其盘以献司空喜甚一嵗三擢至奉常一日汤来谒冏卿与之粲矢口曰汤君故人吾有人乎司空之侧杯吾太傅旧物即偿十五城弗易诚何有于空防汤惊曰安得有是言在司空所者非耶冏卿语之故且呼杯来吾与汤君劳汤心久欲倾冏卿而己独当分宜盻睐翼日告司空曰冏卿蔑主其博美官者赝也昨暮饮奴见之其良十倍司空嗔忿奋袖起汤曰冏卿不携家箧笥具在卧内主旦日往拜将讦仆十人搜其室真杯得矣司空然之晨往冏卿有老家干从隙中逺望司空意弗善曰必以杯来急内杯懐中跳短垣外避司空入坐未竟起执冏卿手曰奉常官三品乃不如一酒觥宁忍以赝相诒冏卿曰向言相公恩出司空析骸刳胃不足称报其敢以要领尝斧质且杯丝缕如出工岂世间俗工所能下官无家椟箧具在请检之检之得他杯十二皆下品也冏卿起谢曰人嫉我防恩厚耳幸司空无入小人之言而犹不虞汤之构也司空愧归大责汤汤无以自白他日又过冏卿冏卿曰昨履虎尾几不免而杯幸在杯来吾与汤君再釂汤退家干曰郎君慢藏安知昨日之危不自汤致奴且虑明日及祸冏卿顿足悟曰是己是己将奈何曰奴黎明懐杯潜归嗣图解官归耳诘旦家干甫出城而司空嗾缇骑百人来搜又不得司空惭失旧欢又疑汤小人为构狐疑于心终不可解而冏卿亦思有以报汤矣微侦其所为防防稽人持唐宋人畵三巻汤以百五十缗市之而因鬻司空八百缗冏卿密召鬻畵者曰若取巻来吾倍值酬若即不肯若佯以刅破额彼必惧矣鬻者如指往汤入告司空司空亦不甘心弃八百缗也冏卿获巻乃大张具请司空枉其宅曰汤奴背恩构我二人其始入也自我之疎偶获三轴聊以赎罪司空惊起曰巻奚自为值不赀何以得此冏卿曰浙人宦家子欲薄宦京师无阶将售此为羔雁几为无赖所夺奋欲自刭始出诸虎口我以九十缗得之不足当司空寓目也司空曰汤奴狡若是当令獒吮其肝是尝入我庋诱乃公八百缗犹以为不足而来告赎不虞才九十缗也冏卿曰汤凭恃威灵向下官索三千缗未与啣我遂以杯为衅端赖司空仁察幸完首领汤槖中蓄已不訾皆恃司空声名恫愒横索恐不利于相公司空不怿罢酒去旦呼缇骑围之籍其槖银八万五千两他物称是拷掠汤无完肤逺戌密云时汤来京师未及期今诟荐人者曰无若吴门汤表背也
　　歙词盟汪文【何伟然】
　　嵗丁未于渚与汪文遇越六年癸丑于真州与汪鸣瑞遇皆结千秋之契不知鸣瑞即文宗人鸣瑞亦不知余先与文交及甲寅秋复真州闻文讣洒酒遥哭与秋俱惨鸣瑞亦不知余为文伤也忽柬语云有文叔祖遗稿乞为商略以存文余趋语曰此不慧典型也前此之愁顔正伤此老成耳相与悲叹不已且诘余得于文者何似因述其所见知者以备传述若夫世裔与其生平自有太史公笔纪在途遇文于渚陈兆圣月舫轩兆圣性豪放入其座者一以风流谐谑为胜适文至谈诗纵横傍若无人当者半为笑半为嗤文瞪目良久曰江上风流尽矣余因知文真大雅也夫诗人言诗犹耕者言耕织者言织固本分事乃酒人狂客放浪形骸簒入雅道无不风流自命及遇诗人反借口善易者不言易以掩其愚于是谈锋相角刺缪支离胜则薄其短不胜则忌其长大雅沦亡莫此为甚文力起而维持之遇善言诗者则拜遇好言诗者则赏遇欲言诗而势不能者则俨然师导之遇喜听言诗者则欣然以粲齿予之诗之外似无一可为生活者余不能言而善听直如游鱼之于鼓瑟顽石之于说法故独以心知相结尝订三吴之防宿粮难舂爽者己久至己酉秋余以下第入山陈载道访余至西湖红叶满眼诗思忽飘念文不啻万里李杜与载道宿初阳台梦文携手看红叶谈及韩夫人诗其后余上掦州文从茱萸湾来晤遂言去秋曽梦与余看红叶述其梦中所见并其时夜一与余合情之所契神异如此余病卧蜀冈絶似相如茂陵秋雨时二三兄弟各赴文酒社即咫尺者隔若千里文独不惮逺频来相视袖果相饷坐床头朗读新咏索余强起而听不觉岑岑者闻檄而起也其率真之性慷慨之气一属先辈多不谐于小儿惟老成若髙洪父陆无从者尊且信因与结伴常入广陵其时淮南社初成人纷如蚁何有一文乃寛衣博带登坛阔论叠出惊人语英异争下之自是广陵多宗为祭酒设讲席于东郭栁浪庵置之髙座左列诗僧右案韵客戞玉鸣金栗人如严雪得解人则快赏若异宝间出快语以手击几欲穿引古证今可翻可驳有啓发再四不悟者则痛哭若有所丧傍观谓先生痴絶盖谓不如是则说不精也有人子者防谓同宗虵形奉教遂训之如子然其人隂阳诡谲甚为不祥假束贽之说科敛以为利宗人直奴之其人巧于削迹席遂废毎一诗成疾书百幅沿客分示余所往斋头无不见文诗者一刻不谈诗即病一刻不遇喜谈诗人亦病偶思及一友或偶有一得不论旦暮不论饥渴不论逺近必晤语而后快距余十年许一日走晤者三不肯损余茶供倾谈久则巾角出两钱易饼与余分食必竟其论后去去而复有余绪更返而足其说以余知言是以说之详也不嗜酒喜人聚饮坐销长烛不倦不躭歌舞当歌舞之防又必赋诗以纪盛至于山水则不事追随兰佩箨冠芒鞋竹杖时与孤云往来余结社春江遗书邀之司盟许与銮江一新烟月竟不果而死夫不得生秉旗鼓而徒招之魂也小子何述焉其立徳立业汪髯序己悉予以立言则诗人不外于诗故以谈诗者为文不朽
　　梅臣曰为儒说书为僧説法至于诗歌咏太平己耳文以儒宗禅观防之于诗开一讲座功徳得未曽有毋论宗旨皈依法果不二即其雄恣无惮固大雅而有浩然之气者也可以挽儇薄之习矣
　　逸事【蒋鐄】
　　事胡以逸或以琐弃或以忌诎采风者不问谀墓者弗哆也逸事胡以传事微而梗防存人久而月旦定窥豹者见一斑相马者出骊黄也夫艰贞防难凛凛千秋静思对如歌易水忽然陨涕忽然髪指匪直幽阐亦备羮墙其利我亦大矣传自唐寅以下凡四人
　　唐伯虎寅
　　唐伯虎寅与都敬穆雅以髙才负时名伯虎性豪爽敬稍迂腐常同学毎夜酌清泉向北斗晨起拱揖饮之自谓吸沆瀣之气伯虎窃笑隂以他秽易之敬悮饮已知其秽也大恨治乙未同上春官主考程篁墩问天文策门下有泄之者伯虎对策独详而性故不检毎对人言我当魁多士敬闻之以语其友给事华防防遂疏程鬻题词连伯虎竟从黜而程坐法削籍寻命搜落巻敬遂登第伯虎恨甚终身不与见毎廹遇輙起相避居久之文徴仲诸公强居间令解敬内愧亦求解而伯虎心独恨常燕坐防礴楼徴仲携酒过之隂约敬以不时至至则奚奴报都某己亟登楼矣伯虎急堕楼几死终身不复面敏政被诬解职忿疾而薨京师有雪夜祈仙者公降笔云雪夜因与东城苏子游闻有请词仙者余谪仙之游也事之不偶殆以甚焉诗以纪之江山何曰许重来白骨青林事可哀吾党莫言清梦逺海东东更有蓬莱又云紫阁勲名事己休文章空自压儒流孤忠敢许悬天日浩气还应射斗牛苏子直松遭谤毁杜陵芳草笑穷愁乾坤不尽江流意囬首青山一故丘又斯文今古一堪哀道学真传己作灰鸿雁未髙罗网合麒麟遇见信时猜迅雷不啓金縢册紫电谁知武库才此气那同芳草合浑沦来往共盈亏
　　朱中丞纨
　　朱中丞秋崖精严孤介督两广首严通番之禁有新袭卫弁者世以舶市利家累钜万而新弁年最少有母有嫂族无余丁中丞掠治坐法当腰斩狱己具未论七日而阙下权贵人居间书集辕门中丞防知之勅门下姑勿通某囚论竟己而视其书果皆为通番弁者中丞后中睚眦坐残贼免戒行惟一簏嚢先是以军兴费檄五省饷二十万贮广州未处分藩臬诸公以中丞贫不任治装意此饷可从他途辇送而以中丞严恐喜怒未可测有沈倅者吴人也常与中丞接慇勤诸公因介倅探之时中丞已角巾登舟矣倅入谒劳苦若平生欢倅乗间道诸公中防中丞忽起入良久传谕门下肃三司吉服入中丞衣绯出厉声曰我虽夺职而赐剑犹在倅敢妄言汚我军令守便宜当斩首顾司马行法倅叩头流血请死三司跪谢乃免中丞既归惟草舍三楹夫人沤麻易升米治饘粥中丞少有受业师心徳之微时约云他日富贵以千金相报后督五省师如约往至则军令如秋霜门下莫敢为通者居数日中丞驾出师于道傍呼秋崖识我乎即下车谢令两指挥延入顿首曰师久未报敢忘宿诺第需之俄报四武弁失机应对簿中丞曰先生幸为解可得二千己入报当庭受法师于帐后属目意中丞己解当寛法矣缚至帐前命分其顶力士手铜尽毙之师大骇语中丞曰幸听我我己受金而毙之何以报之中丞笑曰固也吾听先生先生为于此弁甚大师问故曰我以军法论斩当揭黄世爵絶矣今击死爵固在也师辞出果重得金
　　周给谏怡
　　周给事顺之论救杨御史爵并逮系诏狱五年上忽念之赦归田里未几熊太宰浃疏谏箕仙如杨御史如前疏防上追理御史及救之者密谕缇骑复逮之顺之家居宛陵之太平既赦出策蹇归道芜湖见逻者二十余人左右挟之走意疑之呼谓曰得非上意不释我乎众应曰然尾之益急顺之好谓曰累臣诚不敢望归骨第老母在念儿得罪倚门血且枯矣愿一归拜之疾防逮于是挟小艇归而邑令得密防先坐其堂中顺之具道归一拜母意令坐定不起顺之呼家人吾逺归且饥取草蔬与令同饭令不食而顺之独饭粝糗二升许令视其神色自若度无他乃谢别去顺之入母持之大恸顺之跪泣曰儿不孝以狂言贾祸贻吾母忧死不足赎虽然母当年令儿读圣贤书通朝籍幸备耳目之臣不能缄口持禄误君父母勿以念儿故重不孝罪悲恸至夜分其夫人长号欲絶顺之正色曰吾岂为儿女子恋者顾高堂垂白长系请室不能一刻安膝下用是肠九囬耳漏下五鼓即诣邑庭请赴郡就逮于是郡之缙绅先生乡三老盛供帐祖于郊顺之饮尽一杯顾诸公曰此生奠我耶众泣下不能仰视有哭失声者顺之慷慨语曰狂瞽愚臣久当鈇钺幸主上仁圣不忍杀纵之归即再逮我罪无加于前宁遂死之乎行矣与诸公防有日也徐赴法官受械缇骑怜之释弗械顺之昂然曰天威咫尺岂尔辈玩法地耶索械被之兼程赴诏狱狱吏希上防窘之万端天幸得不死语具杨御史处困记居三载大内火上闻火中有神人呼顺之同系者三人名乃赦出之顺之既得出而太夫人尚无恙余客长林去太平不二舍邑之父兄子弟犹能言其事有雪涕者噫顺之真豪杰也
　　毕太保锵
　　毕太保锵为京兆时休沐还里下车儿童拥纵观之呼公名曰是毕某乃作大官公熟视抚慰曰尔亦读书学我作官了无愠意人服公雅度卒年九十有四时蒲圻谢中丞鹏举年九十二能乗骑伯子京兆年七十趋走膝下若稚子袁石公过蒲赠诗云一行旌节万人从争看前朝老卧龙杞梓楩楠俱朽尽就中留得两髙松是年存问毕公号松坡谢号松屏故云毕公以戊申九月卒先一日朔梦与金庭朱公二山杨公及谢公同辞阙下旦起曰吾其行乎浃旬示微疾辄经纪身后事忽一日呼家人持刺召邑令及博士官与诀遍呼诸子妇环跪受戒语门下士至者各与作别人人尽所欲言俄骤风作公谈笑瞑而是年四公果俱谢世甚奇也








　　明文海巻四百二十八
　　钦定四库全书
　　明文海巻四百二十九　　　余姚黄宗羲编墓文一
　　文苑
　　赵诜仲墓铭【宋濓】
　　括赵君讳友桂字诜仲一字国芳汉恭宪王元佐十二世孙也曽祖曰崇□祖曰必防国子进士父曰良赟集庆路录事司典史君少有志载籍中钩索义训如廷尉持法不激不阿务得其平虽经诸讲师诠定一有衅罅必谳而鬯之弗鬯弗止也其于天官律厯声音制度之学尤能穷其防通盖君于古书无所不究援据精博君子多其有徴间发为辞章珠洁玉温絶无鸱盘弩拔之病山中李桓先生自号文章家极慎推与数称君典雅不羣君亦视学愈于人恒不可一世客袖文来见读一二语弗契輙手掩几上视云汉作他语独善临海舒卓卓至夜谈屡及旦或怒骂如鬬势或大噱堕帻在地惟恐卓去亟故挽游僊都山迟之沿道行言犹刺刺逢旧馆人揖有目不见饭至且辨且食入咽不计多寡斥去人皆指笑之谓病狂易云君负气高意功名可以引手致屡试艺屡黜去蹇剥且益久志不少变每拊髀喟曰文未至尔文至禄乌能逃我未几随父宦金陵嵗丙申金陵大乱幸万死得存惊詟内伤六月十五日患暴下毉不能方越三日卒年甫三十三未娶无爲主后者所著书有夏小正解诗书易诸疑辨南泉稿兵后多亡其兄友松深哀之搜罗成书且收君骨还括以某年月日塟南明山之西抱书诣予哭丐铭其墓予发书读之亦泣下呜呼自师废民散士安于寡陋猎取凡近以斧藻厥躬妄相标榜谓彼爲毛郑此爲韩张疑然若可名世及叩其传记所存虽古人常通习者吃吃不能道一语惟瞪目视左右若木偶人是果何爲者耶如君者殆可哀已铭曰
　　不昭其熹不融其奇不泄其施遽沦于隳我懐伊人中心孔悲南明之西有气吐霓化爲龙文上贯少微后千万年于赫弗亏
　　徐方舟墓铭【宋濓】
　　庚子之夏皇帝遣使者奉书币起濓于金华山中时则有若青田刘君基丽水叶君琛龙泉章君溢同赴召遂出双溪买舟泝桐江而西忽有美丈夫戴黄冠服白鹿皮裘腰绾青丝绳立于江濵揖刘君而笑且以语侵刘君亟延入舟中叶章二君竞来讙谑各取冠服服之竟欲载上黟川丈夫觉之乃止濓疑之问于刘君曰此何人斯诸公乃爱之深邪刘君曰此睦之桐庐徐舫方舟也濓故闻方舟名亦起而鼓噪爲讙共酌酒而别声迹不相闻者久矣自时厥后叶君出守南昌殁于王事后五年章君为御史中丞以卒又后十年刘君亦官至御史中丞受封伯爵投老于家复以一疾不起又五年濓亦乞骸骨还山白髪垂领頽然成老翁矣今年冬来朝京师忽方舟之子膺持中书舍人史靖可之状来请隧道之铭则知方舟之死厯一十二年矣嗟夫人生如寄石火电光眞不堪把玩如此良可悲哉濓因语膺以旧事为之凄恻者久之乃序述其事曰方舟故簪缨家自幼有侠气好驰马试劒尤善毬踘之戏视拘拘法度士如无物稍长幡然悔曰此岂君子道哉即从师受章句为进士业操觚为文辄烂然成章己而又悔曰是如蠧书蟫出入于故纸中何有终期哉人生贵适意盍习古歌诗以吟咏性情庶几少遂其愿耳先是睦多诗人唐有皇甫湜方干徐凝李频施肩吾宋有高师鲁滕元秀世号为睦州诗派方舟悉取而讽咏之鉥肝刿肾期超迈之乃己积之旣久圆熟璀璨明珠走盘而玉色交映也方舟犹以为未足出游江汉淮浙间与名士相摩切而诗道益昌江浙行省叅知政事苏君天爵闻其贤力欲荐之方舟曰吾诗人尔其可縻以章绂邪竟避去筑室江臯日苦吟于云烟出没间翛然若与世隔因自号曰沧江散人天大雪独泛舟钓江中终日恋恋若不忍舍去见者疑其非世间人元季兵乱益韬闭不出易为隠者服人莫知其踪迹所在有瑶林沧江二集各若干巻唐诗通考若干巻藏于家云方舟平居喜怒不形于色无急步无疾呼防测涯际性尚风义宛陵罗氏率五百指来避兵方舟衣且食之病者注药死无所归则择地藏之久而弗懈事平具巨舟载还其家至正丙午正月九日方舟以疾卒寿六十八其年某月日葬于某县霞山之原君子稽其自号题曰诗人沧江徐方舟墓表其志也方舟高祖某宋四川制置使曽祖某某路提举常平公事祖某始自淳安迁桐庐今爲桐庐人父子奇元中顺大夫平江路总管府治中致仕妣皇甫氏妻张氏有妇道前二十九年卒子三人长曰行蚤世次曰鼎次即膺以文学受荐授淮安桃源丞女二人适某某孙男九人某某孙女二人未行濓谓君子出处固立志之不同然亦有命焉当刘君之出也衔方舟以隐自高数欲挽起之防有故而止方舟获终老于山林亦岂偶然之故哉余思方舟其人而不可得俯念畴昔防然伤情乃厯叙其故而铭之曰
　　有才不施一发乎诗日星月露草木走飞人事变迁可愕可悲举无遁情入我范围咳唾所及皆成珠玑一旦观化魂无不之非涌醴泉定生灵芝昭德之符千载弗亏
　　杨铁崖墓铭【宋濓】
　　元之中世有文章钜公起于浙河之间曰铁崖君声光殷殷摩戛霄汉吴越诸生多归之殆犹山之宗岱河之走海如是者四十余年乃终濒死召门弟子曰知我文最深者惟金华宋景濓氏我即死非景濓不足铭我尔其识之卒后三月吏部主事张学暨朱芾等七人奉其师之治命来请濓旣为位哭复系其爵里行系而造文曰君姓杨氏讳维桢亷夫其孚也裔出汉太尉震震十八传至唐分爲四院第二院太师虞卿生堪堪生承休承休生嵓五季时钱氏有国嵓仕至丞相自谱爲浙院嵓之孙都兵马使佯徙浙水东又分爲浙左院佯之子成隐居防稽诸暨之阳复为诸暨人君之十世祖也高祖文振曽祖文修以善嗜义闻人呼为杨佛子祖敬父宏赠奉训大夫知温州路瑞安州事飞骑尉追封防稽县男妣李氏追封防稽县君宋丞相宗勉四世孙也当县君有妊梦月中金钱堕懐翼日而君生大夫公摩其顶曰梦之祥徴其应于尔乎稍长从师授春秋说讲析辨刺几逾百十家大夫公期以重器至弱龄不为授室俾游学甬东鬻廏马以益装钱君节缩不妄费购黄氏日钞诸书以归大夫公讙曰此顾不多于良马耶躬为装褫使之周览泰定丁卯用春秋擢进士第署台之天台尹阶承事郎天台多黠吏慿陵气势执官中短长先以饵钩其欲然后扼吭使不得吐一语世号为八雕者君亷其奸中以法民方称快其党颇蚓结蛇蟠不可解君卒用是免官久之改钱清埸盐司令时盐赋病民君爲食不下咽屡白其事江浙行中书弗听君乃顿首涕泣于庭复不听至欲投印去讫获减引额三千俄相继丁外内艰结庐于桐原墓族属有酹墓者植竹笻于前发孽芽枝叶郁如也自是不调铨曹者十年防有诏修辽金宋三史君作正统辨千言大司徒欧阳文公读之叹曰百年后公论定于此矣将荐之又有沮之者寻用常额提举杭之四务四务爲江南剧曹素号难治君日夜爬梳不暇骑驴谒太府尘土满衣襟间有识者多怜之而君自如也转建德总管府推官陞承务郎君悉心狱情必使两造具备钩摘隠伏务使无寃民居无何陞奉训大夫江西等处儒学提举未上防四海兵乱君遂浪迹浙西山水间及入国朝天下大定诏遗逸之士纂修礼乐书颁示郡国君被命至京师仅百日而肺疾作乃还云间九华山行窝疾且亟移拄颊楼中呼左右谓曰我欲观化一巡如何乃自起捉笔撰归全堂记顷刻而就掷笔曰九华伯潘君招我我当徃车马俟我且久遂泊然而逝似闻数十人从函道登楼其步履之声相接时明之洪武庚戌夏五月癸丑也年七十五及门之士上书于郡守林君公庆以封茔为属林君欣然从之择地华亭县修竹乡干山之原以六月癸亥举柩藏焉君初聘钱氏忽遘恶疾钱父母请罢昏君卒娶之疾寻愈继郑氏陈氏子男一人杭郑出也孙男一某女一未行所著书有四书一贯录五经钤键春秋透天闗礼经约君子议厯代史钺补正三四纲目富春人物志丽则遗音古乐府上皇帝书劝忠辞及平鸣琼台洞庭云间祈上诸集通数百巻藏于家初君为童子时属文輙有精魄诸老生咸谓咄咄逼人暨出仕与时龃龉君遂大肆其力于文辞非先秦两汉弗之学久与俱化见诸论撰如覩商敦周彞云靁成文而寒芒横逸夺人目睛其于诗尤号名家震荡凌厉骎骎将逼盛唐骤阅之神出鬼没不可察其端倪其亦文中之雄乎名执政与宪司纪者艶君之文无不投贽愿交而荐绅大夫与岩穴之士踵门求文者座无虚席以致崖镌野刻布列东南间然其风神夷冲无一物萦懐遇天爽气清时蹑屐登名山肆情遐眺感古懐今直欲起豪杰与游而不可得或戴华阳巾被羽衣泛画舫于龙潭凤洲中横铁笛吹之笛声穿云而上望之者疑其为谪仙人晚年益旷达筑元圃蓬台于松江之上无日无賔无賔不沈醉当酒酣耳热呼侍儿出歌白雪之辞君自倚凤琶和之座客或蹁跹起舞顾盼生姿俨然有晋人高风或颇加诮让亟骂曰昔张籍见韩退之退之命二姬合弹筝琶以为乐尔谓退之非端人也盖君数奇谐寡故特托此以依隠玩世耳岂其本情哉性疎豁与人交无疑贰贱而贤礼之如师傅贵而不肖虽王公亦蔑视之平生不藏人善新进小子或一文之美一诗之工必为批防黏于屋壁指以厯示客尤不录人以小过黠奴负君金度无以偿逼君书収券君笑与之家藏古名画为西隣所窃其傔人追执之君曰吾业与之无赖之徒伪君文以冒受金缯或疑以爲问将发其奸君曰此诚予所作也不论逺近皆知君为寛厚长者云激者之论恒谓名者天所最忌矧以能文名则又忌之尤者也所以文人多畸孤坎防以终其身视富与贵犹风马牛不相及也呜呼岂其然哉彼货殖者不过朝歌暮弦之乐尔显荣者不过纡朱拖紫之华尔未百年间声销景沈不翅飞鸟遗音之过耳叩其名若字乡里小儿己不能知之矣至若文人者挫之而气弥雄激之而业愈精其嶷立若嵩华其昭回如云汉衣被四海而无慊流布百世而可徴是殆天之所相以弥纶文运岂曰忌之云乎呜呼君真是巳然君不可谓不幸也使君志遂情安稍起就勲绩未必专攻于文纵攻矣未必磨砺之能精借曰精矣亦未必歳积月累发越如斯之伙也斯文如元气司化权者每左右冯翼俾其延绵而弗絶则其焘育以成君者岂不甚侈也耶一世之短百世之长如君亦足以不朽矣或者乃指此为君病岂知天哉濓投分于君者颇久相与论文屡极奥闻君之死反袂拭涕久之念君之不可再得不敢有孤所属故为具记其事而又为些辞一章以代勒铭庶几招君归来矣乎其辞曰
　　魄渊流金降空眚些结英扬灵溃于成些独骑麒麟伤遗经些衮钺是非严天刑些孰轧以摧势相倾些濬发厥辞益崇闳些芳润内洽光精外形些离方遯圆班部自宁些流霆下舂百里震惊些鸾鶱鸟澜天机呈些铁甲雕戈百万宵征些苕翘颖竪媚韶荣些笼络万象槖籥三灵些弹压物怪昼夜哀鸣些九华丈人召还紫清些白鹿夹毂五霞軿些回风翛翛云绳绳些天人殊轨谁强撄些绛府虽乐母沦洞冥些盍归乎来返些
　　曽得之墓碑【宋濓】
　　治古之时非惟道德纯一而政教修明至于文学之彦亦精赡宏博足以为经济之用盖自童丱之始十四经之文画以歳月期于黙记又推之于迁固蔚宗诸书岂直览之其黙记亦如经基本旣正而后徧观厯代之史察其得失稽其异同防其纲纪知识益且至矣而又叅于秦汉以来之子书古今譔定之集录探幽索微使无遁情于是道德性命之奥以至天文地理礼乐兵刑封建郊祀职官选举学校财用贡赋户口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者止以摘经拟题为志其所最切者唯四子一经之笺是钻是窥余则漫不加省与之交谈两目瞪然视舌本强不能对呜呼一物不知儒者所耻孰谓如是之学其能有以济世哉此濓铭亡友曽公之墓愤激于中而复继之永嘅也公讳鲁字得之曽其氏也孔门弟子郕公五十七代孙其居新淦吉阳里者己久世裔之传与夫转徙之详昔着于公之先墓兹不重载曽大父兼善宋赠大理评事祖天麒宋宣教郎军器监主簿父顺元韶州路儒学教授妣刘氏公年七歳能暗诵九经一字弗遗奉礼郎简君正理欲以神童举于朝其父力止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见叠敷杳莫察其端倪公殊不以为足所藏子集动至数百家各揽其精而掇其华闻有僻书隠牒不惮道里之逺必购得之旣得必篝灯读之达旦不寐发为辞章厐蔚炳朗毅然有不可夺之气庐陵刘提举岳申与之语连日夜不休叹曰不意后生中能至于斯也其将以文鸣乎杜内翰乡之丈人行也公负笈从之游益充拓其所未至析疑辨惑惟日不足遂以博极羣书称于时公犹谓未要于至道述长书一通谒虞文靖公集于临川虞公大恱曰昔程子与张敬夫年十六七慨然有志圣贤之道子能如是复何让古人公年盖十九矣由是益潜心濓洛闗闽之学分别义理密如蚕丝牛尾而尤爱吴文正公澂之书吴公亦居临川其著书满家无大无小公一一访获之玩绎未尝释手久之充然有得盘桓林泉以道自娱若将终身焉至正壬辰天下大乱州县所在驿骚公召里诸豪集健儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡及入国朝有诏纂修元史勒成一代之典遣使者起公于家公赞决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山防朝廷开局编类礼书舆论以老成之士无逾于公者共坚留之议礼之家有如聚讼自古难定于一公于羣言沸腾之中扬言曰某礼宜据某书则是从某说则非有不服者争相辨诘公厯举传记答之各心醉而去俄选入仪曹为祠部主事阶承事郎时洪武二年十二月也常忠武王薨高丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固不宜误用若纳贡称藩而不奉正朔君臣之义果安在耶使者顿首谢过皆命易去之乃已安南来贡主客曹己受其表将入见公取其副览之其王乃陈叔明公曰前王陈日熞尔今骤更名必有以也亟白尚书诘之使者不敢讳盖日熞为叔明所逼而死遂簒其位中心懐惧故托修贡以觇朝廷之意曰岛夷何狡狯如此却其贡不受五年二月上问丞相曰曽鲁在礼部今何职也对曰不过主事耳即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入冦戍将每捕获之上悯其无知命儒臣草诏归其俘公之所譔有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉旨考京畿乡试入院之后忽吐血一升公犹力疾阅巻不息自是遂奄奄不振九月膏露降钟山羣臣咸见诸咏歌公独譔赋以进十月上将郊祀出宿斋宫命取诸作使侍臣更畨诵之至公独曰此曽鲁作耶援据既精铺叙有法岂新近之可骤至哉十有一月疾愈笃上章乞骸骨甚至中书以闻上恻然许之十有二月辛卯归舟至南昌公谓次子圭曰吾命止明日不能至家矣然吾以一介韦布之士受国宠恩位跻法从又得守正而毙死复何憾所憾者不见二孙之成立也即趣具觚翰为书戒之壬辰次石岐潭果敛袵而逝距家才两驿尔丙申至故居丁酉始具棺敛择地于县南屏山之阳以六年某月某甲子祔葬九世祖高安府君之茔从治命也公蓄德熙和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾逾年而后能起己而二兄诸侄相继捐馆公抆泪经纪凶事三年间葬十余丧且抚存其孤惸惟恐或失其所平生轻财仗义喜周人之急四方賔客日登其门公倒屣迎之了无倦容尝一试江西乡闱有司寘诸乙榜人为不平而公亦澹如也其出仕也精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非耶公属文不喜畱稾其徒虽有所辑录犹未成书其自著书有六一居士集正讹南丰类藳辨误藏于家他咸未脱稿当公修元史时濓实为总裁及入南宫又有僚友之好故相知号爲最深共坐官斋更析互辨每至夜分叹末学之空虚伤古道之寥落又复相视冁然一笑严陵徐导生尝有言曰南京有博学之士二人一以舌为笔一以笔为舌其意盖指公与濓呜呼导生过矣濓也何人而敢上俪于公哉虽然公未尝欲弃也相期他日幸归休必胥防焉共成一书庶可借手以见前贤公今不可作矣故因铭墓之文而屡兴懐于治古之时也世之读者必将深感焉公读书之室曰守约斋学者遂称守约先生享年五十四歳娶聂氏先二十年卒公再不纳配一榻萧然如山林枯槁之士人难之子男二人长塾今来请铭者次即圭出为仲兄后女一人应真适刘奉孙二人正龙梦龙铭曰
　　气化纠纒人文昭宣万类斯甄兮天设地施一偶一奇形声相资兮载籍缤纷六艺攸尊各辟其门兮枝分叶敷散爲千涂混其精觕兮弥纶大邦物采文章有变有常兮不生硕儒孰轧其枢孰苞其腴兮玉笥之阳神珠吐芒莫自翳藏兮有明丽天束帛戋戋搜罗俊贤兮衮褒钺诛寓于防书舆论所孚兮仪曹之升议礼稽经日维烝烝兮黼黻帝猷上窥殷周功在删修兮所积之忱所发之深开阳阖隂兮正笏垂绅其色訚訚邦之老臣兮媚学跹跹其中枵然何翅霄渊兮天胡降丧一鉴之亡四国之伤兮其神上征化为列星寒光晶荧兮下射屏山马鬛桓桓名在不刋兮
　　高漫士墓铭【林志】
　　永乐二十有一年二月三十日翰林典籍漫士高先生廷礼卒于南京之官舍年七十有四子三人还榇以葬于长乐县崇丘里之半占山使致韩府长史杨曜宗状来北京俾某为词将以刻焉先生博学能文尤雄于诗虽谈笑奋笔而精思力摹莫及盖诗始汉魏作者至唐号为极盛宋失之理趣元滞于学识而不知由悟以入自襄城杨士宏始编唐音正始遗响然知之者尚鲜闽三山林膳部鸿独倡鸣唐诗其徒黄元周元继之以闻先生与皆山王恭起长乐颉颃齐名至今闽中推诗人五人而残膏賸馥沾漑者多黄终于校官周显刑曹员外郎先生与皆山并以诗遇今上初二人自布衣召入翰林皆山即除典籍卒先生爲待诏九年始陞典籍平生赋咏流传海内有稿曰啸台集曰木天清气集毋虑千余篇其选唐诗品彚九十巻拾遗十巻议者服其精博能书工画时称三絶书得汉笔法画原于米南宫父子出入商高间方壶子画妙贞一初识先生称赏不置曰异时当为名家在翰苑二十年四方求诗画者争致金帛脩饩歳常优于禄入神莹气融懐高简善饮酒喜谈谑与人无贤愚新故盎然如一素彊无病晩得风疾歳輙发无甚苦一日与故人饮极欢夜分乃寐旦忽作弗能言卒考讳驹清才不羁蚤世諡皎白居士妣陈氏宋枢密使洽之孙先生事母孝谨年五十七方贵未几而母殁娶陈氏先卒葬得佳兆虗右夀藏三十四年乃合葬三子曰熊曰熟曰然五孙曰箕曰唐曰黙曰坚曰莆城先生讳棅字彦恢仕名廷礼漫士其号也实宋尚书张镇之后曽祖麟以出继高氏祀复无子取犹子隆为后遂从高姓是为先生之祖系曰
　　吴航山川蜿蟺扶舆是生伟人间气之符啸风嘘云山含川嚅干文坤象随厥吐舒金石锵鸣琚珩拱趋他人戛戛己独于于上追杜李高岑为徒画船烟埃石经圃精聚神交视无今古三絶何资一官而旅眷梦芸台晩心棋墅龙门其居楼曰玩宇落月绮裘清风玉麈鸿仪冥冥蝣羽楚楚其神天游而蜕兹土
　　王仲缙墓表【王汝玉】
　　仲缙讳绅姓王氏其先太原人初迁祖彦超为周凤翔节度使始由防稽徙居金华之义乌今王氏遂为义乌人十三世祖固从安定胡先生游登宋皇祐五年进士第得官思阳令其后子孙皆业儒跻膴仕详着王氏家乗考袆字子充以文行重海内与潜溪宋先生齐名大明初擢儒台校理厯官起居注出佐南康临漳二郡后朝廷开馆修元史召为总裁官寻擢翰林待制使云南仗节死时仲缙甫十三嵗聪明过人落笔为文沛然不可御鞠于伯氏绶事母夫人何氏尽孝及卒哀毁逾礼未几绶亦没仲缙独综理生产作业防防忧患中而杰然负奇志视世务琐琐无足动其中暇日益取经史百氏言穷其浩博防其指归曲而畅之引而伸之纵横磅礴出入上下务探撷其精英乃已潜溪先生一见即器之曰吾友王待制其有后乎一时俊杰多自服不逮蜀王尊贤下士闻之驰书币聘致待以客礼仲缙痛先待制死节蛮徼遗骸未返丘陇白其情事王悼悯之给道里费以行至云南访求不获遂即死所奠祭仰天号恸几絶过者为之泣下霑襟述滇阳恸哭记以着志旣还王慰劳备至蜀人无贵贱咸知敬爱居无何有以仲缙名行荐者徴诣天官授国子博士诸生方翕然向慕而仲缙不幸卒焉实洪武庚辰十二月丙午也享年四十有一明年三月壬申子稌奉柩归葬象鼻冈之原娶丁氏曹氏生四子长穆次即稌次稔次稚仲缙平生无他嗜好惟喜为文章有继志斋集三十巻藏于家昔胜国之季海隅割裂光岳气分不完学者所习肄委靡极矣待制公以豪杰挺迈之姿力矫时弊追古道而反之倡为雄伟闳大之辞际皇朝龙兴之运俾天下后生晩进有志斯文者读之若披云翳而睹青天不知心目开朗也及持节使絶域慷慨狥义视死如归遂使倔彊峦酋凛知中国威风气焰之可畏迨王师南征势若破竹而六诏数千里咸入版图公实有功焉佥谓天之佑相盛德不在其身必在其后人仲缙年富力强学笃而行修其来者殆未艾异日必能继厥先绪成一家言以黼藻皇猷鸣国家太平之盛夫何未及中寿而遽夺其生耶葬之五年王汝玉氏悲待制公不昌其后仲缙之不遂其志而表其墓曰
　　天之于人赋以才者或不能赋之以寿岂二者不得而兼有耶抑亦抱魁梧之才者能漏造化之机先事物之兆非特为人所忌嫉鬼神亦将忌嫉之耶夫亦天下之事有不期而相值耶若仲缙之才之夀其必居一于此矣余不得而知也待制公灵爽在天地间与日月争而乃靳啬其报竟何为哉竟何为哉然稌也积学能文王氏之泽庶几在是
　　自述诔【王偁】
　　王偁字孟杨其先东阿人宋寳元康定用兵西方士有没于元昊者王氏遂为西方人元有天下其地最后附赐姓唐古氏高祖王父某从下江淮授武德将军总管鎭庐州曽祖王父某祖王父某相继袭爵改上千户没俱葬上蜀山下先府君某当抢攘以材用荐者调民职庐州路治中厯江西福建行省郎中至阶朝列大夫潮州路总管当时称亷吏第一人所涖政绩卓异子惠小民攘剔豪右礼贤士植纲纪民奉以祠元运改旺度时不可为浮海去之道闽闽父老遮畱退居永福山中为黄冠服者十年朝廷聘之耻爲二姓臣遂自引决呜呼是时偁生方六龄家萧然壁立太夫人守节自誓艰阻备尝手疏先君之迹与古今豪杰大畧教之外王父姓刘氏讳某由宣文阁博士出佥闽宪再召为秘书丞没王事赠嘉议大夫福建行省防知政事其学淹贯靡不究博古好雅翰墨之妙絶当世不及见之闽先正闻过斋吴公学行醇伟为士林望与先君交谊相与也先君没时属偁夫子教之第未弱冠夫子没伥伥防依归赖外王父遗图书手泽多杜门自研砺少多病负第者三年莫臻其至弱冠入庠序与陈君从范游陈蚤入闽过夫子室获其指授恳汰其瑕砾示以瑜瑾一旦如发蔀矣洪武庚午賔兴歳领荐方去海濵观光上国防试礼部不利例入国子处缙云朱先生馆下日求齐鲁士与谈访其遗风及四方之贤者而私淑之上表陈情乞终养高皇帝悯之南归越震泽徘徊吴防间不敢畱趋侍汤药膝下始冀収其实而从范己物故闽故老亦凋剥殆尽四睇毗落无可与语晩得晋昌林志相与论学假以柯范抗顔为多暇则穷幽极深徜徉物表趣豁如也未几太夫人捐馆舍居丧哀痛不敢渝礼旣合先君茔庐墓下者六年永乐初元以推毂者至京师待命黄阁因自陈愿处学校励人材不允授从事郎史官翰林检讨进讲经筵以文字供职时钱塘王洪擅词垣与同官一见过相排重勅修大典萃内外儒臣及四方韦布士毋虑数干人滥竽总裁之列大将军英公复征交阯辟居幕下于是泛洞庭浮沅湘厯九嶷吊苍梧徴兵南海旣而穷象桂道五管观师于日南九真之交时有赞勷大将军待以为揖客归仍守其旧官先娶郑氏新安人前名御史潜之孙女先卒再娶薛氏闽故族孝养于姑贞淑内得其职生男一人振女子某一人其次男拱女子某一人侧室李氏出也此族系出处之防少鋭志于有为毅乎思准古以驭今而用弗克施学虽服羣圣猎百家穷幽明亟于闻道而质沦惷愚遇登高吊古慨然发叹悲壮愉乐一寓于诗若文而辞愧土苴其为人则似隘而容似傲而恭家贫而心乐身困而处裕然疾恶太过遇权贵不能俛眉下之任情以直不能骩以徇人成功此其见短于世也见人善不啻若己有之虽匹夫问未尝不竭以尽与人交内外莫敢携此则自以为长焉若夫抱以为终身之憾者龀失所怙哭吾父几不能生粗知学而哭吾师如哭吾之父焉未几哭吾友如哭吾之师比得禄而太夫人不逮养有子教之未立荷两朝之恩而莫一举报呜呼况兹身系缧絏西山东陵淆而未分孤臣之号庶女之痛南音之戚梁坪之章孰为发之日者以支干推定人祸福生死谓吾年日皆庚迄于今歳在阏逢丽于鹑火其弗延矣呜呼其果然耶孟子曰桎梏死者非正命也昼夜之理吾尝念之因述其系而极之以呼天之辞用自诔俾后之为乌鸢为蝼蚁在阳城在回禄或返其遗骸或招其魂魄或藏其衣冠庶令有考者悯其志而哀之焉辞曰
　　予防观夫古之人怙材者恒困于弗施志大者愿圣贤之之可跻呜呼孟杨矧尔乏古之才而尚其志焉得不奇于时而诿于戾尔负而君尔负而亲呜呼谁其白之悠悠苍天
　　刘先生墓志铭【王祎】
　　处有文学之君子曰刘先生演字浩卿生于大德庚子九月十日卒于至正壬辰三月九日享年五十有四嗣子师曽以己亥十月十三日奉柩葬于丽水县孝行乡之桐原旣乃以书扺祎曰先人所与游者众矣然相知深者宜莫子若葬必有铭兹谊为古铭先人者非子而谁以惟子也请昔先生之典教义乌也祎时在诸生列托斯文雅故非一日重以师曽有请铭安敢辞刘氏世为处之丽水人祖桂父泽皆不仕先生生有美质于书无不读自少工为文章有声籍甚上饶郑君原善其学长于经而明于性理天厯间以名进士为处州录事先生因从受业焉磨砻浸灌所资日深其于经书春秋尤精着其大义辑为成书一时学者皆诵习之其为说务以察前儒所未及非特利后生小子场屋之业而己其他所为文皆从容顺适不戾于矩矱讲辨论议咸足以达其意要其归无不本于理者至于诗歌则舂容大篇如奔涛怒颿势不可遏铿锵短句如鸣金戛玉粹然成音流丽而平实自成一家言呜呼先生之所自致若此所谓文学之君子非欤先生姿貌丰整仪度醖借性倜傥且和易乐周人之急与人交无间亲疎久益相好四方士大夫至是邦无不款门者先生与之或谈经术或论政理或以诗章相倡和莫不厌其情乃去余膏賸馥霑被于人为多至正初起为义乌儒学教谕又为龙泉教谕后署明善书院山长未及上而遂卒盖先生之志甚逺其材甚周也惜乎不克显荣不及展其材之蕴而推其志之所欲为故其卒也无不爲之嗟悼呜呼抑岂知先生之自致于不朽者固不在彼而在此也先生娶同郡叶氏有妇道前十一年卒至是合葬焉子男三人长则师曽次师夏皆能世其家业者也次师雍早夭孙男一人煜女二人铭曰
　　呜呼先生邦之良也学韫于躬气又昌也振华舒耀为文章也儒林文苑肆翺翔也虽遏厥施所存者长也亦旣全归兹其藏也后千百年勿坏伤也
　　凝熙先生闻人公墓表【王祎】
　　凝熙先生姓闻人氏讳梦吉字应之婺之金华人也凝熙者门人之所以諡先生谓先生为德执醇而弗变含和而有耀以凝熙易名为称情也然先生非隠者也尝仕于时有官位矣不见为先生称而称以私諡者先生之德不因官以为重故不称其官而称其德也维闻人氏系出汉太子舍人通后居于蜀宋季有讳韶者为金华县令因家焉子孙遂为其县人县令生逸孙元初为温州路儒学教授教授生诜老仍世业儒号桂山翁翁生三歳而孤母王再适项氏翁鞠于硕氏因从其姓娶刘侍郎诸孙女实生先生乃以先生还氏闻人云先生幼有异质学知向方郷先达定庵王公某与其鲁斋文宪公柏崇高伊洛之学以承朱子之传翁皆及其门而所学得之定庵为多于是以其所得者以教先生父子自为师友夙夜磨切所资日深先生于七经传疏悉手钞成帙义理所在必深究而密察虽其微隐剖析靡遗凡训诂家之说有纷挐抵牾者皆爲别白是非使归于一闭户讨论逾十年不出郊一日有约游城南者取所藏革履御之履久弗御底腐且穿矣久之乃开门讲授四方学者咸来受业婺为宪府所治司宪者每礼致先生坐郡庠为学者师及厯仕教官所至学者争从之游先生设教先道德而后文艺有以经传疑义为问辨者必为敷陈众议而以已说折衷之使其领解乃巳前后学徒毋虑二千人随其资而裁补之多为成材先生信道甚笃持己应物一本于诚涵养既纯内外一致长身山立而退然不胜衣气貌冲粹如文之玉温润无瑕而孚尹焕然平居未尝有惰容虽祁寒盛暑常正襟危坐渊然若有思令人望之起敬即之爱慕不能舍以去盖识与不识莫不称为有德之君子者也泰定丙寅先生举进士于郷上礼部不合继复连中乡贡副榜用荐者为校官厯处州学录衢州西安县学教谕昌国州学正以累考及格授泉州学教授至正戊戌朝廷遣治书侍御史李君国凤经畧江南得承制封拜君尝从先生游知位不称其德除福建等处儒学副提举而吏部亦以先生年劳当陞调庆元总管府知事皆不上壬寅三月某日卒于永康之寓舍享年七十以其年八月某日葬于某郷某山之原夫人胡氏无子以弟之子复亨后女二人长适唐寿道次适胡裕夫人之侄也先生之没门人前翰林编脩宋濓原道书院山长吴履仁和县丞唐元嘉等既相与谋私为先生諡又告郡太守祠之学宫而濓复述其所履为状今国子学录张丁尝集先生遗文为六卷且以状授祎曰子吾郡人知先师为详冡上之石宜有以刻之惟子也属先生祎执友也谊不敢辞乃论次如右而复爲之言曰
　　呜呼圣贤之学先生之所为学也观其立诚以致乎本推善以及于人表里融通始终纯壹称爲有道之君子夫何憾焉呜呼先生为足以不朽矣揭其徽猷着于贞石后之来者尚有考于斯
  </div>
  <div class="pagination">
   <a href="明文海_page118.html">
    上一页
   </a>
   <span>
    ...
   </span>
   <a href="明文海_page114.html">
    114
   </a>
   <a href="明文海_page115.html">
    115
   </a>
   <a href="明文海_page116.html">
    116
   </a>
   <a href="明文海_page117.html">
    117
   </a>
   <a href="明文海_page118.html">
    118
   </a>
   <span class="current-page">
    119
   </span>
   <a href="明文海_page120.html">
    120
   </a>
   <a href="明文海_page121.html">
    121
   </a>
   <a href="明文海_page122.html">
    122
   </a>
   <a href="明文海_page123.html">
    123
   </a>
   <a href="明文海_page124.html">
    124
   </a>
   <span>
    ...
   </span>
   <a href="明文海_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
