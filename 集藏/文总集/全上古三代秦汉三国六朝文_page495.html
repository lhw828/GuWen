<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 495 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 495 页/共 658 页</h1>
    <div class="content">　　昔金政既沦，水德缔构，天之历数，皎焉攸征。朕虽寡昧，暗於大道，稽览隆替，为日已久，敢忘列代遗则，人神至愿乎？便逊位别宫，敬禅于齐，一依唐虞、魏晋故事。（《南齐书·高帝纪》上。案《王俭传》云，褚渊为禅诏文。）
　　◇答诏称抑世隆
　　世隆至性纯深，哀过乎礼。事陛下在危尽忠，丧亲居忧，杖而後起，立人之本，二理同极，加荣增宠，足以厉俗敦风。（《南齐书·柳世隆传》）
　　◇奏劾陆澄
　　宋世左丞苟伯子弹彭城令张道欣等，坐界劫累发不禽，免道欣等官；中丞王淮不纠，亦免官。左丞羊玄保弹豫州刺史管义之谯梁群盗，免义之官；中丞傅隆不纠，亦免隆官。左丞羊玄保又弹兖州刺史郑从之滥上布及加课租绵，免从之官；中丞傅隆不纠，免隆官。左丞陆展弹建康令丘珍孙、丹阳尹孔山士劫发不禽，免珍孙、山士官；中丞何勖不纠，亦免勖官。左丞刘蒙弹青州刺史刘道隆失火烧府库，免道隆官；中丞萧惠开不纠，免惠开官，左丞徐爰弹右卫将军薛安都属疾不直，免安都官；中丞张永结免。澄讠叟闻肤见，贻挠後昆，上掩皇明，下笼朝识，请以见事免澄所居官。（《南齐书·陆澄传》）
　　◇难王俭丧遇闰议
　　厌屈之典，由所尊夺情，故祥缟备制，而年月不申。今以十一月而祥，从期可知。既计以月数，则应数闰以成典。若犹含之，何以异於缟制。疑者正以祥之当闰，月数相县。积分馀闰，历象所弘（《通典》作「私」）。计月者数闰，故有馀月，计年者苞含，故致盈积。称理从制，有何不可？（《南齐书·礼志下》。又见《通典》一百。）
　　◇荐臧荣绪启
　　荣绪，朱方隐者。昔臧质在宋，以国戚出牧彭岱，引为行佐，非其所好，谢疾求免。蓬庐守志，漏湿是安，灌蔬终老。与友关康之沈深典素，追古著书，撰《晋史》十帙，赞论虽无逸才，亦足弥纶一代。臣岁时往京口，早与之遇。近报其取书，始方送出，庶得备录渠阁，采异甄善。（《南齐书·臧荣绪传》）
　　◇谢赐佩启
　　传诏宣敕，赐臣玉佩一具。制懋姬嬴，宝冠荆越，璇瑰镇曜，珩凝华，采贲蓬楹，响闻绳户，佩服载惊，心容交惕。（《初学记》二十六）
　　◇逊位启
　　臣顾惟凡薄，福过灾生，未能以正情自安，远惭彦辅。既内怀耿介，便觉晷刻难推。叨职未久，首岁便婴疾笃，尔来沈痼，频经危殆，弥深忧震。陛下曲存迟回。或谓佥议同异，此出於留慈每过，爱欲其荣。臣年四十有八，叨忝若此，以疾陈逊，岂骇听察。总录之任，江左罕授，上邻亚台，升降盖微。今受禄弗辞，退绌斯愿，於臣名器，非曰贬少，万物耳目，皎然共见，宁足仰延圣虑，稍垂矜惜。臣若内饰廉誉，外循谦後，此则宪书行劾，刑纲是肃。臣赤诚不能行，亦幽明所不宥。区区寸心，归启以实。自吝寸阴，实愿万倍尧世。昔王弘固请，乃於司徒为卫将军，宋氏行之不疑，当时物无异议，以臣方之，曾何足说。伏愿恢阐宏猷，赐开亭造，则臣死之日，犹生之年。（《南齐书·褚渊传》）
　　◇答萧领军书
　　来告颖亮，敬挹无已。谦贬居心，深承非饰，此诚此旨，久著言外，况复造席舒衿，迂翰绪意，推情顾己，信足书绅。但今之所宜商榷，必以轻重相推。世惟多难，事属雕弊，四维忄匡扰，边氓未安，国家费广，府藏须备，北狄侵边，忧虞交切。宇内含识，尚为天下危心，相与共荷任寄若此，当可稍修廉退不？求之怀抱，实谓不可。了其不可，理无固执，且寇穷凶，势过原燎，衅逆仓卒，终古未闻，常时惧惑，当虑先定，结垒新亭，枕戈待敌，断决之策，实有由然。锋镝初交，元恶送首，总律制奇，判於此举。裂邑万户，登爵槐鼎，亦何足少酬勋劳，粗塞物听。今以近侍禁旅，进升中候，乘平随牒，取此非叨。济河昔所履牧，镇军秩不逾本，详校阶序，愧在未优，就加冲损，特亏朝制。奉职数载，同舟无几，刘领军峻节霜明，临危不顾，音迹未，奄成今古，迷途失偶，恸不及悲。戎谟内寄，恒务倍急，秉操辞荣，将复谁委？诚惟军柄所期，自增茂圭社，誓贯朝廷，匹夫里语，尚欲信厚，君令必行，逡巡何路。凡位居物首，功在众先，进退之宜，当与众共。苟殉独善，何以处物。受不自私，弥见至公。表里详究，无而後可。想体殊常，深思然纳。（《南齐书·褚渊传》，元徽二年，太祖既平桂阳，迁中领军，领南兖州，增户邑。太祖固让，与渊及卫军袁粲书。渊、粲答。）
　　◇答何昌寓书
　　追风古人，良以嘉叹。但事既昭晦，理有逆从。建平初阻，元徽未悖，专欲委咎阮、杨，弥所致疑。於时正亦谬参此机，若审如高论，其愧特深。（《南齐书·何昌寓传》）
　　◎张冲
　　冲字思约，吴郡吴人，宋南兖州刺史永从兄子。元嘉中辟州主簿，除盱眙太守，历尚书驾部郎、桂阳王征南中兵、振威将军、征西从事中郎、通直郎、武陵王北中郎直兵参军、长水校尉、宁朔将军、左军将军，加辅国将军，出为马头太守，徙盱眙太守，永明中，迁西阳王冠军司马、假节、青冀二州刺史。郁林即位，进号冠军将军。明帝即位，加征虏将军，徙南梁郡太守，除江夏王前军长史。东昏即位，出为建安王征虏长史、江夏内史，行郢州事，历持节南兖州、司州、郢州刺史，进征虏将军，封定襄侯。永元三年，距梁武于郢城，病卒。赠散骑常侍、护军将军。
　　◇乞断谷启
　　淮北频岁不熟，今秋始稔。此境邻接戎寇，弥须沃实，乞权断谷过淮南。（《南史》四十七《崔元祖传》）
　　◇报邓元起书
　　足下在彼，吾在此，表里之势，所谓金城汤池；一旦舍去，则荆棘生焉。（《梁书·邓元起传》）
　　◎明僧绍
　　僧绍字休烈，一字承烈，平原鬲人。宋元嘉中再举秀才，永光中，镇北府辟功曹，泰始末征通直郎，升明中征记室参军。齐受禅，征正员外郎，永明初征国子博士，并不就。
　　◇正二教论道士有为夷夏论者，故作此以正之。）
　　及闻殊论，锐言置家，有惧诬圣，将明其归，故先详正所证二经之句，庶可两悟幽津。
　　论称道经云：老子入关之於天竺维卫国。国王夫人，名曰清妙。老子因其昼寝，乘日之精，入清妙口中。後年四月八日夜半时，剖右腋而生。堕地，即行七步，举手指天曰：「天上天下，唯我为尊，三界皆苦，何可乐者。」於是佛道兴焉。（事在《玄妙内篇》，是汉中真典，非穿览之书。）正曰：「道家之旨，具在老氏二经；敷玄之妙，备乎庄生七章。而得一尽灵，无闻形变之奇；彭殇均寿，未睹无死之唱。故恬其天和者，不务变常，安时处顺。夫何取长生？若乘日之精，入口剖腋，年事不符，托异合说，称非其有。诞议神化，秦汉之妄，妖延魏晋，言不经圣，何云真典乎？
　　论称佛经云：释迦成佛，已有尘劫之数。或为儒林之宗，国师道士。（此皆《成实正经》，非方便之说也。）正曰：佛经之宗，根明极教，而三世无得，俗证觉道，非可事显。然精深所会，定慧有征於内；缘感所应，因果无妄於外。夫释迦发穷源之真唱，以明神道之所通也。故其练精研照，非养正之功；微善阶极，异殆庶自崖。道济在忘形，而所贵非全生，生生不贵，存存何功？忘功而功著，寂来而道常，出乎无始，入乎无终，靡应非身，尘劫非遐，此其所以为教也。
　　论曰：二经之旨，若合符契。正曰：夫佛开三世，故圆应无穷，老止生形，则教极浇淳。所以在形之教，不议殊生，圆应之化，爰尽物类。是周、孔、老、庄，诚帝王之师，而非前说之证。既关塞异教，又违符合之验矣。
　　论曰：道则佛也，佛则道也。正曰：既教有方圆，岂睹其同。夫由佛者固可以权老，学老者安取同佛？苟挟竞慕高，撰会杂妄，欲因其同，树邪去正，是所乃学非所学，自漏道蠹，只多不量，见耻守器矣。
　　论曰：其入不同，其为必异。各成其性，不易其事。又曰：或昭五典，或布三乘。教在华而华言，化夷而夷语。又曰：佛道齐乎达化，而有夷夏之别，正曰：寂感遂通，在物必畅，佛以一音，随类受悟。在夷之化，岂必三乘？教化之道，何拘五教？冲用因感，既夷华未殊，而俗之所异，孰乖圣则，虽其入不同。然其教自均也。
　　论曰：端委绅，诸华之容也；翦发缁衣，群夷之服也。正曰：将求理之所贵，宜无本礼俗，沿袭异道，唯其时物。故君子豹变，民文先革，颛孙膺训，丧志学殷，夫致德韶武，则禅代异典，后圣有作，岂限夷华？况由之极教，必拘国服哉。是以系其恒方，而迷深动踬矣。水陆既变，致远有节，舟车之譬，得无翩乎？而刻船守株，固以两见所归。
　　论曰：下弃妻孥，上废宗祀，嗜欲之物，咸以礼伸，孝敬三典，独以法屈，悖德犯顺，曾莫之觉。又曰：全形守祀，继善之教也；毁貌易性，绝恶之学也。理之可贵者道，事之可贱者俗。正曰：今以废宗祀为犯顺，存嗜欲以申礼，则是孝敬三典，在我为得，俗无必贱矣。毁貌绝恶，自彼为鄙，道无必贵矣。爱俗拘旧，崇华尚礼，贵贱迭置，义成独说，徒欲蠹溺於凡观，岂期本理於圣言邪？
　　论曰：泥洹仙化，各是一术，佛号正真，道称正一，一归无死，真会无生。正曰，侯王得一而天下贞，莫议仙化，死而不亡者寿，不论无死。臆说诬滥，辞非而泽，大道既隐，小成互起，诚哉是言。其诸诬诡谤慢，欲以苟济其违，求之圣言，固不容讥矣。今之道家所教，唯以长生为宗，不死为主，其练映金丹，餐霞饵玉，灵升羽蜕，尸解形化，是其托术，验之而竟无睹其然也。又称其不登仙，死则为鬼，或召补天曹，随其本福。虽大乖老庄立言本理，然犹可无违世教，损欲趣善，乘化任往，忘生生存存之旨。实理归於妄，而未为乱常也。至若张葛之徒，又皆离以神变化俗，怪诞惑世，符咒章劾，咸托老君所传，而随稍增广，遂复远引佛教，证成其伪，立言舛杂，师学无依，考之典义，不然可知。将令真妄浑流，希悟者永惑，莫之能辩，诬乱已甚矣。
　　客既悉於佛老之正，犹未值其津，今将更粗言其隅，而使自反焉。夫理照研心，二教两得，乃可动静兼尽，所遇斯乘也。老子之教，盖修身治国，绝弃贵尚，事止其分，虚无为本，柔弱为用，内视反听，深根宁极，浑思天元，恬高人世，浩气养和，失得无变，穷不谋通，致命而俟，达不谋己，以公为度。此学者之所以询仰馀流，而其道若存者也。安取乎神化无方，济世不死哉？其在调霞羽蜕，精变穷灵，此自缮积前成，生甄异气，故虽记奇之者有之，而言理者弗由矣。稽之神功，爰及物类，大若麟凤怪瑞，小则雀雉之化。夫既一受其形，而希学可致乎？至乃颜孔道邻，亲赀纳之极，固将仰灵尘而止，欲从末由，则分命之不妄有，推之可明矣。故仲尼贵知命，而必有所不言，伯阳去奇尚，而固守以无为，皆将以抑其诞妄之所自来也。然则穷神尽教，固由之有宗矣，道成事得，各会之有元矣。夫行业著於前生，而强学以求致其功；积习成於素孱，而横暴以妄易其为。首燕求越，其希至何由哉。故学得所学，而学以成也；为其可为，而为可致也。则夫学镜生灵，中天设教，观象测变，存而不论，经世之深，孔老之极也。为於未有，尽照穷缘，殊生共理，练伪归真，神功之正，佛教之弘也。是乃佛明其宗，老全其生，守生者蔽，明宗者通。然静止大方，乃虽蔽而非妄；动由其宗，则理通而照极。故必德贵天全，自求其道，崇本赀通，功归四大，不谋非然，守教保常，孔老之纯，得所学也。超宗极览，寻流讨源，以有生为尘毒，故息敬於君亲，不惊议其化异，不执方而骇奇，妙寂观以拓思，功积见而要来，则佛教之粹，明於为也。故夫学得所学，则可以赀全生灵，而教尊域中矣；明为於为，将乃灭习反流，而邈天人矣。过此已往，未之或知，洗虑之得，其将在兹。（《弘明集》六，又略见《齐书·顾欢传》，《南史·顾欢传》）
　　◎檀超
　　超字悦祖，高平金乡人。元嘉中为州西曹，孝建中为宣威府参军，还直东宫，除骠骑参军、宁蛮主簿、镇北谘议，转尚书度支郎，车骑功曹、桂阳内史，入为殿中郎，兼中书郎、零陵内史、征北骠骑记室、国子博士，兼左丞，入齐，迁骁骑将军、常侍、司徒右长史。
　　◇上表立国史条例
　　开元纪号，不取宋年。封爵各详本传，无假年表。立十志：《律历》、《礼乐》、《天文》、《五行》、《郊祀》、《刑法》、《艺文》依班固，《朝会》、《舆服》依蔡邕、司马彪，《州郡》依徐爰，《百官》依范晔，合《州郡》。班固五星载《天文》，日蚀载《五行》，改日蚀入《天文志》，以建元为始。帝女体自皇宗，立传以备甥舅之重。又立《处士》、《列女传》（《南齐书·檀超传》，建元二年，初置史官，以超与骠骑记室江淹掌史职，上表立条例。）
　　◎沈渊
　　渊字□□，吴兴武康人，宋侍中怀文第二子，永明中为吏部郎，与兄淡、弟冲俱历御史中丞司直。
　　◇荐沈麟士表
　　吴兴沈麟士，英风夙挺，峻节早树，贞粹禀於天然，综博生乎笃习。家世孤贫，藜藿不给，怀书而耕，白首无倦，挟琴采薪，行歌不辍。长兄早卒，孤侄数四，摄鞠稚，吞苦推甘。年逾七十，业行无改。元嘉以来，聘召仍叠，玉质逾洁，霜操日严。若使闻政王庭，服道槐掖，必能孚朝规於边鄙，播圣泽於荒陲。（《南齐书·沈麟士传》，永明六年，吏部郎沈渊、中书郎沈约表荐，征太学博士，不就。）
　　◎沈冲
　　冲字景绰，怀文第三子，历抚军正佐兼记室，迁司徒录事，出为征虏长史、浔阳太守，入齐为太子中庶子。武帝即位，转御史中丞、侍中，迁五兵尚书，卒赠太宰，谥曰恭子。
　　◇奏劾江谧
　　谧少怀轻躁，长习谄薄，交无义合，行必利动。特以奕世更局，见擢宋朝，而阿谀内外，货赂公行，咎盈宪简，戾彰朝听，舆金辇宝，取容近习。以沈攸之地胜兵强，终当得志，委心托身，岁暮相结。以刘景素亲属望重，物应乐推，献诚荐子，窥窬非望。时艰网漏，得全首领。太祖匡饬天地，方知远图，薄其艰洗之瑕，许其革音之效，加以非分之宠，推以不次之荣，列迹勋良，比肩朝德。以往者微勤，刀笔小用，赏厕河山，任忝出入。轻险之性，在贵弥彰；贪昧之情，虽富无满。重莅湘部，显行断盗，及居铨衡，肆意受纳。连席同乘，皆讠皮黩旧侣，密筵闲讠燕，必货贿常客。理合升进者，以为己惠；事宜贬退者，并称中旨。谓贩鬻威权，奸自不露，欺主罔上，奸议可掩。先帝寝疾弥留，人神忧震。谧托病私舍，曾无变容。国讳经旬，甫暂入殿，参访遗诏，觇忖时旨。以身列朝流，宜蒙兼带，先顾不逮，旧位无加，遂崇饰恶言，肆丑纵悖，讥诽朝政，讪毁皇猷，遍蚩忠贤，历诋台相。至於蕃岳入授，列代恒规，勋戚出抚，前王彝则。而谧妄发枢机，坐构嚣论，复敢贬谤储后，不顾辞端，毁折宗王，每穷舌杪。皆云诰誓乖礼，崇树失宜，仰指天，俯画地，希幸灾故，以申积愤。犯上之迹既彰，反噬之情已著。请免官削爵土，收送廷尉狱治罪。（《南齐书·江谧传》）
　　◎沈宪
　　宪字彦章，金紫光禄大夫演之从子，泰始中为驾部郎，补乌程令，入齐，累迁少府卿、左军、武陵王会稽司马、兼山阴令，永明中，为晋安王後军长史、广陵太守、西阳王冠军长史，太守如故，後除散骑常侍，未拜，卒。
　　◇求改二豫属郡启
　　二豫分置，以桑果子亭为断，颖川、汝阳在南谯、历阳界内，悉属西豫。庐江居晋熙汝阴之中，属南豫。求以颖川、汝阳属南豫，庐江还西豫。（《南齐书·州郡志上》永明四年。）
　　◎李安民
　　安民，兰陵承人。宋孝武举义，板建威将军，积功至武卫将军。明帝时，累迁宁朔将军、山阳太守，元徽初除司州刺史，领义阳太守，假节，征授左将军，加给事中，转征虏将军、东中郎司马、行会稽郡事，升明初，征冠军将军、南兖州刺史，加征虏将军，进前将军、郢州刺史，迁左卫将军，领卫尉。齐受禅，为中领军，封康乐侯，迁领军将军，加散骑常侍，进侍中。武帝即位，迁抚军将军、丹杨尹，进尚书左仆射，改授散骑常侍、金紫光禄大夫，出为安东将军、吴兴太守，永明四年卒，赠镇东将军，谥曰肃侯。
　　◇断募部曲表
　　自非淮北常备，其外馀军，悉皆输遣，若视近宜立随身者，听限人数。（《南齐书·李安民传》）
　　◎谢超宗
　　超宗，陈郡阳夏人，宋临川内史灵运孙。孝建初为奉朝请，选补新安王子鸾国常侍，转抚军参军，泰始初为建安王司徒参军、尚书殿中郎，迁司徒主簿、丹杨丞、建安王司徒记室、正员郎，兼尚书左丞中郎，左迁通直常侍。高帝为领军，引为长史、临淮太守，徙义兴太守，升明中为骠骑谘议。齐受禅，转黄门郎，出为南郡王中军司马，以怨望免。武帝即位，使掌国史，除竟陵王征北谘议参军，永明元年徙越州，行至豫章，赐死。
　　◇策秀才议
　　片辞折狱，寸言挫众，鲁史褒贬，孔论兴替，皆无俟繁而後秉裁。夫表事之渊，析理之会，岂必委牍方切治道。非患对不尽问，患以恒文弗奇。必使一通峻正，宁劣五通而常；与其俱奇，必使一亦宜采。（《南齐书·谢超宗传》，宋泰始三年，都令史骆宰议策秀才考格，五问并得为上，四三为中，二为下，一不合与第。超宗议云云，诏从宰议。）

卷十五
◎张融
　　融字思光，一名少子，吴郡吴人，宋会稽太守畅子。孝建中为新安王北中郎参军，出为封溪令，举秀才对策中第，除仪曹郎，摄祠、仓二曹，兼掌正厨，解职为安成王抚军仓曹参军，转南阳王友，高帝辟为太傅掾，历骠骑豫章王司空谘议参军，迁中书郎，齐受禅，历长沙王镇军、竟陵王征北谘议，并领记室，迁司徒从事中郎。永明中为司徒右长史，迁黄门郎、太子中庶子、司徒左长史，建武四年卒。有集二十七卷，又《玉海集》十卷，《大泽集》十卷，《金波集》六十卷。
　　◇海赋（并序）
　　盖言之用也。情矣形乎。使天形寅内敷，情敷外寅者，言之业也。吾远职荒官，将海得地，行关入浪，宿渚经波，傅怀树观，长满朝夕，东西无里，南北如天，反覆悬鸟，表里菟色。壮哉水之奇也，奇哉水之壮也。故古人以之颂其所见，吾问翰而赋之焉。当其济兴绝感，岂觉人在我外，木生之作，君自君矣。
　　分浑始地，判气初天。作成万物，为山为川。总川振会，导海飞门。尔其海之状也。之相也：则穷区没渚，万里藏岸，控会河、济、朝总江、汉。回混浩溃，巅倒发涛。浮天振远，灌日飞高。撞则八弦摧ㄨ，鼓怒则九纽折裂。扌会长风以举波，氵郭天地而为势。氵蜇泽氵沓洽，来往相拉，汨氵突氵尉渤，穴羊石成窟。西冲虞渊之曲，东振汤谷之阿。若木於是乎倒覆，折扶桑而为渣。氵药氵门浑，涫氵和畏雍，渤淬沦氵尊，澜浅垄だ。湍转则日月似惊，浪动而星河如覆。既裂太山与昆仑相压而共溃，又盛雷车震汉破天以折毂。
　　卷涟ネ濑，辗转纵横。扬珠起玉，流镜飞明。是其回堆曲浦，欹关弱渚之形势也。沙屿相接，洲岛相连。东西荡，如满于天。梁禽楚兽，胡木汉草之所生焉。长风动路，深云暗道之所经焉。苕苕蒂蒂，翳翳，晨鸟宿於东隅，落河浪其西界。茫沆汴河，汨鬼漫桓。旁踞委岳，横竦危峦。重彰岌岌，攒岭聚立。山律窟山林山铁，架石相阴。山阴山ㄨ陀陀，横出旁入。嵬嵬磊磊，若相追而下及。峰势纵横，岫形参错。或如前而未进，乍非迁而已却。天抗晖於东曲，日倒丽於西阿。岭集雪以怀镜，岩昭春而自华。
　　江洚氵伯々，氵祭岩拍岭。触山石，污氵Ф氵寒况，畏泱氵隈氵阿，流柴覃九。顿浪低波，[B13]交光，折岭挫峰，牢浪良掊，崩山相答），万里霭霭，极路天外。电战雷奔，倒地相盖。兽门象逸，鱼路鲸奔。水遽龙魄，陆振虎魂。却瞻无後，向望何前。长寻高眺，唯水与天。若乃山横蹴浪，风倒摧波。磊若惊山竭岭以竦石，郁若飞烟奔云以振霞。连瑶光而交彩，接玉绳以通华。
　　尔乎夜满深雾，昼密长云，高河灭景，万里无文。山门幽暖，岫户。九天相掩，五地交氛。汪汪横横，沆沆浩浩。淬溃大人之表，泱荡君子之外。风沫相排，日闭云开。浪散波合，岳起山ㄨ。
　　若乃氵鹿沙构白，熬波出素。积雪中春，飞霜暑路。尔其奇名出录，诡物无书。高岸乳鸟，横门（《艺文类聚》作「阎」。）产鱼。则何忄罗鳙旨，飞人果骨。哄月吐霞，吞河漱月。气开地震，声动天发。喷洒哕噫，流雨而扬云。乔《骨卢》壮脊，架岳而飞坟。动崩五山之势，间仑焕七曜之文。觜瑁蛑。《艺文类聚》作「毒瑁」。绮贝绣螺。玄朱互彩，绿紫相华。游见秋濑，泳景登春。伏鳞渍彩，升分洗文。
　　若乃春代秋绪，岁去冬归。柔风丽景，晴云积晖。起龙途於灵步，翔螭道之神飞。浮微云之如瞢，落轻雨之依依。触巧途而感远，抵栾木以激扬。浪相薄而起千状，波独涌乎惊万容。苹藻留映，荷芰提阴。扶容曼彩，秀远华深。明藕移玉，清莲代金。眄芬芳於遥渚，泛灼烁於长浔。浮舻杂轴，游舶交艘。帷轩帐席，方远连高。入惊波而箭绝，振排天之雄飙。越汤谷以逐景，渡虞渊以追月。遍万里而无时，浃天地於挥忽。雕隼飞而未半，鲲龙而不逮。舟人未及复其喘，已周流宇宙之外矣。
　　阴鸟阳禽，春毛秋羽。远翅风游，高翮云举。翔归栖去，连阴日路。澜涨波渚，陶玄浴素。长四断，平表九绝。雉翥成霞，鸿飞起雪。合声鸣侣，并翰翻群。飞关溢绣，流浦照文。
　　尔夫人微亮气，小白如淋。凉空澄远，增汉无阴，照天容於弟渚，镜河色於少浔。括盖馀以进广，浸夏洲以洞深。形每惊而义维静，迹有事而道无心。於是乎山海藏阴，云尘入岫。天英篇华，日色盈秀，则若士神中，琴高道外。袖轻羽以衣风，逸玄裾於云带。筵秋月於源潮，帐春霞於秀濑。晒蓬莱之灵岫，望方壶之妙阙。树遏日以飞柯，岭回峰以蹴月。空居无俗，素馆何尘。谷门风道，林路云真。
　　若乃幽崖邑，隈奥之穷，骏波虎浪之气，激势之所不攻。有卉有木，为灌为丛。络糅网杂，结叶相笼。通云交拂，连韵共风，荡洲敫岸，而千里若崩，冲崖沃岛，其万国如战。振骏气以摆雷，飞雄光以倒电。
　　若夫增云不气，流风敛声。澜文复动，波色还惊。明月何远，沙里分星。至其积珍全远，架宝谕深。琼池玉壑，珠岫回岑。合日开夜，舒月解阴。珊瑚开缋，留璃竦华。丹文镜色，杂照冰霞。洪洪溃溃，浴干日月。淹汉星墟，渗河天界。风何本而自生，云无从而空灭。笼丽色以拂烟，镜悬晖以照雪。
　　尔乃方员去我，混然落情。气暄而浊，化静自清。心无终故不滞，志不败而无成。既覆舟而载舟，固以死而以生。弘刍狗於人兽，导至本以充形。虽万物之日用，谅何纬其何经。道湛天初，机茂形外。亡有所以而有，非胶有於生末。亡无所以而无，信无心以入太。不动动是使山岳相崩，不声声故能天地交泰。行藏虚於用舍，应感亮於圆会。仁者见之谓之仁，达者见之谓之达。舌者几於上善，吾信哉其为大矣。（《南齐书·张融传》，《艺文类聚》八。）
　　◇与豫章王笺请宥朱谦之
　　礼开报仇之典，以申孝义之情；法断相杀之条，以表权时之制。谦之挥刃斩冤，既申私礼；系颈就死，又明公法。今仍杀之，则成当世罪人；宥而活之，即为盛朝孝子。杀一罪人，未足弘宪；活一孝子，实广风德。张绪、陆澄，是其乡旧，应具来由。融等与谦之并不相识，区区短见，深有恨然。（《南齐书·孝义朱谦之传》，谦之，吴郡钱唐人。所生母亡，假葬田侧，为族人朱幼方燎火所焚。永明中，手刃杀幼方，诣狱自系。别驾孔稚圭，兼记室刘、司徒左西掾张融笺与刺史豫章王。）
　　◇与从叔征北将军永书
　　融昔称幼学，早训家风，虽则不敏，率以成性。布衣苇席，弱年所安，箪食瓢饮，不觉不乐。但世业清贫，民生多待，榛栗枣修，女贽既长，束帛禽鸟，男礼已大。勉身就官，十年七仕，不欲代耕，何至此事。昔求三吴一丞，虽屡舛错。今闻南康缺守，愿得为之。融不知阶级，阶级亦可不知，融政以求丞不得，所以求郡，求郡不得，亦可复求丞。（《南齐书·张融传》）
　　◇与吏部尚书王僧虔书
　　融，天地之逸民也。进不辨贵，退不知贱，兀然造化，忽如草木。实以家贫累积，孤寡伤心，八侄俱孤，二弟颇弱，抚之而感，古人以悲。岂能山海陋禄，申融情累。阮籍爱东平土风，融亦欣晋平闲外。（《南齐书·张融传》）
　　◇与从兄吴郡太守瑰书
　　吴郡何晚，何须王反。闻之嗟惊，乃是阿兄。（《南史》三十一）
　　◇以门律致书周等诸游生
　　吾门世恭佛，舅氏奉道。道也与佛，逗极无二，寂然不动，致本则同，感而遂通，达迹成异，其犹乐之，不沿不隔。五帝之秘，礼之不袭，三皇之圣岂三。与此皆殊时，故不同其风，异世，故不一其义。安可辄驾庸愚，诬讠罔神极？吾见道士与道人战儒墨，道人与道士狱是非。昔有鸿飞天道，积远难亮，越人以为凫，楚人以为乙。人自楚越耳，鸿常一鸿乎？夫澄本虽一，吾自俱宗其本；鸿迹既分，吾已翔其所集。汝可专遵於佛迹，而无侮於道本。书与二何两孔，周剡山茨。（以上门律，《弘明》作「门论」。）少子致书诸游生者曰：张融白，鸟哀鸣於将死，人善言於就暮。顷既病甚生衰，此亦魂留丧气。况惊舟失舵於空壑，山足无绊於泽中。故视阴之间，虽寸每遽，不缝不徙也。欲使魄後馀意，绳墨弟侄，故为门律，数感其一章，通源二道。今奏诸贤，以为何若。（《弘明集》六，《南史》七十五《顾欢传》，融著通源之论，其名少子。）
　　◇答周书并答所问
　　张融白，吾未能忘身，故有情身分外。既化极魂首，复为子弟留地，不欲使方寸旧都，日夜荒没，平生所困，横馗而草，所以制是门律，以律其门。非佛与道。门将何律？故告气缓命，凭魄申阴，数感十应，通源定本。实欲足下发予奇意，果能翔牍起情，妙见正析。既赴所志，今为子言。
　　周之问曰：论云：「致本则同。」请问何义，是其所谓本乎？答彼周曰：夫性灵之为性。能知者也；道德之为道，可知者也。能知而不知所可知，非能知之义；可知而不为能知所知，非夫可知矣。故知能知必赴於道，可知必知所赴。而下士雷情波照，鼓欲噪神，精明驱动，识用沈蔼，所以倒心下灌，昭隔於道，至若伯阳专气致柔，停虚任魄，载营抱壹，居凝通静。静唯通也，则照无所没；魄绪停虚，故融然自道。足下欲使伯阳不静，宁可而得乎？使静而不怕，道亦于何而可得？今既静而两神，神静而道二，吾未之前闻也。故逗极所以一为性游简且韵猖狂，旷不能复行，次战思定霸宇内，但敷生灵以竦志，庶足下罔象以扪珠。是以则帝属五而神常一，皇有三而道无二，凫乙之交，定者鸿乎。吾所以直其绳矣。
　　周之问曰：言道家者，岂不以二篇为主？言佛教者，亦应以般若为宗。二篇所贵，义极虚无；般若所观，照穷法性，虚无法性。其寂虽同，住寂之方，其旨则别。答彼周曰：法性虽以即色图空，虚无诚乃有外张义。然环会其所中，足下当加以半思也。至夫游无荡思，心尘自拂，思以无荡，一举形上。是虽忘有老如骞释。然而有忘释不伐老。当其神地悠悠，精和坐废，寂然以湛其神，遂通以冲其用。登其此地，吾不见释家之与老氏。陟其此意，吾孰识老氏之与释家。逗极之所以无二，亲情故妙得其一矣。直以物感既分，应物难合，令万象与视听交错，视听与万象相横，著之既已深，却之必方浅。所以苦下之翁，且藏即色，顺其所有，不震其情，尊其所无，渐情其顺。及物有潜去，人时欲无，既可西风昼举，而致南精夕梦，汉魂中寐，不其可乎？若卿谓老氏不尽乎无，则非期於得意；若卿谓尽无而不尽有，得意复爽吾所期。卿苦疑老氏不尽乎无，则非期於得意；若卿谓尽无而不尽有，何以峻迹？斯时卿苦以释家时宜迹峻，其犹老氏时峻此迹。逗极之同，慈焉余意。
　　周之问曰：论云：时殊故不同其风，是佛教之异於道也。世异故不一其义，是道言之乖於佛也。道佛两殊，非凫则乙。答彼周曰：非凫则乙，迹固然矣。迹固其然，吾不复答。但得其世异时殊，不宜异其所以之异。
　　周之问曰：未知高鉴，缘何识本？答彼周曰：综识施本，已吐前牍。吾与老释相识正如此，正复是目击道斯存。卿欲必曲鞠其辞，吾不知更所以自讼。
　　周之问曰：若犹取二教以位其本，恐战狱方兴，未能听讼也。答彼周曰：得意有本，何至取教？
　　周之问曰：若虽因二教同测教源者，则此教之源，每沿教而见矣。答彼周曰：诚哉有是言。吾所以见道未壹於佛，但吾之即此言，别有奇即耳。
　　周之问曰：自应鹿巾环杖，悠然目击，儒墨りり，从来何诤？答彼周曰：虞芮二国之斗田，非文王所知也。碎白玉以泯斗，其别有尊者乎？况夜战一鸿，妄申凫乙，斯自鹿巾之空负头上，环杖之自诬掌中，吾安得了之哉？
　　周之问曰：苟合源共是，分迹双非，则二迹之用，宜均去取。奚为翔集所向，勤务唯佛，专气抱一，无谨於道乎？答彼周曰：应感多端，神情数广。吾不翔翮於四果，卿尚无疑其集佛；吾不翔翮於五通，而於集道复何晦？且宝圣宜本，迹匪情急，矧吾己有所集，方复移其翔者邪？卿得其无二於两楹，故不峻督其去取。
　　周之问曰：吾则心持释训，业爱儒言，未知足下雅意，佛儒安在？为当本一末殊，为本末俱异邪？答彼周曰：吾乃自元混百圣，同投一极，而近论通源，儒不在议。足下今极其儒，当欲列儒围道，故无属垣耳隙，思潜师夜以遂图掩天城，恐难升之险，非子所跻。则吾见师之出，不见其入也。吾已谓百圣同所投，同容本未俱其异。更以沥势倒兵，恣卿智勇，吾之勇智，自纵横凑出。（《弘明集》六）
　　◇与周书论释法宠
　　古人遗族，故留儿女。法宠法师绝尘如弃唾，若斯之志，大矣远矣。（《续高僧传》，法宠姓冯，南阳冠军人，寓海盐，纳妻半年，舍家住兴皇寺，从道猛昙济学《成实论》。融与书称之。）
</div>
    <div class="pagination">
<a href="全上古三代秦汉三国六朝文_page494.html">上一页</a><span>...</span><a href="全上古三代秦汉三国六朝文_page490.html">490</a><a href="全上古三代秦汉三国六朝文_page491.html">491</a><a href="全上古三代秦汉三国六朝文_page492.html">492</a><a href="全上古三代秦汉三国六朝文_page493.html">493</a><a href="全上古三代秦汉三国六朝文_page494.html">494</a><span class="current-page">495</span><a href="全上古三代秦汉三国六朝文_page496.html">496</a><a href="全上古三代秦汉三国六朝文_page497.html">497</a><a href="全上古三代秦汉三国六朝文_page498.html">498</a><a href="全上古三代秦汉三国六朝文_page499.html">499</a><a href="全上古三代秦汉三国六朝文_page500.html">500</a><span>...</span><a href="全上古三代秦汉三国六朝文_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
