<!DOCTYPE html>
<html>
<head>
    <meta charset="UTF-8">
    <title>宋文鉴 - 第 54 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 54 页/共 75 页</h1>
    <div class="content">　　钦定四库全书
　　宋文鉴巻九十一
　　宋　吕祖谦　编
　　序
　　正防序　　　　　　　　　　　范　育
　　子张子校书崇文未伸其志退而寓于太白之隂横渠之阳潜心天地参圣学之源七年而道益明徳益尊着正防书数万言而未出也间因问答之言或窥其一二熈宁丁巳歳天子召以为礼官至京师予始受其书而质问焉其年秋夫子复西归殁于骊山之下门人遂出其书传者浸广至其疑义独无从取正十有三年于兹矣痛乎微言之将絶也友人苏子季明离其书为十七篇以示予昔者夫子之书葢未尝离也故有枯株睟盘之説然斯言也岂待好之者充且择欤特夫子之所居也今也离而为书以推明夫子之道质万世之传予无加损焉尔惟夫子之为此书也有六经之所未载圣人之所不言或者疑其葢不必道若清虚一大之语适将取訾于未学予则异焉自孔孟没学絶道防千有余年处士横议异端间作若浮图老子之书天下共传与六经并行而其徒移其説以为大道精微之理儒家之所不能谈必取吾书为正世之儒者亦自许曰吾之六经未尝语也孔孟未尝及也从而信其书宗其道天下靡然同风无敢置疑于其间况能奋一朝之辩而与之较是非曲直乎哉子张子独以命世之宏才旷古之絶识参之以博闻强记之学质之以稽天穷地之思与尧舜孔孟合徳乎数千载之间闵乎道之不明斯人之迷且病天下之理泯然其将灭也故为此言与浮图老子辩夫岂好异乎哉葢不得已也浮屠以心为法以空为真故正防辟之以天理之大又曰知虚空即气则有无隐显神化性命通一无二老子以无为为道故正防辟之曰不有两则无一至于谈死生之际曰轮转不息能脱是者则无生灭或曰乆生不死故正防辟之曰太虚不能无气气不能不聚而为万物万物不能不散而为太虚夫为是言者岂得已哉使二氏者真得至道之要不二之理则吾何为纷纷然与之辩哉其为辩者正欲排邪説归至理使万世不惑而已使彼二氏者天下信之出于孔子之前则六经之言有不道者乎孟子常勤勤辟杨朱墨翟矣若浮屠老子之言闻乎孟子之耳焉有不辟之者乎故予曰正防之言不得已而云也呜呼道一而已亘万世穷天地理有易乎是哉语上极乎髙明语下渉乎形器语大至于无间语小入于无联一有室而不通则于理为妄故正防之言髙者抑之卑者举之虚者实之碍者通之众者一之合者散之要之立乎大中至正之矩天之所以运地之所以载日月之所以明鬼神之所以幽风云之所以变江河之所以流物理以辨人伦以正造端者微成能者着知徳者崇就业者广本末上下贯乎一道过乎此者淫遁之狂言也不及乎此者邪诐之卑説也推而放诸有形而准推而放诸无形而准推而放诸至动而准推而放诸至静而准无不包矣无不尽矣无人可过矣无细可遗矣言若是乎其至矣圣人复起无有间乎斯文矣元祜丁卯歳予居太夫人忧苏子又以其书属余为之叙泣血受书三年不能为一辞今也去丧而不死尚可不为夫子咎乎虽然爝火之微培塿之尘恶乎助太阳之光而益太山之髙乎葢有不得黙乎云尔则亦不得黙乎云尔门人范育谨序
　　仁皇训典序　　　　　　　　　范祖禹
　　臣窃以语圣人之徳必以甚盛者为称观先生之治必以所多者为尚尧以仁舜以孝禹以功文王以文皆其甚盛者也夏之政忠商之政质周之政文皆其所多者也三代以后其徳不极其治不纯然而亦必有盛多焉汉孝文之恭俭唐太宗之功烈考之三王抑其次也惟我有宋受天眷命太祖无心于有天下而神器归之至仁如天神武不杀终舍其子以授大圣尧舜传贤不是过也太宗继文海内为下真宗守成治致太平至于仁宗当胜残去杀之运制礼作乐之防先有天下四十二年宋兴以来享国最乆修身于一堂之上而置天下于太山之安端拱于法宫之中而跻一世于仁寿之域舟车所通日月所照无思不服威灵在天既三十年仁深泽厚沦浃海防流风未息故老犹存穷山窟穴之氓言之则流涕被髪左袵之俗闻之则稽首用能光大累圣无前之烈恢建后嗣无穷之基昔周公作无逸本之太王王季以及文王追配三宗四人廸哲多称文王之徳以劝成王取其可以为法者也汉自髙祖至于肃宗非无贤君而汉世之治独称孝文唐自髙祖至于宣宗亦非无令主而唐世之治独称太宗皆取其子孙可守以为成宪也洪惟本朝祖宗以圣继圣其治尚仁而仁宗得其粹焉古者史为书以劝戒人君唐史官呉兢作贞观政要仁宗时命史臣编三朝寳训神宗时亦论次两朝之事陛下又命臣以神宗之训上继五朝以备迩英进读日陈于前考自三代以来未有六圣相承其徳克类者也恭惟仁宗言为谟训动为典则实守成之规矩致治之凖绳臣谨録天禧以来讫于嘉祐五十年之事凡三百十有七篇为六巻名其书曰仁皇训典以助睿览庶有万一之补焉元祐八年正月日臣祖禹昧死谨上
　　熈宁太常祠祭总要序　　　　　杨　杰
　　国朝歳祀天地五方帝神州宗庙大明夜明太社太稷太一九宫腊蜡为大祀文宣武成风师雨师先农先蚕五龙为中祀寿星灵星中霤马祭司寒司中司命司民司録为小祀凡太常典礼乐少府共服器光禄共酒齐黍稷果实醯醢将作共明水明火太府共香币太傼共牛羊司农共豕爼有司应命人或为之骚然熈宁四年冬诏以诸寺监祠事于太常所以肃奉神之礼也太常初置主簿杰首被命至局之日寺监羣吏各执故习惘然不知祭事之聫事杰乃集诸司所职为旁通图一巻以示之于是上知其纲下知其目大事从其长小事则专达郊庙羣祀焕然易明有司百执名扬其职职事相聫罔不修举命曰熈宁太常祠祭总要云
　　仁宗御书后序　　　　　　　　陈师道
　　人皆有所好其上胜之其次任之其下蕴崇之也惟至人无好有所好者同于人也神文圣武皇帝其好之与人同其胜之与人异同以为徳异以为法迩声色而欲不胜礼寳珠玉而利不胜义时游田而逸不胜度故其在位四十余年而四方百物无所损益顾好飞白书明窻净几时一为之以侈其好于是将相宗戚家有藏焉臣不知书不能颂其美而窃有所叹也凡艺不滞古则徇今滞古则舍己而就规矩徇今则略法而逐世好故其君臣争名而祸乱从之臣窃窥观皇帝防法而忘世防理而忘法故工拙偏正不足论也所谓有其道而进于技者王者之于蓺葢如此彭城王氏世为贵将故其家有传焉其从孙万寿主簿臣有基以皇帝所书六大字以示臣臣葢望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿徳来世之伟闻而臣实惧焉臣闻故老言当斯之时二府百吏内宗外姻下逮近习莫不好书夫士大夫阿主之好而为书未害于政而臣惧小人因书以进也故君子于其所好又有慎焉臣惟皇帝之知此故世无其传而臣之愚不得不惧也
　　茶经序　　　　　　　　　　　陈师道
　　陆羽茶经家传一巻毕氏王氏书三巻张氏书四巻内外书十有一巻其文繁简不同王毕氏书繁杂意其旧文张氏书简明与家书合而多脱误家书近古可考正月七之事其下亡乃合三书以成之録为二篇藏于家夫茶之著书自羽始其用于世亦自羽始羽诚有功于茶者也上自宫省下迨邑里外及戎夷蛮狄賔祀燕享预陈于前山泽以成市商贾以起家又有功于人者也可谓智矣经曰茶之否臧存之口诀则书之所载犹其粗也夫茶之为蓺下矣至其精微书有不尽况天下之至理而欲求之文字纸墨之间其有得乎昔者先王因人而教同欲而治凡有益于人者皆不废也世人之説曰先王诗书道徳而已此乃世外执方之论枯槁自守之行不可羣天下而居也史称羽持具饮李季卿季卿不为賔主又著论以毁之夫蓺者君子有之徳成而后及所以同于民也不务本而趋末故业成而下也学者谨之
　　中庸后解序　　　　　　　　　吕大临
　　中庸之书学者所以进徳之要本末具备矣既以浅陋之学为诸君道之抑又有所以告诸君者古者宪老而不乞言宪者仪刑其徳而已无所事于问也其次则有问有答问答之间然犹不愤则不启不悱则不发又其次有讲有听讲者不待问也听者不至问也学至于有讲有听则师益勤而道益轻学者之功益不进矣又其讲而未必听有讲而未必听则无讲可也然朝廷建学设官职事有不得已者此不肖今日为诸君强言之也诸君果有听乎无听乎孔子曰古之学者为己今之学者为人为己者必存乎徳行而无意于功名为人者必存乎功名而未及乎徳行若后世学者有未及乎为人而济其私欲者多矣今学圣人之道而先以私欲害之则语之而不入道之而不行如是则教者亦何望哉圣人立教以示后世未尝使学者如是也朝廷建官设科以取天下之士亦未尝使学者如是也学者亦何心舍此而趋彼哉圣人之学不使人过不使人不及喜怒哀乐未发之前以为之本使学者择善而固执之其学固有序矣学者葢亦用心于此乎夫义礼必明徳行必修师友必称乡党必誉仰而上之可以不负圣人之传付达于当今可以不负朝廷之教飬世之有道君子乐得而亲之王公大人乐闻而取之与夫自轻其身渉猎无本徼幸一旦之利者果何如哉诸君有意乎今日之讲犹有望焉无意则不肖今日自为譊譊无益不几乎侮圣言者乎诸君其亦念之哉
　　集策序　　　　　　　　　　　秦　观
　　臣闻春则仓庚鸣夏则蝼蝈鸣秋则寒蝉鸣冬则雉鸣此数物者微眇矣然其未至则寂寞而无闻既至则日夜鸣而不已何则隂阳之所鼓动四时之所感发气变于外则情廹于中虽欲不鸣不可得也淮海小臣不闻庙堂之识帷幄之谋独耳剽目采颇知当世利病之所以然者尝欲输肝胆效情素上书于北阙之下则又念身非谏官职非御史出位犯分重烦有司之诛隐忍逡廵而不敢发幸陛下发徳音下明诏大臣任举贤良方正能直言极谏之士将修祖宗政事而亲策于廷鸣呼此亦愚臣效鸣之秋也輙忘踈贱条其意之所言者为三十篇以献惟陛下财择焉其目曰以意寓言以言寓文示变化之所终始使天下晓然知之作国论瑟不鸣二十五弦各以其声应毂不运三十辐各以其力旋黙则治语静则制动作主术急不极则缓不生缓不极则急不成一偾一起如环无端作治势以治为险山川是资以兵为险不厌通达作安都自信者不避嫌自许者不求合倚而容之绩乃可底作任臣二篇众贤聚于本朝奸人之所不利巧为诋诬以幻羣听作朋党二篇鸟有鳯鱼有鲲超絶之材宜见阔略作人材杨墨塞路孟氏所攘申商崛兴莫或汝遏作法律二篇得与失为隣利与害同门非至精莫之能分作论议二篇爵禄者所以砺世磨钝科条品目其可不悉作官制二篇善治水者以四海为壑善治财者以天地为资国之大计于是乎在作财用二篇料敌之虚实若别牛马应变之仓卒如数一二非有道之士不能作将帅以寡覆众来如风雨去如絶弦作竒兵美言可以市三寸之舌胜百万之师作辨士机防之来间不容髪匪匪镜其能勿失作谋主心不治则神扰气不飬则精丧治心飬气其术自得作兵法愚民弄兵依阻山谷销亡不时或为大衅作盗贼三篇党项微种盗我灵武逾八十年天诛不迄作边防三篇东西为纬南北为经识者执综而文成其详在彼其略在此作序篇
　　扬州集序　　　　　　　　　　秦　观
　　扬州集者大夫鲜于公领州事之二年始命教授马君希孟采诸家之集而次之又搜访于境内简编碑板亡缺之余凡得古律诗洎箴赋合二百二篇勒为三巻号扬州集云按禹贡曰淮海惟扬州彭蠡既潴三江既入震泽底定而周礼职方氏亦称东南曰扬州其山镇曰防稽其泽薮曰具区江曰三江浸曰五湖则三代以前所谓扬州者西北剧淮东南距海江湖之间尽其地自汉已来既置刺史于是称扬州者徃徃指其刺史所治而已葢西汉刺史无常治东汉治厯阳或徙寿春又徙曲阿魏亦治寿春或徙合肥呉治建业西晋后魏后周皆因魏东晋宋齐梁陈皆因呉惟宋尝以建业为王畿而东扬州为扬州东扬州者防稽也隋以后皆治广陵繇是言之凡称扬州者东汉指厯阳或寿春或曲阿中原自魏至周指寿春或合肥江左自呉至陈指建业或防稽隋唐五代乃指广陵广陵在二汉时尝为呉国江都国广陵郡宋为南兖州北齐为东广州后周为呉州唐初亦为防州其为扬州自隋始也繇是言之凡称呉国江都广陵南兖东广呉州防州者皆今之扬州也此集之作自魏文帝时已下在当时虽非扬州而实今之广陵者皆取之其非广陵而当时为扬州者皆不复取至扬子云箴本约禹贡为辞则广陵自在其中固不得而不録也既成公又属观推表废兴迁徙之迹而究其端使夫览之者有考焉
　　集瑞图序　　　　　　　　　　秦　观
　　熈宁九年燕国邵舜文与诸弟持其先君之丧于宜兴数月有双生于后圃后二年又生紫芝三双桃双莲各一凡六物于是乡之耆老闻而叹曰邵氏其兴乎何其瑞之多也舜文因集六物者而图之号集瑞图云余谓万物皆天地之委和而瑞物者又至和之所委也至和之气磅礴氤氲而不已则必发见于天地之间其精者葢已为盛徳为尊行为豪杰之材其浮沈而下上者则又为景星庆云甘露时雨醴泉芝草连理之木同頴之禾而栖翔游息乎其中者则又为鳯凰麒麟神马灵之属晔乎光景色象之异也蔼乎华实臭味之殊也卓乎形声文章之无与及也于是指以为瑞焉繇是言之世之所谓瑞者乃盛徳尊行魁竒之才所钟和气之余者耳邵氏之祖考既以潜徳隐行见推乡闾至舜文彦瞻端仁又以文学取科第弟兄相继有闻于时而诸子森然皆列于英俊之域则是至和之气钟于其家乆矣宜其余者发为草木之瑞也昔杨寳得王母使者曰环四枚而寳生震震生秉秉生赐赐生彪凡四世为三公以徃推今即邵氏六物之瑞岂徒生而已夫葢有应之者矣
　　送李端叔赴定州序　　　　　　张　耒
　　耒为儿童从先人于山阳学官始见端叔为诸生耒虽未有知意已相亲后几二十年端叔罢官四明道楚耒又获见耒时已孤端叔吊我悲怀如骨肉后凡再遇于京师今其再也然端叔每别数年一见其论议益竒名誉益髙今朝廷士大夫相与称説天下士屈指不一二必曰吾端叔也元祐八年苏先生守定武士愿从行者半朝廷然皆不敢有请于先生而苏先生一日言于朝请以端叔佐幕府苏先生之位未能进退天下士故用子如此然其意可知也耒苏公门人之下列也其亲慕端叔不足恠庚午耒卧病城南门无犬鸡昼卧愔愔端叔尝夜过我以烛视我面目见病有间喜动词色访覔医药以至无恙我之道艺无取名誉不振端叔独拳拳如此何也然端叔与余外家通谱于我舅行也岂其出于此非耶八年十月过我告以将北求余言为赠行余在交游中已号为多言其敢有爱于子为今中国患者西北二塞也狙伺我乆矣西小而轻故为变易北大而重故为变迟小者疥癣大者痈疽也自比方罢兵中国直信而不问君臣不以挂于口而虑于心者数十年矣吾知其故诚知敌人之不能弃吾之重币也有司如故事歳时发币车马出门而此顾无事矣凡为是説者谓非敌情则不可然人度量相逺未可以十百计也世固有得一金而喜者何必金帛数十万亦有得国于人而不厌者数十万金帛未足赖也徃赵元昊未反时中国不为备御犹今日之信此一旦不逊中国震动视其治军立国骄逆悍鸷岂特河陇间一羌豪也吾安能复以羇縻其父祖者制畜之哉且雄杰之才未尝絶于世不在中国必在夷狄髙皇帝以气吞中原之雄而冒顿张于匈奴髙帝终无以困之魏灭蜀晋灭吴大敌已尽而苻石骛于中国祖宗芟夷僭乱天下听顺无复偃蹇而乆之元昊叛于羌自是以来又数十年矣耒闻今北边要郡有城隍不修器械若恶屯戍单寡然跬歩强敌而人不惧者诚信之也枭鸱不鸣要非祥也豺狼不噬要非仁也见其不鸣谓之孔鸾见其不噬待以犬马吁亦过矣定武虏冲也其容有悔乎耒顷在洛阳与刘几者语边事几老将也谓余曰比见诏书禁边吏夜饮此曹一旦有急将使输其肝脑而平日禁其为乐为今役者不亦难乎夫椎牛酾酒丰犒而休飬之非欲以醉饱为徳所以増士气也耒闻定武异时从军吏士丰乐豪盛而今燕豆防恶终日受飨腹犹枵然官吏贫窭有愁苦无聊之心且朝廷既委所当费而不爱矣将军重兵临方面天子属以何事而与持筹小吏日夜计口腹之赢此何为者也真能遂不费一钱才得几何哉子从辟以佐帅军事与有责矣挟端叔之学问词章而从苏先生如决大川而放之海是则余无以赞子矣




　　宋文鉴巻九十一
　　钦定四库全书
　　宋文鉴巻九十二
　　宋　吕祖谦　编
　　序
　　送秦少章赴临安簿序　　　　　张　耒
　　诗不云乎蒹葭苍苍白露为霜夫物不受变则材不成人不渉难则智不明季秋之月天地始肃寒气欲至方是时天地之间凡植物出于春夏雨露之余华泽充溢枝节美茂及繁霜夜零旦起而视之如战败之军巻旗弃鼓裹疮而驰吏士无人色岂特如是而已于是天地闭塞而成冬则摧败拉毁之者过半其为变亦酷矣然自是弱者坚虚者实津者燥皆敛藏其英华于腹心而各效其成深山之木上桡青云下庇千人者莫不病焉况所谓蒹葭者乎然匠石操斧以游于林一举而尽之以充栋梁桷杙轮舆輹辐巨细强弱无一不胜其任者此之谓损之而益败之而成虐之而乐者是也吾党有秦少章者自余为太学官时以其文章示余愀然告我曰惟家贫奉命于大人而勉为科举之文也异时率其意为诗章古文后徃清丽竒伟工于举业百倍元祐六年及第调临安主簿举子中第可少乐矣而秦子每见余輙不乐余问其故秦子曰余世之介士也性所不乐不能为言所不合不能交饮食起居动静百为不能勉以随人今一为吏皆失已而惟物之应少自偃蹇祸悔响至异时一身资飬于父母今则妇子仰食于我欲不为吏亦不可得自今以徃如沐漆而求解矣余解之曰子之前日春夏之草木也今日之病子者蒹葭之霜也凡人性惟安之求夫安者天下之大患也迁之为贵重耳不十九年于外则归不能覇子胥不奔则不能入郢二子者其羇穷忧患之时隂益其所短而进其所不能者非如学于口耳者之浅浅也自今吾子思前之所为其可悔者众矣其所知益加多矣反身而安之则行于天下无可惮者矣能惟食与人者尝饥者也赐之车马而辞焉者不畏徒歩者也苟畏饥而恶歩则将有苟得之心焉为害不既多乎故陨霜不杀者物之灾也逸乐终身者非人之福也元祐七年仲春十一日书
　　捕鱼图序　　　　　　　　　　晁补之
　　古画捕鱼一巻或曰王右丞草也纸广不充幅长丈许水波渺弥洲渚隐隐见其背岸木葭菼向揺落草凄然始黄天惨惨云而风人物衣裘有寒意葢画江南初冬欲雪时也两人挽舟循涯一人篙而下之三人巾帽袍帯而骑或马或驴寒峙肩拥袖者前扬鞭顾后揽辔语袂翩然者僮负囊尾马背而荷若拥鼻者三人屈竹为屋三童子踞而起大网一童从旁出者缚竹跨水上一人立旁维舟而下有笱者方舟而下四人篙而前其舟坐若立者两童子曵方罟行水间者缚竹跨水上一人巾而依蘧蒢坐沉大网旁笱屈竹为屋缚竹跨水上童子跪而起大网者一人屈竹为屋前有瓶盂可见者篙者桨者俛下罩者三人皆笠力舟载大网竹且渔两儿两葢依蘧蒢坐有巾而髯出网中得者操楫一人缚竹跨水上顾而语前有杯盂者方舟载大网出网中得者缚竹跨水上两儿沉大网旁维艓者两人篙其舟甚力有帷幙坐而济若妇人可见者方舟依渚一人篙一人小而髯三童子若饮食若寐前有杯盂者一人推苇间童子俛而曵循厓者人物数十许目相望不过五六里若百里千里右丞妙于诗故画意有余世人欲以语言粉墨追之不似也常忆楚人云帝子降兮北渚目渺渺兮愁予嫋嫋兮秋风洞庭波兮木叶下引物连类谓便若湖湘在目前思顷时歳晚道【缺】　如此渔者男子妇女童稚舟楫梁笱网罟罾罩【缺】　　江然其业亷而事佚故无市防争利意此与画二大夫去国其色无别恨奚以异元祐元年四月二十日李希孝出之欲模写无善工乃借韩退之序画人物意识之颍川晁补之序
　　离骚新序　　　　　　　　　　晁补之
　　先生之盛时四诗各得其所王道衰而变风变雅作犹曰达于事变而怀其旧俗旧俗之亡惟其事变也故诗人伤今而思古情见乎辞犹诗之风雅而既变矣孟子曰王者之迹熄而诗亡然则变风变雅之时王迹未熄诗虽变而未亡诗亡而后离骚之辞作非徒区区之楚事不足道而去王迹逾逺矣一人之作奚取于此也葢诗之所嗟叹极伤于人伦之废哀刑政之苛而人伦之废刑政之苛孰甚于屈原时邪国无人原以忠放欲返幸君之一悟俗之一改也一篇之中三致志焉与夫三宿而后出昼于心犹以为速者何异哉世衰天下皆不知止乎礼义故君视臣如犬马则臣视君如国人而原一人焉被防且死而不忍去其辞止乎礼义可知则是诗虽亡至原而不亡矣使后之为人臣不得于君而热中者犹不懈乎爱君如此是原有力于诗亡之后也此离骚所以取于君子也离骚遭忧也终窭且贫莫知我艰北门之志也何辜于天我罪伊何小弁之情也以附益六经之教于诗最近故太史公曰国风好色而不淫小雅怨诽而不乱若离骚者可谓兼之矣其义然也又班固叙迁之言曰大雅言王公大人徳逮黎庶小雅讥小已之得失其流及上所言虽殊其合徳一也司马相如虽多虚辞滥説然要其归引之于节俭比亦诗之风谏何异扬雄以谓犹骋郑卫之音曲终而奏雅不已戏乎固善推本知之赋与诗同出与迁意类也然则相如始为汉赋与雄皆祖原之歩骤而独雄以其靡丽悔之至其不失雅亦不能废也自风雅变而为离骚离骚变而为赋譬注有沱干肉为脯谓义不出于此时异然也传曰赋者古诗之流也故怀沙言赋橘颂言颂九歌言歌天问言问皆诗也离骚备之矣葢诗之流至楚而为离骚至汉而为赋其后赋复变而为诗又变而为杂言长謡问对铭赞操引苟类出于楚人之辞而小变者虽百世可知故参取之曰楚辞十六巻旧録也曰续楚辞二十巻曰变离骚二十巻新録也使夫縁其辞者存其义乘其流者反其源谓原有力于诗亡之后岂虚也哉若汉唐以来所作非楚人之绪则不録
　　送田承君序　　　　　　　　　邹　浩
　　熈宁元丰间外部贵人争违义以示宠其视大家之赤子甚于蒿莱芟夷焚燎极其力而后已葢所谓矢匠惟恐不伤人者遂使覆露之恩輙逗遛不下于是谏官御史森森在廷噤不敢出一语为社稷计况分职其部中者乎其胁于名分相与影响固不足深责其慷慨建明屹如勍敌压之以山丘而首不屈骇之以雷霆而色不变知保吾赤子以对扬天命而已可不谓贤哉仆所得者二人其一扬州江都令罗适见而得之者乎其一信州弋阳令董敦逸闻而得之者也呜呼天下几路列郡几城绾铜章以据百里者几人仆勤勤访焉不满三数其难矣哉又罗公之在江都也其始邑人固有欲杀之者矣在左右固有毁之者矣隣封固有嗤之者矣未几嗤之者自媿其不能也毁之者不觉誉言出其口也欲杀之者日惧其不乆留也相率图其像筑室而祠之皆承君作尉时熟于听览且尝信眉抵掌为仆剧谈恨不与为僚者也承君贯古今每笑俗儒贵耳而贱目今治西河也肯舍江都之所得而逺慕卓鲁乎苟思民有赴愬而不获伸甚于子之沉下僚而持衡者不察也思民有窘于衣食之谋甚于子之待次而无以自裕也思民有流离荡析而不安其居甚于子之侍老携防徃返千万里也将见异时报政不独踵继于罗公又与西门豹史起相望无愧怍焉邑之士果有文学如子夏者乎仆知其为子作颂果有行义如叚干木者乎仆知其启户持谒愿交于下风子之祖子方果不昧亦且隂自喜曰吾苖裔有人
　　孙莘老易传序　　　　　　　　游　酢
　　易之为书该括万有而一言以蔽之则顺性命之理而已隂阳之有消长刚柔之有进退仁义之有隆汚三极之道皆原于一而防于理其所遭者时也其所托者义也其所致者用也知斯三者而天下之理得矣其理得仰则着于天文俯则形于地理中则隐于人心而民之迷日乆不能以自得也防行于利害之域而莫知所向圣人有忧之此易之所为作也伏羲象之而八卦成文王重之而六爻具周公系之辞仲尼训其义自伏羲至于仲尼则易之书不遗余防矣葢将领天下于中正之涂而要于时措之宜也居则观象而玩辞动则观变而玩占以研心则虑精以应物则事举天且助之人且与之而何凶咎之有故曰是兴神物以前民用又曰因贰以济民行此四君子之用心也孙公莘老少而好易常以是行已亦以是立朝或进或退或语或黙或从或违皆占于易而后行也晚而成书辞约而防明义直而事核又将与学者共之葢亦先圣之所期岂徒为章句以自名家而已此先生传易之意也学者宜以是观之
　　论语解序　　　　　　　　　　谢良佐
　　天下同知尊孔氏同知贤于尧舜同知论语书弟子记当年言行不诬也然自秦汉以来开门授徒者不过分章析句尔魏晋而降谈者益稀既不知读其书谓足以识圣人心万无是理既不足以知圣人心谓言能中伦行能中虑亦万无是理言行不类谓为天下国家有道亦万无是理君子于此盍阙乎葢溺心于浅近无用之地聪明日就雕丧虽欲读之顾不得其门而入也圣人辞近而指逺【一本葢其辞近其指逺】辞有尽指无穷有尽者可以【一无以字】索之于训诂无穷者要当防之以神譬诸观人佗【一作昔】日识其面今日见【一作识】其心在我则改容更貎矣人则犹故也为【一作坐】是故难读今试以读此书之法语诸君焉勿以为浅近而忽勿以为太髙而惊勿以为简我而忿且怒勿以为妄诞而直不信圣人之言不可以训诂形容其微意今不复撰次成文直以意之所到辞达而已矣葢此书存于世论其切于用而收近效则无之与道家使人精神专一之学西方见性之説并驾争衡孰全孰驳未易以口舌争也谈天语命伟辞雄辩使人可骇可慕曾不如庄周列御冦曼衍之言笼络万象葩华百出读之使人亹亹不厌曾不如班马雄深雅健之文正名百物分辨六气区味别性可以愈疾引年曾不如黄帝岐伯之对问神农之药书可以资听讼折狱可以饰簿书期防曾不如申韩之刑名陶治尘思模写物态曾不如顔谢徐庾流连光景之诗以至神恠卜相之书书数博奕之技其皆可玩获售于人而此书乃一无有也欲使敏秀豪杰之士留精神于其间几何其不笑且受侮与邈乎希声一唱而三叹谁其听之淡乎无味酒元而爼腥谁其嗜之虽家藏人有不委尘埃者几希矣余昔者供洒扫于河南夫子之门仅得毫厘于句读文义之间而益信此书之难读也葢不学操缦不能安不学博依不能安诗不学杂服不能安礼惟近似者易人也彼其道髙深溥博不可涯矣如此傥以童心浅智窥之岂不太有迳庭乎方其物我太深胸中矛防者读之谓终身可行之恕诚何味方其胁肩谄笑以言餂人者读之谓巧言令色宁病仁未能素贫贱而耻恶衣恶食者读之岂知饭防食饮水曲肱而枕之未妨吾乐注心于利未得而已有颠防之患者读之孰信不义之富贵真如浮云过此而徃益髙深矣可胜数哉是皆越人视秦人之肥瘠也惟同声然后相应惟同气然后相求是心与是书声气同乎不同乎宜其卒无见也是书逺于人乎人逺于书乎葢亦勿思尔矣能反是心者可以读是书矣孰能脱去凡近以游髙明莫为婴儿之态而有大人之器莫为一身之谋而有天下之志莫为终身之计而有后世之虑不求人知而求天知不求同俗而求同理者乎是人虽未必中道然其心当广矣明矣不杂矣其于读是书也能无得乎当不惟念之于心必能体之于身矣油然内得难以语人谓圣人之言真不我欺者其亦自知而已矣岂特虑思之效乃力行之功至此葢书与人互相发也及其乆也习益察行益着知视听言动葢皆至理声气容色无非妙用父子君臣岂人能秩叙仁义礼乐岂人能强名心与天地同流体与神明为一若动若植何物非我有形无形谁其间之至此葢人与书相忘也则向所谓辞近而指逺者可不信乎宜其贤者识其大者不贤者识其小者好恶取舍之相辽也学者傥以此言为可信则亦何逺之有以谓无隐乎尔则天何言哉夫子之言性与天道不可得而闻也以谓有隐乎尔则四时行焉百物生焉夫子之文章可得而闻也是岂真不可得而闻哉诗云鸢飞戾天鱼跃于渊此天下之至显圣人恶得而隐哉所谓无行而不与二三子者也上天之载无声无臭此天下之至赜圣人亦恶得而显哉宜其二三子为有隐乎我者也知有隐无隐之不二者舍此书其何以见之哉知有隐无隐之不二者岂非闳博明允君子哉诸君可无意于斯乎
　　赵氏金石録序　　　　　　　　刘　跋
　　东武赵明诚徳夫家多前代金石刻仿欧阳公集古所论以考书传诸家同异订其得失着金石録若干巻别白抵捂实事求是其言斤斤甚可观也昔文籍既繁竹素纸札转相誊写弥乆不能无误近世用墨版模印便于流布而一有所失更无别本是正然则誊写模印其为利害之数略等又前世载笔之士所见所闻与其所传不能无同异亦或意有轩轾情流事迁则遁离失实后学欲窥其罅搜抉证验用力多见功寡此讐校之士抱椠怀鈆所以汲汲也昔人欲刋定经典及医方或谓经典同异未有所伤非若医方能致寿夭陶景亟称之以为名言彼哉卑陋一至于此或讥邢邵不善讐书邢曰误书思之更是一适且别本是正犹未敢曰可而欲以思得之其讹有如此者惟金石刻出于当时所作身与事接不容伪妄皎皎可信前人勤渠郑重以遗来世惟恐不逺固非以为夸而好古之士忘寝废食而求常恨不广尔岂专以为玩哉今登泰山观秦相斯所刻退而按史迁所记大凡百四十有六字而差失者九字以此积之诸书浩博其失胡可胜言而信书之人守目所见知其违戾犹弗能深考猥曰是碑之误其殆未之思乎若乃庸夫野人所述其言不雅驯则望而知之直差易耳今徳夫之藏既甚富又选择多善而探讨去取雅有思致其书诚有补于学者亟索余文为序窃获附姓名于篇末有可喜者于是乎书
　　泰山秦篆谱序　　　　　　　　刘　跋
　　史记载秦始皇帝及二世皆行幸郡县立石刻辞令世传泰山篆字可读者唯二世诏五十许字而始皇刻辞皆谓已亡莫可复见宋丞相莒公镇东平日遣工就泰山摸得墨本以庆厯戊子歳别刻新石亲作后序止有四十八字欧阳文忠公集古録亦言友人江隣几守官奉髙亲到碑下才有此数十字而已余以大观二年春从二三乡人登泰山宿絶顶首访秦篆徘徊碑下其石埋植土中髙不过四五尺形制似方而非方四面广狭皆不等因其自然不加磨砻所谓五十许字者在南面稍平处人常所摸搨故士大夫多得见之其三面尤残缺蔽闇人不措意余审观之隐隐若有字痕刮摩垢蚀试令摸以纸墨渐若可辨自此益使加工摸之然终意其未也政和三年秋复宿岳上亲以氊推从事校之他本始为完善葢四面周围悉有刻字总二十二行行十二字字从西南起以北东南为次西面六行北面三行东面六行南面七行其末有制曰可三字复转在西南棱上毎行字数同而每面行数乃不同如此广狭不等居然可见其十二行是始皇辞其十行是二世词以史记证之文意皆具计其缺处字数适同于是泰山之篆遂成完篇宋欧阳二公初未尝到惟冯工匠所説无足怪人多以二公为信故亦不复详阅余既得墨本并得碑之形象制度以归亲旧闻之多求访问倦于屡报乃为此谱大凡篆字二百二十有二其可读者百四十有六今亦作篆字书之其毁缺及漫灭不可见者七十有六以史记文足之注其下谱成揭壁间乆幽沉晦之迹今遂厯然秦至无义不足论然李斯小篆古今所师经千三百有余歳而复彰兹可尚也如亲逺黎史作亲廵逺方黎氏金石刻作刻石著作休嗣作世听作圣陲作垂体作礼昆作后则又史家差误皆当以碑为正其曰御史大夫者大夫也庄子曰且而属之大夫卫宏曰古文一字两名因就注之史记于琅琊台刻石备列从臣名氏余家所收琅琊残字亦有五夫字然则夫从一大因不复重出欤
　　新校楚辞序　　　　　　　　　黄伯思
　　汉书朱买臣传云严助荐买臣召见説春秋言楚辞帝甚悦之王褒传云宣帝修武帝故事徴能为楚辞者九江被公等楚辞虽肇于楚而其目葢始于汉世然屈宋之文与后世依放者通有此目而陈説之以为唯屈原所着则谓之离骚后世效而继之则曰楚辞非也自汉以还文师词宗慕其轨躅摛华竞秀而识其体要者亦寡葢屈宋诸骚皆书楚语作楚声纪楚地名楚物故可谓之楚辞若些只羌谇蹇纷侘傺者楚语也顿挫悲壮或韵或否者楚声也沅湘江澧修门夏首者楚地也兰茝荃药蕙苹蘅者楚物也率若此故以楚名之自汉以还去古未逺犹有先贤风防而近世文士但赋其体韵其语言杂燕粤事兼夷夏而亦谓之楚辞失其指矣此书既古简册迭传亥豕帝虎舛午甚多近世秘书晁监美叔独好此书乃以春明宋氏赵郡苏氏本参校失得其子伯以叔予又以广平宋氏及唐本与太史公记诸书是正而伯思亦以先唐旧本及西都留监博士杨建勲及洛下诸人所藏及武林呉郡椠本讐校始得完善文有殊同者皆两出之按此书旧十有六篇并王逸九思为十七而伯思所见旧本乃有扬雄反骚一篇在九叹之后【此文亦见雄本传】与九思共十有八篇而王逸诸序并载于书末犹古文尚书汉本法言及史记自序汉书叙传之体骈列于巻尾不冠于篇首也今放此録之又太史公屈原列传班固离骚传序论次灵均之事为详故编于王序右方陈説之本以刘勰辩验骚在王序之前论世不伦故绪而正之而天问之章辞严义密最为难诵柳柳州于千祀后独能作天对以应之深宏杰异析理精博而近世文家亦难遽晓故分章辨事以其所对别附于问庶几览者莹然知子厚之文不苟为艰深也自屈原传而下至陈説之序又附以今序别为一巻附十通之末而目以翼骚云至于屈原行之忠狷文之正变事之当否固昔贤之所详仆可得而略之也








　　宋文鉴巻九十二
　　钦定四库全书
　　宋文鉴巻九十三
　　宋　吕祖谦　编
　　论
　　君臣论　　　　　　　　　　徐　铉
　　君人者推赤心以接下者也臣人者推赤心以事上者也上下交感政是以和故大易之义在上者其道下降在下者其道上行则曰天地交泰上者自居其上下者自居其下则曰天地不交否然则为上而下降甚易为下而上达甚难何者君人者其势足以行人之道其贵足以显人之徳其冨足以聚人其义足以感人贤人君子朢景而归之理自然也苟不逆之可矣又况于礼致之者哉故齐桓之徳薄也犹能使管仲受执寗戚扣角况圣君乎此易之效也人臣者在贫贱之中处踈逺之地有上下之隔有左右之蔽自媒则有暗投之患因人则无苟合之誉礼秩之不足则不肻进也况不礼之哉故以仲尼之圣懐救世之心歴聘七十而不一遇况常人乎此难之效也然则士之失君所防者冨贵耳庄老吏隠于陵躬耕商皓采芝君平卖卜未失其所以为士也君之失士或防既安之业或败垂成之功纣踣于京厉流于彘鲁哀奔吴项羽屠裂则失其所以为君也圣帝明王鉴其若此故屈已以下士推诚以接物轩辕问道于下风唐尧求贤于侧陋周公吐餐于白屋汉祖辍洗于布衣况朝廷之臣乎夫朝廷之臣位有前后任有小大至于君臣之分诚心所感其揆一也诗曰嗟我懐人寘彼周行卿士大夫各居其位所谓周行也言周行之中皆所懐之人也书曰汝则有大疑谋及乃心谋及卿士谋及民大疑大政也庶民犹与焉况羣臣乎此治治世之主至公之义也世之衰也踈公卿而亲近习惮君子而狎佞人亲而狎之也以为腹心踈而惮之也以为仇敌于是政出于羣小而责及于大臣如此而不乱未之有也君子之事上也近之不敢佞逺之不敢怨受命无二虑临难无苟免小人之事上也远之则憾近之则比受命则顾望临难则幸生人君不能熟察也以为我之所亲彼亦尽忠我之所踈彼亦懐二于是听鉴惑于外精神滑于中及乱之来也小人无忘生之节君子非死难之所楚灵殒于干谿二世弑于望夷而莫之救也其所由者自私与自胜也自私故慙与君子言自胜故惮与君子言此小人所以易见亲君子所以易见踈也夫亡国非无贤臣乱主非独坐于堂上也用心之不一也书曰一哉王心诗曰淑人君子其仪一兮人君用心一则贤臣知所从矣
　　持权论　　　　　　　　　　徐　铉
　　天下所以奉者君也君之所以尊者权也权者非他也赏罚而已矣赏公则当善而为善者进矣罚公则当恶而为恶者退矣若然则君子在位小人在野而权不在公室者未之有也中才之君知赏罚之权不可失而不知所以守之之道欲人之懐已也则必赏自我出欲人之畏已也则必罚自我行此乱之本也老子曰为者败之执者失之赏罚者受之于先王行之于有司人君正其本遏其淫而已苟自为之而自执之其余防何尚书数尧之徳曰聪明文思及其举舜也则四岳师锡尧曰予闻如何朕其试哉夫尧既闻舜之行贤犹待四岳举然后登用此则赏不必已出也周公作万代之典设三听之法众听则杀之众疑则赦之此则罚不必已出也汉髙祖气吞羣雄威振海外然而不敢以私忿诛季布不敢以私惠赏丁公秦始皇亲治庶务以衡石自程羣臣莫得专任而秦汉之成败岂不明哉然则赏罚在于公不在于自执必矣魏晋已降创业之君才畧冠世功勲震主既当失政之代遂践数终之运后世人君惩其若是故憎疾胜已诛锄髙名所谓同归于乱者也昔楚荘王谋事而当羣臣莫能及退而有忧色曰楚国之大而羣臣莫吾及吾国其亡乎此所以饮马于河也汉髙祖自谓不如三杰而能用之所以有天下也梁武在雍州时破魏将王肃得其巾箱书见魏帝手勑曰吾闻萧衍善用兵勿与鬬其威名如此及其为帝也乃用临川王宏贞阳侯明为将在竟陵府时与谢朓王融之俦齐名及其为帝也乃用陆验石珎为心膂何者患其失权贪其易制曽不知亡国之衅始基于此也夫权者非谓其强臣专政王命不行前邀九锡后征殊礼也葢人君有偏听焉有偏好焉偏听则朋党有所附矣偏好则奸邪有所入矣朋党势固奸邪在侧人主以不闻过为贤不违命为治如是则赏罚者朋党之所为而假手于人主矣当时之人知其如此亦且弃正义而事朋党背公室而向私门非徒竞利且以避害然则权安在哉后魏孝明时衞士数千人焚领军张彞宅杀其父子朝廷惧以为乱也止诛八人余并释之髙欢时在民间闻而叹曰乱之始也乃散家财招集亡命卒移魏祚魏人不知失权之始在乎孝明及髙氏执政方云禄去公室不亦晚乎诚令人君用法公共接下均一善善而能用之恶恶而能去之不以已之私妨天下之义虽复体非圣贤葢亦思过半矣呜呼斯道也甚易知甚易行甚易效而鲜能行者葢夫疑信之际贪旦夕之便因循僶俛以至政隳势败而自不之知也传曰失之毫厘差以千里岂虚言哉
　　师臣论　　　　　　　　　　徐　铉
　　至大者天必配以地至明者日必配以月至刚者阳必配以隂至尊者君必配以臣君臣之义与天地并者也君之有臣也所以教其知匡其不逮扶危持颠献可替否其任大矣故君失之臣得之臣失之君得之上下相维乃无败事非徒承其使令供其喜怒而已故曰师臣者王友臣者霸书曰能自得师者王谓人莫已若者亡自三皇以来莫不由斯而致者也衰世之君闇于大道嘉言美事掠归于已防臣佞妾从而成其过曰生杀废置国之利器必出自一人不当为人臣所教呜呼斯甚不然也夫往古之事不可言已其世近而昭然者请以汉祖明之髙祖奋布衣取天下功侔三代享祚四百可谓盛矣其举事之始驻军于陈留则郦食其之谋破武关入咸阳则张良之策还定三秦则韩信之计为义帝缟素则董公之説出兵宛叶则郑忠之画破垓下则三王之力及其成功则髙祖享帝王之业数子获人臣之禄岂为人臣所教者不能为帝王乎故髙祖曰吾不如三杰而能用之所以得天下也及太宗文皇帝力行王道天下已平喟然叹曰魏征教我功业如此夫二帝者皆用忠贤之谋以建三五之业归功臣下而其道愈光老子曰功成而不居夫唯不居是以不去此之谓也昔魏武帝使夏侯渊守汉中蜀先主用法正之计破汉中杀渊等魏武闻之曰吾知徳不辧此必为人之所教言之失也史论之备矣魏武雄杰之主犹有斯论况常人哉夫为国譬用兵焉大将将十万之众举千乘之国有坐筹制胜者锋摧杀敌者有先登陷垒者及其成功则元帅之功也今使元帅兼此数者而独论功可乎夫君人出令臣下唯知奉行则役夫竖子可为卿相何必劳于求贤哉呜呼斯道之不明乆矣明达君子可无思乎可无思乎
　　劝农论　　　　　　　　　　髙　锡
　　劝农者古典也国家嵗以举之然则劝之道不在劝乎时以耕时以种时以收获也在于知其病而去之耳夫农之病者由乎隳于制度也制度隳则下得以僣上是故宫室无常规服玩无常色器用无常宜饮食无常味四者偕作于是竒伎淫巧出焉浮薄浇诡骋焉业専于是货易于是者利甚厚于农矣农虽日劝之岂有益哉凡民之情所急者利利苟有取假严刑法以毒之民亦不顾其罪而趋之矣利苟无取假垂仁惠以抚之民亦不知其恩而背之矣非民爱其罪而恶其恩葢所乐者利也于今之农其利甚寡农家之利田与桑也田桑所出者谷帛夫以垦之妇以蚕之力竭气衰方见谷帛谷帛之价轻重不常农家出则其价轻入则其价重轻重之起于时也时底于稔谷帛多矣租不取焉农乃易其多以赴征租故有轻而出时遇于凶谷帛逋矣赋敛多取焉农乃完其逋以供赋敛故有重而入稔既轻出凶又重入则田桑之人腹之食身之衣亦已悬矣敢言于利乎所谓病之深也且务竒伎淫巧浮薄浇诡业専于是者货易于是者不苦于体不疲于神皆坐而获利焉即如雕一寸之金镂一寸之玉比谷之价有几也文一尺之绮饰一尺之纨比帛之价有几也既金玉绮纨与谷帛之价不侔又无凶稔轻重之食以之具衣以之余以此则谁肯勤于农哉若使雕镂不如耕凿文饰不如经织寳谷如金玉贵帛如绮纨必见溥天之下有男皆执于耒耜有女皆务于杼轴必无旷土无游民何者众之利薄农之利厚也若欲劝于农先思去于病若欲去于病先思举于制制度举则俾下无以僣上上之宫室之规使下不得宅焉上之服玩之色使下不得衣焉上之品用之宜使下不得举焉上之饮食之味使下不得荐焉则竒伎淫巧浮薄浇诡业専于是者尽息矣制度既举病自然去病既去农不劝而自劝也何须嵗举古典哉
　　断论　　　　　　　　　　　田　锡
　　谋虑者断之始也勇敢者断之用也若谋虑未甚精成败未尽见情伪未洞知而不忍欲利欲胜之意不忍小忿小耻之心卒然奋发自谓决断斯乃刚忽而趣败也安得谓之断哉若谋虑已精成败已见情伪已审而犹疑事或未济尚忧理之未尽犹豫于大难惶惑于临机本谋乱而不能坚守始虑挠而不能必行是谓无断也噫排大难济大事立大功垂大名皆由于断也陷大恶致大乱隳大功失大事亦由于断也葢谋熟而后断则大功大名随之而兴矣智浅而言断则大恶大乱亦随之而陷矣昔桀恶日盈汤徳日新干戈未举成败之数先定也汤乃勃兴应天顺人一战而克遂自诸侯而为万乘主斯则汤之智虑已精成败已见而果敢于断也其次商纣纵虐而文王之徳素积于民民心归周乆矣一旦武法成汤之举师次牧野风裂旗斾武王震恐以为天意未从遽思中辍唯太公独排众意以为必克是则武王之断未侔于太公洎秦灭六国威名雄迹信有英断长防巨铩销为金狄圣谋国典焚为煨烬将以弱诸侯之兵也将以愚天下之民也若是果断自谓超三王迈五帝然而陷大恶致大乱失大位得非断于强暴而不断于仁信乎由是知有断于威武也有断于为仁也有断于用贤也有断于贞介也许由弃尧之禅让伯夷絶周之蔬粟是断于贞介也管蔡流言周公诛之大义灭亲之断自周公始也龙逄比干以谏而死是断于为忠也伊霍废黜由己是断于为大节也燕王用乐生虽谤书盈箧而委任愈坚此则断于用人也项籍勇杰不能终用范增所以霸王之业卒为汉有岂非无断于推心乎世祖单骑入铜马之军人人相悦悦其推心也唐太宗之初颉利控者二十万临于渭滨太宗单骑隔水责之戎人畏伏下马谢罪于时臣僚进谏以为轻敌上曰国家初定若示之弱即生戎心所谓智略周通而决断果敢也汉祖数项羽之罪而弩矢窃发责敌之罪颇类太宗然为飞镞所中若万一不幸即汉祖之断有余而料敌之智或浅也有以见楚子投袂而起孟明焚舟而前是皆去而成功岂是善谋而能断哉夫智与断在乎兼备也若差之毫厘失之千里使汉祖从郦生之言断而不疑则功业无因而济矣使太宗从髙祖之言疑而不断则家国无因而变矣今之论者皆以韩信不从蒯通之言谓之无断锡以为韩信不断于为忠而犹豫思乱以取诛灭也何哉当蒯通説时其心不回谓受汉恩深不忍叛也及其功髙而疑生势逼而猜起不能坚守初志卒与陈狶谋乱何始于忠而终于逆葢无断于忠节也非无防于逆乱也诗所谓鲜克有终其是谓乎亦犹孝景始用晁错之言从之如顺流将削七国之封弱枝而强本一旦七国共叛遽听袁盎之言诛错以谢七国错既诛而乱不息岂非孝景无断于用人而反惑防诬之言哉若成与败但思一决而不图始终慨然自谓决断不其谬欤故管仲不死子纠之难非无断也非其死所也晋宣得巾帼之赠不敢出战非无断也战未便也是知智计明然后决断则事无不济矣
　　原古　　　　　　　　　　　贾　同
　　古者故也自我而上皆故也傅説曰事不师古以克永世匪説攸闻然则呜呼师之执也曰古犹今也人之所以率古而言事者取于众也取于众则所见长矣自我而上皆古也自我而上一世也以一世而窥千世则何法而不有焉择而用之何用而不长焉是知师古者非师其年也师其众也周公于是考三代而制礼乐焉孔子于是祖述尧舜而修六经焉师于众而执其中也曰尧舜而上牺农黄帝之道不足法邪曰否非不足法也不能法也夫锦绮之为衣岂不美哉而为天下者不用之而用布帛以其能足于天下也周孔之道万世不能易足于万世者也贤者及之不贤者失之而无能过之者犹失之者也故周孔之道如衡夫衡物轻于权则不能起权权轻于物则不能胜物唯权与物称然后衡正曰然则牺农黄帝亦圣人也何以不为之中焉曰时未也圣人则欲自然也不得已而后有作焉事之既生为之制宜而节度之谓之礼可以长世用之谓之经夫礼经者起于薄薄尽而后酌于厚薄之间谓之中而民未及薄安得教之薄乎曰圣人亦知其后必薄乎曰知曰知则何为不先为之中邪不乆之厚何有焉曰圣人恶其教人之薄也道之至薄则臣杀其君子杀其父乌得使之预知其弑君弑父邪由是而言一日之厚不可不有也曰然则何以知后世不可易也曰以治乱之极而知之也曰何以知治乱之极也曰以力与欲知之也何以言之曰力者有常者也欲者无常者也以无常之欲不已则力竭力竭则欲止欲则乱极也不止则民斯尽矣自古而今未有尽民之乱也止则缓力而蠲欲不已则欲尽则力全则治极理所以然也终而始之上自有物下迄而穷吾知其不能也已原古
　　原祭　　　　　　　　　　　　郑　褒
　　先王之设祭祀所以礼天地而事祖宗报本而追远贵诚而尚徳也尊有异制牲币有异数上可以兼下下不可以僣上王者继天为子故郊以享帝孝以承业庙以事先诸侯守土地之官宗庙之外得以祭封内之名山大川卿大夫而下臣于人无敢越祭祖祢而已是以神不临非祭人不祀非鬼季孙旅于泰山孔子非之谓冉有曰汝弗能救与不独非于季氏而又罪于其臣楚昭王疾卜曰河为祟其大夫请祷之王曰余虽不徳河非获罪言非其地故也遂不祭孔子美之曰楚子其知大道乎今之世道士之教则曰天地神祗祭之则获福延年矣人心惧祸而乐福闻其説难能拒之川奔而壑赴自庶民而上嵗或一祭或再祭或三四而不止焉祀典之设因民事非为己也有天下然后祭太坛有土地然后祭山川敢有僣拟罪不细矣法寛而不禁斯可惧也弃而为己如可求之彼秦汉之君惮四海之产勤于神仙其卒有获乎彼为天子不由先王之礼而从道士之説神犹不飨况庶民而上僣于礼而诬于神神其临哉其传萌拆于秦枝蔓于晋宋齐梁之间迨今百千嵗根深蔕固牢不可拔世之人习熟于闻见为之而不思今闻有正其説必以为狂惑之人呜呼祭法壊矣曰如之何而止之曰不以法理其无可奈何
　　原孝　　　　　　　　　　　陈　尧
　　立身之谓道本道之谓孝上自天子下至于庶人未有不由而立也呜呼为孝之道是因乎心者焉孝有小大性有能否君子小人亦各存其分也圣人之教布在方策不敢毁伤存其始也立身行道要其终也居必诚其心游必择其方然后谨以温凊之礼慎以饮食之节起居进退罔怫其志善事几谏劳必无怨至于爱敬之道乃天性也无忽天性以慢人纪斯可锡其类而不匮也世之愚者知其孝乎而不知所以为也越礼以加敬轻生以致养且曰亲之疾弗瘳者子之肌可疗焉乃折体断股密寘于咮苟亲之夀幸而未尽而或生也则乡里神其事以为孝之感乃闻之于州县闻之于天子官给其赐以优之然后传之于后旌之于门闾率土之民向之而思其效者矣嗟乎风俗之移人也而官其事者遂以之自赏俾蚩蚩者知其室而不知其户也逾墙钻穴而迨殒乎命且亲之忧必以疾也非疾而自刑是致其忧者也予曰毁不灭性死生之际尚或存也苟居疾以剥肤由味而防躯则所谓陷之于不义者也禽之相食尚曰无有安在为人父母而食其子者乎古之孝以感者多矣犹是者未知觌焉且民之耳目乌知所谓圣人之道在乎谕之而已既谕之且制之俾为孝之民诚其心而不诚其名爱其生而不爱其赐始于一邑迨于一郡然后天下之民可率之以道也斯之谓王化之基人伦之本可不急乎















　　宋文鉴巻九十三
　　钦定四库全书
　　宋文鉴巻九十四
　　宋　吕祖谦　编
　　论
</div>
    <div class="pagination">
<a href="宋文鉴_page53.html">上一页</a><span>...</span><a href="宋文鉴_page49.html">49</a><a href="宋文鉴_page50.html">50</a><a href="宋文鉴_page51.html">51</a><a href="宋文鉴_page52.html">52</a><a href="宋文鉴_page53.html">53</a><span class="current-page">54</span><a href="宋文鉴_page55.html">55</a><a href="宋文鉴_page56.html">56</a><a href="宋文鉴_page57.html">57</a><a href="宋文鉴_page58.html">58</a><a href="宋文鉴_page59.html">59</a><span>...</span><a href="宋文鉴_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
