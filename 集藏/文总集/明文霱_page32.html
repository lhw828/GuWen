<!DOCTYPE html>
<html>
<head>
    <meta charset="UTF-8">
    <title>明文霱 - 第 32 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 32 页/共 78 页</h1>
    <div class="content">
　　【 纡回激荡善作夭矫之势】 

　　○金溪游记 

　　王慎中 
　　一亩之宫。环堵之室。墐阴而牖明。畜妻子其中而身与为处。出户而行。前有击毂之车。而后有连帷之袵。骤而之乎空旷之野。寂寞之滨。苍山萃嵂而高起。绿波淡荡而长浮。则为之忽然而喜。如出幽窒。脱缚束。耳目为之加明。手足为之改适。此何异乎饫粱肉者。悦蔬茹之食。酗酎醴者。暍清冷之浆。其舍醇醲而即疏泊。而不得谓之知味也。由其无所得于此。徒以迫劫于喧湫嗷杂之甚。意烦气倦急于有所投。而自解。▲□然而来 
　　峙者知其为山。逝者知其为水。而岂为有遇于巳哉。尝试登高丘。泛长川。见夫樵夫牧竖。罟师估人。争道而捷驰。疾榜而击汰。以家为赴。望望然不及。如其去山水之不速。而恐其或后。以彼观之。则醇醲之可舍。固在山水。而城郭室家其疏泊而思即者矣。物之美恶无常态而有定形。山水之为佳。而城郭家室之为垢浊。亦美恶之大齐也。由樵夫牧竖罟师估人观之。则所谓佳与垢浊者。举易方而傎处。世之偶得放于山水。辄自谓绝去喧湫嗸杂之患。方多其所游之适。以傲乎城郭聚而室家居者之人。吾亦未知其美恶之所常也。饮浆冷者。暂快而非甘。尝蔬食者。少苏而不美。其甘美之常。固在酒肉也。彼骤之而忽喜者。意豁于久烦之余。气舒于积倦之后。喜且未几。厌巳生矣。何必不为樵夫牧竖罟师估人而何以笑彼之望望。凡物之美恶无恒。人情之欣厌有向。昧者挈情以徇。物中之厌欣。变于外之美恶。迭欣迭厌。而不知自主。惟明者为能以情御物。物变于外。而不足以易其中之所乐。乐之取于物者。未尝无所寄。而皆其自足▲不畅其言不止 
　　于中者之所取。则恶者未尝不美。而况于其美。然后美恶者。卒归于有怕。而皆吾之所御。欣且不得而有。而何有于厌。苟其无所厌。则遇物皆适。无之而不喜。而奚待于忽然。葢吾泉州之江。自诸山发源而下。建瓴。而急泻。至于金溪。而始演洋渟潏。山起于两涘。高深之景相得。草树互映。云烟相鲜。兹亦山水之胜处也。之焉而忽喜。行不知其几何人。而吾独与黄应初洪舜臣二君。往游而乐焉。当其举杯相属。唱咏方希。而谐笑间作计彼骤之而喜者亦必有以同乎此。而山之盎然而静止。水之沛然而流行。接于吾目着于吾心。形器都遗。而神情独遇。信有彼所不能同。而吾三人者。亦可以目击而交存。而不可以口说喻也。然而其乐可以忘言。而其游不可以无述。故予为记其意如此。使世之好游者。知吾三人者之游而能乐。葢有以御乎物。而谈山水之美者。必出于吾。而后为山水之美常也。游之日为嘉靖戊申八月七日。应初名淑清南安人。舜臣名朝□同安人。而予晋江遵岩居士王慎中也。 

　　【 笔势奔腾如百川之赴海】 

　　○海上平寇记 

　　王慎中 
　　守备汀漳俞君志辅被服进趋退然儒生也瞻视在鞞芾之间言若不能出口温慈款悫望之知其有仁义之容。然而折鼓鸣于侧。矢石交乎前。疾雷飘风迅急而倏忽。大之有胜败之数。而小之有死生之形。士皆掉魂摇魄前却而阻丧。君顾意喜色壮。张扬矜厉。重英之矛。七注之甲。鸷鸟举而虓虎怒。杀人如麻。目睫曾不为之一瞬。是何其猛厉孔武也。是时漳州海寇张甚。有司以为忧。督府檄君捕之。君构兵不数百。▲风雨骤来 
　　航海索贼旬日遇焉。与战海上败之。获六十艘。俘八十余人。其自投于水者称是。贼行海上数十年。无此衂矣。由有此海所为开寨置帅以弹制非常者。费巨而员多。然提兵逐贼。成数十年未有之捷。乃独在君。而君又非有责于海者也。亦可谓难矣。予观昔之善为将而能多取胜者。皆用素治之兵。训练齐而约束明。非徒其志意信而巳。其耳目亦且习干旗旐之色。而挥之使进退则不乱。熟于锺鼓之节。而奏之使作止则不惑。又当有以丰给而厚享之。椎牛击豕酾酒成池。餍其口腹之所取欲。遂气闲而思自决于一鬪以为効。如马饱于枥嘶鸣腾沓。而欲奋然后可用。君所提数百之兵。率召募新集。形貌不相识。宁独训练不夙。约束不豫而巳。其于服属之分。犹未明也。君又穷空。家无余财。所为市牛酒买粱粟。以恣士之所嗜。不能具也。徒以一身。帅先士卒。共食糗米?冓。触犯炎风。冲□巨浪。日或不再食。以与贼格而竟以取胜。君诚何术。而得人之易。致效之速如此。予知之矣。用未素教之兵。而能尽其力者。以义气作之而巳。用未厚飬▲是即术也有何术然不转不曲 
　　之兵。而能鼓其勇者。以诚心结之而巳。予方欲以是问君。而玄锺所。千户某等来乞文勒君之伐。辄书此以与之。君其毋以予为儒者而好揣言兵意云君之功在濒海。数郡。而玄锺所独欲书之者。君所获贼在玄锺境内。其调发舟兵诸费。多出其境。而君靖廉不扰。以故其人尤德之尔。君名大猷。志辅其字。以武举推用为今官。 

　　【 其文情之果势壮往亦如铁驷锐卒蹶张佽飞】 

　　○建康观云记 

　　祝允明 
　　昔之称观者。以山云水月禽树之徒最焉。雕绘色泽张皇情蕴至工矣。比居建康之鸡鸣。每日滨于二舂。万云流曲阁。晖而夕。姿态横生。一晡百变。因得剧观。焉将称之而频吃。葢无超乎昔词者矣。又不能禁。姑语其约略焉。若夫峦者。岩者。岫者。岥者。注者。潮者。澜者。湍者。揖者。坐者。拱者。骈者。舞者。戏者。鬪者。翔者。驰者。泳者。轮者。楫者。烧者。縠者。绮者。亡者。绚者。以青。以丹。以黄。以碧。以绯。以赤。以苍。以紫。以绿。以素。以组杂。以斑错。而嫭焉。而妒焉。而恚焉。而惧焉。而偶妃焉。而丽附焉。而乖暌焉。而攘排焉。而杂支杂伧囊焉。而无恒焉。察之而益繁。况之而不穷。葢其孕自钟山。夫江华阳句曲八公三君。崇嶐浩漾之犇凑阻泄。故其观雄以宖。其发自山君川后。灵天洞地。仙神魈鬼之呿呀挥霍。故其观赫以怪。在朱明长嬴盛阳丽舒之候。故其观昭以文。有皇闱帝座日月钩陈苍龙朱鸟龟虎之依卫翕张。故瑞以华。有蒋尉卞将军之刚愤。故倔奇。有王谢诸人之风流。故玄逸。有六伐徐唐烟花▲□巧笔□绣肠 
　　□黛绮楼玉树之妖淫怪艳。故粲而冶。其情也丛以滋。其变也疾以支。而其薄于人也戚欣以岐。而独畸人逸客。函章抱涧。与时浮沉。流而未沛。渟而未晦者。触而忪焉。不可以笑。不可以泣于□乎伤吟写骚叙物赋事。绣肠绮古。搜幽别秘。以为云貌一真。于是乎云不得逃其情。而余也殆欲从之而未能矣夫。噫。云乎云乎。无骸而貌呈。无性而情生。无服而饰形。奇乎哉。奇乎哉。夫由有是也而憎怜发焉。宠辱别焉。忭嗟勃焉。又因之以儆予。又钦之为祯妖。戴之为恩泽。礼之为师神。其有知乎哉。其无知乎哉。于乎。皆冥冥而巳乎。 

　　【 彩彻云衢霞明天末故是奇观】 

　　○新都县八阵图记 

　　杨慎 
　　诸葛武侯八阵图在蜀者二一在夔州之永安宫。一在新都之弥牟镇。在夔者葢侯从先主伐吴防守江路行营布伍之遗制新都为城都近郊则其恒所讲武之场也武侯之人品事业前哲论之极详不复剿同其说独其八阵有重可慨者史谓侯推演兵法作为八阵咸得其要自令行师更不复败深识兵机者所不能洞了葢胜之于多筭而出之于万全非借一于背城而侥幸于深入也惜乎其方锐意以向中原而溪蛮洞獠。左跳右跋。以裂其势。外寇方殷。内境自惫使夫八阵之妙不得加于二曹三马之枭敌而乃止试于七纵七擒之孟获天威神筭不骋于中原王者之区宇而仅以服南中巴僰之偏方事机既巳迟。精力又巳亏。勇贾其余。师用其分。以为大举。譬之逐盗救火之家挺刃决水犹恐不及而内有仇贼自相乘机胠箧助燎则虽有倍人之知力亦自无如之何。侯之不幸。势正类此。天之所坏。谁能支之。祚去炎汉。不待陨星而后知矣。嗟乎国之兴亡天也。而千载之▲笔力高劲 
　　下。君子独遗恨于蜀汉之事者。非以武侯故邪。至其故垒遗墟。独为之爱惜不巳乃其忠义之激人不独其法制阵伍之妙也不然则窦宪尝勒八阵以击匈奴。晋马隆用八阵以复凉州。是在侯前巳有之而后亦未尝忘也功既有成而后世犹所罕称述况能传其遗迹至今乎慎尝放舟过夔门吊永安之宫寻阵图之迹惟时春初水势正杀自山上俯视下百余丈皆聚细石为之凡八行二十四蕝土人言夏水盛时没在深渊水落依然如故在吾新都者其地象城门▲转法妙 
　　四起中列土垒约高三尺耕者或刬平之经旬余复突出此乃其精诚之贯天之所支而不可坏者葢非独人爱惜之而巳耳庆阳韩君大之以进士出宰吾邑始至拜侯之荒祠次观遗垒重有感焉谓慎曰之罘篆锲燕然铭石蓻焉尔人不足称也爱其蓻者不泯其迹矧侯之地而可忽诸今阵图在夔者有和叔独孤之记少陵东坡之诗四方灼知。而此顾泯焉无所表识。使往来不轼。樵牧者不禁。非缺欤。祠宇行当新之阵图所在欲伐石树道左大书曰诸葛武侯八阵图碑阴之词子宜为之夫崇贤存古。以示向往焉循良事也推表山川考。记往昔者则史氏职也遂书之使刻焉 

　　【 深情老笔能使拗堂勺水迭为层波】 

　　○七星桥记 

　　杨慎 
　　且兰古壤贵竹今藩割川云之剽分躔参井之余度粤乩西路实贯南中关号七星孔明禡牙之地卫名毕节关索授越之区虽卉服之杂居乃朝宗之首路狂溪狼谷山状马鞍者弥千危磴悬崖城比虎牢而倍蓰两嵚夹峙而有水千寻过涉以无舟夏潦秋霖鼓洪涛于树杪浮丘沉陆阻行李于荒途叱石谁感乎鼋鼍。成梁空瞻于乌鹊。但知行恻。未见当仁。道士黄一中厥徒周阳泰云游戾止喟然叹云高下必因乎丘泽朝夕怕仿乎日月此双崖有天生之石岸兼千章饶地产之名才人心若坚神功可冀矢磨杵成针之志徼折梅寄榔之灵薙狝刊林鸠僝镂岊淬兹寸愿砺彼群徒高义动万商之渊泉胜缘集三省之刀布出蘙荟而壮结构刬■〈幽页〉荎以施舆杠雁齿旁阶溅沬飞流不染鱼鳞上瓦阑风伏雨无虞在天半空去地千尺星梁斗柱。榰银汉以横陈雪浪云涛。拖玉虹而曲抱。骑无输载氓不褰裳阳侯惊波。易为方轨。冯夷浸宅。履作康庄相彼桥中潬于黄河手握征南之节较昔梁孙原于黑水身乘博望之槎岂有一介羽流握其十指绵力裨君子之平政遵王道之景行欻奠夷庚罔烦令甲欢歌美谚近传罗甸之口碑隐行昭名远契漆园之心印将永玄玄之绩可諐郁郁之文爰锲贞氓匪溢华衮薄言观者勿替引之 

　　【 玉觚吉羽琅琅暎人】 

　　○竹溪记 

　　唐顺之 
　　余尝游于京师侯家富人之园见其所蓄自绝徼海外奇花石无所不致而所不能致者惟竹吾江南人斩竹而薪之其为园亦必购求海外奇花石或千钱买一石百钱买一花不自惜然有竹据其间或芟而去焉曰毋以是占我花石地而京师人苟可致一竹辄不惜数千钱然纔遇霜雪又槁以死以其难致而又多槁死则人益贵之而江南人甚或笑之曰京师人乃宝吾之所薪。呜呼奇花石诚为京师与江南人所贵。然穷其所生之地则绝徼海外之人视之吾意其亦无以甚异于竹之在江以南而绝徼海外或素不产竹之地然使其人一旦见竹吾意其必又有甚于京师人之宝之者是将不胜笑也语云人去乡则益贱物去乡则益贵以此言之世之好丑亦何常之有乎余舅光禄任君治园于荆溪之上徧植以竹不植他木竹间作一小楼暇则与客吟啸其中而间谓余曰吾不能与有力者争池亭花石之胜独此取诸土之所有可以不劳力而蓊然满园亦足适也因自▲嫣然有态 
　　谓竹溪主人甥其为我记之余以谓君岂真不能与有力者争而漫然取诸其土之所有者无乃独有所深好于竹而不欲以告人欤昔人论竹以为绝无声色嗅味可好。故其巧怪不如石。其妖艳绰约不如花。孑孑然有似乎偃蹇孤特之士。不可以谐于俗。是以自古以来知好竹者绝少。且彼京师人亦岂能知而贵之不过欲以此鬪富与奇花石等耳故京师人之贵竹与江南人之不贵竹其为不知竹一也君生长于纷华而能不溺乎其中裘马童奴歌舞凡诸富人所酣嗜一切斥去尤挺挺不妄与人交凛然有偃蹇孤特之气此其于竹。必有自得焉。而举凡万物可喜可玩。固有不能间也欤。然则虽使竹非其土之所有君犹将极其力以致之而后快乎其心君之力虽使能尽致奇花石而其好固有不存也嗟乎竹固可以不出江南而取贵也哉。吾重有所感矣。 

　　【 低徊婉转顾盻生姿】 
　　▲余音缭绕 

　　○太华山记 

　　李攀龙 
　　经曰太华之山削成而四方其高五千仞其广十里葢指华中削成而四方者尔四方之外宫之尽华山也自县南十里入谷逶迤上二十里抵削成北方壁下乃谷即西南出不可行行东北大溜中溜中一峡裁容人左右穿受不满足穿受手如决吻人上出如自井中者千尺曰千尺峡北不至十步复得一峡百尺人上出如前峡曰百尺峡则东南行厓往往如覆敦出人穿其穹中行穹中穿如仄轮牙也厓绝为桥者二所东北径云台峯东南得大阪可千尺人从其罅中蹑衘上阪穷为栈五步顾见罅中如一耦之■〈田巛〉新发诸耜矣罅中穿如峡中峡中衘如罅中峡中之繘垂罅中之繘倚皆自汲也栈北得厓径丈人仄行于穿手在决吻中左右代相受踵二分垂在外足巳茹则啮膝也足巳吐是以趾任身也北不至十步厓乃东折得路尺许于厓剡中入并厓南行耳如属垣者二里剡穷复西出厓上行则积穿三丈有厓从北□□此厓上复高三丈自踆首南行厓如前剡中属▲□妙 
　　耳甐耳矣三里而近为苍龙领领广尺有咫长五百丈厓东西深数千仞人莫敢睨视是郦生所称■〈木弱〉领须骑行者矣虽今得拾级行哉足欲置之置先尝一足于级上置也然后更置一足其所置足犹若置入石中者犹人人不自固匍匐进也级穷得厓踆焉高二丈一隅西北出人从其隅上南一里得厓又尽磝不可以穿繘自汲也是皆所谓悬度矣不至百步西北冐大石出厓下西南上二里得松林五树称五将军厓上者不见杪厓下者不见本从县中望见松如树菼也西一里有大石如百斛囷不知何来客于此横道而处踰之为穿径二十所西南百步得巨灵掌掌在削成东北方壁上不尽壁五丈许人不得至掌二丈许掌形覆其拇北引如三寻之戟从县中望见掌即五指参差出壁上也又西百步诣削成四方上矣西南望削成四方中东北望所从上削成道道从东北隅出二十里是錞于云台峰犹杓之在十矣削成则上四方顾其中污也上宫在污中西北玉井在上宫前五尺许水出于其上潜于其下东北淫大坎中凡二十八所北注壁下壁下注道中一穴北出水从上幕之也四壁之穴各在一搏上宫东南上二里许得明星玉女祠含神雾称明星玉女持玉浆乃祠在大石上大石长十丈许祠前辄拆拆下有穴穴有石如马折南五丈坎如盆者五所如曰者一所水方澹澹也下从祠东南峡中行二里得池二所大如轮东南行三里望见卫叔卿之博台在别颠为埒不尽厓尺中如砥可坐十人厓南北繘纚纚也欲度者先握繘自悬厓中乃跖厓自汰令就繘不得繘还跖厓自汰得而后释所自悬繘也此即秦昭王使人施钩梯处也西南上三里许得一峡如括曰天门门西出为栈而铜柱陿不能尺长二十丈栈穷穿井下三丈窍旁出复西行为栈而铜柱一池在石室中不可涸也天门旁有台如叔卿之台南望三公山三峰如食前之豆是白帝之所觞百神也从上望壁下大溪溪肆无景即日中窈窈尔久之一山出其末。若镞矢。顷即失之矣。是为南峰南峰前出南壁上东峰出东南隅壁上西峰出西北隅从下望之五千仞一壁矣攀▲□绝 
　　龙曰余既达削成四方中。不复知天不可升矣。余夫善载腐肉朽骨者乎。及俯三峯。望中原。见黄河从塞外来。下窥大壑精气之所出入。又未尝不爽然自失也。 

　　【 离奇佶曲满纸斧凿痕此等文字前辈所不肯为亦前辈所不能为】 

　　○斲氷记 

　　刘凤 
　　岁甲戌月之涂时乃大寒北风扶摇陵震川陆氷凒凒塞涂自洫遂以达弥望皆凝冱林木凄其色廪廪云?甚雨?对飊风?忽欲堕景候惨冽甚日暣霏霏薄之霒霭澹淡霨起相映发回中人凔不胜凚予与二三子居奥室重衾自拥犹憟若露之冷折骨惊相谓顷岁来寒未有也乃余顾跃然喜自昔之从燕中役霄雪沾浥霃霃千里积至牛目丘陵为塴陁腾涌风横挟之怒号天地若摇兀者久不游今复睹此怳然怀往且方壮少精醟盛冐犯霋寒朝夜衢路骑行无葢执策驱之耳不自觉今虽衰奈何都无意气学儿女子缩朒乃强命檝欲有所之榜人谏不听始自岓侧凿氷冲冲开不寻丈益督之前霵霵渐雨?虺裂之声硼■〈石訇〉磅硍若石砻斲之砾硌碎若玉礛之磊砢磷磷薄流澌左右荡激舟渒然进■〈舟戚〉■〈舟戚〉若割层磥硗喾击甚棘役者休劳之酒复行傍■〈舟羲〉者观者倚舻欲并出者咸怪之谓何所急厉意不避横轶中流擉摘抶抵如期赴迫切者咸噪以助之势挥蹸突攘益蠭起波沸翼而蹙之磕磕然者巳而迫午霁和泽气稍融液所殒破解散者所蹍跐副??寽者所牚捂蹍拓者则巳委积涯涘粲若雪绮矣数里间辟为通道夫或捧痛而讴或呼以作气遂抵湖上乃策而登四顾颾飉萧屑远郊苦雾霾之若汹汹动虽肃厉而不爽彻孔子曰天寒吐珠于泽睹若??晧溔不辨语所谓天白灏灏寒凝凝者与矧石气石?郁石?郁磢击与风?萧风?萧相杂面受之如射沙石粟肤龟手不足言战战不可任语笑皆为冻咽竹树飋飋柯叶尽霣望乃不蔽湖山远来在前予虽意益舒二三子无复色遽欲归夫时者不可常即岁如此严亦几何遇之景气无论四时当其极岂不佳哉何以暄凉间也人养适过窍理皆疏颜泽不坚故不可犯霜露予四方之人也而久此悒悒岂能忘故时忽睹此遂动驱驰想彼北鄙寒绝手足皆瘃堕沉身没命思策功名独何壮与而予与二三子空老耳何□且古者凌人纳氷阴室以赞阳气故无氷则书以□□东南地气稍偏然累岁冬燠则藏乃不固今幸□□遂合岁其阜与玄冥者能专其令与予虽山泽逸安得时穰岁登乃能无他虑又因其寒暑之暇极意所之纵览观焉而慨寓之矣 

　　【 写严厉硼■〈石訇〉之状熇暑中亦觉肌粟骨寒是销夏妙品】 

　　○重建提督军务行台记 

　　【 前缺文】 
　　兵部议尚书兵部议如都御史言请更一玺书为提督军务兼抚治者请给军令为旗为牌若节钺者十制曰可于是都御史拜受命乃为檄檄诸道曰荆襄。汝以楚之被甲组练左右广六卒长来。曰南阳。汝以韩之少府溪子龙渊革抉其劲士若长来。曰金商。汝以秦之厹矛鋈錞虎韔镂膺绲縢之骑步若长来。曰汉中汝以巴賨叟兵白发黄头若长来。既集则为之饬前矛虑无中权后劲为之置鱼丽鹳鹅之阵而亲鼓之又三令五申之俾各受约朿以归勒部士乃咸叹曰吾郧自是有帅哉葢前是孙公以抚治之节来填郧率厉文武士西刈巨憝欲申是请会念其二尊人移疾去去而使院有不儆于灾者属新之凡更二使者院告新而公复至始拜命名之曰提督行台有司砻石以记请而公用治行第一入卿大理顾谓其代者世贞曰志之毋忘所繇更也世贞谢不敏不可退而思之当成化时　国家尽西南之兵力。以仅胜诸流人。而始服崇郡。侨邑居之而犹不足。为置阃。阃不足。为置台。然其指乃在抚而不在督何也。今天下平治。荒服鲜辫四履之地皆大镇。其民逮曾玄以至耳孙。不复知所由创。顾抚不足而以督请又何也。当成化时其人犹困兽饥鸟。然思一就栖食之地而无其道。苟有以籍之。则笠耳。是谓无治形有治端其用不得不抚今大下号为平。而文恬武熙。孽牙之萌。葢日夜其间是谓无乱形有乱端其用不得不改而督是故晋武之销兵。巨源进而陈讽。颖考退而偷食有以也。孙公不以且得代谆谆言地方大筴手成事而授之不佞乃犹狥治人治法之说云即不佞乌能使▲督抚之义□然 
　　是官重书曰知之非艰行之惟艰以俟后之君子相与愯然顾名图践哉 

　　【 雄卓遒练之文直可凌轹班马】 

　　○先伯父静庵公山园记 

　　王世贞 
　　循麋泾而西者曰大王父司马公第袭第后稍西偏而枕泾者伯父静庵公园也入园松亭翼然巳屈松栢为左右屏巳又屈松栢为鹤鹿者各二折而西则东山之趾在焉有亭瞰崖而下俯稍西为静庵中五楹两序半之出庵折而西又数十武为山堂堂之南有台列怪石名卉东西修竹绵亘数百武辟堂扉而北则杳然别一天为大方池中浸芙蓉菱芡左右石门以入山分为二桥各有亭踞之其水左深入石洞为石梁以度抵一崖而止崖前凿盘砺莲花引水浮杯眇眇自崖隙出水右度桥而穷复为深涧上横石以道而西抵矾石山被以白华曰雪山诸山辅皆土冈委曲抱麋泾若率然之脊万松鳞鬣之山之胜不可尽数大抵石巧于取态果树巧于蔽亏卉艹巧于承睐亭馆巧于据胜而巳其所谓石则太湖武康斧劈昆英之属。果则桃李梅杏橘柚枨柑□梨梬枣橪市含桃卢橘来禽欝棣杨梅榙■〈木眔〉之属。树则梧槚梓栝椑栢杉桧黄杨柽榉檘栌胥余栟闾女贞椿榕之属。卉艹则蜀茶海棠辛夷玉兰蕙芷穹穷博且芙蓉芍药牡丹合欢忘忧青萝苍荔之属。各以百千计亭馆可再屈指数盖静庵公自罢藩幕归甫三十年中间即非负危痾峻风厉而未尝晷刻不之园其所规擘匠缔旦损夕益往往出人意表以故精丽甲东南。虽夙称名园者逊弗能抗。予自为诸生则巳侍静庵公杖屦游山中每春夏交苍翠四封蹊径殆绝裁霞襚彩因风回荡□幽漏明芬芳徐出琅玕峥嵘青葱峭蒨爽沁脾腑百羽萃止弄喧诉凄啁啾嘤嘤有傲人色纵屐游目靡匪趣会而静庵公雅好客客毋问昼夜啇移征易丝倦肉代改席谋欢醒醉互端是无但东南。称能为园主人者。亦逊莫与静庵公抗。而会予北游得一官久之遘家难归静庵公巳捐馆舍属服除稍从诸兄弟往则向之所谓松栢屏障鹤鹿及他栏楯荡然无一存石亦多倾圯卉草杂树十去五六亭馆十去三四苐其存者石色渐古苔藓蚀而萝茑封桮桊之木获遂其性上干云霄虬攫虎坐眩怪用壮履綦鲜及鸟雀益傲至于管弦之地松飙骤涛▲□古苍颓堪人□吊 
　　篁水相应恍若旧游之在耳而寻之不可复竟矣予从弟瞻美为静庵公少子酌予茗石上相对歔欷久之意以有所轧故不得致力于兹园以终静庵公志也予徐谓曰子不闻宛洛天地之中。古所称至距丽伟观哉。彼远无论铜池金谷。丝障钱埒之地。不终属梁窦崇恺也。大历会昌中平泉绿野。奇章之石。履道之竹。皆足以吞兹园八九不介蔕。而宋时李文叔之所记。无一为其子孙有者。文叔所记园几二十年。不旋踵而中金虏宁独旧主不可问。而遗丘故池潴夷为瓯脱。亦焉能彷佛指导哉。今兹园虽小颓。而幸置之湖海寂寞之乡厌者不易弃而欲者不易迹吾故知兹园之长为王氏有也。子何念焉瞻美意似有省者既而曰洛阳之不复园也葢三百年矣读李氏记而园若新也文其可以巳哉夫园之不吾长有也吾知之。而子之文长在天地。吾亦知之。子姑谋所以新吾园者。予曰诺又二年记成郡人尤子求为之图而予系以诗 

　　【 备盛衰荣落之感似听旧宫人说开元天宝遗事黯焉神悴】 

　　○仲宣楼记 

　　王世贞 
　　自王粲仲宣依刘表于荆州作登楼赋而江陵有仲宣楼后襄阳有楼亦曰仲宣而友人襄少史周绍稷至自修楚乘还断以属之襄阳其辞甚辨而其旨以刘表始至宜城用二蒯蔡瑁计讨平诸贼北据汉用以临中土几十五年而其子琮始降曹氏葢终始不离襄阳而江陵特其支郡仲宣之依表为幕下参佐以供朝夕不应去襄阳而登江陵之郡楼也然刘良注兹赋犹以为江陵而盛弘之荆州记则直以为□阳其所称陶牧昭丘云江陵西有陶朱公冢其碑云是越之范蠡又当阳东南七十里有楚昭王墓登楼则见之按张华志称范蠡葬南郡之华容又云济州平阴东陶公山山有陶朱公冢则所谓陶牧者未必确而楚昭王避吴去郢北徒鄀为襄州之乐乡其所谓昭丘者亦未必不在襄之近境也赋又云倚曲沮之长洲注引地理志汉水房陵东山沮水所出今房陵实为襄壤邑而沮水至郢入江故不走江陵道然郦道元谓沮水南径麦城西又南径楚昭王墓东对麦城而据此赋语为证则仲宣之所登者一而后人之所拟者三其在襄阳去赋事辞稍远而于理为近也夫襄阳之必为仲宣。与江陵之必不为仲宣。吾固不暇论。其辞之微称于后世。若士衡兄弟之所让笔。亦无足以容吾赞。独怪当仲宣时天下半麋躏于戈戟其可借而托足者独荆州而幽忧感怆之极自谓其身庄舄而心锺仪若有羡于求群之兽与举翼之鸟岂以景升之将阽而荆社之不木欤迨其一说琮而归操。甘为其用事之椽。而内艳其所从之神武遂忘先太尉司空之所以相汉其于辞葢不以风而以颂矣然则仲宣之所为怀思故土也非故国与故主也。予既以语绍稷而会　襄国王有所拓饰于楼使使来请记今　天子累叶神圣薄海内外为一虽穷发不毛之地梯航所可及者若在堂隍之下而无所虑其私王以亲贤有国兹土世世共奉唯谨亦宁若景升之不恤其祀而自玷于宗衮哉。予欲不辞而书之石以示夫游者仰而国俯而家靡所不衎衎即欲□撰述以鸣熙代之盛而附于登高能赋之义足矣□不必以仲宣轻重也 

　　【 考博似宋景濂荆涂记而笔手更老】 

　　○滕王阁图记 

　　卢柟 
　　柟少闻南昌当吴楚雄镇而滕王阁则俯瞰西江延引瓯越瑰琦绝伟为东南楼观第一及读王韩所为赋诸所称引益奇常自语以为当及壮游往视造物之妙于所谓滕王阁者庚子岁柟坐佣奴事系狱秋九月廵按监察御史樊公白其冤平反明年殷公追寘之大辟由是愈益锢其身不得之南昌观滕王阁矣戊申山东石公以明进士治浚加恩儽柟法少宽因市诸所蓄故物得画一卷曰滕王阁图自阁道始傍达连房阿观旋室■〈女便〉轩离担荷楶戢孴翔翥于霄汉之上怪石幽筱危松苍然护映屏障俱点缀人物山水图书象态呈露咸极巧丽独恨童仆数辈不可役使黄衣客兀然吹笛无声焉尔阁阴穹山崭嵓横碧黛绿滕赴环抱流泉瀸沃会为洲潏石衣蓱藻委靡悠然而可赏者是诚天作地藏以助兹阁为天下伟观者也于是抚卷慌忽若失缧绁栩栩乎若驭云骈而超越江汉飘飘乎若遗浮埃之表搏扶摇而游览于阊阖也乃知曩昔王韩所为文赋不诬而柟亦得覩所谓滕王阁者窃偿其私愿焉夫滕王阁柟未之见。所传图画。又未知真得肖其形与否。今遽喜跃为庆幸如是。设使柟诚得一凭览。尽江南临观之美。即当乘元气游六合。灏乎长往。与世相弃。岂直今日苟活为僇囚依圜墙溲厕而巳耶。柟幽拘多感每戍卒更飜至则道故旧事或曰某游宦业美田蚕园宅今丘墟矣或曰某见其服舆刀鼎奇器在若州县葢售之也或曰噫某死矣其子孙不能亨有富贵穷且丏也嗟乎柟待罪七载视犹瞬息斯世巳有陵谷变迁之意而滕王阁独淹蔑吾庐无闻于缙绅士夫是不几昧于天道往来消息盈缩之理与假令斯画为匪人有。不过资覆瓿之具。抑安知是图清淑之灵。于柟无衔。而吾烛物之智。不见晦于滕王阁也。龙川孟君思才儁豪爽尤深画理于柟龆龀友善因持轴语之曰是宜与君即柟不幸死。君可日哦其下。以慰吾滕王阁之思。幸而见原。则吾与君观天下形胜。登会稽。涉彭蠡。泝洞庭。越衡阳。临汉水。以望方城。猎云梦。窥荆门。下氓江。还行淮海之间。貙鼠所邻。蛇龙所居。厉幽显崎岨之观以求所谓滕王阁者周章而徧览之柟虽驽蹇尚能为君歌咏其事旧所藏图画乌足为之羡叹云因戒之曰去汝好适孟君家待吾考订姑作记与汝别 

　　【 倏真倏假忽喜忽悲似张旭酣书淋漓欲绝】 

</div>
    <div class="pagination">
<a href="明文霱_page31.html">上一页</a><span>...</span><a href="明文霱_page27.html">27</a><a href="明文霱_page28.html">28</a><a href="明文霱_page29.html">29</a><a href="明文霱_page30.html">30</a><a href="明文霱_page31.html">31</a><span class="current-page">32</span><a href="明文霱_page33.html">33</a><a href="明文霱_page34.html">34</a><a href="明文霱_page35.html">35</a><a href="明文霱_page36.html">36</a><a href="明文霱_page37.html">37</a><span>...</span><a href="明文霱_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
