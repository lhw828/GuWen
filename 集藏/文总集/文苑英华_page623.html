<!DOCTYPE html>
<html>
<head>
    <meta charset="UTF-8">
    <title>文苑英华 - 第 623 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 623 页/共 634 页</h1>
    <div class="content">









　　文苑英华卷九百六十七
　　钦定四库全书
　　文苑英华巻九百六十八　宋　李昉等　编妇人六
　　王使君夫人崔氏墓志一首
　　许县丞夫人韦氏墓志一首
　　何少府夫人卢氏墓志一首
　　李少府夫人卢氏墓志一首
　　栁赞府夫人权氏墓志一首
　　王侍郎太夫人刘氏墓志一首
　　裴府君夫人栁氏墓志一首
　　亡妻杨氏墓志一首
　　朝议大夫洋州刺史王君夫人博陵县君崔氏
　　祔葬墓志铭　　　　　　　权德舆
　　夫人姓崔氏博陵安平人皇鳯阁侍郎平章事博陵郡晖【集作暐是】之曾孙礼部侍郎璩之孙侍御史贲之息女洋州刺史琅琊王君澄之嘉偶崔氏自汉济北长岑代为文宗王氏自晋睢陵即丘继生元臣二族之茂范蔚宗沈休文推本言之矣重以母后中宗之际石泉博陵二先正有经纶代命之材推戴格天之业延耀济美为祥为祉为君子为士女合姓好逑与他族不侔夫人未笄累失恃怙旁无兄弟泣血襄事奉二尊裳帏间闗道途自钟陵抵洛邑哀敬与礼三者无违神祐纯孝为宗姻所叹某年从父兄纵盛选卿才故王君纳采焉王君以才器政事连辟公府歴御史司直为河南纪纲掾改阳翟令入为尚书屯田郎出刺洋州柔嘉左右叶是休徳初洋州同气八人名居【集作位】焯于当时冢妇介妇必华宗淑诘夫人赞宗事供先祀鼔琴诵诗姿操闲【集作嫺】雅奉上以诚羣居用和外言内言不越于阃朝服祭服必成于手洋州捐馆二十年而夫人殁于栎阳之别墅时贞元十九年秋七月某甲子盖年五十一初洋州娶荥阳郑氏生子曰造而夭夫人以继室生子三人曰廼曰逵曰迈母仪均养皆为良士造仕至蓝田尉乃修词与计偕逵迈咸以门资分佐环列哀号罔极泣问防二十年冬十月某甲子祔于洋州之旧封先是洋州犹子兴平尉源长受夫人之理命曰吾与尔二门积徳奕代铭表必咨时文先舅之碑吏部赵郡李公实为之先君之志从翁太傅文贞公实为之且以德舆于夫人有通世之旧猥求论譔泣状遗懿实而不华是用采获以铭内则铭曰
　　安平临圻右族蕃滋仁贤是仪好合嘻嘻乃封故地象服斯贵谅无攸遂亦劝以义妇顺彰闻母仪可尊肃肃闺门四男晨昏吁嗟风树奄閟泉路鲁人之祔皇辟之墓镂兹淑声永识防防
　　湖州武康县丞许君夫人京兆韦氏墓志铭
　　前　人
　　夫人姓【集无姓字】韦氏京兆杜陵人楚傅汉相之后分封竞美以至周郧襄公孝寛为宗门龙曾祖某某官祖某某官父楚器皇太子宫门郎其外族陇西李氏凉武昭王盛后魏司空文穆公冲隋绛郡公礼【集作李】成之世德舆之从母姊【集作娣】也中外华阀乃生淑喆防失恃怙先太君保而养之犹女子子焉既笄归于某郡许授授循里喻义调常州义兴尉湖州武康丞满岁葺田庐于霅溪之上忘怀进取夫人赞家道以供先祀诫宗伯而馌冀缺许君之动静无悔抑有助焉所从之禄甚薄不及偕老徙宅教子宜家佐馂闺门之礼有同严君才识所及过人逺甚虽内外之言不越于阃而人事物理皆能折中焉凡结褵二十五岁而称未亡人又十五岁而不举火时元和二年正月某甲子春秋五十九其子士俭谨敏属诗书未与计偕者不忍违养故也泣访蓍蔡得十月某甲子吉权祔于皇辟之封惟夫人有姿操徽范不得被鱼轩翟茀之饰独振内则而传母仪孝子冢妇居丧率礼无违而哀有余姻党称焉呜呼孩提相长实均同气今视士俭犹吾之出焉士俭缄哀词治【集作理】命请刻圆石屑涕直书寄兹沈痛铭曰
　　士之积【集作赞】行未必丰禄有美夫人不登象服从夫也有德有仪训子也恩斯勤斯劝以义兮道之慈养未及兮命夺之服在缌兮心若朞刻琬琰兮涕铅洟【集作流涕洟】
　　洛阳尉何君夫人范阳卢氏墓志铭
　　前　人
　　夫人姓卢氏范阳人曾祖仁皇相州録事参军祖不勤皇寿州霍山县丞父随皇太原府祁县丞三世冲晦皆不至大官故夫人钟其粹美生为嫔则以既笄之年归庐江何君官至洛阳县尉夫人有辅赞之美柔明之行诚顺孝慈以内则为师故得六姻之和而礼无违者乾元中何君早世夫人训字诸孤动必以方长子士程为苏州嘉兴尉防子士乂儒行修明或史【集作吏】或文克荷先构有女二人长适河东裴氏次适博陵崔氏皆奉母之训宜其家室非导之教之之至其及此欤以兴元元年三月日考终命于嘉兴年六十一士程士乂等谋及筮以某月日权厝润州未克返塟故也夫人即考功员外郎士干之世母也予尝接考功游获闻行实故不敢辞二孤之请刻石以铭之辞曰
　　婉彼夫人淑明柔克周旋动用率由四德不享蕃祉不跻寿域二连之哀哀何有极
　　润州丹阳县尉李公夫人范阳卢氏墓志铭
　　前　人
　　夫人姓卢氏范阳人北齐黄门侍郎思道之五代孙也曾祖悌皇髙道不仕祖纲皇城门郎父侑皇太原县尉虽仕皆数命以至沦谢而皆饰行懿文有当时之誉明德奕世诞生夫人既笄嫔于李公李公为乌程丹阳二县尉夫人居贫守约动必由礼谦敬以睦中外吉蠲以奉蒸尝甘粝梁服澣濯中馈式叙和乐嘻嘻有嘉闻而无攸遂一纪于兹矣尝闻善余庆谦受益岂前志之谬欤将有必定之数欤既而奄忽遘疾不翌日而大渐以大厯十一年月日殁于丹阳之私第享年若干某月日权厝于县之五里原从宜也生子数人早岁夭落今之存者女子三人长者生才六霜其次差以防矣虽礼所未及而号不絶声然行路为之憯戚公以为鼓盆伤神两不中节而钟情之哀可胜既乎且虞陵谷之变也乃命权氏甥德舆为之铭曰
　　去夏屋之渠渠兮即孤丘之峩峩往不可复兮沈痛如何薤露蒿里兮古有哀歌
　　睦州桐庐丞栁君故夫人天水权氏墓志铭
　　前　人
　　夫人姓权氏天水洛阳人十二代祖翼前秦仆射安丘敬公其后至周隋间有佐命功代荷茅土者三叶以至曾王父滑州匡城县令崇本王父益州成都县尉无待【集作侍】烈考许州临颍县令伋成都以太学进士擢第临颍判入甲科皆以文学著名粹行纯气有以钟下夫人生而敏异姿性端明懿行全识发于天授而和敬以事长慈惠以祔下窈窕德象动成仪度机鉴精辨而深自晦黙伯仲甥侄等每有疑理滞义多所咨访夫人不得已而后言言必中伦诚顺之道自中形外外内族姻之中瞻其仪形刚戾者顺不仁者化以贞元二年三【集作正】月归河东栁君君为睦州桐庐丞方谓有鱼轩象服之庆偕老宜家之寿不幸遘疾疠以其年七月日终于桐庐之官舍享年若干自设帨至于属纩九族无间言终食无违德宜乎绥福履而介眉寿备祭服以参蠒馆而迫阨终身莫申其道六姻安仰为善者惑岂善庆昭报之言妄作耶将寿夭淹速之度固有所定耶栁君奉其丧以某月日权厝于丹阳县某原窦氏伯娣之茔次从遗防也从父兄子德舆一二羣从衔茹永痛书实録于墓石铭曰
　　采蘩采苹列于诗人恭惟淑明与古为邻嘉玉粹温蕣英氛氲【集作芬蒀】凄风夜壑销铄堙沦命不可问兮从古云云追琢淑德兮用识幽坟
　　户部侍郎王公【集作君】先太夫人河间刘氏墓志
　　铭　　　　　　　　　　　栁宗元
　　夫人刘姓【集作姓刘】其先汉河间王王有明德世绍显懿至于唐有文昭者为绵州刺史号为良牧其嗣慎言为仙居令光州长史克荷于前人光州【一有君字】夫人之父也夫人既笄五年从于北海王府君讳某府君举明经授任城尉佐金吾卫兵曹修经术以求圣人之道通古今以推一王之典防世多难不克如志卒以隠终夫人生二子长曰伦举五经早夭少曰叔文坚明直亮有文武之用贞元中待诏禁中以道合于储后凡十有八载献可替否有匡弼调防之勤先帝弃万姓嗣皇承大位公居禁中訏谟定命有扶翼经纬之绩由苏州司功参军为起居舍人翰林学士将明出纳有弥纶变通【集作通变】之劳副经邦阜财之职加户部侍郎赐紫金鱼袋重轻开闭有和钧肃给之効内赞谟画不废其位凡执事十四旬有六日利安之道将施于人而夫人终于堂盖贞元【集有之字】二十一年六月二十日也知道之士为苍生惜焉天子使中谒者临问其家赙以布帛呜呼夫人之在女氏也贞顺以自处孝谨以有奉其在夫族也祗敬以承上严肃以涖下事良人四十有九年而勤劳不懈生戸部五十有三年而教戒无阙年七十有九而户部之道闻于天下为大僚垂紫绶以就奉养公卿侯王咸集【集作造】于门既寿而昌人【集作世】用羡慕然而天子有诏俾定封邑有司稽于论次终以不及时有痛焉是年八月某日祔于兵曹府君之墓铭曰
　　夫人之德温柔敬直承于隂教式是嫔则克生良子用懿美有文有武我化理天子是毗邦人是望金章【集作若若】紫绶荣于髙堂惟昔孟氏号为母师在汉称贤有戒不疑懿懿【一作哉】夫人维其似之山北之里【集作中】神禾之原问于灵閟此显魂勒石垂休永永万年
　　亡姊前京兆府参军裴君夫人墓志
　　前　人
　　栁氏至于唐其著者中书令讳奭中书之弟之子曰徐州府君讳子夏实有孝德世其家业清池府君讳从裕继之以茂实德清府君讳察躬承之以善政以至于侍御史府君讳镇用贞信劲正达于邦家克生贤女以女【集作配】于裴氏裴氏至于唐其著者礼部尚书讳行俭礼部之子曰侍中讳光庭嗣用忠肃书于国史祠部府君讳贞业之以真直以至于金吾府君讳敬用纯懿端亮闻于天下实生良子以配夫人焉【集无焉字】呜呼夫人与仁孝偕生以礼顺偕长始于家纯如也终于夫族穆如也其为子道也孝以和恭以惠取与承顺必称所欲先公【集作君】与慈尊恩遇尤厚故夫人侍侧无威怒之教焉天祸弊族夙遭大故我诸孤奉太夫人之养不敢图死至于复常夫人三岁无汤沐无盐酪顿踊呌号哀彻天地外除发不胜笄体不胜带太夫人泣而命之内【集作固】犹不食朝夕谕诲仅而济焉其为妻道也贞顺之宜恒服于身体疑忌之虑不萌于心术忿懥之色不兆于容貌同焉而合于礼婉焉而得其正其为妇道也惟聴顺谨敬睦姻任【集作仁】恤之行甚备常以不幸不及舅姑之养用为大恨是故相春秋之亊眂涤濯羞簠簋劳以待旦每怵惕之感至焉则又移其孝于兄公安公【集作裴氏之门】而以睦于冢妇介妇必敬必亲上以不失其赤子之心姻族归厚率由是也呜呼我之大谴欤裴氏子之大不幸欤以夫人之德行宜贵寿宜康宁然而年始三十不克至于寿良人官为参军不及偕其贵骨髓之疾实钟于身以贞元十六年三月十三日甲子终于光德里第痛矣夫始夫人之疾也夫人之族视之如已宗其家老长妾臧获之微皆以其私奔谒于道路祷鬼神问卜筮者相及也既病太夫人在侧尚虑积忧伤于尊怀犹持形立气绐以少间故二稚未齓良人在逺不及有绪言遗念以传于【一作于】后则我呼天之痛宜有加焉呜呼天胡厚是懿德而阙其报施独何心【集作咎】欤余一【集无此字非】不知天之忍也既逾月良人至自洛师望门而哭曰无以立吾家成吾身矣凡生三子防曰崔七先夫人八月而殒魂气无不之也次曰崔六后夫人五旬而夭因祔焉今其存者曰崔五幸无恙托于乳媪似虞水火哀哉其年八月十八日甲子安厝于长安县之神禾原从于先茔祔于皇姑宜也母弟号哭而为之志毒痛慿塞略不能具敢告无愧辞无溢美庶用正直克安神心呜呼至亲【集作哀】无文至敬不饰故无其辞
　　亡妻农杨氏墓志　　　　　前　人
　　亡妻农杨氏讳某髙祖皇司勲郎中讳元政司勲生殿中侍御史讳志殿中生醴泉县尉讳成名醴泉生今礼部郎中凝世【集作代】济仁孝号为德门郎中娶于陇西李氏生夫人夫人生三年而皇妣即世外王父兼居方伯连帅之任歴刺南部夫人自防及笄依于外族所以抚爱视遇者殆过厚焉夫人小心敬顺居宠益畏终始无骄盈之色亲党难之五岁属先妣之忌饭僧于仁祠就问其故保傅以告遂号泣不食每及是日必遑遑涕慕抱终身之戚焉及许嫁于我柔日既卜乃归于栁氏恭惟先府君重崇友道于郎中最深髫稚好言始于善谑虽间在他国终无异辞凡十有三嵗而二姓克合奉初言也夫人既归事太夫人备敬养之道敦睦夫党致肃雍之美主中馈佐蒸尝怵愓之仪【集作义】表于宗门太夫人尝曰自吾得新妇増一孝女况又通家爱之如已子崔氏裴氏二姊视之如兄弟故二族之好异于他门然以素被足疾不良能【集作能良】行未三嵗孕而不育厥疾増甚明年以谒医救药之便来归女氏永宁里之私第八月一日甲子至于大病【集作疾】年始二十有三呜呼痛哉以夫人之柔顺淑茂宜延于上寿端明惠和宜齿于贵位生知孝爱之本宜承于余庆是三者皆虚其应天可问乎衰门多舋上天无佑故自辛未逮于兹嵗累服齐斩继纒哀酷其间冠衣纯采朞月者三而已矣无乃以是累夫人之寿欤悼恸之懐曷月而已【集有已矣】哀夫遂以九月五日庚午克葬于万年县栖鳯原从先茔礼也是嵗唐贞元十五年龙集已夘为之志云
　　坤徳柔顺妇道肃雍惟若人兮婉娩淑姿锵翔令容委穷尘兮佳城郁郁闭白日兮之死同穴归此室兮














　　文苑英华卷九百六十八
　　钦定四库全书
　　文苑英华巻九百六十九　　宋　李昉等　编妇人七
　　河东县太君卢氏墓志一首
　　赵郡夫人李氏墓志一首
　　裴海州夫人李氏墓志一首
　　贤妃韦氏墓志一首
　　元长史夫人郑氏墓志一首
　　岐阳公主墓志一首
　　先太夫人河东县太君卢氏归祔志
　　栁宗元
　　先夫人姓卢氏讳某世家涿郡寿止六十有八元和元年嵗次丙戌五月十五日弃代于永州零陵佛寺明年某月日安祔于京兆万年栖鳯原先侍御史府君之墓其孤有罪衔哀待刑不得归奉丧事以尽其志侄洎夫人兄之子礼承事焉呜呼天乎太夫人有子不令而陷于大僇徙播疠土医巫药膳之不具以速天祸非天降之酷将不幸而有恶子以及是也今又【集作又令】无适主以天地有穷此寃无穷既举葬纼犹以不孝【集作肖】之辞拟述先徳且志其酷焉尝逮事伯舅闻其称太夫人之行以教曰汝宜知之七嵗通毛诗及刘氏列女传斟酌而行不坠其有【集作防】汝宗大家也既事舅姑周睦姻族栁氏之孝仁益闻嵗恶少食不自足而饱孤防是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四嵗居京城西田庐中先君在呉家无书太夫人教古赋十四首皆【集注作日】讽诵之以诗礼图史及剪刺纬结【集作剪制缕结】授诸女及长皆为名妇先君之仕也伯母叔母姑姊妹子侄虽逺在数千里之外必奉迎以来太夫人之承之也尊已者敬之如臣事君下已者慈之如母畜子敌已者友之如兄弟无不得志者也诸姑之有归必废寝食礼既备常有劳疾先君将改王父母太夫人泣以莅事既具而大故及焉不得成礼既得命于朝只奉教曰汝忘大亊乎吾冢妇也今也宜老而唯是则不敢暇抑将任焉茍有日吾其行也及命为邵州又喜曰吾愿得矣竟不至官而及于罪是岁之初天子加恩羣臣以宗元任御史尚书郎封太夫人河东县太君八月防册太上皇后于兴庆宫礼无违者既至永州又奉教曰汝唯不恭宪度既获戾矣今将大儆于后以盖前恶敬惧而已茍能若是吾何恨哉明者不悼往事吾未尝有戚戚也而卒以无孝道不能有报焉丧主子宗妇七岁而不果娶窜穷徼人多疾殃灾【集作炎】暑熇蒸其下卑湿非所以养也诊视无所问药石无所求祷祠无所实苍黄呌呼遂遘大罚天乎神乎其忍是乎而独生者谁也为祸为逆又顽狠而不得死逾月逾时以至于【集于字作于】灵车逺去而身独止堂暂开而目不见孤囚穷絷魄逝心懐【一作壊】苍天苍天有如斯耶有如是耶而犹言犹食者何如人耶已矣已矣穷天下之声无以舒其哀矣尽天下之辞无以传其酷矣刻之坚石措之幽隂终天而止矣伯祖妣赵郡李夫人墓志铭　前　人
　　夫人姓李氏辩族姓者曰赵郡赞皇之东祖祖某为某官父冲为单父尉夫人生于良族嶷然殊异及笄徳充于容行践于言高朗而不伤其柔严恪而不害其和特善女红剪制之事又能为雅琴奏声操缦之具妇道既备宜为君子之配偶焉我伯祖临邛令府君讳某受夫人于李氏之庙而归于正室临邛府君之先曰我曾王父清池府君讳从裕清池之先曰徐州府君讳子夏又其先曰常侍府君讳楷常侍之兄曰中书令讳奭自中书以【集作已】上为宰相四世噫我伯祖以宗冑硕大而济其德厚夫人以族属清显而修其礼范合二姓以承先祖为士者荣之故佐奉养承祭祀妇徳用光家道甚宜无何伯祖终于临邛而窆焉夫人从子而返于淮浒呜呼我先府君每得仕未尝不奉迎供养必诚必亲男既立必使之有禄仕女必使之有家将嫁已子必先择良士可以配诸姑者定然后议焉仲父殿中侍御史府君由是志也夫人生男一人讳某不幸终于宣州旌德尉女三人皆得良婿陇西李伯和为子丞病痹癈痼而没太原王纾今为右补阙颍川陈苌为校书郎渭南尉知名贞元十六年王氏始定省扶持自州至于京师道路遇疾遂馆于陈氏以诸婿之良诸女之养无不得意焉享年八十一是岁六月二十九日终于平康里自小敛至于大敛比及葬则二婿实参主之有孙二人长曰曹郎奉之以缞而正于位八月二十四日葬于万年县之少陵原实栖鳯原介于我先府君仲父二兆之间神心之所安也呜呼嗣子早夭临卭万里以岁之不易未克合祔哀孰甚焉诸姑命【栁州本作合】宗元【崇本无此二字】以为斯志以从人之道内夫家外父母且又葬于我志于我故叙栁氏为备铭曰
　　蔼其芳寿且康大梁鹑火沈幽光夙沦夫子嗣又丧【平声】蒲【集作輤】帷不复岷之阳兆灵趾栖鳯里艮之山兑之水灵之车当返此子孙百代承灵祉谁之言者青乌子
　　海州刺史裴君夫人李氏墓志铭
　　白居易
　　夫人赞皇县君李氏赵郡髙邑人也六代祖素立安南都防五代祖休烈赵州刺史高祖讳志逺天官侍郎曽祖讳畬国子司业祖讳承工部尚书湖南观察使考讳藩门下侍郎同平章事赠戸部尚书夫人讳娥相国长女也适河东裴君克谅谅今为海州刺史一子曰鐬左卫骑曹参军一女适陇西李遂遂为寿州刺史参军由此而上得于国史家谍云夫人为相门之女邦君之妻不以华贵骄人能用恭俭克已抚下若子敬夫如賔衣食之余旁给五服亲族之饥寒者又有余散活【集作沽】先代仆使之老病者又有余分施佛寺僧徒之不足者澣衣菲食服勤礼法礼法之外讽释典持直言栖心空门等观生死故治家之日欣然自适捐馆之夕恬然如归寳厯三年三月一日疾终于海州官第其嵗十一月十四日归祔于某所先茔享年五十有四夫人之从裴君也歴官九任凡三十一年族睦家肥辅佐之力也由此而上得于裴君状云夫源逺者流长根深者枝茂噫李氏之世禄也德有所从来矧相国端方亷雅孝友忠肃自从事彭城登庸宰府不以夷险而迁其道宜乎居极位享贤名也夫人敬恭勤俭柔顺慈惠自女于室归于家不以初终而怠其行宜乎启封邑光德门也裴君脩文达政洁已爱人自佐邑从军连牧二郡不以寒暑而易其心宜乎荷百禄号良二千石也呜呼非此父不生其【集作此】女非是夫不称是妻斯所谓类以相从合而具美者也论譔表志其可阙乎铭曰
　　高邑之祥降于李氏相门之庆钟于女子女子有行归老【集作我】裴君君亦良士宜贤夫人夫人虽殁风躅具存勒铭泉户作范闺门
　　贤妃京兆韦氏墓志铭　　　前　人
　　德宗圣文神武皇帝元妃韦氏讳某字某京兆人也曾祖某某官祖某某官父某某官妃即某官府君第某女也母曰永穆公主元和四年四月某日妃薨于某所以其年四月某日诏葬于万年县上好里洪平原上悼焉哀荣之礼有以加等【集作焉】呜呼惟韦氏代德宦业族系昏戚有国史家谍存焉今奉诏但书地及时与妃之所以曰贤之义而已贞元中沙麓【集作鹿】上仙长秋虚位凡六御【集作六十未详】九御之政多聴于妃妃先以采蘩之职【集作成】奉于上故能助霜露之感荐于九庙次以樛木之德逮于下故能分云雨之泽洽于六宫其余坐论妇道行赞内理服用必中度故组紃有常训言动必中节故环佩有常声二十七【集作七十二非】年礼无违者册命曰贤不亦宜哉永贞中【集作贞元中非】号奉宫车誓留园寝麻衣告朔蓬首致哀执匪懈之心侍【集作视】奠于灵座脩无上之道荐福于崇陵殆兹殁身不衰其志故塟之日掌文之臣白居易得以无愧之词志于墓而铭曰
　　京兆阡兮洪平原兮岁己丑兮日丁酉兮惟土田兮与时日兮蓍兮偕言吉峩峩新坟兮葬者谁德宗皇帝韦贤妃
　　河南元府君夫人郑氏墓志铭　前　人
　　有唐元和元年九月十六日故朝【集本文粹并作中】散大夫尚书比部郎中舒王府长史河南元府君讳寛夫人荥阳县太君荥阳【二本无此二字】郑氏年六十寝疾殁于万年县靖安里私第越明年二月十五日权祔于咸阳县奉贤里洪渎源从先姑之茔也夫人曾祖讳逺思官至郑州刺史赠太常卿王父讳朝散大夫易州司马父讳济睦州刺史夫人即睦州次女也其出范阳卢氏外祖讳平子京兆府泾阳县令夫人有四子二女长曰泝【集作沂】蔡州汝阳县尉次曰秬京兆府万年县尉次曰积同州韩【蜀本作韦非】城县尉次曰稹河南府河南县尉长女适吴郡陆翰为监察御史次为比丘尼曰【二本作名】真一二女不幸皆先夫人殁府君之为比部也夫人始封荥阳县君从夫之【二本无之字下同】贵也稹之为拾遗也夫人进封荥阳县太君从子之贵也天下有五甲姓荥阳郑氏居其一郑之勲德官爵有国史在郑之原婚姻【二本作源流婚媾】有家谍在比部府君世禄官政文行有故京兆尹郑云逵之志在今所叙者但书夫人之事而已初夫人为女时事父母以孝闻友兄姊睦弟妹以悌闻发自生知不因师训其淑性有如此者夫人为妇时元氏世食贫然以丰洁家祠【二本作祀】传为治训【二字二本作贻燕之训】夫人每及时祭则终夜不寝煎和涤濯必躬亲之虽隆暑沍【蜀作祈】寒之时而服勤亲馈面无劳色其诚敬有如此者元氏郑氏【四字集作元郑】皆大族合而为亲【二本无此二字】姻表滋盛【二本作多】凡中外吉凶之礼有疑议者皆质于夫人夫人从而酌之靡不中礼其明达有如此者夫人为母时府君既没积与稹方髫齓家贫无师以受业夫人亲执诗书诲而不倦四五年间二子皆以通经入仕积即【二本作既】第判入等授秘书省校书郎属今天子始践祚策三科以拔天下贤俊中第者凡十八人而稹冠其首焉由校书郎拜右【二本作左】拾遗不数月谠言直声动于朝廷以是出为河南尉长女既适陆氏陆氏有舅姑多姻族于是以顺奉上以惠逮下二纪而殁妇道不衰内外六姻仰为仪范非夫人恂恂孜孜善诱所至则曷能使子达于邦女宜其家哉其教诲有如此者既而诸子虽逮事【二本作迭仕】禄秩【集作稍】甚薄每至日【二本作月】给食时给衣皆始自孤弱者次及疎贱者由是衣无常主厨无异膳亲者悦疎者来故佣保乳母之类有冻馁垂白不忍去元氏之门者而况臧获辈乎其仁爱有如此者自夫人母其家殆二十五年专用训诫除去鞭朴常以正顔色训诸女诸【集无此字】妇其心兢兢战战【四字二本作战兢】如履于氷常以正辞气诫诸子诸【集无此字】孙诸子诸【集无此字】孙其心愧耻若挞于市由是纳下于少过致家于太和婢仆终岁不闻忿争童孺成人不识槚楚闺门之内熙熙然如古时人也其慈训有如此者噫昔漆室缇萦之徒烈女也及为妇则无闻伯宗梁鸿之妻哲妇也及为母则无闻文伯孟氏之亲贤母也为女为妇时亦无闻今夫人女美如此妇德又如此母仪又如此三者具美可以冠古今矣呜呼惟夫人之道移于他则何用不臧乎若引而伸之可以肥一国焉则闗睢鹊巢之化斯不逺矣若推而广之可以肥天下焉则姜源文母之道【集作风】斯不逺矣岂止于训四子以圣善化一家于仁厚者哉居易不佞辱以【集本文粹作与】夫人之防子稹为执友故聆夫人之美最熟稹泣血孺慕哀恸他人托为譔述书于墓石斯古孝子显父母之志也呜呼斯文之作岂直为【二本作若】是而已哉亦使【文粹作欲】百代之下闻夫人之风过【文粹作覩】夫人之墓者使悍妻和嚚母慈不逊之女顺云尔铭曰
　　元和岁丁亥春咸阳道渭水滨云谁之墓郑夫人
　　岐阳公主墓志铭　　　　　杜　牧
　　宪宗皇帝即位八年出嫡女册封岐阳公主下嫁于今工部尚书判度支杜公悰始宪宗时宰相权德舆有婿独孤郁为翰林学士帝爱其材因命宰相曰我有【集无此字】嫡女既笄可嫁德舆得婿独孤郁我岂不得耶可求其比后丞相吉甫进言曰前所奉诏臣谨搜其人因名我烈祖司徒岐公曰有孙儿悰年始弱冠有德行文学秀朗严整臣尝为司徒吏熟其家事官族世婚习尚守治臣一皆忖量【集作度】疑悰可以奉诏帝即召尚书见与语大悦授殿中少监服章金紫以元和八年某月日主下嫁于杜氏上御正殿礼毕由西朝堂出节幡鼓铎仪物毕备引就昌化里赐第上御延喜楼驻止主轮尚书及宾侍酒食金帛奏内乐降嫔御送行赐第堂有四庑缋椽藻栌丹白其壁龙首水为沼主外族因请愿以尚父汾阳王大通里亭沼为主别馆当其时隆贵显荣莫与为比主实宪宗皇帝嫡女穆宗皇帝母妹敬宗皇帝今天子亲姑尚父汾阳王子仪外曾孙太皇太后始以正妃事宪宗以太后太皇太后爱【一作受】养三朝凡四十年德厚慈恕化充六宫主以一女之爱降于杜氏逮事舅姑杜氏大族其他宜为妇礼者不翅数十人主卑委怡顺奉上抚下终日惕惕屏息拜起一用【集作同】家人礼度二十余平人未尝以丝发间指为贵骄始与尚书合谋曰上所赐奴婢卒不肯穷屈奏请纳之上嘉叹许可因锡其直悉自市寒贱可制指者自是闭门落然不闻人声尚书读书考今古治乱主职妇事承奉夫族时岁献馈吉凶赙助必亲自经手池塞馆侈【直尔反】辟毬场种树不数十年缙绅间杂然称尚书为贤主妇尚书旋出为沣州刺史主后为尚书行郡县闻主且至杀牛羊犬为数百人供具主从【从字集作至后】不二十人六七婢乗驴阘葺约所至不得肉食驿吏立门外舁飰食以返不数日【集有间字】闻于京师众谍説以为异事尚书在沣州三年主始入后出中间不识刺史防屏尚书治沣州考理行为天下第一后为大司农【集作徒非】京兆尹鳯翔节度使朝廷屈指比数以为凡有中外重难非尚书不可主贤益彰虽至宫闱贵号亦加尊敬姑凉国太夫人寝疾比丧及主奉养蚤夜不解带亲自尝药粥饭【集作饮】不经心手一不以进既而哭泣哀号感动他人尚书后为忠武军节度使所治许州创为节度府五十年南迫于蔡屋室庳陋主居无正堂处东攴屋恬然六年许军强雄且撑剧冦自始多用武臣治各出已部曲家人疵政肔【代尔反集作弛】法习为循常有司用此【集无此字】比边障逺地掷置不问民亦甘心尚书再治之老民相率两走阙下遮丞相马叩头乞畱请树生祠及诏追去攀縁携扶哭于道路尚书治外主治内尚书所至必称崱崱【士力切】为名公伟人主实有内助焉穆宗以太【集无太字】皇太后故【集作敬】主尤为亲信俯首益卑车服侍使愈自贬抑觐谒温凊外口不言他事讫穆宗朝人不以亲贵称当贞元时德宗行姑息之政王武俊王士真张孝忠子聨为国壻宪宗初宠于頔来朝以其子配以长女皆挟恩佩势聚少侠狗马为事日遮【集无此字】截驰道纵击平人豪取民物官不敢问戚里相尚不以为穷【四字集作不以为穷弱】自主降于尚书壁絶外之初怒中笑后皆敬畏累圣亦指示主德以诫警之至于今日【集作以】主尚书显重于中外戚里亦皆自检敛随长短为善于是旧俗灭不复有尚书自许奉急追诏主有疾小愈强不肯留曰去朝兴敬【集作庆是】宫纵死于道吾无恨以开成二年十一月某日薨于汝州长桥驿亭【集作享】年若干上废朝三日某年十二月某日主丧至京师比及葬两宫吊问相继于道开成三年某月日上御正殿诏丞相嗣复摄中书令正衙宣册諡曰庄淑大长公主某年月日祔葬于万平县洪源乡少陵原尚书先茔礼也生男二人长曰辅九年十岁次曰杨十始二岁女二人某于尚书为从父弟得以实铭铭曰
　　章武皇帝唐中兴主刑于正妃教及嫡女婉婉帝子下嫁时贤影逐响答随顺缠绵杜氏大族枝蔓蝉聮上有舅姑髙堂俨然螭绶章玉佩金轩养色悦意侍后承前人不我贵敬不【集作我敬】我防始终尽礼大小周旋余二十年谁兴间言贵不召骄富不期侈具【集作是】此四者倐相首尾自古名士或泥于此孰谓帝子超脱摆弃妇职是勤夫言是指池荒馆陊屏外不履淑德柔风天下倾耳宜乎寿考妇女婚子不锡全祉孰提神纪幽石有志显笔有史流于千祀








</div>
    <div class="pagination">
<a href="文苑英华_page622.html">上一页</a><span>...</span><a href="文苑英华_page618.html">618</a><a href="文苑英华_page619.html">619</a><a href="文苑英华_page620.html">620</a><a href="文苑英华_page621.html">621</a><a href="文苑英华_page622.html">622</a><span class="current-page">623</span><a href="文苑英华_page624.html">624</a><a href="文苑英华_page625.html">625</a><a href="文苑英华_page626.html">626</a><a href="文苑英华_page627.html">627</a><a href="文苑英华_page628.html">628</a><span>...</span><a href="文苑英华_page624.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
