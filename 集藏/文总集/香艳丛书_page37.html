<!DOCTYPE html>
<html>
<head>
    <meta charset="UTF-8">
    <title>香艳丛书 - 第 37 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 37 页/共 467 页</h1>
    <div class="content">　　羡杀隔邻谁氏女，金钱闲掷买胭脂。 

　　鹣鹣比翼两相依，文彩蹁跹世所稀。 
　　不料风涛生洛浦，铩翎又逐野鸡飞。 

　　自伤薄命更谁如？兰蕙当年竟被锄。 
　　回首五年成底事？风流好似梦华胥。 

　　无端遴壻慕金珠，堪恸双亲一样愚。 
　　寄语故园诸姊妹，荆钗裙布好欢娱。 

　　白云飘缈望中迷，独倚南窗掩面啼。 
　　万里飘零亲念否？碧梧不是凤凰栖。 

　　积雨丐泥已没阶，行行湿透小弓鞋。 
　　遥思多少侯门女，指点青鬟对对排。 

　　骡车阵阵响如雷，门外风吹百尺灰。 
　　可惜春葱纤似玉，自生炉火簇烟煤。 

　　土屋茅檐扑面尘，可怜触目也伤神。 
　　看他赫赫司晨牝，端坐华轩常带嗔。 

　　炎天斗室秽难闻，蒜蒜葱葱尽日熏。 
　　记得故园风景好，白罗纱衬石榴裙。 

　　狮子容他吼独尊，却将奴去嫁司阍。 
　　儿郎薄幸真堪恨，不记添香枕畔温。 

　　忆昔双双倚画栏，名花曾对并头看。 
　　何期弃置如秋叶，忍把琵琶别调弹。 

　　哮言狺语侉多般，翻道奴侬鴂舌蛮。 
　　怅望夕阳芳树外，娇声嘹呖语家山。 

　　挑灯含泪叠云笺，万里函封报可怜！ 
　　为问生身亲父母，卖儿还剩几多钱？ 

　　淡淡春山楚楚腰，菱花自对亦魂消。 
　　如何愿食鸧鹒妇，相视谁怜竟不饶？ 

　　奈尔鸤鸠居鹊巢，啄将红蕊出枝梢。 
　　堪嗟薄冷愁如织，却与诗人作解嘲。 
　 
　　自悔当初望太高，今成明月水中捞。 
　　风筝本是无情物，莫怪丝丝线不牢。 

　　鲛鮹染血感双蛾，搔手呼天怎奈何？ 
　　俗子不知人意懒，灯前只管唱燕歌。 

　　想后思前恨转加，误人多是浣溪纱。 
　　既然负却当年意，何必寻春到若耶？ 

　　良宵无奈酒人狂，雨怨云愁总断肠。 
　　一枕难成乡国梦，凄其残月照空梁。 

　　丰韵全消病已生，人人犹道妾倾城。 
　　郎心何似春江水，一任桃花逐浪萍？ 

　　蜀魄啼残不忍听，断肠最是雨淋铃。 
　　红颜千古同凄恻，我又如斯恸小青。 

　　豕圈鸡栖暑气蒸，嗡嗡满屋闹苍蝇。 
　　有人水阁珠帘里，犹说今朝热不胜。 

　　十里湖西忆旧游，而今无复泛兰舟。 
　　孤山曾吊真娘墓，此日相思泣素秋。 

　　不须重赋白头吟，入骨忧煎死易寻。 
　　赢得芳魂归去好，一丘黄土百年心。 

　　柳色依依逐汉南，树状如此我何堪？ 
　　输他邻妇无思虑，碗大葵花满鬓簪。 

　　北地玄溟风大严，满天飞絮压茅檐。 
　　炕头不是金炉火，马粪如香细细添。 

　　裤褪郎裆短短衫，金箍头髻更巉岩。 
　　教奴依样更妆束，满汉平分道不凡。（寄园寄所寄） 
　 

　　妇学　清　会稽章学诚实斋　撰 

　　周官有女祝、女史，汉制有内起居注。妇人之文字，千古盖有所用之矣。妇学之名，见于《天官?内职》。德、言、容、功，所该者广，非如后世只以文艺为学者也。然易训正位乎内，礼职妇功丝枲。《春秋传》称赋事献功，《小雅》篇言酒食是议，则妇人职业，亦约略可知矣。〖男子弧矢，女子鞶帨，自有分别，至于典礼文辞，男妇皆所服习。盖后妃、夫人、内子、命妇，于宾享丧祭，皆有礼文，非学不可。〗 
　　妇学之目，德、容、言、功。郑注：言为辞令，自非娴于经礼，习于文章，不足为学。乃知诵诗习礼，古之妇学，略亚丈夫。后世妇女之文，虽稍偏于华采，要其渊源所自，宜知有所受也。 
　　妇学掌于九嫔，教法行于宫壶。内而臣采，外及侯对。六典未详，自可例测。葛覃师氏，着于风诗〖侯封妇学〗。婉娩姆教，垂于《内则》〖卿士大夫〗。历览《春秋》内外诸传、诸侯夫人、大夫内子，并称文能道，故斐然有章，若乃盈满之祥，邓曼详推于天道。利贞之义，穆姜精解于干元。鲁穆伯之令妻，典言垂训。齐司徒之内主，有礼加封。以至泉水毖流，委怀赋怀归之什。燕飞上下，凄凉送归媵之诗。凡斯经典礼法，文采风流，与名卿大夫，有何殊别。然皆因事牵联，偶儿载籍，非特着也。若出后代史，必专篇类征。列女则如曹昭、蔡炎故事，其为矞皇彪炳，当十倍于刘范之书矣。是知妇学亦自后世失传。三代之隆，并与男子仪文率由故事，初不为务异也。〖不学之人以《溱洧》诸诗为淫者自述，因谓古之孺妇，矢口成章，胜于后之文人。不知万无是理，详辨其说于后，此处未暇论也。但妇学则古实有之，惟行于卿士大夫，而非齐民妇女皆知学耳。〗 
　　春秋以降，官师分识。学不守于职司，文字流为著述〖古无私门著述，说详《校雠通义》〗。丈夫之秀异者，咸以性情所近，撰述名家〖此指战国先秦诸子家言，以及西京以还经史专门之学〗。至于降为词章，亦以才美所优，标着文采〖此指西汉元成而后及东京而下诸人诗文集〗。而妇女之奇慧殊能，锺于间气，亦遂得文辞偏着而为今古之所称，则亦时势使然而巳。然汉廷儒术之盛，班固以为利禄之涂使然。盖功令所崇，贤才争夺，士之学业，等干农夫治田，固其宜也。妇人文字非职业，间有擅者，出于天性之优，非有争于风气，骛于声名者也。〖好名之习，起于中晚文人。古人虽有好名之病，不区区于文艺间也。丈夫而好文名，已为识者所鄙，妇女而鹜声名，则非阴类矣。〗 
　　唐山《房中》之歌，班姬《长信》之赋，风雅正变〖雅指房中，风指长信〗，起于宫闱。事关国故，史策载之。其馀篇什寥寥，传者盖寡。艺文所录，约略可以观矣。若夫乐府流传，声诗则佼。木兰征戌、孔雀乖离、以及陌上采桑之篇，山下蘼芜之什、四时白伫、子夜芳香，其声啴以缓，其节柔以靡，则自两汉古辞〖皆无名氏〗，讫于六朝杂议，并是骚客拟辞，诗人寄兴。情虽托于儿女，义实本于风人。故其辞多骀宕，不以男女酬答为嫌也〖如《陌上桑》、《羽林郎》之类，虽以贞洁自许，然幽闲女子岂喋喋与狂且争口舌哉？出于拟作佳矣〗。至于闺房篇什，间有所传。其人无论贞淫，而措语俱有边幅。文君，淫奔人也，而白头止讽相如。蔡炎，失节妇也，而钞书恳辞十吏。其它安常处顺，及以贞切著者，凡有篇章，莫不静如止水，穆若清风。虽文藻出于天娴，而范思不逾阃外。此则妇学虽异于古，亦不悖于教化者也。 
　　国风男女之辞，皆出诗人所拟，以汉魏六朝篇什证之，更无可疑〖古今一理。不应古人儿女矢口成章，后世学士力追而终不遂也〗。譬之男优饰静女以登场，终不似闺房之雅素也。昧者不知斯理，妄谓古人虽儿女子亦能矢口成章，因为妇女宜于风雅。是犹见优伶登场，演古人事，妄疑古人动止，必先歌曲也〖优伶演古人故事，其歌曲之文正如史传中夹论赞体，盖有意中之言，决非出于口者。亦有旁观之见，断不出本人者，曲文皆所不避。故君子有时涉于自赞，宵小有时或至自嘲。俾观者如读史传，而兼得咏叹之意。体应如是，不为嫌也。如使真出君子小人之口，无是理矣。《国风》男女之辞，与古人拟男女辞，正当作如是观。如谓真出男女之口，无论淫者万无如此自暴，即贞者亦万无如此自亵也〗。 
　　昔者班氏《汉书》未成而卒，诏其女弟曹昭躬就东观踵而成之。于是公卿大臣执贽请业〖大儒马融从受《汉书》句读〗，可谓旷千古之所无矣。然专门绝学，有渊源，书不尽言，非其人即无所受尔。又符秦初建学校，广置博士经师，五经精备，而《周官》失传。博士上奏太常韦逞之母宋氏，家传《周官音义》，诏即其家讲授，置生员百二十人，隔绛帏而受业。赐宋氏爵，号为宣文君。此亦扩千古之所无矣。然彼时文献，盛于江左。符氏割据山东，遗经绝业幸存。世学家女，非名公卿所能强与闻也。此二女者，并是以妇女身行丈夫事。盖传经述史，天人道法所关。恐其淹没失传，世主不得不破格而崇礼，非谓才华炫耀惊流俗也。即如靖边之有谯洗夫人，佐命之有平阳柴主，亦千古所罕矣。一则特开幕府辟署官属，一则羽葆鼓吹，虎贲班剑，以为隋唐之主。措置非宜，固属不可。必欲天下妇人以是为法，非特不可，亦无是理也。 
　　晋人崇尚玄风，任情作达。丈夫则糟粕六艺，妇女亦雅尚清言。步障解围之谈，新妇参军之戏，虽大节未失，而名教荡然。论者以十六国分裂，生灵涂炭，归咎清谈之灭礼教，诚探本之论也。 
　　王谢大家，虽愆礼法，然其清言名理，会心甚遥。既习儒风，亦畅玄旨，方于士学，如中行之失，流为狂简者耳〖近于异端非近于娼优也〗。非仅能调五言七字，自诩过于四德三从者也。若其旖旎风光，寒温酬答，描摩纤曲，刻画形似，脂粉增其润色，标榜饰其虚声。晋人虽曰虚诞，如其见此，挈妻子而逃矣〖王谢大家虽愆礼法，然实读书知学，故意思深远，非如才子佳人，一味浅俗好名者比也〗。 
　　唐宋以还，妇才之可见者，不过春闺秋怨，花草荣凋，短什小篇，传其高秀。间有别出著作，如宋尚宫之《女论语》，侯郑氏之《女孝经》，虽才识不免迂陋〖欲作女训不知学曹太家《女诫》之体，而妄拟圣经，等于七林说问，子虚鸟有〗，而趋向尚近雅正。艺林称述，恕其志足嘉尔〖此皆古人妇学失传，故有志者，所成不过如此〗。李易安之金石编摩，管道升之书画精妙，后世亦鲜有其俪矣。然琳琅款识，惟资对勘于湖州。笔墨精能，亦藉观摩于承旨。未闻宰相子妇，得偕三舍论文〖李易安与赵明诚集《金石录》明诚方在大学故云尔〗，翰林夫人，可共九卿挥尘。盖文章虽曰公器，而男女实千古大防。凛然名义纲常，何可诬耶？盖自唐宋以讫前明，国制不废女乐。公卿入直，则有翠袖熏炉。官司供张，每见红裙侑酒。梧桐金并，驿亭有秋感之缘。兰麝天香，曲江有春明之誓。见于纪载，盖亦详矣。又前朝虐政，凡搢绅籍没，波及妻孥，以致诗礼大家，多沦北里。其有妙兼色艺，慧传声诗，都人士从而酬唱，大抵情绵春草，思远秋枫，投赠类于交游，殷勤通于燕婉。诗情阔达，不复嫌疑闺阁之篇。鼓钟闻外，其道固当然耳。且如声诗盛于三唐，而女子传篇亦寡。今就一代计之，篇会最富，莫如李冶、薛涛、鱼玄机三人，其它莫能并焉。是知女冠方妓，多文因酬接之繁；礼法名门，篇简自非仪之诫。此亦其明证矣。 
　　夫倾城名妓，屡接名流，酬答诗章，其命意也。兼具夫妻朋友，可谓善藉辞矣。而古人思君怀友，多托男女殷情。若诗人风刺邪淫，又代狡狂自述。区分三种，蹊径略同。品骘韵言，不可不知所辨也。夫忠臣友谊，隐跃存恳挚之诚。讽恶嫉邪言外见忧伤之意。自序说放废，而诗之得失悬殊。本旨不明，而辞之工拙回异〖《离骚》求女为真情，则语无伦次，国风《溱洧》为自述，亦径直无味。作为拟托，文情自深〗，故无名男女之诗，殆如太极阴阳之理，存诸天壤，而智者见智，仁者自见仁也。名妓工诗，亦通古义。转以男女慕悦之实，托诸诗人温厚之辞，故其遗言雅而有则，真而不秽，流传千载，得耀简编，不能以人废也。第立言有体，妇异于男。比如《薤露》虽工，惟施于挽郎为称；《棹歌》纵妙，亦用于舟妇为宜。彼之赠李和张，所处应尔。良家闺阁，内言且不可闻，门外唱酬，此言何闻为而至耶〖自官妓革而闺阁不当有门外唱酬，丈夫拟为男女之辞，不可藉以为例，古之列女皆然〗。 
　　夫教坊曲里，虽非先王法制，实前代故事相沿。自非濂洛诸公，何妨小德出入。故有功名匡济之佐，忠义气节之流，文章道德之儒，高尚隐逸之士，往往闲情有寄，箸于简编。禁纲所驰，亦不为盛德累也。第文章可以学古，而制度则必从时。我朝礼法精严，嫌疑慎别。三代以还，未有如是之肃者也。自宫禁革除女乐，官司不设教坊，则天下男女之际，无有可以假藉者矣。其有流娼顿妓，渔色售奸，并干三尺严条，决杖不能援赎〖职官生监并是行止有亏，永不叙用〗。虽吞舟有漏，未必尽挂爰书，而君子怀刑，岂可自拘司败。每见名流板镌诗稿，未窥全集，先阅标题，或纪红粉丽情，或着青楼唱和，自命风流倜傥，以为古人同然。不知生今之世，为今之人，苟于禁令未娴，更何论乎文墨。周公制礼，同姓不昏。假令生周之后，以为上古男女无别，而渎乱人伦，行同禽兽，以为古人有然，可乎〖名士诗集先自具枷杖供招，虽谓未识字可矣〗。 
　　夫才须学也，学贵识也。才而不学，是为小慧。小慧无识，是为不才。不才小慧之人，无所不至，以纤佻轻薄为风雅〖雅者，正也。与恶俗相反。习染风气谓之俗，纤佻鄙俚，皆俗也。鄙俚之俗，犹无伤于世道人心；纤佻之俗，则风雅之罪人也〗，以造饰标榜为声名〖好名之人未有不俗者也〗。炫耀后生，娼披士女，人心风俗，流弊不可胜言矣。夫佻达出于子衿，古人所有。标榜流于巾帼，前代所无。盖实不足而争骛于名，已非夫而藉人为重。男子有志，皆耻为之。乃至谊绝丝萝，礼珠授受，辄以缘情绮靡之作，托于斯文气类之通，因而听甲乙于胪传，求品题于月旦，此则钗楼勾曲，前代往往有之。静女闺姝，自有天地以来，未闻有礼也。 
　　古之妇学，如女史、女祝、女巫，各以职业为学，略如男子之专艺而守官矣。至于通方之学，要于德、言、容、功。德隐虽名〖必如任姒之圣方称德之全体〗，功粗易举〖蚕织之类，通乎士庶〗。至其学之近于文者，言容之事，为最重也。盖自家庭内则，以至天子诸侯卿大夫士，莫不习于礼容。至于朝聘丧祭，后妃、夫人、内子、命妇，皆有职事。平日讲求不预，临事何以成文。汉之经师，多以章句言礼，尚赖徐生善为容者，盖以威仪进止，非徒诵说所能尽也。是妇容之必习于礼。后世大儒，且有不得闻也〖但观传载敬姜之言，森然礼法，岂后世经世大儒所能及〗。至于妇言主于辞命，古者内言不出于阃，所谓辞命亦必礼文之所须也。孔子云：“不学诗，无以言。”善辞命者，未有不深于诗〖但观春秋妇人辞命婉而多风〗，乃知古之妇学，必由礼而通诗〖非礼不知容，非诗不知言〗，六艺或其兼擅者耳〖穆姜论《易》之类〗。后世妇学失传，其秀颖而知文者，方自谓女兼士业，德色见于面矣。不知妇人本自有学，学必以礼为本。舍其本业而妄托于诗，而诗又非古人之所谓习辞命而善妇言也。是则即以学言，亦如农夫之舍其田而士失出疆之贽矣！何足征妇学乎？嗟乎！古之妇学，必由礼以通诗；今之妇学，转因诗而败礼，礼防决而人心风俗不可复言矣。夫固由无行之文人，倡邪说以陷之。彼真知妇学者，其礼无行文人，若粪土然〖无行文人，学本浅陋，真知学者，不难窥破〗，何至为所惑哉〖古之贤女，贵有才也。前人有云：“女子无才便是德”者，非恶才也。正谓小有才而不知学，乃为矜饰骛名，转不如村姬田妪，不致贻笑于大方也〗？ 
　　饰时髦之中驷，为闺阁之绝尘。彼假藉以品题〖或誉过其实，或改饰其文〗，不过怜其色也。无行文人，其心不可问也。呜呼！己方以为才而炫之，人且以为色而怜之。不知其故而趋之，愚矣！微知其故而亦且趋之，愚之愚矣！女之佳称，谓之“静女”，静则近于学矣。今之号才女者，何其动耶？何扰扰之甚耶？噫！ 

　　跋 
</div>
    <div class="pagination">
<a href="香艳丛书_page36.html">上一页</a><span>...</span><a href="香艳丛书_page32.html">32</a><a href="香艳丛书_page33.html">33</a><a href="香艳丛书_page34.html">34</a><a href="香艳丛书_page35.html">35</a><a href="香艳丛书_page36.html">36</a><span class="current-page">37</span><a href="香艳丛书_page38.html">38</a><a href="香艳丛书_page39.html">39</a><a href="香艳丛书_page40.html">40</a><a href="香艳丛书_page41.html">41</a><a href="香艳丛书_page42.html">42</a><span>...</span><a href="香艳丛书_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
