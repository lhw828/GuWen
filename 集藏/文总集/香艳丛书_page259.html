<!DOCTYPE html>
<html>
<head>
    <meta charset="UTF-8">
    <title>香艳丛书 - 第 259 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 259 页/共 467 页</h1>
    <div class="content">　　顷刻已抵所居，爰导生入，处之于东堂。复阁飞楼，雕兰文槛，几疑在虚空界中。玻璃灯千百盏，密若繁星，朗于白昼。女曰：“君亦知此地何名？”生曰：“弗知也。”女曰：“是为蓬莱第十三岛。最高处琼宫玉宇，为余姊杜兰香所居，去此地约三千余寻。姊有飞车，往来自如。与君有夙缘，当代邀致，一证前日盟言。但相见时，可作久离乍会，倍极殷勤，否则将谓君已昧曩因，必以寡情致诮也。”顷之，忽闻环佩声，有乘鸾自空中降者，三女子咸起相迎。生意谓兰香已至，离座长揖。一女曰：“此吴小红词史，绛仙阿姊之第三女也。”随后相继而来者，络绎不绝，或控鹤，或跨凤，或驾飞蚪，皆十六七岁女子。艳色娇姿，辉映左右，不觉目为之眩。诸仙媛所服，悉霓裳羽衣，临风飘拂。风鬟云鬓，态度蹁跹。坐待良久，而兰香不至。女曰：“劳君悬盼，未免神驰。想渠于瑶池阆苑，有事羁迟耳。待作云鹤符催之，何如？”符乍去，空中飞下一纸，言在蕊珠宫听宝树禅师说法，兹已驾五色祥云，自薝香仙馆来也。诸仙媛皆依次而坐，独虚上位以迟兰香。未几，云日光中，兰香已降。与生相见，状殊腼腆。生但炯炯注视，不作一语。兰香忽谓生曰：“自别后，云母窗前鸭脚桃，已三千次着花矣。池上蟠桃，亦已三熟。乍经东海，清浅异常，曾见两度扬尘矣。观君器宇，似不如前。尚记枣花帘下与君对食玉李，今弃核早已成林。君犹记同游广寒宫里，暗同嫦娥索取蟾蜍置余枕下，夜半摸得，吓余几死。”生茫然无以应，但唯唯而已。兰香叹曰：“君慧根已失，灵质将沦，非再苦炼数百年，不能还原复本。余向在瑶台，西王母以余稽察众芳，颇存冰鉴，赐余金丹一粒，今尚在葫芦中。馈君服之，庶悟前修。”言际于裙带上解一小葫芦，既去玉塞，倾出一丹，赤色有光，圆转如珠，置生酒杯中，令生和酒咽之。甫下喉际，已觉丹田甚热如火，精神焕发。三女子出席向生庆贺，始知三女子并姊妹行也。姓郑，长曰静芳，次曰艳芳，三日媚芳，与兰香同住深山，并登仙籍者。执斝饮生酒曰：“贺君得仙不远矣！君降世间，已隔十尘，毋怪君之懵然于夙昔也。”诸仙媛亦巡环相劝，生饮无算爵。于是重为兰香与生行合卺礼，曰天上姻缘，自昔已分，人间夫妇，于今为始。洞房设于红深翠隙之庐。窗外万花争放，众绿成阴，幽雅宜人，艳丽绝俗。生甚乐之，一住数旬。弥月之后，诸仙媛复集。于是斟琼液，擘灵脯，盛宴重开。酒酣，各举乐器，铿锵属和。兰香亦鼓云和之瑟，音韵悠扬，响彻云表。 
　　兰香欲偕生还青芝山房，曰：“使郎君一见故山，得观旧院，亦五百年来一段佳话也。”生于是同车共往，路途风景，恍若素经。继入巨第，极为爽垲。屋后一园，广袤无际。楼台亭榭，高下纡回，别饶幽致。荷池宽大，采莲小舟，纵横无数。花木竹石，皆含静意，洵非凡境也。兰香指壁上诗词曰：“此郎君旧作也，亦曾记忆否？”旋入房，见有炼师法服，悬于衣桁。兰香曰：“此郎君讽经时所著。”因于笥中出玉麈一柄曰：“以此佐君谈屑。”生视之，柄上刻字两行曰：却庚尘，夺戴席；能解小郎围，何愧苏武节。不解所谓。兰香日：“是亦君所常用者，当手挥目送时，定有一番妙解也。”自此遂居兰香室。闲时辄作十洲三岛之游，与诸仙侣谈元述妙，赏奇析疑，颇有神悟。 
　　一夕，西风起，落叶深林，萧萧槭槭，不禁凄然兴故乡之思。因告兰香，暂归里中，约以一月后重来。兰香曰：“君此念一起，此间不可以再留。但君从何处来，仍从何处去。惟惜岁月已更，程途已变，当别以飞车送君。”遂命庖人作饯行筵。握别临歧，哀惋欲绝，泪堕若绠縻。生亦为之酸鼻，曰：“吾身别无所有，惟一剑一珠，可留作他日记念。”乃解腰剑，探怀珠，以赠兰香。登车遽去，其行若驶。生回里门，屋宇已易他人，自言姓名，无有知者，盖离世已数百年矣。 

　　严寿珠 
　　栾大檀园，金陵人。以刻书世其家，家中多藏宋刻书，世少传本，珍护之不啻拱璧，虽密亲至友，不肯借观也。生诵读之所曰“恒斋”。盖生父固名孝廉，素设绛帐，讲授生徒。四方之负笈从游者，不以远近而毕集，以是及门颇盛。然必其人恒产而兼有恒心者，方始隶于门弟子籍，爰以“恒”名其斋。生父没已三十年，而门生故旧，犹称颂其德弗衰。江督以诸缙绅请，特奏于朝，从祀乡贤。生博学多才，家声克继。平日于书无所不窥，而尤喜庄列诸子，多有论说。虽犹沿道学之遗风，而倜傥风流，性情豪侠，四方知名士，皆乐就之。 
　　金陵有名妓严寿珠，始居钓鱼巷。小筑三椽，颇极幽雅，窗明几净，鼎暖炉香，时于此间得少佳趣。门前车马如云，日常络绎，客得其一顾盼为荣。尤讲烹饪之法，凡得饫严家厨食品者，口香三日。生友之作狭邪游者，多绳其美于生前，生掉首弗信。 
　　一日偕友孥舟过利涉桥，容与中流，仿徨四掠，意甚得也。忽见一舟顾波而过，中坐一人，高髻淡妆，神情秀逸，正如飞燕依人，惊鸿顾影，临流照映，湖水皆香。生不觉赞叹曰：“此真可谓洛浦仙姝，湘江神女矣，定非人间所有也。”友曰：“是即君素所鄙薄之阿珠也。”生曰：“其果然乎？我从未见勾栏中有此人物。”友曰：“如不信，当与君偕往访之。”既至，则见湘帘棐几，位置既宜。临窗案上，堆积古帖数十本，偶翻阅之，并世间所罕见。笔床砚匣，洁无纤尘。诸帖中有挥南田先生真迹，秀媚拔俗。正当把玩间，寿珠已出。寒暄数语后，寿珠笑曰：“观君耽耽于案上书史，必是风雅士。近日书家多尚六朝体。魏晋之间，变隶未久，流风余韵，犹近于古。苟非树骨于隶篆，即欲貌为六朝，岂第婢学夫人而己哉！”生曰：“然则卿亦能书者耶？”寿珠曰：“聊作临池游戏，春蚓秋蛇，殊不足观。”生曰：“卿可谓得雅人深致矣，宜其领袖章台也。”寿珠继复以学诗之法问，生为之备述其源，并及流弊，上下二千载，不紊毫发，寿珠服其辩。遂留生宴，所陈肴核，半不能名，而殊觉适口。酒尤芬芳郁烈，不啻公瑾醇醪，诚酒国中上品也，生几为之玉山颓倒。自此生于无聊时，辄一访寿珠。寿珠待之，亦异于俦众，语亦从不及私，所谓缠头之费，匝月以来，并不之及，绝不为丁娘之十索也。生因许寿珠为妓之侠者。 
　　生友黎剑俦，善吹笛，寿珠亦工昆曲，每唱必令剑俦按谱度之。寿珠善为抑扬抗坠之音，有时响可遏云，声如裂帛。生每聆一阕，击节称善。生藏有曲谱，乃内廷供奉秘本，以与坊间俗本相较，音节殊乖，生皆为之一一校正，举畀寿珠，锦绨玉函，特甚珍异。寿珠见之，询生曰：“此亦君家藏书之一种否？”生曰:“然”。寿珠曰：“我虽不能读书，亦爱书史如性命。君家既富于收藏，何不择世间难得之本，令钞胥者另缮副册，仿天禄琳琅之遗制，寄储外府。妾箧中积蓄金钱，将及一万，愿倾筐倒箧以交君，君其代妾好为之。”生曰：“佳哉！卿不但侠，且又雅矣。”半载之间，或购或写，邺架所储，几及万卷。所召钞胥者，日凡二三百人，一城几为之空。于是寿珠好事风雅之名大噪，文人学士至金陵者，必迂道造访，载酒停车，入即开宴，辄以多金馈寿珠曰：“聊助卿买书需。”寿珠亦不复辞，前后所获无算。 
　　是年正值秋试，大江南北，名流咸集，来访者几于户限为穿。寿珠厌其嚣，徙居莫愁湖畔，固北里之新巢，亦西湖之别业也。屋后营有治经楼，共五楹，东西皆有复室。泉石清幽，卉木绮丽，入之者疑非尘境，非素心人不易至。生独拥而有之，朝夕观异书，对名花，此乐虽南面王不易也，亦不复作应试想矣。诸友皆羡其有艳福，寿珠勉其勤习帖括，为抡元夺魁计。生笑曰：“卿雅人，亦达人，何忽作禄蠹想耶？功名之得失迟早，固有命在，况余非功名中人，岂能强致哉！不过逐队随行，吃三场冷饭耳。”是秋榜出，生竟不售。然三场文字意甚得也，诸同人咸以金科玉律推之，出以示先达名宿，皆许其必列前茅，至是秋风铩羽，咸所不解。寿珠深为惋惜弗置，生夷然不以介意也。 
　　生之至戚宦于浙，驰书招之，劝作西冷之游。生拟即日束装就道，告之寿珠。寿珠曰：“闻西湖山水甲天下，六桥三竺间，颇多名迹。妾生长秦淮，恒居水阁，所见者弱柳夭桃，所历者绿波红槛，殊闷人意。妾欲一观天下之大，知世界之外别有乾坤，岂不快哉！”因请与生偕行，生许之。爰雇巨舶，赁轮船，曳之行，双轮激水，其去如飞。寿珠顾而乐之，诘生曰：“此船之制，为西洋所特创，推原其本，果何自昉欤？”生曰：“闻昔时有以铁镬煮水者，水沸，热气上腾，将盖掀去。其人因悟热水之气，其力甚猛，倘以铁管传递，纳入器中，闭不使出，则其力必能使轮自转。试之果验，轮舰火车由是兴焉。有此，能化远而为近，其利不綦溥哉！”寿珠曰：“既有轮船，则帆舶可尽废。妾意中国何不自行制造，乃犹必假手于人哉！”生笑颔之曰：“卿可谓当今之女诸葛，谈言微中，识见不凡矣。”蓬窗无事，拈弄笔砚，藉以记程途，志风景。每至一处，必有一诗，女唱而生和焉。既抵杭垣，泊舟城外松木场。舟揖云屯，帆樯林立。前时湖壖所有园圃，悉已焚毁成瓦砾场，惟诸祠宇焕然一新，画栋雕梁，竞侈华美。游人咸啧啧称赞，寿珠意独不然，曰：“此原所以点缀湖山，惜雅俗不相称耳。”及游灵隐飞来峰、冷泉亭，恍然若有所悟，谓生曰：“前游数处，都若曾经游历，于此尤加稔习，吾前身殆此寺头陀也。”因指何处为钟楼，何处为香积厨，不烦导引，历历不爽。其或有不符者，则以曾经兵燹故也。最后至一小亭，亭为八角式，虽半荒圮，石栏犹在。亭中一碑独峙，碑前有一石塔，为智远禅师埋骨处。碑字虽漫漶，尚约略可读。寿珠阅之，泪为涔涔堕。曰：“吾今于后，乃知生所自来，死所自去。一别尘世，已三百余年矣。智禅师即我之前身也。”生初犹弗信，及视碑上日月，果在明万历年间。因叹曰：“卿夙根尚在，慧性未泯。今日虽堕风尘，仅玷幻身，未损原质，及早修持，回头是岸。须知菩萨法力无边，能觉一切众生，俾大千世界，有情归于无情，而后得成正果。卿欲随余至西冷，正由我佛默相感召，一片因缘，无端触悟。欲证今生果，须参前世因。碑中言智禅师一生淡漠，偶见宦家命妇华妆诣佛前膜拜，微动一念，立时圆寂，玉箸双垂，宝色上腾，珠光四照。卿于此当无系恋心，当无艳羡心，一尘不染，万事皆空，不见不闻，随生随灭。人于世上，当作如是观。”生言甫毕，寿珠已立化于石塔之旁。生甚异之，因即盛之以龛，乞片土于寺僧葬焉。延高僧礼忏四十九日，然后返棹。 
　　生本超然有出世想，至是益坚。自失寿珠，嗒然若丧，亦不顾归家，径诣相国寺求披薙。方丈清恒和尚本素相识，见生情状若狂，哑然笑曰：“子有室有家，有妻有子，积金满赢，藏书盈架，正值中年，未消壮志，何所见而欲觅此冷淡生活哉？粥鱼茶饭，岂君富贵场中所能消受。”留之方丈十日，力劝之归。生既出寺，茫茫然若无所适。道经利涉桥边，倚栏凭眺，独立踌躇。忽见水中有一垂髫女子，招之以手，背后一人容华惨淡，谛视之，寿珠也。生曰：“卿果不死，尚在人间耶？我何惮相从哉！”踊身一跃，竟赴清流。岸上人见而援之，则已不及。 

　　真吾炼师 
　　高邮徐仲明与叔嘉，昆弟也。兄朴诚而弟傲愎。虽已析产分居，而弟恒至兄处，瞰其所有，如取如携，兄辄大度包容之，不计较也。叔嘉好博，每负博进钱，为人逼索，仲明常出为排解之，以故乡里称为长者。 
　　嘉之妻，同邑邵氏素娥，大家女子也。美而贤，颇不善夫之所为，常规谏之，时因此而反目。一日，嘉以逋负山积，胠箧而去，逾月不归。邵因返母家，偶检钗钏，则俱已破壁飞去，知夫所为，饮泣而已。归与母商曰：“儿夫日以花骨头为性命，终无了局。不如我父挈之至外，令司门户，供奔走，得以时加约束，想不至大决裂也。”盖妻父固习刑名，为宪幕，有声于时。近将赴楚北，应某中丞聘，故欲其相从也。返告夫，嘉亦愿往。旅居武昌，未半载，以兰州兵变，调征甘肃。行抵境上，为回逆所戕，从者星散。嘉适在后，闻凶耗，得以脱身逸去，行乞归家。女知消息，痛哭几不欲生。居久之，故态复萌。始以衣服质诸典阁，继则以贱值售其居，妻则归母家，孑然一身，至无立锥地。然犹不自悛，时乞贷于戚串家。偶至吕仙祠，遇岳母与其妻偕在，嘉向之乞钱。妻垂泪言曰：“我家本有积蓄，虽非巨富，可称素封。自汝游荡，销耗殆尽，我亦无容足地。寄居母家，日用犹苦不周，父遭此难，雁杳鱼沉，必然没矣，安能济若？汝为男子，不能养一妻子，尚忍言哉！汝年尚壮，何事不可为？急图振作，他日或不至于终穷，否则明神恐不汝容。”言讫，饮泣吞声，泪堕如绠縻。拔头上钗畀之，挥令急去。嘉意未满，谓“我虽窘迫，尚不至以此区区者求汝。”岳母在旁呵之曰：“不肖子挥霍已惯，不留少些余地，今尚作强丐，不念物力艰难耶！”呼祠堂羽士操杖逐之，嘉始逡巡走出。 
　　时炼师真吾亦在侧，目击，太息不已。谓邵母曰：“此谁家郎君，乃一旦落魄至此？”邵母曰：“京江徐氏。昔亦缙绅旧族，今虽少衰，然薄田数顷，亦足以自活。不谓至此子而一败涂地也。”言之不胜呜咽。真吾曰：“闻徐郎有兄尚富足，何不一相顾耶？”邵母曰：“无一日不为其所累。纵其所欲，铜山且倒，金穴将空，又安能填其无底壑哉！”真吾曰：“吾观徐小郎傲骨嶒峻，将来必不落寞久居人下也。今审其眉目间，隐现善纹，大运将至，勿轻视也。”邵母疑信参半，曰：“但得有此一日，我感谢炼师不尽矣。” 
　　翌日，真吾遇嘉于途，询何往，嘉扭泥不能对。久之，始曰：“腹枵往求兄，阍人拒不纳。嫂遣婢出，始得杖头一挂钱，恐尽此则必填沟浍矣。”言之貌若甚戚者。真吾曰：“我试与汝再往求之，何如？”嘉曰：“宁死毋再辱。”论说间，兄自外来，睹其状，凄然欲泣，怜惜之意，形于词色。因问：“许久不见，汝往何处？抑何鸠形鹄面，一至于此？我非不爱子。无论祖宗遗产，仅足供汝温饱，即我年来贷汝者，亦不下千金。奈汝到手辄尽何？今同炼师语，将何为？”真吾曰：“此子犹可造，何不以手足之谊收恤之。”兄曰：“我岂不愿，特恐其不能安于室也。”真吾附其兄耳言曰：“迷龙之疾，吾能治之。夜来当亲诣尊居，俟其熟寐而后施针贬也。”兄颔首曰：“诺。”入夜，真吾果至。嘉时已入睡乡，兄导之至一室中。启衾解衣，袒其胸，以长针刺入六七寸许，拔之，血随针漂出，尽作紫色，然后出药敷之。嘉冥然罔觉，状若死。真吾又袒其背曰：“此子强项不驯，主有傲筋在也，抽之不如断之。”又以针挑之，崩然有声。转侧间，嘉已醒。见数人秉烛环立其旁，疑将置之死以绝祸患者，急下床向兄叩首曰：“弟今而后誓不复博矣！弟自思向时所为，都非人类。有兄而不能事，有妻而不能养，家庭之爱，等于仇雠，皆博之一字害之也。此后必戒之矣！”操几上小刀，将断其指。兄急抱持之曰：“弟诚知悔，家之幸也。”遂为兄弟如初，析屋之半居之，迎其妻归，器皿衣服，给予无缺。 
　　居数月，嘉绝迹不出户庭，惟温习旧业而已。兄仲方拟令其行贾他方，而真吾适至，谓仲曰：“吾囊中积有五百金，将居奇货贩走北地，非小郎莫可使者。吾将藉小郎福，获利倍蓗，为修葺祠宇费。”仲曰：“吾弟未习端木术，恐于贸易经营一道，非其所长。”真吾曰：“渠命中有十万金，往必有赢，左之右之，无不如志，毋烦顾虑。”束装遂往，四阅月乃言旋，会计所得，约万五千圆。仲喜，以五千畀真吾。真吾取其半，而以半助豫赈。兄弟设席相庆，真吾亦来预其列。酒半举杯祝谢，真吾曰：“此不过发轫之始，小郎福厚，财源殊广远也。”偶于屏角见嘉妻，问仲曰：“此系府上何人？前曾见之于祠中，殆小郎之妻欤？美矣，慧矣，真贤内助也。惜福薄寿短，恐不能与小郎偕老，三载后会见瑶台倾也。吾当为小郎物色一名姝，助其成家。”仲曰：“君擅姑布子卿之术欤？不然，即以风鉴称，抑何其神也！”真吾曰：“予言虽若是，幸秘之勿语小郎。” 
　　嘉自此与真吾遂成莫逆交，常至真吾祠中作清谈。祠于春时多芍药，夏时多芙蕖，秋时多菊花，冬时多梅花，皆道人手自栽植。值良辰佳日，辄招嘉往，折花枝以当酒筹，飞羽觞而呼明月，觅乐寻欢，别有妙趣。一日，正赏花开，徘徊庭际，忽有一女郎诣祠焚香，翩然而入，仪态万方，容光四映。嘉疑为神仙中人，目所未睹，凝眸注视，殆欲销魂。女郎登殿礼仙后，真吾导之入旁室，盖别有精庐，嘉足迹所未尝至也。女郎固与真吾素相识，问訉寒暄外，即询道经诸解，措词元妙，嘉殆闻所未闻，不禁为之舌挢不下。室中帷幕鼎彝，陈设精雅，湘帘棐几，笔砚精良。女郎端坐榻上，琅琅讽经，真如一幅观音下降图，偶为微风所吹动耳。女郎既去，嘉亦惘然而出。归家则妻支颐独坐，两颊如胭脂，谓嘉曰：“予病矣。”按其额，热如火。晚饭罢即眠。夜半女呼嘉起曰：“妾与君恐缘尽于此矣。梦一仙女降于庭，云将代我之职来事君者。”言其衣裙容貌，仿佛日间所见者。嘉窃为心悸，强为慰藉曰：“妖梦不足凭也，幸自宽。”顾邵病日沉，执嘉手，凄然诀别曰：“妾不能终事君，中道分离，有负君情，寸心耿耿。妾死后幸保玉体，毋以我为念。”言讫遽殒。嘉痛不欲生，曰：“向者少不更事，以致负卿种种。方冀同享欢娱，藉补前过，乃竟弃我而逝，终成缺陷。我生何为？石可泐，情不灭；天可补，恨不息。而今而后，我其已矣。”即走告真吾，愿出家为道士。真吾笑曰：“君之齿未也，尚有三十年尘缘未了。且尘缘了，仙缘续，亦在此时。君虽欲皈依道岸，岂易得哉！” 
　　逾年，妻服已阕，戚族皆以内馈乏人，终非久计，劝嘉为续鸾胶计。言：“有朱姓曼仙者，国色也。身价自高，郡中世家大族求婚者，辄不许，曰‘必以白玉一双为聘’。炼师真吾藏此玉久矣，盍往商之？”嘉俱不答。仲竟不谋诸弟，偕真吾以白玉往，姻事乃定。择日结缡，红巾既揭，视之即吕仙祠内之女郎也。嘉意为仙女，不敢亵视。暇时问女曰：“仙人亦有姓名乎？”女笑而不答。嘉以兄宅同居稍隘，谋葺新庐。仲曰：“无庸别构，子宅本我托名所购，赁之于人。今其人昨已回南，子可徙居焉。”女自入门，不轻言笑。嘉事之若神，虽琴瑟敦好，而终有畏心。晨起必揖，有若朝参，女亦笑受之。一日谓嘉曰：“无事坐食，殆不可长，盍再为商。”嘉曰：“其如赀不敷何？”女曰:“屋后松下三尺，有窖藏，可往取之。”嘉尚未深信，夜施畚锸，果得七千金。贩米越南，颇折阅。女曰：“子命未至也。”明年，女欲设典肆。嘉曰：“此非五万金不可，焉能为力。”女曰：“庭东南隅青石下，掘之必有所得。”如其言掘之，果符厥数。遂设典权子母，居然巨室矣。 
　　一夕，嘉梦中见邵女冠被而至，容色如平时。嘉踊跃欢迎，执其手曰：“今夕何夕，重得见卿！方谓重泉渺渺，尘海茫茫，永无觌面之期，乃得重相团聚，抑何幸也。”邵曰：“此乃梦里相逢耳。妾得曼仙妹日诵黄庭经百遍，为妾忏除前愆，得修静果。现已上升玉阙，为瑶池第三重司钥女史，管领群花，亦甚逍遥快乐。我甚感之，君其致声道谢。惟我父当日遇兵变，只身遁至敦煌，坠马伤重而死，回民葬之于关外。君如不忘妾身，可归其骨。敦煌邑西有柳树三株，即父骨所埋处也，君其牢记。”既行复回首曰：“郎君珍重，从此万劫永无相见时矣。”嘉径前欲牵其裾，瞥然遽醒，呜咽不胜，即于枕上述之。女劝嘉速行，竟得其骨，归葬焉。 

　　邱小娟 
　　乐崇道，浔阳人，性跳荡，喜拳勇。少不胜正业，所交友多匪人。承祖父余业，席丰履厚，挥霍殊豪。临事喜武断，有不从者，辄肆其凌侮，以是乡里为之侧目。居恒每谓人曰：“驰马试剑，固丈夫事，特未见巾帼而负须眉气者。”客曰：“古有红线、聂隐娘之流，称为剑侠女子，何尝不知武事哉？” 
　　适里中有绳妓至，能舞刀夺槊，以两足承巨瓮，运动如飞。轻薄子习少林术者，涎其美，人以游戏语，欲与之扑，稍近身，跌出丈许外。十数人齐奔之，殊无所惧，顷刻间或仆或颠，无一免者。崇道适过其旁，目击之，叹曰：“彼女子，抑何勇也！”招致其家，使尽献诸技。既毕，请与之角。绳妓曰：“如欲角艺，请先观郎君之所长。”崇道易短后衣，出至中庭，盘旋踊跃，良久乃毕。昂然独立，颇有自负意。绳妓观之，笑曰：“此如蜻蜓点水，蜉蝣撼树，直同儿戏。若与尔较，恐伤贵体。”崇道弗信，径趋前，以双手抱其腰，力举之起。绳妓故作旖旎态曰：“勿恶作剧，请释玉手。”崇道曰：“汝果有力量，何难自脱。”绳妓嫣然一笑，纤腰略转，崇道已蹲地不起，面色若土。绳妓遽来扶掖曰：“非敢惊贵人，实贵人伎俩太浅耳。如愿学，当以生平绝技相授。”崇道即拥绳妓上座，再拜曰：“谨受教。”自此朝夕悉心指授，尽得绳妓所传。阅半载后，曰：“技成矣，可出而与众观矣。”乃筑台演剧，召四方勇士前来角力，以百人为限。历十余日，其数已盈，无与崇道抗衡者。崇道大悦，酬绳妓以千金，绳妓乃别去。里中人相语曰：“乐大自得绳妓拳术，如虎添翼矣。”畏之益甚，几于避道而行。 
　　山东钱选，字青臣，以御史外调，出为九江太守，固所称骨鲠吏也。甫下车，即访知崇道之横行乡曲，案牍山积，忿然曰：“此风何可长也！”立出火符，遣役往拘。三往皆以贿免，太守乃夤夜亲自往缚，伪为友朋从远方枉访者，门启尽入，诸役进内穷搜，状如狼虎。崇道知不能避，挺身出见。诘太守曰：“我有何罪？”曰：“俟控汝者至自知也。”即系桎梏，驱之行。甫抵署前，遥见有红灯千百盏，飙驰电掣而至。为首戎装而乘马者，貌殊狰狞，叱役人曰：“乐崇道，是我仇家。当与我，治以酷刑，以快我志，不得畀汝也。”顾问左右曰：“崇道何在？”答曰：“桁杨在身者是也。”立命除之，拥之竟去。太守呼捕役追之，相违数百武，倏已不见。返报太守，太守回顾诸役，嗒焉若丧，如遇鬼魅。翼日缉骑四出，音耗杳然。 
　　当崇道之被劫以去也，逶逦至一院落，殊觉宏敞。既入内，峻宇雕墙，飞甍画栋，有如王者居。堂上皮冠而盛服者，召之升堂相见。其人虎头而燕颔，形状威猛，初不相识。崇道至此昏若梦寐。其人曰：“我姓邱，字道安，楚南人。少习技击，以不乐仕进，隐居衡岳山中。前逢饥岁，眷属流落南昌，蒙君慨赠多金，得以生还。今日之举，所以报也。”因与崇道分庭抗礼，待之以上宾，酬酢之间，语颇浃洽。生感重生之恩，致谢再三。因询此处地名，谋适他所，为避祸计。邱曰：“且在山中，略住数时，俟祸君者升任去，即可归矣。”延入后堂，设宴款待，肴馔之丰，向所未见。酒半，呼妻女出见。妻年五十许，殊有大家风。女则仿佛似曾识面，丰致聘婷，容华焕发，衣妆之璀璨，光耀一室，不可逼视。含笑问安，崇道颇形局促。俯首凝思，恍然有悟，因曰：“卿非即当年授术之妓师乎！相隔三年，抑何容光顿异耶？”邱曰：“昔年小女承千金之惠，始整归装，得复团聚。君之嘉惠，未敢忘也，故令其一见耳。”把酒既竟，翩然却入。 
　　崇道一住山中，倏逾数月。偶游一园，登涉陵阜，扪葛攀萝，径殊幽险。继登一亭，小憩足力。见一女子，缟袂素裳，丰韵独绝，近视之，则绳妓也。因询何为顿易素妆。答曰：“昨得辽阳信音，所天斗贼阵亡，兹已赋寡鹄矣。”言之容貌殊戚。崇道曰：“尊夫授何职？”曰：“总兵也。”曰：“既是父家夫家，俱系世族，居显宦，何以昔年旅居豫章，致屈作绳妓哉？”曰：“不过聊作游戏，藉鬻技以蝴口。郎君见妾曾示人以色身哉？我父固武进士，因惮宦途之险，故愿归耕陇亩耳。”崇道曰：“与卿相处已久，今日始知卿家世，然犹未知卿之芳字与妙年也。”女曰：“妾名素英，字小娟。问年已数到星张翼轸间矣。” 
　　一日，崇道方臂鹰牵犬，率从骑数十人，入深山纵猎，驰骋甚乐。忽一獐二鹿突起草间。策马逐之，将近，连发三矢，二鹿俱中箭倒地，一獐独衔矢而奔。崇道逐之不舍，见獐口吐一物，以爪爬土掩之。比崇道至其前，獐又窜去。路转峰回，獐倏不见。崇道返至獐所吐物处，启土视之，乃刚卯符一方也。玉色温润，的系古物。崇道大喜，如获拱璧，自此恒佩于身。时近夏令，邱老招饮于凉亭。四围皆池，遍植芙蕖，翠盖亭亭，早已探水而出，邱老命人摘荷叶为碧筒杯。崇道饮之，芬芳扑鼻观，立行吸尽，酒酣解衣而佩玉现，邱老见之，注目不转瞬。崇道疑其心所爱玩，解呈邱老。邱老询所自来，崇道备述其由。邱老曰：“奇哉！此吾女婴年之所弄也。昔年于清明时，踏青河畔，失之，为之累月不怿。今复为君所得，要亦前缘也。”翌日复具盛筵，邀之入座，举杯属崇道曰：“请君尽饮此杯，老夫有一言相告。吾女技艺超出寻常，容貌亦颇不恶，其性情和婉，秉质淑柔，君所素知。今已作寡凤孤鸾，亦复可悯。然尚在盛年，要非久计，意将择人而嫁。度无如君者，不揣冒昧，愿结丝萝，惟君意何如？”崇道起再拜而言，曰：“固所愿也。第家尚有糟糠，能俱为嫡室，则敢从命。”邱老曰：“是无不可。”于是特设青庐，诹日行礼。是夕旧识重逢，新知乍缔，喜可知也。 
　　伉俪相得，忽又一年。一夕宵阑将寐，猝传邱老相召。崇道整衣而往，见堂上大烛如椽，堂下庭燎千百，照耀如白昼。邱老戎服佩剑，左右数百人，擐甲侍侧。告崇道曰：“余今夕将袜马厉兵，出而与人角一战。然胜负未可决也，负则余将弃此而北矣。子可摒挡行李，明日与吾女偕行。闻钱太守已陈臬西川，子其可归而安居矣。旧日积蓄万金，余无所用，请以畀子。”命左右举革囊，置之崇道卧室。崇道方前致谢，将欲启词，邱老已离座起，出大门，跃马去矣。崇道返告其女，女曰：“吾已知之久矣，特不先告君耳。可早决行计。”时减获已星散，忽有执炬者数十人，排闼直入，曰：“车已候门，请速行。”捆载累累，约车十数辆，一时并发。行至半途，易车而舟。崇道从舟中遥望，但见火炬蜿蜒而东，有若长龙。舟既发，耳畔惟闻风浪声，天明已抵浔阳江口。舟子皆关西彪形大汉，不烦指示，自知生家。革囊十，皆重百钧，负之如无物。交付已了，遽辞去，不索一钱。附近邻里知崇道归，咸来贺。因话昔年钱太守于君事亦自悔孟浪，故不复上详，君今归来，可高枕卧矣。 
　　崇道自归后，意气谦抑，顿更故态，与人晋接周旋，和蔼可亲。女亦了无异人处，闲时专习针黹，工刺绣姻娅往来，亦无有知其能武备者。时传粤寇之警，消息日逼。女谓崇道曰：“此间正当冲要之区，非可久居。”爰卜筑于附郭三十里村堡中。俄而贼南犯，连陷郡县，果如女言。有贼之游骑至近村者，村人歼之。女曰：“祸不远矣！”遂命村人先自为备，掘堑筑砦，固守以拒贼。越日，贼果大至。女戒村人毋忘动，自与崇道设伏要道，俟贼过半，突出击杀。贼轻其人少，环围之三匝。女左右驰骤，每过处，贼首自陨。贼但睹刀光如匹练，竟莫辨人影也。崇道杀贼不如女，当其至处，无不辟易。是役也，贼殒无算，谓有神助，相戒莫敢犯。一村赖以保全，村人甚德之。贼平数年，一夕徙去。 

　　淞滨琐话四 
　　辛四娘 
　　漎溪王二兮，善诙谐，能以舌战胜。宾筵相对，妙趣环生，座客听之忘倦。一日在乔姓席上，述辛四娘事，足令巾帼须眉，闻而生色。虽为儒林佳话，而青衫红粉，有足传已。 
　　据言，幼时从其父宦隐西湖，僦居韬光寺。遇夫妇二人，年约四十以外，气宇精神，飘然潇洒。从者二仆、一憧、两小鬟，并寓寺中。仅五日，相率以去，不知何往。因详问寺僧，始悉颠末。 
　　男子为潜溪舒姓，本旧家子，才华绝世，顾影无俦，人皆以小潘岳呼之。性喜任侠，风流倜傥，广结交游，手散黄金数十万。生又不善经营，家遂中落。时赭寇肆逆，房屋毁于兵燹 ,。乱世无依，鬻所有，得五千金，避难江北，小住扬州。不一月，寇至，复徙粤东，浪迹七千里外。中途遇土匪，行装被劫，孑然一身，货身上寒衣，始得抵粤垣。幸工绘事，人物花鸟，不啻颊上添毫，遂以卖画糊口。曾写“螺狮壳里道场图”，为某大僚公子所赏，以二百金购去。时有吴人辛蕚生，挈眷避难，同客珠江。薪桂米珠，岁阑债迫，将鬻其女以偿各逋，论价五百十金。骨肉分飞，泣不可仰。生知之，即探囊出卖画金二百，尽付辛君，不告姓名而去。归而自思，且喜且慰。然腊鼓已催，不免小有逋负。寓主人催索赁庑资，生窘甚，脱寒裘付质库，稍得摒挡一切。比过大除，日画素纸三四帙，售之于人，日用敷衍，绰然有余裕。从此丹青之名渐噪，求者日众。生取不伤廉，并不苛求重价，然衣食之费，恃此取盈，颇不虞其匮乏。不半年，客子囊中，微有蓄积。 
　　乱后归家，立锥无地。未五年，窘益不支，乃橐笔复之粤东。时珠江船娘最多，淡粉轻脂，争妍献媚。富商显宦，贵族鉅绅，皆以花丛征逐为豪。生目染耳濡，未能免俗，酒酣兴发，思作章台访艳之游。时有名妓雅仙者，来自姑苏，独张艳帜，北里中目为尤物。然缠头之费，一夕需数十金，偶不当意，辄以闭门羹待之。生修容饰貌而往，一见如旧相识。往来既久，益稔生之性情，愿为夫子妾。每低帏昵枕，辄以为言，继而啮臂成盟，期以必践。倾其囊得二千金，姬益以金条脱六枚，遂为之脱乐籍。 
　　生居粤东数年，声名益着，求其画者户外履满，酬赀亦日昂。当路大僚，咸有馈遗。适捐例新开，生遂纳粟为丞，需次穗垣。不日官檄遽下，即令其办理洋务。生措施裕如，中外咸钦。旋画界事起，生随当道出关。久之无成议，争竞纷纭，莫衷一是。生独持和约所言，侃侃与谈，酋长或有所不可，则与之反复辨难，理正而词严，至于再三，酋长卒为所折服，然后其议乃定。 
　　关外地多卑湿，毒热郁蒸，瘴疠殊盛，生不能耐，乘驿先归。道经桂林，每遇佳山水，辄题名其上。或正书，或侧书，或倒书，书后必使石匠加以斧凿，深入数分许，朱墨烂然。或得妙句，亦必大书而深刻。生自视意殊得甚，归告雅仙。雅仙笑曰：“君镵削山骨，不虑山灵见憎耶？” 
　　未几又捧上官檄，至惠州博罗一带，勾当公事。事毕，作罗浮之游，四百三十六峰，游屐殆无不遍。曾留黄龙观三宿。素与钟孝廉钦光订交，故往访之。适下山未归，遂题诗一律，书于壁上，以志雪泥鸿爪。诗云：“萧萧风叶夕阳殷，芒屩来时驾未还。惭我卑官沈宦海，羡君高第任名山。黄精朱草神仙药，玉署金门侍从班。自恨鲰生太无福，莫随猿鹤共追攀。” 
　　一日偕同伴游山，中途忽尔相失，四顾仿徨，迷于所往。彳亍独行十许里，得一道院，榜曰：“蓬仙庐”。讶山中素未有此精舍，自恨阮孚蜡屐，犹未踏遍，意欲入而小憩。叩扉良久，寂无应者。用力推之，呀然自开。历阶升堂，闻无一人。其中曲阑文牖，画栋雕墙，绝类阀阅巨家，并不似寺观装饰。所有陈设诸物，亦复华焕异常，鼎彝帷幕，雅淡入古，奇丽相宣。顾虚室自辟，人迹不逢，未免怀疑。正面厅事所胪列者，皆火齐、木难、珊瑚、翡翠。几上供白玉瓶，内有水晶树，高可七八尺。盘中夜光珠，大如鸡卵，入夕清辉焕发，照耀一室，可不用灯烛，即在日间注视，熊熊然目为之眩。四壁皆古书画。上悬一匾曰“万古常新”，其旁楹联已剥蚀不可辨。由屏后入，复见高屋五楹，雕镂精巧。两旁画廊曲折，直达飞楼。屋后一带红墙，现一洞门，其圆若月。洞门以内，瑶草琪花，鸟声格磔。越重门视之，飞甍画槛，绮阁文疏。一桁珠帘，垂垂正下，飞花打窗际，人语不闻。庭中李花一株，杂以西府海棠，红白争妍，天然可爱。由晶窗微窥，见其内脂奁粉盝，镜槛衣笥，无一不具。报时钟阁阁徐行，正鸣六下。正中设紫檀床，绣帷高卷，两金钩各垂五色线须。床前东首，雕沈香绣榻一，榻上一几，置绣履一双，花样精工，纤小如瘦笋。方欲揭帘而进，闻月洞门外人语喧闻，类女子声，由远而近。惧隐石后，则见一群娇婢拥丽人至。天时已渐黑，视不甚了，而鬓影衣香，心骨皆醉。女郎入内憩息，传呼晚餐，且谓：“今朝作竟日游，登山临水，选胜探幽，可称快甚。今各人皆倦，可早眠。”又一婢谓：“吾等出门，司阍媪不经心，闺门虚掩，须示以罚。”丽人曰：“且止，无小窃人，姑与便宜也。”旋有厨媪送膳至，相将食已。一婢至石后小遗，见生，大嚎，众婢皆至。一婢以烛奴来，问何事。婢指生谓：“此梁上君子，须禀■⑸香馆主，再行发落。”一婢急至内闼，忽传主命，谓“此生系下界文人。不可轻慢。”招呼生至一室，陈设华整，床榻枕衾，罔不备。坐后，婢即去。生心中忐忑，不知云何。少顷，前婢以酒食来，肴馔芬芳，殷勤劝食。生转惧而疑，私问婢。笑不答。姑图一饱。婢以玉杯进茶，饮已，婢径去，反扃其扉。生无可遁，且坐且眠，终夕不成寐。 
　　翌晨，前婢复来，已易新衣，容光焕发。生视其举止聘婷，丰姿妍丽，不类青衣。且口操吴音，娇婉可听，因问何姓。曰：“姓辛，行四，同侣俱呼为辛四姊。听郎吐属，当是同乡。前夕人报■⑸香馆主时，馆主谓郎君于妾有恩，当日急难，曾为妾赎身。且谓与郎君三生石上，应有夙缘。”言次红晕于颊，若不胜情。生视之，益增妩媚。因问向居何处。”曰：“五羊城中，旧居尚在。”生曰：“吴人辛萼生，是卿何人？”曰：“妾之父也。昔年蒙君慨赠囊赀，得以卒岁。不逮半年，家仍四壁。妾虽恃十指以度日，然所入无几，终不能供一家温饱。秋间，父母俱遘疫没，衣衾棺椁，皆赖邻右资助。身后萧然，言之痛心。居无几何，忽有无赖，窥余孤弱，以扁舟载余出，诳谓与灵枢同送还乡，孰料鬻之章台，为钱树子。妾探知是信，跃身入海。尔时晚潮正上，珠江流急，莫从救援。适值■⑸香馆主自南海省亲回，舟经波罗庙外，闻有物相触，急令援起，畀以回生丸，遂苏。馆主时讲授吐纳长生之术，幸得闻其绪余，心有所会。馆主命妾随郎下山，藉报曩恩。不然，再隔数年，何患不证成道果。虽然，此天数也。观郎君眉睫间有清气，今日即为功名中人，将来自有神仙福分。”言际，即有艳婢四五人来，曰：“馆主愿一见君”，然后言别。院中曲房篴室，万户千门，凡历数重门闼，而后达馆主室。主年约十六七岁许，妍妙秀逸，不可一世。端坐绣墩，见生入，起立相迓。笑问：“罗浮之游乐乎？合有因缘，小住此间，今暮当以飞车送君还也。”谓女曰：“汝不日功行将满，祗以报恩故，暂履人世。领略三十年富贵后，仍来此间，勿徒久恋红尘也。”顾谓生曰：“君记取：八十岁后花朝，庭畔玉兰花大放，有红鸟一群，钩辀鸣树上，即君易箦归真时也。向知君善丹青，欲求染翰。但此处为神仙净域，不可久留。又君与此女好合之期，定于明日，过此则赤绳又系他人。此间仙真所集，不可动儿女俗缘，故不得已而遣君耳。”顾命取飞车至，生女同乘，机捩一转，自能上升。但觉两耳习习风生，须臾已抵穗坦寓斋。车止庭中，生女并出，车自引去。生亟叹其奇。翌晨诹吉，遂行合卺礼。位次于雅仙，臧获俱以辛姨呼之。 
　　末一年，生以卓异升太守。旋晋监司大员，厘奸剔弊，政治一新。上向用方殷，由臬而藩，一月三迂。不十载，开府河南。时生嫡妻物故，而雅仙亦早殒，女遂正位闺中，居然起居入座，称一品夫人矣。后由豫而粤，拥节钺者二十年。女谓生曰：“日中则昃，月满则亏。今日者，诚称极盛矣，急流勇退，此其时矣。抽宦海之帆，息风波之险，隐居邱壑，领趣山林，岂不乐哉！”生曰诺，即日上疏乞休。 
　　既归故里，时作近游。生与女皆有山水癖。闻孤山梅花极佳，遂由邓尉移棹而来，同赴西泠。勾留数日，又向他处游览。女年四十外，望之犹如二十许人。 

　　沈兰芬 
　　巢湖在吾吴东北，水天一色，弥望靡涯。有湾泊处，作一收束。凡十有二收束处，湖流稍狭，过此则又烟波浩渺。湖之滨，民多捕鱼为业。春水投竿，斜阳晒网，得钱沽酒，与世无争。最后收束处，有镇曰后宅镇。东日沈家桥，所居皆沈姓。有名敬福者，巨商也。生子名兰芬，年十岁，秀外慧中，有神童之目。父早故，叔氏抚养之如已出。年十三，毕五经，并解吟咏。师尝随意出联语，以试其才之速拙，生答应如响，敏捷异常。如“半夏”对“长春”，“亥唐”对“子夏”，“惟酒无量”对“于汤有光”，咸不待思索。老宿闻之皆叹服。年十五，以冠军补博士弟子员。明年食饩，每一艺出，儒林传诵之。世家大族，争欲联姻，而生择偶甚苛，都无当意。时道路谣传：洞庭君幼公主以失欢于钱塘君，降生民间。生固熟读“龙女传”者，闻之独信。物色风尘，了无所遇。 
　　会秋试归，舟泊石湖，白板乌篷，牙樯如蚁。渔人数十辈，操揖捕鱼，鸣榔甚急。邻舟一叟网大锦鲤一尾，重数十斤，赤翅红鳞，目灼灼视生，若乞其拯救者。叟以草绳贯其腮，曳而登岸，血流肤绽，谓将待善价而沽。生问其值，曰：“此系赤鲤，不足供七着。君肯出青蚨三千翼，即可购去放生，爱物之仁，亦莫大阴德也。”乃解囊与之。命持鱼至船首，生代脱其系，纵之波中。始犹被创，载沈载浮，须臾向生点首者三，攸然而逝。生窃喜。次日发碇开行，径归里居。 
　　是年落第，郁郁不得志。同社友欲解其愁，招往游北郭兰若，佛塔禅堂，经行殆遍。忽遇一丽姝，年可十五六以来，螺髻云松，蛾眉山簇，丰姿艳绝。后随一媪，似母而女者。生不觉为之心醉。女以所持筠篮，纤手取香，向古鼎焚之，玉掌和南，深深膜拜。旋在殿中随喜一周，莲步轻移，姗姗径去。生木立神痴，友戏之曰：“呆秀才，将离魂随去耶！”微牵其衣，生亦自失笑。因问曰：“谁家小妮子，如此娇么生。此生得近温柔乡，胜于登仙万倍。”日暮还家，苦忆丽人，不能去怀。 
　　是夕梦至一处，青溪白板，风景如入画图。桥南碧桃数株，落英缤纷。柳阴下一青雀舫，系缆堤边。舟中一女郎，背生而坐，俯首若有所思。生惊之以嗽，女一回首，则日间所见之丽姝也。意外相逢，嫣然一笑。生大喜，登舟问讯。女自言龙姓，小字霞姑，刺棹捕鱼，年十五岁矣。父早故，依寡母为生，泛宅浮家，清波鉴影，小结鱼虾之队，平添鸥鹭之怜。因还问生，生亦自陈邦族。方絮语间，媪忽至，从岸上登舟。见生与语，问男子何来。女红涨于颊，嗫嚅不能言。生亦无以自容。嗔曰：“我家阿姑，冰清玉洁，谁家莽男儿，想吃天鹅肉耶？”手取竹篙欲击生。生大惊，急超跃欲登岸。不料足为船缆所绊，遂堕水。放声大呼，遽然而寤，心头犹跳不止。惊汗淋漓，已湿透枕函矣。寻思梦境，恍在目前，且喜且愁，相思益挚。诘朝身热如火，病不能兴，目眩神迷，饮食锐减。如是浃旬。母爱子情殷，细询病源。生以堂上之尊，赧于启口。医药并进，病势稍痊，然每日祗饮双弓米半瓻。时复昏迷，恍与丽人相见。一月后奄然床蓐，鹤骨支离。 
　　镇西陆椿龄，执友也，闻生病，前往探之。生自服某医药，神气稍清，至此稍能起坐。陆问生病，具告之，并述前梦。陆忽悟曰：“女名霞姑耶？”生知其异，问何以知之。陆曰：“君试言是否。”生曰：“然”。陆笑曰：“果尔，欲谋伉俪，亦复何难。此女龙姓。父本读书，置通显，弹劾某权臣，势不能敌，反遭罢斥，后复欲以他案中伤之。龙以众佞难图，改姓严氏，隐于渔，与烟波钓徒为伍。三年前，龙故，无嗣。母女贫不能活，仍操是业。女尚未字人，喜习文翰。母女捕鱼外，每刺船于范蠡湖，常在小青溪停泊。君梦中所见，即金姬墩东之双板桥也。”生曰：“兄何以知其详？”陆曰：“金姬墩朱姓，为仆中表戚。女为朱姓之义女，仆曾一见之。媚态横生，丰姿绝世，眉纤细而身袅娜，庞秀而不丰，笑时两颊作圆涡，齿白如编贝，君所见然否？”曰：“然”。曰：“赏识固真，然区区事，媒亦不难。君何不相谋，乃值得为美人憔悴死。疾少已，当为故人执柯，勿徒损心思也。”生跃起鼓掌曰：“小生何尝病哉！”急呼粥，尽两瓯。留陆对榻，谈至夜午，安然睡去。诘旦早起，饮啖如常，病若失。 
　　陆与生母皆窃喜，乃共议缔姻。生欲先往一见，商于陆，尤之，约期而去。陆丐朱姓妪为先容，伪为友人之雇舟也者。比至双板桥，舟已他徙。觅数日，遇于三叹荡。女母适入市，朱妪引生入船，相见俱各骇异，仍疑梦中。彼此相怜，不言可喻。妪谓女曰：“阿姑何久不至吾家？此沈家郎，惊才绝艳，尚未联姻。今欲雇阿姑舟赴惠山访友。阿姆何不见？”女曰：“母赴市卖鱼。近日春水风平，百鳞充足。母谓乘此新晴薄暖，正宜勤趁生涯，故打桨投罾，梳妆无暇。沈郎才调，儿亦久闻。奈惠山之行，儿亦不能自主。”既而笑谓妪曰：“儿云水浮生，幼时曾涉文字。自先君见背，托迹江湖，击汰扬旍，久疏翰墨。而性耽吟咏，往往捉笔为之。近日新成拙作二章，自愧不工，乞姆也转求沈家郎改削。”言已，即于内舱取出薛涛笺付妪，转交生手。生见字迹端媚，绝类簪花。诗云： 
　　祸惧批鳞作隐沦，扁舟十载剧艰辛。 
　　莫愁江上风波险，此处桃源好避秦。 

　　前身何处证灵修，堕落人间不自由。 
　　昨夜梦中曾记取，天孙故意会牵牛。 

　　枉教倚绿更怜红，镜里娥眉色相空。 
　　落尽夭桃千万树，好花切莫怨东风。 

　　弃却乌纱住水乡，一声欸路茫茫。 
　　阿侬试向空江笑，万顷荷花斗晚妆。 
读已，且感且怜，谓：“温柔敦厚，哀而不伤，如此诗才，实由天授，令人不胜倾倒。仆当持去，终日焚香拜诵，然后再为续貂。想婢学夫人，终难神似也。”遂怀稿藏之。妪云：“姆既他行，吾等且去。阿姑诗俟小郎改就，寄还未迟。”因登岸而返。 
　　生以女才貌双绝，求婚愈急，屡向椿龄催促。而陆适以丧事迁延，因循月余，始得赋闲。时霞在太湖张网，猝遇飓风，舟覆，母女皆溺死。事闻于陆，戒勿泄。而生已微闻之，大惊，往探，果确，一恸几绝。母忧甚，劝慰百端，始肯聘某氏女。固邑中巨族也，貌虽不逮女，而聘婷绰约，亦如图画中人。逾年生一子，爱若掌珠。五岁颖悟非常，九岁捉笔为文，英英露爽，固雏凤清于老凤声也。生自霞死，晷刻不能忘。霞诗则以银盒日藏身畔，每逢花香鸟语，情思无聊之日，一展阅之。然必瀹茗焚香而后出，往往临风洒泪，面壁欷歔，其深情盖有如此者。 
　　一日省亲赴鄂，道绕湘江。行李仆从，悉留在后，已先独步至郊外，约小憩城南兰若大树下相待。贪看山景，误入歧途，乱石岩岩，斜阳将下，心中渐惧。时途穷村少，人影稀疏，重返旧途，无可问讯。腹馁甚，饥肠辘辘如雷鸣。行抵一处，曲径通幽。前现修道一条，白沙文石，芳草如茵，桃李芳菲，落红满地。循路以进，约二里许，道旁有甲第，一门半掩。生志在求食，且欲谋宿，径往叩扉，寂无应者。侧身径入，历阶而堂，历堂而室，闻无一人。继至后园，楼台掩映，亭榭峥嵘。忽闻有人语声，自远而近。急隐身石后，觇之，已为一女婢所瞥见，惊曰：“贼在此矣！”群婢亦闻声趋至，群指生为此必梁上君子，须禀司花仙子，再行发落。一婢急至内闼，生被众婢捉襟提耳至檐下。内命搜其身中，无所有，祗得阿霞诗，并盒持去。旋一青衣婢来，谓此系通品文人，并非夜客，母许唐突。引生至一室，则室中先有一丽人在，斜倚绣床，似曾觌面。然不敢作刘祯之平视，惟向上长揖，口称仙子。女随起立，敛袵谓生曰：“同心人数载分离，还相识否？”生猛忆，曰：“卿霞姑耶？闻卿已伍波臣，何以在此相遇？今日之会，真耶？梦耶？”女曰：“妾与母皆系花仙，因遭尘劫，堕落凡间。当时身葬清波，并未真死。劫满后，上帝以妾忍心受难，封为此地司花仙子，隶属龙宫，即命龙女清河君主为之管领。”随命为生更衣，设酒■⑸香院款生。甫三巡，忽传君主至，女匿生夹幙中。肃迎而入，如执臣下礼。将坐，四顾徘徊曰：“何以有生人气？”女失色，跪白所由。君主命曳生出，熟视曰：“君沈兰芬耶？”沈叩答曰：“是”。君主欣然起立，亲自曳起，曰：“恩人也！”霁颜命坐，致问起居。生不解所谓，君主曰：“君不记试归放生事乎？”生始恍然。君主谓女曰：“仙子既证仙班，不可再堕情劫。况此处为造榜之所，凡人不可相留。须令恩人归家，吾等皆以珠宝相贻，即可云报。”次日特设盛筵，为生饯行，赠遗甚厚。临别，生与女皆依恋不忍相舍。既因骊唱相催，势难留滞，遂怀所赠而返。出鬻所得物于贾胡，获金无算，称素封家焉。 

　　皇甫更生 
　　皇甫向，字更生，吴人。少孤，习儒业，性鲠介。作文喜揣摩名家专稿，若陶庵之雄豪，卧子之深峭，水心之冷隽，旁及华亭、弇山，暨国朝熊、刘、张、方诸家，靡不寝馈其中，食而能化。特不屑就有司绳墨，年跻弱冠，甫青一衿。 
　　母氏王，系出洞庭，为明文恪公裔孙女。诸兄承家学门荫，俱登黄甲，任京秩。季弟最少，掇大魁。有女小字若兰，生时异香满室，空中音乐喧阗，邻舍皆闻，传为异事。未弥月，母产后失调，遽病革。弟举以属姊，孑身入都去。时更生甫免乳，姑遂自哺其侄女，爱护逾于所生。已而弟在都纳妾，举子，属保母来取女。女甫五龄，少更生两岁。临行投姑怀，依依不忍舍。姑绐之曰：“儿先去，我行与汝兄同来，不过数日别耳。”女信之，遂鞠跽拜。已，与更生执手，喃喃话久，始就保母，抱登舆去。会太湖剧盗赤脚张三横行村落间，劫夺商旅，相率戒途。王氏亦徙避都中，遂十余年彼此不通音耗。 
　　更生文名噪甚，顾两踏省闱，荐而不售，学使者特以拔萃科征。本不欲应，而母氏系念同胞，且思若兰甚，因质田产，贷戚友，得千金，治装北上。所过名郡胜地，佳山水，必侍母游览，或流连时日不少倦。返舟辄托诸吟咏，积行卷累寸。登金焦，留十余日，得诗最伙。溯长江而上，抵袁公路浦，投止旅舍。闻隔屋有人口操乡音。询之，系甫出都而携眷南旋者。更生就见之，与叙桑梓谊，随问及洞庭王氏。其人闻之，色遽变，若甚仓皇，答曰：“不知，不知。”俄而内有三十岁许妇人露半面来窥，即呼其人入内，户遂闭。更生甚疑，出告母顷所见状。母亦惶惑，令老妪过隔屋，欲有所咨白。叩户，拒不纳，但闻室内厉声斥之曰：“旅途寄迹，一宿即行，谁有精神管他家事。”妪返命，母子愈讶其不情。顾以都门渐近，当易得踪耗，且视其人本龌龊市侩，或不识京中官阀，怪诧而罢。明日诘之店主人，云：“其人系某宦干仆。所挈妇人，即其继室，口音似扬州。装赀累累，绝无从者，五更乘骡车匆匆行矣。”闻之益滋疑怪，乃兼程而进。 
　　半月入都。亟问至王状元第，则以阁学典秦中试，复命后遭疾，没百余日。一妾于月前尽盗所蓄，随俊仆逸去，莫可踪迹。室中仅遗弱女孤儿，日守灵帏泣。一苍头，一赤脚老婢，典鬻琴书以资食用。女见姑母，牵衣跪膝下，呜咽不成声，仆婢亦泣数行下。母百端慰藉。既而廉得两逃人状，则固逆旅中所遇者也。问诸兄，则或死，或徙，或远宦边省。同年戚友，更无一人存恤藐孤者。时若兰年十九。弟名家茞，年十四，已毕十三经。翌日，即命更生出橐中金，俾择日举舅榇旅寄僧寺。母与若兰居内，更生闭户课家茞，习帖括诗赋，三四月已斐然可观。既而廷试一等二名，以小京官行走军机，声名藉藉，诸同谱俱来订交。某相国固与更生有年谊，睹其才藻耀而人玉立，特加赏识，凂友执柯，愿以爱女字之。顾更生注意若兰，婉言谢却。往返数四，触相国怒，思中伤之。会有票拟下兵部，更生措语过激直。相国讽尚书讦奏，查当日值班司事，斥之出军机。下帷谢客，日涉猎经史。 
　　家茞服既阕，为纳粟国学。相将入闹，一战俱捷。明年更生联捷，以第三人及第。适母从兄某，以豫抚述职入觐。兄妹相见，悲喜交集。审甥高捷，侄举孝廉，更喜出望外。即以若兰许字更生，家茞承桃已后。出金累万，购第米市胡同。为若兰制嫁衣，耀首之饰，皆以重价购置，卜日行合卺礼。月余，携孝廉赴任。临行，妹以仆妾同逃事，缕述年貌，属兄访缉。迂道南下，至苏，泊舟金阊亭畔。进谒苏抚，固家茞父会试同年。叙述往事，抚军锐以自任。时届中秋节，七里山塘，游人蚁集，画舫云屯，笙歌雷沸，两岸殆无少隙。瞥睹一舟，往来水面如织梭。船头男子，箕踞而坐，鲜衣皤腹，傲睨四顾。旁有艳妆妇人，珠翠压鬓，指顾嬉笑。孝廉自窗隙谛审之，妇人非他，盖即其生母也。既恨且愧，跪父前密诉。父掖之起，曰：“儿毋悲，此而父之灵，阴使之败露也。”即命仆登岸，呼集府县捕役入舟，尾其后。至冶芳浜口空阔处，俟彼舟掉头，适相触。令孝廉出舱大声呼之曰：“娘乃在此耶！”妇人举首瞥睹，面无人色，急奔避入后舱。众役纷登其舟，出铁索絷男子颈，犹强项不服。孝廉以履挞其面曰：“狗彘奴，亦有今日耶！”仆见小主，甸伏崩角，不敢出声。俄闻船尾有若重物堕水，群舟尽哗，则妇人踊身跃入波心矣。孝廉意良不忍，呼邻舟救之。及拯起，则已奄然毙。父谓之曰：“圣人不丧出母，矧系背逃。与儿恩义已绝，即幸而活，亦同覆水。姑念生身，棺敛从厚而已。”孝廉含泪唯唯。乃将男子送县，严比追藏无所失，随瘐死狱中。留数日，买片壤葬妇人讫。返洞庭东山，则剧盗张三数年前官兵已捕得伏诛，故居无恙，族人咸来问讯。出赀修葺庐舍，祭埽墓茔。族之贫病者，皆有馈遗。流连月余，留老仆守门户，父子回任。 
　　明年，家茞入都会试。值上元灯事，遇雨，舟泊毗陵驿前。夜饭后，正欲解衣高卧，陡闻邻舫笙歌，遥见市廛灯火。篷窗静坐，益觉无聊。遂上岸微步，至一小家门首，沿街小楼两椽，窗中灯影荧然。忽听读《琵琶行》，琅琅上口，音甚清锐。不觉驻步倾耳，诵声忽止。俄左侧双扉呀然启，一老妪秉烛出曰：“郎何为来？得毋慕吾家才女名，思一见耶？”孝廉事出意外，亦甚欣喜。应曰：“然”。相将入内，妪呼女出见。映烛睨之，盖天人也。侧立敛袵，羞涩之态，若无地可容。而敛袖倾鬟，秋波流盼，孝廉不觉神魂飞越。逡巡答揖，巳就坐茶。女含笑问曰：“郎君知虾蟆陵在长安耶，抑在洛阳耶？”孝廉曰：“曾观雍录，虾蟆陵在万年县南六里。是时唐天子建都秦中，而彼明言生长京城，则在长安无疑。注释家言洛阳者，误也。”女曰：“浮梁又在何处？距浔阳远近若何？”孝廉曰：“浮梁夹岸曾铸铁牛八以维持之。在蒲津关，属河西县，计程当千里而遥。”女微笑曰：“浮梁亦是产茶之区，当距浔阳不远。饶州鄱阳郡所属浮梁县，应即其地。君犹沿注释家之误耳。”生红晕于颊，不能遽答。女又曰：“‘梦啼妆泪红阑干’，或有以阑干为眼眶者，不嫌太刻画耶？”孝廉曰：“余意亦不谓然。”女曰：“沪上有词史陆月舫者，为章台中翘楚，芳名夙着，艳帜独张。其弹琵琶，声调悠扬，情文斐亹，一时推为曲圣。天南遁叟最为赏识，曾有啮臂之盟。君识之否？”孝廉曰：“虽闻其名，未见其面。迩来花谱中屡冠群芳，定推巨擘。况经天南遁叟正法眼藏品评，名下必无虚士。”女曰：“曾有娄东名宿，集《琵琶行》句赠以楹联云：‘春风秋月等闲度，东船西舫悄无言。’嵌月舫二字，推为巧合。”孝廉曰：“妙则妙矣，惜春风两字，任意倒置，未免有斧凿痕耳。”女曰：“历来诗人，因仿香山而作《琵琶行》者，自昊梅村外，共有几人？”孝廉骤聆斯语，嗫嚅不能言。女以袖掩口，他顾而笑。妪呵之曰：“小妮子才读得唐诗三百首，遽尔喋喋向人。郎君贵人，讵与汝絜量短长者。”女遽起，莲步细碎，且行且语曰：“娘亦太好事。侬几曾见惯生人，既见又不许说话，使人闷损。”閛然阖扉入。孝廉亦起，匆匆出户，若有所失。回舟转侧，不能成寐。 
　　俄闻船窗弹指声间作，披衣出视，一人掩入。挑灯审视，即读《琵琶行》之女郎也。孝廉挽之坐，口作寒暄语，阴捘其腕。女冁然曰：“穷措大伎俩，无怪人不敢亲近。”转身欲去。孝廉长揖任罪，誓不敢慢，女乃止。仍依孝廉肩下，问字谈诗。孝廉虽偕女促膝并坐，其容颇庄。女谓孝廉曰：“君视妾为何如人？”曰：“美人也，才女也，天仙化人也。”女笑曰：“蒲柳陋姿，何得云美；樗栎散材，何得云才；惟末语差为近之。实告君：妾固涂山氏之苗裔也。前庇尊公座下，幸逃雷劫，誓以身报大德，郎母以非类见弃。俾得赞助于深闺，以延嗣续，博封浩，可乎？”孝廉聆言，惧甚，齿震震有声。女曰：“郎殊不经吓，顷言聊作游戏语耳。”揽颈笑曰：“郎试视妾，岂咥人者？盍睡休。”携手人帏，欢洽臻至。 
　　于路逗遇，入都则试期已过。双谒皇甫氏。姑姊并出，睹女惊异，谓非凡间人。由是骨肉相依，并居一宅。女偶值更生，必俯首趋避。若兰觇其眉睫间有妖冶气，一笑嫣然，能令人回惑失志，颠倒不自持，盖坐身有媚珠故也。一年后，居然生子，啼声甚雄。女曰：“此足以充我门闾者也。”逮嗣父告休，以书来约，两家仍回洞庭故宅。更生官至侍郎，夫妇齐眉，登上寿。家茞以孝廉终，狐女虽老，常若二十许人。 

　　徐希淑 
　　武林女子徐希淑，工书画，能诗。襁褓失怙，无兄弟，随母依舅家以居。母氏姚，固仁和望族。舅某，家虽中落，而有声庠序。希淑甫七岁，喜弄翰墨，教以经史，辄琅琅上口。舅无子女，绝爱怜之。及笄，姿致明秀。耽习赵、董两文敏行楷，尤喜摹文淑山水花卉。偶尔涉笔，无不工雅绝俗。见者咸啧啧叹赏，争凂舅氏，乞其寸笺尺幅，珍同珙璧。稍长，笔墨愈精。尝自谓非 
女子所宜，深自秘惜，不肯轻示人。邻女求之，亦十不一二应。 
　　母长斋奉佛，于圣因寺得《贯休上人十六应真像》拓本归，而强女临之。希淑性颇不信佛，仰体母意，朝夕临摹，三月而成。更以己意添绘婆罗花、迦陵鸟，及瓶钵、杖拂、蒲团、■⑹笠。双钩着色，庄严端好。母喜属舅装潢成幅，俾女署名其末，将以施诸僧寺。女重违母命，每幅端楷书曰：“徐希淑上侍母亲姚氏熏沐敬摹，供养佛天，祈北堂寿。”母择日挈女，躬诣上天竺法喜寺进香，即奉图幅悬方丈壁间。住持询知为女手绘，合十赞叹。一时士女聚观，传播遐迩几遍。 
　　抚军胡公夫人以酬愿登山，携女公子钟秀入寺，见而爱玩不忍去。详询居址，翌日登门相访，舆骑填塞街巷。母女出迓，夫人睹希淑秀外慧中，虽裙襦淡雅，屏去铅华，而素肌莹玉，静气凝兰，喜极握双手。顾谓女公子曰：“儿见姊胡不拜？真儿师也！”徐母见钟秀圆姿替月，晕颊蒸霞，亦赞不容口。曰：“若个掌中珠，非夫人洪福，那能招得。真如菩萨龙女，下降蓬荜。第輶亵奈何。”相将入室，希淑钟秀并肩侍坐，四目萦注，默默不作一语。徐母烹茗进果，款洽臻至。钟秀忽谓徐母曰：“儿前生与淑姊，殆一家骨肉。今日相逢，觉肺腑中话，从何处寻头绪起，虽穷年累月，诉说不尽。儿愿随姊依母膝下，望母之畜儿一如姊，不愿归矣。”徐母笑曰：“老身何福，得阿姑不弃寒贱。虽然如太夫人膝前冷落何？”夫人亦笑曰：“儿愿从姊学，侬亦无不可者，当遣阿林及小翠携奁箧来。”即命钟秀母徐母。希淑亦拜夫人为母，夫人解臂上珠条脱及碧霞佩赠之，珍重登舆去。随见一中年妇，一垂髫婢，来将夫人命，奉徐母朱提百两，衣裙一袭，即以钟秀卧具箱箧，陈设希淑房中。由是姊妹坐则同席，寝则并枕，屦舄互着，形影不离。 
　　夫人时来视女，馈遗无算。二女衣饰无少异。顾希淑性喜蔬布，厌罗绮粱肉之奉，钟秀习之久，亦屏华饰，效贫女妆束。阿林、小翠常窃闻其喁喁私语，誓同生死。归述之夫人。胡公闻之，笑曰：“妮子志良佳，不宜拂之。当物色一翰苑器，俾并嫁，以了向平愿。”因示期于署中考试，群彦毕集，夫人立屏后窥之。一少年仪容俊伟，玉立长爪，虽衣冠黯淡，而气宇不凡，昂昂然若鸡群独鹤，负手微吟。少选入坐，伸纸振管疾书，文不加点，方传餐，已交卷欲出。抚军读其文，击节叹赏，延之坐。细询家世，则钱武肃裔，名士荦，十三入郡庠。父以进士出宰楚南，卒于任。奉母家居，时服甫阕也。言已，长揖径出。胡公袖卷入内，欣然谓夫人曰：“今日得一佳婿矣。”询状貌则即顷所见者，夫人意亦良惬。继而遍阅他卷，无出钱生右者，发案第一，奖赏优渥。请教授入署，告以已意。教授稔知其人，谓其家徒壁立，而性耿介。同学往还尽贫士，贵介子虽折节下交，辄夷然不屑。以故授徒所人，仅足供甘旨，缊袍敝履，绝不介怀。抚军闻之笑曰：“仆相天下士多矣，焉有才器如钱生而长贫贱者！”即凂教授往见其母，敬致执柯意。母惊谢曰：“妾闻抚公止此爱女，珠围翠裹，遮莫王孙难可援系。豚儿何人，言之恐折福，不敢奉命。”教授再三言：抚公怜才略分，背之不祥。母执意不允，不得已婉词复命。胡公心益贤之，乃月资以膏火。明年，科试列高等，食饩。未几胡公监临秋闱，以红卷荐中魁选。试事毕，来谒谢，执弟子礼，甚恭。方欲再申前说，而生适丁母忧，公恤之良厚。苫古哀毁，遘疾甚亟 
　　初，胡公得钱生卷，夫人往告徐母，且述公为二女相攸意。因出生卷与希淑观之，亟赞其写作俱佳。小翠窃闻夫人语，阴以述诸闺中。二女口虽不言，私心甚慰。嗣论婚未谐，久之不得音耗。忽闻生领乡荐后即丧母，方喜忧交集。俄闻生病危，二女容色若甚不怿，饮食锐减。婢妪窃讶之，未敢告。一日夫人来，瞥睹二女玉容憔悴，面颊隐隐有泪痕。详诘阿林，得其故，归谓抚军曰：“汝一言，行将杀我二女矣，且为奈何？”公闻之，抚掌笑曰：“汝知钱生事，怪怪奇奇，有出人意表者乎？”夫人曰：“试言之。”公曰：“钱士荦非他，即才女崔莹。徐希淑即张梦晋，我女即宁藩。三人同现后身，男作女，女变男，皆为了此一段公案来也。”夫人闻之，恍然曰：“怪道秀儿生时，梦见一伟丈夫，仪从甚盛，自称帝室储子，来假房舍，醒即分娩。顾事涉渺茫，若何由知，且何遽信之？”公乃缅述：“生疾革，有一道士闯入，出一红丸纳其口，大汗而愈。方绵惙时，遍历地府，冥王以一册示之，前生事了了具载。醒而一字不忘，顷来署谒见，覙缕所遭。已面订姻事，渠去求教授诹吉来纳采矣。”夫人大喜过望，随命舆复至徐母家，口讲指画，备述公语。俾二女共闻之，且疑且信。不数日，媒妁登门，谨践前约。 
　　 讵姻事既谐，变出意外，抚公遽捐馆。徐母亟命二女入署，佐夫人治丧。钱生闻之，搴帏一恸。知已之感，师生之恩，翁婿之谊，交集于怀，泪浪浪不止。二女亦嘤嘤屏后，哭声感动仆妪。已而阿林奉夫人命，召生入内，属摒挡一切。公生时固清廉自矢，宦橐无多蓄，棺敛一切从俭，已形支绌。俄而新抚自闽调任来，入踞衙署，日夕迫促迁居。钱生为假西湖僧寺塔院，举槥暂停其中。新抚爱子，佻达人也。平日渔于色，恃势妄行，屡以睚毗怨倾人家，闽中人无不侧目。出殡日，窥二女，惊艳绝。意其在穷乡，可以利诱，盛饰冠服来吊奠，手致赙仪百金。坚坐不去，目灼灼似贼，语刺刺不休，生厌之而无如何。忽有家人喘汗奔至，则抚署火延烧上房，几成灰烬，亟觅公子归。踉跄出门，遽登瓜皮艇，中流舟覆。翌日喧传巡抚子溺死湖中矣。生闻之大快。夫人乃率二女依徐母居。既而夫人弟来榷两浙鹾务，唁其姊。钱生以甥婿礼晋谒。与语，大悦，即延入连司署课其子。服阕，与希淑、钟秀，同日合卺。 
　　明年，生计偕入都，捷南宫，观政比部。是秋，二女各举一子。适巡抚以侵蚀盐课银，为闽督讦奏。士荦以给谏副某侍郎，奉命治斯谳，并乞假省墓回籍。在都访得胡公族人子，名俨，宛平秀才，年甫十六，即挈之来，嗣夫人后。钟秀弟畜之。鹾使招入署读书。士荦廉得浙抚脏私实迹，具参褫职去。乃购第城南，接两岳母同住。奉母合葬先莹毕，复为胡公营兆安葬。城南之屋，虽仅数十椽，而屋后旧有废园，隙地约百余亩，生命修治之。石之仆者起，树之萎者荣，翦莱辟径，就其高下之势，为迥廊曲折以赴。因空旷之地，补亭榭，凿池沼，居然成一邱一壑矣。生日舆二女饮酒赋诗其中。二女谓生曰：“此园虽小，群花要不可不备。春间万卉齐开，即不能遍为罗致，必当点缀二三。兰蕙宜盆，茶■⑸宜架，牡丹、芍药宜植之石台，围以雕栏。芙蕖宜水，其池须广，成涟漪荡漾之观，而有荇藻缤纷之乐。又须渡以板桥，憩以小亭，曲水流觞，步武韵事。九秋种菊，畦盯纵横，必界以槿篱，风景乃幽。冬间巡檐索笑，非梅花不可，草堂之外，柴门之内，环植之，最少须五百树。君后日出囊中金，了此心愿，当亦不难。请以黑海之余赀，作青山之退步可也。”生笑颔之。 
　　荏苒一载，假满还朝。时二女俱有娠，且各侍老母，抚幼子，不能远离。临行谆嘱纳妾，俾免客中岑寂，士荦漫应焉。甫复命，返邸舍。是夜忽梦一丽人高髻宫妆，腰佩宝剑，含笑谓曰：“妾前朝娄妃也，上帝命降生为君捍患。明日可出东华门待妾，切记勿忘。”言讫长啸而去。惊觉，不解所谓。早起姑访之，见一妪领一垂髫女子，笑靥承颧，修眉入鬓，明眸善睐，佳侠含光。顾窄衫缚裤，作北路绳妓装束，年仅十三四许。于街心舞剑，浑脱流离，旋风滚雪，观者骈肩累趾。女于人丛中瞥睹士荦，即与妪耳语良久。妪走谓生曰：“郎来乎！此女为寻郎而来，盍挈之归，作待年女，侬勿计值也。”生忆梦中语，诺之。相将归寓，出金赠妪，不受而去。女小字飞霞，侍生甚婉媚，若小鸟之依人，夕则宿旁榻。一夕，忽有人破窗入，刀着床柱，铿然有声。生凉醒，则见飞霞手剑斫之，臂断仆地。擒治之，盖浙抚衔恨，使来刺生者。越宿，其人死，遂不穷究。生取观其刀，匕首径尺，精莹铦利，入木三寸许，寒光烂然，凛人毛发。月余，飞霞请归省妪，一去不返。生年未四十，即挂冠归，徜徉西湖以终。 

　　反黄粱 
　　徐启明，粤西之桂林人。以父荫袭云骑尉，读书应试，仍补博士弟子员。少负大志，以膂力自矜，挽强跃骏，性之所好。舅氏林越，固武孝廉，生遂出其门下。授以击刺之术，又能发连弩，九矢突出，无不中者，弹丸亦如是，因夸为生平绝技。往来南北，未逢敌手，其气益豪。 
　　会有戚解贡物进京，欲觅保镳者，素知其能，徐亦锐身自任。戚拟更延一人以资左右手。徐曰：“北路绿林，吾素稔其伎俩。以我之能，足以了之，不必再需伴当。设来应者，碌碌无所短长，徒乱乃公意耳。”于是遂行。抵山东境，天已将晚，忽闻林间有鸣镝声。徐于马上大呼曰：“众车且止，劫掠者来矣！”言未毕，矢已及身。徐接之以手，三至三接。急发连弩，前队数盗，已毙辕下，余众遂奔。徐回视各人，俱觳觫无人色。 
　　盗既退，乃得安抵逆旅，置酒相庆。酒酣，徐历数生平得意事，抵掌剧谈，墙壁为震。同寓诸人，咸环而倾听，群誉其技之精，力之勇，啧啧称之不置，或有不信者，笑于旁。徐令立垛于百步外，发弹丸九，皆中红心。尤奇者，九丸俱从一孔出，继试连弩亦然。众人无不慑服，咸曰：“此技也，而进乎神矣！”内有一人星冠而羽帔，炼师之流也，揖徐而言曰：“观子所长，洵不凡矣，特未知子之抱负若何也。将勇于公战而怯于私斗乎？将骋于歧途而蹶于正道乎？吾子其勉之哉！”徐曰：“吾尝出而揽辔，慨然有澄清天下之志。我未尝不思投笔从戎，上马杀贼，请缨自效，击揖兴悲，特患上之人不我用耳”其人曰：“能如是乎，是亦足以觇子之志矣。我有安期长生枣二枚，愿以奉献，可供吾子朵颐，当必有所遇焉。”徐受而食之，甘香盈齿颊，吐其核，大于巨擘。 
　　客退，体稍觉倦，伏枕假寐。忽见顷之羽士前来，邀作世外游，徐欣然从之。羽士曰：“盍观于海！”乃乘舟泛大灜海中，波涛澎湃，涌雪翻银。遥见群峰隐现，羽士指谓之曰：“此十洲三岛也。”舟将至彼，辄为风引去。羽士曰：“世所传海外三神山，可望而不可即，即此是也。非身有仙骨，不能亲履其境。”倏经一处，水极清浅，海底皆珊瑚树，历历可数。羽士曰：“此即蓬莱、方壶、员峤也，为仙人所居。”言未竟，舟忽搁于一山。羽士乃挈徐登岸，四顾茫然，阒无一人。但见群峰耸秀，万壑争流，花木绮丽，风景清幽，真仙境也。正行间，忽见一女子自九霄控鹤而下，雾縠云袿，丰神绝世。与羽士稽首作礼曰：“闻子房早经辟谷，从赤松子游，乃尚滞迹于此间耶？”羽士曰：“余在二妙宫炼神养志，已二千余年，此行特来游戏人间世耳。”行未数里，路转峰回，别一世界，琼宫贝阙，缥缈云外。羽士令徐踏云而升，如履平地，须臾已遍历一周。谓徐曰：“子下方人，久留于此，恐误前程，吾当送子归去。”仍旧踏云而下，因向北指曰：“子遵正道而行，由此可出。”临别戒之曰：“子后福无量，然须强制其心，偶一疏虞，则罪苦必当身受也。行矣，勉旃！” 
　　徐既叩别羽士，独行数十里，误入歧途，曲径深林，迷于所往。暴客忽至，见生一肩行李，长物全无，乃劫至山中。盗魁数人，向徐熟视曰：“君形貌清奇，非凡间浊质，将来之福，必异寻常。吾等久困绿林，所如不利者，以无调遣之人耳。今吾辈愿奉以为长，以资约束，所有号令措施，一皆惟命是听。”遂呼集众盗，约二百人，环叩于前。徐见其意诚，遂领其首。众盗大喜，宰牲歃血，设酒张乐，欢饮数日。一时群酋皆闻风来归，徐拥众自尊，渐萌骄志。 
　　会县宰贪暴，民怨沸腾。岁饥，十室九空，催租吏追呼甚急。宰有公子，渔色无所忌。境中某姓女，贞姑也。父以欠赋被逮，女上书愿以身代，辨折公庭，触宰怒，将予杖。公子见之，良不忍，设计释出。潜令佣媪诱入内署，将肆污辱。劝之不从，威胁之，女恐不能免，自经死。诡言病毙狱中。女父懦，隐忍无如何，闻者咸发指。值催赋迫切，耆民数百人持香入城，泣求减免，宰置弗恤，且系数人于狱。众益怒，密谋毙宰。徐遂以仗义为名，恃众起事。夜率数百人，蜂拥入县署，民之相附而来者，以数万计。被系者劫之出，徐手刃县宰而火其署，掠府库财以犒民众，城中富室亦被劫一空。率众还山，众罗拜于地，大呼恩主。无赖辈又依草附木，从之如归市，数日声势益盛。 
　　徐窃喜，练兵储糈，决计谋大事。择日兴师，踞夺郡县。民女咸被淫掠，金玉珠宝，取之宫中，杀戮无辜，血流街市。抚臣不能御，飞章告急。天子发羽林宿卫，命大臣督率征之，相机进剿。天戈所指，螳斧难当，贼众解体，群酋授首。徐不能支，遂被擒。王师直捣其巢，全境肃清。献俘告庙，徐处以凌迟极刑，以正王章。 
　　死后，有巨鬼锁系而去。所经处惨淡黄沙，螟无天日。行稍缓，即以巨椎击两足，血流踵趾，不容少休。既见复阁重楼，辉金耸碧。门外一亭，一老妪踞坐其中。众鬼纷然，各持木瓢取饮。鬼曳徐入门，见上悬一匾，标曰“森罗宝殿”。锒铛而进，白于吏。旋闻殿上传呼徐某，遂由东廊雨道入。殿上作牛马首者五六辈，肃侍两旁。一黑衣吏，据东首案，西向立。殿上一王者，冕旒端坐，气度端凝。一吏曳徐至殿，叱令跪。王者厉声问曰：“汝系诸生，所读何书，而乃违天不仁，肆行杀戮，今到此何辨？”遂命黑衣吏检律。吏曰：“此人生平淫戮，不啻数千人，罪大恶极，宜入油鼎。”即见庭中炽一巨釜，烈火通红，青烟缕缕，中贮油正腾沸。一鬼铁叉刺徐，投入鼎镬。饮炎食火，痛彻心肝，浮沉上下，其苦有不能言者。既复取出，身合如前。吏曰：“宜上刀山。”一鬼又以叉刺徐肩，至一处，锋刃数千，高下排列，皎若霜雪，铦利无比，上有数人，哀呼欲绝。鬼举叉投徐，一落十余丈，钻心刺腹，裂胃摧肠，创口由小而大，痛不能禁。鬼取下复投，如是者三，始见冥王。又判以火煅锯裂之刑，凡十余年，备受惨酷。 
　　乃付轮回，投生为猪。堕地时闻乡农报喜声曰：“又得一头。”徐心虽了了，而口不能言。视主人，即被劫之富翁也。食秽眠薪，半年茁壮，乃售于某铺。屠人操刀而前，视之即前山王二，为己所杀者。既而刳腹抽肠，伐毛洗髓，一身脔割，痛楚备尝，而知识终不能昧。市肉者率皆为昔年所杀之人。分割煮食己，魂始离躯，由鬼卒引见冥王。复判投生为牛。及壮，耕田戽水，历尽艰辛，行少迟，辄以鞭扑从事。主人为某后身，生前曾劫其财，故投畜以报。三年，小主人牧牛郊外，山君忽至。牛恐伤主，急御之，竟遭噬毙。归见冥王，谓爱主之忠，足抵前罪，自此渐可永离苦海。然前生淫污诸女，尚未相报，令转生为人，须罚作妓。 
</div>
    <div class="pagination">
<a href="香艳丛书_page258.html">上一页</a><span>...</span><a href="香艳丛书_page254.html">254</a><a href="香艳丛书_page255.html">255</a><a href="香艳丛书_page256.html">256</a><a href="香艳丛书_page257.html">257</a><a href="香艳丛书_page258.html">258</a><span class="current-page">259</span><a href="香艳丛书_page260.html">260</a><a href="香艳丛书_page261.html">261</a><a href="香艳丛书_page262.html">262</a><a href="香艳丛书_page263.html">263</a><a href="香艳丛书_page264.html">264</a><span>...</span><a href="香艳丛书_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
