<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 256 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 256 页/共 603 页
  </h1>
  <div class="content">
   ○第二表
    臣炎等言：伏以表鸿勋，尊明号，百王之宏典，八圣之嗣烈。则可祖述古训，宪章前范，上以明帝王无私于已，下以表臣子行古之道。所以询於公卿，稽彼典常，冒昧为请，期於必从。奉诏还答，未蒙听允。阻臣子之协同，彰圣人之谦甚，当此反侧，得为安乎？臣炎等诚惶诚迫顿首顿首。臣闻上覆有名曰天，下载有名曰地。天地尚著於名位，而陛下父母天地，端居大宝，独无名乎？臣等固知其不可谓此。况逾年作制，履端於始，启迪乾运，祗膺天秩。此皆宗社乃眷，元元式瞻，其当至公，不在谦已。伏惟陛下首在藩邸，亲总六军，属彼昆夷，乘我闲衅，犯我都鄙。扈銮舆以东幸，奋貔武以旋师，一呼而上将云奔，传檄而远藩麇至。朝廷以正，华夏之宁。旋表元良，迨临御。顾命之後，畏天之威，躬履节用，勤於宵旰。大孝感於神明，茂功由乎发号，友爱日至，观行不忘。顾升平以俭致，将徕远以德服，风雨时若，妖氛不动。夫然则俗可追於大庭，人可纳於寿域，而欲忽鸿名，觖人望，固以自约，其可得乎？臣等才谢将明，力惭匡辅欣逢至道，窃荷宠光。愿回天私，获罪丹悃。无任恳迫屏营之至！谨奉表陈请以闻。
    ○第三表
    臣炎等言：臣等考古训，酌群言，建大中之道，陈徵号之请。累表上闻，皆抑而未许。天悚迫，屏营失图。臣固以此请者，方欲协万国之欢，系一人之本，盖非私於主而专於已。实以荷大赍，法上元，遵王之路也。伏惟皇帝陛下以唐尧四德，光宅天下；以周文直行，陟降庭止。应乾立极，迨乎逾年。又奉今月甲寅诏，将有事於郊庙。越翼日乙卯，复下有司，命元子以主器。荐置币，尊祖配严。属车将迈，明号未布，瞻望霄极，遐哉邈乎！至乃陈一王之仪，合百神之礼，祝告史载，则谓之何？臣又闻之：守文缵服，继序不忘，遵奉遗烈，必思其复。惟高祖象□雷以起经纶，惟太宗造区夏以创大业，惟元宗倚孤剑以攘臂惟肃宗振一旅而讨逆，惟代宗总天兵以佐命：皆拯生人之崩角，安国家之缀旒，德泽洽於上苍，功业冠於邃古，而皆顺人心以敬天命，享大名而腾茂实。况陛下居雍邸，将天下，奔西戎，约北狄，此所以彰武功也。其在望苑，则问安视膳，春诵夏弦，尊师以广其聪明，敬老以全其羽翼，此所以懿文德也。及受顾命，反居谅ウ，久饮不入，杖而後起，同轨不逾於七月，升永终於九虞，此所以昭大孝也。克勤於邦，日亲万务，克俭於用，化行四海，珍禽奇兽，不育於国，沈珠捐金，不受於人，此所以返太素也。有一於此，则可以发挥鸿休，光启尊号，岂可尚怀谦损，莫顾与能？九庙之灵，俨思虔告，百辟之望，终期必从。陛下必欲固拒群心，轻此盛典，则祖宗之前号，尽为虚美，陛下安得而堕之？臣愚故知其不可也。臣等待罪掖垣，屡陈愚款，傥未回天眷，将万请以之。无任大愿屡屡之至！谨奉表昧死以闻。
    ○第四表
    臣仰稽旧章，虔上尊号，恳诚三沥，中旨未回。朝野惶然，罔知攸措，臣等诚惶诚恐顿首顿首。臣闻帝王御极，作人司牧，德盛者爰加显号，功高考是必建鸿名，是用叶天地之符，塞神祗之望。荣非为已，义实徇公；爰在累圣，必从众欲。陛下践宝祚，握瑶图，悬日月而照九围，鼓雷霆而清八极。故得吴蜀电灭，齐蔡砥平，摅祖宗之宿愤，救黎元於焚溺。今日者，威加四海，泽浸八荒。文轨罔不同，华夷罔不服；政刑罔不举，符瑞罔不臻。辟再造之宏规致中兴之昌运，而大典犹郁，徽号未崇，何以副万国之心，何以答三灵之贶？臣等谬居枢近，累默宸严，望九重之俯从，为千载之荣遇。虽则祈天之奏，伏蒲而未感，所冀回日之诚，倾藿而必遂。臣等不胜恳款屏营之至！
    ○请册皇太子表
    臣闻立天下之本，故受之以震，明两承统，庆元有光，期万国以贞，而一人有庆也。伏惟皇帝陛下受天明命，尊祖严配，圣谟广运，礼秩咸若。六亲承式而理，六合不论而定。伏以储宫未立，人望犹勤，奉天顺人，事不可旷。夙闻宣王天资孝敬，训禀诗礼，可以奉宗祧之重，可以当匕鬯之主。朝三命宰，则以安亲；前师後傅，则以齿胄。伏乞以时册命，报庆天人，然後启承华以论道，起博望而养德。天下幸甚，天下幸甚！臣等忝迹枢密，倍万恒情。谨奉表陈请以闻。
    ○第二表
    臣等言：今月十六日，敢以古义请建皇储，伏奉恩命，未垂允答。受命兢悚，恍然失图，臣等惶恐顿首。臣闻皇王之理，必先体统，而後正百度以临四方，修人纪以符天道。则居震守器，重离继明，是先代行於天下也。况尊宗庙而奉君亲乎！此而不先，孰可先者？陛下尚执谦德，方勤庶政，略至公之务，慎翼子之私，是以小嫌而废前训。今臣等不敢以历代为据，且以国朝以来言之。有若高祖义宁二年五月即位，六月立建成为皇太子；太宗武德九年八月即位，十月立中山王为皇太子；高宗贞观二十三年六月即位，七月立陈王为皇太子。则祖宗垂范，如示诸掌，今抑而不立，岂塞天下之望。伏闻宣五以子则嫡，以家则孝，天姿玉裕，雅性冲深，足以奉粢盛之得，视朝夕之膳。然则行一物而三善皆得者，建储之谓也。臣等不胜大顾恳请之至！
    ○中书门下请听政表
    臣其言：臣及文武百寮上乞奉遵遗诏，俯垂听政，迨於再三，尚阻群请。所天未覆，何地自容？伏自焦惶，罔知攸处？臣以因心之感，是陛下私戚；顾命之重，是先帝至公。未有因私戚而忘至公，居大宝而怀小节者也。且汉文昔王之贤者，岂欲垂训作则，自亏其道，而後嗣忘其孝思，盖所以垂时制礼，众权体国，千载不易，直道而行。曾参闵损，俯就者家也；周康汉景，仰就者国也。安以一家之行，而隳万国之务乎？今陛下礼以自拘，（阙二字）为全孝。臣谓从而观志，存其中则明，遗制不可徇礼而忽，万务不可一日而旷。臣又闻之，子事父以无违，臣事君以替否。臣陪陛下，沾承末命；臣言未感，甘受不忠。陛下固辞，岂得称孝？特乞受凭几之顾托，损蓼莪之哀思，以时阐皇纲，创帝范，副人之所望，悦亿兆之心。宁止宗社焉依？实将教（阙一字）速及。披肝屡启，冀获哀从。无任崩迫仿徨之至。
    ○第二表
    臣等钦承顾命，遵守旧章，{曰月}陈至理，上喧霄极。冀回三舍以幸万主，而呼天未闻，触地无厝。庶僚何恃而不恐，率士何仰而不忧？至如仙驾在天，元猷未远，穷崩之慕，臣子之极同。况陛下新离供养，缠哀风树，诚不宜屡默严纩，仰伤圣心。臣等备位台衡，与国休戚，所顾者小节，所全者大体。是用频烦干奏，陨越为期，臣某中谢。窃以三汉成规，备乎典册；六宗遗范，列在史官。历群圣无以易其仪，贯百五无以更斯制。则知圣人达节而俯就，王者屈已以徇时。故周发誓师，当未葬之日；康王作诰，继凭几之辰。夫大孝在於述先，执礼惩乎废命，所以伯鱼止恸，禀趋庭之规；孝景抑情，循易月之制。驰张期乎得中，压降在於适时。今中夏虽宁，而外郊犹警。幸属千年嗣圣，九有惟新。顾循问竖之初，迨今宅忧之日已交フ魄，不决外虞。普天率土，任重事殷，一日暂旷，万务所拥。况翌日之诏，手泽犹存，敢忘导扬，以塞恩顾。且小大之理，须禀圣规；听断之期，已违先旨。庶政群情，惟上帝之降命，属陛下以黎元，宜以阐皇纲，创帝范。副灵祗之望，悦兆庶之心，焉得极蓼莪之哀，忽宗社之重？伏惟陛下仰思无改之道，俯戒在茅之责。抑损至情，览决庶务，存万代之固，遗一介之善。率繇大道，克允至公。天下幸甚，天下幸甚。
    ○第三表
    臣某言：称情立制，礼经美人道之文；屈已从宜，前史称我王之孝。故魏文臆以莅事，晋襄而从师，诚有由然，非不怀也。伏惟皇帝陛下属当圣业，缠思遗弓，到场生出於自然，孝情禀於天质。虽考妣之恸，被於含齿；而皇王之道，宁有常心。天下之志宜通，太阳之照难阙。况百度惟始，万日未张，遂叫帝阍，期抑舜慕。虽封章累至，而阊阖不开；九服失图，群司沮色。岂悟至诚不昧，有感必通。今日中使某至，伏蒙昭回天鉴，允纳穷款。皇风广被，神诏沛然。观象於天，同伏羲之始画；奉先思孝，狭武丁之不言。厌极爱於祖宗，体乾行之覆育，周汉所以继理政术，魏晋由是继纶理道。实足垂风万古，作范百王，豁亿兆惶惑之心，示人祗闻奏之路。百谷荷膏雨这泽，群生睹天地之初。以悲以欢，载号载惧。
    ○劝释服听政表
    臣某等言：再奉思敕，圣心永慕，未忍割哀。过大祥则素衣练冠衔恤听政；当外除则降从礻覃服，以终丧纪者。群臣等重於荒迫之中，频奉不忍之诏。精魂飞越，兢惶失图，臣某等中谢。伏惟皇帝陛下孝心自天，孝道逾礼。宅忧之日，痛感人神；顾命之文，兴言不忍。微臣等前後五表，昧死上陈，虽皇恩抑从，而犹至十日。自鼎湖升驭，俯及祥除，其闲惟见群臣礼展哀感。又伏闻杖不能起，哭不绝声，常膳顿咸，至於一溢。以王者之尊过子皋之毁。然臣等伏以三年之丧，古称云达礼者，前王之旧制也。三日而听政，二十七日而释服者，先王之遗令也。今陛下不胜罔极之痛，欲遂因心之哀，远追前古之礼，近废无违这义，愚臣荒塞，莫知死所，且梓宫未迁於陵隧，圣虑方切於哀号。虽释服临朝，慰抚臣子，犹恐天颜惨戚，率土不安；群臣未通，庶事皆阙。方今以练冠为易月之服，礻覃制终谅阍之丧。群臣进见，莫胜忧戚，又安敢议及时政，下延兆庶者哉？遐迩幽明，同知不可。伏乞圣情深思园陵兴作之务，仰顺先圣殷忧之说，上尊祖宗传袭之典，请释服之注，俯从有司。衔哀永怀，岂有时日？万人之命，悬在圣躬。今臣等昧死，请不奉诏，上冒宸严，心魂兢悸，言辞失序。无任忧国切迫之至！
    ○第二表
    臣等至哀至切，昧死上表。乞奉遗诏，顺时释服，日月有期，而精诚未达。率土臣子，未知所从？况在朝行，伏特斧。臣等伏以昔汉文帝初制易月之礼，以为帝王者不可因丧而废政，若君上重服，则率土何心？爰建此仪，以垂後叶，自尔至今，殆千载矣。岂无哲王，皆所尊奉，圣朝奄有四海，抚宁万邦，重光睿图，孝理天下。臣不敢备引前古，以烦圣听，乞略陈元宗先帝即位故事，耆老当日所见闻者。皆以日易月，依礼外除，有司继存，仪注尚在。臣敢罔冒，伏受严刑。且先王制礼，礻覃服止於两月，为日正当两日。今诏旨降从礻覃服以终丧，臣虽固陋，不达礼本，今服礻覃三载，实所未闻。况君者天也，岂有天意惨怆，万物得遂其性；父怀隐痛，亦子得安其心哉？陛下若固违群言，未奉遗诏，非惟臣子哀惧，实恐蛮貊不安，非阳和发生之道，圣人顺物之义。愚臣等心之所切，抵冒国章。形神悚越，文理繁秽，频黩旒，庶感天心。虽死之日，将无所恨。无任惶悚之至！
    ○第三表
    臣某等言：伏闻事有至公，不敢避责；确守臣职，不敢逃刑；天心未从，有死无二。臣伏以大行皇帝凭几顾命，俾二十七日而释服者盖以天下事重，轸虑于怀。陛下至孝纯深，必多损毁。窃思因创巨之痛，忘艰难之业，累圣鸿绪，万邦赤子，或一事不得其所，岂非重服伤生之患哉？所以当大渐之辰，托殷忧之命。盖缘社稷之远计，须抑陛下之至情。遗旨若此，狃水甚割哀；况无制命，则如何上请？且攒宫尚临於前殿，陵寝方兴於复土，朝野缟素，殆将三旬。虽听政俯在於天心，而庶务未亲其万一。今又礻覃服终制，普告四方，典章文物，何所设施？且西戎北狄，顷岁未宾；凉秋气高，每伺边隙。今若闻国有大故，丧又未除，奸谋或生，事则非远。虽皇威遐振，应时扫除。然思患之道，必戒不虞，善师不阵，盖在此也。今陛下若御常服，决大事。不逾月之内，天声被於八极，凡厥夷貊，耸听皇猷。自然大者畏威，小者怀德。稽颡率赋，疆场无虞，告成之功，上荐於帝，则先皇帝之遗旨行矣，天子之大孝备矣；群下之所愿遂矣，万国之兆庶安矣。陛下不思此事之利害，忍违臣子之诚心。此臣等所以兢惶无措，哀迫失图，叩心三请，上冒天宪，死而利国，臣不敢辞。臣之丹心，天地明察。无任兢迫之至！
    ●卷四百二十四
    ☆于邵（二）
    ○为京兆和五尹请车驾回西京表
    臣某言：臣闻古公去，安因避狄；襄王出郑，终见兴周。故能成九五之尊，享八百之祚，载在前史，昭然可知。伏惟元圣文武皇帝陛下道洽四国，威加八；启中兴之运，宏下武之功。殊方异俗，重译交顺。惟犬戎小丑，敢乱天常，陵逼丰镐，震惊都邑。陛下理兵陕服，遣将秦川，鸱张未几，狗游自溺。今八川底定，万姓怨思，同怀捧日之诚，共结属车之望。况地称百二，势比咽喉；足以横制九围，财成六合。陛下岂可舍山川之固，为巡省之游？臣虽至愚，窃知不可。伏愿谋及百辟，俯徇群心；回銮旧宫，驻跸西夏。使百川有朝宗之所，众星复环拱之方。凡在有形，孰不幸甚。无任恳款涕恋之至！谨遣某官奉表陈情以闻。
    ○贺郭子仪破吐蕃表
    臣某言：今日吴承倩至，奉宣进止：示臣“关内河东副元帅司徒兼中书令汾阳王郭子仪奏捷状。李怀光於盐州界积石川大破吐蕃一万馀众，生擒斩首共六千馀级，获牛马及器械不可胜数者。”伏以圣略远加，制胜前定，神功不测，告捷如期。吐蕃忘国厚恩，岁犯边境。陛下料其进退，知其无策，亲以规模，授於诸将。以盐夏之路，地旷人稀，尝语臣曰：“此贼秋中必来扰盐夏。”今睹成擒之处，果於所料之中。俘馘既多，羊马甚众。此皆宸心悬照，不差毫发；天威远被，克壮师徒。遂令智勇□起，妖氛电扫；合符圣断，有此丰功。子仪状又云：“计日追踪，必当再捷者。”臣以蕃丑久逋圣诛，从此气衰，必当瓦解。坐观无外之庆，载美即叙之勋。罢柝可期，戢戈有望。亲承睿算，忽验於今。奉睹戎捷，不胜庆快之至！
    ○贺破贼表
    臣某言：臣闻春生秋杀，天之令也；抚顺讨逆，国之教也。故王者上法震耀，下修典型。虽当垂拱之朝，亦整干戈之用。伏见今月十日神策行营节度使尚可孤破蓝田贼堡，生擒贼伪署御史大夫仇敬忠，斩获共二千馀人者。初从摩垒，旋即合围；因乘破竹之威，不漏枯池之纲。臣某中贺，伏惟皇帝陛下声教以文畅，祸乱以武戮，奄有华夏，光临统历。日者蕞尔朱Г，怙乱泾原，腥秽宫阙，僭贼神器，阴连叛将，窃缓舆尸。实由逆贼仇敬忠等奸凶相资，狡恶为事。因山据，欲抗雷霆这诛；积粟栗刍，冀延晷刻之命。殊不知天威不远，睿算何逃？未终狗之狂，已触骇京之势。馀凶夺魄，义众增威，扫氛於顺风，复京师於不日。臣谬兼统帅，滥总禁戎，矢石不亲，虚当坐制之地；凶渠尚在，终决前驱之心。无任庆快之至！
    ○谢恩写真表
    臣某言：今月日中使至，伏奉圣慈特赐写臣容貌绢图一本，跪捧殊赐，兢忭交驰。臣某中谢。臣闻两汉功勋，国朝将相，咸传风彩，遂列丹青。非为当代之荣，亦欲後来之识。臣功无半古，貌未出群，叨承明主之恩，久冠台司之首。重蒙渥泽，特降画工。神既尽传，照无遗写，从衰朽之质，别荷宠光；分遭遇之形，长含喜气。诚惭镇俗，颇近恭人，祗严如见於大宾，拂拭信归於天造。驱驰圣运，抚躬未负於微诚；唐突前贤，顾影不无於愧色。足以流传不朽，舒卷无穷。君父回恩，便是百身之报；子孙为宝，知承一顾之荣。无任兢荷屏营之至！
    ○谢赐银器及匹帛等表
    臣某言：今月日，中使奉宣进止：赐臣银器壶瓶合各一、银碗一并盖、锦帐一、锦九疋、白熟绫十疋、色罗五十疋、离采一百三十疋者，恩私荐及，跪捧增惭。虽雨露殊深，而心魂若厉。何则？臣之受遇，有异朝班，任重元戎，荣登上相。自当尽瘁，与国同忧，岂比常人，妄加厚赐？况戎夷初退，帑藏犹虚。每欲倾家，以供国用，区区之愿，神明所知。乞回此物，复归内府，下以备六军之宠赐，上以奉一人之宴私。臣之鄙怀，於斯万足。其器物等，臣已勒押衙试少监郭某诣右银台门别状奉进。
    ○谢恩赐春衣表
    右。今月某日，中使某至。伏奉敕书手诏，慰谕臣及三军等，并赐臣及大将春衣者，捧戴忭跃，实增惭惧。臣功效微薄，宠遇日深。霜露适濡，恩已承於挟纩；清明才度，赐又及於解衣。仰服用於公家，罢裁缝於私室。已颁分大将讫，各尽殆戎之力，用申报国之诚。
    ○为福建李中丞谢上表
    臣某言：臣以二月二十四日特奉渥恩，授臣福建都团练观察处置等使福州刺史兼御史中丞，某月二十九日与中使某南北路分，即以今月某日至所部上讫。感戴逾涯，天增惧，臣某诚惶诚恐顿首顿首。臣闻度材任器，论吏底禄，三代所以直道而行，迭相沿袭，未之易也。伏惟皇帝陛下圣谟广运，光宅天下，德泽遐溢，苍生海隅。至若闽越都会，东南重镇。爰思俾义，宜者甚众。则中外咨谋，孰非俊选？岂臣薄劣，一无所取，超奖不次特禀宸衷，是以前表上陈，披肝布恳，自兹夙夜，不遑底宁，况今右武之状，方资辑睦，安人之切，又藉绥怀。贡赋不差於时，蛮夷得令安堵。惟是四者之备，皆臣之职分也。誓将克勤竭力，处约励心，日宣皇化，以展微诚。无任忘躯报国之至！谨遣某官奉表陈谢以闻。臣某诚惶诚恐顿首顿首。谨言。
    ○为柳州郑郎中谢上表
    臣某言：臣伏奉某月日制书，授臣某官，即以今月日到任上讫。臣某中谢，臣绪承旧族，师事通儒，万里成功，虽无壮志；九夷不陋，庶纂前踪。二纪蛮陬，三提郡印，惟贞苦节，以奉休辰。牙管一双未尝关虑；竹书兼两，何敢轻怀？渭水之阴，弊庐斯托，每还初服，常慊上农。今者又即殊方，复临杂族，固蒙声教，终远文明。谨当宣举诏书，抚安县道。媒官学舍，毕纳於人伦；蓄蛊带牛，尽移於地利。至於因遐弄法，挟远生情，纵漏严科，必贻阴责。山兼象县，江带宠城，抚心天，敢忘元造？举头望日，何处皇居？凭宵梦以衔诚，托归飞而结恳。无任瞻天恋阙之至！
    ○武州刺史谢上表
    臣某言：伏奉今月日制，除臣兼武州刺史，本官勋封如故。宠荣氵存及，忝窃逾涯心魂惊越，启处无地。臣其中谢。臣本虚贱，生遇休明，虽迹淹戎伍，而功微涓滴。自陛下圣理天下，孝感神明，任人惟旧，在物无弃。故臣得参定洛，凯旋镐京，职分上卿，位列特进。材力之所不足，官谤之所自贻。局天地，心愧颜厚，殒身灭迹，无以上报。犹且恤臣家孥，放臣休沐。遂婴疾苦，未及归朝。一年以还，四命为牧。内省尸素，空勒竹符，将免胄而有期，且戴天而何日？即以今月日至州上讫。奉宣王化，以靖方隅，誓求人瘼，勉守亭障。无任负恩励节之至！
    ○为张监谢天长节答赐表
    臣某言：伏奉恩命，赐臣若干物。宠锡自天，兢愧无地，臣某诚欢诚喜顿首顿首。伏惟开元天地大宝圣文神武应道皇帝陛下宝运应期，金秋表节，庆迈赓歌之曲，欢同率土之滨。循这由衷，无以展礼，辄献衣镜，式陈恳款。不谓圣慈回顾，允纳涓涔；宸光曲临，行及惠赐。载惊载惧，罔知修处。臣本愚直，早荷赏延。陛下念旧勋庸，擢臣专典御府。尽忠不足报德，劳力岂曰干时。空勤日慎之心，以副夙兴之戒，无任感戴屏营之至！谨奉表陈谢以闻。臣某诚欢诚喜顿首顿首。谨言。
    ○为许卿谢堂弟叔冀授青州节度使表
    臣某言：伏奉今月二十二日恩制，除臣堂弟叔冀青州刺史兼御史大夫充淄青等五州节度使。不次之恩，特出圣鉴；大来之庆，延及宗亲。彷徨若惊，启处无措，臣某诚欢诚喜顿首顿首。臣闻应天顺人，将将之道也；保大定功，将兵之道也。然後赏罚二柄，悬於日月。伏惟光天文武大圣孝感皇帝陛下睿谟广运，元功莫测，保天命以立极，伏人心而戡难。遂使妖不得为灾，谋不得及伐，动皆歼溃，以靖神人。如叔冀者，曷为力也？徒以远奉威灵，获全私恳。虽坚守薄节，转战微功，而宠寄雄州，荣兼独坐。为叔冀之非望，实举宗之所惧。今复割海岱之众，创立节度之权，超将中军，兼领仍旧，受委斯重，其忧转深。属馀孽未除，诛翦指日，策勋饮至，责其总戎。勉励之心，仲伯之分，以此思效，不遑居宁。臣维代业，窃又自愧。臣之父河西节度使先臣某、叔冀之父平卢节度使先臣某皆中朝旧勋，式遏寇虐。东西故事，人或赖焉。而叔冀何功？实膺克荷。非臣所感，时论皆荣。追怀父子之军，信兼国家之报，载兢载跃，无以克堪。臣虽隔中外，义形骨肉，事济时康，死复何恨？无任感恩兢跃之至！谨诣某门奉表陈谢以闻。
    ○为崔邺公谢除凤翔节度使表
    臣某言：伏奉去月二十八日恩制，加臣凤翔尹，仍充本府及秦陇等州节度观察使。伏以才浅遇深者，败公之本；力微任重者，职祸之由。况凤翔天京，四方取则，使增廉问，千里准绳。苟非其人，是速官谤。臣前月已再三恳让，实冀陛下矜臣不逮，察臣无能，忝侍朝廷，获保衰朽。岂意尧曦下属，舜泽旁流，荐降殊恩，不许固让。恭承宠命，感惧交怀。臣某中谢。伏惟陛下德耀三光，勋崇万古；彝伦式序，庶绩其凝。臣本讠叟才，素乏筹略，谬膺任使，累践殊班。顾无毫发之功，叨预邱山之寄。今凤翔近甸，秦陇雄藩，北有党项之虞。西有羌浑之患。或阻绝我道路，或侵轶我封疆。王师出征，则鸟散山谷；官军罢讨，则两集郊圻。臣虽不才，庶竭孱懦，必将劝分务穑，训卒利兵，剿除凶残，式遏寇。虐使黎元无ㄈ扰之患，里无暴殓之灾。下倾百虑之愚，上补万分之一。臣无任感戴屏营之至！
    ○为崔邺公谢敕追赴京表
    臣某言：伏奉十二月日敕京，仍待史到即发。恩私曲被，喜贺无从，臣某中谢。臣闻至诚感神，虽微必应；皇天鉴物，无幽不通。伏惟陛下道贯乾坤，明悬日月，千年一圣，四海在宁，臣实何人？时逢昌运。近缘荆襄微扰，尚轸圣忧，不以臣之非才，特加节制。持纲宪府，曳履文昌。一日九迁，频烦忝窃。常恐委身江外，朝沧海而无因；岂意复命阙庭，随白□而有望？遥思捧日，预想朝天。臣子之情，倍万恒品。不胜感戴之至！
    ○为崔仆射谢恩赐表
    臣某言：某官某至，伏奉敕书，仍赐手诏，并诸锡赍等。宸聪睿眷，一以及臣；举族同欢，致身无据。臣某诚欢诚喜顿首顿首。臣闻自古明哲之君以化天下也，莫不乘时制变，因弊立法。既资体国，亦在便人。常准大端，不失其道。伏惟宝应元圣文武皇帝陛下隐旒思理，宵衣布政，临万物而含宏不测，明四察而英断非常。去邪勿疑，则涤除污俗；渴贤致理，则振拔时淹。纳强谏而如流，伫沃心而不足。微臣何幸？属会昌期。今四罪咸伏，八蛮慕义；禄有所及，刑无所冤。再鼓登闻，申明理匦，发令而雍熙日洽，推心而反侧自安。何负阻而不来，何假威而不败？太宗圣化，复见於今。文命赓歌，讵惭希古。日宣九德，千载难逢。然则靡偿有初，前史攸诫，知始知卒惟圣能之。今陛下发自宸衷，殷勤诏命，克念作圣，期於必然。无任拜舞欢欣之至！谨遣某官奉表陈贺以闻。
    ○为崔仆射谢许弟宽宣慰表
    臣宁言：中使马承倩至，奉传德音。特自宸眷，矜臣束身远镇，弟兄虽离，许令弟宽与臣相见。义切君父，恩连骨肉，神魂惊骇，不知所之，三生有涯，万死难报。臣某中谢。臣宽最小众所锺怜。臣在剑门，强逾二纪，形影相吊，未尝弃离。忽遇圣朝，委臣方面，在宽何有？累践班荣，职绾通曹，贵通三独，功惭汗马，业谢屠龙。禁掖礼闱，逾津越分，每一念至，刻心如焚。纵脂分战场，血染边草，未之云报。降此无图，上感推心下排飞谤，惟此之际，臣知所安。但以蕃寇外虞，苍黄後命，饮至清庙，或未克期。所冀暂来，不失宣抚，臣之愿也。每羡联行，独怜回雁。长思共易，不著新衣。无任感戴惭惶之至！
    ○为崔仆射谢弟除给事中表
    臣某言：伏见某月日恩制，除臣弟审给事中。宠命自天，惊魂无地，永惟非据，面何深！臣某载兢载跃顿乎顿首。臣家本东周，代传素业，衣冠祖袭，岂望繁华？至於伯仲，虽闻诗礼，但欲官从。讵知生遇圣明，日加重寄，擢臣偏将之下，录臣久戍之勤。待罪西南，时逾一纪；分忧障塞，心系两蕃。策无类于烧牛，功有惭於求大，长怀尸素之责，重贻门户之羞。今则恩联兄弟，泽及中外，在审何有？累践通班。未闻三谏之勤，仍忝八年之宠。将何以曲承顾问，接武名儒，分陪掖下之荣，专掌殿中之事。在盈知缺，居宠思危，临深履薄，莫之为喻。伏以王居涣汗，方镇途遥，远有所闻，推谢无及。空惭为人之择，不遂免冠之让。臣无任喜跃屏营之至！
    ○为西川崔仆射谢却赴剑南表
    臣某言：自中使马承倩送臣却至所部汉州回，监军使盂游仙等续发。北面拜天，南旋旧镇，望九门而弥远，顾三蜀而何情？如丹之心，具列前表，庶明臣子之分，以期君父之知。臣某中谢，臣四度兴师，每各献捷，愿将边事，亲达宸聪。比恐三军阻臣行计，潜装密办，亦既经年。上都羸粮，傍路支费，事皆前定，誓众遂行，日望京关。天威咫尺。岂知时乖运末，属彼外虞。徵发之期，指踪又切。进退难处，彷徨以还。有心未明，有口犹闭。若挞之耻，空思於尧舜；恋主之诚，倍惭於犬马。臣知衙事官王忻、傅遥，自经驱使，积有岁时。言行惟一，为臣腹心。当今切务，具如别状，悉令密启，远达由衷，伏乞圣慈，俯回神鉴。仍赐容纳，许以毕辞，天下幸甚，天下幸甚！其有不载文墨，更令附口闻奏，皆是刳心所陈，岂为亿中之说？傥可裨补，虽死犹生，区区赤实，敢希万一。臣以今月某日却至成都讫，整齐戎事，即赴行营。西番动静，续冀闻奏。众星微象，长拱比辰；久水细流，尽朝东海。惟臣不及，饮恨何言？无任感恋屏营之至！谨奉表陈恳以闻。
    ○谢赠亡妻郑国夫人表
    臣某言：某月日中使某至，特蒙圣慈追赠妻单氏郑国夫人，捧拜丝纶，载光窀穸。臣某中谢。臣亡妻所生男凭，见任御史中丞充张孝忠军职务。臣顷应援易、定之日，属京师变乱之初，臣方誓死回军，星言赴难。孝忠敌强势弱，切欲相留。稍住则臣子不安，往来则怀抚交阙。男凭年甚幼小，留定婚姻，恭行庙胜之谋，克睹中兴之运。凭虽昧稚，似可优矜。陛下猥赐宠章，赠言圣善。因子及母，恭承孝理之风；念往慰存，为屈哀荣之典。既申翟，追咏鹊巢，恩光既洽於幽明，霈泽永流谥泉壤。凭缘所职，久在定州，殊私岂止於邱山，感激实深於内外。臣无任（阙）
    ○为商州吴仲儒中丞让起复表
    草土臣某言：一昨沥血上闻，乞停，新命，圣情未察，鄙心莫申，捧，对天书，载崩载陨。臣某中谢，臣闻忠孝同道，君亲一致，为子能孝，为臣能忠，苟或易兹，固无所取。臣幼多疹疾，气柔形羸。臣父闵臣瘵，时所锺念，一饭一药，皆自躬亲，十有馀年，方至成立。及臣委身戎幕，效职塞垣，频岁驰驱，颇乖视膳。自授任中丞，渐列班行，始遂晨昏，获申禄养。岂谓星霜未几，殃衅遽锺，拊心擗踊，万恨无及。傥遂臣请，得终礼制，其於子道，所负犹深。如或远别几筵，苟从职事，此则禽兽不若，名教所无。於家尚然，於国何有？况圣恩一昨用臣之意，本为子仪奏闻，当以蕃寇凭陵，远虑河中危迫。谓臣旧将，素习兵谋，遂用起臣，使当金革，危难之日，事或从权。今郊垒无虞，妖氛残灭。以臣苴，更齿衣冠，自顾形骸，实惭面目。伏祈元造，许以终丧，残喘馀魂，死将不朽。无任迷谬崩迫之至！
    ○为杨相求退表
    臣炎言：比者盛夏无雨，农人觖望，遂轸圣虑，迨乎孟秋，乃下明诏，并表群祀。神人协和，膏泽旋降，嘉谷无害，粢盛可期。此皆陛下明圣，慈仁上应。臣所以惭貌重位，容身无地，载积忧惧，岂遑夙夜？历观自昔帝王以理天下者，未有不畴咨︳谟，以熙帝载。三五以降，则有六相十六族，共陈翼亮之功。其在夏殷，不易斯典。逮周分六官，秦置左右，西汉因之以丞相，东汉更名以三公，魏晋虽有损益，亦无独任之道。陛下拔臣江泽之外，致臣密勿之地。纵欲思报鸿造，赞襄盛业，其如智识薄劣，力所不任，常恐负乘之类，无以塞责。臣又闻之，天有三台，鼎有三足，丞凝所以备四辅股肱所以象四体。创明堂，构大厦，非一木之力焉。况臣驽愚，而久备位，今舞干以化，戎狄修好；纲罗再张，兆人是赖。朝多贤达，野无遗逸，能胜臣者，则指顾皆是。岂以万务之重，而独委於凡流乎？纵臣一朝败累，分众陨越，则既坠之迹，死将安谢？伏乞俯回天鉴退臣散地举用伊皋，使不仁者远。臣虽万死，誓无所恨。不胜待罪兢惶之至！
    ○为田仆射薨谢制使问表
    臣某言：左金吾将军吴凑至，奉圣旨：兼赐臣母赵国太夫人臣嫂夫人并臣及将士等敕书，以臣亡兄某，特承悯问。捧对哀咽，摧裂肝心。臣某中谢，臣兄报恩未毕，抱恨黄泉。陛下俯听鼓鼙，永悲簪履，哀痛之诏，并归一门；抚存之恩，将宥十世。载悲占跃，感戴无阶。以亡兄既忝信臣，寡嫂则为近属，偏承恤慰，曲被恩慈，义同家人，礼绝朝典。喻臣老母，保养高年，念虑诸孤，俾全馀喘，无大无小，上烦圣慈。宠光亲降於重臣，优问必先於宿将，殒身难报，拜手增悲。臣无任荷恩哽咽之至！
    ○谢赠姊陇西郡夫人表
    臣某言：伏奉诏命，赐王氏之姊陇西郡夫人，恩泽送终，宠贲中锡；感戴无力，幽冥有光。臣某中谢。臣少遭闵凶，长姊覆育。中限王事，动成远辞。奉迎才至，殂谢已及。臣顷者近当剧贼，远候蕃戎，方勤公家，遂杀私礼，瞻言痛慕，有逾常品。岂意诏书下降，圣泽旁流，念微臣之琐功，封及其姊；回圣代之茂典，荣彼重泉。未知何阶？仰答殊造，庶将友爱之分，用酬恺悌之恩。臣无任荷恩哽咽之至！
    ●卷四百二十五
    ☆于邵（三）
    ○进画松竹园表
    臣某言：伏以今月十九日，累圣储休之日，陛下降诞之辰。声教所加，舟车所及，固将骏奔大庆，鼓舞升平，瞻北极而效诚，匝南山而献寿。臣辄率鄙思，画松竹图一面，并陈赞颂，跻圣祚，伏贡阙庭。臣某中谢。伏惟皇帝陛下嗣圣居业，统大握图，奄宅九围，光承丕构。元元敷道，须有发明，高祖造邦，义资纂大。故得上天垂庆，八叶腾辉，诞圣神於正阳，统清明於元昊。既徵下武，将付中兴，非徒履迹之祥，实叶才枢之异。况臣特受荣遇，思效微诚，撰献珍奇，则璋有可玷之理；驰奉章疏，则文字非陈贽之仪。故臣常於礼叹松柏有主之姿，询於诗仰松柏植茂之兴。则如佳其不朽，岂著前闻？载徵纤微，爰有丛竹，节虽谢於颖拔，操亦迫於岁寒。故臣辄画长松，佐之修竹；辨其位则松可君於竹，抡其才则卑可奉於尊。然松竹木中特最为有寿，众材搓卉，而翠荩方成；暮霰飘零，而繁枝益茂。辄敢赋形像外，移色毫端，敢借坚贞之姿，愿增天地之寿。况卿云瑞气，必呈证圣之祥；元鹤仙禽，每举冲天之翼。臣所以缘义祝寿，出幽入微，不散氤氲之容，同成俯仰之势。徵画图之旨，诚惭创物；求比兴之义，庶近爱君。不胜区区之极！其松竹图并颂，敢冒陈献。无任战灼之至！
    ○为崔仆射遗高正平论边事表
    臣某言：去年五月十日，已差知衙事袁遥献状露诚，上尘圣听。犹恐帐下之士，未尽对易攵，边隅之要，不复专达。今害马已去，时政鼎新，期於升平，天下属望。臣叨荣冒宠，十有二年，虽夙兴夜寐，将补不足，智小任大，其缺实多。臣某诚惶诚恐顿首顿首。伏惟宝应元圣文武皇帝陛下纂戎立极，俯鉴下人，思无不周，明必以察。故得迷道自返，横波易流，搜遗逸以在庭，叶梦卜而作相。颁命布德，奉天顺人，海隅苍生，孰不遂性？臣僻守三蜀，一方，想通籍而转疏，望赓歌而莫及。顷者正月之役，中路诏还，虽迫外怀之虞，颇贻肤受之。尝胆空知其有苦，剖心无足以自明，未知此生，朝拜何日？臣本道度支判官检校虞部员外郎高正平，佐臣理戎，积有年岁，文学政事，不忝前修。应缘三军远支近费，无巨无细，一与臣同。陛下初择宰臣，旁求利害，勒赴阙庭，以代臣行。近日山西将军，频执蕃选，询其动静，确有所传。必拟横行剑门，图陷全蜀，其势其大，必在防虞。正平此行，臣意坚切，伏乞圣鉴，俯垂听纳。则内献心腹，外执干戈，王室有开，万死无恨。心驰魏阙，不为身谋；望断玉关，终期生入。无任奉国忘家之至！谨奉表陈恳以闻。
    ○论潘炎表
    臣某言：伏见今月一日制命，以刘晏殊死之责，连及前礼部侍郎潘炎，贬授沣州员外司马。天鉴孔明，善恶悬别，比诸子婿，犹佐上藩。凡所见闻，莫不欣荷，知德刑无颇，而行於代也。但臣比见潘炎为性贞纯，致身无过，介然特立，自为一时之选。名不为晏称，官不由晏进，自晏处权掌要，未尝以毫发受遗，未尝以亲戚请求。顷自晏居外使，（阙）安礼致书疏知（阙）寒温通意，都不为之开缄。凡此之类，盖非一二。所以海内修崇名节者，莫不叹伏，以为古人之中，罕有俦对。自晏伏诛，众望炎免。况二年风疾，手足拘挛，气息奄奄，药饵未复。奉诏奔波，即日登路，篮舆卧载，生死难图。臣愚识炎日久，知炎至行，伏恐弊一吉士，为代所悲冒责上闻，庶几下达。傥蒙圣人回听，恤以守道不回，赐其残生，许归田里，免随道歼。俯叶群心，将劝清贞之士，以励贪浮之俗，炎之幸也。臣愚不识忌讳，干犯汤镬。尘默宸严，陷身无地，不胜知贤请命之至！谨诣东上阁门奉表陈列以闻。
    ○为崔仆射陈情表
    臣某言：臣闻行师命将，必先保大，服戎共武，方议肤公。所以协和军，戡定时难。伏惟宝应元圣文武皇帝陛下诞膺天命，以抚方夏。洪惟眷图，用征不惠。上敬天授，下咨人力。则殊方异俗，罔不率俾，蠢兹西戎，犹肆逆命，劳我薄伐，示人有征。夷不乱华，自宜殄灭；盈不可久，神亦祸淫，天之道也。臣近得上都所由报状，伏承受相府元帅之寄，领渔阳突骑之众，分土镇守之师，内无所疑外无所怨，上让下竞，礼合义均，不为身谋，同奖王室。此皆陛陛下明为元首，德洽荩臣，夷吾必知其小大，孔明遂均於鱼水。不然，岂同德度力，偶俱无猜，以此讨戎，何戎不灭；以此论道，何道不平？臣蒙国宠灵，荣加九族，功惭白马，位达绿车。每承圣敬日跻，辄愿杀身是效。今日之会，实契丹诚。无任感时悃款之至！谨遣某官奉表陈情以闻。
    ○代高尚书陈情表
    臣某言：臣本凡才，智略无取。因缘际会，骤列班荣。分阃尹京，实为尘忝。顷者凤翔之日，蕃汉凭陵。臣尝激励羌浑，竟剿戎虏，方将席卷，永息边虞。旋奉德音，遽令入奏。微诚莫展，殃衅已锺，痛骨摧心，载崩载咽。荼素未几，起复旧官，累表陈乞，不蒙允许。及犬戎构祸，凭陵京城，陛下授臣检校刑部尚书都知元帅中军兵马使。虽承恩命，未有军行，麾下之人，才盈数骑。空怀赴难，莫克死绥，仰天椎心，伏增愤激，不逾信宿，便属苍黄。未知銮驾东巡，且欲荆襄陪扈，累遭剽掠，始达蓝田，更逢子仪，留臣计事。招集亡散，共收上都，比至入城，又奏臣住。奔波险阻，契阔山川，进惭将帅之臣，退羞羁绁这仆。顾唯狼狈，寝寐兢惶。臣某诚惶诚恐稽首顿首死罪死罪。今又亡母在殡，欲旧茔。先远戒期，正当此月，干戈之际，寇盗为虞。小有不安，永负生母，愿终子道，以奉亡灵。傥封树有成，虽陨越无恨。伏望许臣毕事之日，得令左走陕郊。碎首行间，甘心罪责。无任兢惕屏营之至！
    ○为赵侍御陈情表
    臣某言：臣以固陋，累蒙奖擢，猥厕朝列，与群贤并。始自给事，骤迁侍郎，赞贰冬官，典司邦教。属师旅之後，庶政从权，会府旧章，多所旷废，惟礼部兵部度支，职务尚存，颇同往昔。馀遭空闲，案牍全稀，一饭而归，竟日无事。此臣所以寝兴长想，俯仰增惭。何则？受恩至深，报德无所，未裨毫发，虚费稻梁。伏以人君命官，期于述职，人臣量力，不叨非据，宁有食君上之禄，为保妻子之谋。臣内顾尘忝，尤增愧惧。顷陛下躬决庶务，万方不言而理，远近承式，幸当天下无事，未敢上陈其愚。今承嗣背德，阻兵全魏，灵曜失道，谋乱大梁。犬戎为患，獯虏伺隙。虽祸盈恶稔，终冀枭夷；而调兵转粟，在彼疲弊。乃群下忧国之日，微臣赴难之秋。况诸道牧守，阙人颇众。是敢不揆薄劣特祈任使，如或领一郡，或统数城。绥怀将卒，招复逃散，近当狂寇，俯制奔冲。必使人业耕桑，盗无充斥。昔子建之表，恳求自试；充国之对，无逾老臣。岂徒冒宠干荣，实欲酬恩立节。臣年甫知命，筋力犹强，策励驽蹇，庶成万一。无任恳悃迫切之至！
    ○为卫慰许卿请留男表
    臣某言：臣男某官某，顷年二十有二。因外人招诱，性乏天和，臣又拙训，遂交游非类，妄用钱物。臣恐滋蔓，累及家私。臣某年任宁州刺史，表请碛西效力，离乡别亲，庶其思过。臣遽遭流窜，比属艰难，遐荒万里，分为阻绝。近节度使差奏军事，会臣待罪替毂，重与相见。至京以来，臣窃窥察，诱其由衷，似辨君亲，近於观志，屡申恳到，愿留晨昏。夫物感人情，况兹天属，苟及於此，惕然关心。臣今齿发衰暮，唯生此子，傥其改行，家有所传，九原之下，可以塞责。臣昨询问碛西职掌，殊非要重，伏乞圣慈回鉴，许为父子如初。便留效节东军，与叔冀逐急征讨，尽其武用，或树功勋。王事不殊，残寇又切。臣得地近，时复知闻，纵其不贤，犹可备使，老臣之幸！至微至贱，轻默宸严，冒之求，战越无地。
    ○为人请合表
    臣某言：臣固不肖，宠由父任，累荷朝奖，非臣本才。永惟筮仕之初，滥觞有地，感旧恩爱，窃系于心。故开府仪同三司兼太常卿李承光，顷充河西兵马使，天宝年中，录臣帐下。自兹效用，得列戎班。出入五凉，艰勤一纪。风雨寒暑，未尝废离。俄属幽燕作逆，伊洛陷寇，蒲潼不关，天地交闭。承光临计自失，仓卒西还，亦既通表华阳，奉笺灵武，枕干待命，俟期而往。曾未信宿，先朝赐书，敦序兄弟，如家人礼。当是时也，臣亲见之。开缄流涕，是日便发。及至行在，特加天下兵马副元帅，改名匡国，扈跸彭原，别承诰旨，因此伏法，当瘗朔陲。身虽受刑，家免孥戮。遽蒙昭雪，发使宣恩，特令安存，葬日官给。今长男愿，见充镇西副将。次子谔，又知覃怀兵马。女婿周鼎，分阃河西。咸受绿车之荣，并为白马之将，圣朝宠寄，洎男及女。臣哀匡国，虽死犹生，近以孀妻告终，愿从合。谔等衔恤，无由上陈，将传铭诔，未正官爵。且匡国非禁人收视之责，微臣当故吏愿言之时，辄冒宸聪，乞从优赠。纵前封尚在，讵敢追荣？傥後命有加，方期复魄。则卫青有时将葬，而乐布不负一言。黄泉有知，丹悌斯在。无任恳款求哀之至！谨诣某门奉表陈乞以闻。
    ○为崔仆射请弟宽当元载累表
    臣宁言：伏见诏命，以中书侍郎元载默货无厌，奸邪迹露，国有明宪，已置严科。臣弟御史中丞宽，顷缘长春宫事，蒙恩充载判官。今罪累所加，宽亦合从谴责，念其愚直，罹此祸阶。每荷圣朝奖拔之私，累忝中台精选之务，因逾所效，宠贵当时，上答之期，分知死所。臣忝骨月之分，休戚是均，夙夜震惊，反侧难措。朝典轻重，不为微臣。伏乞圣恩无以私贷，伏增惶惧之至！谨遣某官某奉表请罪以闻。
    ○为剑南西川崔仆射再请入朝表
    臣某言：去冬臣知衙事官姚悟回，伏奉手诏，许臣入朝。臣自西川军还，理装撰吉，与监军使孟游仙等以今月五日发成都，十二日至绵州罗江县。中使马承倩至，又奉恩旨，令臣与游仙等却回。臣久辞阙庭，从事边塞，思一朝觐，如天无阶。忽遂此行，神道所感，岂知中路，犹阻恳诚，挥涕惭对於三军，结恋讵同於他日？臣所行意，实不谋身，一欲辩折谗闲，兼欲敷陈国要，有不可形之翰墨，有不可传之外人，表臣心切，唯天而已。将士等知臣悃款，共忧家国，见臣不行，魂气俱丧。臣以迫於所务，抱恨南边。固请监军使行，犹期上诉，虽一夫阻命，而违众实难。游仙今于汉州便发，以从诸将之请，军中要务，悉以咨之。伏乞圣聪俯遂群议，则冀上辑下睦，永无外虞，西南艰危再沐清晏。岂臣独夫之幸，实充万人之幸。无任恳迫屏营之至！谨附监军使孟游仙奉表陈请以闻。
    ○为吴王请罪表
    臣祗言：臣长男岵，受国恩荣，出典藩翰。不能昭宣圣理，协和上下，爰抵宪章，自贻剿绝。臣年过岁制，识谢平人，徒以宗亲，昧名教，罪因凶悖之子，敢望全生之分？臣诚惶诚恐顿首顿首。臣一自停务，因兹社门，瞻阙庭而待命，伫荒陬以投卑。顷者未明去就，私丧心魂；近以获奉刑名，公闻信宿。尚回天鉴，免肆市朝，因其所流，许以自决。且身首不异，岂足谢於方隅；而礼律所均，尚未论於家属。遂使九泉之下，犹荷全归；三族之中，欣承在宥。微臣朽老，无阶上答，纵填沟壑，虽死犹生。无任感恩负德之至！谨诣朝堂并领男前梓州刺史某等束身请罪。轻默宸严，兢惶无地。
    ○代谢赐人粮马料状
    右。臣先奉恩旨，赐前件人粮马料，初已陈让，不蒙允许。臣昨日於延英对见，又请前件粮数内停一千人粮圣情未察，倍增惶惧。臣自兴兵以来，早参戎律，及讨庆绪，即从先皇，皆虔奉睿谋，遂清多难。岂臣薄劣，辄敢贪天？而宠遇特深，封赏殊厚。缠绵渥泽，三十馀年，食邑累加，俸料甚广。自此之外，更有田园，朝夕所须，幸无阙乏。不谓继明之始，恩出非常，曲赐裒崇，沾此粮料。虽□雨之施，在恩私而至极；彼凋朽之质，顾饕餮而多惭。是以形神震骇，不知所据？惧悚颠沛，以促馀年。敢犯宸严，重祈哀亮。傥蒙全度，伏乞赐停。谨奉状。
    ○谢恩赐柑子状
    右。中使某乙至，奉宣进止：赐臣前件柑子。伏以江潭所出，见重於南州；包茅入贡，远归於北阙。陛下念其野次，赐及微臣。顾萍实以虚言，非蔗浆之足拟。分柑绝少，窃荷於恩私；食椹怀音，敢忘於报效？
    ○谢借马状
    右。今日中使某至，以臣朝奏阙庭，特借前件马，拜受殊深，不任惊惧。伏以诏传中贵，马出内闲；恩光自降於九重，翦饰不关於众口。无功无效，以惧以惭。遂蹑权奇，方遗款段。瞻天心喜，已驰捧日之诚；向阙身轻，更遇奔星之足。仰邱山而转重，知报效以何阶。
    ○为薛岌谢赐宅状
    右件宅先赐臣亡弟嵩，比缘空闲，臣遂权住。某年月日，中使某至，奉宣进止，转以赐臣，并敕所司改给公验。臣素空行艺，久遭胁。陛下特存要领，更齿班荣，宥以非常之恩，加以超等之赐。自典环列，职在警巡，岁月徒深，涓尘罕录。岂谓叨承後命，曲被殊私；赐以荫庇之地，永为子孙之业。生轻施重，内省知惭，捐躯报德，实臣志愿。
  </div>
  <div class="pagination">
   <a href="全唐文_page255.html">
    上一页
   </a>
   <span>
    ...
   </span>
   <a href="全唐文_page251.html">
    251
   </a>
   <a href="全唐文_page252.html">
    252
   </a>
   <a href="全唐文_page253.html">
    253
   </a>
   <a href="全唐文_page254.html">
    254
   </a>
   <a href="全唐文_page255.html">
    255
   </a>
   <span class="current-page">
    256
   </span>
   <a href="全唐文_page257.html">
    257
   </a>
   <a href="全唐文_page258.html">
    258
   </a>
   <a href="全唐文_page259.html">
    259
   </a>
   <a href="全唐文_page260.html">
    260
   </a>
   <a href="全唐文_page261.html">
    261
   </a>
   <span>
    ...
   </span>
   <a href="全唐文_page257.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
