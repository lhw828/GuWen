<!DOCTYPE html>
<html>
<head>
    <meta charset="UTF-8">
    <title>明文衡 - 第 50 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 50 页/共 53 页</h1>
    <div class="content">
　　明文衡巻九十四

　　●钦定四库全书

　　明文衡巻九十五

　　（明）程敏政 编

　　○哀诔

　　哀志士辞　　宋濂

　　竒隽之士无世不生特时人弗识之或识之而弗能用或用之而弗能尽其才所以声光不流于当时事业不白于后世予窃悲之庚寅之夏因览元好问所录金之诸儒自辛愿而下凡五人见其气节刚方言论磊落实所谓竒隽之士者也虽其行事或未能无过终非龌龊陈腐恹恹不振者所可冀其万一然恨其有志而不能遂也因掇其大畧隶于各人之下又从而哀之以辞曰辛愿敬之福昌人年二十五始知读书音义有不通者搜访百至必通而后已由是博极羣书且善于文辞尤以是非黒白自任毎读人诗必为探源委发凡例解络脉审音节辨清浊权轻重片善不掩微颣必指如老吏断狱文峻网密丝毛不相贷虽招人怒骂不恤也性疎宕不修威仪贵人延客愿麻衣草屦足胫赤露坦然于其间剧谈豪饮旁若无人家甚贫众雏嗷嗷张口待哺素负高气又不能从俗俯仰其枯槁憔悴流离顿踣一假诗以鸣虽百沮之余其耿耿自信者不少变元光初李献能元好问在孟津愿往见之献能为设美馔愿放筴叹曰平生饱食有数每见吾二弟必得嘉食明日道路中又当与老饥相抗去矣会有一日辛老子僵仆栁泉韩城之间以天地为棺椁日月为含襚狐狸亦可蝼蚁亦可耳闻者悲之辞曰
　　天生尔才胡不汝骋麻衣如墨下不掩胫下不掩胫不过寒我我食无所我生其可水岂无藻山岂无薇茍非吾有我敢采之市魁屠伯彼岂无食我腹虽虚我腰肯折抱节而终我则奚憾乌鸢蝼蚁上下何辨尔贫固甚尔守则多不义而富其如尔何
　　李汾字长源平晋人旷逹不覊好以竒节自许避乱入闗闗中无一人敢与相轩轾者元光末用荐书得从事史馆从事职名谓之书冩特钞书小史耳汾素高亢不肯一世乃今以斗食故人以府史畜之殊不自聊馆中诸人又多新进小生史家凡例或未能尽知就其所长有不满汾一笑故刋修之际汾在傍则蓄缩惨沮握笔不能下汾正襟危坐诵左邱明司马迁文数百言音吐甚洪畅诵毕顾四坐曰看秉笔诸人积不平乃以嫚骂官长讼于有司证左相半踰年不能决右丞师中遣东曹掾置酒和解之寻入闗驱马来京师日以马价佐欢道逢怨家则画地大数而去会恒山公武仙在邓汾往说之署行尚书省讲议官既而叅知政事思烈与仙相异同惧汾言论遂害之汾孝友廉介过人者甚多宁寒饿而死终不作寒乞声向人又善为诗清壮磊落有幽并豪侠忼慨之气人以是称焉辞曰
　　奎星光光今何其昏大河东流遑恤无人金匮石室藏我册书岂伊羣儿所堪秽之我言弗信弗信从汝邱明虽鬼其文不死既不我嘉覆谓我僭我视我觚有泪如霰黄雾四塞黒白谁分彩凤无华山狸有文悠悠苍天曷其有常自古莫不然尔又何伤
　　刘昂霄字景玄一字委房陵川人聪敏絶人或戏取市家日厯鳞杂米盐者令读之一过无脱遗者故其学无所不窥六经百氏外世谱官制与兵家成败为最详为人细瘦似不能胜衣好横策兀坐掉头吟讽幅巾奋袖谈辞如云四筵耸听噤不得语遇其饮酒眼花耳热后其锋愈不可当不知去古谈士为逺近余子不论也尝用门资叙调庆阳军器库使不就诸公方荐试宏辞未几卒辞曰
　　陋儒拘拘以简为常目视环堵不知有四方狂澜既倒谁复回之气盖一世独尔能之上自黄虞下迨五季一隙必烛何有幽邃或触其机谈辞如云谁非男子有舌无声我岂夸多我岂鬬靡一物不知吾儒所耻独立千古上遡寥絶尔身虽穷尔名岂灭
　　雷渊字希颜别字季黙浑源人崇庆二年进士授泾州録事不赴改东平府録事以劳绩遥领东阿县令东平河朔重兵处也骄将悍卒不可制渊出入军中偃然不为屈不数月家有渊画像虽大将亦不敢以书生遇之调徐州观察判官召为荆王府文学兼记室叅军转应奉翰林文字同知制诰兼史院编修官拜监察御史廵行河南搒掠赃吏风采凛凛蔡下一兵与权贵人有连时以药毒民家马牛以小直胁取之渊捕得数以前后罪杖杀之老幼聚观万口称快然亦坐是失官寻用宰相侯莘卿荐除太学博士再迁应奉终于翰林修撰累官太中大夫先是正大间北兵突入到回谷势甚张平章芮公逆击之突骑退走填压溪谷中不可胜算诸将议不定释之勿追渊请急殱之主兵者不能用后闻北兵狼狈而西马多不暇入衔始悔不从渊言渊学甚博文甚竒为人躯干雄伟髯张口哆颜渥丹眼如望洋遇不平则疾恶之气见于颜间或嚼齿大骂不休虽痛自摧折卒亦不能变也食兼三四人饮至数斗不乱生平慕孔融田畴陈元龙之为人虽其文章号一代不数人在渊仍为余事耳渊之友高廷玉李纯甫亦以竒节自负人号之为三杰云辞曰
　　尔心之劲尔气之刚嫉恶如仇不问暴强将指出廵面冷如铁霜简所加邪蒿即折才岂止斯兵算又长眼见千里孰曰不明志不获伸多士短气其书徒存九原能起埃风四来式脂式韦有髯如戟妾妇之为我俗之昏谁复继君茫茫九州岛敢谓无人
　　雷管字伯威坊州人志英迈博学能文以荐书从事史馆调八作司使初并州李汾与管同在馆中以高蹇得罪管往送之信陵携酒酹魏公子坟握手痛饮后去客阳夏以鞭击酒壶作楚声歌自言去国十年甲兵满天地短衣匹马来自西北将起楚汉间竒才剑客与游而不可得当是时金已迁汴大河以东北尽山东西抵闗辅大军长驱徙少壮数万人杀之居庸闗外自黄河洛阳三门析津至丕之源雀镇凡二千余里潼闗一帯西南边山大小闗隘亦一千余里各分地界统以总帅夜则传令坐守冬则燃草敲冰兼以闗辅大饥秦民死者相枕藉管皆悲之作商歌十章冩其情曰秦予父母国也而一至此乎竟泪下不能食乃出竒策白宰相宰相不能听管去不知所之辞曰
　　北风泱泱海水为竭俯窥神京不隔一髪举鞭击壶歌声愈苦来自西北短衣匹马我泪既尽以血继之天门九重曾莫闻知孰秉国钧我将自荐反谓我狂斥去如箭商颜有芝晔晔甤甤可以葆神可以乐饥长往不返谁甘幽深赤日在天庶明我心

　　商节妇诔　　胡翰

　　商先生渊之妻以兵而死于义吾友平仲既为之传而景濂又哀之以辞皜皜乎白于天下渊也不死其妻矣天下之大义亿兆人之所同也而于眇女子见之君子从而与之曰节妇列其事而不原其心则余不可以无言矣节妇之心何心也得之于天而人不与力焉良心也良心也者在臣为忠在子为孝在妇为贞而臣也子也妇也发于其心之所不能己者所谓义也故忠可教孝可训贞可劝而不能必其果于行唯其不可必奋而为之所以行吾义也故君有不得于臣父有不得于子夫有不得于妇而非教之所能为也百乘不足以为贵万锺不足以为富一日不足以为短千岁不足以为长而于名非有所计也以教为可成名为可荣此君子之论也天下之事出于拟议者患不能致果利害之际一髪不容不幸而动焉其心二矣故天下之士砥志砺行临事而摧衂者多矣而名节之美着于尺籍编伍之人出于人之所不虞又其著者则窈窕婉娈闺闼之秀而确乎其不可夺毅乎其不可回若节妇者是也方事之殷军士之所利者货宝耳女妇耳一旦奄至于邑而渊之家骨肉不暇顾为节妇者逃则不脱止则污辱遂溺而死固其所也于死而得其死义也自靖而已自靖也者心之所安也节妇亦得其心之所安而已兵兴以来吾乡类是者往往有之呉履之妻死于自溺贾诚之妻死于自溺姜氏之女死于自刎童氏之妇死于自刎张氏之妻若女俱死于自刎此余所知者一日之间死者数人何其烈哉呉之妻谢贾之妻宋犹曰儒者于家有所闻习之有素也若姜氏童氏皆里巷富人非素有闻而积习者犹曰富人知所贵重可也若张氏者家不过编伍业不过牧圉一旦闻难其妻死之其二女死之其幼方笄又刃而死一家死者四人焉吾以是知天理之在人心不可泯彛伦之在天下不可易无贵富贫贱等耳生不爱其身死孰计其名无所为而为之者也自夫人之没今二十年矣唯宋氏谢氏尝有列其事而见于纪载者他固寥寥然矣余于是取之附着于此其居不同乡其生不同族其死义之心一也天下之为人臣为人子为士君子者谁独无是心其可徒歆动于节妇之风哉余雅辱交于渊故着明其义为诔以泄其哀思焉节妇名真张氏与渊皆嵊县人诔曰
　　有猗者兰兮繁霜其悴之有瑳者璊兮烈火其熭之虽则熭之彼则遂之固天也畀之

　　师山郑先生哀词　　汪仲鲁

　　师山郑先生名玉字子美隐居讲学善为古文或以黄犊驾小车人或笑之识者竒之尝构精舎于里之师山其堂曰三乐踞冈为轩曰极高明集诸朋游讨论春秋笔削之旨为之注释曰春秋阙疑至正甲午朝廷用大臣荐遣使以翰林待制召先生起而拜命柬书就道道中疾作遂还山适大军驻吾新安遭谤捕入郡不屈而死卒以节义显名列史传仲鲁辱知爱者毎过山下仰睇羣峯遗址如昔草树凄迷岂胜悲慨抽辞哀些敬酹一觞其辞曰
　　遡练溪之寒瀬兮睇师山之崇崇仰三乐堂之遗址兮森莽莽之荒丛念昔松篁茂郁兮奂堂构之方新友朋纷其来集兮济冠佩之如云繄先生之刚直兮惧师道之莫立也申义利之辨兮谓圣贤可企而及也春秋述而阙疑兮易经传而有成钓岑山之深峻兮牧西畴而偶耕方游息而玩乐兮遹四海之霆惊诏倐降九重兮征待制于翰林宜弭乱之有策兮阐治教于来今曷半途而遽疾兮返乎吾故乡岂终不能以有逹兮孰若遂初心之遁藏慨浮云之万变兮亶不可测也名匪为身累兮义之归乃吾责也情沉郁而靡申兮蔽而莫之白也从容就死兮吾心安而理得也吁嗟先生既往兮节义昭犹日星名存史册而不亡兮粤千古而弥馨徘徊兹山兮揉草木之羣荣酹清觞而洒涕兮恻林鸟之悲鸣

　　夏尚之太史哀辞（有序）　　苏伯衡

　　我师克燕拔其知名士赴南京既而其类辈复官王朝太史夏君独以老病乞归且归会遣使分道搜访元史乃强君如江广君辞不得命乃行行至番禺以疾卒二年冬十月十二日则卒之岁月也君名以忠字尚之世家袁州宋孝成恭后父族也曾祖自得乡贡进士受业番昜陈克斋先生先生师徽国朱公其所缉问答语录世传焉自君以上皆世其学君蚤有誉于乡年四十余始用袭封衍圣公克坚荐授孔颜孟三氏子孙儒学正危公素之治田雄霸辟君以为副转惠州教授改涿州照磨丙申秋燕都开设流寓科君入就试中其科擢翰林国史院编修官调国子助教迁太史院都事方君田雄霸时伯衡北游得一见君道上不闻问垂一纪比相见南京情谊之笃乃若久要者间尝语伯衡曰吾自分老死于燕不复上先人邱墓去家时少子正年甫十二荐更丧乱家■〈土毁〉母又死无谁为教恒恐其失学陨先绪今名在俘籍不能即死诚可愧然圣恩寛大旦夕且得归守茔域教子读书以终吾余年可谓不幸之幸哉抑吾平生好为诗多至千百篇兵后片楮无复存今虽耄矣归访故老于山椒水澨追维畴昔江山人物睠焉若夫悲思感慨托声诗以寄吾志亦安能已乎行当録以遗子子为我序之则我盛年之作虽不得齿猗那清庙之什而吾衰暮之词或者得与麦秀黍离并传焉嗟乎言犹在耳而君竟死矣此其有足使人伤悼也夫此其有足使人伤悼也夫乃为楚歌以哀之辞曰
　　呜呼夫子之好修兮胡遭时之棘艰飘风忽其烈烈兮白日薄乎西山服南冠之峩峩兮旅肤敏以南迁包羞而竞进兮既非余心之所安敛退而自放兮又絷维而莫余捐奉赫赫之明命兮备使介于炎方凌大江之浩淼兮道忽经夫故乡萍之川兮汤汤袁之山兮苍苍山川宛其如昨兮何世故之不常问遗民于旧墟兮慨星辰与木霜思少留而弗获兮遂悠悠以南行厯大庾之嵚■〈山上攲下〉兮泝陇水之砅砰雈与莽其蓊荟兮罗蜮穴而臊腥神惝恍以内伤兮气飮赩以外婴曾日月之几何兮竟魂释而蜕形嗟夙志之莫申兮即长夜之冥冥乱曰芝为盖兮槿为辅仍子阳兮罗浮层城慌惚兮阻以修不死之药兮矧可求羗胡为兮海之陬扬轰轰兮为霾为雩丛薄黯黯兮有蛇两头海之陬兮不可以久留魂归来兮无离邮晞汝髪兮卧龙洲洲之上兮郁松楸魂不来归兮使我心忧

　　吊唐应举文　　迮雨

　　先丹崖而死濠兮余不知其万一后众人而吊丹崖兮慨予怀其孔衋咸瞀乱以自底于亡兮鲜斯人之靡忒心正直而守经兮寄耝耰于豪墨既谪佃于瞿相兮敢外耕以为食摈长裾而短服兮杂野处之恒农寒雨泣濇肌皱兮炎风扇毒而干中悲天命之困穷兮萃多屯于厥躬常柔不能以觊免兮胡刚儇之可容彼贪婪而获戾兮不自腼其憧憧余贿赇于胠箧兮佣强予而犹丰顾吾室若县罄兮濒百死抑何愆禄固不充于区釡兮祸乃深于九渊笯祥鸾而就瘦兮肆跛鳖之跚跚思古人若或有之兮岂今兹之惟然幸不污于掩骼兮子函骨而南还庶情事之既衰兮又将萃其遗编抑丹崖其不死兮文几絶而复传孰幽明之道阻兮谅斯言之不可宣

　　哀唐衢辞（有序）　　王逹

　　唐衢韩公退之同时人也性耿介落落有大志不妄与人交人亦莫知其所负衢于学发愤研究不少自废然累举不中人咸笑之衢则不以为意也衢能诗诗多悲思激烈而感创读之使人慨然有动于中衢往往见人文章有伤激者必大哭涕泗滂沱而弗能已每与人言论既别发声一号音韵呜切闻者莫不为之酸鼻人皆以衢善哭而不知其所以哭也独退之识其人赠以诗曰虎有爪兮牛有角虎可搏兮牛可触奈何君独抱竒材手把锄犁饿空谷当今天子急贤良匦函朝出开明光胡不上书自荐逹坐令四海如虞唐退之之意讵非以衢之才逈出一世而反不逮乎琐琐者邪乐天亦有诗曰贾谊哭时事阮籍悲路岐唐生今亦哭异代而同悲而乐天以谊之才方衢矣旧史附衢于退之传后新史则又削之何君子之命薄者有若是之不偶哉吁有人负竒才如贾谊当世既莫知之后世又莫知之不既深可悲乎使无退之乐天则天地间空生此材矣是以君子贵成人焉夫有道者读退之乐天二诗深叹衢之不偶作哀辞于千载之下炷香杯酒酹衢于千载之上仰天大恸衢其知邪凄风西来吾知衢不能不知我心也辞曰
　　兰生于幽谷兮为众秽之所翳玉产于昆冈兮以碔砆为同类匪良玉之靡良兮寡不能敌众嫭之聮势众势之聮兮固已密比而难攻此芳馨之润洁兮幸不掩于匠目之与春风衢乎衢乎尔材虽竒兮何造物之靡通但千载之下识衢之弘阔兮頼乐天之与韩公世之媕婀谗嫉挤人于极地者读二公之诗兮乌知其不额泚而心懜

　　吊国使王翰林文　　张紞

　　皇明建号之五年洪武壬子羣雄耆定光岳混合乃睠西南独阻渐被诏翰林待制臣袆为正使往谕之时云南元之庶裔梁王与漠北通连声势相倚既闻命依违不决越明年冬有使自漠北来待制公遂遇害又八年辛酉天兵南下踰年壬戌云南平平之日紞备员政阃至则询公之遗事知梁王礼貎公暨没后棺敛言与伊勒锦合且知梁王柄臣逹尔玛特加爱重距难前两月匿公于春登杨氏庇之尽力比北使刼以危言始不克救及盖棺时土人用浮屠法舆至地藏寺北漏泽园或曰小南门外祝之以火旧谓瘗大佛寺后者非是今再阅十有五年为岁之丙子第二子绅仲缙来访公殡思欲见之梦寐验以血肉而陵谷已非踪迹无以致其情恳乃至就尽之所抚地长号载其讳字位望以归紞吊于次仲缙泣且言曰绅在襁褓先子已去家后有书自普定来以续大事记为嘱乃此行絶笔悁悁在心竟不得接其影响痛哉天乎夫何不孝至于此极也紞谨以礼慰之曰先王之制即逺而至于墓送终之事尽矣故致孝者不于其体魄而享于庙庙之有主神之宅也今子迎神以返于义为得况青春受谢白日昭只公之魂魄必有已散而未尽者及此时而招之宜其感而遂通不逺伊迩子又何恨仲缙因以公之家乘见示且请更有所言窃惟公以文名擅海内早岁薄游迄无所遇此非才之不足也顾其内介而外方者有以龃龉焉其道难进其节不茍非养之有素者不能如此是以一旦渉异境蹈危机奋不顾身闻命即行与顾婢子语不能休者异矣当其凿空而往跋渉畏途犹拳拳焉以续大事记为念夫大事记乃尚论古人贤否得失之言也书法精审炳炳如丹然则公之自处又岂有不审者哉故或人虽加蔽匿而义不茍免卒慷慨就死盖公之致身委命不在于临难之时而其平日固已判然于胸中矣嗟乎事之不偶乃期运之未至或机会之难合君子固有幸不幸焉若遽以成败为优劣则苏属国有媿于陆贾颜鲁公与终军不可同年而语矣其可哉紞既吊祭遂申之以文曰
　　访前修之遗烈兮在西南之天涯路漫漫其修阻兮魂杳杳其曷追罗蕙肴与桂醑兮集众美以为仪藉芳馨以比德兮庶英爽之在兹公之贞洁世所信兮琢白璧为肺腑濯江汉而暴秋阳兮肯自涴乎尘土制云雾以为锦兮又重之以黻黼擥星辰以耀芒兮宇宙轩豁其在手顾食焉而弗避兮斯大义之所存载使以驰骋兮往振策兮南云嗟期运之未至兮遇诸爨之狺狺彼徒知险塞之可以负固兮又安知天命之维新人固有一死兮死固各以其仁惜芝兰之见兮终腐朽于荆榛委蝉蜕而不顾兮挟浮云而上征驾雷车以飘忽兮引翕赫之霓旌逐飞廉而东骛兮厯倒影以凭陵过苍梧之旷漭兮谒重华而是正爱傅说之有托兮亦徘徊于箕尾望故乡而掩涕兮予岂能独昵夫山鬼吁嗟归来兮公不可以久留怅猿吟与鹤飞兮两浩荡而难俦将速返于故居兮宁尔宇之深幽有子有孙善继而善述兮长致享于春秋

　　自述诔　　王偁

　　王偁字孟扬其先东阿人宋宝元康定用兵西方士有没于元昊者王氏遂为西方人元有天下其地最后附赐姓唐古氏髙祖王父某从下江淮授武德将军总管镇庐州曾祖王父某祖王父某相继袭爵改上千户没俱塟大蜀山下先府君某当抢攘以材用荐者调民职庐州路治中厯江西福建行省郎中至阶朝列大夫潮州路总管当时称廉吏第一人所莅政绩卓异字惠小民攘剔豪右礼贤士植纲纪民奉以祠元运改旺度时不可为浮海去之道闽闽父老遮留退居永福山中为黄冠服者十年朝廷聘之耻为二姓臣遂自引决呜呼是时偁生方六龄家觳然壁立太夫人守节自誓艰阻备尝手疏先君之迹与古今豪杰大畧教之外王父姓刘氏讳某由宣文阁博士出佥闽宪再召入为秘书丞没王事赠嘉议大夫福建行省参知政事其学淹贯靡不究博古好雅翰墨之妙絶当世偁不及见之闽先正闻过斋呉公学行醇伟为士林望与先君交谊相与也先君没时属偁夫子教之第未弱冠夫子没伥伥罔依归頼外王父遗图书手泽多杜门自研厉少多病负第者三年莫臻其至弱冠入庠序与陈君从范游陈蚤入闽过夫子室获其指授恳恳汰其瑕砾示以瑜瑾一旦如发蔀矣洪武庚午宾兴岁领荐方去海滨观光上国会试礼部不利例入国子处缙云朱先生馆下日求齐鲁士与谈访其遗风及四方之贤者而私淑之上表陈情乞终养高皇帝悯之南归越震泽徘徊呉会间不敢留趋侍汤药膝下始冀收其实而从范己物故闽故老亦凋剥殆尽四睇毗落无可与语晚得晋昌林志相与论学假以柯范抗颜为多暇则穷幽极深徜徉物表趣豁如也未几太夫人捐馆舎呜呼居丧不敢渝礼既合先君茔庐墓下者六年永乐初元以推毂者至京师待命黄阁因自陈愿处学校励人材不允授从事郎史官翰林检讨进讲经筵以文字供职时钱塘王洪擅词垣与同官一见过相推重勅修大典萃内外儒臣及四方韦布士毋虑数千人滥厕总裁之列大将军英公复征交址辟居幕下于是泛洞庭浮沅湘厯九疑吊苍梧征兵南海既而穷象桂道五管观师于日南九真之交时有赞勴大将军待以为揖客归仍守其旧官先娶郑氏新安人前名御史潜之孙女先卒再娶薛氏闽故族孝养于姑贞淑内得其亮生男一人振女子某一人其次男拱女子某一人侧室李氏出也此族系出处之槩少锐志于有为毅乎思凖古以驭今而用弗以施学虽服羣圣猎百家穷幽明亟于闻道而质沦惷杌遇登高吊古慨然发其悲壮愉乐一寓于文若诗而辞愧土苴其为人则似■而容似傲而恭家贫而心乐身困而处裕然疾恶太过遇权贵不能俛眉下之任情以直不能骫以徇人成功此其见短于世也见人善不啻若已有之虽匹夫问未尝不竭以尽与人交内外莫敢携此则自以为长焉若夫倇以为终身之憾者齓失所怙哭吾父几不能生粗知学而哭吾师如哭吾之父焉未几哭吾友如哭吾之师比得禄而太夫人不逮养有子教之未立荷两朝之恩而莫一举报呜呼况兹身系缧绁西山东陵淆而未分孤臣之号庶女之恸南音之戚梁岼之章孰为发之日者以支干推定人祸福生死谓吾年日皆庚廸于丙岁在阏逢丽于鹑火其弗延矣呜呼其果然邪孟子曰桎梏死者非正命也昼夜之理吾曷念之因述其系而极之以呼天之辞用自诔俾后之为乌鸢为蝼蚁在阳侯在回禄或返其遗骸或招其魂魄或藏其衣冠庶令有考者悯其志而哀之焉辞曰
　　予槩观夫古之人怙材者恒困于弗施志大者惟颠顿之屡跻呜呼孟扬矧尔乏古之才而尚其志焉得不竒于时而诿于戾尔负而君尔负而亲呜呼谁其白之悠悠苍天

　　明文衡巻九十五

　　●钦定四库全书

　　明文衡巻九十六

　　（明）程敏政 编

　　○哀辞

　　彭百炼哀辞（有序）　　杨士竒

　　宣德五年上悯江西之民困于奸吏豪民渔敓无厌也用玺书遣使廵视除凶去弊以安善良使者以朝廷所建设县之老人周悉民隐所至事必咨之而惟其言之听不疑然是时老人非皆出于推择善不善相半不善者把持哗讦为能事其善者亦且敛手避之而县长吏鲜不受制于是奸豪吏民闻使者来惴惴惧旦夕且死暮夜走跽老人投重贿哀叩求活既纳贿曰吾庇汝汝谨毋忘我而凡所对使者言某是某非非尽出于公矣盖所在皆然使者至泰和留浃旬治事竟将行矣时监察御史彭百炼侍亲家居亲丧有事于外适暮风雨大作驰骑过快阁下使者侍坐阁上仓卒不及下避径驰去使者遥望见之遣问知百炼也明旦使者去之万安龙泉还止庐陵会有按察使官来问使者言百炼驰马不下遂趋泰和召县之众老人索百炼居乡所作愆过咸对无之至再三众老人对如初惟一老于百錬素有憾貎欲有言乃悉出众老之无言者而留欲言者导之言遂掇拾其尝买妾及田四事而其最妄者谓挟制县官放免百夫长温彦琮得白金三十两遂令书状乃复进众老之无言者出状而掩其前之半以后半空纸俾聮书姓名为据盖众老实未知状所言何事也按察司官遂令众老以夜伺百炼而执之然犹未有固必意密戒云如其它出即止勿执亦勿泄言适百炼治丧事出外一二老人欲得按察司官意躬率百余人夜走数十里外踪迹掩执之百炼平素负气义侃侃悯穷嫉邪遇事直发靡所顾避虽退处乡■〈尚阝〉不变以是滋召怨其居乡时朝廷造海舟令民夫探桅木泰和当出三百夫以富民三人充百夫长率行傅着已定县时惟丞治事孱弱不能制下奸人及吏胥谋茍利盗出县帖复追乡二百八十人皆为百夫长期一人得白金十数两免之于是六乡讙然大扰温彦琮者百炼姻家素窭甚预焉计无措走告百炼百炼入县庭索其牍阅之其所追二百八十人不具按检乃言于丞丞实未尝知也遂悉罢二百八十人不追扰者以定皆德百炼而奸人邪计不行愈益侧目之矣百炼既被执至庭下得覩老人所具事状曰果如老人言宜有告者今既无告者请及老人面对就死不恨不听遂械系送诣使者转送京师凡使者所送诣京师非死罪皆发戍逺边独百炼适遇寛恤之令得纳米赎罪罢其御史而命吏部改授官未及以疾卒百炼由进士为御史其文学皆有所自得非寻常之为进士者可及其仕必欲行所学不肯媕婀翫愒其所歴两淮江浙广东皆有政绩见于其人称道思慕未已也而闲居无事乃遭罹若此岂其命欤然而独沾寛恤之令将改授官矣无几竟卒信其命乎自百炼被执泰和之人无贵贱贤愚来京师道其事者凡数十人如出一口故卒之日京师缙绅君子皆伤悼枉之古之人有言盖棺论定百炼庶几可以无愧杨氏于百炼累世姻娅虽百炼为人素于余不相合然不合者一人之私也所谓伤悼枉之者众人之公也君子不以私废公故为述其得罪之由为哀辞使其家刻诸墓盖曰屈于前尚可信于后也其行之见于墓铭者此不复出哀辞曰
　　百里之民有耆有耄用其惇厚率民于道亦资正言禆辅邑里逝者何臧来者而否邑有视听蔽其明聪衡从肆厉为下斧斨狸以牧雏狼以牧豚谁实使之于乎匪仁谁实听之漫不加省恶者脱罟善者坠穽直者共忿邪者众说柔者以全刚者以折嗟世之人莫非命焉憎爱废举彼胡能然惟命之然成是邂逅誉毁得丧奚彼之诟嗟嗟百炼命也奈何宵人之怡君子之嗟

　　蒋隐溪挽辞（三首）

　　顾瞻兮堂前巻帷幕兮藉兰荃陈清醑兮载肥鲜韵悲管兮切哀弦凄风激兮棂轩云黯黪兮灵来旋恍如睹于形色兮俨若聆夫笑与言言可聆兮意不传怅思公兮临几筵
　　北风凛凛兮天雨霜木叶脱落兮百草黄翩铭旌兮辞髙堂登灵车兮秀冲冈蒿里歌兮哀以伤玄室一閟兮夜甚长魂渺渺兮何方螺山崔崔兮螺川汤汤青原与白鹭兮郁相望怅思公兮游故乡
　　玉佩兮琼琚霓衣兮霞裾秉元化兮握灵枢列缺从兮丰隆趋倐阴而阳兮忽巻而舒睨视浊世兮如污渠飘然乘风兮凌太虚参王乔与韩终兮列仙为徒游紫微兮帝之都怅思公兮邈天衢

　　楚林王先生哀辞（有序）　　杨溥

　　予游乡校时湖湘间有若三吾刘先生南宾陈先生以硕学雅德显名当时及予出仕皆物故矣每以不及见为憾今观楚林王先生行迹乃知其与二先生为同辈重有感焉先生子恺佥广西宪司事宪佥之馆甥工部虞衡郎中程鉴皆以廉能名诗书之泽尚存而先辈不可作矣为辞以哀之辞曰
　　楚山髙兮湘水长仰浮岚兮俯流光可樏兮可航怀髙人兮长往独惆怅而悲伤繄占毕于铅椠兮将求志于所独也出膺民社兮亦非大贤之路也缅惟前修孰不欲为伊兮为周抑有命兮何求嗟彼昧者由显而河兮较其所获孰为优兮望潇湘兮延伫挹馨香兮兰浦谅天道之可征兮尚有观于先生兮

　　杨处士哀辞（有序）　　胡俨

　　处士讳美字子将姓杨氏元太和州文学讳荣之子翰林待制讳景行之孙赠富州尹骑都尉弘农郡伯讳复圭之曾孙其先系出华阴汉太尉震后为庐陵人处士幼颕敏读书为文超于行辈善事重闱以孝称处昆弟克尽友爱其最难能者蹈危履险以塟其叔父虽盗贼凶愚亦感其诚意求之古人不槩见处士之德善如此然卒遭丧乱蚤世不克竟其所施诚可哀也既卒之四十有四年其遗孤左春坊左谕德兼翰林侍讲士竒惧潜德弗耀乃以刘礼所譔行述来征言余惟有德者必有后而后嗣之贤亦必本其先观于谕德可以知处士矣故为之辞曰
　　若有人兮好修承华胄兮西州抱德美兮袭淳烋玉韫椟兮不售华彩衣兮紑紑亲余爱兮乐孔休鹿之鸣兮崇邱嗟子衿兮我求渐摩兮息游繄我心兮悠悠迎安舆兮山之陬攀桂枝兮聊淹留何狡童兮黠偷逞不轨兮竞戈矛倐豕突兮怒獳肆毒噬兮仲叟有昊兮莫投泪浪浪兮曷能収既不余兮闵忧反絷余兮见雠鹰忽变兮为祝鸠幸余鉴兮慺慺敛遗骸兮裳裘闭重泉兮林之菆撷芳兮采莍奉朝夕兮绸缪嘅同气兮拘俘捐余佩兮是酬念复路兮回辀野阒寂兮将谁俦对农人兮事锄耰徒怅望兮西畴歳苒苒兮不我优悲鶗鴂兮鸣鸺鹠哀人生兮迫遒修短数兮抑又何尤独令德兮诒谋锺厥嗣兮遗庥庆泽衍兮声光流天之报施兮孰云其幽

　　呉先生哀辞（有序）　　梁潜

　　呉先生孟勤吉之安城人人予自幼闻先生名甚熟及来史馆始获拜先生焉先生虽老色夷气畅善道古今事终日不倦时方纂集太祖髙皇帝神功圣德简牍浩繁事有弗得其端者或以质之先生先生手按其书口诵其语出其端绪节目若引瓢而注之听者如目睹其事盖先生识见高明非徒能记忆也其于英豪伟杰之士心志谋畧设施后先亦自然符合呜呼使先生用于时措之事业当何如也然先生方慕古之廉士其自视甚髙不求阿色于时由是遂与世抹摋终身负此自困不改也其为文章简质而温润操笔立成若不甚经意者既成读之虽苦思力构者不过是也史书成得蒙恩赉授河南开封府学教授盖圣上意以是可优老先生孰意先生遂去此长逝不返邪方去时翰林羣公合交游之士以相饯莫不举觞相属谓先生复来固将动色以相候曾几何时而盍簪牵袂之欢遂为扼腕伤神之痛于乎悲夫赋之深而未竟其施世固有如先生者岂非命邪先生长子善存谋返塟而未果今翰林学士解公已为铭其墓余因悲之以辞曰
　　崇冈兮峩峩春将暮兮水增波蘼芜绿兮桃始花怅独望兮天之涯君不复来兮予恫而嗟学之茂兮弘畅承先启后兮伊谁弗谅彼连驷兮充逵独方轮兮焉之彼挿羽兮薨薨独戢翼兮噤不以鸣名之光兮行之塞人弗施兮于已焉汩古则然兮今奚惑汴之滨兮河之阻洪涛汤汤兮不可以度羗独滞此兮不还云横天兮地漫漫使我悲兮忧万端酌清酤兮盈樽陈嘉殽兮藉以荪神来歆兮不可以同吉之水兮孔幽上有丛木兮枝相樛君不怀兮故邱秋霜兮被野旷茫茫兮宿莽君曷宁兮故宇

　　大明故左春坊左赞善赠太子少保谥文肃徐公诔辞（有序）　　金寔

　　洪武壬午岁寔始来京师天台徐先生好古时方为太学博士与从父傅霖翁同官甚相好故寔得亟见先生引接良厚永乐二年仁宗立为皇太子妙简辅导之官先生由太学入为春坊司直寔时沗以翰林官属进讲经筵获与先生朝夕同事既而又获同僚寔尝视先生为父行而先生谢弗居遇之益亲后寔以母忧去官己亥岁复来京师值先生病已笃闻寔至强起衣冠二子掖之坐出酒馔享寔亹亹谈别后事爽然若无疾者且曰老夫却粒已期月日唯饮醇酒一爵今日见吾友当倍之复再举爵一饮而命二子为寔引满数行既醉辞去将趋行在先生送之及阶执寔手谓曰吾亦当考绩计不能北上幸为我谢故人前途宜自重吾与子诀矣因呜咽泣下寔亦不能仰视明日登舟而先生竟卒时十月二十一日也仁宗在东宫深悼痛之自制文一再遣官谕祭且将裒其遗文梓以传甲辰秋即皇帝位首诏赠先生太子少保谥文肃建祠墓下勑有司春秋有事复四家丁役以奉祠事呜呼先生以纯粹博雅之学劲正修洁之行和而不可同谦而不可踰所谓有德有言者矣虽不及柄用以大其施而当储君毓德之日能以圣贤治心修身之道引翼取信卒光身后之名奚负所学哉先生之仲子衍受辟为邑校官奉少傅东里先生所譔墓志示寔捧而读之九京莫起益增感慕乃述其行为辞以诔之曰
　　天台之山上应列星俯挹渤澥高抗青冥扶舆孕秀夫子是承稺龄卓尔弗诐弗倾初游郡庠具曰老成论为秀士首诏宾兴实华彪炳六馆蜚英繁曜丽空忽见夜明万葩鬬艶劲松独贞司成严厉众莫敢撄学徒千数畏若雷霆惴惴揖拜栗蹈矩绳夫子来觌涣若释冰开颜霁威如酗解酲实由德孚孰曰意迎锡符分校士有轨程范镕来秀若冶剖铏太学三年虀盐味经济济多士于于在庭悉屏糟粕浥以醇清储皇毓德简畀至精琼琚玉佩峩冠彯缨引翼惟正启沃惟诚旁塞多岐示之中行言出则俞有歌斯赓明良值遇宜作股肱胡不慭遗溘焉遐征哀讣上闻痛悼奚胜谆复赙遗终莫罄情迨于践祚褒赠首膺秩崇师保谥锡嘉名尊轶三老荣重五更享祠聿建封域载营丽牲有碑玄堂有名树之松槚杂以楸柽岁时有事帝命使令牲肥酒香醆斚豆登荐祼兴俯有赫厥灵玄液下滋幽光上升裕其孙子以及后生呜呼夫子孰与抗衡畴昔好言辽邈九京光风霁月想见仪刑爰述众美寄之哀声有不知者庶几可征

　　裴侍郎哀辞　　王直
</div>
    <div class="pagination">
<a href="明文衡_page49.html">上一页</a><span>...</span><a href="明文衡_page45.html">45</a><a href="明文衡_page46.html">46</a><a href="明文衡_page47.html">47</a><a href="明文衡_page48.html">48</a><a href="明文衡_page49.html">49</a><span class="current-page">50</span><a href="明文衡_page51.html">51</a><a href="明文衡_page52.html">52</a><a href="明文衡_page53.html">53</a><a href="明文衡_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
