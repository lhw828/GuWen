<!DOCTYPE html>
<html>
<head>
    <meta charset="UTF-8">
    <title>全唐文 - 第 257 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 257 页/共 603 页</h1>
    <div class="content">    ○代谢赐永崇宅并赐酒食锦彩器物等状
    右。今日中使某至，伏奉恩旨：令臣移入所赐宅，并赐前件者。慈旨曲降，惊难容。臣以微生，幸逢休运，上公政本，既荷殊私，理第颁田，特超恒数。且居爽垲，又赐欢娱，芳膳出於天厨，嘉宾倾於朝彦。金石谐座，珍奇烂庭，况楝宇轮，近加圬冥；林塘秘邃，潜蓄清凉。素以衡茅，特惊宏敞，周履既增於魂悸，眄睐殊觉於心惭。臣实何人？遘兹多幸，饮恩知愧，受赐轻生。誓将灰粉百身，偿国家之恩遇，拂磨一剑，弭凶丑於边疆。区区寸诚，仰答万一。不任戴荷之至！
    ○谢内园果栽并令府县供花药状
    右。臣得男曜状称，伏奉圣旨：缘臣庄栽莳，赐内园果树。又令府县与竹，及同栽花药等。今月十日，仍令开府鱼朝恩以下到庄检校者。谬承天眷，累沐恩私，事有至微，亦关圣虑。顾唯别业，封植未成，特降明命，赐臣甘木。移根上苑，擢秀中园，发挥池馆之胜，实荷生成之力。侍臣中贵，接武员来，墟落生光，里闾增庆。况内园所赐，品类已多；府悬更供，窃忧烦扰。在臣诸已先有，不敢重此劳人，望停俯县所供，曲遂微臣至愿。
    ○代人作昭应猎谢赐弓箭状
    右。中使某至，伏蒙赐前件弓箭，跪捧殊私，跃无地。伏以彤弓出，利镞离弦。月满星流，皆承御物；摧刚服猛，便假天威。惭无矫控之能，庶尽追擒之状。
    ○贺破渭北党项状
    右。臣得所由报破前件贼者。伏以作逆者皇穹所诛，阻兵者默首共弃。此贼与怀恩作恶，俱为不道，昨率其蜂虿，犯我郊畿。奉天之众振其前，州之军制其後，彼进无所入，退知难归。尚肆贪狼，更为封豕，殴侵县邑，剽掠居人。光进仗天之威，首歼魁孽；杜冕贾士之勇，再扫残妖。既已诛其鲸鲵，伫见倾其巢穴，凡在戎旅，孰不欢欣。臣忝总兵权，倍万恒品。
    ○贺斩逆贼仆固状
    右。臣某日於华州下わ县东乾坑店下营，伏承中使某昨日於路将贼逆仆固首级过上都者。伏以前件贼夷狄杂种，素无令望，本因行阵，得践荣班，当将帅之权，效锥刀之用。幸凭庙算，颇立战功。陛下嘉其成效，宠以非次，谓能尽节，翻构异端，凶恶贯盈，人神共弃。今引颈受戮，传首而来，率土之人，不胜大庆。子既伏罪，父必成擒扫荡妖氛，在於旬日。臣忝司戎律，倍万恒情，迟回路隅，踊跃忘倦。无任庆快之至！
    ○贺生擒高玉状
    右。臣得泽潞节度兼凤翔秦陇临洮观察处置等使李抱玉今月二十日牒称：先锋将柏秀等十一月於南梁州大雪岭北破前件贼党，杀戮四千五百人，生擒高玉妻及男女二人，并获牛马八千头匹，器械三秆馀事。又得李抱玉今月日状称：於南梁州城固县界擒高玉讫。伏以此贼因依山险，啸聚甲兵，蚁斗郊畿之，鸱张邑屋之下。西与犬戎连接，北与逆竖交通，更唱迭和，穷凶极恶。神人所弃，覆载不容。李抱玉虔奉睿谋，深入其阻，始则俘其逆党，终用覆此凶渠。岩穴以之风行，雪林由其电扫，威灵远畅，兆庶同欢。在臣微诚，倍万恒品。
    ○贺破高玉贼状
    右。臣得孙志直状报，具件如前。伏以此贼啸聚日久，凶逆实深。在於邦畿，颇罹辛螫。既与犬戎相结，又共怀恩合谋，若二寇北来，必为内应。孙志直忝承庙算，讨伐残凶，既斩级以擒生，遂倾巢而落卵。蕃渠失援，边烽可息。臣忝总戎，倍万恒品。
    ○进打猎口味状
    右。伏以平野未春，寒山馀雪。陛下俯令畋猎，遥借宠灵。丰狐难脱於重环，狡兔莫遗於三窟。观同将帅，艺角偏裨。况节号嘉平，时兼蜡祭，承威禀命，恩已贷於戎臣；登俎充庖，味宜先於君上。虽八珍丰衍，六禽填盛，辄倾诚於金鼎，庶慕义於野芹。前件品味，谨随状进。
    ○降诞日进马及织成红锦地衣状
    右。臣伏以今月十九日陛下降诞之辰，万国骏奔，二仪交泰，玉帛方陈於阙下，庆实匝於寰中。臣谬荷殊恩，思登寿域，伏以马则雄粢，未织（向疑）诚谢于权奇，织成乃异于采箱，宜或存于焕烂，懿兹致远之用，宜秉含章之资。凭物奠诚，感恩祝圣，所献虽惭於万国，均情实迈於等夷。臣不胜恳悃之至！
    ○奉投降回鹘大首领大将军安达干等状（代）
    右。臣得州节度使牒，上件人等背逆归顺，云被怀恩招来打鸣沙县，便拟将收长安。为不奉可汗处分，遂却回宁投降，并到使讫，谨遣监军使徐钦令领赴阙庭者。回鹘远蕃，素效臣节，自中原ㄈ扰，累建勋庸。陛下约为兄弟，式崇惠好，我即示以恩信，亲仁善邻之道。彼亦怀於德泽，为不侵叛之臣。而逆竖猖狂，闲行招诱，初遭诳惑，虽衿甲而即戎；遽感恩私，竟束身而请命。可汗既不助逆，怀恩当即成擒。残孽永清，指期非远。
    ○奉诛逆人等状（代）
    右。前件官等或久登清贯，或厚受国恩。天步艰难，不随清跸，伪庭颉颃，忍饮盗泉。或修撰文书，或统制兵马；或动众以资敌，或作奸以蠹人。事迹昭彰，实不可掩。臣等初命禁锢，伏候圣历届。舆议嚣然，皆将事刃。此等大逆无道，覆载难容，臣忝诸礼法，案军令讫。匿瑕含垢，诚君父之恩私；嫉恶刚肠，亦臣下之职分。擅此处置，伏增战越。
    ○代郭子仪请孙守亮代男行营事状
    右。臣前日面奉进旨，前件男领兵马赴灵州。伏以朔方军幕，宿将颇多，任以兵权，合先勋旧。非独藉其时望，亦以厌伏众心。男年才成立，素不更事，虽薄闲骑射，而未有智谋；军政弛张，或非详练。昨缘逆徒在近，畿甸多虞，令统先军，以当大敌。仓皇之际，不可固避，毕力捐躯，幸摧坚阵。此天威所及，非童子有成，欲速赴边陲，实恐未堪专任。右厢兵马使开府孙守亮，出身入仕，皆在军行，将校畏威，士卒怀惠，智能料敌，勇可摧凶。使与浑日进同行，必冀免贻圣虑。又男自幼及长，首末随臣，常在私庭，未曾远行。深愿容其濯汗，许以旬月休闲，他日更有任使，敢不奔波道路。臣位崇寄重，效浅恩深，常恐委任失人，以速官谤。知子者父，敢不上陈。伏乞天慈，俯哀诚请。
    ○对夷攻蛮假道判
    〈夷攻蛮，道由边邑，麦已熟。或请人皆出获，宰不许。郡长让之云：恐为不耕者所得。〉
    举政之要，先禁乎惠奸；因人之欲，必从於义取。固防闲之是以，虽颠沛而无懔。蠢彼边邑，实由徼路。属门系（阙九字）於下几出战於行间。瞻彼麦田，是登乎秋野。惟人之恤，且发乎县门；多稼其丰，谁资於出获。或人为请，虽楚得其所之。宰也有词，宁齐至而作害。庶有耻于吾化，将不耕为尔虞。此日方殷，人期利寇；他年有事，谁不幸灾？毕郑师以取温，周人既怨；同单父之规鲁，子贱犹生。为郡伊何？徒闻有让；理邑馀裕，云胡不知？此而厚诬，曷旌善绩。以赞不欺之政，因明致诘之非。
    ●卷四百二十六
    ☆于邵（四）
    ○与萧相公书
    相公阁下：某以抱叠遐荒，残魂未绝，偷度时刻，倏忽四年。伏以宗社未安，凶逆犹在。才无取入，死难莫由。天地之中，甘为弃物。岂意当此之日，逢相公安抚之时。狂夫之言，犹有一得；刍荛见纳，庸可庶乎？伏惟相公秉钧戡难，道冠伊吕，方期除天地之害，更造生灵之本。故诏书曰：“则如亲临。”又曰：“其代子言。”大哉倚赖，斯可畏也。安得因循故辙，返顾於身乎？奉惟相公之忧，深入骨髓矣。圣上缵序鸿业，於今六年，将求升平，初若不及，以无贤相左右，亏我圣道。近二三年，有执事者，蔽主之耳目，括囊容身，内怀奸忌，外擅威柄。衣冠为之侧足，道路不敢偶语，众叛人离，遂有今日。相公所自见知，既不能诛宏羊以谢天下，则今之所急者，皆在相公彀中耳。况居储后之姻，重受台廷之寄，国弊身弊，国安身安。既须以形迹远嫌，又须以直道见节，为相公之福，深以为难。是即疏家知止，马氏不侯，至今高人，借以为诫，斯为上矣。如或急於救世，虽不获已，道德刑政，仁义干戈，任权重轻，惟精惟一，斯为次矣。此外滔滔者皆是，非愚所知。今大盗未除，群寇更起，其可处置者，惟两江、半淮，三蜀五岭而已。其中最切者，请举尤以明之。每道皆有客军，本在同心平难。侧闻将校谋胜，监军争长，节度敛手，金多者虽败即安，无金者才入则退，战胜攻取，未之前闻。为今之计，莫若监军一切且停，客军权属节使，申明本管，无得相干。然後慎选良将，文武兼备，委这镇抚，希在万一。馀则历在相公目前，不敢烦於简翰。负累忧危，年垂七十，沉こ积疹，四十馀年。自到炎方，幸未及死，岂合以国家大务，言达相府乎？实以故韦吏部有忘年之分，尝约以相公今日之望，每恨生死契阔，不尽曩时之期。拳拳之心，皎如白日，良友虽殁，情岂忘乎？伏蒙每赐书问，亦承念及微命，恃此不恐，辄冒威严。其是与非，不在小子。又自悲者，平生志业，身退毁随，纷纷世情鲜不秉乘便。浮石沉水，自古而然，茕茕万里，谁能识察？敢托相公门阑之旧，辄书当时得罪之由，再烦视听，具如别状。因宋侍御上垂祥览，又尝内省，自卜者审，既已衰暮，又昧时用。前年病热，远视不审；去夏罹瘴，近听不闻。疲惫之馀难於尸素。伏乞曲赐恩波，放归田里。传家就木，不夭天年，九原之下，期以赎责，甚大惠也。如以归田闻奏无端，即乞以检校闲官为请，许令随便养病，免死殊俗，又大惠也，伏念斗筲之器，须当承乏之用，任过其量，自合速辜。然於其中有可恕者，且获戾之始，实谤为深，不蒙鞫问，至今为累。若不然者，岂三人同罪，而一身受罚？蒋镇列曹会府，袁高选牧名藩，由此而言，痕累未尽，每一念至，惊危贯心。岂无知人，谁为言者？今之所祈恕者，属鸿恩宥过，掩瑕涤秽，亡官失爵，犹蒙收叙。况身佐州端，秩犹五品。乞从反褐，以赎前愆，免入量移，再罹降黜，馀生愿毕，瞑目如归。幸甚！又事有失於知退而终可言者，窃以圣上建元立极之初，每赐驱策，虽无尘露之效，颇传润色之美。有册皇太后尊号圣神文武尊号皇储宜建之制，皆泥金检玉，著之国史。春馀则北蕃西戎，诏册文诰，无大无小，何密何疏？侯王将相，出入中外，数年之闲，事无虚日，皆承特旨，俾以发挥，声猷所浃，必由是也。岂惟叨窃之幸，实为不朽之幸矣。昔隋文帝谓杨素、牛宏曰：“薛道衡老矣！宜使朱门列戟。”薛公谢恩，且辞无功。隋文帝诏曰：“自吾有宝位，国家大事，皆尔宣行，岂非大功耶？”薛公乃受赐。愚虽才不逮薛，而焯叙盛明，过於薛远矣。愿以簪履之念，得遂邱园之请，追前奖拔，虽死犹生。伏愿相公深纳焉。沉迷鄙败，不知忌讳。驰魂惕虑，退不自安。死罪死罪！
    ○与常相公书
    相公阁下：自苍生允望，帝载缉熙，大小仲父，四方风动，既绝横议，且无多门。幸甚幸甚！邵复何幸，又当此时之则然，命乃未偶，通塞之分，并在去年，则相公首荐之恩，鄙夫膺受之美，徒拭人目，孰知其心？是以区区子牟，不敢忘阙，而又自惜。昔常陪相公乡里之举，时应神州甲乙之选。其馀驰逸足，挥劲翮，修容峨峨，来以干进者，盖千百数。在公堂预鹿鸣之宴，犹不可得，况会府莺迁之地者乎？相公当时裒然居天下第一，愚实不佞，忝从斯列；六子登科，又厕其数。凡我连茹，世论以荣，皆因依相公用白粉黛。是乃降神惟岳，有开必先，右掖司言，中均典翰。出入承盼，从容十年，启沃之由，自此而始。则知辅弼之道，在天非人。呜呼！同时之人，零落向尽；鼓杨李贺，冥寞何之？今相公宰平天下，而鄙夫拘束边外，独不得一亲颜色，更露腹心，则汉庭于相公何厚哉！是以内省，可知命焉；是以垂头塌翼，不敢思奋。况家事未毕，立锥无地。男可从官，女可许笄。耳顺之年，驰复始满。名位日退，沉こ岁深。君臣之道，天人之际？心虽如丹，谁表赤实此皆鄙夫与相公今日之事也，岂无他人？在我同志而已。况相公无失其亲，无失其故，二江之上，独立无亲。一麾以还，未之有故，举目生愤，伤如之何？未知相公何以留念？悲赵武之视荫，感伍员之逆施，拳拳之心，欲罢不忍。伏愿体道垂统，加餐保和，乘风□之感会，行宰相之能事。无宝斯位，无爱斯权；无念同升於朝，无念若挞於市。咸有一德，不其盛欤！方将伊皋比崇，管乐论霸，宁民禽三黜无怨，在胡广七登何补？鄙老也，有知美善，不识忌讳，远尘视听，忠告尺书。然非尽言之具，庶咨道意之本，所不尔者，谓之何哉？前汉州司田樊登兄弟，旧游三十载矣，相公席砚，昔与之同。言念抚尘，今也祗召，甚大惠也，因是利往，得无谢焉。邵顿首。
    ○与元相公书
    某月日，通直郎殿中侍御史内供奉于邵顿首。相公阁下：一昨外甥右威卫录事参军宇文实至，奉传慰诲，不忘疵贱，仍及家私。造化之地，礼物云隔，一言一盼。尽为曲贷，既出望外不知所酬，怀仁荷德，载兢载惧。伏惟相公膺斯夹辅，闵心保义，尹正天下，易哉为君。虞友五臣，黄师六相，匡救之分，心岂异乎？自经艰难，常处僻陋，外乏长策，内罹百殃，悲生於累，心亦尽矣。顷者羁齿陇上，迫诸寇戎，分为系虏，永绝殊俗。岂意朝廷勤为官之选，相公垂推已之美，席砚存爱，风尘念旧。不以蒙鄙，才无可观，曾微浃年，再忝持宪。振拔泥滞，复为人知，恩深提携，物无所弃。进惭其往之诫，退累则哲之明，彷徨失图，罔知攸效。又自悲者，天伦之变，祸横相次，家途沦胥，素业无托。他乡异县，至於流离，力未集事，死又无补，泣血仰天，复何可言？所以乘流则逝，尸禄苟活，国步未泰，斯何底宁？愿言扫门，不可遂得，伏惟相公济代推功，渴日行道，方将草创天下，经纶时变。大启区宇，再垂衣裳，赜神涤虑，正在今日。无以外物亏损，遂为咎也。御衡持政，前计不迷。想庙堂之当安，全苍生之始望。小人之幸，日月以冀。然後但见鸿鹄拂摩青冥，不知其极也。谨附监察御史苏端启事以干。罪贻烦黩，伏增惶汗。
    ○为崔仆射与郭令公书
    某月日，某官某谨奏记令公阁下：幽风固阴，月纪将幕。伏惟尊安福履，万寿无疆。幸甚幸甚！某远镇方隅，蕃蛮未靖，力微寄重，忧虑交煎，虽无暇自谋，终分心远难。一昨中使飞驿，王命急宣，特论西戎，侵Τ郊甸；即日奔走，以副庙谋。神往形留，岂遑夙夜？近知辇下人无动摇，复闻朝廷劳师薄伐，朱相公以幽燕劲骑，先启戎行，而令公以朔汉旧军，暂分兵要。始则圣略不世出，而推心与人，终则上台应时须，而同力戡难。朱公禀命而有进，令公遣戍而不疑，是皆存大业於至公，遂表无私以奉已。太白所以食昴，鲁阳所以回晖，斯乃协和万邦，岂必因依一代？昔者范宣子让德，晋君以霸；蔺将军避怒秦兵不侵。书之缣缃，名亦不朽。令公勋冠天地，力存宗社，每当一军，隐如敌国。若涉大川，而令公能济若火燎，原而令公能灭。厚德及行苇，太和合阳春。谦尊而光，直方以载；四方延颈，万邦立程。当今执事，在具瞻之上，将自下而弥高，欲从损而弥益，一诺而千万人说，一谦而千万人让。况作相三朝，行师二纪，东征西怨，远怀迩安。是以苍海之隅，莫不率俾，膏雨既滋於百谷，人伦复正於五常。当今日之嘉猷，何邃古之能擢？齐晋之际，其大此乎！某区区不才，谬司戎律，每欲刳心示众，尝胆酬恩。侧听远方，有行君父，忘寝与食，思奉前人。矧辱在下风，特荣恩奖，欣逢千载之事，窃贺两君之好，感慕书绅，未知其极。谨遣某官某奉献情言，书非尽言之具，盖陈赤实拳拳之分。某顿首再拜。
    ○为崔仆射兴朱Г书
    某月日，某官某乙谋奏记相公阁下：羌戎之患，盖三代矣。秦汉之还，怨诈更作，详诸旧史，抑有前闻。今则乘我闲衅，於兹二纪，乱华谋夏，腥闻於天，贪忄林无厌，暴殄斯极，侵轶我汤沐，震惊我兆人。十月之初，中官驿至，密奉宸翰，远使临边，拜受遂行，赴敌宜速。西山之役，寻已加兵，将赴急宣，不遑启处。所以昼分忘食，夕惕怀水，关山阻隔，使信顿绝，北望云阙，南驰梦魂。近者日有京信，方表朝廷清晏，虽寇犹外奸，而人无内警。然则回中未静，役仍勤。相公维岳降灵，求岩作辅不学古法，知几其神？是以圣聪，寄扬我武，既奉凿门之礼，具禀至天之诚。折首摧锋，计日告捷。《诗》云：“赫赫南仲，猃狁于襄”。不其盛乎！伏以令公勋庸冠世，焯见於天，受三朝将相之托，有万人父母之爱。方谢安之体大，知邓禹之道宏。相公特禀庙谟，龚行天讨。分宁拔距之众，兼渔阳贾勇之军。偶俱无猜，上让下竞，用奖王室，作为人纲。一举而大义全，暂劳而殊功倍。以此众战，何战不克；以此灭戎，何戎不尽。某远承惠，顾，委分知归，感遇因时，若此之甚，延首北向，一心如丹。谨遣某官某乙奉记陈情不宣。某乙顿首再拜。
    ○与裴谏议虬书
    阁下：昨日愚子皋谟起居回，蒙以《放膺》、《度陇》二赋及《宗儒铭》、《自发东瓯至安南》诸作见示。隋掌明珠，忽蒙分惠；秦台重璧，不闲旁临。是何衰暮？偶此殊观。幸甚！幸甚！自微言中绝，大义复乖，历战国纵横之後，遭亡秦煨烬之末，四始不作，斯文无纪。汉兴总辑驰骛，稍复《诗》、《骚》之体，讫建安之闲，皆可垂训。风流更代，纷然ゾ杂，迨有高下，不可胜论。刘梁陈隋，乃至流遁矣。国家受命，焕乎文明。开元天宝，於斯为盛，格高体正者，君臣之义，天人之际，毕备於斯矣。先觉後进，其谁闲焉？属三十年来，兵戈不息，所务者急，所贵者异；过之则进，不过则坠。考之文章，东不流於海，南不集於江，万方行纪，安可得哉？某性乏天假，学非专门，徒以菲薄少有，谬膺清切；特用润色鸿业，颇承渥私。孤奉明恩，竞速官谤，谪居之地，犹佐大藩。承府公荫庥，忝下榻清宴，风亭月观，美景良辰，未尝不接高兴，陪啸咏。虽唱高和寡，未能宏道；云从风感，时赖起予。如此之眷者，如此之乐者，岁不我与。星回四周，而不知老之将至，累之在已，馀生之幸，斯亦厚矣。阁下心无所负，神保其真，冒南气之炎铄，泛重溟之湍悍。清光可鉴，素履惟精，云且意长，复此与合，有足欢也。今纲罹俊义，渴日为劳，明诏屡下，旁求四达，未有天生楝梁，而不构大厦，时遭霸王而不先受器者也。在姑务修德而已，前宵之命，情实未尽，烛不见跋，露不称。区区主人，有所惭逊。信宿而未获拜赐者，实以沉瘵之故，旦暮为剧。况南面苍梧北背潇湘，岁聿云幕，於焉迁客，心折骨惊，复何言哉！所得四卷，缮写已毕，致之箧笥为藏驰，遗皋谟送本。不复一一。
    ○与郭令公书
    汾阳王令公阁下：伏惟戡乱定祸，勋载王府，致君行已，德冠当时。讲信修睦，敦叙旧好，悉为古今第一。则小子在数科之一，而不能上达，以自布露，九泉之下，何以塞责？顷年令公先府君刺史于渭，家世出牧於岷，二境相接，数年修好，睦为弟兄，契以金石，则令公之所闻见也久矣。初以专经逊业，常假藉於渭之渚。於时使君双特以礼送，问以时务，许以大名，为之下榻，教之改业。复归以报命先人，从而诲焉。天宝中，忝以进士及第，其年判入超绝科，受校书。此则使君负人伦高鉴，施及小子，不其神乎！永怀报德，何日敢忘？庆流後嗣，日以昌大。及兹匡救，莫之与京，谬从庶官之列，黜於众人之下。爰自起居郎署省闼，未为令公所顾，以职在下位，不敢干进也。殊不知江海纳细以为大山岳积壤以为高，斯道日显，人皆是效，以不待扫门，愿陪下拜。有若公之令弟少府监知为人，工部赵侍郎赏之为文，户部李郎中列之为友，皆朝廷俊选，而不相鄙弃，庸可诬乎？夫有开必先，先兆所感。如小子者，使先文字之已足於此，令弟爱之贵眷终眷之及於此，而不能再登龙门，礼叙世旧，未之有也。谨奉尺书，尘黩执事，转於内屏以待命。死罪死罪！某再拜。
    ○与杨员外书
    七官院长足下：怆与子别，难以为晤，出处默语，盖非一途。顷自除官，乘流则逝，性有定分，愚不可移。是进已无所干，退亦无所闷，到家喜骨肉之爱，出门全宾友之欢，陶然而不知老之将至，亦何暇役耳目从智力哉？故知山林之士，入而不返者，宜每逍遥纵观，从亨多暇。近览古公避狄之地，缅想周文聘书畋之师，如其仁，如其仁，又其圣也。不远闾井，颓然旧风。嗟乎！我生不辰，遭值世难，天未悔祸，人犹怨嗟。顾子弟之为邑，迫时政以多故，恭宽信敏惠，力行不必果，长太息之，复何可言？猗那杨生，行道利物，勤於四海。君子之践中朝，炳然从容画计，抑有由也。勉旃良图，无以自媚，风味遐属，此情难论。尝当春台，梅柳动色，思与摧手，伤如之何？时流好音，尚慰羁旅。幸甚幸甚！太尉告身，在匠人鱼朝处，望为收取。远代传庆，不欲失坠，慎尔无忽。因家人驰驿，临纸惘然。于邵顿首。
    ○与李尚书书
    某顿首。尚书姨夫阁下，伏惟秀出天枝，挺生王国。十年分阃，八座居荣。善誉嘉声，闻於四海。幸甚幸甚！某忝接末姻，早承馀卷，南秦旅寄，特奉周旋；西掖宦游，叨联清切。高山景行，何日忘之？去年出守江华，未遑进路，猥当时议，且复拘留。满室遗孤，立锥无地，朝求暮乞，日往月来。外愧亲朋，内惭骨肉，屏居陋巷，不堪其忧。唯此绝粮，已复旬日，古人并食，今实当之。侧闻姨夫入朝，先以贫贱为意，颂声载路，谁不归心？某於池阳之闻，获空闲数顷之地，誓将作劳陇亩，以望秋登。所乏耕牛，佣赁无计。傥或哀此窘迫，许以後图，解倒悬之忧，广急之路。以德报怨，先哲格言，区区之心，窃慕此耳。辄肆干触，昧于是非，惩诸常情，岂敢逃责？痼疾暴发，末由造门，谨使家人投刺不宣。某再拜。
    ○与常侍御书
    近承书阁，兼示新书。清主涤灵，回视易听，静以究微婉，有义可激；悦以观殊姿，外容奚施？徒见风□相驰，金玉交映。曾不旋踵，泽人之思，一至於此，甚大惠也。直翰林之所可法，岂不才而独宝耶？寻呈康子，初云未见，缮写将送，适遇有来。遍示幕中，无不嘉叹。缘家累诣府求医，重阳之前，当复北县，旬日之後，便赴上都。良觌无因，此惟叹叙。珍重珍重！人使不断绝也，转凭司录驰白不一。于邵顿首。
    ○与侯二山人书
    侯二山人足下：所示三论，钩深索隐，俾夜作昼，殆浃辰矣。如登太山，徒仰其高；若涉大水，不测其深。旨哉斯言，盖不可得而俦矣。以此究天人，何道不宏？以此图战伐，何敌不克？以此养精神，何寿不长？可谓通幽洞微，垂代作教，宁止士林争效，求道趋风乎！予复何才？敢承末学，已令缮写，藏诸柚中。刳心宝持，不敢失坠。幸甚！恐须旧本，谨勒专送，犹赖发蒙，何当访及？闲宵对酒，斯以为荣。不复一一。于邵顿首。
    ○九日陪廉使卢端公宴东楼序
    国家以桂林重镇，吴越襟带，有郡县可以纲纪，有蛮夷可以羁縻，朔南声教，盖以此始。皇上缵承大位之明年，启谟群后，载命运率。是以范阳卢公自京而来，条察二十八州诸军事。千里之地，遂无外虞；三军之士，皆务前敌。然後赏必劳罚必害，官不易法，府无留事。封略既静，公堂自闲，况重阳美景，得不为乐？大合宾佐，高张郡楼，红尘发地，青山垌牧。连天涨海，来接苍梧凭高而翠霭转微，送远而白雁看没，泛椒菊而算爵，顾丝桐而闲奏。宾醉月上，主待露，想彭泽之独游，怅马台之陈迹。今日之会，何其盛欤！余负累谪居，卒起庭府，黜忝佐之礼，陪上樽之娱。韩灰已燃，邹谷自爰奉命为序，冠於群篇。辞之所难，敢谢不敏，请分赋五韵，当诸即事云。
    ○晚秋陪卢御游石桥序
    以公责左迁於兹，迨一周星矣。首疾心，继日经怀，实由南冠尚簪，忧所未忘。是以幽求人境之外，将荡涤烦虑。得诸石桥久之，岂无他人，不如我志？愿言卒获者亦久之。殿中侍御史范阳卢子至，监理下国，未浃辰而居简乘暇，行镳载勒致为客。数公方驾，傧从如林，煌煌焉奔走乎墟落，延属乎禅宫矣。三登弥高，累息以进，而後偕集於桥下。徒观夫挂长虹以飞来，陵半霄而势去，下空如豁，纤萝不生，上顶为帷，佳木丛秀：不可得而总载也。以为本於融结，庸可自然，资於造化，力役不及明矣。东极大水，北走长安，罗郭雉堞，如示诸掌。大田多稼，宜乎有秋，群山积翠以回合，好鸟追飞而上下。有是胜赏，以是开怀，盍赋新诗，以纪一时之事也。侍御以尝忝沼润色鸿业，以文司录，俾序良游。敢复毕辞，多惭老败。
    ○陪诸公宴京兆王参军宅序
    参军，国族之贵介子也。况抗衡神都，抵掌翰苑，渴日行道，推心与人。故士君子愿游芝兰，不避风雨，仆校文者，得无劝乎！冬至十日，雪飞千里。携我入室，接君初筵。嘉ゾ惟错，清酤有{艹与}。取适可以齐鹧图，及酣可以去狐白。始为合献之礼，终为纵饮之乐，有足多也。飞鸱戾天，宿鸟择木。钟鼓告瞑，轩裳欲归。主人诸仆，一岁三捷。斯文可睹，愚以更请，宾将不然，盖言之不可以亡也，多愧皆让。
    ○春宴萧侍郎林亭序
    监察御史萧公，以初献戎捷，塞庭无事，从板舆之暇日，邀幕宾而揖我。必选名胜，况临清江，始乘安流，终践樊圃。嘉客以入，华亭豁开，桴浮往来，上下皆见。竹树引外郊云物，凫为夫子家禽。岂日驻花闲，天铺潭底，自为胜。而萧公於是咨密戚，荷宾荣。惜此交欢，爱此迟景，飞觞举白，亦云醉止。顾我以客，时无闲焉。拜升堂之嘉应，饱庆寿之馀沥。殿中侍御史郑公，文宗也，退而喜曰：今日之会，允为良辰，不有斯文，无以终乐。遂历赋诸韵，凡二十馀篇。命为序引，让之不可。
    ○游李校书花药园序
    春吹万以为物，皆有役我智者。惟役之不殆，终而有用，故君子尽心於药焉，恐精华之不迨已也。崇文馆校书郎李公，寝门之外，大亭南敞；大亭之左，胜地东豁。环岸种药，不知斯在几十步。但观其缥缈霞错，葱茏烟布，密叶层映，虚根不摇，珠点夕露，金燃晓光。而後花发五色，色带深浅，丛生一香，香有近远，色若锦绣，酷如芝兰，动皆袭人，静则夺目：此李公及时之适也。至若上苗可食，下体兼采，子入菰饭，华杂蒲俎。既甘平而性寒，又辛温而执热，癖除而不为去传，风愈而安知及书：此李公谷中之木也。吾徒沐公馨香，爱我药石，皆可右坐，愿为佳游。风生白苹，日映丹蒲，披摇び靡，则花飞镜中；虚涵峥嵘，而山在海底。入门而未辨金谷，问地而不言河阳。况春酝已清，家园可摘，饮尽落景，欢无後时。忆戴而乘兴自来，知钟而听弦立应：此李公推心之分也。《礼》曰：发虑以宪。语云：从吾所好。虑以观进，好无思邪而公智未兆根据有益。上符性命之理，下从耳目之玩，举一物而庶美集，得不谓之难哉。韩康隐名，徒进识者，羊叔相遗，吾无间然。聊对诸人之意，用观赋物之作，予乃僚也，敢无述乎。
    ●卷四百二十七
    ☆于邵（五）
    ○华阳属和集序
    六艺诗人之蕴雅，贯三极而正存象外，班九流而化行天下。夫然，则游夏登科於孔门，独擅文学，虽风流万古而不易者，文乎哉！且日新之谓盛德，崇业之谓不朽，自大剑之南，在汉有文翁，实长西蜀，开设学校，为来者宗师，顺流千载，而馀芳不泯。历魏有高朕，晋有张华，皆好古博闻，能述先事，讲信修睦，传之无穷。是以在绵有巴渝有挟鼓濮，率相劝道，人无隐焉。洎大历初，尚书左仆射冀国崔公，登坛受命，边鄙不耸，既国用偃武，而家将训文。近取诸身，旁求是类，高选幕客，无非其人，彬彬然文质协乎中，而英华发乎外矣。殿中侍御史荥阳郑公，道同斯应，参乎理戎，以玉帐之暇，而清词闲作。盈我怀袖，式歌且谣，以为离群索居，谁与晤语？故自相府及冀公达於储公，凡所献酬，缵为三卷，仍以属和为集之目。夫属和者，唱予和汝，击发商徵，亦取诸伐木相求之义，斯盖郑君之意也。同声于邵，闻而且喜，即之寓目，煜若春荣。遂询我以宣布，咨我以序引。取彼敝帚，无相患焉。
    ○送张都督赴嘉州序
    伊人之平康，由我以专达，否则政弛，人何赖焉？在昔汉宣永怀至理，思与二千石之良者共之，贞深其元，以化天下。非道熙陟降，理际天地，则不可膺是高选。尚书左仆射冀国公，审才以底用，论定而後请将欲更苏息复整齐。且如张公，无出其右，系受授则为惨怛，彼嘉阳之人，所益多矣。况学致广大，心自精微，议道置法，若示诸掌。一举□翼三十为郎，分兵领部，义然後取。以公之才大，时论用少，以今之多艰乎？谓用大则用之大，用小则用之小，在我而已，抑无懵焉。良月选吉，轻舟既具，长空青冥，未有黄落。缇骑百从，载旌而前，戈矛生风，左右如武。且犀滩古地，熊阜外虞，通波万里，并容攸摄。其无以易者，盍思无邪耶？尝寮为心，望此行矣。大幕邀饯，三军助较。乐只君子，如何可忘？而後利涉信宿，人归父母，其颜渥丹，下令如春。受教赐知常谋始，（疑）不浃年而国赋足，军实倍。启迪恢达，为诸侯雄。
    ○送王郎中赴蕲州序
    大君当宁之七载也，日月会於降娄。有诏尚书仓部郎中王公，恭宽敏惠，出典于蕲。蕲之上有革车外赋，有牙幢华领，思与良二千石共理者，朝廷久之。亦既俞往，允兹佥属，曾未浃辰，抗手言迈。惜此别易，合宴公堂，期其出郊，于以送远。且观坐彼一方，困于无告，谁为禁暴？闻公知归。邦非人则不宁，政无从则奚措？今所往者，人安之哉！公之下车，曾是为念。以公之素范，不敢言利；因公之善价，无乃近名。唯名之崇，唯德是累。将善救物，ム公冀焉。然後导达其和，发萌以虑，化行无二，当借寇恂。理平第一，更徵黄霸，他日之会，宾寮有光。悠悠旆旌，滟滟春物，想青林之涨水，见黄石之平矶。佳兴未孤，前期犹邈。赋诗追饯者，翰林之故事，吾何然。
    ○送李员外入朝序
    食租衣税，王者之常赋。自至德改元之後，兵连天下，军用仰给。四方诸侯，各有戎事，将发内布外，而王命急宣，不咨皇华，无以专达。前十数辈，皆课登而旋。今尚书户部郎李公，中朝骏选，次董斯任。以西蜀最大，南多贾，委之斯来，于以蒇事。是以数年于兹，卒多前功。冀公忧国忘家，一心同德，方锡贡以纳贶，度於常算，故泉谷之分，必先此矣。达于上京，然及方镇，遂能入者亿计，行者接武，秦郊不斗，持此更费。冀公之勤其国本也如此，李公之达于时用也如彼。使乎谁务，将膺对攵，挟两骖以戒途，歌四牡而复命。北驿开饯，中军宴私，满院香风，杂花潜送，广庭张乐，妙音交作。冀公以请召未许，送君先鞭，我心如驰，不敢留止。行复题已赤管，俯伏青蒲，答天子休命，当使臣之始赏者尔。
    ○送峡州刘使君忠州李使君序
    国有戎事，今兹十年，外奸内宄，略无宁岁。是以人之思理，不教而然者久矣。夫非良二千石，则无以光昭帝俞，勤恤人隐，自邑居荡析，牧守承弊，中和颂声，斯道寝息。今皇帝之临御也，尝垂意於理道。夫能官人，则能安人，为官而择人，俾受永赖。尚书驾部郎中刘公、司门员包郎李公分命之拜，中朝骏选。刘公之举也，以宣慈惠和；李公之得也，以温良恭俭。咸推大略，仁而爱人，文学政事，家邦必达。矧兹偏隅，由我专制，苟利於物，其可易乎！然後理兵期于知禁，求瘼在乎不扰，泽流恺悌，汔可小康。岂颍川之奸党散落，济南之畏如大府而已哉！寿星之会，凉秋八月，言辞北阙，将骛南辕。惜五马之不留，合六官以追饯，乃卜胜撰吉，咸集于吏部郎元公之居室。地远朝市，家藏水木，纳终峰於宇下，道漆园于方外。风回景泛，匪寒匪燠，入室而芝兰袭人，趋庭而珠玉交辉。琴言自清，座右必诫。夫然，则行者可以慰远道，居者可以依翰林。二公於是抚席而言曰：西楚风殊，东巴路迥，高堂□雨，遇荆门而可见；皇州冠荩，别潇水以长怀。多谢故人，醑我以酒龙我之作，群公何谓，以不腆斯文，遂冠于篇首。总南宫之赋者，凡四十有六章，次之爵里，亦当使君之佳传云。
    ○送贾中允之襄阳序
    孔宣父说儒者之行，有自立焉，有近人焉，有交友焉。研精六艺，较明旧史，贯天人之际，探得失之源非自立欤？仗义而居，立信为宝，难得易失，不谋苟合，非近人欤？终始之要胶固也，患难之失身命也，益者损者，吾其择焉，非交友欤！，夫然，则道之要胶固也，患难之失身命也，益者损者，吾其择焉，非交友欤？夫然，则道之将行，周流四海而无匮者，庸可既乎！顷年隐庐山之雾，去秋举湘江之帆，闻有道而来，终有得而去。所合必义，所依必仁，凡诸揖奉惜此言别。累卜胜饯，屡邀醉心，虽云蒸雾毒，犹胜炎风；而疏桐衰柳，亦傍秋色。时之所感，事有攸会，切於觐问而速是行者，则尚书季父。领镇南之军，伐淮西之叛，方除天地之害，载戢干戈之威。用重望系人，渴日为久，与尚书备相知之分，忆昨执手，于今三年，负累遐荒，莫由展礼。南北不援，我劳如何？愿即寤寐之勤，永奉通明之德。
    ○送太子仆马公序
    尝读旧史氏，见汲长孺之为人，与之并生其时，则随从长者，不敢避风雨，况今之有人而舍勤乎！太子仆马公，骨鲠端庄则如此，而布和展惠，信而好古，焕乎其有文章，则汲生之所不及明矣。方将搏空直上，高视寥廓，秉尚父黄钺，登范睢青□。顾夫苍生，不为负矣。属群盗未息，四郊犹虞，春闱无事，冬日可爱。故自南自北，从诸侯游，如竹箭之有筠，虽霰雪之奚及，未可量也。予固不敏，奉以周旋，几合献酬之礼，且陪文酒之事。青溪白□。引我归思；戚戚寒水，飕飕冰岸，道胜独往，高歌以行。夫至人达观，物无不可，出则耀金组，入则狎荜萝。盖与时消息，在我舒卷，群公怅别，则如之何？
    ○送赵评事之东都序
    大盗既灭，东郊遂启。前驰龟蒙，左夹辽碣，过数千里，革戎反华。彼阻戎之馀，承复禹之庆。骏奔走，涤怨思，兼诸匪人，因得请命。连踵阙下，归甚忘亡，是以厥田厥筐之贡，不待锡而至者，已纷纽於长府。申命职方郎中荥阳郑公，达於伊洛，以总其事。夫剧不可以专精，故资於命介；道且求於兼适，必托乎至公。大理评事天水赵侯，当交辟之下，膺至公之选，罢戎西府，受诏东周。虚舟出不系之外，景钟为待叩之用，故士君子随之而不避风雨，则文行忠信不其末欤？凤翔尹兼御史大夫高公，勤於客礼，迫此王命，曾是公器与时共之，追锋告行，惜别而已。行军司马侍御史李公，玉帐居左，金樽叙离，群公当筵，相顾不足，白日陶暑，青槐好阴，牙幢宴如，亦既醉止，左右欢甚，诗人兴全，争论逸价，特以饷赵。故拜命之辱，辄冠于首篇。
    ○送谭正字之上都序
    皇上御宇之明年，布和发号，其在野无遗贤，将以启迪理本。盖古先哲王之前大者，分命十使，周流天下，弓旌一举，涧陆其空。户部侍郎赵君故得谭子於潇湘矣。谭子受荐不拜，赵君当荐不避，朝廷官之不疑，君子悦是三者之备公也者，其至矣哉！况恭懿明允，文为在礼，发言有章，临事不惑，可以入备顾问，出咨典谟。岂止祖述六艺，指归旧史，栖迟龙楼之下，寂寞铅椠之闲哉？仆孤奉盛明，黜佐藩徼，不自意而邂逅相遇，念一老而得之周旋。尝与语言，为我消息。日月之会，时惟季冬，星回於天，岁且更始。ㄙ惨萧索，长年所悲岂堪伊人，告我以去。方将背九嶷之积阻，泛苍梧以连海，经界于分广，会合于上都。谒崇明，驰象魏，讲旧於知已，从事于吾党。□霄之外，自此而阶，迁客者何？叙之而已。
    ○送刘协律序
    予广德年三掌注起居，建中初擢修国史。讨论之际，尝览周朝作相，奕世载德，名列於紫微，事传于青史者，今协律刘侯之先欤？协律富有文采，挺然秀拔，怀长策以待时，感知已而为用。似续以才，而不阶门户；求合以道，而不惮风尘。士君子之行，有足多也。零桂虽秋，凉风未至，江山缅邈，言出东路，帆席悠悠，指途南海。南海有国之重镇，北方之东西，中土之士庶，宗连毂击合会於其间者，日千百焉。况中丞元公，载辑斯人，言愍其旅，金节始按，休声洽闻，求贤重官。方贺封往，老夫病矣。负累杜门，几烦相问，挹我以礼愧无风水之便，且有登临之别。行矣自爱，吾无闻焉。
    ○送纪奉礼之容州序
    纪氏之子曰文楚，资於事母而敬爱兼，则百行可知；博於好古而功业著，则文采可知。丈夫於代，能有是而无倦，加体道以自牧，出入中外，身无择行，为不达者，未之有也。顷属世故家贫，背胡越岭，执爨以养，当车就安，人皆知之，用是不乏。所以长者继辙，来者升堂，既荣于亲，又悦其子，甚大庆也。夫时有通塞事有从宜，亲安道存，适则为可。容州经略之府，南据交趾，北达苍梧。李郎中受委中朝，联典大郡，凡有化理，悉为世程。纪子响风慕义，不远千里，释板舆，即轻舸。晨餐夕膳，不改旧物，从一乐土，之一乐土，谁其间焉？郎中之爱子良钧，业擅家宝，官登王畿，美秀而文，芝兰可袭。吾子一见，足以涤尘虑，慰客游，与诸子之得子，亦何以异也？行矣自爱。时兴元大赦之仲春，桂林迁客于邵之另序云。
    ○送李校书归江西序
    与子中外表也，亲之至也。异姓莫先，睽隔不面，老而方合，可谓长叹息矣。曷期远会于零桂之闻哉？大火之交，南秋可畏。其炊如蒸，其华转鲜。昏霾而禽鸟欲绝，曦赫而薄铄无措，易练不足以御流汗，并燎不足以敌炎氛。予迁客也，是某其艰；子薄游也，何在斯弊？况依藉门户，本儒家之文行；总贯阴阳，乃王官之武备。聪明精密，道不苟全，真吾人之益者也。以世多故，始家庐陵，悲乡国之眇邈，想邱园之芜没。羁旅南土，复何言哉？季子无金，未下妻嫂；淮了寓漂，终取王侯。无以风雨为晦，无以名位自薄，乘时体命，其乃光乎！予属湘东之命，子有滏西之役。非适之适，我劳如何？云天茫茫，行矣自爱。
    ○宴饯崔十二弟校书之容州序
    方伯卢公，因牙门之清净，辟前馆之爽垲。乃命宿设，具牢加笾，言邀故人，以宠行也。清河崔子曰真源，尝典校石渠应诸侯之聘，践言励行，积学累艺。而建中初天下文明，惧乎遗逸，黜陟十道，君举先行有诏集於京师，将以更秩。既而容管经略处置使陇西李公，从而请焉。猗欤真源，以受命底禄，已利也；以从人之求，国务也。身不可先于国，禄不可急于求，翻然回车，假道于桂。卢公执畴昔之好，惜今辰之别，朝阳初升，实筵始合。子夜云艾，主赋未，觥觯交飞而取乐，埙篪相协以奏雅。卢公意未之尽，将命以篇。顾谓迁客曰：“罢论几何日，辍使复何日？请子之叙我今夕。”于子离席而辞曰：“老者败者，僚者末也。忧能伤人，思无可者。公之所命，其得人乎？”公曰：“得哉！是敢操简而进，发言有素。一以论我公之讲旧，一以乐李公之得贤。风烟不殊，南北暂闻，显允崔子，勖哉令闻云。
    ○送蔺舍人兼武州长史序
    舍人丈以元昆尹京之明月，始为西府连辟。将展骥足于广西之地，所以惩彼叛乱，与人休息。君子谓此举也，得於治理，失於屈贤，譬诸污地而集凤矣。然则国家多故，亭障犹虞。不为利迁，可以道进。所居则化，我何在焉？况环姿伟望，约之以礼，兄友弟悌，必因子心。无终食之闲违仁，矧三州之与四海云尔哉！勉此于迈，怡然告别。群莺尚啭，四月犹花，长江一望，翠屏如画。佳兴满目，曷唯宦游？监察御史杨公，特进兼鸿胪吴公。慰相宴接，情言不尽。诸公陪欢，各以义洽。邵野人也，实忝中表。趋风自允，渴日增勤。俄然仳离，如失羽翼。郊之送，惜也何言？
    ○送蔺侍御使还序
    河陇之塞，秋为边防。每岁徵师郡县，强家之子，能控弦带甲，勇为人敌，而应召焉。行军司马侍御史蔺公，戒兹戎昭，来阅军实，威用震罚，而不及人。爰兴六月之师，集我三边之事。况长源自清，但挹朝海；大厦已构，尚劳持斧。位宠杜诗之选，职由韩厥之寄，参彼玉帐，镇兹金方，亦既勤矣。由是正风俗，恤人隐，刑章无颇，颁赋唯允。上行下效，心莫不尽。大鸿胪吴公，国之良二千石也。必先中权之令，载勤东道之礼，金兰用誉风味相合。乐只君子，会于公堂，清弦发越，洋洋乎盈耳。一夕三醉，主人曰未也。若然者，群公陪欢，其有闻乎？秋八月，始鸣，众芳皆歇。我有归思，整辕而西。晴川浙沥，日上旌旆，寒野莽苍，风入筋干。况肃杀以时，虏骑方下，元戎之师，且有後命。行军欲久留得乎？请言诗以宠饯，荐周旋而不坠耳。
    ○春宵饯卢司马文归沣阳序
    丈人承门户之资，擢衣冠之秀，司武湖上，休有令闻，移家沣阳，吾取道胜。盖内缘世故，从所择焉。况端公丈二十年闻，王事靡监，开物致理，洽闻朝廷。辟公府而载峨钱冠，镇方隅而宠授金钺。膺我重寄，每怀离别。岂不欲往，职是总戎，六丈念切在原，崎岖过岭，亦既至止。自冬徂春，二龙齐骧，黼黻交映，出恭入友，论者荣之。春二月，巾车戒仆，言首归路。凡我同志，犹惜别如此，而况端公是日这心手？观察判官郑公，初筵叙离，方继以夜，愿留侯骑，陪尽此欢。举白而众宾已酣，未而主人犹请。邵上负明圣，来佐藩隅，终沐荫庥，忝招座右。睹今夕之乐，想分歧之恨，岂登山临水，而曰送乎？
    ○送前凤翔杨司马赴节度序
    御史大夫李公，拥旌旄领凤翔尹，西控数州之地。将戡定叛乱，纠逖寮吏，未及下车，而思其人：故司马之才，膺此骏，选，幕中之画，居然有待。公顷佐是藩，天跸在雍。戎马钜计，注之有司。大东小东，无不仰给。日承顾问，休声四闻。人到于今，咸受其赐，交辟之下，得无光乎！况宏略泉深，硕谋云蓄材气自逸，礼容必循。鸿鹄之举，烟霄可仰，在此行也。公之友兄，衔命在馆，绣衣持斧，金玉相鲜。不由其门，孰见庶美？骥足方骋，原惜别；河桥一分，云岫千里。凤皇潭上，刁斗初传；宝鸡祠下，旌旗不卷。以此送远，岂如赠言？行前莺花，乱我心曲。干旄美得贤也，二三子取而赋之。
    ○送王司议季友赴洪州序
    洪州之为连率也，旧矣。自幽蓟外奸，加之以师旅，十年之闲，为巨防焉。当闽越奥区，扼江关重阻，既完且富，行者如归，往之国，今大和会。故朝廷重於镇定，咨尔宗枝，勉移独坐之权，实专方面之寄，七州奔走而承命，一都风化以在我。是以王司议得为副车，况加彼数贤，为之为理。何忧乎杼柚为弊，何畏乎寇戎不奔欤？然则政由宇下，风驰境上，上下之交，理道彰矣。良辰岁首，群公叙离，苍然霜林，坠叶为聚。别怨既如此，岁穷又如此，岂长年之所独悲抑同人之所增叹？邵史官也，职在书法，以中丞宣力王室，以司议硕画幕中。予将书这，行矣自念。
    ○送张中丞归魏博序
</div>
    <div class="pagination">
<a href="全唐文_page256.html">上一页</a><span>...</span><a href="全唐文_page252.html">252</a><a href="全唐文_page253.html">253</a><a href="全唐文_page254.html">254</a><a href="全唐文_page255.html">255</a><a href="全唐文_page256.html">256</a><span class="current-page">257</span><a href="全唐文_page258.html">258</a><a href="全唐文_page259.html">259</a><a href="全唐文_page260.html">260</a><a href="全唐文_page261.html">261</a><a href="全唐文_page262.html">262</a><span>...</span><a href="全唐文_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
