<!DOCTYPE html>
<html>
<head>
    <meta charset="UTF-8">
    <title>三国志文类 - 第 15 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志文类 - 第 15 页/共 18 页</h1>
    <div class="content">　　陈夀评明帝
　　评曰明帝沉毅防识任心而行葢有君人之至防焉于时百姓凋四海分崩不先聿脩显祖阐拓洪基而遽追秦皇汉武宫馆是营格之逺猷其殆疾乎
　　陈夀评三少帝
　　评曰古者以天下为公唯贤是与后代世位立子以适若适嗣不继则宜取旁亲明徳若汉之文宣者斯不易之常准也明帝既不能然情系私爱抚养婴孩传以大器托付不专必参枝族终于曹爽诛夷齐王替位髙贵公才慧夙成好问尚辞葢亦文帝之风流也然轻躁忿肆自陷大祸陈留王恭已南面宰辅统政仰遵前式揖让而禅遂飨封大国作賔于晋比之山阳班宠有加焉孙盛评曹公哭袁绍墓【时邺定公临祀绍墓哭之流涕慰劳绍妻还其家人宝物】
　　昔者先王之为诛赏也将以惩恶劝善永彰鉴戒绍因世艰危遂怀逆谋上议神器下干国纪荐社汚宅古之制也而乃尽哀于逆臣之家加恩于饕餮之室为政之道于斯踬矣夫匿怨友人前哲所耻脱骖旧馆义无虚涕苟道乖好絶何哭之有昔汉髙失之于项氏魏武遵谬于此举岂非百虑之一失也
　　孙盛评文帝【时军次于谯大飨六军及谯父老百姓于邑东及设伎乐百戱令曰先王皆乐其生礼不忘其本其复谯租税于二年三老吏民上夀日夕而罢丙巾亲祠谯陵】
　　昔者先王之以孝治天下也内节天性外施四海存尽其敬亡极其哀思慕谅闇寄政冡宰故曰三年之丧自天子达于庶人夫然故在三之义惇臣子之恩笃雍熈之化隆经国之道固圣人之所以通天地厚人伦显至孝敦风俗斯万世不易之典百王服膺之制也是故丧礼素冠郐人着庶见之讥宰予降朞仲尼发不仁之叹子穨忘戚君子以为乐祸鲁侯易服春秋知其不终岂不以坠至痛之诚心丧哀乐之大节者哉故虽三季之末七雄之犹未有废缞斩于旬朔之间释麻杖于反哭之日者也逮于汉文变易古制人道之纪一旦而废缞素夺于至尊四海散其遏密义感阙于羣后大化坠于君亲虽心存贬约虑在经纶至于树徳垂声崇化变俗固已道薄于当年风頺于百代矣且武王载主而牧野不阵晋襄墨缞而三帅为俘应务济功服其焉害魏王既追汉制替其大礼处莫重之哀而设飨宴之乐居贻厥之始而坠王化之基及至受禅显纳二女忘其至恤以诬先圣之兴天心丧矣将何以终是以知王龄之不遐卜世之期促也
　　孙盛评文帝斥后族【时有诏曰夫妇人与政乱之本也自今以后羣臣不得奏事太后后族之家不得当辅佐之任又不得横授茅土之爵以此诏传后世若有背违天下共诛之】
　　夫经国营治必慿俊喆之辅贤达令徳必居参乱之任故虽周室之盛有妇人与焉然则坤道承天南面罔二三从之礼谓之至顺至于号令自天子出奏事专行非古义也昔在申吕实匡有周苟以天下为心惟徳是仗则亲疏之授至公一也何至后族而必斥逺之哉二汉之季世王道陵迟故令外戚冯宠职为乱阶于此自时昏道丧运祚将移纵无王吕之难岂乏田赵之祸乎而后世观其若此深怀酸毒之戒也至于魏文遂发一概之诏可谓有识之爽言非帝者之宏议
　　孙盛评明帝
　　闻之长老魏明帝天姿秀出立髪垂地口吃少言而沉毅好防初诸公受遗辅导帝皆以方任处之政自已出而优礼大臣开容善直虽犯顔极諌无所摧戳其君人之量如此之伟也然不思建徳垂风不固维城之基至使大权偏据社稷无卫悲夫
　　孙盛评逆制庙号【有司奏武皇帝拨乱反正为魏太祖乐用武始之舞文皇帝应天授命为魏高祖乐用成熈之舞帝制作兴治为魏烈祖乐用章武之舞三祖之庙万世不毁其余四庙亲尽迭毁如周后稷文武庙祧之制】
　　夫諡以表行庙以存容皆于既没然后着焉所以原始要终以示百世也未有当年而逆制祖宗未终而豫自尊显昔华乐以厚敛致饥周人以豫凶违礼魏之羣司于是乎失正
　　裴松之评魏氏
　　松之以为故魏氏配飨不及荀彧葢以其末年异议又位非魏臣故也至于升程昱而遗郭嘉先钟华而后荀攸则未详厥趣也徐佗谋逆而许禇心动忠诚之至逺同于日防且潼闗之危非禇不济禇之功烈有过典韦今祀韦而不及禇又所未达也
　　陈夀评董卓袁绍袁术刘表
　　评曰董卓狼戾贼忍暴虐不仁自书契已来殆未之有也袁术奢滛放肆荣不终已自取之也袁绍刘表咸有威容器观知名当世表跨蹈汉南绍鹰扬河朔然皆外寛内忌好谋无决有才而不能用闻善而不能纳废嫡立庶舎礼崇爱至于后嗣颠蹷社稷倾覆非不幸也昔项羽背范增之谋以丧其王业绍之杀田丰乃甚于羽逺矣
　　孙盛评田丰沮授
　　盛曰观田丰沮授之谋虽良平何以过之故君贵审才臣尚量主君用忠良则覇王之业隆臣奉闇后则覆亡之祸至存亡荣辱常必由兹丰知绍将败败则已必死甘冒虎口以尽忠规烈士之于所事虑不存已夫诸侯之臣义有去就况丰与绍非纯臣乎诗云逝将去汝适彼乐土言去乱邦就有道可也
　　裴松之难陈氏评荀彧【世之论者多讥彧协规魏氏以倾汉祚君臣易位寔彧之由虽晚节立异无救运移功既违义识亦疚焉陈氏此评葢亦同乎世识】
　　臣松之以为斯言之作诚未得其逺大者也彧岂不知魏武之志气非衰汉之贞臣哉良以于时王道既微横流已及雄豪虎视人怀异心不有拨乱之资仗顺之畧则汉室之亡忽诸黔首之类殄矣夫欲翼赞时英一匡屯运非斯人之与而谁与哉是故经纶急病若救身首用能动于崄中至于大亨苍生蒙舟航之接刘宗延二纪之祚岂非荀生之本图仁恕之逺致乎及至覇业既隆翦汉迹着然后亡身殉节以申素情全大正于当年布诚心于百代可谓任重道逺志行义立谓之未充其殆诬欤
　　裴松之难荀贾同传
　　臣松之以为列传之体以事类相从张子房青云之士诚非陈平之伦然汉之谋臣良平而已若不共列则余无所附故前史合之葢其宜也魏氏如诩之俦其比幸多诩不编程郭之篇而与二荀并列失其类矣且攸诩之为人其犹夜光之与蒸烛乎其照虽均质则异焉今荀贾之评共同一称尤失区别之宜也
　　陈夀评吕布张邈臧洪
　　评曰吕布有虓虎之勇而无英竒之畧轻狡反覆唯利是视自古及今未有若此不夷灭也昔汉光武谬于厐萌近魏太祖亦蔽于张邈知人则哲唯帝难之信矣陈登臧洪并有雄气壮节登降年夙陨功业未遂洪以兵弱敌彊烈志不立惜哉

　　三国志文类巻五十
　　钦定四库全书
　　三国志文类巻五十一
　　评
　　魏
　　陈寿评二公孙陶四张
　　评曰公孙瓒保京坐待夷灭度残暴而不节渊仍业以载防祗足覆其族也陶谦昏乱而忧死张杨授首于臣下皆拥据州郡曾匹夫之不若固无可论者也燕绣鲁舎羣盗列功臣去危亡保宗祀则于彼为愈焉
　　又评诸夏侯曹氏
　　评曰夏侯曹氏世为婚姻故惇渊仁洪休尚真等并以亲旧肺腑贵重于时左右勲业咸有効劳爽德薄位尊沈溺淫溢此固大易所着道家所忌也以规格局度世称其名然与曹爽中外缱绻荣位如斯曽未闻匡弼其非授致良才举兹以论焉能免之乎
　　又评荀彧荀攸贾诩
　　评曰荀彧清秀通雅有王佐之风然机鉴先识未能充其志也荀攸贾诩庶乎算无遗防经达权变其良平之亚与
　　又评袁张凉国田王邴管
　　评曰袁涣邴原张范躬履清蹈进退以道盖是贡禹两龚之匹凉茂国渊亦其次也张承名行亚范可谓能弟矣田畴抗节王脩忠贞足以矫俗管宁渊雅高尚确然不拔张臶胡昭阖门守静不营当世故并録焉
　　又评徐奕何防邢颙毛玠司马芝崔琰鲍勋
　　评曰徐奕何防邢颙贵尚峻厉为世名人毛玠清公素履司马芝忠亮不倾庶乎不吐刚茹柔崔琰高格最优鲍勋秉正无亏而皆不免其身惜哉大雅贵既明且哲虞书尚直而能温自非兼才畴克备诸
　　又评钟繇华歆王朗
　　评曰钟繇开达理干华歆清纯德素王朗文博富赡诚皆一时之俊伟也魏氏初祚肈登三司盛矣夫王肃亮直多闻能析薪哉刘寔以为肃方于事上而好下佞已此一反也性嗜荣贵而不求苟合此二反也吝惜财物而治身不秽此三反也
　　孙盛评华歆
　　评曰盛闻庆赏威刑必宗于主权宜宥恕出自人君子路私馈仲尼毁其食器田氏盗施春秋着以为讥斯褒贬之成言已然之显义也孥戮之家国刑所肃受赐之室干施所加若在哀矜理无偏宥歆居股肱之任同元首之重则当公言皇朝以彰天泽而黙受嘉赐独为君子既犯作福之嫌又违必去之义可谓匹夫之仁蹈道则未也
　　又评合淝战守
　　评曰夫兵固诡道奇正相资若乃命将出征推毂委权或赖率然之形或凭犄角之势羣帅不和则弃师之道也至于合淝之守县弱无援专任勇者则好战生患专任怯者则惧心难保且彼众我寡必怀贪堕以致命之兵击贪堕之卒其势必胜胜而后守守则必固是以魏武推选方圆参以同异为之宻教节宣其用事至而应若合符契妙矣夫
　　裴松之评蒋济议郊祀
　　评曰臣松之案蒋济立郊议称曹腾碑文云曹氏族出自邾魏书述曹氏绪亦如之魏武作家传自云曹叔振铎之后故陈思王作武帝诔曰于穆武王胄稷周此其不同者也及至景初明帝从高堂隆议谓魏为舜后后魏为禅晋文称昔我皇祖有虞则其异弥甚寻济难隆及与尚书缪袭徃反并有理据文多不载济亦未能定氏族所出但谓魏非舜后而横祀非族降黜太祖不配正天皆为缪妄然于时竟莫能正济又难郑注祭法云有虞以上尚德禘郊祖宗配用有德自夏已下稍用其姓氏济曰夫蚪龙神于獭獭自祭其先不祭蚪龙也骐驎白虎仁于豺豺自祭其先不祭骐虎也如之说有虞已上豺獭之不若邪臣以为祭法所云见疑学者久矣郑不考正其违而就通其义济豺獭之譬虽似俳谐然其义旨有可求焉
　　陈寿评程昱郭嘉董昭刘晔蒋济刘放孙资
　　评曰程昱郭嘉董昭刘晔蒋济才防谋畧世之奇士虽清治德业殊于荀攸而筹画所料是其伦也刘放文翰孙资勤愼并管喉舌权闻当时雅亮非体是故讥谀之声每过其实矣
　　又评刘馥司马朗梁习张既温恢贾逵
　　评曰自汉季以来刺史总统诸郡赋政于外非若曩时司察之而已太祖创基迄终魏业此皆其流称誉有名实者也咸精达事机威恩兼着故能肃齐万里见述于后也
　　又评任苏杜郑仓
　　评曰任峻始兴义兵以归太祖辟土殖谷仓庾盈溢庸绩致矣苏则威以平乱既政事之良又矫矫刚直风烈足称杜畿寛猛克济惠以康民郑浑仓慈恤理有方抑皆魏代之名守乎恕屡陈时政经纶治体盖有可观焉
　　又评张乐于张徐
　　评曰太祖建兹武功而时之良将五子为先于禁最号毅重然弗克其终张郃以巧变为称乐进以骁果显名而鉴其行事未副所闻或注记有遗漏未如张辽徐晃之备详也
　　又评二李臧文吕许典二厐阎
　　评曰李典贵尚儒雅义忘私隙美矣李通臧霸文防吕防镇卫州郡并着威惠许禇典韦折冲左右抑亦汉之樊哙也庞德授命叱敌有周苛之节庞淯不惮伏劒而诚感邻国阎温向城大呼齐解路之烈焉
　　又评任城陈思萧王
　　评曰任城武艺壮猛有将领之气陈思文才富艳足以自通后叶然不能克让逺防终致携隙传曰楚则失之矣而齐亦未为得也其此之谓欤
　　又评魏氏王公
　　评曰魏氏王公既徒有国土之名而无社稷之实又禁防壅隔同于囹圄位号靡定大小岁易骨肉之恩乖常棣之义废为法之一至于此乎
　　孙盛评魏氏封建
　　评曰异哉魏氏之封建也不度先王之典不思藩屏之术违敦穆之风背维城之义汉初之封或权侔人主虽云不度时势然也魏氏诸侯陋同匹夫虽惩七国矫枉过也且魏之代汉非积德之由风泽既防六合未一而雕剪枝干委权异族势同瘣木危若巢幕不祀忽诸非天防也五等之制万世不易之典六代兴亡曹冏论之详矣
　　陈寿评王粲卫觊刘廙刘劭傅嘏
　　评曰昔文帝陈王以公子之尊博好文采同声相应才士并出惟粲等六人最见名目而粲特处常伯之官兴一代之制然其冲虚德宇未若徐干之粹也卫觊亦以多识典故相时王之式刘劭该览学籍文质周洽刘廙以清鉴着傅嘏用才达显云
　　又评桓阶陈羣陈泰陈矫徐宣卫臻卢毓
　　评曰桓阶识覩成败才周当世陈羣动仗名义有清流雅望泰宏济简至允克堂构矣魏世事统台阁重内轻外故八座尚书即古六卿之任也陈徐卫卢久居斯位矫宣刚断骨鲠臻毓规鉴清理咸不忝厥职云
　　又评和洽常林杨俊杜袭赵俨裴潜
　　评曰和洽清和干理常林素业纯固杨俊人伦行义杜袭温粹识统赵俨刚毅有度裴潜平恒贞干皆一世之美士也至于能不系心于三司以大夫告老美矣哉
　　又评韩暨崔林高柔孙礼王观
　　评曰韩暨处以静居行化出以任軄流称崔林简朴知能高柔明于法理孙礼刚断伉厉王观清劲贞白咸克致公辅及暨年过八十起家就列柔保官二十年元老终位比之徐邈常林于兹为疚矣
　　三国志文类巻五十一
　　钦定四库全书
　　三国志文类巻五十二
　　评
　　蜀
　　陈寿评先主
　　评曰先主之宏毅寛厚知人待士盖有高祖之风英雄之器焉及其举国托孤于诸葛亮而心神无贰诚君臣之至公古今之盛轨也机权干略不逮魏武是以基宇亦狭然折而不挠终不为下者抑揆彼之量必不容已非唯竞利且以避害云尔
　　又评后主
　　评曰后主任贤相则为循理之君惑阉竖则为昏闇之后传曰素丝无常唯所染之信矣哉礼国君继体逾年改元而章武之三年则革称建兴考之古义体理为违又国不置史注记无官是以行事多遗灾异靡书诸葛亮虽达于为政凡此之类犹有未周焉然经载十二而年名不易军旅屡兴而赦不妄下不亦卓乎自亮没后兹制渐亏优劣着矣
　　又评诸葛亮
　　评曰诸葛亮之为相国也抚百姓示仪轨约官职从权制开诚心布公道尽忠益时者虽讐必赏犯法怠慢者虽亲必罚服罪输情者虽重必释游辞巧饰者虽轻必戮善无微而不赏恶无纎而不贬庶事精练物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也可谓识治之良才管萧之亚匹矣然连年动众未能成功盖应变将略非其所长欤
　　又评闗张马黄赵
　　评曰闗羽张飞皆称万人之敌为世虎臣羽报效曹公飞义释严顔并有国士之风然羽刚而自矜飞暴而无恩以短取败理数之常也马超阻戎负勇以覆其族惜哉能因穷致泰不犹愈乎黄忠赵云彊挚壮猛并作爪牙其灌滕之徒欤
　　又评庞统法正
　　评曰庞统雅好人流经学思谋于时荆楚谓之高俊法正着见成败有奇画防算然不以德素称也儗之魏臣统其荀彧之仲叔正其程郭之俦俪邪
　　又评许靖糜竺孙干简雍伊籍秦宓
　　评曰许靖夙有名誉既以笃厚为称又以人物为意虽行事举动未悉允当蒋济以为大较廊庙器也糜竺孙干简雍伊籍皆雍容风议见礼于世秦宓始慕肥遯之高而无若愚之实然专对有余文藻壮美可谓一时之才士矣
　　又评董刘马秦董吕
　　评曰董和蹈羔羊之素刘巴履清尚之节马良贞实称为令士陈震忠恪老而益笃董允匡主义形于色皆蜀臣之良矣吕乂临郡则埀称处朝则被损亦黄薛之流亚矣
　　陈寿评刘封彭羕廖立李严刘琰魏延杨仪
　　评曰刘封处嫌疑之地而思防不足以自卫彭羕廖立以才拔进李严以干局达魏延以勇略任杨仪以当官显刘琰旧仕并咸贵重览其举措迹其规矩招祸取咎无不自已也
　　又评霍峻王连向朗张裔杨洪费诗
　　评曰霍峻孤城不倾王连固节不移向朗好学不倦张裔肤敏应机杨洪乃心忠公费诗率意而言皆有可纪焉以先主之广济诸葛之准绳诗吐直言犹用陵迟况庸后乎哉
　　又评杜微周羣杜琼许慈孟光来敏尹黙李譔谯周郤正
　　评曰杜微脩身隐静不役当世庶防夷皓之防周羣占天有徴杜琼沈黙愼宻诸生之纯也许孟来李博涉多闻尹黙精于左氏虽不以德业为称信皆一时之学士谯周辞理渊通为世硕儒有董杨之规郤正文辞粲烂有张蔡之风加其行止君子有取焉二子处晋事少在蜀亊多故着于篇
　　又评黄权李恢吕凯马忠王平张嶷
　　评曰黄权宏雅思量李恢公亮志业吕凯守节不回马忠扰而能毅王平忠勇而严整张嶷诚断明果咸以所长显名发迹遇其时也
</div>
    <div class="pagination">
<a href="三国志文类_page14.html">上一页</a><span>...</span><a href="三国志文类_page10.html">10</a><a href="三国志文类_page11.html">11</a><a href="三国志文类_page12.html">12</a><a href="三国志文类_page13.html">13</a><a href="三国志文类_page14.html">14</a><span class="current-page">15</span><a href="三国志文类_page16.html">16</a><a href="三国志文类_page17.html">17</a><a href="三国志文类_page18.html">18</a><a href="三国志文类_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
