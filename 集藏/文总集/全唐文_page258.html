<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 258 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 258 页/共 603 页
  </h1>
  <div class="content">
   大河故渎，魏之奥境，魏大名也。今国家以连帅之重，特命右仆射田公以镇抚焉。授方面之寄，为诸侯之倡，职贡不俟於命锡，朝奏必资於佐幕。是以张侯有献岁之会，一之日，天子劳勤于次；二之日，有司行赏以秩。因题柱之旧荣，加专席之新宠，风生汉阙，价重周行。光照帝俞，佥允时望。且端揆有度材之鉴，中司怀匪石之心，温温恭人，表以光大多矣。恩逾三接，诏复两河，向铜台之地遥，览上京之春尽。柏署追饯，粉闱惜别，才兼二美，识者荣之。今襄海无虞，人神助道，遵我王度，树之风声。有来雍雍，信足乐也。诗可以群兴，而群公赋之。
    ○送卢侍御赴恒州使幕序
    圣朝以上台清河王鸿勋茂绩，焯见群后，俾兼绾中枢。将二十年，南征北伐，投艰排难，则倍之矣。是则国有恒岳，以公配之而有土；天有上将，以公委之而分阃。勤则至矣，位亦极矣。谈者为美，其谁闲然？故得高枕安边，包茅述职，出奖忠义，入延秀异，不远数千里而得卢君。君亦感激知已，奔波从事。虽立资於时，实由昔用誉，不家而食，尽室以行。峨铁冠而利往，陪玉帐以忝画，何风□会合而至是乎？初此行也，锺陵有连帅之府，落帆江浦，上谒告离。府公以禀命则同奖王室，修好则不闻遐方。爰遵上公，爰遵上公，是厚宾介，我以杂佩，必先饩牵。便蕃初筵，礼无违者。元冰仲月，白雁南飞。大舟横江，信宿千里。且务从军之乐，不赋苦寒之行，盖时人义之者多矣。仆江西旅人也，趋风明庭，同等见顾，常忝座右之客，不贱屏外之员。送君此行，抑有由也，然安得容容掺子之祛乎！
    ○送高侍御还凤翔序
    高侍御文行忠信，士林之秀者也。御史大夫崔公，大勋既集，视人如理，高选入幕，实佐戎机。至於是邦，隐若敌国，揽辔之後，郡邑以清。若然者，艰难之时，事鲜不及矣。十一月，河冰始坚，山叶皆尽，冒此寒，届於汉阳。且欣郊迎，然後疆事。昨又继烛，尽使君之欢；今之初筵，合舍人之宴。入室而喜亲狐白，当杯而愿解豸冠。荧煌蜡花，可以醉止。请赞露之赋，用慰临岐之恨尔。
    ○送郑判官之广州序
    今年夏，日月会於鹑火。公治分汴东之幕，经度邦赋於桂之南，议绝乎争，蒸人得以相庆。秋九月，荐加五府之命，自岭之外，一以咨之。而中丞包公，举贤任能，捐万里劳费之烦，委一都专达之计。我州我庶，虽违德实难；予取予求，而受赐犹旧。观察使范阳卢公，怆云天之忽闲，惜姻好之遐阻，置酒高会，邈欢累日，谁言醉止，必待露。然後维舟阳江，宿设候馆，游以舟楫，欲别不能。涨涛涌，长空不分，须外徼以内赋，咏苍梧之白□。所以道与简会，壮游心逸，聚散之分，我劳如何？况公风监恢达，博闻明辨，从事贞固，守常直道。奉缁衣之前庆，乘扶摇之上激，作人之表，予所望焉。昭昭令闻，日贺光大矣。
    ○送尹判逭这江陵序
    文者人之华，行者人之实；不华无以见本，匪实无以要终。是以致知在格物，物格则知至。及夫至也，何所不集焉，尹十五官其集之矣。故忠信宝於家，贞干珍於国。前年度支创平耀之法，典斯南海；今春转运即均输之便，导彼西江。岂止度四方经费之用，盖在佐副相尹丞之秩。先是太夫人在堂，指途於涔阳。原隰煌煌，洁尔寿觞。由此告归，孰不称庆？况高门传纶诏之荣，相宅主公台之兆，光启前列，我有凭焉。孟夏吉朔，云阴四合，风雨如晦，江涛若崩，南飚未回，好是行迈。老夫沐普思之宥，承近地之迁。鹑之首尾，可以交欢，言且贶别，私其则那？
    ○宴饯严判官使还上都序
    冯翊严氏之子曰暮，昭宣世业，嗣续未广，能读古训，雅为新诗，有叔度黄中之称，有季野四时之备。故清风袭人，人得披襟而前，盖所响者多矣。去年冬，郑司另奉服岭之役。以抡才官人，将子为介，以礼一而贰事，则於交广乎何有？今年春，将复命奏庸，公以便道归定省。寻水之下，可歌白华。龙驹生庭，神仙作尉。至是邦也，而贺者盈门。味道探赜，遂亦浃辰，以王事期迫，不敢怠忘。是以元方不得将车而旋，严尊犹切倚门之望，有以然也。与司勋有西掖之旧，文行忠信，君子人欤！既与子同事，又与子同术，不曰追飞□霄既将置之。州牧卢公叙别于初筵，郎中萧公置酒于翌日，皆飞白纵饮，高歌结欢。属天降霖潦，九派会同，云帆际天，行亦勤矣。余羁绁未解，处垫溺之地，与子言别，夫复何聊？群公推以旧老，略其败北，俾冠首篇，得不谓之牵欤！常山公于邵序。
    ○送崔判官赴容州序
    服岭之外，列巨防者五，而容其一焉。自中原多故，邑居荡析，始则有长吏苟完之命。今年春，有诏特命元公都督十二州诸军事，资其庶富而宣乎教化者也。夫教之以礼，化之以仁，俾其归于王，而不隔乎荒。则书同文，车同轨，当南北数千万里而述职焉，不其辽哉！博陵崔公，光膺副车之选。秋八月，传次于寿春安丰县这东亭。前临芍陂，涉漫无际，虽淮海之内，浸薮则多，而胜景之中，堪游盖少。故邀留贶别，非此而何？邵孤奉明恩，负累炎徼，邂逅相遇，欢戚不同。既而前多歧路，行有先後。日幕犹远，自有穷途之泣；木弃微脱，更切长年之悲。其赋离之什，则亚相崔公冠于首矣，群公其次第之。
    ○送房判官巡南海序
    两河稽诛，为日久矣。固是迷悖，腥闻於天；法将污潴，罪尔无赦。是用调发，集于东郊，瞻上将于五道，兴王师之十万。千金之费，实资经度之中，别有盐府，既博之用，不勤於人。岂与夫汉武事边穷兵，蜀主以小谋大，而较其损益哉？则天下怙乱，不得不除，宇内称兵，不得不灭。总是任者，惟我国桢。兼御史中丞包公专其事，佐卫仓曹房公分其巡。公英姿秀发，相门流庆，以公忠为已任，以学行为身文，蹈和以全真，修睦以合义，长途逸翮，则未可涯。冬十月，桂林务要，番禺利往，轻楫既具，高帆欲张。煌煌元公，作镇南海，在公为外舅，在国为屏臣。潘杨佳姻，冰玉相映，式瞻之地，其谁不怀？桂管经略观察使范阳卢公，惜□雨为别，怅江山暂闲，置酒高会，徵诗宠行。南天不寒，四气争暑；黄柑未摘。卢橘又花。请因众芳，以动佳兴，将我府公之厚意也。
    ●卷四百二十八
    ☆干邵（六）
    ○送卢判官之梧州郑判官之昭州序
    中朝有萧墙之变，王官不开。夫莠尚在，我忧未弭，都人共骇，远服多虞。大唐思汔可之安，率土获将来之祜。诏下哀痛，恩覃动植，天地更张乎范围，日月复次於黄道。人既受赐其官，爰议其能，非其能则我命用隳，夺其赐则彼何戴？授之二者，至於勤斯。桂管都防御经略观察使范阳卢公，道千乘之国，齐百蛮之化，敬事而信，视人如伤。顷者岭外诸守，除书中绝，内无合契之符，外阙分忧之寄，望吴隐而莫至，希士变以实难。是用举所知，延幕客，卢与郑，二郡有光。凡官材定论，物格知至。今之抑与，谁曰不然？必能发准的於彀中，化陋夷於度内，上以奉知已，下以拯黎元。力行近仁，於斯为美，何必秉钧当轴，方及於人哉！桂林阳亭南越之胜，双旌启路，举棹兹始。诸公惜别，宿设戒期。云岫座中，烟花雨後，爱时景之可共，怅高帆这不留。迁客于邵书其事。
    ○初冬饯崔司直赴京都选集序
    大官大邑，唯贤者主之。临安大邑也，而崔公兼领。浃年之闲，舆人致诵，虽更化有命，居之无何，然与人休息，行难为难矣。属太夫人在堂，闰门之敬，旧家於汉上。张仲孝友，行思板舆；谭公维私，式歌弄印。崩波沿氵斥，重阻叠里，亦既至止，称欢寿觞。前彭州司马，公之元昆，所游有方，嘉此良会，皆才膺开物，刃有馀地。从士大夫游，必先曲礼，二龙方骋，未可量也。国有衡镜，人归品藻。十月良日，驾言北游。当山公持刈楚之锷，信多士发长鸣之日也。以彼前庆，续兹高选，虽欲勿用，其若才何？虽古人捧檄，在此行也。因同人惜离，出饯于野，远山四合，长空寥。望青林而不尽，看白日而将暮。忝座右之末，陪难孙之行，不腆斯文，俾专序别。盖让之不可，遂冠於首篇。
    ○送杨兵曹太祝兄弟序
    天宝中，谬掌铅椠，领卿大夫门子，出於龙楼，以鼓箧为事。是时与杨氏兄弟相见，於今十年矣。曾不以薄劣移意，克全乎相知，不出楼数年，各以才进。果行敏德，依仁据义，混煌而金玉交映，录穆而风尘不杂。入其门，森森然，是所谓难矣。属中原多故，荆棘未翦窜身郊山，复与合畴昔之好，实获我心。今年春，青羌白氐，相率为虐，震我郡邑，毒生人。而杨公侍亲，日有忧色，择地以养，告别遂行。是以二王赵萧，四族偕往，懿亲密友，义切同舟，并驾而逸足相追，拔茅而汇征斯吉。方将导黑水以合汉，适乐土而中权，岂止奔波云山，怅望歧路而已哉？盖随之为义也大矣。巴防楚塞，猿声千里。东出桐柏，南距荆州。三江五湖，可以利涉，心断否，薄送於郊。非斯人之为别，吾谁为赋矣？
    ○送康兵曹入蜀序
    与兵曹公敌惠，於今三世矣。然则子之大人，某当肩随之日，虽中年隔别，而荣问不辍。不虞康子来涉吾境，见父之执，果於觐亲，可谓达也。况风骨爽秀，机会骏发，约之以礼，博我以文，青□之姿，於是乎见矣。以日迫诸寇，家群在蜀，乘闻赴觐，靡遑底宁。曾未信宿，驾言于迈，以此道别，无如之何？副相严公，总统江剑，东西郡邑，盖以百数，皆风靡波偃，奔走乎大府，威名之下谁不心注。且鸟择高梧，人归如水，吾子之往，矧有旧乎？郊之南，于以送远，杨柳虽绿，我意悲春。乔梓有方，君心是庆，白华之美者，故歌而道之。幕中有行军马公、判官张公、书记崔公，高副时选，相期郢匠。执子之手，幸谢故人。
    ○送韦兵曹赴上都序
    韦公显名三蜀，出入东西川，垂二十年矣。至於是邦，必闻其政。盖礼者德之干，利者义之和，由之不失其道也。噫！夫克有具美，而抑与之，徒淹岁月，未上霄汉，俾其知已者惭而已，虽多亦奚补於时议哉？有以知君子不见而彰，义然後取，信吾宝也。杜陵乡曲，千里而近；楚王坛上，瞻望仍遥。雁随阳而昨夜初过，木落山而寒霜始白。今日何日？江干送归，岂无樽酒，可以留饯？国家开设会府，综核九流，衡悬而不欺轻重，论定而必先远大。之子之往，求善价而沽诸；孚爱惟允，将美利而利物。夫然，则家之肥而国又肥也。南山之山，日复羁齿。时因便风，无金玉尔音。千里韦生，予何日？
    ○送孟司户赴山南序
    今之天府，急贤为事者多矣。然则中丞张公，贤而佐之。公总统巴檄，盖郡邑百数，皆夙兴夜寐，奔走乎梁州。一方无虞，千里坐啸。何寇盗之敢暴，不澄清而弥肃？所以贤与不肖有别，而孟户曹应辟焉。非夫学究精微，德含光大，贞干克副於公望，勤劳可著乎王家。岂中丞之与能，而幕府之英选，能致於此？闰四月，告指途，出郊相饯。昨夜残雨，朝烟稍霁，黄鸟上下，绿阴若浮。此时送君，微我无酒。况东郊西郊，鼓鼙犹作，征轴之弊，双急乎安人。勉旃孟侯，无以自媚。
    ○送穆司法赴剑州序二首
    法曹掾穆侯，理行归於剑。十月寒矣，艰哉是行。休於嘉陵之阳，日与樵牧为伍，面吾子言涉江水，至於室庐。告之期，不远千里。然则取诸羽翮，击彼风水。时之来也，鸣可惊人，而爱亲之道，敬养为切。安得择仕而以三语为屈哉？东江剑门，又足助兴。地气初闭，河风稍严，青冥为空，黄落向尽，感物论别者，庶存乎歌诗。
    ○其二
    人谓穆子，通於理者也。裒然作掾，荣问所致。自陇之下，清风可挹。人能尽欢，邵真知勉矣。顷以令弟仕於剑，太夫人就养适乎远。虽迫王事，心驰倚闾，朝辞府庭，夕次郊郭。不俟高驾，拂衣而南。群公锡类，讵敢留心？各以壶酒，垂杨好阴。金秋始交，火云犹赫。指日献寿，在原增光。送君遂行，千万无尽。
    ○初夏陆万年大楼送奉化陆长官之任序
    予籍奉化君之猷甚矣，今也何幸！辱与万年君游，而获展礼焉。公有入室之清行，有专门之奥学，加之理要，饰以艺文。三十年中，犹宰一邑，是何奇偶之所不伦乎？先是公由外署尝摄行此职，未拜真而复罢，人到於今思之，岂彼人之幸犹多，而资公之政为理。不然，奚十年之外，复与此合耶？况今年吏曹尤难其选。天子申明乎诏令，宰辅论定乎官材，天官卿孜孜於取舍，膺此举也，授受者安易为力哉！拜恩前殿，随牒上道。万年君轸陟冈之叹，怆异县之违。叙离公堂，言具旨酒，二三亲好，献酢有章。既敬而兄，又悦而弟，上友下悌，何其欤！鹑尾之会，火云初飞。前春花木，是日仍茂。感而惜分，於是为切。夫以卿士大夫之会，未尝不引诗人之兴，以宣其志。万年君所以进牍抽翰，邀文属辞，盖合斯义，将用贶别云尔。
    ○送金坛韦明府序
    将理大国，若烹小鲜，不敢挠之故也。况子男之为邑，庸可挠乎？方今兵薄四海，师老十年，罄人之耕桑，穷人之术数。勤以奉中国，翦以赐诸军。军兴犹艰，国议尚乏。非大表微物外，洞鉴人间，曷能除其灾害，拯彼涂炭。於戏！天官氏得之於韦金坛矣。公文以藻身，行以励俗，道必孚於损益，名可达於家邦。醇粹居中，而英华发外。且三辟大府，连衡者人皆夺容；一登廷评，独行者我无慢色。乐天知命，君子攸难，偶尔堕铨序之劳，超然在甲科之列。岂无清切之地，竟迫亲人之选，飞凫此去，逸骥何施？然则其崩角所不容，掉心而无告者，我实行矣，尔何对焉？锺茅之闻，化可见矣。厚地始圻，寒山尽空。同云不开积雪增Ё。折杨追饯，蒋亭愈邈。心乎爱矣，何日忘之？今之送君，感别而已。
    ○送河南王少府还任序
    王公秀出士林，香传国誉玉立增映，金声自远。故弱冠之後，代为文人，不四三年，而交辟如契。岂惟鸿鹄，志在千里；自是凤雏，生而五色。今大夫当弄印之贵，积苍生之望，立程朝端，举正天下。少府公晨昏之际，恋空独立，爰自东洛，达於上京。且因王命，得及私观乔，梓之庆，实为时荣。然则赤县多务，不遑久留；素琴在御，匹马云迈。清风霁景，随我佳兴，又足名也。顷忝台宪，出於门阑，遂使小子知名，敢忘国士之遇。心乎爱矣，此别何言？前郊一叶，凉风已半，金吹淅沥，凄然欲寒。兵部员外郎王公，以从父之仁，敦北阮之好。猥顾同舍，谓余知音，相期都门，方以送远，才子东矣，得无斯文。
    ○送陈留李少府归止都序
    天宝年中，以公持刈楚之柄，言采其华，将拔其俗。盖良马逐逐，在公之伯仲乎！忝尝齐衡，永以为好。迨兹二纪，相逢蜀游。不虞斯来，复兴前合。况总括六艺，双擢一枝，青春这年，黄绶标映。莹若玉立，跄然鹤峙，长空无倪，可以直上，人之望也。今谏议大夫崔公，冀国之贵介弟，於公为外舅焉，以兄弟之子犹子也。冰玉不闲，潘杨载睦。始君之来，拜乎姻娅。由君之美，加乎爱矣。东林表郄公远鉴，南宫实夫子知贤。光昭好逑，能以德选，自中形外，论者休之。实沈之会，言旋上国，蜀多名园，载酒交饯。雪水初下，同云始飞，寒暄正中，跋涉无苦。子亦羁齿，久而越吟，曷为归期？十月良日，方将寻鲍子之旧，复田苏之游，若君此行，不叹否？尚书兵部郎赵公谋以贶别，尚书虞部李公作为新题，群公佥同，各以位叙云。
    ○送家令祁丞序
    祁丞公表微造理之士也，尝精其思而深於诗，警其神而存乎象。深於诗者，得之於《风》、《雅》，存乎象者，受之於丹青。非奇峰绝壑，则不能运其机；非缘情体物，则不能动其兴。机兴之作为，达者多之。去年八月，闽越纳贡，而吾子实董斯役。水陆万里，寒暄浃年，三江五湖，然复游。远与为别，故人何情？虞部郎中岑公赠诗一篇，情言兼至，当时之绝也。凡叙所以广意，既先见我，又何载焉？送君都门，举手千万。
    ○送赵晏归江东序
    判官擢天府一枝之秀，居十二年而先其文章，用誉声驰，寰海内，行修洁正为人言。故王公卿士，愿见颜色，皆延以座右，挹以上樽，结平生之至欢，听传习之馀论，翕然而风靡矣。自随牒，吴楚，诸府交辟，有车辚辚，无一日而止。故骤迁於维荆，仍假治书，亦既达矣。今上观兵凤翔之岁，公以锡贡会於阙庭，举朝延首，以望真拜。属多难之际，苍黄易诬，斩马未闻於去佞，宏羊且偏於用法。是有流沙之谴，不及旬日，至於五原。犬戎合围，我在坚壁，以功复为词曹外掾，虽雷雨作解。而风尘未厌，流离辛苦，又届乎汉阳。云天路长，骨肉为念。将欲出三峡，浮三江，渐达於吴会。接行雁於旧地，问伯鱼之他日。盖生死骨肉之会，岂胜言哉？大寒之岁，众木皆死。相彼松柏，虽复小凋，而贞心劲节，不改柯易叶，实君子之大端也。持此贶别，不知其他。
    ○送贾九归鸣水序
    贾生深於义者也，又能保和天资，强学不倦。甘御寇之执爨处原宪之非病，行於林泉，盖数周矣。实沈之会，贲然来思，南郭之下，言寻旧好。顾州县而不为道屈，齐得失而介兹福利，实君子之大端也。知我者鲜，谓予知之。朝夕之欢，经时不去，式歌且赋，尝至於夜分，不知天下之秋，飒然而至。咏采薇以独往，始班荆而送别。南指蜀路，江山四蔽。苟吾道之可存，居鸣水而何陋？是为不侵不叛之地，得以长处约矣。乃知全谋决策，可以远驭青溪白□，时复助兴。二三子岂知乐在其中乎？出郊之时，论别而已。
    ○送从叔南游序
    叔父乃相国东海公犹子之庆裔，今少师吨国公外王父之介弟也。生於台庭，长於儒门，修先王之典礼，操作者之文律：斯亦叔父立身之道宏矣。属时艰难，流离辛苦，田园芜没，族党沦谢：斯又叔父厚生之道穷矣。三十年闲，为东西人，岂无常科，亦有世路，道之不由，吾其与也，得非恢达自是，处之无闷耶？况郢公和义以仁，如存展敬，居常馆给，不度以年，因得造寝席，问起居，不敢坠睦亲之礼久矣。夫不羁之才，若不系之舟。不然，则何以泛其流而析其滞欤？既而将登商颜，寻绮季翼储之显晦；进浮沧浪，追渔父遁代之始终。或经九嶷，或入五岭。探灵感，广异闻，崇朝命驾，来告于迈。不怿者结遐方之离思，所贺者从诸侯之胜游。敬奉觞以祖，遂赠言於慎夏云。
    ○送从舅赴阳翟序
    昔者秦赋《渭阳》之诗，盖孟公子之出祖也。绵历千祀，颂声不泯。幼失慈爱，於斯为苦。未尝不废卷抚膺，书绅自勉，以为罔极之报，祭在如存之礼，不其然欤？自幽燕称乱，伊洛内覆，爰我舅党，举族东迁。室无祀，名园何在？永怀展敬，渴日无缘。叔舅十年过江，三命作吏，庆垂必复，休有令闻。使车斯来，辄不自意，阳翟骏选，天书宠光，思同昼游有日矣。伯舅京剧先鸣，曷游偕往；小子江华罢守，未离系滞。指途惜别，卜胜初筵当献岁之方春，对上林之晴雪。与酣景晏，欲罢不能，则叔舅之慈惠锺於我也，良可知矣。望钧台旧都，返伊川故里，出鄢郢长道，控河淮要冲。於焉驰名，於以在我。况清白以世业留遗，贞干以天资自许，鸿鹄之举，□霄可期。惭无酷似，拜命之辱，叙离道念，庸不喻乎？司勋员外郎郑昌缔，邵同等也。实为首倡，其或继之者，则以多为贵尔。
    ○送杨亻炎南游序
    宏农杨亻炎，世以文艺登甲乙科。而亻炎克构前烈，复修儒行，升高作赋，正始言诗，期於拾青，今也被褐，盖未遇云尔。桂林之游，我何忧哉？在幕则副使韦公存乎旧，判官韦公置乎客，其外则韩万州为知。旧则亻炎不孤，客则亻炎有托，知则亻炎可游。予亦子之旧也，见其来则抚之，忧则乐之，命诸子以同之。其他则不如二三子之强大，尝所愧焉。忽有馀兴，言将南迈。寻桂江之远近，度疑山之险易，适诸侯之馆，披三越之图。并苍梧以右转，观象地之发迹，亦何谢泛五湖，探禹穴，而畅其孤愤哉！扁舟一叶，风涛千里，於所适复何危乎？吾当俟子於寿星之会，而复祗命，所在念此无忽。兴元之元，季夏之望，河南于邵词。
    ○送库狄纵入蜀序
    夫以礼乐为用，检身若不及者，尝闻其语矣。今见库狄子，雅而有之，况心气爽练，尤於妙理。原宪非病，黔娄自安。沽之哉，吾待价也。汉阳之禾，人食如玉，有妻子以宜家，无饣粥以糊口。余承艰否，又不能救。夏四月，告余以行，举家杖藜，将赴於蜀。蜀多奇士，吾道其南，风水之便，宜未量也。陇俗春晚，梅花始发。言送山路，萧然雨寒。四郊多虞，举手千万。
    ○送盛卿序
    老夫负累炎方，僻处南馆，东阻高岸，西临通衢。衡门寂寥，谁与为晤？数日之後，而得比邻盛卿者。眷道以闲，处约以静，诗礼日训，柴荆书关。尝思急病之用，载勤稽古之力。每接以三馀，时复一见，来不饮酒，去无可欲，儒之敬慎，有如此者。春三月，叩门告别，且曰：“本剡中人也，家於饯塘。一入桂林，十周星矣。惭走长安之道，将寻吴会之事。乘其波流，聊以自适。”仆老者病者，以忧以悒。留之则难，别又不易。子之不饮，不可以斗酒欢；我以穷穷途，无得以束修赠。执手分别，伤如之何？□雨一散，江山万里，东西南北，其有会乎？迁客于邵赠言而已。
    ○送朱秀才归上都序
    尝喜南中之遇墨客者甚矣，今又得会稽朱因卿焉，序而字之，盖美之尔。况其学也博，其文也精。凡作为篇章，皆可兴咏。处之於代，则诗人之选也。邵故东西南北，愿兴修好，从可知矣。始至之日，贽见於我府公。府公答之以客礼，亦既馆给，终焉宴私。高枕延国士之风，开门多长者之辙。义非苟合，道不虚行。叩清徵而况我知音，执礼容而许我先达，欢於老夫接，辱兴允子游。风雨如晦，孰云其已？而北走长安万里，帝王居治所也。贤关启钥，哲匠见焉。鹏搏凤翥，造次於是。彼美因卿，在斯一举。馀勇可贾，矧尔彀中。潇湘悠悠，鄢郢阻修。商岘衡嶷，白□闲之。登山临水，楚人之重别也；人涉否，卫诗之叹异也。虽欲勿叹，得无叹乎？
    ○送陈秀才序
    秀才以我府公有元昆同官之旧，邂逅不见，於今三年。故不远数千里，氵斥潇湘逾零桂而循来，上谒府公，府公嘉是来也。馆有加笾之饩，宴有承筐之礼，上下交好，州人悦之。既而盈卷新文，惠予佳句。舣舟将往，咨我绪言。夫闭门循来者，迁客之心也；穷巷迂辙者，达士之情也。达士之情眷，索迁客不腆之作，虽处忧，危得无承乎？多谢之仁，行矣自爱。
    ○送冷秀才东归序
    昔泰卿赋多与太学英达为之游，二十年闲，学者逃难，石渠遂闭，鼓箧无闻。近三四年，复兴士合。每岁以故事选实而流颂声，则江宁冷侯，由此擢秀。今乏与比，前或少双。是以中朝宗文，当代秉义者，盖响风矣。不复相鄙，愚无闲然，得为田苏之游，不负金石之契，亦既多矣。吴会之地，慈亲倚门冷侯言归，心切攸往。白雁初过，青冥转高，驾言东游，□雨惜别。邵亦是日理装也。始同末异，怆此歧路。冷侯深於诗也，秘监韦公叙焉。其为歌诗以出饯，皆汉廷显达，士林精妙，各附爵里，为一时之荣。邵何言哉？贶别而已。
    ○送窦秀才序
    曩岁忝西掖舍人，与秀才同官游，朝赴玉墀，夕下金阙，於今二十年矣。今复左迁僻地，羁旅信安。不期东游，邂逅相遇，而能倍年下礼，论旧加敬，实高标雅裁，为邦家之光。故怀袖雄文，予得兴咏；长途逸足，予将企望。而殿中侍御史范阳卢公，聿来监州，持我文柄，解简书之畏，当翰林主人，来者饮德，挹之不竭，啸歌攸同。迨兹中冬，将尽厚意，不虞作别，况予之与名辈者乎！如何选舟，告我行迈。罗郭之下，谷川可厉，枯桑械而不知有风，暮天ㄙ而且欲飞雪。此时以长年，其悲怀哉，曷日相会哉？
    ○送蔡秀才序
    蔡氏之子曰虚舟，以十月良日旅次於信安。谓余老於文者，展後进之礼，清晨来思，赠余旧文，凡数十篇。之讨论，导以无倦，蔡子乃盱衡而纳焉。夫如是，则何患乎名不扬，道兴不行，春官卿复将示诸掌乎？佻兮达兮，亦以永日，言饮之酒，时无闲焉。客非滞者，游有常者，言告言归，明日遂行。虽江南地暖，於景度短急，张帆便风，犹可及远。蔡子其将迈乎？常山公于邵叙别。
    ○送通上人之南海便赴上都序
    通公，释门之秀者也。生本达节，出修梵行，表之以威仪，文之以外教。始具戒於衡山之下，潇湘之间。尝以律人，法虽可住。而相不可住，是以杖飞锡，入五岭，将远举於罗浮，寻迹於现灵。为矫其因而集乎缘，游其方而广乎志，洪惟通公之为心也，其至矣夫。犹复历天柱，访炉峰，背淮淝，即嵩颍，翱翔乎中国，以及乎上京。上京圣君布政之所也，公观夫宫阙，则曷若西方之诸天，公接彼龙象，则曷若西方之众圣。加以探密藏，传意珠，发挥象法，启迪来学，在此行也。遍舟而南，溟涨茫茫，要荒积阻，动千万里。岁月不之计，岐路不之悲旷哉释子，不可得而攀也。
    ○送锐上人游罗浮山序
    释氏之有出家，犹儒门之务行道，既得其道，则思其通，过去诸佛，以故能圣，则出证於无生，归於等观，安可倪乎？有乘精於斯，勤於斯，乃至旋顶无苦，剜身为乐，赴汤蹈火，而不舍书夜者，是夫锐公。天纵明惠，学究多闻，育诗三百，而言思无邪；阅部十二，而义心自了。寄文章为语默任施舍为行藏，内修为法律，外习为秘苑。予则不敏，人皆仰之。前年背自潇湘，登桂岭。大人君子，延方丈之室，与论实相；下士齐人，奉次第之食，为说皆空。习静而外郛永安，得朋而西山有寺。青莲宫裹，日月宵中，辊法侣常游，而吾侪不间。尝忆浮山是蓬莱一岛，浮来兴罗峰合秀，宝房瑶室，七十有二；松阁石楼，千百其数。麻姑舞凤之地，葛仙蝉蜕之所。将欲导殊胜，广异闻，锐公此行，天下莫二矣。十月良月，晴天爱景，密叶弥茂，繁花不寒。群山壁立而合沓百蛮，长江海连而澎湃万里，搜奇索异，可驻行舟；怀哉胜游，不愧相送。迨春之冰泮，期我於荆岘之间乎？
    ○河南于氏家谱後序
    序曰：邵高叔祖皇朝尚书左仆射侍中太子太师燕国定公讳志宁，博学多闻，徇忠秉直，为秦十八学士。其左右庶子不道，尝撰《谏苑》三十篇讽之。凡有文集若干卷於代，又述作之外，修集家谱，其受姓封邑，衣冠婚嫁，著之谱序，亦既备矣。历一百七十馀年，家藏一本，人人遵守，未尝失坠。洎天宝末，幽寇叛乱，今三十七年。顷属中原失守，族类逃难。不南驰吴越，则北走沙朔，或转死沟壑，其谁与知？或因兵祸纵横，吊魂无所；或道路阻塞，不由我归；或田园淹没，无可回顾。所以旧谱散落无馀，将期会同，考集不齐，奚为修集？实难有待。今且从邵一房，自为数例。有若九祖长房今太子少保谯国公颀，与邵同升於朝，股肱四圣，为国元老，邵之弟也。有若九祖第三房今襄王府录事参军载，与邵同在就列，保家履道，为宗室长，邵之兄也。各引才识子弟，参定其宜，从而审之，谁曰不可？又以子孙渐多，昭穆编次，纸幅有量，须变前规，亦《春秋》之新意也。今请每房分为两卷，其上卷自九祖某公至元孙止，其下卷自父考及身已降，迭相补注。即令邵以皇考工部尚书为下卷之首此其例也。且诸房昭穆既同，寻而绎之，可以明矣。後能代习家法，述作相因，从子及孙，从孙及子，孙孙子子，兴复宗祧，岂唯两卷乎？将十部而弥盛矣。其文公第四子安平公房此建平公已上三房衣冠人物全少，今与文公第五子齐国公、文公第六子叶阳公、文公第七子平恩、公文公第八子襄阳、公文公第九子桓州刺史并以六房，同为一卷。就中第五卷已下，子孙皆名位不扬，婚姻无地，湮沈断绝，寂尔无闻，但旧卷而已。後有遇之者、知之者，以时书之。其五祖九祖分今叙在三卷，并录之於後。时贞元八年岁在壬申八月朔日，金紫光禄大夫太子宾客上柱国袭恒山郡开国公于邵述。
    ●卷四百二十九
    ☆于邵（七）
    ○汉源县令厅壁记
    周克殷，列爵惟五，实分子男之位。洎秦汉以降，或令或长，虽小有差，其揆一也。皆铜印墨绶，秩六百石。非理道之君，爱人如子，则不能为官择人矣。国家坐进此道，至於忧勤，爰增禄秩，以劝能者。皇帝观兵朔方之岁，始上禄县更名汉源，将复禹旧绩，以从人欲。其山川形势，土地风俗，近镐千里，华风不闲，多乎哉！盖小国以聚大国之义也。且夫南呀蜀门，东豁雍，西走连碛，北逾大漠，四郊憧憧者，於是乎终。故有狱市之烦，供亿之费，上咨郡府，下用临恤。非贞固不足以干事，非廉慎不足以率人，清静则可乎不扰，忠恕则可乎求瘼。时谓京兆韦子，当公府之选，推而有之。至于今，人易受赐，邑则称理，闻之见之，政参乎前。从事虽疲於改易，用举自多於颖脱，我则无贰，不其难乎？嗟乎！绊骥已久，及瓜将代，顾此屋壁，何其寥寂！前芳无闻，後进奚睹？记者史家之流也，亦所以发挥厅事，启迪人物。又知韦公授受之始，其或继之者，从而记之，前後相映，光采洽人。乾元三年孟夏之日记。开元中，有柴希言自滏阳县尉拜，以清白名闻，迁洛水县令。天宝中，有郭瞻自永康县尉拜，甚有有事，秩满游河朔，遇乱未知所适。至德中，有郭伯阳自某官拜，恂恂如也，迁洋州司马。其馀日月某通名氏失之，不得次于公之列耳。
    ○京兆府司录加秩记
    司录之职，雅有前志，著乎屋壁旧矣。自乾元元年四月，皇帝郊于上元，用柴礼以报功也。施惠行庆，大庇于生人，厥有条目，其一在天下纪曹而加秩，以为此官郡府之枢辖。政之小大，自我裒贬，若纲之在纲，犹衣之有领。会人存政举，所益者多，盖圣人之新意，为国之大体，由此作者，时论宜之。副相李公，兼领京兆，祗奉明诏，深难其选，自中及外，心必参之。赵郡李侯春，自监察御史出行虞乡令，到官九十日，表之而还，则向来之言，无所阙矣。上布此令，下乃宏是举，咸有一德，庶乎赓歌。凡厥能事，此非所载，犹恐递迁之後，混而无别。不务首题，孰为夫子？愚以李侯同声之故，见副举善之方，谨而志之，敢以专达。如後之观者，将辨乎始事，览此中记，非公谁欤？
    ○剑门山记
    《易》曰：“良为山，为径路，为门阙。”梁山之有剑阁也，厥象备焉。首以峨嵋，足以荆巫，前裒斜而後灵关，横亘乎数千里之间。孕川含陆，以作全蜀，趋蜀之路，必由是山。连峰戛天，上绝飞鸟，极於此也。峭壁中断，两崖相，如门斯辟，如剑斯植，辨径术之可从於彼也。於戏！上古圣人之宅於九囿也，必因山川之固，为设堡障以安之，恐其自绝於一方也。虽有高深之阻，必启行路通之。是故天下书同文，教同体，梯航内向，而祸乱不作，观乎剑阁，见圣人之德焉。伟夫拟连山，开积阻，剖盘石，擘崇峦。呀然洞烈，斗绝千仞，远迹奇伏，神灵怪异。谓之天造之资，则有攻凿之形矣；谓之人力之用，则无掎拔之势矣。岂五丁为役欤？泯泯茫茫，不可得而详也。若乃迫隘之所容，回而後通，翕巴汉之万辙，总岷れ之重险。一夫而御之，则三军无所施其勇；覆篑而防之，则逸足不能逾其阻。故汉高因焉，以定楚项之难；元宗幸焉，以销阳九之变。蜀王无道，惠文伐之；公孙僭号，光武灭之。由是而言，则剑门之险，所以助顺，不以兴乱，所以辅中州，不以限荒服。苟戎夷议侵轶，狂愚怀割据，逆天反道，必覆败随之。皇帝谅ウ之初，岁在己未，渔阳公作镇之一纪也。蛮夷之众寡，君长之情伪，道途之险易，攻守之利病，皆暗得於胸中，不差於毫发矣。而犬戎承我遏密，犯我亭障，以其控弦十万与群蛮之师，出沉黎，出火井，出道，出仇池。边兵御之不胜，然有北闭剑关而拒我後援，西入蜀都而全其地。时西州伯朝觐京师，寇出不虞，群情大骇。朝廷固已知渔阳人举无遗策，仍发禁卫貔貅之旅，俾受，律於公。公元合庙算，分军守隘，且度其能来而不能用，可取而不可迫，命诸营坚壁勿得战，收军入阁道，示之以无人。贼见诸壁不可攻，而剑门不设备，果疑有伏，莫敢前窥。公曰：“彼悉锐而来，谓所行无却，今顿军数日，其气已衰；且入我既深，多而不整，可以击之矣。”乃夜出精卒，捣其前营。群凶震扰，骇若堤溃，弃其矛甲者，十有四五，颠於坑谷者，不可胜计。公命缓逐，勿遏其归。既而又破之于龙安，不二旬，缘边千里之寇，悉烧营遁去。危邦载合，天府载宁，州闾以出溺相存，父子以厥初相欢。自蕃戎为梗，未有若兹岁之甚，惟中权制胜，未有若是役之大。天子闻而嘉之焉，即下诏书劳之，略曰：“微公戮力王室，蜀其左衽矣。”德音裒倚也如此。於戏！仁者由剑门，以之为福，不仁者由剑门，以之生祸，独渔阳公之克戎於是也，配乾功之可久，与坤德而同顺，革戎心于永代，扬天声于无极，昭昭焉难乎其与京矣。昔班孟坚勒铭燕然，纪窦耿勋业。夫燕然无环异之迹，徒以书其片石，见载前录，人到於今称之。而剑门井络垂芒，坤维蕴灵，渔阳得其形便，辉灼藩翰。语乎山则有画象之奥，语乎人则有盖代之绩，而颂声不著於燕然，英名不加於窦耿。抑当时之所取，而吾党之所病？昔予剖符列郡，祗服元侯，耳目所得，称传罕备，虽言之不逮，其可已乎！是用纂述，为《剑门记》。
    ○著龟论
    卜筮生灵之耶，必遵以信时日，畏法令，决嫌疑，定犹豫者也。自伏羲画卦，周公制礼，率先斯道，以惠其人。故立筮人建卜曰卜职，或掌三易以辩乎九筮，或开四兆以作乎八命。俾吉不相习，假尔有常，叶乎乾坤，调彼昭昧，占兆审卦，异位同功，不其然欤？夫以原始要终，钩深索隐，则象事知器，占事知来。著辩吉凶，则圆神而方知；龟穷祸福，乃戴阳而履阴。繇得蒺藜，终验齐庄之难；兆闻鸣凤，便兴敬仲之宗。然则筮短龟长，尝闻其语，义之何著？今试论之。且其兆体百有二十，夫其颂声，千有二百，由是其尚也。夫龟者，著性命之理，有好恶之情，善出入之端，存生死之变，冠群甲之长，居四灵之间。上高法天，下平象地，寿三千岁，而游於莲叶之上，吸以沆瀣之精，盖通其圣也。何彼丛薄之下，会之中，生而无灵，长而无识，奉大衍之数而为准，求元亨之义而为用。探赜而知其变，审爻而据其辞，岂与夫灼而专达，居然独见，同年而语矣。史偏以之佐昌，此其效也；墨以之从长，又其效也。卫人以龟为有知，漆雕以为善对，又其效也。至如管辂卜邻之火，孔愉反顾之铸，盖小之也。则知灵德感应，触类而长矣。故朔望则灼，孟冬命，盖先王之重者，万事之阶也。信矣夫！
    ○阿弥陀石像赞（并序）
    石龛之作，司马杨公福谦。室无他羸，盖损已以藏事。凭厥底绩，资于有家。圣无不通，必与此合。况西方之乐，大会之地，鸟兽草木长皆为梵声。我心既降，彼应潜速。故喜施愿往者，率多於诸方。廷尉平于邵，闻而赞曰：
    倬现容，苍然高岑。上非道隔，下不尘侵。自此中逵，发彼狂心。往来既护，我福攸深。右转清涧，前瞻布金。独园对境，双树齐阴。石泉潺潺，山木森森。讵知奇物，未识珍禽。四方之因，妙乐传音。维是设像，毫光载临。去圣何远，兹焉可寻。
    ○观世音菩萨画像赞（并序）
    佛功德所以俾福也，如郑童之福，得无俾乎？闲者门阖卒废债于童上。绝倒不寤，久之而苏。收在怀抱，气则奄奄，心如旁惧，口不能言。遂启手足以全告，审视听以示旧。膝下之爱，辟耳而诏，举以善摄，悉能自强。父之寮于邵，目而奇之曰：“不有此慧，安有此令？”郑氏其兴乎！奇童名自此而始。然则菩萨者利益，故观音者观世。是用绩事，发于童心。相好已具，大圆既照。天衣若飞，杨柳疑拂。以是凭福，信无有边。赞曰：
    奇童奇童兮厄于门，门虽废兮童其存。菩萨观音兮破诸昏，丹青相好兮人中尊。福我奇童兮水无垠。
    ○观世音像赞（并序）
    孟冬十月旬有三日，我皇帝降诞之辰也。百灵会祉，万方集庆。於是检校刑部尚书左羽林大将军纪国公臣高，与一二军吏稽首言曰：窃稽首冥，赜乎至精，道本无二，圣惟归一。超於物则拯拔群迷，现於时则亭育众品。电绕之与夜明也，岂其ㄈ欤？惟圣表圣，唐哉皇哉。请以真如之像，延景洪福。粹容留霍，神变烛耀。四天周回，八部围绕。信足以上旌至德，下摅至诚，臣哉邻哉，敢为赞曰。
    道本一兮圣无二，灵相炳兮我身是。状至圣兮昭至尊，叩帝阍兮Р天门。福穰穰兮委如山。
    ○杨侍御写真赞
    仙状秀出，丹青写似。亭亭玉立，峨峨岳峙。野鹤无群，天鹏击水。英华闲发，真素相拟。锐上当侯，丰下有子。环林既构，铁柱兹始。风腾云会，一日千里。相者何为，赞之而已。
    ○秦州都督吴人写真赞
    英姿一绝，自出常伦，挥毫得妙，又全其真。真不失旧，旧有弥新。挺如鹗立，婉似虹伸。当封在骨，得正从神。绿车协相，白马称珍。吴侯吴侯，翻然收秦。爱而不见，见似思人。
    ○吴使君厅郑华原壁画松树赞
    贵之者真，得之者难。松有劲质，匠乎笔端。森疏空倚，挺拔上干。如出绝壑，若生大寒。枝蟠龙发，皮拆龟攒。青萝若挂，白鹭愁看。美华原之墨妙，能入室而思禅。愿主人之比寿，从君子之静观。
    ○词场箴
    惟士立德，必先修词。学犹殖也，问以辨之。古有明训，守而弗失。质岂胜文，文其犹质。近古以降，末学非伦，支无求已，进欲干人。钟鼓在堂，和声远至。金玉无质，良工以器，良工谓何？如琢如靡，唯善克举，不知其他。文之为大，言不可已。上应天光，下符地理。彼其之子，云胡不知？风豺则战，惟武之皮。坦坦履道，自强不息。粲然可观，何命与力？耽耽公府，秩秩德音。文苑重式，词场以箴。侧陈刍议，敢告翰林。
  </div>
  <div class="pagination">
   <a href="全唐文_page257.html">
    上一页
   </a>
   <span>
    ...
   </span>
   <a href="全唐文_page253.html">
    253
   </a>
   <a href="全唐文_page254.html">
    254
   </a>
   <a href="全唐文_page255.html">
    255
   </a>
   <a href="全唐文_page256.html">
    256
   </a>
   <a href="全唐文_page257.html">
    257
   </a>
   <span class="current-page">
    258
   </span>
   <a href="全唐文_page259.html">
    259
   </a>
   <a href="全唐文_page260.html">
    260
   </a>
   <a href="全唐文_page261.html">
    261
   </a>
   <a href="全唐文_page262.html">
    262
   </a>
   <a href="全唐文_page263.html">
    263
   </a>
   <span>
    ...
   </span>
   <a href="全唐文_page259.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
