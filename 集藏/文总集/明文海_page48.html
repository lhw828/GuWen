<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 48 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 48 页/共 134 页
  </h1>
  <div class="content">
   明文海巻一百八十四
　　钦定四库全书
　　明文海巻一百八十五　　　余姚黄宗羲编书三十九
　　持正
　　与赵甬江司空【唐顺之】
　　承欲为鄙人修葺先墓且感且愧有深不自安者不敢不径情达于左右也先墓之葬久矣茍有崩齧圮毁在所必葺子孙非有贫乏不能自存也乃不能自葺而至重烦上官葺之其为忘本而不孝甚矣子孙非甚贫乏而不为先人葺墓则是先墓可不必葺也可不必葺而至重烦上官葺之其为凟尊而妄费亦甚矣夫葬者藏也期于人之不见而已上古不封不树非以为薄也其用意深且逺矣中古封之树之已寖失此意矣今先人之墓问其封则既穹如矣问其树则既拱如矣若欲过为之制缭以石垣崇以巨屋俨然象生人之居明于始终之义者犹以为逾礼示侈而莫之为也汉刘更生氏言之详矣彼特为王侯言之也况匹夫乎然则子孙自为之犹病其逾礼而示侈乃以重烦上官其谓之何且公之劳苦兵间倾公库竭私财以激赏战士常苦不给盖一壶醪足以广恩则一敝袴足以为惜也今为先人葺墓其费岂特一壶醪一敝袴哉乃至使公辍赏战士之财为故人葺私墓在公谓之过厚可也鄙人乃以先人私墓之故至饕餮公之所以赏战士之财其又谓之何然则有费于公而有益于仆犹不可为也今有费于公而顾以彰仆不孝妄费示侈之三罪亦安用之然而公之为此则有説矣不过以鄙人辱交于公之故必欲捐金以厚之然畀之以金则鄙人素不敢受惟以葺先墓为説则鄙人义不可辞而已此公之用意至厚也夫人之相知贵相知心故曰或与人以千金而人未必感或与人以一饭而人终身德之此知心与不知心之説也仆之与公窃敢附于心相知也久矣岂待于外物为厚薄者哉向已托龙溪恳切转辞尚恐公之不信我也故复喋喋万望即赐停罢庶使仆异日尚可以奉教耳不然是公非以厚之乃絶之也
　　与刘一丈书【宗臣】
　　数千里外得长者时赐一书以慰长想即亦甚幸矣何至更辱馈遗则不才益将何以报焉书中情意甚殷即长者之不忘老父知老父之念长者深也至以上下相孚才徳称位语不才则不才有深感焉夫才徳不称固自知之矣至于不孚之病则尤不才为甚且今世之所谓孚者何哉日夕策马候权者之门门者拒不入则甘言媚词作妇人状袖金以私之即门者持刺入而主者又不即出见立廏中仆马之间恶气袭衣裾即饥寒毒热不可忍不去也抵暮则前所受赠金者出报客曰相公倦谢客矣客请明日来即明日又不敢不来夜披衣坐闻鸡鸣即起盥栉走马抵门门者怒曰为谁则曰昨日之客来则又怒曰何客之勤也岂有相公此时出见客乎客心耻之强忍而与言曰亡奈何矣姑容我入门者又得所赠金则起而入之又立向所立廐中幸主者出南面台见则惊走匍匐阶下主者曰进则再拜故迟不起起则上所上夀金主者故不受则固请主者故固不受则又固请然后命吏内之则又再拜又故迟不起起则五六揖始出出揖门者曰官人幸顾我他日来幸亡我阻也门者答揖大喜奔出马上遇所交识即扬鞭语曰适自相公家来相公厚我厚我且虚言状即所交识亦心畏相公厚之矣相公又稍稍语人曰某也贤某也贤闻者亦心计交赞之此世所谓上下相孚也长者谓仆能之乎前所谓权门者自嵗时伏腊一刺之外即经年不往也间道经其门则亦掩耳闭目跃马疾走过之若有所追逐者斯则仆之褊哉以此常不见悦于长吏仆则愈益不顾也每大言曰人生有命吾惟守分尔矣长者闻此得毋厌其为迂乎乡园多故不能不动客子之愁至于长者之抱才而困则又令我怆然有感天之与先生者甚厚亡论长者不欲轻弃之即天意亦不欲长者之轻弃之也幸宁心哉














　　明文海卷一百八十五
　　钦定四库全书
　　明文海卷一百八十六　　　余姚黄宗羲编书四十
　　持正
　　与林汝桓书【霍韬】
　　传闻执事凡僧田尽用公帑赎囘给僧果否此事于令兄方伯先生所议不无欠当而执事又复承行过勇故流弊遂至费官银以庇髠者颇为名教之累耳方伯原意盖愤寺田尽归权要又虑僧田既为权要之利则粮差必重为平民之殃又曰官府废寺斥僧本以辟邪崇正岂曰反为权要而已乎夫抑权要以扶公法可也因抑权要而出官钱赎以给髠僧是衣冠士族反秃子不如也僧有一人而兼腴田数顷者矣有兼管数县田业而至数十顷如光孝崇报者矣有司不问其游手坐食削小民以自肥乃于士夫之家则屑屑然较其锱铢之入是待吾类不如异端禽兽也是于禽兽反厚视士大夫反薄也僧田粮差视民田倍重非士大夫之愚者不取此为利以自贻子孙无穷之忧也不然则为家族之穷迫无聊者出不得已之下计耳当路君子曽不为之设身思曰承僧田果利乎害乎与其取此锱铢之利孰与不顾行检或郡或邑渔猎数年以自肥乎士夫而利僧田可恶也不有奸赃污墨者乎不尤可恶也乎京官全免差役十年而止尔承僧田而脱十数年之差役曽几何时或陞外任或休致或物故则亦平人之家耳为利害曽几何耶设曰恶其权要夺细民之利也则严为禁曰凡官户勿承田可也举而属之军饷善为区画以弭后弊可也或每都建一社仓嵗终出纳巡检守之县官领之亦可也今既无善处之防乃逼迫皇皇夺既卖之田出官银赎回以资髠僧者是此举也始则戾魏公所以斥僧道以扶名教之意中则戾户部所以议处军饷之意终则结果成就其抑夺士夫以取不畏强豪之誉而已自是而异类益横凌辱士夫诬奏风宪皆不可禁矣自是惟民田得舍与僧僧田不可断给民家矣几何其不驱平民而乐为僧也几何其不驱禽兽以夺平民之食也几何其不掩民田而属之僧籍也尽力以抑士夫仅足以庇僧徒而已吾党君子其忍不思及此乎且曰寺田自正管甲首以上尽数给僧惟畸零小戸乃充军饷夫寺观田土必十数顷非编里长则正管甲首虽三尺童子所能知也今曰畸零乃充军饷则僧无复有充军饷者矣弃置僧田以资异类乃曰淫祠田土尽数查出以充军饷夫弃僧田数十百顷而不取乃屑屑算夫淫祠之数亩是犹弃岱岳而取尘埃也所较不亦舛矣乎僧田发卖虽曰贱其直适足以资权豪也犹可取银数千百两为国家之利今尽数给僧则不惟军饷无措而铢两之利亦归之僧官司无所頼矣况复出官银买田以给之耶僧田为权要所利犹吾人也今给之僧则举而与禽兽矣岂曰厚禽兽而薄吾人耶夫权要承田固曰可恶然人岂有十数百年不死者茍死矣则子孙有求为平民不得者矣其为利为害可指日计也若举而赀僧焉遂为异端禽兽千百年无涯之利遗吾道千百年无涯之害君子何不大吾眼界以长观久虑之耶且当路君子若不废僧寺则僧田之在寺所以豢养此犬豕髠人者犹夫昔也谁得而计算军饷谁得而计算学租谁得而计算价直今废而夺之人其人田其田盖因天地之利而利之也昔失之异端今复之吾人虽价直多寡固勿屑计可也虽军赀多寡固勿屑屑计可也惟能放淫拒诐而夺其资生之源俾之日消日尽斯可矣何必屑屑于计小利之锱铢耶始也计小利以抑权豪终则举全利以资异类为国家计者如是耶为吾道计者如是耶欲树节槩以取不畏强御之誉者计固如是其左耶此固令兄方伯愤激之过当而亦执事承行之过勇也生闻惟善人能受尽言生谅执事决能受此言亦决谅令兄方伯能受此言幸转致此悃情于令兄俾其尚可达当路改议而执事亦宜尽心谋画为令兄改过此大贤以上事非世路煦煦者能知也切勿重于改悔多为异説以自文为异端渊薮贻他年名教不可解説之累也
　　辞建亭【张居正】
　　承示欲为不谷作三诏亭以彰天眷垂有永意义甚厚但数年以来建坊营作损上储劳乡民日夜念之寝食弗寜今幸诸务已就庶几疲民少得休息乃无端又兴此大役是重困乡人益吾不德也且古之所称不朽者三若夫恩宠之隆阀阅之盛乃流俗之所艳非不朽之大业也吾平生学在师心不蕲人知不但一时之毁誉不关于虑即万世之是非亦所弗计也况欲侈恩席宠以夸耀流俗乎张文忠近时所称贤相然其声施于后世者亦不因三诏亭而后显也不谷虽不德然其自许似不在文忠之列使后世诚有知我者则所为不朽固自有在岂借建亭而后传乎露台百金之费中人十家之产汉帝犹且惜之况千金百家之产乎当此嵗饥民贫之时计一金可活一人千金当活千人矣何为举百家之产千人之命弃之道旁为官使徃来游憩之所乎且盛衰荣瘁理之常也时异势殊陵谷迁变髙台倾曲池平虽吾宅第且不能守何有于亭数十年后此不过十里铺前一接官亭耳乌覩所谓三诏者乎此举比之建坊表宅尤为无益已寄书敬遣儿达意府官即檄已行工作已兴亦必罢之万望俯谅
　　辞赵司马留参军务书【陈鹤】
　　日来深辱欵曲廿年一日古道至矣感激何言兹者边事孔棘足下坐制大兵江南震揺凡有世志者孰不欲结绶从事仰賛勲猷建业于青云之路况足下惓惓于故旧哉屡承见留托以军中重务当此良期庆幸无已然蚤夜思之但力有所不能强者三足下之势有不可为者二而鹤之行有不可止者三也年来幽卧渐便习懒成性今复着衣骑马趋侍军门有急便行寒暑皆是此不能强者一也鹤素志独立筹事寡同今谋士满前言各自誉倘若利害系国未免舌战目夺智愚混淆甚为惶恐此不能强者二也向以母妻连变哀痛过情近觉精神昏弱寝食异常起居癯癯逺不逮昔性耽瓦缶木笻不堪军旅之事此不能强者三也足下天才神算所至竹解功成凯旋已在旦夕纵鹤通籍在军无所事事功名难定徒増路人之訾此足下之势一不可为者近苦家计落落若涸鱼在车非勺泉可活今足下察视百僚威权玉洁虽周急之仁势难处置况闻门下賔客多怀苞苴之私他日坏事辱名累连俦伍此足下之势二不可为者且足下为院台索坊书本欲扬誉以重鹤耳今各处从吏上计催迫过于官租简帖迭传急如露檄徃来道途日复数四使童仆外讶友类内疑半世逃名之人当此实为烦恼故鹤之行有不可止也荆藩辽王多才好事迩来逺书三及鹤感其殷懃许以秋间必至自分草莽安可失言于藩殿故鹤之行有不可止也袁使君在荆州一闻去音即寄书期遣人至临江迎候今若少滞彼又当入觐北上负此逺情后逢何面故鹤之行有不可止也以是数者遂孤足下不世之德刀斧莫逃今将漂蓬荆楚心同云水迹混渔樵甘饥寒而乐劳役是足下寛仁所赐也昨欲诣门告去又恐雅情相恋衣难遽分故忍心背义潜身上道回睇吴山怅焉泪下所望足下扩谋易制力督司府羣公简节词讼専心练兵先行阵竒伏而后膂力急各地乡兵而缓义勇求贤士放常谈信赏罚积财粮取交广之兵为之爪牙屯闽浙之卒为之手足抑下人之骄悍举军官之才能今倭冦虽退尚当防其后谋土地虽安益须増其备具如此江南之民近或可以复业逺或可以安堵鹤妻子在越亦得赖其存活此胜霑恩于幕中多也鹤不胜幸甚
　　与时元书【符锡】
　　锡再拜白时元契兄执事间者数日缺然不面羁旅懐抱思欲一展布无由何者都城衣冠林立之地仆虽寡昧陋劣僻处委巷亦时枉轩车未尝絶交于人而何执事思之切诚以世之泛然徃来固不足道或同乡同志一时相与亲昵如弟兄间亦有之必如仆与执事考德论文心孚意契自以为金石莫间者则或不可多得耳是故于漆生之行也执事徃示之赠章既而索和再辞弗允而且贻之咎仆连日苦尘事假宿于西岌不自安良以此诺未偿惧得罪于执事滋深耳比承发轴兼示漆生欲令借一显者名第窃谓此非漆生所以处仆者仆固未尝识漆生漆生既受业于执事之门则年固未至也道固未几也仆固执事友也固长者也漆生未尝一扣仆仆之作当为执事非为漆生漆生安用使予为哉昔者昌黎韩子尝代人求荐作书代张籍与李浙东书东坡亦尝代张方平作谏书是诗文代人有何不可今有知己间命仆曰某欲有作偶尔未暇愿假子一日之手仆虽不敏其何説之辞特谓居弟子之列求长者之作既而曰子无官不必得子之名请书一显者之名则或未之可耳仆虽陋劣寡昧才不逮今人而志则妄意古人以是落落徃无所合然执事视仆岂深以得丧介于懐者富贵诚傥来物耳茍非其人而欲强予一言一字妄自取与为之容悦甚于衣冠坐于泥涂诚有所未屑者至如苏韩二子彼固一时豪杰之士求之恳至而所以代为之者或欲振发其贫推扬其学与关涉利病于天下之故匪徒播弄文翰今虽不可一二追步推漆生之意实不过欲假此以夸耀其乡之人人既欲夸耀其乡之人宜乎亟造达官贵人之门而求之而何有于仆既为不然则执事抱韩子之技推漆生之爱为之代为何所不可仆固非汲汲于作诗以干誉者而每作一诗亦必防搜枯索未易卒成日来拙作既未脱稿随亦忘之原轴谨用还纳而复云云不能囊括者诚与执事相知之深执事且将为词林宗匠计他日亦有以处仆者处执事虽仁度优容无所较计而文字当自珍重不宜因此反取轻时人为识者戮笑况无受尔汝又大雅充义之一端也尚惟亮察无谓仆老而益狂幸甚幸甚雨晴便期相见书辞不悉锡再白
　　答钱象先【徐应雷】
　　病懒杜门为常不能一造聆教欬耿耿百花庵僧持手翰至索诗以徐少宰出名令人甚讶何仁兄犹未知我一至此邪代作之事虽韩苏亦不免载在集中可据况不佞乎然必其人以自已不能之故亲自求济于我则应之若旁人令我作诗而以进士出名则置不佞于何地此虽家中絶粮三日内人死盛暑三日不敛有人致千金索一诗以徐少宰出名决不可得此弟未冠时褊性如此五年前曽大书署壁甚严此一项请索久已絶矣不谓今早重烦一畨应答世人愦愦不足论仁兄不应通融至此



　　明文海卷一百八十六
　　钦定四库全书
　　明文海巻一百八十七　　　余姚黄宗羲编书四十一
　　忠吾
　　与友人书【王缙】
　　仆自成都接见以来即以情事未申为请幸执事上奉贤王之防以斯文之故恻然见悯衷情恳欵恩礼有加及来普安之后馆谷之丰复假之以推引之重顾仆愚陋诚何敢当然仆亦切思所以报之者而未得其説伏闻君子爱人以道故有责善之义规戒之言今仆亦欲効古人而陈之苐未知执事以为何如也仆窃见执事逺回人情懽洽故多置罇爼以相慰劳而执事天性谅直凡饮必尽其情数日以来宿酲未解又启新筵薰陶醖借无复已时致使食气不胜而所存者不过糟粕麯糵之余耳况复益之以它感所以成夫前日之疾仆愚以为若不痛加惩戒其害恐不止于此也且闻古制酒之意殆不若斯书曰越庶国饮惟祀德将无醉孔子曰唯酒无量不及乱故为一饮百拜之礼使其终日饮酒而不得醉也今之为礼则不然以泛满痛饮为能事以沉酣吐哺为忘情否则讪其矫揉矣怒其虚诈矣由是即席则思以沉醉为度岂知一醉之后精神溃耗邪僻乗之言不成章行不成步辗转牀枕呻吟达旦有数日而不解者有成终身之痼疾者且人禀天地之中以生至贵至重上为父母之遗体下为妻子之仰赖况有身膺国家之爵位寄生民之休戚者其可舍仰事俯育之责而快口腹之欲哉或论人享富贵无所用心姑假酒以为乐耳是大不然夫天下之可乐者岂特酒哉司马君实以园池花竹为乐欧阳永叔以终日在书案为乐范仲淹以后天下之乐为乐其乐虽不同然未尝及乎酒也若夫刘阮山之徒乃放逸纵荡之士其眈乎此不足道也仆尝记元某宗嗜饮其臣有指酒槽而谏者曰此器木之所为被酒所蚀尚致朽腐况人肠胃至柔岂有不受其害者某宗遂引满痛饮而覆皿终身不复御未尝不叹其勇于为戒今执事精通古今旁及脉药知事物之本然识荣衞之相感岂必待于子言然察执事之意但不欲拂人情故曲顺之耳岂知吾身受患于彼无干诗曰每有良朋况也永叹伏望执事暂节数日以试验之若不饮而胜前则请终絶之可也若不饮而犹然则复饮之尚未晩也子夏有云信而后谏未信则以为谤已也而韩子谏张仆射击毬书亦以为谏不足聴者辞不足感人心也今仆之言未信于人而辞不足以感人心也明矣苐以见爱之深故复喋喋如此惟加恕纳不宣
　　答唐荆川书【刘绘】
　　京师自得湾中手札无便通记王翰林懋中还乃具动止知居宜兴山中躭幽寂避人事庶得澄养神骏也闻居山中雅好弓矢尽悟开阖之巧挽强达疏乍闻不信后言者交至知兄聪灵静蓄有术气充力倍加于徃昔鄙意不觉欢踊矣辱多谬爱徃徃遇士夫过为推与以是京师见者虽未交识莫不増顾今在渝州见曹子东亦传论及胡仲望来又防寄声眷懐恳恳不我遐弃万千感懐莫抒衷愫弟尝思古人既不可友古道徒为悬仰道途诡易声利相援今之隆友道以引善类而去卑习者得如兄有几人邪人情好髙而恶闻善好胜而惮进修兄负竒隽之才而冲虚并容今之屈已下人而孳孳力行古道又几人如之邪以弟之狂当兄之髙明必不为佞迩复闻兄愤他族强悍数逼京邑每当士人喜为雄谈有请缨仗钺之志闻者相传靡不壮之且欲尽览西北诸边形势墙砦阨塞可为临事屯兵结垒麾羽仗防横扫强敌计彼以忠义勇防纶巾若孔明轻缓若元凯持棰彪哮之众鞭漠名王其贺兄封侯之业者固多矣弟窃疑之徃古英杰立事皆有定数人生成就必有伦类此须洞窥理而不可以胜气乗之焉今姑借汉初人才为喻昔张良握计无韩信畧地之勋萧何餽给无曹参野战之力绛灌少文陆贾阙武叔孙抱鼓成绵蕞之仪得行其儒学也娄敬脱挽定关中之防获售其游谈也彼天启佐命咸以英产絶足率操一艺博树立前后未闻有能兼者也其后贾谊文学请典属国以击匈奴鼂错对防自献法令以削七国至扬雄本辞赋乃耻铅椠以假符命之妄刘向本经生乃记黄冶以结主上之宠四子中持未定移易本业以希景运贪竒功率至丧名伤败可悼也已今兄以明经起家早登上第主上嘉之儒林慕之不可谓之竒遇乎前以奏记不合海内英髦俱仰气节爚爚矣今宜居深山益肆力旧业他日朝廷时置经局辨议整史籍残阙其举鸿典大仪遐稽古制裁定羣论必不能舍兄也即不搆防可以疏徃哲之奥言明羣生之性理著书以肇来学而名业熖然系圣贤之籍为一代钜儒其仰报君父之恩岂不闳哉若霍去病匈奴未灭之恨马文渊马革褁尸之谈彼其抱气业术有自来矣兄试裁酌便示惠音如何
　　答友人书【薛蕙】
　　辱惠书并示春秋或问三经説数篇读之累日不胜钦服世之溺于所闻之士如执事之用心者寡矣执事谓孔子六经焚毁于秦汉世无能厘正宋儒传义尚有牵合附防之説欲黜其伪而补之且誉仆为当世知名之士使评其是非执事之为书其独见自信盖将度越厯代之儒者而今世之寡陋如仆者执事顾就而问焉仆诚惶愧而不敢答也然厚意不可虚辱试诵所闻而执事择焉夫六经自秦汉而后其残缺错误多矣盖非孔氏之旧也而凡古之载籍亦皆逸亡其存者多伪书焉儒者生于数千载之下不获见圣人之全经复无古之载籍可以为证宜守夫子多闻阙疑之训学其可知者阙其不可知者如是足矣不然是臆説也传曰疑事无质况圣经以臆説决之可乎六经之大义自宋儒发明之思过半矣中间不无未当者不害六经之大明也至于诸儒议论同异亦各有所见当并存之以广异议非可以一人之见废之也程子谓解经不同无害但要处不可不同盖谓此耳然区区复有所闻敢为执事言之夫古之君子学成而后立言其言也为道之不明也言以明道为主则其言不得不约故古之为书极寡后之君子学未成而先立言其言也为名之不闻也急于知名则文章训诂皆袭取而为之言之当否不恤也故后世之书极多虽然以亡当之言而致虚伪之名此可得于愚人尔君子之论谓之何哉今执事之书非为名也盖欲明圣人之道也然程子有曰学也者使人求于内也不求于内而求于外非圣人之学也何谓不求于内而求于外以文为主者是也学也者使人求于本也不求于本而求于末非圣人之学也何谓不求于本而求于末考详畧采同异者是也是二者无益于身君子弗学然则君子求圣人之学盖有在焉非在于文章训诂之间矣窃又以为圣人之学未易遽言也有志于学者宜以论孟之书取其切已者讲明而践行之若夫六经之义姑徐徐求之未晩也此不惟初学自治之方使世之儒者果皆从事于此则人人有君子之行虽不治六经而六经之道不逺矣若后其身心而徒以穷经为先虽真得秦火未焚之经亲闻夫子笔削之义亦何益之有执事著书立言不过信今而传后仆之言倘不甚谬执事其取之以告今之同志亦信今之一端也
　　上杨防庵先生辞入内阁书【张治道】
　　盖闻天地赖闭塞以成功圣人倚收藏而显化故孔子不强仕于返鲁孟轲不再进于去齐何者去就之义明君子之道行也恭闻老先生执事负伊周之才际尧舜之世三朝頼其倚弼四海遵其道化秉钺持衡覃谋虑可谓极矣继而遭遇权奸遏而不行虽青蝇贝锦之谗不能有加而于进退光明之道终亦未尽既而皇上临极索罗耆旧而谓鸿才硕辅无逾我执事者梦想于朝物色于野恩休逾天诏防如春海内以为执事功已成矣道已髙矣枕藉丘壑不可以出矣既而幡然就道舆疾临戎戾天地闭塞之义违圣人收藏之道虽在门墙之下者不能不疑于出处之间也继观谢表未成安攘之言勉效韩范经畧之意又云不大改弦辙无以作新士气不力任怨怒无以奋起事功乃知进退得孔子时中之道符君子大观之心伊尹不鄙要汤子文不嫌三仕之意也及观抵边以来功业未成而事机掣肘始荐杨宏逆而不行继论边储遏而少遂大勲未建而口语相侵海内将谓髙明见小试不行则大功可卜知后效难圗则今日可去而执事尚复无闻虽庸劣小子如治道者亦不能不疑于执事也近闻复降诏命取回内阁人皆以为庆独治道以为不然窃观今日之事势与执事之心其可去者有四而不可留者有二四者在所必难而二者尚未可望敢畧而陈之惟髙明择焉且皇上以宗藩入统圣德秉治有尧舜望治之心无周召辅治之臣起执事于江湖之逺而付以全陜之地恩命虽隆而神交未符敷谋虽切而圣心未契矩迹雷同而鱼水可言建议非常而风鸿未信此可去者一也天下之事未尝不成于相让而败于相害道义相让稷契所以成功功名相害萧韩所以罹祸今日之事故敢望稷契之相让于执事焉此可去者二也纲纪大坏不可收拾处常则不尽才猷建异则辄来口语与其衡而持其权功成则众疾其能事去则独防其诟此可去者三也且执事尝为冢宰矣尝为内阁矣不能以此时免谗谤齐人心安其身于朝廷之上而今乃求难获之效于再进之余谚曰百步之矢不穿鲁缟而执事之功与名不止于百步之外而天下之事难于鲁缟此可去者四也其二则朝廷倚托不可负苍生属望不可孤斯二者此臣子之所以负毁而忘躯者也治道以为不然圣人之道期于必行君子之功乐于无损然道不虚行行于无妨功不虚成成于无阻无前四者之害而后可以成兹二者之功此周召所以成名于文武欲成兹二者之功而昧乎四者之害此萧望之所以杀身于西汉惟执事亮察之倘迟回眷顾再进中秘道昧止足行乖难进窃恐臧仓肆间委命晚矣治道以晩进之士而不得入执事之门墙亦尝侧闻执事之懿风矣好谋能听不弃蒭荛故敢效孟轲氏説大人之义披情素于堦下惟执事恕其狂愚少加容察则一得之愚不能无少补于执事者
　　上三宰相书【李黙】
　　仆闻士遇而获信于天子其不遇而幸信于天子谟弼之臣今陛下明圣仆何患不过顾事有偏系势所难投虑非执事不足闻此昔孔明治蜀务集众思广忠益且下教曰若逺小嫌难相违覆旷阙损矣又曰有能忠于国者亮免过矣仆谫昧鄙人岂曰能忠至摅忱效愚所不敢以小嫌自避则奉教于君子矣孟尝君使楚将受象牀登徒子懐德色而诤之曰吾得宝剑以献也古之人乐于成人之善如此仆猥辱甄收使奔走咳唾之末岂不以德重冈陵义足渊海然而旅进羣退依阿取容非执事所许也敢縁所防念存斯义唯执事听之比者陛下降发中之诏修翊戴之功执事首膺异数进秩诸侯可谓旷世隽谈矣昔二虢不辞两国之任旦奭不让齐鲁之封其功大也诚在优宜不为过侈然而外内哗然不浃众懐其説有二小人曰相公汰冗食正典礼义不假于君亲而乃自利其爵为君子曰相公毕命之臣无利之心虽然三子并拜而宫掖乖五王并封而武氏横相公不鉴功名自此去矣夫小人之言怼也君子之言爱也怼者懐固其私爱者要成败以为説也夫是命也执事谓尽出上防哉即不过左右慿借以阶宠耳意其伺上励精倚毘遗耉难以得志独计所严惮者二三宰辅与台谏数辈耳乃者适觏兹隙遂托焉以逞以为是足以羁絏之矣观其叙列吾党不及三四而此辈已居八九则其情状先已败露矣先帝时左右谬宠奸赏动及圭组滥爵一开使八柄遂入二五之手干命之祸几至土崩虽其肇孽不可比类然究观今日之势欲至此无难也昔寜彬辈陷先帝降号淫游虑朝议不从乃大赏勲旧而下而投之饵虽谏疏屡臻而依违者众竟使先帝不终正位至今切齿所不忍言此执事所睹记也诗云殷鉴不逺奈何弗慎曩者执事厘复旧政所裁武员刑余军役不下二三万顷又用谏官言沙汰僧道汹汹未定京师之人大半此类积怒懐讪已非旦夕顷见执事膺此懋典遂羣起侧目谬生诽议夫一人之身而当众怒之冲窃为执事不取也昨者称号之典执事据礼执议反复十数虽曲加迁就犹非宫闱之意万一上春秋长盛猝有媒孽其事引据祖训搆贪天之言执事何以自固今陛下仁圣朴诚周防矢义然执事一忤之后此辈妄有希冀执事能复忤之乎仆虑正色难矣即有否也其搆忿殆不可测仆念君相未交酿乱方自此耳为执事窃计不若守奉祖训坚自逊避决去就之圗诸所防恩亦宜正言裁罢庶几人人知吾谋国之心虽至其身奕世之业犹将弃之上足以结主心下以谢市里之谤而中以破憸壬之奸使之屏气摄息不敢恣肆然后天下之事可为也迩来执事累疏抗陈冲心光大然时未获命物议未孚以为姑徐徐取之云尔且有病执事包羞之语者诚执事所宜急圗万一持久间有絓误妄少指斥亏损大矣夫皎皎易汚峣峣难全可不畏欤今执事勲藏盟府福泽在黔黎子孙自宜世食其报永永无替奈何获此而后为贻谋耶昔仲连説赵却秦军平原持千金为夀连曰即有取者是市井之事连不忍为也后世称播仲连之义且执事勲劳孰与鲁连茅土之锡孰与千金然执事犹且蔑之令闻广誉岂有极也仆日夜诡量敢以介推之事妄意规切独时念国事至此忧防甚重辄忘狂悖畧其赞述谬称缕缕之愚所恃执事休容无以下体黙皇恐再拜
　　戒弟书【侯一元】
　　夫系蹄不解猛虎决蹯危疚在前孝子进药非不痛于身蜇于口也爱有所至情有所不得不然凡熟谏之道异于责善义方之诲别于忍心如使畏不祥而曲阿慕怡怡而顺非是以一蹯之痛易其七尺之躯不忍乎介然之苦口而自诒罔极之恨也岂可谓知类哉克已之难自昔而称之柔曼之倾意尤其难者也故女戎祸水聪明之主以自误而吴姝越艳智术之士亦以误人譬之物之惑人始者必有以中其意使如膏火相滋不尽不止方李赤之惑于溷厠也所见无非清都丽宫妖艳苾芬者欲以区区之辨易其所见岂不难哉彼死而有不恤而欲陈之以毁誉利害不亦末乎故苦药所以已病也苦言所以去惑也医经云疾有不治者二不可药一不治也可药也而不受药二不治也始之以不受药终之以不可药此忠臣孝子慈父友兄所为流涕长叹而呼天也衢涂跬步而扬朱哭之跬步之失何足哭也然至其千里也则又不及哭也诗曰何嗟及矣是也曲突徙薪以告燕雀燕雀其信之乎然而有必至之势其不至乎焦烂者幸尔吾前所谓啖野葛饮酖而不死者也古今以来独一曹公奈何以不赀之躯天地所畀父母所遗试之猛兽毒药侥幸于万一乎夫文人无行非谓固然惜其是文而廼是行犹言斯人斯疾云尔古今文人独一司马相如哉屈原之忠为词赋祖贾谊升堂汉之彦也昌黎东坡唐宋名臣人非尧舜谁无小疵然必立行大节不逾斯为君子至如孔孟左国经史之文何尝不妙絶天壤但不可以文目之耳假令天壤间不生司马相如无其词赋何损于治何伤于艺林哉且相如文伤靡丽故前辈谓其类俳而武帝亦徘畜之此何异奕秋丸僚以一技垂声者耶昔人谓九原可作吾谁与归区区虽未敢妄意九仭之门至于及肩之墙不愿托足常思执鞭叔度对啸孙登相与游于无言而或发于不得已则纚纚洋洋为寒馁帛粟疲瘵鍼石即不能然犹欲鸣其心之所藏如春虫秋蚓宣写和气自得而止无用雕虫殚极侈靡淫泆如相如为也今人固无相如即有之吾亦不好文且如此况其行乎而闻以卓氏事自解此大谬也且卓氏事相如寜慕其色耶临卭令谓相如穷困幸来过我而王孙竒货可居故谬为恭敬以相如壻之耳已而果大得其财为富人驯致以赀为郎显于汉庭则相如本意不在文君甚明读史者忽之耳如令相如反效其赀财重币卑礼以求失身之文君吾知相如不为也若为之则其家徒四壁者不将愈甚转入沟中乎狗监未荐天子不闻独与失身一妇人无用之书数巻而何适矣然则彼虽失行犹为身谋今杭州诸公慕之名实两失无相如之利而有其累难以言智矣位尊家温者其患迟位下家俭者其患速不观之膏火乎虽同于灰烬而膏之盛者后亡亦理也惑者或曰膏虽竭我能续之燎虽息吾能扬之商贾恃什一之利士大夫仰俸禄之赐而能文善逰者资朋友之助此其所为续膏继明之术也悲夫吾所为碌碌服贾致身防名抒思竭精者寜为区区一女子哉武王不斩妲已乎且好色人之天性不知子都之姣者无目者也而诗人如云之弃缟衣之乐岂其性与人殊哉诚富贵有羡金余帛何不自置妖姬深宫自娱犹未决裂男女之坊解絶亷节之维求之缟衣綦巾亦其次也夫巫山之云朝暮而送人河畔柳枝如林离亭之泣如雨计文君之所当岂一司马相如哉前袂未分来人复结是何异蹴珍饵行道之中防袂者犹唾之而聪明之士顾甘心焉何也盖妇人有挟媚道者其术如神使人神目昧而不自制汉史徃徃见之吾意倡优之家其有传乎不然何颠防之众而觉悟者之寡也商贾负贩缙绅之士无知愚小大铢锱而积之胠箧而委之甘心効其力没首而不悔夫左右戮力治生以奉其主者奴也左噬右搏得狐兎以効之人者狗也今倡优挟邪术媚道奴畜犬豢天下之人坐食其钱财而惑者犹然不悟一旦商者折阅亡其什一仕者失官亡其资财始匍匐而无所归尔犹曰相如爱文君岂不谬哉吾观今世文士类多虚名昨所观其人歌诗草书圗画其品至下而能盗虚声者正犹下里巴人一唱而千和也易世论定之后吾不知其人当在相如词赋之科否也恐不能过李赤李赤诗赋固在廼能与李白相乱而因循失足为厠中蛆后世士羞言之况若人者乎夫蜩鸠之翼难以圗髙蜉蝣之衣难以持久故附凤者千仭附骥者万里彼悠悠盗名之士安足荣其咳唾而与绸缪应和哉相如之事既其意指不类斯人又西施之颦不可慕效姑效其倩笑者可也观今之文士非特盗名乃亦盗利故辛垣髙鲁连以其无求邹忌不信賔客之防以其有势势移利尽雌黄随变吾观今世柬书利遗倾肝相示语卒未有不涉取求者也此其交游归趣大体可覩矣不待交解于张公子而龙阳之情已暴于后言矣凡斯之类不可殚陈区区今者药石之献惟在静讽六经四子闭门谢客使天机有雨露之息则以子之才如宝镜拭尘邪魅毕烛刀刃发硎向之缭绕游丝而断之耳以相如之文明邹泗之道以周南之窈窕易巴蜀之奔亡斯亦生人之至乐也于子何如楮短意长有言不尽















　　明文海卷一百八十七
　　钦定四库全书
　　明文海巻一百八十八　　　余姚黄宗羲编书四十二
　　忠告
　　与蔡白石【唐顺之】
　　徃年辱兄知爱谓可与共进于文艺之门今忽忽齿发渐衰兀然成一秃翁向来伎俩剥落且尽虽诵人诗句亦如罗刹国人骤闻中华语音骇不省其何説况能自有所着以自见于世也朋友间徃徃言及兄之垂意于仆岂特以故人之故耶抑亦谓其可与进于文艺之门耶岂知仆之衰飒剥落一至此哉虽然以兄爱我之意其知我之衰飒剥落一至此也岂不为仆惜之以仆爱兄之意亦窃谓兄之聪明絶世之资而消磨剥裂于风云月露虫鱼草木之间以景差唐勒曹植萧统为圣人而冀为其后此其轻重岂特隋侯之珠弹雀而已亦可惜也曩与兄相聚时兄年最少而仆亦壮年今壮者衰则少者亦壮矣由壮入衰能几何时四十无闻则仆既自蹈之矣自惜之矣倘兄以为宇宙内事与吾分内事尽于风云月露草木虫鱼之间则足矣不然则亦不可以不深思君子进德修业欲及时也兄茍不以仆言为戆继此尚有所请不然且闭口耳辱爱多谈亮之
　　答王遵岩【唐顺之】
　　两得兄书拳拳以病体为念真意恳恻令人读之堪为涕下非兄死生之交不能至此感激感激人传言吾病过重者盖有两説一则以水肾为患痰火时作不得不闭户调理人以我经年病不见人则以我病不可支矣不知我貌则槁矣而精神尚可不死盖近于养生家稍稍得一归根法也其一説则自以早年有志今四十外矣而犹然醉梦人也盖非特文章气节平生所竭力而从事者既于真性不切及所闻于经书师友与意见之窥测而自以为道者亦竟如隔壁听话全无交涉近年来痛苦心切死中求活将四十年前伎俩头头放舍四十年前意见种种抹摋于清明中稍见得些影子原是彻天彻地灵明混成的东西生时一物带不来此物却原自带来死时一物带不去此物却要完全还他去然以为有物则何睹何闻以为无物则参前倚衡瞻前忽后非胸中不挂世间一物则不能见得此物非心心念念昼夜不舍如养珠抱卵下数十年无渗漏的工夫则不能收摄此物完养此物自古宇宙间豪杰经多少人而闻道者絶叹其难也好仁者无以尚之此真消息也终日如愚终日忘食此真工夫也无以尚之则有一物可尚便不是此物矣忘食则于闲事有不暇者矣如愚则于才技有不使者矣孔顔一生工夫所以完养收摄此宝藏也仆近稍悟得此意而深恨年已过时虽知其无成然本是自家宝藏不得不有冀于万一也是以痛为扫抹闲事收敛精神之计则不得不简于应接欲简于应接不得不托于病不可支以谢客是以人知吾之病甚而不知吾之别有意也此意更不敢露于人以兄念我太厚忧我太深故特披露之兄万无泄我秘宻重増哓哓之口也安友为求序得托雄文以不朽甚幸过望仆旧从兄学为文章有一二仅得处尽是兄之指教但才既不长又不能竭精刀以从事是以遂成废罢韩子所谓徙业者不哜其胾者也独觉兄之奔逸絶尘而已矣近来自观旧稿支离叛道之言篇篇有之理既不当文亦未工赧然尽欲焚烧而后快縁颇为人抄録无可奈何盖以吾今日文字伎俩须并却三四年精刀专专干此一事自谓可望于古人阃域今自度必无此闲精神可以了此也既自知不了则岂欲以不了者信今传后乎亦愚矣贵乡洪子因信兄而过信我遂亦以我为可与斯文也与安友谋刻之而请序于兄仆既而闻之愧汗骇愕盖吾文未成吾自知之且不欲此生为言语文字人也居常以刻文字为无亷耻之一节若使吾身后有闲人作此业障则非吾敢知至于自家子弟则须有遗命説破此意不欲其作此业障也仆居闲偶想起宇宙间有一二事人人见惯而絶是可笑者其屠沽细人有一碗饭吃其死后则必有一篇墓志其达官贵人与中科第人稍有名目在世间者其死后则必有一部诗文刻集如生而饭食死而棺椁之不可缺此事非特三代以上所无虽汉唐以前亦絶无此事幸而所谓墓志与诗文集者皆不久泯灭然其徃者灭矣而在者尚满屋也若皆存在世间即使以大地为架子亦安顿不下矣此等文字倘家藏人蓄者尽举祖龙手段作用一畨则南山煤炭竹木当尽减价矣可笑可笑仆又何用更置一茎草于邓林棼棼之间哉至于求序于兄仆与兄何等朋友也其有所求吾自求之而何待于人为之媒哉以为吾文茍有成则当求兄不成则不敢以累兄知人之明也及得兄序读之令人益増慙汗吴下自古来文人正不少以为仆盖过二千年吴下词人而接札游之文统既使兄为私于所好又若使仆与人争名争先然者非兄之所以爱仆也使兄今日为仆作序则亦宜道兄与仆昔以文相切磋以才弱志隳几成而罢之意句句道却实事庶使兄为不诬而吾亦可以不愧耳至于兄之雄文则千百年自有定价倘吾文稍进乃敢为兄作序今且不欲缀羔袖于狐裘也刻板事既已力止兄序遂亦宝藏之未敢示人也
　　与黔国公【熊过】
　　开府大将军黔国公幕下过伏读故记国家兴事之臣胙茅土立世家者盖数十而列上公首元侯者称最封异姓王配庙庭者又最若佩将军印出总大兵则今之法非勋臣才能者即不得与无有捐数千里地使之世守者盖天下独称明公曰世家忠孝故得兼有之其视诸公最盛矣此宜如何报称哉窃効一得于幕下之贤愿加察焉始过入乌撒见其马牛被山谷腹干肥实骄嘶相嗅乃或相齿蹄以适甚足观也私叹乌撒奥区也而又富顾视关门之士多蓝缕衣其行夫皁枥之役腰囊磊磊如积块问之皆糗饵也其法粉杂谷为尘十分升之五而得一具焉日或得三具是则径足无外慕私心固怪异及察其长率亦多蓬门不赡饘粥以为其人啬于财盖土风也乃试问其人孰主典是牛马者若奈何不以给用皆对曰非我之有也岂惟非我有我将以为病斯牛马者盖黔公所寄养今之乌撒盖黔公之外府也故今之军民田乌蛮尽以为牧场而无忌诘其暴则曰我黔公之圉人也不敢谁何之人有匹马死者且又责于我我因是以大贫曰十数年前有此乎曰无有即有之亦马牛之风耳非若今敢纵也曰马牛几何曰畜马二十八羣羣者以百数少亦八十矣牛吾不知也其种马及驹吾不暇知也其牧于吾地若此其他所畜牧吾亦不暇知也今军人若浮不过数年将转徙尽矣因黙然不敢复问覆按旧文则彼之狙诈嫁怨可骇也昔者西平方为督府佥事则锡吴江田十二顷八十畆为督府同知则锡铜陵田四十二顷四十畆故诸司职掌凡公侯禄米皆为浙西苏松等府官田内拨赐耳他所不得占撮土也常闻傅颍公请懐逺官地髙皇帝引公仪休事责之如谓西平之贤而下同颍公髙皇帝之明而偏于西平岂有是哉今奈何以乌蛮上诬髙皇帝下谤西平也蛮性本桀鸷借马为战且马盛则虎之翼也岂惟飏去又将噬人矣故茶盐布易马之制曰乌撒嵗易马一千五百疋此髙皇帝之神武西平之经画而销萌之至权也今闻嵗入贵州银四百四十两耳乃免易马则乌蛮之马安得不繁其繁未有以销之也乃反借灵于明公托外府之説内有以疑倡其民外以诈其邻而雪之久假不归势益富厚而邻益薄亦安得不起而图人乎以过所闻公家盖积有旧恩在南土使实享大利而民有隂怨则公家先王亦必不为凡等所谓寄养马者或自昔权时之谋而蛮之畏威懐德尚可驱使今蛮之狡猾苐借公为名耳所入于公者本细防不足道而其自殖之谋与其嫁怨之诡则深可虑矣夫蛮之不可信其所由来非一日矣始定嵗入粮二万石今仓廪空虚损原额四之三使在官者乏代耕之禄嗷嗷然执左契以责既廪之负毡本一千五百领今课録其入曽不得拔一毛焉此于朝廷且乏供而况公家乎是公家结实怨而大利乃在乌蛮也且乌蛮者滇之要也兵家所必争也髙皇帝下滇之始也自永寜先遣胡海徉曰向乌撒别遣傅友德由曲靖率劲卒日趋乌撒应永寜之师其后乌撒蛮叛髙皇谕公家先王等曰云南之师如曲靖普安乌撒建昌即今势在必守东川芒部乌防未可守也今之守者独数羸卒耳而常产皆为牧地其势有不亡去者乎又公之家牧地故在陆凉耳乌撒本在四川应当比较马匹之地凡不及乌撒而云南反得寄养益非立法意矣害髙皇之成败先王之功敛家室之怨张顽凶之势就是四者此明改弦之时也且公之家非必借是数马焉为富盛也今将号于乌撒之军曰总府原寄养马匹在乌撒者本府已停解送如假称总府名色强于官民屯种田地牧畜践踏者罪之蛮虽诡戾其于明公累世之威德未有不震叠者矣诚使人得耕牧则其妻孥之饱嬉皆明公卧而乳哺之也蛮牧地狭则畜产不得繁因可渐弱其力内地之人益得日赡西路之孤悬有如闭门而游于除必无他可虞矣行一事而众善备者盖此类也明公忠孝报国比隆先世使他时执笔之史扬休光焉纪之世家过所奏记为有小补古人语曰寸有所长此区区所效于门下也愿明公择之勿为议论之臣所归过狂渎恐惧死罪顿首
　　答陈约之【田汝成】
　　伻来辱金玉之音慰荐勤恳幸甚幸甚顷闻玉体负瘵大类长卿而游艺之功犹不暂辍甚非所以因天人之际保夀命之元也夫隂阳合体气魄控搏多记则损魄多诵则损气气魄既伤精神靡溃六沴抵内外交戕摄链之家此为深忌是以子云发寤于呕心兴嗣劳形于缟发长吉勚而骇妪孝先懒而腹便忧乐既已殊科修短又复异享取舍之分不待譓者而能裁也陈君青年博雅吾党所希尺牍片言已足名世又何必驰骋艺囿弹压前修昼夜拮据寝食都废亏冲粹之性积膏肓之疢乎且古今才人垂声琬琰者类有天助不可强也譬之沙丘之骥若耶之姬要之形不别于骊黄态不离于粉黛耳闻者且以为麟角凤咮絶世竒珍安知皁枥无灭没之乗而茅茨絶窈窕之姿乎幸而当其时则足以华上宫而充内廏不幸而风尘奄忽亦且骖欵段而伉犨麋尔语曰无为名谋视运否休无与利角视命厚薄此二言者仆已騐之审矣不识陈君以为何如也更惟怡神恬寞以迎太和禁絶唔咿以葆真炁涉岐黄之宝诀蹑佺期之髙踪上贻慈母之欢心下慰细君之结念不亦美乎昔柳子厚欲已李睦州服气之术更仆千言犹恐不寤窃以陈君勤学之癖不过睦州而故人爱念之私实同柳子似不必盛气繁词以渎聪听也试采纳而留心焉幸甚幸甚夜郎淫滞以日为年顷以入觐脱归遡游东下若鸟越樊笯鹿铤原野桑下三宿之恋斩然絶矣行次长沙觊接丰采而轩车蚤发企望怅然萍梗支离未卜合并之所尔
　　答罗一峯【章懋】
　　乡约之行欲乡人皆入于善其意甚美但朱吕之制有规劝无赏罚岂其智不及此盖赏罚天子之柄而有司者奉而行之居上治下其势易行今不在其位而操其柄已非所宜况欲以是施之父兄宗族之间哉或有尊于我者吾不得而赏罚焉则约必有沮而不可行者矣可不虑其所终乎在比之九五王用三驱失前禽夫子以为舍逆取顺盖来者不拒去者不追不能强人以从我也凡入约者必其诚意感孚革心向化而后可有不能从则当听其出约今欲假官府之权力邀强制以必人之从已殆非所谓显比之道也又闻族人有为盗者必亲置之死地此于当代之法先王之制圣贤之事皆所未闻孔子曰古之为盗恶之而不杀也不先其教而一杀之是以罚行而善不反刑张而罪不省若孟子所谓不待教而诛者盖指杀人于货之盗而言耳如穿窬鼠窃而皆杀之则彼御人于国门之外者将何法以加之乎礼曰公族其有死罪有司谳于公公既三宥之矣而又使人追之曰虽然必赦之有司对曰无及也然后为之素服不举如其伦之丧亲哭之夫以朝廷之上法度所在其处宗族之死罪者若是而况于手自杀之乎又况罪不应死者乎以是知圣贤之在乡党其所以处族人者殆不其然昔汉人有为盗者曰刑戮自甘乞不使王彦方知彦方遗布一端卒能化盗使之道不拾遗是不犹愈于杀乎阳城居于晋之鄙晋之鄙人薫其德而善良者几千人温公与康节在洛里中后生皆畏亷耻欲行一事必曰无为不善恐司马端明邵先生知是皆君子之居乡有不约而自化者以先生明德当不下于诸公自身而家自家而乡久于其道彼将自孚何用汲汲乎强人以从约重法以禁盗耶虽曰君子之所为众人固不识然某之愚实有不能无疑者深愿先生熟思而审处之如使今之吉丰亦如温公康节之洛则朱吕之乡约庶可行矣













　　明文海卷一百八十八
  </div>
  <div class="pagination">
   <a href="明文海_page47.html">
    上一页
   </a>
   <span>
    ...
   </span>
   <a href="明文海_page43.html">
    43
   </a>
   <a href="明文海_page44.html">
    44
   </a>
   <a href="明文海_page45.html">
    45
   </a>
   <a href="明文海_page46.html">
    46
   </a>
   <a href="明文海_page47.html">
    47
   </a>
   <span class="current-page">
    48
   </span>
   <a href="明文海_page49.html">
    49
   </a>
   <a href="明文海_page50.html">
    50
   </a>
   <a href="明文海_page51.html">
    51
   </a>
   <a href="明文海_page52.html">
    52
   </a>
   <a href="明文海_page53.html">
    53
   </a>
   <span>
    ...
   </span>
   <a href="明文海_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
