<!DOCTYPE html>
<html>
<head>
    <meta charset="UTF-8">
    <title>皇清文颖 - 第 91 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 91 页/共 274 页</h1>
    <div class="content">　　圣训孜孜下询无任战栗陨越之至谨摅管窥之见以对








　　经解　　　　　　　　　　　　于　振
　　自书契肇兴而文眀日唘三坟五典八索九邱楚之良史犹能传之说者曰坟大也三皇之书也典常也五帝之书也八索求其义也九邱九州之志也此载籍之最古者然圣人删书断自唐虞岂非以其荒逺而不可稽欤连山首艮归蔵首坤周易首干不相袭也乃古三坟一书所云山坟气坟形坟亦有八卦之说盖出于伪作而夹漈信之陋矣当秦之燔籍也易以卜筮独全诗亡其六篇或以为笙诗未尝亡也春秋间有阙文然三家传录已多龃龉非秦之咎惟书百篇殆失其半至礼记成于曲台多后儒所为秦焰之所未及也然则圣人之经如日月丽天江河行地虽经焚爇而其光辉炳燿千古不磨至医药卜筮诸书虽秦所特防而传于后者曽有防耶经也者常也圣人之典也五经分而乐经亡或加以周礼仪礼或益以论语孝经孟子尔雅或析一经而为三或合两经而为一自汉至唐代有増损要期于昌明经学非有所轩轾也汉兴悬金以购圗籍而河间献王所得独多善本以献诸朝鲁共王壊孔子宅闻金石丝竹之音得古文焉两亰四百年间醇儒軰出如董仲舒刘向刘歆贾逵郑兴郑众马融郑元之属及唐之贾公彦孔頴达等皆有传道解惑之任训注笺疏之功至于宣帝令诸儒讲五经同异于石渠阁増置梁邱易夏侯尚书谷梁春秋博士一时以为荣然梁邱乃防纬之学以符应得幸图形麒麟阁则汉之失也易始于商瞿子木传桥庇子庸再传馯臂子弓三传周丑子家四传孙虞子乗以至田何子装是谓田何之易何授丁寛寛授田王孙以授施讐孟喜梁邱贺由是有施孟梁邱之学又焦贑长于灾变分六十四卦更值日用事而京房习之非圣人之指费直之易取文言大小象分入诸卦中王肃王弼等注之由是大行费氏行而诸家遂熄然易有圣人之道四焉而辅嗣等崇尚清言矜名理而遗象数则偏而不全非程朱后出何以正其失乎书之今文传自伏生古文得自孔壁然伏生口授女子而其书反多艰澁孔安国古定本之蝌蚪而其文反多平易殆不可晓欧阳大小夏侯传今文梅赜姚方兴等传古文朱子属之九峯蔡氏而古今合辙矣齐诗始于辕固而翼奉匡衡等传之鲁诗始于申培而韦贤暨子元成习之韩婴之诗则王食长孙承其流毛苌之诗则马融郑元大其绪然毛诗出而三家并微非以其传自子夏故源逺而流长欤夫公谷春秋亦传之子夏者也左氏防晚出而有三长然不得立贾逵言非左氏无足证图谶明刘氏为尧后者乃卒立焉立左氏是也所以立者非其道矣公有严顔谷有范寗而杜预为左氏功臣康成之发墨守针膏盲起废疾犹未免书生之习邹夹又何足云周礼亦晚出五家之儒皆不得见至刘歆而始显冬官残缺河间献王以考工记补之虽不类然唐太宗知其为圣人之作程子以为有闗雎麟趾之意朱子谓周公运用天理烂熟之书虽其间不无可疑何至如何休苏辙軰所诟耶俞庭椿乃取五官之属近于冬官者辑为一卷截鹄添鳬削足适履是向之周礼虽缺而五官尚存俞之冬官虽具而五官并缺矣郑氏曰周礼为本圣人体之仪礼为末圣人履之贾公彦又曰周礼为末仪礼为本本则难明末则易晓之二说者宜焉从也朱子以仪礼为本经礼记为义疏乃作经传通解以仪礼为纲而附礼记于后其说防当至于后仓所授庆普所传小戴所删则大戴之书耳若夫齐论鲁论本非迳庭而传之者张禹为优大学即戴记之篇时有错简朱子正之孝经古文出于孔壁今文传自顔芝尔雅创于周公成于子夏昔人以为九流之奥防孟子之圣亚于顔渊又岂冯休之所能删而又何待于虞允文之尊之也哉汉唐以来虽尚经学而其取士时有醇疵我
　　朝以四子书试士而又昌眀经籍洪惟
　　圣祖仁皇帝御纂四经以为千秋鸿寳至
　　世宗宪皇帝继志述事时赐近臣我
　　皇上道叶羲图心涵奎璧绍闻衣徳稽古右文分颁各直省学宫俾得敬谨摹刻以便编摩又纂三礼以纳天下斯民于轨物从此四海九州家弦尸诵以澡其身以浴其徳以一道而同风莫不由此是我
　　国家经学之盛千古未有也【臣】等依
　　日月而觐
　　龙光敢不勉陈固陋以副对飏之
　　盛典乎







　　经解　　　　　　　　　　　　杭世骏
　　自汉以前有六学六艺之目而不立经名唐陆蒙谓经解之篇句名出于戴圣王辅嗣因之以易为经杜元凯因之以春秋为经孔子曰学诗乎学礼乎易之为书也原始要终知我以春秋罪我以春秋未尝称经称经非圣人防不知志在春秋行在孝经孔子尝自称经矣六经陈迹之语见于荘子天运篇泽于四经之语见于管子戒篇【房元龄注四经谓诗书礼乐】始乎诵经终乎读礼之语见于荀子劝学篇【杨倞注经谓诗书】是纂修删定以后已立经之名矣六经始扵经解易诗书礼乐春秋是也汉兴制氏善为乐世世掌太乐官但能纪其铿锵鼔舞而不能言其义故立博士祗于五经至蜀文翁使相如东受七经【见蜀志秦宓传华阳国志云遣隽士张叔等十八人东诣博士受七经】盖斯时孔壁之论语孝经已出故也唐初号谷那律为九经库似九经之名至唐始定而沈约志宋书之百官则云周易尚书毛诗礼记周官仪礼春秋左氏传公羊谷梁各为一经论语孝经为一经合为十经洎唐刘孝孙作为问对而十一经之名定矣陆徳眀撰经典序录祗称九经而亦为孝经论语孟子尔雅撰音是十三经已萌芽于此但其末附以老荘二子则经之名反隐故开成刻石长兴镂板亦祗有九经斯时孝经以石台别行尔雅为书学専习故不兼及耳孟蜀广政毋昭裔等渐次刋布逮宋淳化始得毕功然孟子尚阙宣和间席旦刻于成都学宫而后备李至判国子监五经之外请修七经之疏以备刋刻仍未及于孟子也明嘉靖万厯间南北两雍前后幷刻而十三经之名遂徧海宇矣此诸经分合之大略也秦政焚书易以卜筮独存书礼晚出防为残缺孔蔵古文尚书于屋壁至孙临淮太守安国为之传遭巫蛊事未献东晋豫章内史梅赜得而上之齐建武四年有姚方兴者又得舜典二十八字合之河内李氏所献泰誓书之古今文备矣礼出淹中刘向父子所校有眀堂阴阳王史氏惟士礼以后仓周官以河间献王传平帝时又有献逸礼毛诗左氏春秋者而诸经毕出矣经之有章句者诗则齐之杜抚赵之毛苌礼记则马融卢植春秋则服防论语则包氏周氏孟子则赵岐是也其以注称者郑元王弼韩康伯之于易郑元之于三礼郑兴郑众之于周官犍为文学刘歆樊光李廵孙炎郭璞之于尔雅唐眀皇之于孝经是也其以疏称者孔颖达之于五经杨士勋之于谷梁徐彦之于公羊贾公彦之于周礼黄孟悊之于仪礼元行冲之于孝经皇侃之于论语孙奭之于孟子邢昺之于尔雅是也其以传称者孔安国之于书毛苌之于诗是也其以解称者杜预之于左氏范寗之于谷梁何晏之于论语是也惟郑康成解诗称笺鲁申培赵毛公说诗称诂张华云圣人制作谓之经贤者著述谓之传刘勰云传者转也转受经防以授于后又云传者转师注者主解宅情曰章位言曰句刘知防云传者转也转授于无穷注者流也流通而靡絶孔頴达云诂者古也古今异言通之使人知也吕忱字林曰笺者表也识也郑以毛学审备遵畅厥防所以表眀毛意记识其事故特称笺六经奥论云笺之为言魏晋间所以致辞于皇太子诸王者也郑尝以君师之礼待毛公而不擅改圣人之经眀矣邢昺云章句者训解科段之名惟疏定于唐初其名无所诠解或以为后儒觧释之书名曰正义今通谓之疏也【说本亭林頋氏】论其列于学官者汉初书惟有欧阳礼惟有后仓易杨何春秋公羊而己至孝宣复立大小夏侯尚书大小戴礼施孟梁邱易谷梁春秋元帝时复立京氏易平帝时又立左氏春秋毛诗逸礼古文尚书旋罢不用东汉建元时増至十四博士而罢谷梁立李封为左氏博士魏黄初中设五经课试之法又为谷梁立博士典午受命増十九人至江左复减为九因荀崧之议増至十二曰周易郑氏王氏尚书郑氏古文尚书孔氏毛诗郑氏周官仪礼礼记郑氏春秋左传杜氏服氏论语孝经郑氏以谷梁浅俗不足置防王敦之难不行宋又增至十六人不复分掌五经而谓之太学博士齐置郑王易杜服春秋何氏公羊麋氏谷梁郑注孝经沿及魏梁皆置五经博士唐开元间归崇敬请以礼记左传为大经周礼毛诗为中经尚书周易为小经各置博士一贠其公羊谷梁文疏少请共凖一中经通置博士一员开成元年判国子祭酒宰臣郑覃奏太学新置五经博士各一人宋有九经五经三礼三传诸科元祐时以诗礼记周礼左氏春秋为大经周易公羊谷梁仪礼为中经绍圣元年复立春秋博士崇宁又罢之元皇庆中始制经问大学论语孟子中庸内出题设问并用朱子章句集注诗以朱子为主尚书以蔡氏为主周易以程朱为主兼用古注疏春秋用三传及胡氏礼记用古注疏明仍其制而注疏少衰矣三易掌于周官太卜连山宓戏归蔵黄帝山海经云伏羲氏得河图夏后因之曰连山黄帝氏得河图商人因之曰归蔵列山氏得河图周人因之曰周易吴姚信曰连山氏得河图夏人因之归蔵氏得河图商人因之伏羲氏得河图周人因之三者之说皆合第信以夏易为出于神农周易为出于伏羲与山海经不同皇甫谧帝王世纪云夏人因炎帝曰连山殷人因黄帝曰归蔵与信说同郑康成注周礼连山似山出内气也归蔵者万物莫不归而蔵于其中贾公彦疏云连山易其卦以纯艮为首艮为山山上山下是名连山孔頴达作易正义引郑云夏曰连山象山之出云连连不絶郑锷解周礼则云连山言如山之相连或以为云防以为山说者未尝衷一而归蔵则无异同易正义解周易云言易道周普无所不贾公彦云以义名易则周非地号周易以纯干为首干为天天能周布于四方故名易为周也郑锷则兼疏二义言如天覆无不周而变易无穷是周之义与孔贾合而以变易言易脱康成易简不易之义正义又按世谱等书神农一曰连山氏黄帝一曰归蔵氏并是代号周易以文王所衍故谓之周易犹周书周礼题周以别余代沙随程氏晦庵朱氏本其说遂有周为代名之解三易称名不同如此易自商瞿五传而至田何何授王同周王孙丁寛服生四人王同授淄川杨何齐即墨成广川孟但鲁周霸莒衡胡临淄主父偃皆以易至大官要言易者本之田何丁寛复从周王孙授周氏古义传授同郡田王孙王孙授施讐孟喜梁邱贺由是易有施孟梁邱之学张禹彭宣之学本于施而施氏之学多言隂阳灾变之说梁邱之学又本于京房迨后费直又合文言十翼于是遂有费氏之学今文尚书者出于伏生口授以书写之故也古文尚书者出于孔壁以竹简写蝌蚪文朱子疑其较今文易读又晚出而独无譌损故吴棫罗璧陈振孙王柏吴澄归有光罗喻义等纷然皆着辨焉诗分四家于鲁则申培公于齐则辕固生燕赵间言诗者本之韩婴颇与齐鲁间殊要之一也鲁国毛亨赵国毛苌皆为诗作训诂传毛氏行而鲁诗亡于西晋齐诗亡于魏韩诗虽存无传之者郑樵以为亡于五代也春秋汉初有四家之学邹氏无师夹氏有录无书铎椒虞卿之微见于刘歆七略盖为左氏而作汉兴不立博士故不果传礼有五传高堂生授萧奋奋授孟卿卿授后仓仓说礼数万言号后氏曲台记授沛闻人通汉梁戴德戴圣沛庆普曲台记凡二百一十四篇戴德删之为八十五篇戴圣删之为四十六篇明堂位乐记月令三篇则马融所益也礼记正义云孝文时求得周官不见冬官一篇乃使博士作考工记补之马融云孝武开献书之路周官出于山岩屋壁汉书谓河间献王得之非孝文时也宋王安石黄度皆不之信阙而不觧俞廷椿王与之邱葵陈友仁舒芬等五家皆谓周礼得于秦火之后官宜少不宜羡今天官及春夏二官之羡者九地官之羡者十有六秋官之羡者五从其羡而求之冬官皆不亡于是割五官以补之而周官复裂而不完矣仪礼孔壁古文多三十九篇存者十七篇外有天子廵狩礼朝贡礼王居眀堂礼烝尝礼朝事仪见三礼注学礼见贾谊新书古大明堂之礼见蔡邕论元吴澄尝取二戴礼为礼经补逸其实与古所逸之礼不相合汉初论语三家鲁人所传曰鲁论语常山都尉龚奋长信少府夏侯胜丞相韦贤父子鲁扶卿太子太傅夏侯建前将军萧望之并传之名家齐人所传曰齐论语视鲁多问王知道二篇其二十篇中章句颇多于鲁少府朱畸琅琊王卿御史大夫贡禹尚书令五鹿充宗胶东庸生并传之惟吉名家又鲁共王壊孔子宅于壁中得古文论语凡二十一篇有两子张篇次不与齐鲁同博士孔安国为传后汉南郡太守马融注之安昌侯张禹授鲁论于夏侯建又从庸生王吉受齐论择善而従号张侯论防后行为世所贵大学在小戴礼第四十二篇原无经传之分二程子始以已意更之而朱子为之章句董槐叶梦鼎王栢则谓致知格物章未尝亡欲还知止物有本末于听讼之上王守仁尊信其说为旁释一巻以发明之其实注疏之本字句脱简石经之本又出譌撰不若朱子所分节次为易晓而可习也今文孝经出于顔贞古文孝经蔵于孔恵而古文有二有长孙氏所传有郑氏所注顔本十八章长孙氏多闺门一章又衍出三章凡二十二章郑氏得于王劭定于刘炫分庶人章为二曾子敢问章为三亦多闺门一章而先儒所记传闻互异孔安国为之传者长孙氏之本也以为亡于梁乱矣【隋书经籍志】至唐刘知防曷为有行孔废郑之说宋司马光曷为有指解之书元行冲为之疏者刘炫所校之本也曷为歴五代及宋待日本僧进献而始着自晦广刋误出而古今文之不同者定矣茂陵郭威以尔雅为周公所制然猗嗟刺鲁荘淇澳羙卫武皆在周公之后扬雄以为孔子门徒游夏之俦所记以觧释六艺者刘向以为张仲孝友之文后人所足张揖以释诂为周公所作释言以下或言仲尼所増防言子夏所益或言叔孙通所补或言沛郡梁文所考邢昺疏云皆解家所说先师口传疑莫能明也冯休删孟司马光疑孟继荀卿之非王充之刺而加甚者也陆筠翼孟虞允文尊孟仍刘轲之旧辟李觏郑原苏轼之论而辨之者也中庸自汉儒己有为之说者艺文志所列二巻是也梁武帝制防作中庸讲义故其理较大学独着宋天圣八年始以大学赐新进士王拱辰元丰中防出列于四书朱子为之章句或问辅广饶鲁为之发明章防以暨元明诸儒析文约理何啻百家我皇上接道统于唐虞阐微言于洙泗由脩齐以致治平西山眞德秀琼台邱濬两家之正论其必有所取也夫







　　皇清文頴巻十二
　　钦定四库全书
　　皇清文頴卷十三
　　解
　　经解　　　　　　　　　　　　刘　藻
　　经者常也万世不易之常道也圣人以觉世牖民之心阐日用彜伦之理皆不得已而有言故六经并圣人之所作而当圣人之世不名经戴记经解及行在孝经之言乃后人之附会则经之名实承学者见其理之不易也而崇奉之词考其时葢在孔子之后纬书之前也易诗书礼乐春秋为六经周秦之际已有此称后乐经失传而汉武帝置五经博士宣帝讲五经同异遂有五经之目五经之内分周礼仪礼为七经汉初文翁遣相如东受七经还教吏民其时尚无周礼仪礼之名也七经之外益以孝经论语为九经唐所校以刻于太学者是也九经之内去春秋入三传中成三经合之为十一经又益以尔雅孟子为十三经盖始于唐衍于宋而终于明之世云易在秦以卜筮得存诗以讽诵不独在竹帛故亦不废孟子之犹留者以在诸子中也春秋以口说尚存学士徃徃能道之至尚书礼经论语孝经皆得之孔壁实孔鲋所蔵其孝经之出自顔贞者则顔芝所蔵也礼古经出淹中周礼上自河间献王左氏出张苍家盖自武帝除挟书之律开献书之路而经籍前后继出终汉之世简编尽复其旧矣易之传自孔门商瞿始五传至田何汉施讐孟喜梁邱贺之徒皆宗何此古易也焦赣易第述隂阳灾异之言京房传之其术尤精费直易以彖象文言分入诸卦郑康成传其学王弼为之注而田氏焦氏易遂废大卜掌三易连山首艮象山之出云连连不絶也归蔵首坤即坤以蔵之之谓也周易首干所谓易者取交易变易之义而郑氏又有易简不易之说是三易歴夏殷周而异其名乃古三坟天皇有连山易人皇有归蔵易地皇有乾坤易虽出伪造然亦可徴连山不始于夏归蔵不始于殷周易不始于周矣书有欧阳氏学乃欧阳生得之伏生以授儿寛者又有夏侯都尉徔济南张生受尚书以传族子始昌始昌传胜为大夏侯氏学夏侯建师事胜又事欧阳髙间徔五经诸儒问与尚书相出入者牵引以次章句为小夏侯氏学汉始立欧阳尚书宣帝复立大小夏侯博士永嘉之后诸学并亡而孔传始兴置博士郑氏亦立博士一人今文先出伏生口授鼂错之二十九篇是也武帝末得诸孔壁者为古文孔安国以校伏生所诵为隶古写之増多二十五篇又伏生误合五篇凡五十九篇文者字也汉所谓古文者科斗书今文者隶书也唐所谓古文者隶书今文者世所通用之俗字也诗传于子夏衞宏宗之本以作序马融郑众各有发明郑康成为之笺其学大行汉初说诗者四家齐诗始于辕固而盛于匡氏鲁诗始于申公而盛于韦贤韩婴之诗曰韩诗王吉传之毛公之诗曰毛诗则马郑所祖述者也魏晋之代齐鲁并亡至隋而韩诗内传亦亡毛遂专行至今矣汉初立春秋公羊博士宣帝乃立谷梁学贾谊作左氏训故传至尹更始而左氏始盛刘歆校秘书得而大好之欲立学官不果行和帝元兴中郑兴郑众奏上始立左氏学贾逵作左氏条例二十一篇杜预为之注而左氏益明公羊之传自其元孙夀授胡母生生与董仲舒并以公羊顕何休作解诂覃思十七年而引谶为多谷梁之传自荀卿歴申公江公以至翟方进其学渐防晋范寗为作集解徐邈因之为注多可观采者然三家之学纷然聚讼治公羊者谓髙亲受之子夏治谷梁者谓赤鲁学髙齐学宜兴鲁学光武时公羊之徒诋左氏益力此邹氏夹氏所以与铎虞卿各不相下也周礼在孝成时刘歆始表章之冬官失传歆补以考工记王莽时置周官博士董仲舒谓冬官未尝阙隂居大冬积于空虚不用之地故曰司空俞氏亦谓冬官错列五官之内无待于补其言似皆未允通周礼者有河南杜子春郑众贾逵徃受业焉郑康成作周礼注多引杜子春郑大夫司农之义后贾公彦又撰周礼防五十巻更为详备礼传自髙堂生文武周公之典则粗具于是此礼之本经也至后苍而其学益顕戴徳戴圣庆普防转相传述所谓士礼即今仪礼也仪礼古经五十六萹与今十七萹文相似及明堂王史氏记多天子诸侯卿大夫之制仓传十七萹失去三十九萹夫所称士礼者特略举萹首以明之若燕射朝聘则非士之所得行也礼记则七十子各撰所闻二戴得后仓之传并以博士论石渠大戴取先贤礼书二百四萹删为八十五萹曰大戴礼今存者始三十九终八十一仅四十三萹耳圣又删徳之书存四十六萹曰小戴礼士礼戴礼孝宣世已立学官马氏又取小戴礼补以月令乐记明堂位为四十九萹列于学官而大戴不行仪礼周礼并郑注贾公彦防朱子尝谓郑康成注三礼考究典章大为有功然则有志于考古者不可不究心也汉初有齐鲁论之说以齐人鲁人所肄萹章不同而异其名张禹本治鲁论晚谙齐论遂合而考之删齐论问王知道二萹以二十萹为定号张侯论包氏何氏为之章句马融为之训诂郑康成注之陈羣王肃皆为义说何晏又为集解陈梁之间郑何并立国学至隋因之而郑氏大盛于人间孝经为孔门弟子所录在汉长孙氏江翁后苍翼奉张禹皆名其学孔安国为之传马融郑康成軰各有注解唐明皇采缉六家自为之注颁于天下元行冲因而防之古文凡二十二章今文十八章则刘向所校定及唐人所标题者也尔雅或以为出于周公然就其中如切如磋道学之类观之则非周公作无疑防子夏之门人为之耳汉叔孙通订之文帝为立博士自终军豹防之辨其学始行为之注者有刘樊孙李数家犹未详尽郭璞注觧学者宗为善本逮邢昺防之而草木虫鱼山川名物益昭然矣孟子自后汉赵岐始发明之因而为注析作十四萹唐陆善经合为七萹为之防者孙奭为之释者张镒也然而后之学者议论烦兴冯休删之司马氏疑之独刘轲翼于前陆筠翼于后而虞允文又作尊孟五卷信乎读书者贵有知人竆理之识也学庸二萹皆载于戴记大学古本通为一萹又与今文先后之次不合一经十传乃今本也宋以前戴颙有中庸传二卷梁武帝亦作中庸讲防一卷宋之世司马光亦有中庸大学广义之书又张无垢有中庸说六卷大学说二卷但力为表章以与论语孟子列为四书则自程朱始以上十三经授受源流注防同异之大略虽见觧岐出醇疵参半要不可不叅互考订以究其所以然之故至宋儒出而诸经之学粹然一出于正矣我
　　皇上圣学天縦其于经传之旨趣固无不兼综条贯而范围进退之【臣】乡曲末学何敢仰测
　　髙深于万一但敬承
　　清问用循次敷陈以备刍荛之一得焉


　　经解　　　　　　　　　　　　周长发
　　圣贤觉世牖民之道备载于经灿乎如日月之防天沛乎如江河之行地千百世奉为典训其源流同异盖可考而知也我
　　皇上天亶聡明逊志时敏绍千圣之心传遵百王之法守此真经学昌明之防也【臣】仰承
　　清问用敢敬献其说焉经之名于何昉乎自家语有孝经之目曲台列经解之萹而后儒遂尊为蓍蔡汉武帝初设五经博士自时厥后益以周礼则名六经乐经散佚益以仪礼礼记则名七经益以孝经论语则名九经分春秋为三传则名十一经加以孟子尔雅则名十三经古有三易谓之三坟郑夹漈曰伏羲本山坟曰连山神农本气坟曰归蔵黄帝本形坟曰坤干其书汉魏不传至宋元丰中始出于唐州北阳民家或以为张商英伪撰也夏有连山其卦首艮商有归蔵其卦首坤周易首干文王为彖辞周公为爻辞孔子为十翼汉初言易者一则始于田何以授丁寛再传而得沛人施讐东海孟喜琅琊梁邱贺二则始于焦延夀而东郡京房受之二则始于费直而郑元王弼等皆传之至唐孔頴达作正义独取王弼之学李鼎祚之集解则取郑而舍王陆徳明之释文则宗京而尚数及程朱出而后理与象两明焉尚书遭秦火后百萹亡缺幸得济南伏生口授二十九萹谓之今文而传之者欧阳大小夏侯也其后孔安国得孔壁所传蝌蚪文字定为五十八萹谓之古文而奏立学官者梅赜姚方兴也当时为之传注者在汉则有儿寛刘向之軰在隋则有费甝刘焯之徒至朱子所取宋注约有四家然王安石伤于凿苏轼伤于略吕祖谦伤于巧林之竒伤于烦乃以属九峰蔡氏而书传得所归矣诗之传也分为四家鲁诗始于申培而盛于韦贤齐诗始于辕固而盛于匡衡韩诗始于韩婴而盛于王吉毛诗始于毛公而顕于郑元嗣后防之者何全缓軰而惟刘焯兄弟为殊絶宋欧阳氏苏氏诸家皆有训释至朱传出而其说始定焉春秋三传而外有邹夹铎虞诸氏邹氏无师夹氏未有成书铎虞两家亦未传于世三传之作党同伐异初齐人胡母子都传公羊春秋后授嬴公再传而有孟卿眭孟严彭祖顔安乐诸家厥后何休又作觧说传谷梁者自孙卿申公至于江翁凡五传汉宣好之遂盛行于世自汉魏以来注解有尹更始唐固孔寅江熙等十数家至晋范寗集解出而诸说寖衰左氏出于张苍家本无传者梁太傅贾谊为训诂授赵人贯公贾逵服防并为训解晋杜预又为经传集解后人目为左氏忠臣而预亦自谓有传癖也自后论之左艳而富其失也诬公羊辨而裁其失也俗谷梁清而婉其失也短宜何休有墨守膏盲痼疾之作也而郑元则以鍼与起发三书以排之至后啖助赵匡之解疑每援经以击传希声长防之通例每合异以为同迨程氏之传作而圣人作经之防于斯可见矣礼之为经有三周礼一书固为礼之纲领至其仪文度数则仪礼乃其本经而礼记其义防也周官经六萹亡其冬官以考工记足之郑元以为周公致太平之迹故其学遂行于世元之传出于扶风马融而叅取杜子春郑大夫郑司农之说此文中子唐太宗皆叹为圣人所作也彼何休以为六国隂谋之书林孝存以为凟乱不经之说欧阳氏疑其设官太多陈氏疑其与周官不合苏頴濵有三不可信之评胡五峯有无一官完善之论则皆未窥圣人之精意也仪礼出于孔壁其先仅十七萹汉兴髙堂生得之以授瑕邱萧奋奋授孟卿卿授后仓仓授戴徳戴圣是谓今文后鲁恭王坏孔子宅得古经五十六萹蔵在秘府是谓古文为之注者郑元为之防者贾逵也韩子苦其难读朱子喜其绪甚善后儒徒以推士礼而达之天子以为残缺不可攷之书过矣礼记为七十子共撰古经得于淹中河间献王収集余烬始获全书髙堂生后仓防明其业乃为曲台记而梁人戴氏沛人庆普于是大戴小戴氏三家并立其河间所献者一百三十一萹至刘向攷校经籍检而叙之又得明堂位隂阳记三十三萹孔子三朝记七萹王氏史氏记二十一萹乐记二十三萹大戴删其繁重为八十五萹小戴又删为四十六萹马融传小戴之学又足月令明堂位乐记合四十九萹今所用者陈澔之集说也朱子为通觧集说勉斋成丧祭二礼则其义备矣然三礼之学其所以讹异者约有四端有出于前人所行而后人更之者墨始于晋髽于鲁庙有二主始于齐桓朝服以缟始于季康以至古麻冕而今用纯古缩缝而今衡缝之类是也有出于圣门而传之各异者曽子裘而吊子游裼裘而吊小敛而奠曽子曰西方子防曰东方异父之服子防曰为之大功曽子曰为之齐衰之类是也有后世诸儒损益前代自为一朝之典者吕不韦为月令祭祀官名不纯于周汉博士欲为汉制封爵不纯于古之类是也有专门之学各自名家而以臆见为先代之制者如以霍山为南岳以太尉为尧官以商之诸侯为千八百国以周之封域为千里者四十九之类是也此不可不辨也大学孝经出于孔壁者为古文孝经今文倡于河间顔芝注之者凡百家孔安国尚古文而刘炫宗之郑元主今文而陆澄讥之朱子刋误一出而始有所凖矣论语有齐鲁之分齐论多问王知道二萹张禹兼通鲁论而包氏周氏章句出焉郑元益以齐古而王肃何晏之徒宗焉至朱子集注行而诸家尽孟子之注赵岐分为四十四萹陆善经合为七萹其音释张氏丁公着两家而已若冯休删孟荀卿非孟王充刺孟司马光疑孟苏轼辨孟均未窥其指归而虞允文尊孟则得所宗而不惑矣尔雅一书或以为周公所作或以为子夏所传自得终军豹防之辩其说始行郭璞究心十八载而草木虫鱼训诂名物昭然具析考古之学其彬彬焉十三经之源流同异班班可攷也
　　国家典学右文崇尚经术
　　圣祖仁皇帝继天明道荟萃心源纂修周易书诗春秋四经
　　世宗宪皇帝特命颁发学校砥砺羣伦
　　皇上丕显丕承善继善述天徳王道一以贯之探河洛以启苞符考文章以颁制度
　　特命儒臣纂修三礼彚为一书颁示天下经学休明实千载一时之盛也学者志在竆经惟尽采汉儒之注防以辨其典章精研宋儒之训觧以析其义理而且判其醇驳定其従违则内外胥融体用一致而圣人觉世牖民之意庶防歴万世而常昭也哉







　　经解　　　　　　　　　　　　沈廷芳
　　【臣】闻古之载籍极博六经崇焉如日月之经于天江河之行于地炳炳烺烺光昭宇宙夐乎尚哉盖经也者径也典常也如径道无所不通可常用也故刘勰曰三极彛训其书曰经此恒久之至道不刋之鸿教也上古虽有坟典邱索无经之名戴记始有经觧之萹孔子尝谓老耼曰丘治诗书礼乐易春秋六经以为文是可证也经之名数各殊五经始汉武帝七经始汉文翁九经始唐郑覃十一经始唐刘孝孙十三经始蜀母昭裔孙逢吉诸人至宋淳化而始定自秦燔后汉兴始除挟书之禁文帝武帝表章于前宣帝肃宗论于后其为功甚钜唐命孔頴达等纂义防至宋而有濓洛闗闽之学其于经义多所发明可谓集传注之大成矣若其颁立学宫或先或后各有源流今请胪其大略焉自宓牺画卦文王作彖辞周公作爻辞孔子作十翼而易道大备周礼太卜掌三易之法一曰连山二曰归蔵三曰周易郑元易賛及易论曰夏曰连山殷曰归蔵周曰周易释云周者言易道周普无所不备今按世谱等书曰神农一曰连山氏黄帝一曰归蔵氏既并是代号则周易之称乃文王当殷时作易名周以别殷也秦时易以卜筮得存汉有田何传易施讐孟喜梁邱贺实传之又有京房受易于焦赣施孟梁邱京氏四家并立号为盛费直之易独为一家名古文易马融郑元为之传注又荀爽别作传魏王弼注之古易分上下经暨十翼为两本王弼始以彖象文言归各爻之下实非古也上世帝王之书凡三千余篇孔子删为百萹孔腾当秦时蔵于屋壁汉文求能治书者济南伏生胜曾为秦博士后以二十九篇教授齐东帝使鼂错徃受文是为今文尚书厥后鲁恭王得孔子旧宅蝌蚪书是为古文尚书孔安国作传欲上之秘府遭巫蛊事未立于学官东晋梅赜始奏于朝而舜典稽古帝舜二十八字则齐姚方兴得于大航头者隋刘炫列诸萹第而书始全然考髙堂隆所称有曰若稽古帝舜曰重华建皇授政改朔则魏时已传有其文矣司马迁称古诗三千余首孔子删存三百十一萹汉有齐鲁韩毛四家齐诗起于辕固鲁诗起于申培韩诗毛诗则燕人韩婴赵人毛苌为传四家竝故训之学毛诗因河间献王而盛行齐诗亡于魏鲁诗亡于晋韩诗唯存外传然其义颇与诗旨殊如关雎羙后妃之徳而韩以为刺他可知矣春秋传凡七家在邱明造膝亲受撰所闻为传故事实该洽公羊髙谷梁赤皆受经于子夏者也公谷行防早左氏晚出而传注独盛三传之外铎氏防虞氏春秋则左氏之支流也汉初邹夹与公谷并行迨西汉末二氏失传惟三传列为三经礼始于髙堂生后仓明其业作曲台记百八十萹戴徳删之及徳従子圣存四十六萹为小戴记马融又足月令明堂位乐记三萹郑元传其学河间献王得周礼阙冬官一萹购之不得乃以考工记补之先儒谓冬官有百工而本无官职有谓记虽非六典之旧然亦秦以前文字有谓冬官杂在五官之中俞廷椿作考古编邱葵因之作周礼定本以五官中之类于冬官者荟成一篇六典适各得六十属究无定论仪礼存十七萹士礼居多朱子尝以周礼仪礼为经戴记为传作通解集说惜其书尚未完备论语至汉而有齐鲁之分传齐论者王阳名家传鲁论者张禹防显禹又删齐论问王知道二篇以订鲁论名张侯论更有古论语与鲁论同第分子张为二萹尔学庸俱出戴记朱子谓大学曽子所传为补正其阙略中庸防为纯粹诸儒皆无异说孝经为顔芝所蔵其子贞出之又有古文孝经多闺门一章刘向定为十八章司马光重古本为指觧朱子作刋误以今文六章古文七章前为经后为传遂成定本尔雅汉志不着撰人名氏陆氏以释诂为周公作今所传二篇云自孔子所增或云子夏所益其书虽笺释虫鱼而博综浩汗必圣贤所制或疑叔孙通作则妄矣孟子七萹汉志入儒家类诸家之论不同疑之者司马光删之者冯休翼之者则有陆筠尊之者又有虞允文自元丰中程子尊为四书后朱子着集注而始无遗议焉総之羣经林列笺注纷罗昔人云经犹四渎四书犹四海也由渎而入于海始得其指归惟圣贤之是尊乃折中于至当我国家治化休明太和翔洽
　　圣天子绍闻衣徳稽古典学八纮六合悉成渐仁摩义之区出日无雷尽为诵读弦歌之国彬彬乎与唐虞三代同风奚翅超汉唐而轶两宋之盛防








　　经觧　　　　　　　　　　　　汪士锽
　　【臣】闻经者常也万世不易之常道也古圣人继天立极作君作师事编于简言书于册诏示来世永为法则歴代承之防敢失坠尊之为经羣儒修明习久逺传守而不废周时诗书礼乐称曰四术东迁以后王道不着孔子删诗书定礼乐赞周易修春秋遭秦燔书惟仔易卜汉恵始除挟书之律文帝时始有尚书武帝时邹鲁梁赵间颇有诗礼春秋于是五经畧具宣帝时石渠阁五经同异章帝时考详于白虎观熹平间正定五经刋于石碑树之学门七略称六艺者六经也兼乐记而言也七经之名则尚书毛诗三礼春秋左氏论语也九经则兼周易孝经十一经则增公谷十三经则益以尔雅孟子也昔者伏羲始画八卦重之为六十四及乎三代夏曰连山以首艮而言殷曰归蔵以首坤而言周曰周易以别夏殷而言杜子春云连山伏羲归蔵黄帝康成释连山曰象山之出云连连不絶释归蔵曰万物莫不归蔵其中释周易曰周普无所不备然其说实无眀据也周易文王作卦辞周公作爻辞孔子作十翼秦火后失说卦三萹河内女子得之自鲁商瞿子木五传而授田何何授丁寛寛授田王孙王孙授施讐孟喜梁邱贺由是有施孟梁邱之学又有京房费直髙相三家至后汉髙氏已防晋永嘉时梁邱之易亡孟京费氏人无传者惟郑康成王弼二注行世暨宋而邵程继起朱子集成理数兼该其义逺矣尚书自汉文帝时伏生传二十九萹其后为大小夏侯之学古文者武帝时出于孔壁凡五十九篇孔安国作传王肃尝为注觧至晋元帝时孔传始出而亡舜典一萹齐建武中吴姚方兴得其书奏上舜典始全注防而后推蔡传为防诗自子夏传后汉兴分而为四鲁申公曰鲁诗齐辕固生曰齐诗燕韩婴曰韩诗皆列博士毛诗者出于河间人大毛公为之故训以授小毛公为献王博士郑康成作笺三家之诗遂废春秋公羊兴于景帝时谷梁盛于宣帝时又有邹氏夹氏为四家而左氏终西汉不显迄扵东汉邹氏无师夹氏无书而铎氏防虞卿防二书皆失传至章帝时左氏大兴公谷寖防然俱立于国学焉髙堂生传士礼十七萹今之仪礼是也古礼经五十六篇出于淹中后仓传十七萹曰曲台记所余三十九萹名为逸礼仓授戴徳及徳従兄子圣沛人庆普于是有大小戴庆氏三家戴徳始删古礼二百四篇为八十四篇戴圣又删为四十六篇马融益以月令眀堂位乐记为四十九篇郑康成受业于融为之注李氏得周官上于河间献王阙冬官一篇购以千金不得遂取考工记补之至新莽时始置博士以行于世自刘歆及安石行之一再阶乱后儒疑之然治法俱存朱子叹其广大精宻诚笃论也论语三家鲁论者鲁人所传凡二十篇齐论者齐人所传凡二十二篇古论语者出自孔壁分子张为二篇故有二十一篇张禹初授鲁论晚齐论合而考之去问王知道二篇従鲁论为定孝经古文二十二章出屋壁中河间人顔芝得孝经蔵之以献河间王今所传十八章是也唐眀皇取王肃等六家之说参仿孔郑旧义行于太学至宋司马君实宗古文为指觧朱子又为刋误传于世大学中庸本载戴记程子特表之以配论孟朱子取之故古本大学改为今本特补格致一传孟子七篇又有外书四篇后汉赵岐注而删之惟存七篇宋冯休著书十七篇论孟子书中有门人附益者冝删去之司马光着疑孟一卷盖论性不尽以孟子之言为然也陆筠着翼孟音觧九十一条周平园称其笃志虞允文以司马疑孟及李觏等非孟故辨之为五卷又二卷则攻刺孟者及议论与孟子异者可谓孟氏之功臣也尔雅陆氏释文谓释诂为周公作今世所传防言孔子所増防言子夏所益防言叔孙通所补或言梁文所考皆觧家所说先师口传疑莫能眀也要之经以垂训于后汉儒収拾于灰烬之余功为防钜至唐而诂觧益宻歴宋而更参夫性命之防穷经者可无遗憾焉夫以经籍大备之余遭逢
　　盛治正学昌明惟博观以广其识硏究以择其要阐发以眀其蕴则竆经之道得而经世亦岂外乎是防













　　经解　　　　　　　　　　　　齐召南
　　【臣】闻两间不易之常道曰经在天为日月星辰在地为江河海岳在人为仁义礼智信之徳为君臣父子夫妇兄弟朋友之伦而其在典籍则为圣人之言所以载两间常道更万世而不可易者也称易诗书礼乐春秋为经自经解始而称五经自汉武立五经博士始然秦宓言文翁遣相如东受七经是武帝以前称经不止于五而宋李至之言七经则五经外请校二传二礼孝经论语尔雅也刘敞七经小传又举诗书春秋三礼论语焉唐陆徳眀释文序录合孝经论语为九经开成中刋定九经于太学始及尔雅宋设国子助教十人掌十一经其易书诗三礼三传皆分而孝经与论语合称为十经又与孟子尔雅称十三经此其大畧也遭秦灭学周易孟子不在焚中而尚书古礼论语孝经赖孔氏后人蔵于屋壁其老师宿儒田何伏胜浮邱伯申培髙堂生顔芝軰汉初犹在若楚王之受诗张苍之传左氏髙帝时经学渐已萌芽文帝诏鼂错受尚书立孝经孟子于博士贾谊之传训故徐生之善为容韩生之内外传经学寖广洎孝武聼仲舒对防表章六经建蔵书之防置写书之官孔壁淹中科斗竹简防上秘府防进河间自开献书之路凡数十年而后萹什稍备上有防才之英主下有好学之贤王故宜儒术蔚然复兴也经文讐正始于河平刻石始于熹平镂板始于长兴至开寳端拱相继校刋颁布遍山陬海澨矣汉儒授受确有源流博士之试以家法弟子之学以经师专门者氏而不名著录者编而为牒是以前后儒林之传授受同异一展卷而了然即其解经章句如易有施孟梁邱书有欧阳大小夏侯韩诗有薛汉春秋有公谷论语有张禹包咸注如书大传周官仪礼礼记有康成孟子有赵岐传如易有周氏书有孔安国诗有后孙申韩毛公周官有马融觧如书有大小夏侯诗有伏湛景鸾左传有服防笺如毛诗有康成诂如周官有贾逵三礼有卢植左传有陈元诸家不同之大致亦皆班班可考自唐作正义每经专用一家之说孔頴达于易用王弼韩康伯注于书用孔安国传于诗用毛传郑笺于礼记用郑注于春秋左传用杜预集觧贾公彦于仪礼周官用郑注而徐彦防公羊用何休学杨士勋防谷梁用范寗集解宋邢昺防孝经用唐眀皇注防论语用何晏集解防尔雅用郭璞注孙奭防孟子用赵岐注而百家之学废矣汉取人必曰经中博士盖各守其师承唐则以正义为眀经之式为途已隘然以注防字数多寡分别为大小中三礼三传分而习之未尝废一自宋熙寕变法而春秋且废矣自元延祐用八比取士有明因之于是诗书五经之外礼与春秋俱存一而废二矣然则崇重经学固莫如汉世乎防三易掌于太卜周礼明有可徴夏建寅而连山首艮殷建丑而归蔵首坤说者谓神农黄帝已先名之而周之名易则程朱之言当矣汉传易者施讐孟喜梁邱贺并出田何京房本于焦赣四家皆立学官费直与髙氏易苐行民间后汉费易盛行四家渐废尚书今文伏生所传汉博士三家是也古文出于孔壁未列学官至东晋梅赜始奏行之诗则齐始辕固鲁始申公韩始韩婴皆立博士毛氏后出而后世独行春秋则公羊先着谷梁次之左氏至东京始立博士汉初有邹夹二家并三传为五然邹氏无师夹氏无书至建武中皆絶若铎椒之铎氏防虞卿之虞氏春秋其皆左传之羽翼欤礼自髙堂生传萧奋孟卿后仓以至二戴所传者仪礼也后仓之曲台记仪礼之注觧也二戴所删亦仪礼之注觧也若夫以礼记为小戴之书其误始于隋志然汉志本自判然盖即所谓记百三十萹七十子后学所记者刘向尝校防之至东汉盛行马融又补以月令明堂位乐记今礼记四十九萹是也李氏献周官于献王冬官独缺献王遍购不得因以考工记补之后人谓补自刘歆亦非也士礼十七萹髙堂生所传者耳淹中古经五十六卷及隂阳明堂王史氏记多天子诸侯卿大夫之制是仪礼之逸者多矣今所传如觐聘大射燕礼不为士设则十七篇疑亦非髙堂之旧不然汉志何以有古经及记犹愈仓等推士礼而致于天子之说乎论语齐二十二篇鲁二十篇齐论名家则有王阳鲁论名家防推张禹今所传鲁论也大学古本据礼记孝经古文出孔壁朱子则分为经传焉尔雅十九篇防谓释诂周公所作释言以下防谓孔子所増子夏所足叔孙通所益梁文所补讫无定论孟子于孝文时即立博士东京赵邠卿后注觧见唐志有六家昌黎论孟子功不在禹下至论也冯休删孟原无足道以司马光之贤而作疑孟识见顾出陆筠虞允文下何哉大学中庸原在礼记而中庸别行自汉世即有中庸说矣至程朱以配论孟四书之名始立五经者羣籍之渊海四书者又五经之轮辕也两间不易之常道于斯焉载是犹象纬之昭囘山川之奠定矣我
　　皇上治法唐虞道遡洙泗纬地经天观人文以化成天下经学昌明炳炳烺烺振古未有伦比又何汉唐宋之足云








</div>
    <div class="pagination">
<a href="皇清文颖_page90.html">上一页</a><span>...</span><a href="皇清文颖_page86.html">86</a><a href="皇清文颖_page87.html">87</a><a href="皇清文颖_page88.html">88</a><a href="皇清文颖_page89.html">89</a><a href="皇清文颖_page90.html">90</a><span class="current-page">91</span><a href="皇清文颖_page92.html">92</a><a href="皇清文颖_page93.html">93</a><a href="皇清文颖_page94.html">94</a><a href="皇清文颖_page95.html">95</a><a href="皇清文颖_page96.html">96</a><span>...</span><a href="皇清文颖_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
