<!DOCTYPE html>
<html>
<head>
    <meta charset="UTF-8">
    <title>全唐文 - 第 92 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 92 页/共 603 页</h1>
    <div class="content">    窃以奉空王之大教，尊阿育之灵踪，崇雁塔於九重，卫鸿图於万祀。梵刹既当於圆就，宝幢是镇於方隅。遂命选以工人，凿於巨石，琢鞭来之坚固，状涌出之规仪，玉削霜标，花雕八面，勒佛顶随求之嘉句，为尘笼沙界之良因。所愿家国咸康，封疆永肃，祖世俱乘於多福，宗亲常沐於慈恩。职掌官僚，中外宁吉，仍将福祉，遍及幽明，凡在有情，希沾妙善。乾德三年乙丑岁六月庚子朔十五甲寅日立。
    ○新建佛国宝幢愿文
    盖闻慧炬西然，法□东被，眷言兴建，实焕简编。我国家列壤受封，带河砺岳，既勤王而继世，谅荷宠以乘时。言念真宗，聿怀多福。於是旁搜胜景，广辟宏规，筑湖畔之山冈，构城西之佛阁。莫不遐森杞梓，妙选便冉，营汉之基，列倚天之像设。释迦化主，中尊而高俨容；慈氏弥陀，分坐而净标妙相。仍於宝地，对树法幢，雕筑琅，磨砻圭璧，勒随求之梵语，刊佛顶之秘文。直指丹霄，双分八面。伏愿兴隆霸祚，延远洪源，受灵贶於祖先，助福禧於悠久。军民辑睦，疆场肃宁，宗族以之咸康，官僚以之共治。四十八愿，永符法处之良因；八十种好，更备昙摩之圆智。得大坚固，不可称量，凡在含生，同跻觉路。天下大元帅吴越国王钱ㄈ建。时大宋开宝二年乙巳岁闰五月日。
    ☆王羲（闽第六主）
    羲初名延羲，闽太祖审知少子。康宗遇弑，自称威武节度使闽国王，更今名，改元永隆。三年僭号皇帝。六年为拱宸都指挥使朱文进、ト门使连重遇所弑。僭谥睿文广武明圣元德隆道大孝皇帝，庙号景宗。
    ○奏晋帝书
    久增景慕，莫会光尘，但循战国之规，敢预睦邻之道？一昨安州有故，脱难相归，边校贪功，乘便据垒。矧机宜之孰在？顾茫昧以难申。否臧皆凶，乃大易之明义；进取不止，亦圣人之厚颜。适属暑雨稍频，江波甚涨，指挥未到，事实已违。今者猥沐睿咨，曲形宸指，归其俘获，示以英仁。其如军法朝章，彼此不可，扬名建德，曲直相悬，虽认好生，匪敢闻命。其杜光邺等五百七人，已令过淮北。
    ●卷一百三十一
    ☆李密
    密字元邃，一字法主，其先辽东襄平人。父宽，隋上柱国，封蒲山郡公，遂家长安。大业九年，杨元感举兵黎阳，以密为谋主。元感败，以策干东郡贼翟让。让令别统所部，号蒲山公。十三年二月，推密为主，建号魏公，改元永平。越王侗称帝，遣使授密太尉尚书令东南道大行台行军元帅魏国公。武德元年，为王世充所败，归唐。拜光禄卿，封邢国公。以赏薄怨望。高祖使领本兵经略东都，行至桃林，复徵之，大惧谋叛，熊州副将盛彦师斩之。
    ○招道士徐鸿客书
    齐州长史至，得所上奇策一篇，理智优长，文采密丽，览而味之，嘉玩无已。夫天地闭，贤人隐，少微光，处士见。是以崆峒之上，轩辕问於广成；汾水之阳，唐帝从於缺。是知肥Т为美，齐物攸归，雅节与兰桂俱芳，高风共□霞竞远。孤门承世胄，地藉馀绪，平生大志，岂图富贵？只为时逢板荡，代属艰虞，厌海水之群飞，悯苍生之涂炭，便与二三人杰，百万武旅，欲受降於轵道，将问罪於商郊。未遇元女，思逢黄石，讵有启沃谋猷、弼成韬钤者也？仙师学究本原，术苞奇正，八风五星之候，玉台金匮之书，莫不洞晓於心，若指诸掌。今龙战於野，鹤翔寥廓，或出或处，且变且更，濡足援手，是曰仁人；除暴静乱，方称君子。赞我兴运，今也其时。师宜蹑ハ担簦，用虞卿之礼；披榛免辂，袭娄敬之风。引领瞻望，拂席相待，迟听郦生之谈，方闻左车之说。桂树山幽，岁云暮矣，桃花源穴，想见其人。冬首薄寒，比如宜也。想摄养有方，当无劳虑。庶不远千里，早赴六军。孤已勒彼州令，以礼相送。冀面非遥，遣此不多及。
    ☆萧铣
    铣，後梁宣帝曾孙，隋炀帝时以外戚擢授罗川令。大业十三年，岳州校尉董景珍、雷世猛等同谋叛，推铣为主，入岳州，筑坛城南，燔燎告天，自称梁王，建元凤鸣。义宁二年僭称皇帝。武德元年迁都江陵。高祖诏夔州总管赵郡王孝恭率兵讨之，铣降於孝恭。高祖数其罪，斩於都市，年三十九。
    ○报董景珍书
    我之本国，昔在有隋，以小事大，朝贡无阙，及贪我土宇，灭我宗礻方，我是以痛心疾首，无忘雪耻。今天启公等，协我心事，若合符节，岂非上元之意也？吾当纠率士庶，敬从来请。
    ☆王绩（一）
    绩字无功，绛州龙门人。隋大业中应孝弟廉洁举，授扬州六合县丞。弃官还乡里，躬耕於东皋，时人号为东皋子。贞观十八年卒。
    ○三日赋（并序）
    余以大业四年，获游京邑，暮春三月，骋娱游，新停隐士之船，即赴群工之席。赏闲兴洽，接袂方辕，西望昆池，东临灞岸，帷屏竟野，士女盈川，宝马香车，星流□布。气鲜风暖，诚如褚爽之词；络绎缤纷，正是张衡之说。不能默尔，聊为赋焉。同博奕之犹贤，取波流之顺俗。终非白王，未可抱之而悲；近等黄花，犹当嗑然而笑云尔。
    年去年来已复春，三月三日倚河ぞ，正是地名，为禊饮辰。倾两京之贵族，聚三都之丽人。自须祓秽，非徒解绅。潘尼已向天渊渚，袁绍应过薄洛津。旧嫌晦日年芳早，情知上已风光好。谁家园裹泛红花，何处堤傍无绿草。翠幕临流灞池曲，朱帷曜野横桥道。桥石岸而诛茅，入砂场而藉。艳艳风光，欣欣怀抱。南邻戚属，北里豪家。旧来常荡，平居自奢。逢上林之卷雾，直章台之吐霞。尘半湿而街静，气全收而野华。蒲梢果下之龙骑，绣轴朱轮之犊车。锦则凤凰衔叶，绫则鸳鸯戴花。粉色倾新市，衣香满处斜。历丰城而转盖，临渭浦而停笳。坐帷撑犀角，行床铺象牙。洛都故事，陈留风俗。障额钩枝，钗梁填粟。玉盘盛果，金瓶泛。案列万钱，杯流九曲。戏分群聚，人多座促。争枭帝女之壶，门彩曹王之局。六博退而枭尽，ヅυ停而马足。新投素卵，始泛元醪。洞箫徐引，仙瑟对操。喧赵琴而弦急，促秦筝而柱高。连歌合舞，节鼓鸣鼗。方响银缠架，琵琶金屑槽。席阑赏洽，情盘乐恣。徙榻渠边，回筵水次。临石パ而争洗，倚桥栏而半醉。浪动凫移，沙平雁萃。萍著浦而偏密，荇连汀而渐既。树泊渔舟，莎侵钓地。沉玉辖而初设，贯银钩而欲坠。纲饰茱萸，竿装悲翠。振鳞掉尾，穿腮约鼻。金门旧学，玉署新贤。修太元於暮齿，擅中黄於早年。校书芸阁之上，射策兰台之前。鸣俦北阙，合集东川。暂疑林竹迳，真成都柳泉。琴尊促赏，少长同筵。九班麟角之仙笔，五色鱼罗之彩笺。杜笃题新赋，张华雅篇。问束而知博，谈子房而著元。李膺犹捧手，王澄偃仰眠。羽林名骑，期门谒者。勇振行闲，声高帐下。铁骸文镞，银鞍镂瓦。新弯柘月之弧，始被兰池之马。既措杯而水绿，亦鸣鞭而汗赭。射堂高望，修衢迥寻。弓声中绝，箭道平临。晕张堋满，尘惊埒深。始铜穿而石漏，终雁断而猿吟。带周遭王，鞘缝恰金。大堤诸绝艳，中城之少女。总角当垆，初笄弄杼。临镜台而忆昔，出香街而啸侣。锦袖争垂，花钿半举。浮张枣而相逐，椠红兰而延伫。照影窥潭，湔衫傍渚。新开避忌之席，更作招魂之所。相呼携手共留连，著晚风光最可怜。棠梨别馆祗斜日，鹊重楼含暮烟。树下遗香粉，砂头送纸钱。寻春须得遍，但任莫言旋。紫骝停策，青牛驻。看射雉於平皋，送乘羊於御坂。怅望原隰，徘徊林畹。讵念城遥，宁知伴远。闻乌啼而讶夕，忆蚕饥而虑晚。别有公子盛光仪，羽盖相将连骑驰。出入芙蓉苑，经过连勺陂。争传塞下梅花在，强报闺中桑叶萎。闻鸡宣曲路，泛昆明池。浪影文青雀，泥光溅绿罴。若非五陵游侠少，定是三秦轻薄儿。玉笛吹杨柳，金冠饰。念此日之嬉戏，亦无穷之赏。但是津傍悉泛舟，若个山头不投幕。俎席交时，烟霞绮错。何县何州，无林无壑。俗非溱洧，风成邺洛。年年岁岁，倾城倾郭。祗为春光动性灵，剩使娱游不停。南渡桥边无数醉，东流水上几人醒。隐士船中药，秦王剑里铭。若嫌郑国桃花浦，为向山阴兰叶亭。
    ○游北山赋（并序）
    吾周人也，本家於祁，永嘉之际，扈从江左，地实儒素，人多高烈。穆公感建元之耻，归於洛阳；同州悲永安之事，退居河曲。始则晋阳之开国，终乃安康之受田。坟陇寓居，倏焉五叶；桑榆成荫，俄将百年。绩南山故情，老而弥笃；东陂馀业，悠哉自宁。酒瓮多於步兵，黍田广於彭泽。皇甫谧之心事，陇亩终焉；仲长统之规模，园林幸足。独居南渚，时游北山，聊度日以为娱，忽经年而忘返。西穷马谷，北达牛溪，邱壑依然，风烟满目。孙登默坐，对嵇阮而无言；王霸幽居，与妻孥而共去。窗临水石，砌绕松篁。类田园之去来，亦已久矣；望山林之故道，何其悠哉！诗者志之所之，赋者诗之流也，式抽短思，即为赋云。
    天道悠悠，人生若浮。古来贤圣，皆成去留。八眉四乳，龙颜凤头。殷忧一世，零落千秋。暂时南面，相将北游。玉殿金舆之大业，郊天祀地之洪休。荣深责重，乐不供愁。何况数十年之将相，五百里之公侯。兢兢业业，长思长忧。昔怪弱昭与汉武，今识图仙之有由。人谁不愿，直是难求。闻鼎湖而欲信，怪桥山之遽修。玉台金阙，大海水之中流。瑶林碧树，昆仑山之上头。不得轻飞如石燕，终是徒劳乘土牛。已矣哉！世事自此而可见，又何为乎惘惘？弃卜筮而不占，余将纵心而长往。任物孤游，遗情直上。觉老释之言繁，恨文宣之技痒。彼事业之迁斥，岂明神之宰掌。物无往而咸章（一作“物无待而成章”），生有资而必养。嗟大道之泯没，见人情之委枉。礼费日於千仪，易劳心於万象。审机事之不息，知浇源之浸长。鸟何事而撄罗？鱼何为而在网？生物诡隔，精灵惚。庄周三月而不朝，瞿昙六年而遐想。有是夫，况吾之不如先达乎。请息交而自逸，聊习静而为娱。遂披林樾，进陟τ区。连峰杂起，复嶂环纡。历丹危而寻绝径，攀翠险而觅修涂。耸飞情於霞道，振逸想於烟衢。重林合沓以齐列，崩崖磊而相扶。睹森沉於绝间，视晃朗於高。自谓抟风飙而出埃，邈若朝元宫而谒紫都。碧峦之下，清溪之曲。望隐隐而才通，听微微而不属。眷然引领，兹焉顿足。步拥石而迥，视横烟而断续。古藤曳紫，寒苔布绿。洞裹窥书，岩边对局。仿佛灵踪，依稀仙躅。灶何代而销金，杯何年而溜玉。石室幽蔼，沙场照烛。松落落而风回，桂苍苍而露溽。月未侧而先阴，霞方而已旭。喜方外之浩荡，欢人闲之窘束。况乃幽谷藏真，傍无四邻。紫房半掩，元坛尚新。逢阆风之逸客，值蓬莱之故人。忽据梧而策杖，亦披裘而负薪。荷衣薜带，藜杖葛巾。出芝田而计亩，入桃源而问津。昆山若砺，渤扬尘。栽碧柰而何日？种琼瓜而几春？自然诡异，非徒隐沦。乃有上元仙骨，太清神手。走电奔雷，耘空莳朽。河闲之业不齐贯，淮南之术无虚受。咒动南箕，符回北斗。赠药，麻姑送酒。青龙就食於甲辰，元牛自拘於乙丑。永怀世事，天长地久。顾瞻流俗，红颜白首。傥千岁之可营，亦何为而自轻？昔时君子，曾闻上征。忽逢真客，试问仙经。谈九华之易就，叙三英之可成。拭丹炉而调石髓，翠釜而出金精。珠流玉结，雪耀霜明。咸谓刀圭暂进，足使□车下迎。纷吾人之狭见，搅群疑而自拂。使投足而咸安，亦何为乎此物？彼赤城与元圃，岂凭虚而构窟？但水月之非真，譬声色之无佛。过矣刘向，吁嗟葛洪。指期系影，依方捕风。谁能离世？何处逃空？假使游八洞之金室，坐三清之玉宫。长怀企羡，岂出樊笼？徒劳海上，何事□中。昔日蒋元诩之三径，陶渊明之五柳。君平坐卜於市门，子真躬耕於谷口。或托闾，或潜山薮。咸遂性而同乐，岂违方而别守？余亦无求，斯焉独游。属天下之无事，遇山中之可留。卿将度日，忽已经秋。菊花两岸，松声一邱。不能役心而守道，故将委运而乘流。伊林间之虚受，固樵隐之俱。逢故客於中溪，遇还童於绝壑。□峰龟甲而重聚，霞壁龙鳞而结络。水出浦而潺潺，雾含川而漠漠。是忻是赏，爰游爰豫。结萝幌而迎宵，敞茅轩而待曙。尔其杂树相纠，长条交茹。叶动猿来。花惊鸟去。起公子之殊赏，谈王孙之远虑。山水幽寻，风□路深。兰窗左辟，菌阁斜临。石当阶而虎踞，泉度牖而龙吟。月照南浦，烟生北林。阅邱壑之新趣，纵江湖之旧心。道集吾室，风吹我襟。松花柏叶之醇酎，凤翮龙唇之素琴。白牛溪里，峰峦四峙。信兹山之奥域，昔吾兄之所止。许由避地，张超成市。察俗删诗，依经正史。康成负笈而相继，根矩抠衣而未已。组带青衿，锵锵似似。阶庭礼乐，生徒杞梓。山似尼邱，泉疑洙泗（吾兄通，字仲淹，生於隋末，守道不仕，大业中隐於此溪，续孔子六经近百馀卷，门人弟子相趋成市故溪今号王孔子之溪也）。忽焉四散，於今二纪。地犹如昨，人多已矣。念昔日之良游，忆当时之君子。佩兰荫竹，诛茅席芷。树即环林，门成阙里。姚仲由之正色，薛庄周之言理（此溪之集门人常以百数，唯河南董恒，南阳程元，中山贾琼，河南薛收，太山姚义，太原温彦博，京兆杜淹等十馀人，称为俊颍。而姚义多慷慨，同侪方之仲由，薛收以理达，称方庄周，薛妙言理也）。触石横肱，逢流洗耳。取乐经籍，忘怀忧喜。时挟策而驱羊，或投竿而钓鲤。何图一旦，邈成千纪。木壤山颓，舟移谷徙。北冈之上，东岩之前。讲堂犹在，碑石宛然。想问道於中室，忆横经於下筵。坛场草树，院宇风烟。昔文中之僻处，谅遭时之丧乱。局逸步而须时，蓄奇声而待旦。旅人小吉，明夷大难。建功则鸣凤不闻，修书则获麟为断。惜矣吾兄，遭时不平。殁身之後，天下文明。坐门人於廊庙，瘗夫子於佳城。死而可作，何时复生。式瞻虚馆，载步前楹。眷眷长想，悠悠我情。俎豆衣寇之旧地，金石丝竹之馀声。没而不朽，知何所营（吾兄仲淹，以大业十三年卒於乡馆，时年三十三，门人谥为文中子，及皇家受命，门人多至公辅，而文中之道不行於时。余因游此溪，周览故迹，盖伤高贤之不遇也）。临故墟而掩抑，指归途而叹惜。往往溪横，时时路塞。忽登崇岫，依然旧识。地迥心遥，山高视直。望烟火於桑梓，辨沟塍於乡国。斜临姑射之西，正是汾河之北。怅矣怀抱，悠哉川域。忆昔过庭，童颜稚龄。何赏不极？何游不经？弄春风於间户，咏秋月於山扃。北窗照雪，南轩聚萤。彩衣扇枕，缁布问经。何斯乐之易失，倏衔哀而茹恤。天未悔祸，遭家不秩。子敬先亡，公明早卒。余自此而浩荡，又逢时之不仁。天地遂闭，□雷渐屯。与沮溺而同趣，共夷齐而隐身。幸收元吉，坐偶昌辰。容北海之嘉Т，许南山之不臣。养拙辞官，含和保真。岂若冯敬通之诽世，赵元淑之尤人。殷臧耻贱，憔悴伤贫。操井臼而无乐，历山河而苦辛。岂如我家生事，都卢弃置。不念当归，宁图远志。坐青山而非隐，游碧潭而已喜。旧知山里绝尘埃，登高日暮心悠哉。子平一去何时返？仲叔长游遂不来。幽兰独夜之琴曲，桂树凌晨之酒杯。邱园散诞，窟室徘徊。坐等枯木，心如死灰。亦有山羞野馔，兰浆木炒。杞叶煎羹，松根溜票。既采药而为食，谅随情而不矫。负锸春前，腰镰岁。草渐密而饶兽，树弥深而足鸟。地寂寞而森沉，路纵横而窈窕。野亭鹤唳，山梁雉ё。远游之所，幽栖之次。或抱犊而新来，乍闻鸡而始至。ワ畦一两，茅斋数四。山为险而无人，岭时平而有地。石菌抽叶，金芝吐穗。镜厌山精，刀驱木魅。泉绕砌而鱼跃，树横窗而鸟萃。天网何宽，人生岂难。饮河知足，巢林必安。亦何荣於拾紫？亦何羡於还丹？红藜促节之杖，绿箨斑文之冠。野餐二簋，园蔬一盘。送阮籍而长啸，得刘伶而甚欢。晓入柴户，暮归药栏。老莱地僻，邹生谷寒。杨柳则条垂锻沼，杏树则花飞坐坛。赋成鼓吹，诗如弹丸。携始之鸣鹤，对新婚之伯鸾。我有怀抱，萧然自保。古人则难与同归，纷吾则此焉将老。涧溪沼之艾，邱陵阪隰之桑枣。接果移棠，栽苗散稻。不藏无用之器，不爱非常之宝。抵玉惊禽，挥金草。接朋友於杯按，弄儿童於襁褓。乐山泽之浮游，笑江潭之枯槁。戒非佞佛，斋非媚道。无誉无功，形骸自空。坐成老圃，居然下农。身与世而相弃，赏随山而不穷。披衣灶北，逐食墙东。傥有白头四皓，庞眉八公。小童乘日，仙人驭风。乡老则杖头安鸟，邦君则车边画熊。心期ウ合，道术潜同。解来相访，愚公谷中。
    ○燕赋
    龙星掌岁，凤律移灰。弱条垂柳，残花落梅。莺候暖而初啭，燕排寒而始来。惊玉户之全掩，喜珠帘之半开。出入金龙殿，瞻视铜雀台。何兹会之微薄，识自然之寒署。恒连栖兮并处，绕翠槛而对语。还将择木之意，自觅安巢之所。昔年居屋，桂栋兰芬。今来旧地，谷变陵分。若非历阳随水没，定是吴宫遭火焚。逢海上之新伴，忆秋前之故群。颉颃骞翥，差池羽翼。汉党胡朋，丹头素臆。并忘情而驯扰，俱顺时而动息。止奥延贶，依庐表德。避戊已而衔泥，接□霞而求食。壁深巢ウ，檐高路直。匪陋蓬宇，谁矜杏梁。网罗是避，鹰是防。彼宗类之繁衍，实轩庭之末光。若乃汉家温室，秦帝阿房。紫楼青观，金闺玉房。何岁不集？何年不翔？萦赵女之歌肆，狎燕姬之舞行。声喧叶序，影乱花床。故能翦爪蒙识，风诗入喻。传石玺而无疑，宿瑶筐而不惧。位列司分之职，名擅高之赋。
    乱曰：昔窥前殿，花飞絮回。今过上苑，雁度鸿来。光阴递代，摇落悲哉。眼看巢户，还应北开。
    ○与陈叔达重借隋纪书
    久承所撰隋纪，缮写咸毕，前舍弟及家人往，并有书借，咸不见付。岂连城之珍，俟楚文而乃进，崩山之操，待锺期而后发。应以左貂右蝉，荣冠东省，掌壶负玺，望重南宫，朝夕丹墀，揖让增价，往来青琐，步顿生光。丰屋华榱，顾蓬蒿而徙眷；鸣钟列鼎，想藜藿而移交。不与骄期，遂忘昔时之好耳。仆遭逢明圣，栖迟邱壑，幸悦尧舜之风，得全箕颍之操。虽心期所，吾道遥存，而出处离异，仪刑难接。所以愿凭鳞羽，宛若承颜，望观述作，欣然得意。足下裁成国典，贬人伦，欲使明镜一时，覆车千祀，故当贻诸好事，岂拟唯传子孙？方复固其缄，严其扃。天下之望，岂如是乎？仆亡兄芮城，尝典著局，大业之末，欲撰隋书，俄逢丧乱，未及终毕。仆窃不自揆，思卒馀功，收撮漂零，尚存数帙。兆自开皇之始，乞於大业之初，咸亡兄点窜之遗迹也。大业之後，言事阙然，仆虽欲继成，无可凭采。以此尤思见足下之所作也。还使请致，无再三。王绩白。
    ○答刺史杜之松书
    月日。博士陈龛至，奉处分，借家礼，并帙封送至，请领也。又承欲相招讲礼，闻命惊笑，不能已已。岂明公前眷，或徒与下走相知不熟也。下走意疏体放，性有由然，兼弃俗遗名，为日已久。渊明对酒，非复礼义能拘；叔夜携琴，唯以烟霞自适。登山临水，邈矣忘归；谈虚语元，忽焉终夜。僻居南渚，时来北山，兄弟以俗外相期，乡闾以狂生见待。歌去来之作，不觉情亲；咏招隐之诗，唯忧句尽。帷天席地，友月交风，新年则柏叶为樽，仲秋则菊花盈把。罗舍宅内，自有幽兰数丛；孙绰庭前，空对长松一树。高吟朗啸，挈携壶，直与同志者为群，不知老之将至。欲令复整理簪屦，修束精神，揖让邦君之门，低昂刺史之坐。远谈糟粕，近弃醇醪，必不能矣。亦将恐刍狗贻梦，栎社见嘲，去矣君侯无落吾事。
    ○重答杜使君书
    月日。佐史杨方至，奉报书，兼枉别帖，垂问家礼丧服新义五道，度情振理，探幽洞微，诚非野人所敢酬析。但先人遗旨，颇曾恭习，虽困於荒晏，犹忆於异闻。谨因还使，条申如左。
    夫三年之丧，情理之极，有正有义，因事之作也。正服，三升而已。至於义服，加其半焉。岂非义有离合之理，情无迁夺之法？然亲尊罔极，冠受可均，切至或殊，加其半，微以见志，有何怪焉？至如父为长子，独施斩服，盖以所承者重，情寄特深，非唯亲亲，且尊尊也。至於庶子，已不承尊，虽有长子，无预祖祢，不为服斩，义亦可知。但古之君臣，有国有家，相承继体，血祀长存。大宗小宗，较然有别；继祖继祢，由兹可推。故曰天子不绝国，诸侯不绝家，贵人之宗也。故别子为祖，父继之为大宗，百代不迁之宗也。已父为祢，兄继之为小宗，此四代则迁之宗，承百代之重，且得不为其长子斩乎？为四宗之祖，亦且得不为其长子斩乎？唯继祢之弟，无预祖祢，庶子之义，施此而已。自秦汉以来，家国道废，虽有其礼，将安所行？逮乎晋末，中原大乱，骨肉至亲，尚不相保，祖祢之序，知何以明？故仆先君献公，因事起义，欲使无逆於古，且令可行於今，以为今之封爵，颇存古号，虽无其实，而尚有其名。故以始受封者，犹古之诸侯，诸侯之庶子，即古之别子也。别子之庶子，即古之小宗也。虽国破家亡，朝迁市变，谱牒存录，宗次可推，咸可一依古礼，行之私室。至如沉沉耕者，悠悠黔首，族姓犹不能自辨，何暇及於宗庶之事乎？此古之先王，所以不下礼於庶人也。有何不可，而乃疑乎？至若夫妻之道，诚为义合，而家道之睦，斯为首焉。故传曰：“妻至亲也，一体之名，均於天性。”故妻之於夫也，其服曰斩。盖移於父母之重焉。夫之於妻也，期而有杖，则逾於兄弟之功焉。前贤往达，曾无异议。故曰：“妻者齐也，一齐而不易。”如至失礼而出，违妻之道，终丧而嫁，弃妇之义也。违道弃义，又何述焉？苟全道义，则天亲也。天亲之服，有何异乎？列之正服，斯为当矣。此先君献公探记传之旨，明後来之失，敦人伦之源，睦伉俪之道也。夫何病哉？明公又云：“君臣夫妻，俱以义合，而妻为正服，臣为义服，则君臣之际，不如夫妇之情乎？”斯不然矣。何者？夫礼有以情作者，父子夫妇之类是也。有以义作者，君臣夫妾之类是也。情义之极，俱终於斩，此其无升降明矣。但礼之为用，绿情以至理，因内以及外。情者，人之深心，愚智之所共也。孰有愚者而忘其妻子乎？理者，人之大节，凡圣之所异也，孰有凡生而忘其臣妾焉？故情者正也，此妻子所以荷深心而执夫父，以正服也。理者义也，此臣妾所以存大节而申君主，以义服也。故夫正义之作，殊情而共礼也。孰谓君臣之义，而谢夫妇之情乎？孰谓夫妇之情，而厚君臣之义乎？古之君子，常度情以处，断义而行矣。义可夺情，卫石昔不能存其子；情不害义，宫之奇得以其族行。故曰情义殊也，情义均也。故情义之服，有正焉，有义焉。正义之礼，无厚焉，无薄焉。此妻为正服，所以无害於君臣；臣为义服，所以不伤於夫妇。有伦有要，夫何稽疑？至如三殇之服，礼有明文，郑与王杜，各申本见，由兹纷杂，後莫能定。然详诸记义，王杜为长。某昔在隋末，又尝见诸贤讲论此矣。近者家兄御史亦编诸贤之论，继诸对问，今录此篇附往，幸详之也。至如众子服期，其妻小功，兄弟之子犹子也，其服亦期先儒以为其妻亦小功，惟王肃以为丧服之例。旁尊皆执。明公以为重於子妻之服，失礼之差，此则袁准之义也。夫礼虽缘情，亦为义屈，故有从无服而有服者，亦何嫌乎兄弟之子妇越已子之妻乎？故曰：“兄弟之子犹子也。”盖引而致之，故不嫌於与已子同服矣。旁尊不敢以厌降，盖避正尊而自执也，故不嫌於越已子之妻矣。轻陈末学，岂能详究？又於杨方奉口处分，借王俭礼论，门庭所蓄，先无此书，往於处士程融处，曾见此本。观其制作，动多自我，周孔规模，十不存一，恐不足以尘大雅君子之视听也。寻问傥获，当遣祗送，王君白。
    ○答冯子华处士书
    乖别甫尔，已十馀年，诵采葛之诗，增其慨咏。夫人生一世，忽同过隙，合散消息，周流不居，偶逢其适，便可卒岁。陶生云：“富贵非吾愿，帝乡不可期。”又云：“盛夏五月，脚北窗下，有凉风暂至，自谓是羲皇上人。”嗟乎，适意为乐，雅会吾心。吾河渚闲有先人故田十五六顷，河水四绕，东西趋岸各数百步。古人云：“河济之滨宜黍。”况中州之腴乎？家兄鉴裁通照，知吾纵恣散诞，不闲拜揖，糠比礼义，锱铢功名，亦以俗外相待，不拘以家务。至於乡族庆吊，闺门婚冠，寂然不预者已五六岁矣。亲党之际，皆以山麋野鹿相畜，性嗜琴酒，得尽所怀，幸甚悻甚。近复都卢弃家，独坐河渚，结构茅屋，并厨厩总十馀闲，奴婢数人，足以应役。用天之道，分地之利，耕耘キ{艹衮}，黍秫而已。春秋岁时，以酒相续，兼多养凫雁，广牧鸡豚，黄精白术，枸杞薯蓣，朝夕采掇，以供服饵。床头素书数帙，庄老及易而已。过此以往，罕尝或披。忽忆弟兄，则渡河归家，维舟岸侧，兴尽便返。每遇天地晴朗，则於舟中咏大谢乱流趋孤屿之诗，渺然尽陂泽山林之思。觉瀛洲方丈，森然在目前。或时与舟人渔子，分潭并钓，亻免仰极乐，戴星而归，歌咏以会意为巧，不必与夫悠悠之闲人相唱和也。孤住河渚，傍无四邻，闻鸡犬，望烟火，便知息身之有地矣。近复有人见赠五加地黄酒方，及种薯蓣枸杞等法，用之有效，力省功倍。不能暇修浑沌，并常行之。裴孔明虽是异名教物，然风月之际，往往有高人体气。兼特受巧性，思若有神，自作素琴一张，云其材是峄阳孤桐也。近携以相过，安轸立柱，龙唇凤翮，实与常琴不同，发音吐韵，非常和朗。吾家三兄，生於隋末，伤世撄乱，有道无位，作汾亭操，盖孔子龟山之流也。吾尝亲受其调，颇为曲尽。近得裴生琴，更习其操，洋洋乎觉声器相得，今便留之，恨不得使足下为锺期，良用耿耿。吾所居南渚有仲长先生，结独处三十载，非其力不食，傍无侍者，虽患疾，不得交语，风神肃肃无俗气，携酒对饮，尚有典刑。先生又著《独游颂》及《河渚先生传》，开物寄道悬解之作也。时取玩读，便复江湖相忘。吾往见薛收《白牛溪赋》，韵趣高奇，词义旷远，嵯峨萧瑟，真不可言。壮哉邈乎，扬班之俦也。高人姚义尝语吾曰：“薛生此文，不可多得，登太行，俯沧海，高深极矣。”吾近作《河渚独居赋》，为仲长先生所见，以为可与《白牛》连类，今亦写一本以相示，可与清溪诸贤共详之也。乱极则治，王途渐亨，天灾不行，年谷丰熟，贤人充其朝，农夫满於野。吾徒江海之士，击壤鼓腹，输太平之税耳，帝何力於我哉？又知房李诸贤，肆力廊庙，吾家魏学士亦申基才，公卿勤勤，有志於礼乐，元首明哲，股肱惟良，何庆如之也。夫思能独放，湖海之士，才堪济世，王者所须。所恨姚义不存，薛生已殁，使□罗天网，有所不该，以为叹恨耳。吾比风Φ发动，常劣劣不能佳，然烟霞山水，性之所适，琴歌酒赋，不绝於时，时游人间，出入郊郭，暮春三月，登於北山，松柏群吟，藤萝翳景，意甚乐之。箕踞散，与鸟兽同群，醒不乱行，醉不干物，赏洽兴穷，还归河渚，蓬室瓮牖弹琴诵书，优哉游哉，聊以卒岁。首夏渐热，足下何如也？愿动息多宜。黄颊之聚，何时暂忘？偶因南风，略示所怀，敬愿珍厚，不一一。王君白。
    ○答程道士书
    徐道士至，获书，词义恳切，具受之也。吾尝读书，观览数千年事久矣。有以见天下之通趋，识人情之大方，语默纷杂，是非淆乱，夸者死权烈士殉名，贪夫溺财，品庶每生，各是其所同，非其所异焉，可胜校哉。故吾师曰：“莫若俱任而两忘。”仲尼所以无可否於人间，庄周所以齐大小於自适，是谓神而化之，使人宜之，百姓日用而不知也。夫君子所思不出其位，道有不同，不相为谋，盖为此也。足下欲使吾适人之适，而吾欲自适其适。非敢非足下之义也，且欲明吾之心，一为足下陈之。昔孔子曰：“无可无不可。”而欲居九夷。老子曰：“同谓之元。”而乘关西出。释迦曰：“色即是空。”而建立诸法。此皆圣人通方之元致，宏济之秘藏。实寄冲鉴，君子相期於事外，岂可以言行诘之哉？故仲尼曰：“善人之道不践迹。”老子曰：“夫无为者，无不为也。”释迦曰：“三灾弥纶，行业湛然。”夫一气常凝，事吹成万，万殊虽异，道通为一。故各宁其分，则何异而不通？苟违其适，则何为而不阂？故夫圣人者非他也，顺适无阂之名，即分皆通之谓，即分皆通，故能立不易方，顺适无阂，故能游不择地。其有越分而求皆通，违适而求无阂，虽有神万，将独柰何？故曰：“凫胫虽短，续之则悲；鹤胫虽长，截之则忧。”言分之不可越也。梦为鸟唳於天，梦为鱼没於泉，言适之不可违也。吾受性潦倒，不经世务，屏居独处，则萧然自得，接对宾客，则ぃ然思寝。加性又嗜酒，形骸所资，河中黍田，足供岁酿，闭门独饮，不必须偶，每一甚醉，便觉神明安和，血脉通利，既无忤於物，而有乐於身，故常纵心以自适也。而同方者不过一二人，时相往来，并弃礼数，箕踞散，元谭虚论，兀然同醉，悠然便归，都不知聚散之所由也。昔者吾家三兄，命世特起，先宅一德，续明六经。吾尝好其遗文，以为匡扶之要略尽矣，然峄阳之桐，以俟伯牙，乌号之弓，必资由基，苟非其人，道不虚行。吾自揆审矣，必不能自致台辅，恭宣大道。夫不涉江汉，何用方舟？不思□霄何用羽翮？故顷以来，都复散弃，虽周孔制述，未尝复窥，何况百家悠悠哉？去矣程生，非吾徒也。若足下者，可谓身处江海之上，心游魏阙之下，虽欲行志，不觉坐驰，若以此见，轻议大道，将恐北辕适越，所背弥远矣。吾顷者加有风疾，劣劣不能佳，但欲乘化独往，任所遇耳。不能复使离娄役目，契后劳精怵心，蔽焉以物为事也。勖哉夫子，勉建良图。因山僧还，略此达意也。王君白。
    ●卷一百三十二
    ☆王绩（二）
    ○醉乡记
    醉之乡，去中国不知其几千里也。其土旷然无涯，无邱陵阪险；其气和平一揆，无晦明寒暑。其俗大同，无邑居聚落；其人甚精，无爱憎喜怒。吸风饮露，不食五谷，其寝于于，其行徐徐。与鸟兽鱼鳖杂处，不知有舟车器械之用。昔者黄帝氏尝获游其都，归而杳然丧其天下，以为结绳之政已薄矣。降及尧舜，作为千锺百壶之献，因姑射神人以假道，盖至其边鄙，终身太平。禹汤立法，礼繁乐杂，数十代与醉乡隔。其臣羲和，弃甲子而逃，冀臻其乡，失路而道夭，故天下遂不宁。至乎末孙桀纣，怒而其糟邱，阶级千仞，南向而望，卒不见醉乡。武王得志於世，乃命公旦立酒人氏之职，典司五齐，拓土七千里，仅与醉乡达焉，故四十年刑措不用。下逮幽厉，迄乎秦汉，中国丧乱，遂与醉乡绝，而臣下之爱道者，亦往往窃至焉。阮嗣宗、陶渊明等十数人，并游於醉乡，没身不返，死葬其壤，中国以为酒仙云。嗟乎，醉乡氏之俗，岂古华胥氏之国乎？其何以淳寂也如是？今予将游焉，故为之记。
    ○子推抱树死赞
    晋侯弃旧，功臣永吟。情随地远，怨逐山深。追兵断谷，烈火焚林。抱木而死，谁明此心。
    ○荆轲刺秦王赞
    衔易水，报秦皇。精心贯日，匕首横霜。欲持两间，生擒一王。惜哉智浅，琴声不防。
    ○项羽死乌江赞
    项羽慷慨，临江问津。马赠亭长，侯封故臣。何为不渡，自取亡身？八千子弟，今无一人。
    ○蔺相如夺秦王璧赞
    秦人市宝，厥价从名。蔺生诡说，其心则贞。清齐抱愤，身睨两楹。卒全尺璧，仍邀十城。
    ○陈平分社肉赞
    陈公主社，割肉颁生。心忘厚薄，信若权衡。风期有素，父老无惊。傥安天下，还如此平。
    ○君平卖卜赞
    君平不仕，卖卜穷年。日裁数局，常收百钱。道实兼济，功非独全。用吾言者，今过半焉。
    ○甯戚扣牛角歌赞
    甯生不遇，商歌饭牛。夜长难晓，人生若浮。宁惟石烂，观睹金流。世无尧舜，谁当见求。
    ○老莱养亲赞
    老莱父母，白首同归。欣欣爱养，慊慊无违。宛转儿戏，斑衤阑彩衣。笃哉孝思，心精且微。
    ○梁鸿孟光赞
    孟光得择，梁鸿有妻。琴书自逸，邱壑同栖。五噫绝赏，双眉独齐。绩匡采具，相将共携。
    ○蛇衔珠报隋侯赞
    隋侯报德，矜伤育鳞。灵蛇感惠，效力输珍。月华浮吻，星光曜唇。此犹知报，而况吾人。
    ○嵇康坐锻赞
    嵇康自逸，手锻为娱。曲池四绕，垂杨一株。铜烟寒灶，铁焰分炉。箕踞而坐，何其傲乎。
    ○伯牙弹琴对锺期赞
    伯牙挥手，奇声绝伦。锺期妙听，是谓穷神。六马仰秣，丹鱼耸鳞。崇山流水，知音几人。
    ○太公钓渭滨赞
    栖迟养老，寂寞何为？地接皇涧，溪连灞池。钓舟始泊，渔竿半垂。君王先兆，还应见知。
    ○自撰墓志铭
    王绩者，有父母，无朋友，自为之字曰无功焉。人或问之，箕踞不对。盖以有道於已，无功於时也。不读书，自达理，不知荣辱，不计利害，起家以禄位，历数职而进一阶，才高位下，免责而已。天子不知，公卿不识，四十五十，而无闻焉。於是退归，以酒德游於乡里，往往卖卜，时时著书，行若无所之，坐若无所据。乡人未有达其意也。尝耕东皋，号东皋子，身死之日，自为铭焉。曰：
    有唐逸人，太原王绩。若顽若愚，似矫似激。院止三迳，堂唯四壁。不知节制，焉有亲戚？以生为附赘悬疣，以死为决疣溃痈。无思无虑，何去何从？垅头刻石，马鬣裁封。哀哀孝子，空对长松。
    ○无心子传（并序）
    东皋子始仕，以醉懦罢。乡人或诮之，东皋子不屑也。退著《无心子》，以见趣焉。
    无心子寓居於越，越王不知其大人也。拘之仕，无喜色，泛若而从。越国之法，曰有秽行者不齿。俄而无心子者，以秽行闻於王。王黜之，无愠色。退而将游於茫荡之野，适绩之邑。而遇机士，机士抚髀而叹者三，曰：“嘻！子贤者而以罪废！”无心子不应。机士曰：“愿受教。”无心子曰：“尔闻蜚廉氏之马说乎？昔者蜚廉氏有二马，一者朱鬣白毳，龙骼凤臆，骤驰如舞，终日不释鞍，竟以艺死。一者重胫昂尾，驼颈貉膝，是善蹶，弃而散诸野，终年肥遁。是以凤凰不憎山栖，蛟龙不羞泥蟠。君子不苟洁以罹患，圣人不避秽而养生。”东皋子闻之曰：“善矣尽矣，不可以加之矣！”
    ○负グ者传
    昔者文中子讲道於白牛之溪，弟子捧书北面，环堂成列。讲罢，程生、薛生退省於松下，语及《周易》。薛生叹曰：“不及伏羲氏乎，何词之多也？”俄而有负グ者皤皤然，委担而息曰：“吾子何叹也？”薛生曰：“叟何为者，而徵吾叹？”负グ者曰：“夫丽朱者丹，附墨者黑，盖累渐而得之也。今吾子所服者道，而犹有叹，是六腑五脏不能无受也，吾是以问。”薛生曰：“收闻之师，易者道之蕴也。伏羲氏画八卦，而文王系之，不逮省久矣，以为文王病也，吾是以叹。”负グ者曰：“文王焉病，伏羲氏病甚者也。昔者伏羲氏之未画卦也，三才其不立乎？四序其不行乎？百物其不生乎？万象其不森乎？何营营乎而费画也！自伏羲氏泄道之密，漏神之机，分张太和，磔裂元气，使天下之智者，诡道迸出，曰我善言象，而识物情，阴阳相摩，远近相取，作为刚柔异同之说，以骇人志。於是智者不知，而太朴散矣。则伏羲氏始兆乱者也，安得羸叹而嗟文王乎？”负其グ而行，追而问之居与姓名，不答而去。文中子闻之曰：“隐者也。”
    ○仲长先生传
    先生讳子光，字不曜，自云洛阳人也。往来河东，佣力自给，无室庐，绝妻子。开皇末，始结庵河渚间，以息身焉。十馀年卖药为业，人莫知之也。汾阴侯生以筮著，因游河渚，一睹而伏，曰：“东方朔、管辂不如也。”由是显重。守令至者皆亲谒，先生辞以，未尝交语。著《独游颂》及《河渚先生传》以自喻，识者有以知其悬解也。人有请道者，则书“老易”二字示之。弹琴饵药，以终其世。文中子比之虞仲夷逸。
    ○五斗先生传
    有五斗先生者，以酒德游於人间。有以酒请者，无贵贱皆往，往必醉，醉则不择地斯寝矣。醒则复起饮也。常一饮五斗，因以为号焉。先生绝思虑，寡言语，不知天下之有仁义厚薄也。忽焉而去，倏然而来。其动也天，其静也地。故万物不能萦心焉。尝言曰：“天下大抵可见矣。生何足养？而嵇康著论；途何为穷？而阮籍恸哭。故昏昏默默，圣人之所居也。”遂行其志，不知所如。
    ○祭处士仲长子光文
    岁月日。邻人王绩谨以鱼醴之奠，敬祭仲长先生之灵曰：明道若昧，进道若退。鸟飞知还，龙亢必悔。嗟嗟夫子，理融其内。不忮不求，无憎无爱。古人有言，微妙元通。藏用以密，养正以蒙。嗟嗟夫子，允执其中。不见其始，孰知其终。荡荡心迹，悠悠默语。周览人事，退居河渚。何去何从？谁求谁与？聊同聚散，亦均寒暑。大矣夫子，其生若浮。至矣夫子，其死若休。乡党不惧，朋友不忧。素琴犹在，黄经尚留。老莱不婚，梁鸿难偶。筵无馈奠，室无箕帚。嗟嗟夫子，岂图其後。金玉满堂，莫为之守。凡我故人，素服临旃。葛巾从窆，桐棺以迁。坟不易陇，坎不及泉。苟无怛化，於何问天？道性既丧，仁义锋起。祭非古也，礼之为始。吾从其俗，敢告夫子。清尊薄奠，神其歆止。
    ○祭关龙逢文
    岁月日。谨以清酌之奠，敬祭夏忠臣关生之灵曰：圣贵达节，贤贵识时。兴亡有运，用舍有期。凭河暴虎，前哲所嗤。身灭主丧，如何勿思？我因行役，历子荒祠。壮山河之旧壤，叹坟隧之馀基。松枯柏悴，草密苔滋。深悲於薄醑，魂有灵而飨之。
    ○登箕山祭巢许文
    怀二子之高烈，背嵩岳而来游。挹千载之遐轨，登箕峰而少留。昔时慷慨，神轻九州。今来寂寞，魂辞一邱。英踪落落而犹在，精诚冥冥而遂幽。山荒庙僻，地古松秋。吾鄙怀之有素，仰前哲之清猷。同声必感，异代相求。如至诚之见接，庶蘩之可羞。伏惟尚飨。
    ○祭杜康新庙文
    岁月日。敢以清酌之奠，敬傺先生之灵曰：两仪判辟，万象森罗。都邑未建，鸟兽独多。茹毛饮血，巢居穴窠。天地不交，人灵未和。智哉先生，爰作甘醴。上配百牢，下主五齐。以晏以祷，为樽为洗。万神以降，三献成礼。法成必弊，文盛则华。奚仲斫轮，焉知覆车？桀纣亡国，羲和丧家。周公作诰，乃防厥邪。我闻古时，王道正直。贤人君子，澡身浴德。降及中世，昏主作式。刑罚不中，谗淫罔极。吁嗟世道，一至於此。达人大观，贵和其礼。与制於物，宁在於已。乘流则逝，遇坎则止。眷兹酒德，可以全身。杜明塞智，蒙垢受尘。阮籍遂性，刘伶保真。以此避世，於今几人。我瞻前说，功高受赏。嗟嗟先生，其义可想。肇基麴蘖，光开祀飨。大礼斯备，群贤就养。敢依河曲，建尔灵祠。前临极岸，就长矶。茅茨不翦，采椽不治。扫地而祭，神其享之。
    ☆裴寂
    寂字元真，蒲州桑泉人。隋大业中为晋阳宫副监。高祖留守太原，与寂情契最密。太宗与刘文静建大计，因寂以白。高祖既登极，拜尚书右仆射，封魏国公，进司空。贞观初卒，年六十，赠相州刺史工部尚书河东郡公。
    ○劝进疏
    臣闻天下至公，非一姓之独有，圣人达节，与万物而推移，故五运递兴，百王更王，春兰秋菊，无绝终古，玉疏石记，笔舌纷纶，垂统有光，焕乎宝。伏惟陛下资灵种德，禀庆至真，固纵惟神，生知乃圣，量包乎宇宙，智周乎品物，群生涂炭，跻之仁寿。逢百六之厄，创业□雷；追三五之踪，财成天地。仲夏之半，龙跃晋阳；孟冬伊始，凤翔灞上。鸿志胃毛之反者，雾委来庭；触柱拔山之大盗，风驰献Ы。三晋子弟，共獯猃而陪麾；咸秦豪杰，连巴蜀而响应。英声西被，懋德东渐，南谐交趾，北燮幽都。躬未戎衣，手不提剑，机务成於雄断，人杰得於才子。威加四海，功出一门，计极万安，战穷百胜，小往大来，算无遗策。时未期月，业倍前王，今古代兴，膺斯拨乱。若兹之举，如兹之速，载籍以来，未之前闻也。臣等诚欢诚喜顿首顿首死罪，窃以陛下承家开国，积德累功，世济拟於高阳，缵绪盛於周武。载诞烛神光之异仪形表玉胜之奇。白雀呈祥，丹书授历。名合天渊，姓符桃李，君尧之国，靡不则天，星纪云周，奉时图始，甲子之旦，不俟而脱。起兵西北，势合乘乾，我来自东，位当出震。至八井深水之图谶，堂堂李树之谣歌，固以备在人谣，无备而称者也。且夫体非常之道，立非常之功，实非常之人，有非常之事，不时正位，人神伫式。天命不常，惟德是与，迁虞事夏，抑有前规。臣等敢录旧典，奉上尊号，当今万机旷主，九有困穷，伏愿降鉴回虑，忧世外己，上顺天心，祗膺允执，俯从人愿，屈就乐推。变黎庶於时雍，配上帝於宗祀，勿以王者兼济之功，而为匹夫独美之操。昔之尧佐，咸代天工，绩尤著者允飨，稷Ι播谷之都，馀庆商周，皋陶好生洽人，今兴陛下，盛德有後，其若是乎。四相三王，齐名踵武，千年得一，相继风声，符命所锺，有自来矣。愿纳缙绅之情，允副亿兆欣欣之望，率土更生，含灵幸甚。臣等诚惶诚恐昧死以闻，顿首顿首死罪死罪。
    ☆温大雅
    大雅字彦宏，太原祁人。仕隋为东宫学士。高祖起义，引为大将军府记室参军，主文檄。累拜陕东道大行台工部尚书。太宗立，转礼部，封黎国公。卒谥曰孝，永徽五年赠尚书右仆射。
    ○为高祖报李密书
    顷者昆山火烈，海水群飞，赤县邱墟，黔黎涂炭，布衣戍卒，锄棘矜，争帝图王，狐鸣蜂起。翼翼京洛，强弩围城；无无周原，僵尸满路。主上南巡，泛胶舟而忘返；匈奴北炽，将被於伊川。辇上无虞，群下结舌，大盗移国，莫之敢指。忽焉至此，自贻伊戚。七百年之基，穷於二世，周齐以往，书契以还，邦国沦胥，未有如此之酷者也。则我高祖之业，几坠于地。吾虽庸劣，幸承馀绪，出为八使，入典八屯，位未为高，足成非贱，素冫食当世，亻黾亻免叨荣，从容平勃之间，谁云不可？但颠而不扶，通贤所责，主忧臣辱，无义徒然。等袁公而流涕，极贾生之恸哭。所以仗旗投袂，大会义兵，绥抚河朔，和亲蕃塞，共匡天下，志在尊隋。以弟相机而作，一日千里，鸡鸣起舞，豹变先鞭，御宇当涂，聿来中土。兵临郏辱阝，将观周鼎；营屯敖仓，酷似汉王。前遣简书，屈为唇齿，今辱来旨，莫我肯顾。天生蒸民，必有司牧，当今为牧，非子而谁？老夫年逾知命，愿不及此，欣戴大弟，攀鳞附翼，惟冀早应图，以宁兆庶。宗盟之长，属籍见容，复封於唐，斯足荣矣。殪商辛於牧野，所不忍言；执子婴於咸阳，非敢闻命。汾晋左右，尚须安辑，盟津之会，未暇卜期。今日銮舆南幸，恐同永嘉之势。顾此中原，鞠为茂草，兴言感叹，实疚於怀。脱知动静，迟数始报，未面虚衷，用增劳轸。名利之地，锋镝纵横，深慎垂堂，勉兹鸿业。
    ☆祖君彦
    君彦，齐仆射孝徵子，隋大业中调东都书佐检校宿城令。李密逼东都，君彦为之草檄移郡县。密败，为王世充所杀。
    ○为李密与高祖书
    与兄派流虽异，根系本同。自惟虚薄，为四海英雄共推盟主，所望左提右挈，戮力同心，执子婴於咸阳，殆商辛於牧野，岂不盛哉！
</div>
    <div class="pagination">
<a href="全唐文_page91.html">上一页</a><span>...</span><a href="全唐文_page87.html">87</a><a href="全唐文_page88.html">88</a><a href="全唐文_page89.html">89</a><a href="全唐文_page90.html">90</a><a href="全唐文_page91.html">91</a><span class="current-page">92</span><a href="全唐文_page93.html">93</a><a href="全唐文_page94.html">94</a><a href="全唐文_page95.html">95</a><a href="全唐文_page96.html">96</a><a href="全唐文_page97.html">97</a><span>...</span><a href="全唐文_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
