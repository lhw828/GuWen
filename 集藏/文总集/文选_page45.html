<!DOCTYPE html>
<html>
 <head>
  <meta charset="utf-8"/>
  <title>
   文选 - 第 45 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 45 页/共 102 页
  </h1>
  <div class="content">
   祗召旋北京，守官反南服。言庾被召而旋帝京，己守官而莅南服也。左氏传，仲尼曰：守道不如守官。南服，南方五服也。方舟新旧知，对筵旷明牧。尔雅曰：大夫方舟。郭璞注曰：方舟，并两船也。杨仲武诔曰：惟我与尔，对筵接几。苍颉篇曰：疎，旷也。旧知，庾也。明牧，王抚军也。举觞矜饮饯，指途念出宿。刘琨答卢谌诗序曰：举觞对膝。毛诗曰：出宿于济，饮饯于祢，陆士衡赠弟诗曰：指涂悲有余。来晨无定端，别晷有成速。颓阳照通津，夕阴暧平陆。楚辞曰：日晻晻而下颓。榜人理行舻，輶轩命归仆。张揖子虚赋注曰：月令曰：命榜人。榜人，舡长也。说文曰：舻，船头也。吴都赋曰：輶轩蓼扰。毛诗曰：輶车銮镳。杨雄答刘歆书曰：尝闻先代輶轩之使。分手东城闉因，发棹西江隩。说文曰：闉，城曲重门也。尔雅曰：隩，隈也。郭璞曰：今江东人呼浦为隩。离会虽相亲，逝川岂往复。言离而复会，虽有相亲之理，但逝川之流，岂有往复之义。嗟年命之速而会难也。吕氏春秋曰：离则复合，合则复离。亲或为杂，非也。谁谓情可书？尽言非尺牍。周易曰：书不尽言，言不尽意。杜笃吊比干文曰：敬申吊于比干，寄长怀于尺牍。说文曰：牍，书版也。
　　文选考异
　　王抚军庾西阳集别　袁本、茶陵本此下有「作」字，是也。
　　时为豫章太守庾被征还东　袁本、茶陵本无此十一字，是也。案：此必或记于旁而尤延之误取之。
　　方舟新旧知　袁本、茶陵本「新」作「析」，是也。
　　注「因」　袁本、茶陵本作「音因」二字，在注中「城曲重门也」下，是也。
　　邻里相送方山诗五言　沈约宋书曰：少帝出灵运为永嘉郡守。丹阳郡图经曰：方山在江宁县东五十里，下有湖水。旧扬州有四津，方山为东，石头为西。
　　谢灵运
　　祗役出皇邑，相期憩瓯越。役，所莅之职也。王充论衡曰：充罢州役。曹子建诗曰：清晨发皇邑。毛苌诗传曰：憩，息也。史记曰：东越王摇都东瓯，时俗号东瓯王。徐广曰：今之永宁也。解缆力蹔及流潮，怀旧不能发。吴志曰：更增舸缆。然缆，维船索也。西都赋曰：摅怀旧之蓄念。析析就衰林，皎皎明秋月。含情易为盈，遇物难可歇。王仲宣公燕诗曰：含情欲待谁？古诗曰：所遇无故物。积痾谢生虑，寡欲罕所阙。说文曰：痾，病也。老子曰：少思寡欲。资此永幽栖，岂伊年岁别。郭璞山海经曰：山居为栖。各勉日新志，音尘慰寂蔑。周易曰：日新其德。陆机思归赋曰：绝音尘于江介。荀组七哀诗曰：辙兮辙兮，何其寂蔑。蔑一作灭。
　　文选考异
　　注「力蹔」　袁本、茶陵本作「力蹔切」，三字在注中「维船索也」下，是也。
　　注「少思寡欲」　案：「思」当作「私」，各本皆讹。
　　注「郭璞山海经曰」　案：「经」下当有「注」字，各本皆脱。
　　新亭渚别范零陵诗五言　十洲记曰：丹阳郡新亭在中兴里，吴旧亭也。梁书曰：范云，齐世为零陵郡内史。
　　谢玄晖萧子显齐书曰：谢眺，字玄晖，陈郡人也。少有美名，文章清丽。解褐豫章王行参军，稍迁至尚书吏部郎，兼知卫尉事。江佑等谋立始安王遥光，眺不肯。佑白遥光，遥光收眺，下狱死。
　　洞庭张乐地，潇湘帝子游。庄子，北门成问于黄帝曰：帝张咸池之乐于洞庭之野，吾始闻之惧，复闻之怠。山海经曰：洞庭之山，帝之二女居之，是常游于江渊、澧、沅，风交潇、湘之川。郭璞曰：言二女游戏江之渊府，则能鼓动五江，令风波之气共相交通，言其灵蠁也。楚辞湘君曰：帝子降兮北渚。王逸曰：帝谓尧也。娥皇、女英随舜不反，死于湘水，因为湘夫人。云去苍梧野，水还江汉流。归藏启筮曰：有白云出自苍梧，入于大梁。尚书曰：江、汉朝宗于海。停骖我怅望，辍棹子夷犹。郑玄毛诗注曰：骖，两騑也。蔡邕初平诗曰：暮宿河南，怅望天阴，雨雪滂滂。楚辞曰：君不行兮夷犹。王逸曰：夷犹，犹豫也。广平听方籍，茂陵将见求。言范同广平而声听方向籍，己当居茂陵之下，将于彼而见求。王隐晋书曰：郑袤，字林叔，为中郎散骑常侍。会广平太守缺，宣帝谓袤曰：贤叔大匠浑垂，称于平阳，魏郡蒙惠化，且卢子家、王子邕继踵此郡，欲使世不乏贤，故复相屈。在郡先以德化，善为条教，百姓爱之。郑玄毛诗笺曰：方，向也。汉书曰：司马相如既病免，家居茂陵。心事俱已矣，江上徒离忧。楚辞曰：思公子兮徒离忧。
　　文选考异
　　注「十洲记曰」　陈云：案东方朔十洲记皆记仙山异境，非其它地志之比，安得载丹阳古迹？况观「新亭，吴旧亭」语，乃三国以后人所记，书名之误，更易辨也。今案：其说是也，「洲」当作「州」，善屡引之，必当日别有其书也，不知者改之耳。各本皆误。余详每条下。
　　注「谢眺」　何校「眺」改「朓」，陈云注「眺」并当作「朓」，各本皆讹。以下放此，不悉出。
　　注「垂称于平阳魏郡蒙惠化」　何校「平阳」改「阳平」，「蒙」上添「百姓」二字，陈同。各本皆误。
　　别范安成诗五言　梁书曰：范岫，字樊宾，齐代为安成内史。
　　沈休文
　　生平少年日，分手易前期。言春秋既富，前期非远，分手之际，轻而易之。言不难也。汉书灌夫传曰：生平慕之。论语，子曰：久要不忘平生之言。孔安国曰：平生，少时也。贾充上与李夫人书曰：每至当别，未尝以为易。及尔同衰暮，非复别离时。言年寿衰暮，死日将近交，臂相失，故曰非时也。蜀志曰：宋预聘吴，孙权捉预手曰：今君年长，孤亦老，恐不复相见也。勿言一樽酒，明日难重持。苏武诗曰：我有一樽酒，将以赠远人。梦中不识路，何以慰相思？缪袭嘉梦赋曰：心灼烁其如阳，不识道之焉如？韩非子曰：六国时，张敏与高惠二人为友，每相思不能得见，敏便于梦中往寻，但行至半道，卽迷不知路，遂回，如此者三。
　　文选考异
　　注「心灼烁其如阳」　案：「阳」当作「汤」。各本皆讹。
　　
　　文选卷第二十一
　　
　　咏史百一游仙
　　　咏史
　　
　　咏史诗五言
　　王仲宣
　　自古无殉死，达人共所知。礼记曰：陈干昔寝疾，属其子曰：如我死，使吾二婢子夹我。干昔死，其子曰：殉葬非礼也。杜预左氏传注曰：以人从葬为殉。鹖冠子曰：达人大观。秦穆杀三良，惜哉空尔为。左氏传曰：秦伯任好卒，以子车氏三子奄息、仲行、针虎为殉，皆秦之良也。毛苌诗传曰：三良，三善臣。贾逵国语注曰：惜，痛也。郑玄礼记注曰：尔，语助也。结发事明君，受恩良不訾。汉书曰：霍光以结发内侍。又，王生谓盖宽饶曰：用不訾之躯。良，信也。贾逵国语注曰：訾，量也。临殁要之死，焉得不相随？刘德汉书注曰：黄鸟之诗，刺秦穆公要之从死。妻子当门泣，兄弟哭路垂。临穴呼苍天，涕下如绠古杏縻美悲切。垂，边也。毛诗曰：临其穴，惴惴其栗。彼苍者天，歼我良人。郑玄曰：穴，谓冢圹也。说文曰：绠，汲井绠也。縻，牛辔也。人生各有志，终不为此移。同知埋身剧，心亦有所施。说文曰：剧，甚也。包咸论语注曰：施，行也。生为百夫雄，死为壮士规。毛诗曰：维此奄息，百夫之特。郑玄曰：百夫之中最雄俊者也。汉书，项羽谓樊哙曰：壮士也。黄鸟作悲诗，至今声不亏。毛诗序曰：黄鸟，哀三良也。王逸楚辞注曰：亏，歇也。
　　三良诗五言
　　曹子建
　　功名不可为，忠义我所安。言功立不由于己，故不可为也。吕氏春秋曰：功名之立，天也。郑玄礼记注曰：名，令闻也。孝经注曰：死君之难为尽忠。谥法曰：能制命曰义。我，谓三良也。秦穆先下世，三臣皆自残。列女传，柳下惠妻诔曰：恺悌君子，永能厉兮。吁嗟惜哉！乃下世兮。贾逵国语注曰：没身为残。生时等荣乐，既没同忧患。应劭汉书注曰：秦穆与羣臣饮酒，酒酣，公曰：生共此乐，死共此哀。奄息等许诺。及公薨，皆从死。谁言捐躯易？杀身诚独难。说文曰：捐，弃也。揽涕登君墓，临穴仰天叹。楚辞曰：美人兮揽涕而竚。临穴，已见上文。说文曰：叹，太息也。长夜何冥冥？一往不复还。李陵诗曰：严父潜长夜，慈母去中堂。东观汉记，邓太后报邓阊曰：长归冥冥，往而不反。黄鸟为悲鸣，哀哉伤肺肝！礼记曰：亲始死，恻怛之心，伤肾、干肝、焦肺。古歌曰：大忧摧人肺肝心。
　　文选考异
　　注「严父潜长夜」　袁本、茶陵本「潜」作「憯」，是也。
　　咏史八首五言
　　　左太冲
　　弱冠弄柔翰，卓荦观羣书。礼记曰：人生二十曰弱冠。王粲车渠椀赋曰：援柔翰以作赋。孔融荐祢衡表曰：英才卓跞。跞与荦同。班固汉书司马迁赞曰：刘向、杨雄，博极羣书。着论准过秦，作赋拟子虚。贾谊作过秦论。司马相如作子虚赋。边城苦鸣镝，羽檄飞京都。长杨赋曰：永无边城之灾。汉书曰：冒顿乃作为鸣镝，习勒骑射。音义曰：箭镝也，如今鸣箭也。汉书，高祖曰：吾以羽檄征天下兵。虽非甲冑士，畴昔览穰苴。尚书曰：善敹乃甲冑。左氏传，羊斟曰：畴昔之羊子为政。史记曰：司马穰苴者，田完之苗裔也。齐景公以为将军，将兵扞燕、晋之师。其后田和因自立为齐威王，用兵行威，大放穰苴之法，而诸侯朝齐。威王使大夫追论古者司马法，而附穰苴其中，因号曰司马穰苴兵法。长啸激清风，志若无东吴。楚辞曰：临深水而长啸。王逸楚辞注曰：激，感也。东吴，谓孙氏也。铅刀贵一割，梦想骋良图。东观汉记，班超上疏曰：臣乘圣汉威神，冀铅刀一割之用。韩君章句曰：骋，施也。左眄澄江湘，右盼定羌胡。广雅曰：眄，视也。方言曰：澄，清也。马融论语注曰：盼，动目貌。功成不受爵，长揖归田庐。汉书曰：郦食其长揖不拜。毛诗曰：中田有庐。汉书，疏广曰：吾自有旧田庐。
　　郁郁涧底松，离离山上苗。古诗曰：郁郁园中柳。毛苌诗传曰：离离，垂貌。以彼径寸茎，荫此百尺条。史记，魏王曰：寡人有径寸之珠。七发曰：高百尺而无枝。世冑蹑高位，英俊沈下僚。韩诗内传曰：所以为世子何？言世世不绝。孔安国尚书传曰：冑，长子也。谓卿大夫子弟也。广雅曰：蹑，履也。西都赋曰：英俊之域。尔雅曰：僚，官也。地势使之然，由来非一朝。周书，汤曰：吾欲因地势所有而献之。列子，俞氏曰：病非一朝一夕之故，其所由来渐矣。金张籍旧业，七叶珥汉貂。班固汉书金日磾赞曰：夷狄亡国，羁虏汉庭。七叶内侍，何其盛也。七叶，自武至平也。又张汤传赞曰：张氏之子孙相继，自宣、元已来，为侍中、中常侍者凡十余人。功臣之后，唯有金氏、张氏，亲近贵宠，比于外戚。珥，插也。董巴舆服志曰：侍中、中常侍冠武弁，貂尾为饰。冯公岂不伟？白首不见招。汉书，冯唐以孝着，为郎中署长，事文帝。帝辇过，问唐曰：父老何自为郎？说文曰：伟，奇也。荀悦汉纪曰：冯唐白首，屈于郎署。
　　吾希段干木，偃息藩魏君。广雅曰：希，庶也。干木，已见魏都赋。幽通赋曰：干木偃息以藩魏。吾慕鲁仲连，谈笑却秦军。史记曰：鲁仲连好奇伟倜傥，画策而不肯仕官任职。赵孝成王时，秦使白起围赵，魏王使将军新垣衍说赵尊秦昭王为帝。鲁连适游赵，谓平原君曰：梁客新垣衍安在？吾请为君责而归之。乃见新垣衍，垣衍起再拜谢曰：吾请出，不敢复言。秦将闻之，为却五十里。当世贵不羁，遭难能解纷。功成不受赏，高节卓不羣。史记曰：秦军引去，平原君欲封鲁连，鲁连辞谢，终不肯受。平原君乃置酒，酒酣起前，以千金遗鲁连，鲁连笑曰：所贵于天下之士者，为人排患、释难、解纷，而不取也。卽有取者，是商贾之事，而连不忍为也。遂辞平原君而去。班固说东平王苍曰：光名宣于当世。邹阳上书曰：不羁之士，与牛骥同皁。史记曰：鲁仲连好持高节，游于赵。论语，颜回曰：如有所立卓尔。临组不肯●，对珪不肯分。说文曰：组，绶属也。王逸楚辞注曰：●，系也。礼稽命征曰：诸侯执珪。解嘲曰：析人之珪。连玺耀前庭，比之犹浮云。将加之官，必授之以印。后仲连为书遗燕将，燕将自杀，田单欲爵之，仲连逃海上。再封，故言连玺。郑玄周礼注曰：玺，印也。论语，子曰：不义而富且贵，于我如浮云。
　　济济京城内，赫赫王侯居。毛诗曰：济济多士。毛苌曰：济济，多威仪也。吴质书曰：陈威发愤，思入京城。毛诗曰：赫赫师尹。毛苌曰：赫赫，显盛貌。冠盖荫四术，朱轮竟长衢。西都赋曰：冠盖如云。广雅曰：术，道也。杨恽书曰：乘朱轮者十人。古诗曰：长衢夹巷。朝集金张馆，暮宿许史庐。汉书，盖宽饶曰：上无许、史之属，下无金、张之托。金、张，已见上文。汉书，孝宣许皇后，元帝母。元帝封外祖父广汉为平恩侯。又曰：史良娣，宣帝祖母也。兄恭，宣帝立，恭已死，封恭长子高为乐陵侯。南邻击钟磬，北里吹笙竽。左氏传曰：郑伯有夜饮酒，击钟焉。吕氏春秋曰：帝喾令人击磬。墨子曰：弹琴瑟，吹笙竽，磬或为鼓。寂寂杨子宅，门无卿相舆。说文曰：寂寂，无人声也。汉书，杨雄自叙曰：雄家素贫，嗜酒，人希至其门。寥寥空宇中，所讲在玄虚。广雅曰：寥，深也。空，廓也。楚辞曰：闵空宇之孤子。汉书曰：雄方草创太玄，有以自守。老子曰：玄之又玄，众妙之门。管子曰：虚无无形谓之道。言论准宣尼，辞赋拟相如。汉书曰：时有人问雄者，雄常用法应之，譔为十三卷，象论语，号曰法言。又曰：先是时，蜀有司马相如，作赋甚弘丽温雅。雄心壮之，每作赋，常拟以为式。悠悠百世后，英名擅八区。论语曰：其或继周者，虽百世可知也。魏志，程昱曰：刘备有英名。说文曰：擅，专也。解嘲曰：天下之士，咸营于八区。
　　皓天舒白日，灵景耀神州。广雅曰：皓，明也。傅玄三都赋曰：白日舒灵景于天。地理书曰：昆崘东南地方五千里，名曰神州。列宅紫宫里，飞宇若云浮。西京赋曰：正紫宫于未央。桓宽盐铁论曰：梓匠营宫室，上成云气，下成山林。峩峩高门内，蔼蔼皆王侯。广雅曰：峩峩，容也。峩与娥同，古字通。汉书，鲍宣曰：岂徒欲使臣重高门之地哉。毛诗曰：蔼蔼王多吉士。广雅曰：蔼蔼，盛也。自非攀龙客，何为欻来游？扬子法言曰：攀龙鳞，附凤翼。薛综西京赋注曰：欻者，言忽也。被褐出阊阖，高步追许由。家语，子路曰：有人于此，被褐而怀玉，何如？子曰：国无道，隐者可也。晋宫阙名曰：洛阳城阊阖门西向。皇甫谧高士传曰：许由，武阳城槐里人也。随冲虚学于啮缺。许由为尧所让，由是退隐遯，耕于中岳下。振衣千仞岗，濯足万里流。王粲七释曰：濯身乎沧浪，振衣乎高岳。
　　荆轲饮燕市，酒酣气益振。孔安国尚书传曰：乐酒曰酣。毛苌诗传曰：震，犹威也。哀歌和渐离，谓若傍无人。史记曰：荆轲之燕，与屠狗及高渐离饮于燕市，酒酣以往，高渐离击筑，荆轲和而歌于市中，相乐也，已而相泣，旁若无人。虽无壮士节，与世亦殊伦。高眄邈四海，豪右何足陈？臣瓒汉书注曰：邈，绵邈也。张衡四愁诗序曰：豪右兼幷之家。贵者虽自贵，视之若埃尘。贱者虽自贱，重之若千钧。埃尘言轻，千钧喻重也。列子，杨朱曰：贵非所贵，贱非所贱，齐贵齐贱。汉书曰：十六两为一斤，三十斤为一钧。
　　主父宦不达，骨肉还相薄。史记，或说主父偃曰：太横。主父偃曰：臣结发游学四十年，身不得遂，亲不以为子，昆弟不收。杜预左氏传注曰：宦，仕也。吕氏春秋曰：父母之于子也，子之于父母也，此之谓骨肉之亲。薄，轻鄙之也。史记曰：君薄淮阳邪？买臣困采樵，伉俪不安宅。汉书曰：朱买臣家贫，常刈薪樵，卖以给食。檐束薪，行且诵书。妻亦负戴相随，数止买臣无讴歌道中，买臣愈益疾歌，妻羞之，求去，买臣笑曰：我年五十当富贵也，今已四十余矣。汝苦日久，待我富贵，报汝功力。妻恚怒曰：如公等终饿死沟中耳，能何富贵？买臣不能留，卽听去。左氏传曰：施氏之妇怒施氏曰：己不能庇其伉俪。杜预曰：俪，偶也。伉，敌也。陈平无产业，归来翳负郭。汉书曰：陈平家贫，好读书，负郭穷巷，以席为门，然门外多长者车辙。方言曰：翳，薆也。郭璞曰：谓蔽薆也，音爱。郑玄礼记注曰：负之言背也。长卿还成都，壁立何寥廓。史记曰：卓文君奔司马相如，相与驰归成都，居徒四壁立。郭璞曰：贫穷也。楚辞曰：嗟寥廓而无处。广雅曰：廓，空也。四贤岂不伟？遗烈光篇籍。班固说东平王苍曰：遗烈着于无穷。汉书曰：吴起、商鞅，垂着篇籍。当其未遇时，忧在填沟壑。孟子曰：志士不忘在沟壑。英雄有屯邅，由来自古昔。周易曰：屯如邅如。国语曰：古曰在昔。何世无奇才？遗之在草泽。孙子曰：何世之无才？何才之无施？
　　习习笼中鸟，举翮触四隅。说文曰：习习，数飞也。鹖冠子曰：笼中之鸟，空笼不出，郑玄毛诗笺云：隅，角也。落落穷巷士，抱影守空庐。落落，疎寂貌。言士之居穷巷，若鸟之在笼中也。风赋曰：廓抱影而独倚。出门无通路，枳棘塞中涂。王仲宣七哀诗曰：出门无所见。孔丛子，孔子山陵之歌曰：枳棘充路，陟之无缘。计策弃不收，块若枯池鱼。东方朔六言曰：计策弃捐不收。王逸楚辞注曰：块，独处貌。外望无寸禄，内顾无斗储。国语，叔向曰：绛之富商而无寻尺之禄。郑玄毛诗笺曰：回首曰顾。古出东门行曰：盎中无斗米储，还视架上无悬衣。说文曰：储，蓄也。谓蓄积以待用也。亲戚还相蔑，朋友日夜疎。郑玄毛诗笺曰：蔑，轻也。庄子曰：亲友益疎。苏秦北游说，李斯西上书。俛仰生荣华，咄嗟复雕枯。史记曰：苏秦乃西至秦，说惠王，王方诛商鞅，疾辩士弗用。乃东之赵，遂说六国，苏秦为从约长，幷相六国。后去赵之燕，阳为得罪于燕而亡，自燕之齐，齐宣王以为客卿。后齐大夫多与苏秦争宠者，而使人刺苏秦。又曰：李斯西入秦，说秦王，后秦王以斯为客卿。又曰：始皇以斯为丞相，二世下斯吏，斯就五刑。庄子曰：其疾也俛仰之间。文子曰：身有荣华，心有愁悴。苍颉篇曰：咄，啐也。说文曰：啐，惊也。王弼周易注曰：嗟，忧叹之辞。咄，丁忽切。啐，仓愦切。饮河期满腹，贵足不愿余。巢林栖一枝，可为达士模。庄子曰：鹪鹩巢林，不过一枝；偃鼠饮河，不过满腹。
　　文选考异
　　注「贾谊作过秦论司马相如作子虚赋」　此一节注袁本、茶陵本系「五臣翰曰」下。案：二本是也。尤本误以五臣窜入善注，殊误，当削去之。
　　注「韩君章句曰」　陈云「韩」下脱「诗薛」二字，是也。各本皆误。
　　注「干木偃息以藩魏」　案：「干」字不当有。各本皆衍。
　　注「陈威发愤」　何校「威」改「咸」，陈同。各本皆讹。
　　注「长衢夹巷」　陈云「衢」下当有「罗」字。各本皆脱。
　　注「峩峩容也」　案：「峩峩」当作「娥娥」。各本皆讹。今广雅可证。
　　注「武阳城槐里人也随冲虚」　袁本、茶陵本「也随」作「修道」，是也。案：「武」，依今本高士传当是「字武仲」三字之脱。
　　酒酣气益振　袁本、茶陵本「振」作「震」，是也。
　　注「风赋曰廓抱影而独倚」　案：「曰」下当有「起于穷巷之间楚辞曰」九字。各本皆脱。所引楚辞「在哀时命」，可证也。
　　注「盎中无斗米储还视架上无悬衣说文曰」　袁本、茶陵本无「储还视」三字，「曰」下有「顾还视也」四字。案：此盖所见不同。
　　咏史五言
　　张景阳臧荣绪晋书曰：张协，字景阳，载弟也。兄弟并守道不竞，以属咏自娱。少辟公府，后为黄门侍郎。因托疾，遂绝人事，终于家。
　　昔在西京时，朝野多欢娱。汉书，刘向上疏曰：众贤和于朝，万物和于野，孟子曰：霸者之民，驩虞如也。王逸楚辞注曰：娱，乐也。娱与虞古字通用。蔼蔼东都门，羣公祖二疎。毛诗曰：仲山甫出祖。郑玄曰：祖者，行犯軷之祭也。朱轩曜金城，供帐临长衢。尚书大传曰：未命为士，不得朱轩。盐铁论曰：秦金城千里。供帐，见下注。长衢，已见上文。达人知止足。遗荣忽如无。锺会有遗荣赋。抽簪解朝衣，散发归海隅。锺会遗荣赋曰：散发抽簪，永绝一丘。仓颉篇曰：簪，笄也，所以持冠也。孟子曰：如以朝衣朝冠坐于涂炭也。尚书曰：至于海隅苍生。行人为陨涕，贤哉此丈夫！汉书，杨宣上书曰：行道之人，为之陨涕。毛诗曰：心之忧矣，涕既陨之。挥金乐当年，岁暮不留储。韩康伯周易注曰：挥，散也。岁暮，喻年老也。诗曰：蟋蟀在堂，岁聿其暮。薛君曰：暮，晚也。言君之年岁已晚也。顾谓四坐宾，多财为累愚。说文曰：顾，还视也。古诗曰：四坐莫不叹。汉书曰：疏广，字仲翁，东海人也。明春秋，为太子太傅。兄子受，字公子，亦以贤良为太子家令。广谓受曰：吾闻知足不辱，知止不殆。今仕至二千石，功成名立，如此不去，惧有后悔。岂如父子相随出关，归老故乡，以寿命终，不亦善乎？遂上疏乞骸骨。上以其年笃老，皆许之，加赐黄金二十斤，皇太子赐五十斤。公卿大夫故人邑子为设祖道供帐东都门外，送车数百两，辞诀而去。道路观者曰：贤哉二大夫！或叹息为之下泣。广既归乡里，日令家共具设酒食，请族人故旧宾客，与相娱乐。居岁余，广子孙窃谓其昆弟老人广所爱信者曰：子孙几及君时颇立产业基址，今日饮食费且尽，宜从丈人所劝说君买田宅。老人卽以闲暇时为广言此计。广曰：吾岂老誖不念子孙哉？贤而多财，则损其志；愚而多财，则益其过。金者，圣主所以惠养老臣也，故乐乡党宗族，共飨其赐，以尽吾余日，不亦可乎！于是族人悦服，皆以寿终。累，犹负也。累愚，为愚者之累也。清风激万代，名与天壤俱。胡广书曰：建鸿德，流清风。史记，鲁仲连与燕将书曰：业与三王争流，名与天壤俱弊。咄此蝉冕客，君绅宜见书。说文曰：咄，相谓也。蔡邕独断曰：太尉已下冠惠文，侍中加貂蝉。论语曰：子张问行，子曰：言忠信，行笃敬。子张书诸绅。
　　文选考异
　　注「终于家」　袁本、茶陵本无此三字，有「协见朝廷贪禄位者众故咏此诗以刺之」十六字。案：此当以尤所见为是，二本幷五臣于善而误也。何、陈皆取以添改，非。凡题下意揣作者之旨，均属五臣语，前后可以例推而得者。
　　注「锺会有遗荣赋」又注「锺会遗荣赋曰」　袁本、茶陵本不另分节，作「锺会有遗荣赋曰」七字。案：此亦所见不同。
　　览古五言
　　卢子谅徐广晋纪曰：卢谌，字子谅，范阳人也。有才理。显宗征为散骑常侍。段末波爱其才，托以道险，终不遣之。末波死，谌依石季龙。冉闵诛石氏，谌随闵军，遇害。
　　赵氏有和璧，天下无不传。蔡邕琴操曰：楚明光者，楚王大夫也。昭王得●氏璧，欲以贡于赵王，于是遣明光奉璧之赵。●，古和字。史记，秦王曰：和氏璧，天下共传宝也。秦人来求市，厥价徒空言。史记曰：赵惠王得和氏璧，秦昭王闻之，使人遗赵王书，愿以十五城易璧。史记，汉王曰：空言虚语，非所守也。价或作偿。与之将见卖，不与恐致患。简才备行李，图令国命全。史记曰：赵王得秦王书，与大将军廉颇诸大臣谋，欲与秦璧，城恐不可得而见欺；欲勿与，卽患秦兵之来。计未定，求令报秦者未得。毛苌诗传曰：将，且也。见卖，谓将卖己也。尔雅曰：简，择也。左氏传，烛之武谓秦伯曰：行李之往来，供其乏困，杜预曰：行李使人。孙卿子曰：人之命在天，国之命在礼。蔺生在下位，缪子称其贤。史记曰：宦者令缪贤曰：臣舍人蔺相如可使。王召见，问蔺相如。周易曰：在下位而不忧。家语曰：颜回以德行著名，孔子称其贤。奉辞驰出境，伏轼径入关。史记曰：赵王遂令相如奉和璧西入秦。尚书曰：奉辞罚罪。郑玄礼记注曰：辞，言语也。庄子曰：宣尼伏轼而叹曰：由之难化也。秦王御殿坐，赵使拥节前。史记曰：秦王坐章台见相如，相如奉璧奏秦王，秦王大喜。毛苌诗传曰：御，进也。郑玄礼记注曰：节所以明信，辅君命也。令赵使者拥节也。挥袂睨金柱，身玉要俱捐。说文曰：挥，奋也。史记曰：相如视秦王无意偿赵城，乃前曰：璧有瑕，请指示王。王授璧相如，相如持璧却立倚柱，怒发上冲冠，曰：臣观大王无偿赵城意，故臣复取璧。大王必欲急臣，臣头今与璧俱碎于柱矣。相如持其璧睨柱，欲以击柱。秦王恐其破璧，乃辞谢，请以十五都与赵。燕丹子曰：荆轲拔匕首擿秦王，决耳，入铜柱，火出。然铜有金，故称曰金柱。连城既伪往，荆玉亦真还。史记曰：相如度秦王特以诈伪为与赵城，实不可得。乃使从者衣褐，裹其璧，从径道亡，归璧于赵。秦乃不以城与赵，赵亦终不与璧。爰在渑池会，二主克交欢。尔雅曰：爰，曰也。史记曰：秦王欲为好会于渑池，赵王遂与秦王会渑池。又曰：严仲子谓聂政曰：故进百金者，得以交足下欢。汉书曰：郭解入关，贤豪交欢。昭襄欲负力，相如折其端。史记曰：秦武王死，无子，立异母弟，是为昭襄王。列子曰：不犹愈于负其力乎？汉书曰：秦王政负力怙威。郑玄周礼注曰：负，恃也。方言曰：端，绪也。眦血下沾衿，怒发上冲冠。说文曰：眦，目眶也。列士传曰：朱亥瞋目视虎，眦裂血出溅虎。发上冲冠，已见上注。西缶终双击，东瑟不只弹。西缶、东瑟，已见西征赋。舍生岂不易，处死诚独难。幽通赋曰：舍生取谊。史记，太史公曰：非死者难，言处死者难也。棱威章台颠，强御亦不干。汉书，武帝报李广曰：威棱慑于邻国。毛诗曰：不畏强御。孔安国尚书传曰：干，犯也。屈节邯郸中，俛首忍回轩。史记曰：赵王以相如功大，拜为上卿，位在廉颇之右。廉颇曰：相如素贱人，吾羞不忍为之下，我见相如必辱之。相如闻，不肯与会。出望见廉颇，相如引车避匿。家语，子贡曰：夫子欲屈节以救父母之国。节，犹操也。廉公何为者？负荆谢厥諐。史记曰：于是舍人相与谏相如曰：今君与廉君同列，廉君宣恶言而君畏匿，且庸人尚羞之。相如曰：相如虽驽，独畏廉将军哉？顾吾念之，强秦所以不敢加兵于赵者，徒以吾两人在也。今两虎自斗，其势必不俱生。吾所以为此也，以先国家之急而后私雠也。廉颇闻之，肉袒负荆，因宾客至蔺相如门谢罪，曰：鄙贱之人，不如将军宽之至也。卒相与欢，为刎颈之交。晋灼汉书注曰：以辞相告曰谢。尚书曰：思免厥諐。孔安国尚书传曰：諐，过也。智勇盖当代，张使我叹。史记，太史公曰：相如其处智勇，可谓兼之矣。礼记，孔子曰：一张一，文、武之道也。郑玄曰：张，以弓弩喻人也。说文曰：叹，吟也。谓情有所悦，吟叹而歌咏。
　　文选考异
　　注「史记曰」下至「秦王大喜」　此二十二字袁本、茶陵本无。案：幷善注于五臣而脱也。
　　注「史记曰」下至「请以十五都与赵」　此一百五字袁本、茶陵本无。案：幷善注于五臣而脱也。
　　注「吾所以为此也」　袁本、茶陵本「也」作「者」，是也。
　　注「不如将军宽之至也」　袁本、茶陵本「如」作「知」，是也。
　　张子房诗五言　宋约宋书曰：姚泓新立，关中乱。义熙十三年正月，公以舟师进讨，军顿留项城，经张良庙也。
　　谢宣远王俭七志曰：高祖游张良庙，并命僚佐赋诗，瞻之所造，冠于一时。
　　王风哀以思，周道荡无章。毛诗序曰：关雎、麟趾之化，王者之风。又曰：亡国之音哀以思。毛诗曰：顾瞻周道。又序曰：厉王无道，天下荡荡，无纲纪文章。卜洛易隆替，兴乱罔不亡。尚书曰：予朝至于洛师，卜惟洛食。韦昭国语注曰：替，废也。汉书，娄敬说高祖曰：昔成王卽位，乃营成周，都洛，以为此天下中，有德则易以王，无德则易以亡。又刘向上疏曰：自古及今，未有不亡之国也。力政吞九鼎，苛慝暴三殇。力政，谓秦也。墨子曰：反天意者，力政也。如淳汉书注曰：王室微弱，诸侯以力为政，相攻伐也，史记曰：秦取周九鼎宝器而迁西周。礼记曰：孔子过泰山侧，妇人哭于墓者而哀，夫子式而听之，使子贡问之曰：子之哭也，一似重有忧者。而曰：然。昔者吾舅死于虎，吾夫又死焉，今吾子又死焉。夫子曰：何不去也？曰：无苛政。夫子曰：小子识之，苛政猛于虎也。苛，犹虐也。息肩缠民思，灵鉴集朱光。东京赋曰：百姓不能忍，是用息肩于汉。毛诗曰：天鉴在下，有命既集。曹植离友诗曰：灵鉴无私。贾逵国语注曰：鉴，察也。南都赋曰：辉朱光于白水。伊人感代工，聿来扶兴王。伊人，谓张良也。毛诗曰：所谓伊人。感，犹应也。尚书，咎繇曰：无旷庶官，天工人其代之。毛诗曰：聿来胥宇。孔安国尚书传曰：聿，遂也。陆机遂志赋曰：扶兴王以成命，延衰期乎天禄。婉婉幙中画，辉辉天业昌。婉婉，和顺貌也。汉书，高祖曰：运筹帷幄之中，吾不如子房。易灵图曰：摄天之业使之理。郑玄曰：天业得其理。鸿门消薄蚀，垓下殒搀抢。汉书曰：亚父范增说项羽急击沛公。项伯素善张良，夜驰见良，具告事实。良乃与项伯见沛公曰：早自来谢。沛公翌日从百余骑见羽鸿门，羽因留沛公饮。范增数目羽击沛公，羽不应。有顷，公从间道走军，使张良留谢。又曰：汉王追羽至阳夏，不会，谓张良曰：诸侯不从，柰何？用良计，诸侯皆会，围羽垓下。薄蚀、搀抢，皆喻羽也。京房易飞候曰：凡日蚀皆于晦朔，不于晦朔蚀者名曰薄。尔雅曰：彗星为搀抢。爵仇建萧宰，定都护储皇。爵仇，谓封雍齿也。已见幽通赋。汉书曰：良从上出奇计，及立萧相国。音义曰：何时未为相国，劝高祖立之。汉书，娄敬说上曰：陛下都洛阳，不如入关。上问良，良因劝上。是日车驾西都长安，又曰：欲废太子，立戚夫人子赵王如意。吕后恐，不知所为。或谓吕后：留侯善画计。吕后乃使建成侯吕泽良。良曰：顾上有所不能致者四人。令太子为书，卑辞安车，请以为客，令上见之，则一助也。于是太子迎四人至。上破黥布归，愈欲易太子。及置酒，太子侍，四人从。上乃惊曰：吾求公，公逃避我，今公何自从吾儿游乎？烦公幸卒调护太子。竟不易。不易太子者，良本招此四人之力也。又疏广曰：太子，国储副君也。肇允契幽叟，飜飞指帝乡。言初卽合契幽叟，晚乃游心帝乡。汉书曰：良从容步下邳圯上，有一老父，衣褐至良所，曰：孺子可教，后五日与我可期此。良夜半往，有顷，父亦来，喜，出一编书曰：读是则为王者师。旦视其书，乃太公兵法。又曰：愿弃人间事，欲从赤松子游耳。乃学道欲轻举。庄子曰：华封人谓尧曰：千岁厌世，去而上僊，乘彼白云，至于帝乡。毛诗曰：肇允彼桃虫，翻飞维鸟。郑玄曰：肇，始也。允，信也。薛君韩诗章句曰：翻，飞貌。惠心奋千祀，清埃播无疆。周易曰：有孚惠心，勿问元吉。清埃，犹清尘也。李尤武功歌曰：清埃飞，连日月。毛诗曰：惠我无疆。神武睦三正，裁成被八荒。神武，谓宋高祖也。尚书，益曰：帝德广运，乃圣乃神，乃武乃文。孔安国尚书传曰：睦，和也。汉书曰：三正：子为天正，丑为地正，寅为人正。周易曰：后以财成天地之道，辅相天地之宜。汉书曰：监八方，被八荒。明两烛河阴，庆霄薄汾阳。明两、庆霄，皆喻宋高祖。烛，幽明也。薄，犹轻易也。河阴、汾阳，尧、舜二帝所居也。言以高祖譬舜，则高祖光明；又以方尧，则尧可轻薄也。周易曰：明两作离，大人以继明照于四方。郑玄曰：明两者，取君明上下以明德相承，其于天下之事无不见也。孟子曰：舜避丹朱于南河之南然河南则河阴也。庆霄，卽庆云也。王逸楚辞注曰：海内之政，见四子藐姑射之山，汾水之阳，窅然丧其天下也。銮旍历颓寝，饰像荐嘉尝。宋略曰：大军九月次彭城。銮旍，銮旗也。公羊传：秋祭曰尝。圣心岂徒甄，惟德在无忘。大戴礼曰：神明自得，圣心备矣。郑玄尚书纬注曰：甄，表也。陆机高祖颂曰：念功惟德。郑玄毛诗笺曰：惟，思也。逝者如可作，揆子慕周行。逝谓死也。死者可起之而令仕，度子之志亦慕此周行。周行，喻宋也。国语曰：赵文子与叔誉游于九原，曰：死者若可作也，吾谁与归？毛诗曰：嗟我怀人，寘彼周行。毛苌曰：行，列也。周之列位。济济属车士，粲粲翰墨场。汉书音义曰：大驾属车八十乘。归田赋曰：挥翰墨以奋藻。宾戏曰：婆娑乎术艺之场。项岱曰：场圃，讲经艺之所。瞽夫违盛观，竦踊企一方。瞽夫，宣远自谓也。毛苌诗传曰：违，离也。庄子，叔连曰：瞽者无以与乎文章之观。说文曰：企，举踵也。毛诗曰：相怨一方。四达虽平直，蹇步愧无良。礼记曰：周道四达。尚书曰：王道正直。孔安国曰：王道平直也。说文曰：蹇，跛也。左氏传曰：孟絷之足，不良能行。毛苌诗传曰：良，善也。和忘微远，延首咏太康。庄子曰：圣人其于人也，故或不言，而饮人以和。郭象曰：各自得斯饮和矣，岂待言哉！微远，亦自谓也。阮瑀止欲赋曰：饮延首以极视。魏明帝野田黄雀行曰：四夷重译贡，百姓讴吟咏。太康，琴操，伍子胥歌曰：庶此太康，皆吾力兮。
　　文选考异
　　注「予朝至于洛师卜」　袁本「卜」下有「涧水瀍水」四字。茶陵本有「涧水东瀍水西」六字。案：茶陵本为是。
　　注「竟不易不易太子者」　袁本不重「不易」二字，何校去。陈云衍，是也。茶陵本全删此节注，非。
　　注「翻飞维鸟」　茶陵本「翻」作「飜」，下同。案：茶陵本正文下有校语云善作「飜」，则注中二字皆作「飜」为是。袁本亦作「翻」，误与此同。后谢宣远答灵运诗「翻飞各异槩」，注作「飜」，正文作「翻」。疑正文误，但彼无校语耳。凡此等，皆举其例而不胜一一出之者。
　　注「烛幽明也」　茶陵本「幽」作「犹」，是也。袁本亦作「幽」，误与此同。
　　注「周易曰」下至「照于四方」　此十六字袁本、茶陵本脱。
　　注「孟子曰」　袁本、茶陵本起此至末五十四字脱。
　　注「王逸楚辞注曰海内之政」　何校「王逸楚辞注曰」六字改作「庄子尧治天下之民平」九字，非也。陈云「楚辞注曰」下脱「庆云喻尊显也庄子尧治天下之民平」共十五字，是也。
　　注「见四子」　何校「见」上添「往」字，陈同，是也。
　　注「丧其天下也」　何校「也」改「焉」，陈同，是也。袁本、茶陵本所脱止此。
　　注「属车八十乘」　案：「十」下当有「一」字。各本皆脱。
　　注「不良能行」　何校「能」改「于」，陈同。各本皆讹。
　　秋胡诗五言　列女传曰：鲁秋胡洁妇者，鲁秋胡子之妻。秋胡子既纳之，五日，去而官于陈，五年乃归。未至其家，见路傍有美妇人方采桑，秋胡子悦之，下车谓曰：今吾有金，愿以与夫人。妇人曰：嘻！夫采桑奉二亲，吾不愿人之金。秋胡子遂去。归至家，奉金遗其母。其母使人呼其妇，妇至，乃向采桑者也。秋胡子见之而惭。妇曰：束发修身，辞亲往仕，五年乃得还，当见亲戚。今也乃悦路旁妇人，而下子之装，以金与之，是忘母，不孝也。妾不忍见不孝之人。遂去而走，自投河而死。
　　颜延年
　　椅梧倾高凤，寒谷待鸣律。毛诗曰：其桐其椅，其实离离。又曰：凤皇鸣矣，于彼高冈；梧桐生矣，于彼朝阳。司马绍统赠山寿诗曰：昔也植朝阳，倾枝俟鸾鷟。刘向别录曰：邹衍在燕，有谷寒不生五谷，邹子吹律而温至生黍也。影响岂不怀，自远每相匹。言椅梧伫凤鸟之来仪，寒谷资吹律而成煦，类乎影响，岂不相思！故夫妇之仪，自远相匹。尚书曰：惠迪吉，从逆凶，惟影响。鹖冠子曰：影则随形，响则应声。毛苌诗传曰：怀，思也。婉彼幽闲女，作嫔君子室。毛苌诗传曰：婉然美貌。又曰：窈窕，幽闲也。尔雅曰：嫔，妇也。峻节贯秋霜，明艳侔朝日。贯，犹连也。傅玄有女篇曰：容华既以艳，志节拟秋霜。郑玄周礼注曰：侔，等也。诗曰：东方之日，彼姝者子，在我室兮。薛君曰：诗人言所说者颜色盛美，如东方之日。嘉运既我从，欣愿自此毕。其一。陆机从梁陈诗曰：在昔蒙嘉运。燕居未及好，良人顾有违。毛诗曰：或燕燕居息。又曰：妻子好合。孟子曰：良人出，必厌酒肉。刘熙曰：妇人称夫曰良人。毛诗曰：行道迟迟，中心有违。郑玄毛诗笺曰：顾，念也。脱巾千里外，结绶登王畿。巾，处士所服。绶，仕者所佩。今欲官于陈，故脱巾而结绶也。东观汉记曰：江革养母，幅巾屐履。汉书，萧育与朱博为友，长安谚曰：萧朱结绶。言其相荐达也。秋胡仕陈而曰王畿。诗纬曰：陈，王者所起也。戒徒在昧旦，左右来相依。易归藏曰：君子戒车，小人戒徒。左氏传曰：谗鼎之铭曰：昧旦丕显。驱车出郊郭，行路正威迟。古诗曰：驱车策驽马。毛诗曰：四牡騑騑，周道倭迟。毛苌曰：倭迟，历远貌。韩诗曰：周道威夷，其义同。倭，于危切。存为久离别，没为长不归。其二。苏武诗曰：生当复来归，死当长相思。嗟余怨行役，三陟穷晨暮。毛诗曰：嗟予子行役，夙夜无已。又曰：陟彼崔嵬，我马虺隤。又曰：陟彼高冈，我马玄黄。又曰：陟彼砠矣，我马瘏矣。严驾越风寒，解鞍犯霜露。楚辞曰：严车驾兮戏游。郑玄礼记注曰：越，躐也。汉书，李广令曰：下马解鞍。左氏传，太叔曰：跋涉山川，蒙犯霜露。原隰多悲凉，回飙卷高树。宋均春秋纬注曰：凉，愁也。离兽起荒蹊，惊鸟纵横去。阮籍咏怀诗曰：离兽东南下。悲哉游官子，劳此山川路。其三。汉书，薄昭与淮南王书曰：亡之诸侯，游宦事人。毛诗曰：山川悠远，维其劳矣。超遥行人远，宛转年运徂。楚辞曰：超逍遥兮今焉薄。又曰：愁修夜而婉转。庄子，老聃曰：予年运而往矣，将何以戒我哉？良时为此别，日月方向除。李陵诗曰：良时不再至，离别在须臾。毛诗曰：昔我往矣，日月方除。毛苌曰：除陈生新曰除。郑玄曰：四月为除。广雅曰：方，始也。孰知寒暑积，僶俛见荣枯。僶俛，犹俯俛也。程晓女典曰：春荣冬枯，自然之理。岁暮临空房，凉风起座隅。陆机青青河畔草诗曰：空房来悲风。鵩鸟赋曰：止于坐隅。寝兴日已寒，白露生庭芜。其四。毛诗曰：言念君子，载寝载兴。宋玉讽赋曰：主人女歌曰：岁已暮兮日已寒。尔雅曰：芜，草也。勤役从归愿，反路遵山河。昔醉秋未素，今也岁载华。蚕月观时暇，桑野多经过。毛诗曰：蚕月条桑。又曰：蜎蜎者蠋，烝在桑野。阮籍咏怀诗曰：赵李相经过。佳人从此务，窈窕援高柯。楚辞曰：闻佳人兮召予。薛君韩诗章句曰：窈窕，贞专貌。说文曰：援，引也。倾城谁不顾，弭节停中阿。其五。汉书，李延年歌曰：北方有佳人，绝世而独立，一顾倾人城，再顾倾人国。宁知倾城国，佳人不再得！楚辞曰：吾令羲和弭节兮。郑玄毛诗笺曰：中阿，阿中也，大陵曰阿。王逸曰：弭，安也。年往诚思劳，事远阔音形。楚辞曰：年洋洋而日往。曹子建答杨德祖书曰：思子为劳。陆机赠顾彦先诗曰：形影旷不接，所说声与音，声音日夜阔，何以慰吾心？虽为五载别，相与昧平生。广雅曰：昧，闇也。五载之别虽久，论情无容不识，直为先昧平生，所以致谬。孔安国论语注曰：平生，犹少时也。舍车遵往路，凫藻驰目成。周易曰：舍车而徒，义弗乘也。往路，所来从之路也。李陵诗曰：行人怀往路。班彪冀州赋曰：感凫藻以进乐兮。楚辞曰：满堂兮美人，忽独与予兮目成。王逸曰：独与我睨而相亲。成，为亲也。南金岂不重？聊自意所轻。毛诗曰：元龟象齿，大赂南金。郑玄毛诗笺曰：聊，且略之辞也。义心多苦调，密比金玉声。其六。潘岳从姊诔曰：义心清尚，莫之与邻。调，犹辞也。毛诗曰：无金玉尔音，而有遐心。高节难久淹，朅来空复辞。列女传曰：齐母乃作诗以砥砺女之心，高其节。刘向七言曰：朅来归耕永自疎。王逸楚辞注曰：朅，去也。迟迟前涂尽，依依造门基。上堂拜嘉庆，入室问何之？闲居赋曰：太夫人在堂。苏亥织女诗曰：时来嘉庆集。室，妻之所居。女史箴曰：正位居室。楚辞曰：浮云兮容与，导余兮何之？日暮行采归，物色桑榆时。物色桑榆，言日晚也。东观汉记，光武曰：日出之东隅，收之桑榆。美人望昏至，惭叹前相持。其七。楚辞曰：美人皓齿嫮以姱。有怀谁能已？聊用申苦难。毛诗曰：有怀于卫，靡日不思。郑玄笺曰：已，止也。离居殊年载，一别阻河关。楚辞曰：折疎麻兮瑶华，将以遗兮离居。史记曰：魏王豹至国，卽绝河、关。春来无时豫，秋至恒早寒。尔雅曰：豫，乐也。明发动愁心，闺中起长叹。毛诗曰：明发不寐。曹子建美女篇曰：中夜起长叹。惨凄岁方晏，日落游子颜。其八。言情之惨凄，在乎岁之方晏，日之将落，愈思游子之颜。楚辞曰：岁既晏兮孰华？郑玄毛诗笺曰：方，向也。汉书，高祖曰：游子悲故乡。高张生绝弦，声急由调起。高张生于绝弦，以喻立节，期于效命。声急由乎调起，以喻辞切，兴于恨深。杨雄解嘲曰：弦者高张急徽。物理论曰：琴欲高张，瑟欲下声。演连珠曰：繁会之音，生乎绝弦。说苑曰：应侯与贾子坐，闻有琴声，应侯曰：今日琴一何悲？贾子曰：夫张急调下，故使悲矣。调，犹韵也，谓音声之和。自昔枉光尘，结言固终始。繁钦与魏文帝笺曰：冀事速讫，旋侍光尘。公羊传曰：结言而退。楚辞曰：解佩纕以结言。周易曰：归妹，人之终始也。如何久为别，百行諐诸己？孔臧与从弟书曰：学者，所以饬百行也。杜预左氏传注曰：諐，失也。论语曰：君子求诸己。君子失明义，谁与偕没齿？家语，孔子曰：乱者生于男女。男女无别，则夫妇失义。昏礼聘享者，所以别男女，明夫妇之义也。论语曰：没齿无怨言。愧彼行露诗，甘之长川汜。其九。贞女不犯霜露而违礼，而我贪生以弃义，比之为劣，故有愧焉。毛诗曰：厌浥行露，岂不夙夜？谓行多露。郑玄曰：岂不知当早夜成婚礼，谓道中之露太多，故不行耳。尔雅曰：水决复入河为汜。
　　文选考异
　　注「诗曰东方之日」　案：「诗」上当有「韩」字。各本皆脱。
　　注「尔雅曰芜草也」　案：「尔」当作「小」。各本皆讹。小雅载汉艺文志，今孔丛子之第十一也。此所引广言文。
　　昔醉秋未素　袁本、茶陵本「醉」作「辞」，有校语云善作「醉」。案：各本所见皆非也。「醉」但传写讹，非善、五臣有异。
　　注「日出之东隅」　案：「日出」二字当作「失」。各本皆误。
　　注「岁既晏兮孰华」　案：「华」下当有「予」字。各本皆脱。
　　五君咏五首五言沈约宋书曰：颜延年领步兵，好酒疎诞，不能斟酌当时。刘湛言于彭城王义康，出为永嘉太守。延年甚怨愤，乃作五君咏，以述竹林七贤。山涛、王戎以贵显被黜。咏嵇康曰：鸾翮有时铩，龙性谁能驯？咏阮籍曰：物故不可论，途穷能无恸？咏阮咸曰：屡荐不入官，一麾乃出守。咏刘伶曰：韬精日沈饮，谁知非荒宴？此四句盖自序也。
　　颜延年
  </div>
  <div class="pagination">
   <a href="文选_page44.html">
    上一页
   </a>
   <span>
    ...
   </span>
   <a href="文选_page40.html">
    40
   </a>
   <a href="文选_page41.html">
    41
   </a>
   <a href="文选_page42.html">
    42
   </a>
   <a href="文选_page43.html">
    43
   </a>
   <a href="文选_page44.html">
    44
   </a>
   <span class="current-page">
    45
   </span>
   <a href="文选_page46.html">
    46
   </a>
   <a href="文选_page47.html">
    47
   </a>
   <a href="文选_page48.html">
    48
   </a>
   <a href="文选_page49.html">
    49
   </a>
   <a href="文选_page50.html">
    50
   </a>
   <span>
    ...
   </span>
   <a href="文选_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
