<!DOCTYPE html>
<html>
 <head>
  <meta charset="utf-8"/>
  <title>
   中州名贤文表 - 第 15 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   中州名贤文表 - 第 15 页/共 22 页
  </h1>
  <div class="content">
   于穆圣祖天声震发阳德正中监观景铄有龙孔灵协梦之徴下见池籞侑帝歳登帝曰祠之罔神之媚讯占习古考祥天类亦既在庭厥德嗣兴墙屋雅雅灵栖是承惟延祐天子凡生资始敷文周雍祈年汉畤皇武绎思兹宫重新工徒献功丹漆矢陈榱题完好不砻以斵神具厎宁相我铫镈惠布甘澍勿需禜雩神嘘爲云出入罔以舆帝伻来临芗借式忱祝辞不诬神其时歆神其时歆皇永有报亿万之年用祠昭孝
　　勅赐宏济大行禅师创造福州南台石桥碑铭
　　至治三年今天子嗣大厯服慈仁俭勤思与元元共迪天休惟浮图意义广大廼尝诏祠官咸秩厥祀凡其徒功行峻洁者特褒宠之逾年改元泰定宣政使臣伊埒特穆尔以福建平海头陀禅录白业修着宜锡恩渥谨上言曰师王姓法助名也世爲泉南农家母感异梦而生生十二月而爲沙门又一年而受沙弥戒又七十五年而殁殁三年而葬葬又九年傥无以表异之非天子广庆推恩褒宠功行之旨也师天性圆悟善心自然始执业于灵应师再叅诸毗尼师不泥不拘无有障碍惟以发明巳事爲究竟故研穷内典洞了佛乗日发猛勇以毕至愿尝见舟济西江者即恻然曰是必及于难报止之弗听卒之暴飓飘溺又尝爲埭于海濵水囓蚀埭且崩师麾以翣潮爲缩云身衣百结木食涧饮更歳时寒燠不懈盖道益勤而心无怠年益迈而志弥笃此其行甚高福唐粤闽之会城三面距江其水皆有高下石错出其间若骑布兽伏迅湍囘洑旁折千里汇而爲南台江日以舟栉比连大縆爲浮梁以济每潦涨卒至则縆絶舟裂于两碕民多溺焉师故将桥江以利涉者先命弟子呉道可走京师因圆通元悟大禅师李公闻于上天子嘉其意诏师卒成之既被命矣众愈弗疑于是大姓割其财小夫奏其力闽盐转运使王某且率其属合治之不一年得钱爲贯者数百万廼爲墩二十八植材木砻宻石纳水腹而基之工未告具而师化矣后二年其徒曰嗣玉法喜法秀德遇嗣永实终成之长一百七十丈有奇仍积其嬴资及故端明殿学士王君某田之歳入岸南北爲亭北岸之东爲寺御史中丞曹公扁曰万寿桥寺如桥之扁师所至人争趋之故居泉则有毗蓝庵弥勒庵居兴化则有嵩山院宝塔院居南安则有星聚堂昆仑堂凡爲庵爲堂爲院爲亭爲塔爲陂爲埭爲杠爲大桥爲三门佛殿总一百八十有六状皆瑰诡殊絶而南台万寿桥其尤钜者也此其功甚大先是师未殁之二年仁宗皇帝赐玺书加号宏济大行禅师帝师亦授衣一袭爲传法本其所以宠赉光大之者匪自今矣呜呼一眞如界复何假于人天小果也夫然相以表性非象不彰故弥勒之华严阿育之宝塔遍于十方岂真爲伟卓观美而已今之学佛者昧于此或离乎真或蔽乎物伥伥焉几无以存其身而大戾厥教视师爲可媿矣是其功行皆可褒崇奏闻有制曰可其命史臣爲文以刻诸石铭曰
　　菩提大士谛真如假象现法表道枢宏济禅师廼其徒心如摩尼形槁枯洞开五蕴观空虚究竟三乗超有无食粝衣卉损丰腴精勤妙用行不渝闽人欢喜歌以趋鉢锡随地成屋庐作杠截流载大涂车迹步武干无濡万猊蹲蹲护浮图长杙下入龙蛟区磅礴山骨积重跗中凿水空通尾闾居者行者若赐酺坎其击鼔吹笙竽师归冥冥众爲吁百神导引幡幢纡海国田良陂有鱼稚齿生长耋耄娱史臣爲铭承帝俞世世无圯视其郛
　　翰林学士元文敏公神道碑
　　有元古文之宗曰翰林学士清河元公以至治二年壬戌二月七日薨于位葬而墓碑未刻其长子奉议大夫同知峡州路事晦又死次子暠七歳一女病而不嫁一孙尚乳也夫人清河郡夫人李氏累然抱其孙僦船归清河织纴以居賔客僚頴皆四散无一人顾之者独其友敎大宗师呉全节谓马祖常曰清河公以文起家可谓贵显光荣矣而其葬之后无碑以载其官阀世次行事之实尔宜爲文我求善楷书者砻石以刻焉祖常曰嗟乎世之士一得志则攘袂于所亲一不得志褫魄若不能生者比比也今子托迹老氏而以礼义之事振吾徒何能哆言以饰媿哉谨按公讳明善字复初资頴悟絶出读书目所过即记诸经皆有师法尤深于春秋弱冠游呉中愤宋金季世之习已名能古文流传江淮间浙东部使者荐之行省辟正安丰路学再正建宁路学居歳余行枢宻院辟充令史故辨章董公士选实佥院事敬之如賔不以曹属御之也董公迁江西行省左丞复罗致之省中曽贑贼刘贵反从左丞将兵讨之擒贼三百人议缓诖误得全活者百三十人又将斩一贼命公临斩左丞曰掾儒生能临斩乎当震怖矣终刑已色不变将佐白宜多戮人及尸一切死者用张军声公固争以爲王者之师恭行天罚若等小贼跳梁杀其渠魁耳余何辜焉贼贵盗书民丁十万于籍有司喜欲发之公夜置火籍藁中焚之以灭迹贑吉遂安南行台闻之亦辟爲掾未几进登仕佐郎枢宻院照磨转中书省左曹掾曹无留事坐诬免不辨侨寓淮南文学益肆顷之坐诬事明复掾省曹至大戊申我仁宗皇帝养德东朝左右文化选天下髦俊之士列在宫臣公首被简防授丞直郎太子文学仁宗即皇帝位迁翰林待制承直郎兼国史院编修官与修成庙实录明年与修顺庙实录加奉议大夫是年陞翰林直学士朝列大夫知制诰同修国史有诏命节书文译其闗政要者以进公请与宋忠臣子集贤直学士文陞同译润书成每奏读一篇上必善之曰二帝三王之道非卿莫闻也太皇太后既受尊号朝堂集议宜赦公曰数赦非善人福宥过可也乗传出赈山东河南饥彭城下邳诸州连数十驿保马民饥官无文书公专以钞万二千定分给之民免死徙皇庆壬子修武宗皇帝实录明年迁翰林侍讲学士中奉大夫预议科举服色延祐乙夘国家始防试士子选充考官廷对又充读巻官迅笔详定试巻数语辞义咸委曲精尽他人抒思者不及也改礼部尚书正孔氏宗法以五十四世孙思晦袭封衍圣公事上制可之叅议中书省事毗赞良多知戊午贡举复入翰林爲侍读学士通奉大夫歳中拜湖广行省叅知政事便道过家上冢乡之父老子弟迎谒劳问礼意周洽庚申英宗践祚征入爲集贤侍读学士召至上都议广庙制授翰林学士资善大夫修仁庙实录百官迎仁庙圣容云有卿云见承诏爲文以纪之赐酒加赏英宗亲祼太室礼官进祝册奏请署御名上命代署者三眷遇褒优近世无有也既薨之三月归葬于清河王家原之先茔西三里泰定间得请于朝赠资善大夫河南江北等处行中书省左丞追封清河郡公諡文敏曽祖讳兴不仕曽祖妣杨氏二世以下皆以公贵祖讳海赠嘉议大夫秘书卿上轻车都尉追封清河郡侯諡贞惠祖妣高氏追封清河郡夫人考讳贡将仕佐郎同管勾芦沥盐塲赠中奉大夫吏部尚书护运追封清河郡公諡孝靖妣弭氏追封清河郡夫人元氏盖拓防魏之苗裔南北转徙不知所系家清河者至公四世矣享年五十有四其文有赋五诗凡一百六十三铭赞传记五十九序三十杂著十五碑志一百三十出入秦汉之间本之于六经以涵泳其膏泽叅之于诸子百家以骋其辨刻而不见其迹新而必自已出蔚乎其华敷鐄乎其古声倡古学于当世爲一代之文宗者栁城姚燧暨公而已信乎其必传也虽然才用而未尽积厚而施寡征之于天其善后也无疑祖常曩从公游及公考士又辱第下列义当铭铭曰于维公文并古立大沛厥辞世莫踬震詟瞽聩力不克蜚声天衢名薿薿位臻公卿发轫迹蕴而不施用弗极神柅其驰学廼硕天藻掞缛琢圭璧五十四年返元宅
　　集贤直学士贡文靖公神道碑铭
　　天厯二年十月朔旦集贤直学士贡公殁于家越五年爲元统甲戌其子师谦来官京师以公之行治泣请于朝天子赠公翰林直学士太中大夫轻车都尉追封广陵郡侯諡曰文靖集贤臣颢又奉诏令臣考公族世里居官次迹业之实赐师谦以刻于石以宠赉贡氏之家以劝朝着师谦知臣于其父宿有好也廼录翰林修撰臣李黼编辑之状授臣曰先臣之生其有所自立其流声美于人其可以传世而善后者孤不敢赞巳维墓有碑实后嗣所以记先人之德而饬其千百世子孙于无穷者今幸得以承圣天子明诏以请焉其足以称碑辞而无恧者公幸张之臣叙曰公姓贡氏讳奎字仲章其先大名蒲城县人七世祖祖文以武德大夫扈宋渡江繇钟陵徙居宣城之南湖因家焉曽王父大用王父应霆宋承节郎以公贵赠中顺大夫礼部侍郎上骑都尉追封广陵郡伯妣黄氏广陵郡君父士濬累赠亚中大夫秘书太监轻车都尉追封广陵郡侯甫冠以词赋试漕司中程明年黜于仪曹即自讼曰学之时其道未足以爲已志已在于爲人亦可谓谬用其心矣谬用其心虽有志于爲人其能乎哉乃力自学行歌咏息偃以忘其年视世俗之好无足累心者独爱公甚于他子曰三郎和易端厚頴悟若过人者吾世有蕴德发必在是儿也公年十歳辄能属文巳有闻于人及壮读书并日夜忘寝食于经子史传无所不治于其章义辞句类数名制委曲纤妙无不究诣于文章辨议闳放儁傀不狃卑近必以古爲韪故出而名振江南初被淛省檄爲池州齐山书院山长终更谒选吏部时天下久平大臣常欲引海内儒学之士聚之馆阁所以长养其才而待上之用公亦欲以功名自显果于自立故不爲非常茍异之节而清约才博之誉大夫士翕称之大德六年中书奏授公太常奉礼郎兼检讨上书言先王之制礼虽节文有经而本诚贵质惟不蔽于礼之文而得礼之意则可以对越而无慊不然烦爲之节无益也朝廷多采其议九年迁翰林国史院编修官至大元年转应奉翰林文字阶将仕郎预修成庙实録丁秘书府君艰比京师至家毁瘠枵然言不能声太夫人见之曰尔嗣业于祖从事于朝少而学壮而仕父母曰是将大吾家邻曲曰是能华吾乡宗人朋友之望尔犹是也尔父不幸死丧不有中制耶脱有讳非孝也始勉之粥食以自强啬延祐元年服阕起除承事郎江西等处儒学提举明年就官见列械署庭胥旁午走系数人立吏持牍诣公署曰是学校吏报事愆期者公斥之曰金谷勾稽犴狴木索贱有司事尔以天子命提举儒学敎吾职也刑奚以爲悉命释系以械属县官大书其坐之屏曰读书之中日有其益饮水之外他无所求与诸生讲説文义爲师弟子揖让周旋日匡坐堂上人见其色和其容谨其言绎绎有理辄退而燕处闻其哦咏之音若程工督计者故士之屦恒满户外其及门者亦进不怠以止五年迁翰林待制预修成庙实录书成特赐金币有差至治元年谒告归里第与兄仲坚甫奉太夫人以居敛气下声昆弟相顾白首怡然乡人皆乐与从之游至于羁旅游客其归之者无不厌其意公于接之虽勤未尝见懈色于资之衣食给物虽频未尝有所吝惜太夫人病竟夕立床第前闻太夫人咳息之出辄倚气喘戚若以身代然者泰定元年太夫人卒三年复起公爲翰林待制进承直郎秋七月拜集贤直学士奉训大夫秩从三品天厯元年文宗即位冬十月上亲祝香币命公往祠北岳淮济南镇二年春还自会稽涉呉中以疾归卧于家至十月朔谓其侄师文曰吾梦夜赋诗有云竹树萧萧夹泉石又云九转丹成生羽翼不祥耐何语竟溘然以殁公有智识度量人不见其涯涘凡与鄊试文衡一爲廷对读巻官所取士多知名于时其所第甲乙人咸服其平允其爲天子代祠之使者再其摄大礼使侍天子祼太室者一皆肃恭灵神防致上意爲使而不疚于货贿不烦于有司摄官而竣事无违礼是皆公行之微而世亦不能及也然公负有爲之志不得尽见于事于势利之间又不求机以投合取显以其故终于馆阁文字之职而人之被其泽者盖尠呜呼此人之所以爲公惜公之所以爲公者如此而臣以此悼公者也公一时之与交者若清河元明善东平王士熙四明袁桷巴西邓文原长沙文矩悉当世豪杰声名之士若臣者亦公之所厚故于公之碑得以尽臣之言焉而非私也公以殁之明年正月八日庚申葬宣城县射亭乡生田里之原享年六十有一母夫人李氏追封广陵郡夫人配张氏封宁国郡夫人追赠广陵郡太夫人子男二人师谦从仕郎集贤院照磨师泰由胄子试中程授从仕郎太和州判官辟署江淛省掾曹女一人适阮垕孙男三人高安奴吴山奴莱山奴孙女六人其所着曰云林小槀曰听雪斋曰青山谩吟曰倦游集曰豫章槀曰上元新录曰南州纪行凡百有廿巻晚年粹撷诸礼书爲一家言未就而卒今师谦师泰皆孝弟纯笃缉学以世其家加之以磨砻灌养之功而不止其所至方未艾也论次终始作爲铭章岂特以荣贡氏以慰其孙子以劝以侈以贻其乡里哉将以昭圣天子褒优儒臣之意以垂盛世之鸿懿也谨再拜稽首爲铭以献曰
　　贡氏来比肇自武德荩其忠威光被南国有善自身乃开承节继属绵绵其承有奕秘书有子以文起仕奋迹大常旋书帝制有嶷其容志眡万里大骋瑰辞综经纬史始来玉堂腾声其驾惟长在右惟同在亚在侧惟僚相颂叹讶公夷坦坦弗矜愈下铨覈再试士曰予归读巻廷中帝曰予依淮济呉越四周所覆公马騑騑持币奔走神歆公防蕃祉以茂式久在序侍从之班告疾归止几佚于闲竹水以居南湖之山公出公休乡人防防廪余者粟与党及邻屋藏有书遗其后人素领丹颐隤焉以怡言笑在耳乃哭于帷维公德善殁不见其穷维公所着传不见其终有嘉二子且用未极其崇维俭于厥躬永也其鸿刻铭墓宫防江之东有万子孙绍美于公
　　大元赠中奉大夫行中书省参知政事张公神道碑
　　公讳昂霄字云卿姓张氏其先世居定州五代时晋高祖割燕蓟诸州赂契丹又徙镇定民以实平营故今爲平州人金末扰乱世牒无所稽祖伯韬有文学不仕读书授徒爲乡人俎豆师生鉴鉴爲海山县丞有惠政娶闻士程虞卿女有子三人长即公次冲霄仕平州酒税醋使以卒次平霄副镇江丹阳酒税醋务殁赠官从仕郎保定路易州判官公力孝弟尚学术敦慎以睦宗族子姓称赖无有间言国初檄文臣诣都邑试士人学中程者复其家公首以词赋备选至元七年辟署平滦路转运司知事十年阶前资提举北京平凖行用库克勤厉守咸较然有声终更序绩迁管勾济民盐塲顾子弟曰曲直有施而莫尽材余岂能僶俛中哲匠绳度者而或子强也惠防礼长葺力食生知天德自贵于物而行茍不怍人道殆其尽于兹巳奚必仕而爲荣爲得禄哉于是居闲益讲诗书六艺之学置诸生左右摭掇前闻分厘辨对俾达所趣内熙外易慥慥肫肫对客燕坐语及古今人物贤否事后成败利钝若水断缕缉悉有左契毎临笔爲文词必縁情稽类不峭艰逺而夷然有古作者风意歳时从容课童仆治生业往来里闬十有余载无忿气无慢容殆依依乎厚君子也以至元廿五年秋七月二十有四日考终于家享年七十其年十月某日葬平州西苑家庄之原子男九人长讳杲卒海山县酒税醋使次讳某早世次讳昱同监昌黎县酒税卒次名升今奎章阁大学士资善大夫爲时名臣次名昆承务郎陜西等处儒学提举次讳昙少知好礼读书日记数千百言弱冠爲兵曹掾闻其师滕司业卒中山谋请临哭其丧例不许因弃掾得就哭还金敖务自多学记览以博其用而不幸亦卒次名晸承直郎直定路藁城县尹次讳晟既冠而世次曰旦承事郎辽阳行省照磨官女一人适士人刘源男孙凡十有三人曰璲监安丰路霍丘县酒税曰琳学而未仕曰山童夭曰璵将仕郎章佩监知事曰琦从仕郎隆镇衞千户所知事曰琪甫冠卒曰仁童曰居安曰鲜州皆夭曰瓒国子生曰琥未冠卒曰珪曰琢幼而学曽孙男三人曰绍安憨儿范阳孙男三人曰元孙闻孙定孙皆幼孙女五人长适同监马城县务赵蕳先卒次又适蕳次适迁安赵壁次适大宁杨诚次名赛未笄卒曽孙女二人曰高曰顺孙女一人幼未名泰定二年以公子升时官阶二品例推恩二代鉴皇赠嘉议大夫礼部尚书上轻车都尉追封北平郡公妻程氏追封北平郡夫人公皇赠中奉大夫河南江北行中书省参知政事防军追封北平郡公初娶白氏卒继室故元帅龙德让女宜家训子成其内助而先公十九年卒追封北平郡夫人再娶夫人妹后公廿年卒国制诸夫人当封者格止一人升以妻封让后夫人龙氏得请亦追封北平郡夫人咸祔葬公茔礼也至顺四年春集贤侍讲学士升以状属其门生马祖常虽不获拜公而辱公子升知最久迹其尹汝南焚禁书以全逮系治越州忤权臣以逭民赋及厯台省则又有猷有爲而公之流声遗泽可考而知矣呜呼燕营间山川磅礴郁积之交钟而爲人者发舒凝蓄固有晦有明而豪俊瑰玮之器世恒见之岂不以其禀之厚欤公生当草昧之初能知读书业儒而躬不食其报殆所谓禀之厚而未显者也不然胡宁公卒甫五十年而张氏之门跻膴仕纡章绂者充然满廷耶是岂特因公之绪以知公又将验夫燕营间灵明之所钟也廼爲之铭曰
　　有燕营陬有郁平州蔼其烰烰孰涵以收张氏德门实会其休王父伯韬肇兹善庆间闗以生乃起厥问积厚而微勃焉其奋寔生县丞撢于惠政世济其美伊自公始既谷既官而屹其止曰熙曰勤以淑有子维德之征爰受多祉后五十年奕其有侈于公于侯笾豆承祀绂冕车服舄奕委委升也履之公实啓之有封马鬛神安居之本哉沄沄迪尔后昆矢诗贞石式昭覃恩
　　敕赐赠参知政事胡魏公神道碑
　　皇帝御咸宁殿御史大夫臣某侍御史臣普化奏言侍御史臣彝服劳官常夙夜殚忠力以称所使防陛下器选爲台臣秩第二品得赠其父官中奉大夫职江淛等处行中书省叅知政事勲护军爵魏郡公盖所以慰宠胡氏以昭其先人之善者既鸿奕已臣彝将叙缉其家之望郡系世及其父祖妣之休闻实泽刻书于碑图久不泯以侈陛下之赐以贲其乡里以劝其后孙子于亡极彝惶惧未敢以闻惟陛下哀怜之制曰可乃敕臣祖常爲制其辞臣昧死叙列以进曰胡氏远出于舜周武王时有封于陈爲舜后者曰胡公至春秋之世楚灭陈子孙转徙因氏胡爲肇姓其后仕于汉曰建曰广者以勲名著歴魏迄唐代有闻人金之末鄢陵之胡氏徙相州之安阳县公讳景先字彦明相州安阳人也少端黙有逺操内自修饬不求当世之誉乐其所守谓窽术求荣不多于竭力以供子职枉巳逐物不贤于隐居以遂吾志故事亲爲学力田业生以终其世于贵富宠炎未尝动于意兄殁事寡嫂岳尤尽礼畜其孤某如巳子里人有贷钱爲本业子本相埒至万十数贫莫能偿主责之棘声自经公捐资与偿之里人谢爲劵质公所公火其劵歳大侵出廪实以赒其乡既匮又卖田继之至熟人将酬之不受邻有丧子弱贫无所有公爲具饭含及衣被棺木以敛藏之恤其孥既长俾有家愿佣以报不许盗有窃其牛羊者又窃所乗马公知贼处一不问人尝具馔奉公公肉而甘召庖人问之曰燔能泽濡能燋味奚是适庖对以法上下釡皆新铸合肉其中宻其款顶迹加火焉公曰毋得釡损乎味于适而器于弊吾弗忍其平居恂恂恭谨遇人无戚疏豁然无机疃或欺罔之不以变春秋高矣出入闾里尝却车马不御与故人父老游或具几杖亦不扶以故乡人皆德其善而向其庄不忍以字称之尊之谓翁其长者谓其子弟必敎以公爲法曰爲人若胡翁足矣其殁也惸寡饥馑难亟患阨之人相值必曰胡翁之亡俾吾无所控恃致和元年二月六日方与亲戚高会言笑如平时忽举手谢容匡坐而殁得寿八十以其年五月十日葬安阳县孝明村之原初封奉训大夫载封朝请大夫同签太常礼仪院事骑都尉安定郡伯进封翰林直学士亚中大夫轻车都尉安定郡侯累赠魏郡公夫人王氏亦鄢陵望族慈孝贞静处亲族逺近长幼间尽其宜严馈祀亲纫缝澣濯至老而无懈容事夫能成其志敎子能成其材官于朝闾里以爲夫人荣而卒不见其喜彞官归以贫匮不足于养爲忧辄喜曰此吾所以教子也彞居魏公艰服除起拜陜西行台治书侍御史辞就养夫人止之曰西台临四省四宪朝廷倚爲重地且秦中歳饥是辞岂义之急病让夷者而忘而父之训耶后公三年六月六日卒祔公墓累赠魏郡夫人臣尝铭其圹子二人曰由丞相掾起家爲工部主事官十转爲中奉大夫职十有二迁爲侍御史曰规兵部曹女三人适郑某王某李某皆士族孙二人敬伯侍仪舍人柏寿尚防孙女二人适大司农侯公孙某樊某臣尝闻彞爲河南行省左右司员外郎时河南大饥使告发廪者如绎省臣以格未即许彞时代判省牍廼专发米三十二万石所活五十余万人其爲河西陇右佥宪陇右地极边吏往往阔略干没无所顾按擿绳奸赇墨坐者十有一人释滥系者八人没赃四百五十万缗其爲右司都事有以西域僧卜兆言释重囚以解除者中贵人传旨引富人子当死者至内廷将脱械彝白宰相置之狱其爲御史爲员外郎左司所言于上悉同宷所不能且不敢言者临事裁决引大体略细故矫矫无所屈又闻其爲尚书戸部也天子入正大统故与亲王宗臣庶官衞士锡予之数爲金币谷帛以万万计时浃月间举故典者再执事者请括金民间以充用时廷臣多是其议彝独以爲不便乃稽诸内府之隐覈郡县上供之实与内帑歳积之羡不给则令盐商入银以凖币大朝会遂无阙事臣摄官御史中丞知经筵事实与彞同署又见其阐翼宪纪纠绳官衺入侍讲幄考质经义究观前世之变而至夫理乱兴坏之际必委悉焉此彝之事臣得之于耳目者士论咸以诵彝而彝之语臣必曰魏公之敎不敢忘嘻观彞之事而质以其言盖可以知公矣考讳用璋疎达明信不肯爲自欺以德行化其乡曲邻有枣树歳秋实积坠舎旁地命左右拾以归其主与人交不矫矫以异亦不翕翕以同以故人莫能亲疎之居尝自号曰陶然翁尝语公谓胡氏之先世大业有蕴德未发当后有食其报者至彞果显用爲贤臣亡妣祝氏修身理家有懿则其智识德量过人远甚畜马有夜盲者僮擅靣谩市人取直以媚夫人遽叱还其直且谢曰僮不以质言而辄汝绐吾不忍也以贵皇赠嘉议大夫吏部尚书上轻车都尉魏郡侯祝氏魏郡夫人嘻观公考妣之事而征以公之善尤足以知公世德之远哉初吏部与其晜弟起鄢陵提家北絶河来相晜弟皆还鄢陵而吏部独考室于相焉其先尝继爲宋金显官而天兴剽薙之余虽鄢陵葬有茔茔有碑石剥泐文不可识故其世莫得而详然胡氏陈胡公之后于陈氏国分姓也昔汉陈太丘之仁郁抑于当世而纪谌羣泰贵显者数世岂魏公之先既有荣名而子孙逢时不祥又有翳善晦德如太丘者乎不者何后世之硕大蕃兴若是臣又知彞之孙子贵显尚未艾也臣奉诏以国子博士臣沂原大敷懿之状考公子之所履以求公之世而得公之言行如此于是谨爲之铭曰
　　周有胡公宾王缵圣陈墟姓别昉氏安定曰建曰广汉树显闻亦有威奋蜚声魏晋弥宋涉唐代奕其盛子孙世食占徙靡常既又抑阨载迁安阳维安阳里其承有炜吏部之孙魏公之子谠论侃侃称天子使天子曰嗟彝侍御史工协于极邦肃于纪咨予尔嘉懋正厥事彞拜稽首臣昔筮仕左右致养以官就侍天子之仁既多受祉臣罪不谷失我怙恃帝闵臣孤赉之庆貤有爵有官秩跻第二生则孔荣殁显亦炽维昔魏公殖善弗匮备乐孝养亦又多誉发祥在彞实兴佐时维皇好德是缉公熙肆厚厥有乃永其贻绳绳似勿替承之鄢陵之野既封既树相城北西亦有新墓帝锡之碑昌此文寿百世其延庸勗尔胄
　　济南安氏先茔碑
　　济南安氏有讳圭字伯玉者明法律起家始试补行省刑部令史寻迁乐安盐司判官济南府经歴官未几又补行尚书省令史权行省刑部员外郎仍正授员外郎进至济南行省左司郎中是时君年甫逾六十矣即谢事家居不起以至元甲子五月初七日终于正寝享年七十有一其子某以是月十三日葬君于某乡某原先茔之东夫人成氏祔焉君先娶成氏再娶张氏成氏宣武将军章丘簿昌之女先于君二十年卒有子四人长曰伸次曰僖曰倪曰侃女一人适济南张铎伸爲登宁场盐司管勾配成氏有子五人长曰惟湛次曰惟潜曰惟澄曰惟溥曰惟泌僖监泰安州酒醋税配段氏有子二人长曰惟洪中议大夫江西湖东道廉访副使次曰惟洋倪爲济南府孔目官早卒无子侃朝列大夫知安东州配李氏有子三人长曰惟潢从仕郎冠州判官次曰惟淑监济州税曰惟汉早卒曽孙一十人长曰景范惟湛子也承务郎彰德广平临水等处铁冶副提举曰景元惟演子也进义副尉监杭州富阳县税曰景时早卒曰景良曰景嘉惟溥子也后衞典吏曰景益惟洋子也曰景璘惟洪子也曰景肃景周景鲁景开景略皆有学未官按安氏上世家棣郡后迁济水南郎中君独能以吏文崛起致身高显而其子孙廸蹈世美或仕或学悉有名称岂非郎中君生平有淑德懿行啬用世资不赫赫发于其躬而弥致其来者踵踵也是宜植石镵辞以昭示无极铭曰
　　惟鼎钟以受也惟谷帛以售也德克肖之永有绍也
　　故礼部尚书马公神道碑铭
　　公讳乌呼讷世本属雍古部族居靖州之天山天山古居延海也曽祖讳特穆尔伊克祖讳博索玛伊埒蘓海以财雄边父讳实喇济蘓当金迁汳都尚书省辟爲译字掾曹试开封判官改凤翔兵马判官死节赠镇国上将军柏州刺史官名优玛因以立氏父死节时公年甫十七壮其父之忠义奋而投冠于地曰吾父死于国难吾纾家难可也遂侍太夫人王氏间关锋镝防涉星夜出汴絶河而北见宪宗皇帝于和宁年少辞容端敬宪宗嘉赏之命赞布扎尔断事官事国朝天造之始总裁庶政悉由断事官燕故城爲断事官治所中原久刳兵燹民讴吟思见太平之日公力筹画规度政修事举士恱民附胥爲太和世祖皇帝以亲王南伐公从行畱汴餽饟六师悉发軵【音冗】人赋一石取济南盐自堰头舟行陆挽数百万斤散布军所过州郡汴蔡河南之地农在野而商在涂不恐不惊而军政修焉世祖皇帝即位降诏褒奬其词有曰有此勤瘁深可尚嘉云者阿拉克徳勒据鱼儿泊叛仓卒之际公罄家赀市马五百疋进上世祖皇帝尝给劵赐其家曰后当偿汝也版戸遂试学子通一经即不同编民今令甲儒免丁者公始之也中统建元既肇建省部明年拜礼部尚书佩金虎符四年八月二十一日薨于上都之邸第讣闻内外文武之属缙绅之士咸嗟悼防伤形诸文字之间迄今传而不泯也呜呼公之薨年甫四十有八即以某年某月日葬于大都宛平县清水河之阴之原太夫人王氏墓后梁郡夫人白氏祔后六十四年爲至顺元年曽孙祖常辱官礼部尚书请于朝追号推忠宣力翊运功臣勲上轻车都尉阶正议大夫爵梁郡侯官佥枢宻院事諡忠懿子十有一人长讳世忠常平仓都转运使次讳世昌行尚书省左右司郎中孙祖常官忝第二品推恩二代赠嘉议大夫吏部尚书上轻车都尉梁郡侯次讳世显知通州事次世荣早卒无子次世靖不仕次世禄中山府织染提举次世吉承公廕绛州判官次审温嘉议大夫歴台州淮安瑞州路总管余三人蚤卒不仕女四人三蚤卒一嫁广东道副都元帅库哩济蘓孙二十人长讳润朝列大夫同知漳州路以子祖常备侍御史赠中奉大夫河南江北等处行中书省叅知政事护军梁郡公次节入王屋山爲道士次礼下砂盐司丞次渊不仕次开监在京仓次遗道遵皆卒次通迪次保六赐提举都城所次未名卒次岳难武略将军兰溪州达噜噶齐次雅古处士以孝闻次必齐纳奉训大夫同知兴国路事次祝饶监富池茶场余四人未仕曽孙三十一人长祖常由进士转官侍御史次祖义郊祀法物库使次祖烈汴梁等路管民总管府案牍官次天合监杭州盐仓次祖孝管勾河垜盐场次易朔南察院书吏次祖谦昭功万戸都总使府知事次祖元信州路敎授次罗和知行唐县仕者九人余者学而未官也孙若干人长武子中书省掾次文子国子生次献子惠子并国子生余皆防诸女孙以多载于家传兹不重出呜呼我曽祖尚书德足以利人而位不称德才足以经邦而寿不享年世非出于中国而学问文献过于邹鲁之士时方遇于草昧而赞襄制度则几于承平俾其子孙百年之间革其旧俗而衣冠之传实肇于我曽祖也呜呼祖常生三十三歳父润南官漳州敎祖常曰吾祖有德未尽发吾官州郡不得施今汝颇树立其大将在汝也后祖常佩父训不忘忝官翰林直学士太子右赞善大夫礼部尚书叅议中书省事入台进侍御史叨冒宠荣夙夜忧惧惟恐违父之敎而坠我曽祖之业蒙不孝之罪死不瞑目于地下葬仪不具茔域不广欲改卜而迁之宗人曰封树八十年矣神殆安兹未易改卜呜呼祖常既抚我曽祖行实万一而略论次之矣忍不泣而终铭之铭曰有崛而起之孰趋而掎之将济世美必承而履之懿矣我祖百年于兹衣冠之传实维啓之世多王公亦多华靡惟不革俗而忽其圯绳绳孙子思马有氏咸宜习礼以续庙祀



　　中州名贤文表巻十八
　　钦定四库全书
　　中州名贤文表巻十九　　　明　刘昌　编马文贞公
　　碑志
　　敕赐御史中丞赵公先德碑铭
　　皇帝御奎章阁诏大学士臣阿荣若曰御史中丞臣世安事朕日久克庸只畏相彼世传谅有啓迪之者其令臣祖常爲文以刻于碑臣祖常北向受诏乃属辞爲碑之文以应诏曰皇帝将劝忠于天下俾人知善后之道兹千万世虑匪私于臣世安也谨按中丞臣世安姓赵氏始居奉圣州之矾山四世祖柔当金季朔南沦胥爲丘墟矣柔团结义民栅险以阨其兵冲使不得犯爲便道以给薪水如平时乡之人赖以全活者亿万计会天兵下紫荆口柔率义民归行省八札且以单骑入各堡砦谕逆顺各堡砦豪长皆弛兵来归我行省行省以闻制授龙虎衞上将军眞定涿易等路兵马都元帅佩金虎符兼总管银冶再进总管诸处打捕鹰坊加金紫光禄大夫有子六人长守赟佩金符佥山北辽东道提刑按察司事仍总管大都保定打捕鹰坊次守信忠翊校尉广宗县尹人戴之如父母焉次守仁蚤卒不仕次守纯官百夫长次守政权打捕鹰坊府职一学老子法有道提防汴之朝元宫以方外故不名守赟二子长谦袭总管打捕鹰坊次晟善治民作县安喜锄其武断乡曲者县在畿甸上下称之选为行监察御史再迁监察御史山东道廉访副使燕南道廉访使以年改翰林直学士遇公卿辄指言时事利病不休也守信二子长贯蚤卒次简今洺水县尹贯子世安乃今中丞守纯三子长还闾官百夫长次迁闾提领打捕鹰坊次山闾蚤卒守政二子长允昭信校尉保定路总管府判官次宻总管大都等处打捕鹰坊维赵氏以国姓世系绵远谱牒无考北土尚质复不肯以姓之显者爲所出故奉圣赵氏自元帅以下迁卜珠颗山之阳巳而又卜宅于龙安今遂爲易州涞水人涞水赵氏虽四世爲郎官大夫然自中丞起家给事禁闼侍武宗皇帝冕服即蹈规矩言行有常事今上皇帝于潜邸勤劳夙夜夷险一心天厯之元皇帝入正大位征拜叅议中书省事旋入中书叅知政事上让位居东宫改詹事丞领典用监卿复入中书参知政事领经筵事陞拜中书左丞入台爲御史中丞官资德大夫立侍正府以中丞兼侍正光显荣遇在廷鲜伦而其折节下士盖有人所不能跂及者令典官第二品得封二代异恩特封三代焉曽祖柔追封天水郡公諡庄靖曽祖妣南氏追封天水郡夫人祖守信赠资德大夫中书右丞上护军追封天水郡公諡康惠祖妣李氏追封天水郡夫人父贯赠荣禄大夫大司徒柱国追封魏国公諡贞宪母刘氏追封魏国夫人臣尝读古书厯征纪载年表列传臣事多矣其际会者不一或以战多或以民庸或以文章或以勤劳或奋于功名以垂于简牍夸者谓各以身致亦无有不奕世载德爵位不大以蕴蓄芘防于后昆者也古则达矣臣又幸得备从官闻世祖养德王藩时则有若姚枢赵璧仁庙则有若李孟斯亦云从龙而风从虎矣其濬源岂无自哉要之必本于仁而其传自逺也传曰活千人者有后元帅生逢末世手搏鬭诸盗以完黔首者众矣奚啻千人哉则其后硕大昌炽遭遇圣明以成其名以显其亲者揆之于天道何疑焉中丞今一子曰亨提防太府监内藏库臣祖常辱列侍御史毎从中丞在官日闻论议持平臧否于疾言遽色弗之有也诏既命臣爲文臣敢舞蹈百拜而献铭曰
　　有赵之裔北迁于南涞水亢宗元帅多男赫赫元帅叱咤风霆栅木垒石保有万丁鬭贼于原完我耄倪自顶及踵肤无一疵岂无肤疵又无冻饥便其薪蒸食饮以时活人万亿归我行省天子曰嘻予大肆眚凡厥逋逃悉来奠居申命元帅金紫县鱼有善有庆具美于分宪尹氏咸树官政广宗之郊土瘠而硗膏以粪壤众桑咸苞民乐趋事戴以父母迄今有歌兴于田亩安喜继武实爲弟昆铄其顽矿使民不寃司徒魏公隐德于躬钟美集厚全天而终发祥中丞事我皇帝兢兢翼翼夷险不二皇帝曰咨咨尔臣同我笃尔先维以劝忠移孝于忠培植基本尔臣铭之告于公衮
　　敕赐大司徒蓟国忠简公神道碑
　　公世出朔北属辉和尔小字孟古徳济初公父多喇珠从高昌国王内附当我定宗宪宗之时以未用中夏文字多喇珠始用其国记画言语爲扎书习诸部人世皇在潜邸亦颇讲于其学多喇珠既卒廼敕使者召公朔北公至上手公入便殿谓昭睿顺圣皇后曰是儿防貌伟絶肖其父宜出入属侍间朕不忘多喇珠也久之以能世父业命以其书职敎内诸御出宫人呼塔噶妻之至元十年特命公提防资成库阶奉训大夫主尚方幄殿仗宿屋令十五年诏改资成库爲尚用监拜公太监阶中顺大夫十九年迁太府太监廿五年又改尚用曰中尚仍拜公太监进太中大夫未几迁中尚卿阶嘉议大夫寻命兼知太府监事阶通议大夫成宗在位思顾旧臣以公久勤事特授正奉大夫进秩二品时上省方陪都尝清暑西华门见公第庳隘衞屏饰不称遣近侍谕公曰朕固知尔能守贫然家茍不给当朕言毋讳公谢曰臣材亡可録者被先朝恩冐有俸稍廪既以给衣食乗坚防肥若畴人子侄非不有所欲顾以无能不敢浮窃厚貤尔上闻益贤之武宗至大元年诏陞中尚监爲中尚院就拜公中尚院使三月拜大司徒进阶荣禄大夫从一品秩公以位泰固辞不许仁宗奉昭宪元圣太后入平内难召公计宜降福宫公从容筹对多援祖宗训实及制事御统之变其语罕泄不传皇庆元年仁宗即位复拜公中尚卿毎给事直宫对上必恳陈治要与国政在显位无益于民者指切言之上亦以公宿贵有德者多味公言敕中书赐以楮币万缗公又谢曰臣自以爲置肝脑不足酧上德日兢兢不敢有坠言污履以孤累圣之眷故常有狗马之心今病力不能任服事宁幸财于无功耶上固勉之终不受其年十一月二十六日以疾薨于昭回坊之赐第寿七十有六初葬顺州第四乡发信材之原元统元年四月公第五子监察御史塔纳始买地于大兴县燕台乡艾村原作爲茔垣树列翁仲石仪举公及夫人之柩葬焉于是台臣以闻有诏赠公银青荣禄大夫太保上柱国追封蓟国公諡忠简夫人呼塔噶赠蓟国夫人仍命具公行寿善劳世族官治树文于碑刻之神道以假宠公之孙子塔纳以监察御史某之状以请臣论次其言曰我国家肇奋朔土车舆庐帐冠带裘服以旦暮从事于四方有攻伐之具有守御之备轭牛轺马必物其足力毳革筯木束辏之器必权其功啙节比协材必皆良而后用故国初即设官以典焉盖一代之制不比于衞尉太仆乗黄守宫令供亿于祭享会朝幸畋而已公以朔北闻族受知世祖自少以至于老曰资成曰尚用曰中尚未尝一歳去他官而尤悉力以勤其事不以久而不足狃也其知此者乎夫在位者数徙则不得久其官官非久则无以习而知其事故下无所驯以安其治其弊贤者不能以及于功不肖者罪不积于着而免天下之不厎于理其不由是欤臣观公之久于其任任之之专而得世祖任官之意焉虽然在位者非其人而恃久以爲治亦未有能治者也又观公之善于其职与其廉取辞荣而得公之爲人焉信公之言以质公之行则其贤逺哉是不可使无铭也巳公有子十人曰明理忠翊校尉监重庆路泸州曰拜珠巴哈亚中大夫监安丰路致仕曰秃忽赤奉议大夫监南阳府裕州曰达努武德将军监汝宁府光州曰塔纳奉直大夫监察御史曰托里布哈曰太平曰奇棱布哈未仕曰托布哈曰齐达勒布哈曰奇善皆夭女一人爲监蓟州名上都之妻孙男十四人曰托和中奉大夫湖南道宣慰使曰托克托忠翊校尉同知宿州事曰和托曰呼图克布哈曰都哩布哈曰布尔罕和尔曰万僧努曰华善曰吉楚克曰雅克特穆尔曰达繖曰芬济玛曰班巴尔曰孟克特穆尔俱未仕曽孙七人班廸承事郎昭孝营缮司大使曰华善曰兴格曰沙克善曰哈尚曰观音努曰福善俱防呜呼公既显荣寿考以终其身距今甫二十四年而后嗣之蕃衍盛昌若此塔纳又能修敏质勤以名其官方向用未极非其力劳而报约之征耶古所谓淑人君子者公于是可以当之矣臣摄官御史中丞塔纳在察院故于其请奉诏不敢辞乃再拜稽首爲系之铭曰
　　位囏而勚世不必久也公不以久而绩益懋也宠貤而丰人寠斯受也公不以寠而廉自厚也夫惟其贤宜有寿也既硕既延公多后也燕台北乡墓焉公藏奚改于卜食惟祥曰贵与财孰硕靡怀贵骄财悖式贻身哀维公则否维志之求敢告续禔公之休
　　敕赐太师秦王佐命元勲之碑
　　元有佐命元勲之臣曰太师秦王中书右丞相巴延宏乂帝室有猷有烈辅理旬宣弼谐寅亮小心夙夜几三十年人用揄诵延兹休声盖古所谓社禝之臣也上即位之明年制诏御史中丞马祖常若曰臣巴延有勲德于世宜文诸石以劝有位尔言不诬其令有司具其翊我文宗中兴之贤劳及其世阀行治序次之臣祖常受诏百拜退爲文以进曰初文皇帝以武庙之子出居南服民神咸思依归焉王时以平章政事佩虎符节制江淮诸军镇汴故太师太平王右丞相臣雅克特穆尔建义迎文皇帝于邸使以告王王即檄下诸郡县便宜发民丁给衞士聚刍糗金帛驿输之用地不足则贷商人货约偿倍称息又许民折来歳赋充上供杀诸不用命者夺之官日栉盥介胄坐省中指笇厘划节警近广储峙浚湟垒堞剥缺弗完治使坚夜临按尽五鼓下不遑寐虽苇砾械钥之微服饍馔享之具必曲殚其心力别募虓勇五千人往扈防于道始察里尔者有贰于上属乘传来京师遣部人防古布哈伊埒台罗垒遂杀之尉氏馆平章奇噜右丞伯奇特穆尔以私持时锐钝疑沮王王手刺死之榜于众以举义事戒有司奉行毋忽民翕然引领幸上之来朝夕急而叅政图卜台万户明安岱尔欲连兵图不利图卜台手刃坐王下数数睨几刃王王起防劒击之走追斫其右臂杀之以狥取所佩符节整齐其部兵得驿马千二百骑下明安岱尔狱使闻上恱甚遣萨里布哈拜王河南行省左丞相是年秋八月廿日大驾临御汴王擐强槖锋率汴父老子弟导上至汴邸掺阶下诸陪从官帅卒吏赏予各有差百给物罔有纤钜毕取如寄而汴人且呕吟市易殆不知载休之大而劳也明日上解所被金铠御服宝刀及海东白鹘文鹘爲赐王趣劝上曰神器虚久请亟北辕以主宗社乃毖车徒严约令麾罼罗络扈上渡河道计日以息至则顿递供张靡一不具士无敢哗以怠而民扶防望拜欢呼如恐后越七日驾还宫以九月十三日正皇帝位诏天下改年天厯大业遂定加王银青荣禄大夫河南行省左丞相寻拜太尉赐黄金二百五十两白金一千两楮币二万五千缗加开封仪同三司录军国重事御史大夫中政使明年正月拜太保加储庆使寻又赐白鹘文豹降虎符加忠翊侍衞亲军都指挥使时上以天下让明皇帝居东宫拜太子詹事太保官阶勲职悉仍故八月拜中书左丞相九月加储政事三年正月拜知枢宻院事至顺元年特命王有大勲劳于天下凡饮晏赐以月脱之礼国语喝盏也王定大难诛戮既多宜防不测赐集赛岱百人摩哩齐百人阿斯罕百人俾朝夕宿衞王左右以备非常仍赐黄金双龙符其文曰广忠宣义正节振武佐运功臣组以寳带令世为明劵又命尚库库楚王之孙女二年八月进封浚宁王加侍正府侍正十月加昭功万戸都总使十二月加宣毅万戸府万戸忠翊侍衞亲军都指挥使佩故金符三年十月加徽政使元统元年六月今上践祚以翼戴定防之勲越二日拜太师中书右丞相上柱国监修国史兼奎章阁大学士领学士院太史院总回纥汉人司天监事八月加领经筵事十一月改封秦王二年正月加威武衞亲军都指挥使太师总余职佩符领军如故王昔十有五歳奉成宗命侍武宗于藩饬躬尽瘁不自暇逸劳任忾使必先诸御人仁宗王明宗于周命王爲周王常侍四年拜江南行台御史中丞五年拜御史大夫六年拜江淛行省平章政事七年拜陜西行台御史大夫至治二年又拜南台御史大夫泰定二年拜江西行省平章政事三年拜河南行省平章政事在汴所至索政所宜施利害与民举除之而宿奸硕豪异时常矫防以毒民者往往褫魄去惧罪之将及巳故四海之人靡不相爲鼓颂而被惠之邦尤嗟其来之暮而以不久留爲叹且望也父曰武宗嘉爱焉大德五年从武宗北征与海都军战特济库地战哈喇台和坦地斩虏最诸将十年部将乌鲁斯锡巴尔等遁王追击之锡巴尔格鬭不下王数战力至实喇布拉克地锡巴尔降即不杀十一年武宗自和林入缵大统锡名曰巴图尔拜吏部尚书巴图尔国语雄武也至大元年改尚服使其年十一月拜御史中丞二年十一月拜尚书平章政事特赐龙虎符领右卫亲军都指挥使三年正月加官特进延祐三年锦济勒总宿衞兴圣太后宫皇赠懐忠秉义毓德衍庆惠迪功臣太师开府仪同三司上柱国追封郑王諡忠懿妣扬珠济农郑王夫人大父曰青海故领军百户从宪宗平宋攻合州钓鱼山戮力王事以殁皇赠守忠翊正效节宣力功臣太师开府仪同三司上柱国追封河南王諡庄顺妣呼喇济河南王夫人曽大父曰塔玛噶图给事宿衞皇赠服勤翊衞秉信基德功臣太傅银青荣禄大夫上柱国追封阳翟王諡敬简妣呼图克阳翟王夫人元统二年上犹以恩礼爲未称也令有司更议进封曽大父曰服勤翊衞履信基德功臣太师开府仪同三司上柱国追封淮阳王諡忠靖妣淮阳王夫人大父曰推忠宣力同仁效节勤逺功臣追封淮王諡忠襄职阶勲如故妣淮王夫人父曰推诚秉义协恭保德翊运功臣阶勲爵諡悉如故咸有褒辞以示殊礼正室夫人克哷展氏加封秦王夫人故丞相额森巴哈女故太傅右丞相图克勒之女弟兄四人长伊苏徳尔平章政事留守次苏尼台次雅克特穆尔中政使次嘉珲廸尚服使皆世弟二人巴延台蚤卒次曼济尔台今御史大夫子男二人长巴拉锡哩次沙克嘉锡哩咸备宿衞世摩尔奇特氏夫以王之忠清粹德辅翊累朝孝友于家嘉靖于国礼以自持义以立功董万事之纪成熙洽之治爲一代之臣宗而又捍王定防之大勲着在我国家信史有载鼎铭是刋宜也矧又秉国钓撢化泽佐我天子于未艾则夫爵有王土极此光耀宠荣以铄休美于后世不其尤宜哉古称有社稷臣者王之谓矣国家平康百有余年君臣之际于斯爲盛天子名碑首曰佐命元勲臣祖常文其敢辞谨斋沐而献铭曰
　　赫矣文帝龙奋于南云雷经纶家难用戡梁奠中夏八方之枢一有獍则柅我徒岂柅我徒民胥于痡匪直于痡将斁我大谟有嶷秦王殿师于梁袭甲于裳斩其无良合兵在郛秣马在廐以迓我元后则罔不奔走元后戾止耄倪郊迎弓矢鈇钺象箙鸾弸大劳兵士牛酒金帛贾歌于区农嬉于陌舣舟河浒讙帝之来神工授能瞬兹济而帝曰王贤汝久服事相予有家式殚勤瘁予圣考武皇惟王之嘉大纛攸指忾无留遮外官蕃垣焱其鹰扬奉予一人烝徒皇皇虎旗龙章日月之光帝车载安言畱上国庙见告主配天建极乃肆大眚乃旌有德王实左右以毗以翼皇帝曰嘻昼日三接铠服宝刀金篆符节往总予揆施我民禔狞者以恬呻者以恞孰降割于下鼎湖攀号时定大防王实焦劳肆圣天子文皇帝是似乃图王封绎彼世祀山川土田南国之涘曰佐命元勲惟王实有天子诏臣臣掲碑首臣辞不诬庶以永后作秦王考以续周卣
　　太师太平王定防元勲之碑
　　皇帝御兴圣殿制诏中书省臣曰惟太师太平王中书右丞相臣雅克特穆尔以忠孝世臣戴予中兴功在社稷其令臣祖常文于碑以昭示无极焉臣闻帝王受命天必储瓌伟絶世之资将相之才与之会遇以成大业如我太祖世祖英杰智谋之士聮裳充庭以爲一世之用者岂非天哉天厯元年戊辰皇帝将正大位天人合应丞相臣雅克特穆尔以八月四日甲午率勇士十七人兵皆露刃建大义于禁中乃誓于众曰武宗皇帝有圣子二人孝恭仁文天下大统当归之今尔一二臣敢紊邦纪有不顺者斩手捽平章额卜德哷勒巴延彻尔缚之分命勇士执诸疑贰者咸下狱待罪籍府库录印符空百司皆入内以听命其日属学士臣明埒栋阿等乗遽迎皇帝于中兴路宻以意谕河南省臣而称臣劝进者接踵于道左矣癸夘弟萨敦子腾吉斯皆弃其妻孥来皇帝以是月之甲辰发中兴以丁巳至京师比至浃旬之间两以左右矫称使者南来者云驾巳次近郊诸王及河南省臣万户各以兵从民勿哗惊北来者云皇帝大兄且至于是中外翕恱而众志定矣九月庚申诸侯王王禅将北军军榆林西丞相出师彼未及阵趣萨敦驰入营壁众溃追之怀来戊辰敌入千门镇闗萨敦赴之战蓟东败之十有三日壬申上即皇帝位于大明殿受百官朝甲戌进开府仪同三司上柱国录军国重事中书右丞相监修国史知枢宻院事赐黄金五百两白金二千五百两中统楮币一万锭金织杂采二千匹白鹘一青鹘一文豹二承诏将大军东出蓟讨图们德尔平章即日就道乙亥宿三河夜二鼓侦者报王禅兵夺居庸闗略大口丙子裹粮趋榆河未战闻大驾出宫将亲督将士亟请见上奏事曰凡军事一以付臣愿陛下班师抚安黎庶上旋还宫明日丁丑指挥使呼图克布哈塔海特穆尔同知台哈布哈隂构变未发事觉械三人送阙下斩之己夘与王禅前军战榆河勦之追残兵于红桥北阿拉克特穆尔枪刺马前盘马斫之刀中左臂部曲华善斫呼图特穆尔亦中臂二人皆骑捷将也会日晡就宿战所庚辰上闻之遣使赐御衣一袭慰劳甚渥两军隔红桥水爲营辛巳合兵鏖战白浮之野大败之手刃七人夜二鼓尽呼禆将阿拉克特穆尔博啰齐伊勒吉使将百骑风上大噪乱以钲鼓箭射营中自相蹂躏至旦始悟壬午天雾王禅等得弃甲北走癸未兵复集我军列白浮行伍立如植木敌不敢犯至夜又命萨孰出其后南向巴图尔托克托穆尔出其前北向鼓噪大呼吹铜角杂人马声彼营军不知计又皆夜相射旦乃西走巴图尔者华言猛士也甲申袭王禅兵于昌平北上遣使上尊酒谕防曰丞相毎与敌战亲冐矢石脱不虞奈宗社何以大将旗鼓督战可也丞相曰凡战臣先之敢后者臣论以军法是日斩首数千级降者万余人乙酉去衣履徒跣求生者又万余人王禅遂单骑亡入北山发也苏达拉额布勒萨敦追之是日还至昌平南敌将凖塔台库库攻破虎北口掠石槽民丙戌先令萨敦进以大兵防诸侯王兵转战四十里至牛头山获博啰特穆尔防古达实特穆尔萨喇屯四大将缚两手载于马鞍献上天子斩之降者万人余兵四散夜遣萨敦托克托穆尔遮虎北口要其归途丁亥诸侯王额森特穆尔及图们德尔驱万人薄我畿甸跳梁通州城下十月己丑朔日晡彼方憩马我军直捣之不及抽一矢东渡潞水而逃庚寅各面水陈兵不战辛夘宵遁我军渡潞水袭之癸巳再与诸侯王太平额森特穆尔多罗岱及图们徳尔塔海血战檀子山枣林腾吉斯从杀太平于阵中余夜遁甲午萨敦托克托穆尔将兵追捕乙未诸侯王呼喇岱指挥使阿喇特穆尔安图自紫荆闗口犯良乡丙申我军循北山而西士皆马上食马以囊盛草粟系马口且行且食至芦沟呼喇岱兵溃凯还都人观者拜者填道入见天子无矜容焉上大恱己亥进封达尔罕太平王以其地爲食邑降制褒美功名烜耀刻黄金爲印章以宠赉之珠对衣宝带一其荅喇罕华言世贷之也图们徳尔复入虎北口战檀州南歼之万户哈喇诺海以截下兵降杀图们徳尔函首京师诛呼喇岱阿喇特穆尔安图多啰岱塔海于国门之外齐王裕噜特穆尔元帅布哈特穆尔乃起兵向开平曰皇帝正大统于大都矣汝等知乎奸臣道拉实囚首请死十月廿有二日庚戌奉皇帝玺来上天下业遂定明年己巳上固让位于大兄明宗皇帝命侍御史臣萨勒廸致让奉迎三月戊辰丞相防皇帝玺于北土明宗皇帝嘉之拜太师官阶如前迨明庙上宾皇帝洊升大位一歳之间爲天子佐命兼揖让征伐之事而使中外清谧华夏乂宁者兹非天储其才使与受命之君会遇以成大业者欤文未奏上诏赐定防元勲名碑呜呼盛哉臣祖常拜手稽首而献颂曰
　　皇帝应天赫矣龙奋风霆不惊受命啓运曰皇考武皇御极维昌灵在天维祥神在庙维享右厥圣子弗畋以逸弗燕于室海上浴日车环周逵阴隲我民上帝监观储兹师臣维兹师臣出将入相戴我天子征伐揖让桓桓于于有亟有徐露刃袒呼虎旅疾趋建义禁中羣疑未同缚二三臣誓言于公曰大统之传武皇帝有子天序秩秩孰敢干纪圣祖明训封建伯叔分地车旗屏翰外服孽臣萌芽交构我家神怒而愤民恫而嗟于徒于旅阚其如虎仗忠履顺有弗义者斧地官金帛司马介胄于时廷臣先事恐后大车出之军容大施扼其重闗使不得突驰罗络森峙战守攻具潢池弄兵悉众来赴载同我马东北之野斩鲵戮鲸血蔑地赭褫衣跣徒日降万夫号泣草间丐其完肤皇帝曰嗟丞相汝劳昼日三锡宝带珠袍丞相稽首是皆帝祉骁将贾勇及我弟与子十月日吉来上玉玺奸臣蹷顚泥首就死奠兹海防登世万千矢辞贞石元勲之宣元勲之宣开国江壖子孙保之维善庆弗愆
　　传
　　息甿传
　　淮北堧有州曰息先息国也居申蔡沈顿胡黄之间自古国有南北分则受勦焉以是地大壤旷蓬茅聿兴天元视四海爲堂陛力田之甿多就垦焉有甿嬀姓于凡甿中最称善播种事致殷厥家然大都世之靡丽奇瓌淫冶纤艳可酣可嗜者一切无所好俄爲子求妇甿翁谋于其媪曰今兹东家女清婉静淑姿美甚年且盛可当吾儿须召媒氏通殷勤顷之果召媒氏往问媒氏乃过女父母家匿所过事阴觇女子病瘿肿至不辨颈颔背如负箕腹下垂如斞目黒白不分色漆墨率自项及踵无一善相媒氏竟去报聘子妇者曰所问女不足当郎君万一具言状其翁媪反訾媒氏谓间谍两好且绳女子有柔德能女功不论色也仍召他媒氏往他媒氏性驵侩善佞承戒过女家既见女父母诧陈国嬀氏圣舜苖裔今家同姓之国淮西堧有亩粟十钟地百顷资巨万其子复丰姿容多才艺门下女妾孰知傥毋靳贿我俾二姓合好则门下女专有其家父母如所请期受聘金日半相餽他媒氏还报曰女子玉色丰颊巧笑美目腾光古毛嫱西子不敢近又刺绣剪缕膗芼腊极天下之工味愿亟聘无怠否则爲王侯夫人翁媪喜不任比聘女先出束帛劳他媒氏乃别奉白玉二防黄金十镒纯绣采称是请日纳聘杂凡翁媪内外族暨里闬所善闻之皆切笑相与图告翁媪云他媒氏言于情先媒氏乃摘实耳翁媪俱不听命其子遂婚迎成礼女子既归夫家谂舅姑不我陋贞夫之觌我之不灼也讐族里之宿毁囓我也大肆专妬日凌其夫凡夫党之登其门者壶浆亦不馈焉恶声章着丑状百出虽夫之女兄弟佩履声过戸外亦恚恨不解居半歳舅姑怒于堂夫恶于室诸所与无不欲速其夫之出之也久之沉忧积思行吟悲歌无所寄托于天地之间属淮滨大水因自溺死世之女子至今羞道焉太史公曰传称西子防不洁则人皆掩鼻而过之虽有恶人斋戒沐浴则可以祀上帝吾征诸古君子可信使此女幽闲贞懿以组紃爲事不害其爲贤也庶几尚德之君子亦娶之矣何乃用媚道贿媒口进于夫夫初不灼见厥丑久鲜不败彼舅姑者摈良媒不听信聋于他媒氏纳陋妇终致貌行不可掩积怨交恶稔祸室家宜乎世之出妇也多矣
　　附录
　　敕赐故资德大夫御史中丞赠摅忠宣宪协正功臣河南行省右丞上护军魏郡马文贞
　　公神道碑铭【并序】　　　　　许有壬
　　至正七年七月丁丑集贤侍讲学士通奉大夫兼国子祭酒臣天爵言故资德大夫御史中丞赠摅忠宣宪协正功臣河南行省右丞上护军追封魏郡公諡文贞马祖常早擢高第歴践要途始终五朝有文有政宜赐碑纪德庸示报功集贤院以闻制可命臣有壬爲文臣元爲书臣起岩篆其额三人皆文贞公同年进士而有壬托知尤厚始以学士被命继冐承旨皆职纪述其敢辞公字伯庸世雍古部居静州天山有锡喇济苏者高祖也金季爲凤翔兵马判官死节赠桓州刺史庙赐褒忠子孙因官以马爲氏曽祖乌呼讷从世祖征宋留汴掌馈饟累官礼部尚书赠推忠宣力翊运功臣佥枢宻院事諡忠懿祖世昌行尚书省左右司郎中赠嘉议大夫吏部尚书父润朝列大夫同知漳州路总管府事赠中奉大夫河南行省叅知政事追封梁郡公妣汤氏追封梁郡夫人梁公官浮光因家焉公七歳知学得钱即以市书十歳见烛欹烧屋解衣沃水灭之人叹其异蜀儒张公防讲经义眞公未冠质以疑义数十张公奇之科举诏下乡会试皆第一廷试第二盖以国人冠也授应奉翰林文字承事郎同知制诰兼国史院编修官拜监察御史仁皇久正辰极犹居东宫近侍利燕饮得请公抗言当御正衙立朝仪御史执简太史执笔虽有怀奸利已乞官赏者亦不敢出诸口承天地祖宗之重当极调摄至于酒醴近侍进御当思一献百拜之义英庙爲皇太子请慎简师傅下至臣仆亦宜精择时大奸当国公首知其盗观国史洎同列疏其十罪仁宗震怒罢之党与之布要地者皆论列黜之端人昔与抵牾而摈斥者请防用之泰州山移公言山不动之物而今动之岂在野有当用不用之贤在官有当言不言之佞大臣皆家居待罪荐贤防滞知无不言改宣政院经厯月余辞归起爲社稷署令罢杂事于泉南大奸复相左迁开平县尹欲中伤之退居浮光大奸死除翰林待制泰定建储擢典宝少监太子左赞善寻兼翰林直学士成均释奠陈太子视学之礼内出礼币命公助祭除礼部尚书祖母张夫人卒护丧归起爲右赞善复礼部寻辞归天厯初再使召爲燕王内尉仍入礼部两知贡举一爲读巻官时号得人叅议中书省事叅定亲郊典仪充读祝册官礼成赍金币拜治书侍御史赐犀带及御书奎章阁记内庭宴服七袭金玉腰带各一改徽政副使拜南台中丞今上即位召议新政赉白金爲两二百楮币爲贯万金织绮爲端四改同知徽政院事拜御史中丞以公疾特免朝礼命光禄日给上尊知经筵进说必陈经史大义叅以祖宗故实持宪务存大体西台御史劾其僚禁酟时面有酒色以苛细黜之山东宪以孔氏讼闻以事闗名教不行按者亦引去司宪有以贪墨败没入其田庐请归曲阜陵庙从之拜枢宻副使居无几辞归复南台中丞迁西台疾不赴积阶自承事郎至资德大夫至元四年三月丙午薨于光州之第得年六十是年四月壬申葬州北平原乡西樊里有司以闻有今赠諡配索氏封梁郡夫人子男二武子承事郎湖广行省检校官文子征事郎秘书监著作郎孙男三女二公言事剀切尝建国人暨诸部既诵周孔书当尊诸毋以厚彞伦兵家子骄脆有孤任使庶人挽强蹶张老死草野当建武学武举储材以备非常时虽不用识者韪之至于论刑一本哀矜尝言死罪遇赦且原减死流徙未防殊渥当验情遇恩内徙汉人满百执弓矢猎者死不及百者流条格已有禁弓矢聚众之条又复爲此是错综网罗之诚恐愚民举足蹈罪至论建德民妻之不首夫死者则当以必死其得用法之意乎国家涵濡百年誉髦斯士公先世已事华学至公始大以肆爲文精核务去陈言师先秦两汉尤致力于诗凌轹古作大篇短章无不可传者与修英庙实录译润皇图大训承华事略编集列后金鉴千秋记若干巻至顺间龙虎台应制赋诗有玉食之赐尝进拟稾爲之叹曰孰谓中原无硕儒乎文集若干巻台檄刻之扬州郡庠仁皇始行贡举国人而下列爲四色国人洎诸部爲右榜试目视左榜差优公虽右榜左列及之者指未易屈焉且其爲学初不爲贡举也以挺特之资丁大明之会褎爲举首驯至达官威重足以镇薄俗文章足以追古作议论足以正风敎设科得士不得不以延祐之初爲盛也不幸寿仅六十未究其用悲夫铭曰
　　元大一统六合同风南台北莱芃生其中部族有儒文贞伊始文贞之世翼翼庙祀后承聿修讲学诸夏延畀至公有文无摦崭然异禀防不事弄濡衣扑燎智剧碎瓮益习以进益混以澣不溺于流而登于岸先秦两汉华咀实撷天籁泠厉石湍激洌天子有诏乃兴乃宾实三其魁一推国人甫试馆职倏峩豸冠以尔枘凿安我考槃遐心浮云束帛空谷春坊翊赞经筵啓沃皇格于天公司其度俊造鉴衡风纪砥柱厖恩异数川委充溢云胡修途六十而柅既易其名亦大其封于光之原赐碑崇崇赐碑崇崇于赫厥铭同年之纪考信匪譝惟尔部族文贞有躅叙伦敦典益介戬谷
　　昌至光州闻城南十五里有马中丞墓问之儒官邑老不知中丞爲谁既发光州抵固始将还至光山寻墓谒之作诗以寄意持节行辞古弋阳五更灯火照浮梁城临台殿僧钟起水映星河贾舶长一鴈叫霜秋寂寞乱鸡啼月曙苍凉秖应又转南巡辙御史坟前致瓣香成化乙酉春昌在古期思城书
　　马中丞墓在光州西南十五里碑石赵孟頫书不知何人譔阔可五六尺厚二尺余高可丈四五已断裂加剥蚀不可读墓前二三百武亦有碑埋土中首微出土上令从者发视之乃故御史中丞赠摅忠宣宪协正功臣河南行省右丞上护军魏郡公諡文贞马公神道三十三字皆书大如盘完好无缺始知爲马祖常墓无疑遂召其左右居人责问皆云废已久矣因使丛置诸断石爲屋覆之复下文于州中加修祀云怀贤清泪拭初干独访遗踪驻马鞍雨蚀断碑苔漠漠云埋高冢草漫漫立言有要名应逺荫后无余志岂安怪杀白杨愁思恶西风叶叶送秋寒二月十二日昌题于中丞墓石后
　　昌前至光州课士之暇过兵部右侍郎霍公宅公爲体荐礼饮昌昌因询马中丞遗事公曰吾宅故中丞公石田庄也中丞葬后子孙徙居闗中不闻以儒显多习武间有为武官者亦不甚知名相对慨然久之且出所藏中丞公石田集示昌昌假归属録于州守今表于集中者是也逾年至彰徳始得许文忠公所譔中丞公神道碑并附焉成化丙戍昌在太行山石壁下识
　　昌在光州时谒司马文正公祠有诗云三朝名徳已尊崇祠庙深严近学宫香烛薫春天地老文章歴岁日星同堂堂遗像生神气耿耿孤心着朴忠瞻拜移时劳恋慕可堪庭树起秋风至古期思县谒楚令尹孙叔敖庙又有诗云期思城里吊遗踪祠庙深沉动鼓钟隂徳已闻慈母敎余恩还启后人封霜葭摧碧连荒草雨藓沿青上古松读罢残碑出门去寒山漠漠水重重及谒马中丞墓往返数日在大贤君子之乡所以仰企徳馨思一振厉者不容于心日暮途逺归情浩然古人重知已之难遇而感不朽盛事之难成有以哉昌在菊潭题壁
　　马中丞文雄徤典则虽其天分之髙有足过人而当时师友之间如姚文公元文敏公虞文靖公袁文清公所以相辅而资取者不可诬也君子之名世道徳功业文章三者中丞公盖兼有之夫既博资于人而其得于天者又清粹而颖敏以是而厉志于所向夫孰得而御之哉读中丞文为之俯首三叹成化己丑七月刘昌在涑水书堂跋







　　中州名贤文表巻十九
　　钦定四库全书
　　中州名贤文表巻二十　　　明　刘昌　编许文忠公
　　古赋
　　迷楼赋
　　予总鹾政广陵祷雨雷塘掾曹汝霖从归途说江都废兴荒炀始末周览山川阛阓楼居之盛而又及迷楼焉伤而赋之其词曰
　　有乐不县积尘断有美不御老丑备前于是前星晻乎其无光少海一变而为田矣天厌隋祚忧不在敌胎于心腹成于肘腋以五子一母列据雄镇为可恃而不知大都偶国为祸之尤剧方荒炀之好学接士也固莫辨其真伪及其留丽华而怒高颎则恶绪已暴于中外惜猛虎之不知竟为毛间虫之所噬黄肠甫凑金合已赐麀聚居庐龙飞天位弛然自放于九重之上天地万物无一物之可畏遂肆心于廵狩傅粉深宫笑江东之诸帝车辙马迹将徧九州北廵榆林既詟其酋耀兵河右渎武东陬引汴水开防沟置离宫造龙舟伊江都之胜丽讵一豫而一游天亦厌乎我民欲一旦而尽刘百万亿之蚩蚩乃生项升之巧萃倕般于心匠委财币于电扫按图缔构不日成之璇室愧陋摘星笑卑倾宫谢侈阿房让竒章华姑苏撮土何施建章柏梁广犹可稽叔寳三阁华而不微轶古防后举莫我夷于牣靡曼于粲珍瑰寳帐散愁而延月复有酣香而忘归乱昼夜于多景郁烟雾之霏霏晶荧夺目孰辨逺迩萦纡掎足曷明东西巢燕亦惑乎网户车羊尤乎竹枝弄臣肆误以资笑阿防虽习而犹疑入者罔识其所从出者莫省其所蹊一蚁逐肉林之臭一蜂惫花岛之飞蝇遭拍浮而醉不可解舟入溟涬而维无所施又如鹪鹩不能悉邓林之树小鲜岂暇穷沧海之涯俊娥孰何妥之车锡名寔来梦之儿下俚稚女孰究其姓字如侯夫人之死者盖漫不知吁嗟独夫心荡神疲尚能名之可谓曰迷昔在帝尧法宫是作舜辟四门以撤壅遏明堂政令辟雍礼乐究义资训德修罔觉逺不轨与不物寔仪刑之攸托三苖羲和昏迷致兵政教不迷在书可徴威仪卒迷诗且刺惩盘盂几杖微且有铭异哉兹楼以恶著称谓真仙亦迷于此地何防通突至不迷于厥行向使中原无叛天复假龄殆将作七千五百里之台而尽糜天下之苍生矣人不知过或肆无忌茍知其非敢作而遂观其引镜念头颈之且斫观天识图侬之将至既灼然而自知乃确乎其自弃盖柔终而无改过之勇厚极而有难开之蔽迷于心者若是其大迷于楼特其细也高岸为谷深谷为陵楼倾土平伤哉芜城乃为之歌曰芜城萧萧兮草离离繁华澌尽兮瓦砾不遗昔之迷不可复兮无俾世迷
　　鬬駞赋
　　元统甲戌九日上幸后苑观鬭駞有壬适有奏对遂获一观退而为之赋曰
　　于嗟乎駞尔躯孔硕尔能实多龙斯夭矫山斯嵯峨生鄯善之絶域邈流沙而迅过日三百犹跬步轻千斤之负防方炎风之煽毒剧歼人于札瘥尔乃即沙灭口警候匪譌度碛渴水口尘莫呿迹蹋而凿涓涓盈科其或修程阻艰刍秣罔继溲麫茹衔纠缠坚闭浃辰无饥万里不防校地用之凡兹寔气禀之尤异者也蹏不介甲踣铁其坚肉鞍防双峰矗联复有杰出一峰岿然力倍恒品直当万千其穹莫扳抑之即从弥耳伏地屈足漏空累乗骈坐奚婢塞童毳绳掣鼻自西自东昂首喷秽呼生风翠釡之珍其忍取供流潼甘馥马酒酿醲堕毳纫缉褐被域中风土既习字育日丰板襁其雏稚紫茸茸冶铜象形仅得其槩疥不妩媚刘文适类景纯着赞论功遗大厯唐及宋纪述未备皇元御天西北首宾天笠效贡泉渠空羣鱼鱼连连列廐云屯千乗万骑滦水嵗巡负鼓先声服箱后尘背锦糢糊络珠璘霦铃铎殷地旌旓荡云开辟而下有国之有駞者未有若我朝之殷也牧槖分职秩浮令丞负重致逺人知其能有知其出拔之竒搏击之精者乎苑草未凋风日清美九重机暇凤辇莅止俯察品彚纵观物理虎贲执繮两两相睨腾蹙倾奔歘徙倚待怒气之既盈俄侵凌之渐迩脱羇发纵势迈角觝始齧颈而踯躅复摩肩如委靡乍分立以卭隙遽挑衅于駓騃飘忽若风燕盘旋如磨蚁划然踊跃人立对起波土坟雷轰电駃持久跕跕胜负未决貂珰声援陛楯眦裂余勇虽鼔虚骄已竭嗟两雄之相戹卒不逭乎一蹶胜者植立扬扬自慊主矜调扰望拜蹩天为嚂嘘赐沓缯帛尝闻单于祭三龙祠以是为乐兹观七日戏以占耗息今始得以验其说鄙哉季郈介金其鸡杜鄠走马时在侧微开元南面何取于斯顾羽毛之渎黼扆之巍巍而登牀之舞马亦不过示异于宴嬉又孰若大逾犀兕猛轧虎防可以鼓佽飞之士激羽林之孤者哉小臣在列顾瞻震栗悸定而怿气塞而释目隘而豁足痿而力归来人间尘土坌集袋驯白唐【阙】　促织黄雀山鹧种种有敌下里何知小儿方剧观于海者难为水曾何辱乎目击然臣有刍荛之言增渤澥以涓滴大小虽殊玩物则一惟吾皇游六艺之囿徴胜负于往昔愚臣一第非手搏而得视试卞为期门之徒亦粗可以备顾问而陈得失也
　　三台赋
　　至正三年九月二十四日有壬偕明初马徴君游三台明初有长句既次其韵永歌不足又作是赋其词曰岁癸未秋九月霜清寒薄天宇澄澈涂无长泥庭有积叶高阳子逸兴作呻毕辍趣膏秣事登涉壶清露之芳醖从白睂之佳客乃渡清洹税驾乎邺览山川之形胜吊陈迹之未灭客乃指顾而告曰子亦见夫三台之嶻嶭者乎冰井峙北金虎距南铜爵岩岩中立而三若稽作者振古所慙欲祛我衔不能缕谈子亦欲闻其凡乎高阳子曰嘻昔有涂巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冒夏侯何稽舞防御捕啖葛如饴诳叔以疾拒客以泥睥睨一世岸然肆欺虽桥何之见异卒莫逃子将之讥谓兴义以宁国致羣材之景随尔乃刼迁乗舆地尊天卑彞伦攸斁大厦以堕及乎袁尚既败审配亦摧黄星斯应赤精遂微入邺领冀州之牧中天植不臣之基虑几人之称王乃居之而不疑几篑几杵成兹崔嵬子午梁贯愈出愈竒三山鼇戴双阙凤飞连甍复道相为蔽亏累栋山积周轩云齐阳宫冬熙淩室夏凄审曲面势有巧无遗衡漳浩浩乎其北隆虑靡靡乎其西收千里于寸眸萃万景于一时巻山河而匪席指风霆其在颐应刘王徐倡酬诹咨登高能赋家有陈思父子放志欲长若斯天道恶盈乐极则悲抚冲弱之季豹顾娩娈之娥睂语托人而哽塞惟泣血之涟洏痛富贵之长违遽尽露其情状彼一牀之八尺容几许之繐帐要脯糒于朝晡竞声乐于朔望分香衣而造履组举琐琐于属纩其横槊赋诗之雄发壁弑后之威奄忽而俱丧匪不及乎簒代丕盖黙定于主鬯锁诸妓于幽望西陵之莽苍念旧宠而兴悲抑茹怨而自怆霜鴈诉秋露花泣春宰木行拱几筵有尘哀急管其闻不闻事往迹存如恶不泯夫以精舍二十年之规欲媒蘖万年之为君不知司马家儿已瞠乎其侧而耻于附其翼攀其鳞也徒为赵燕魏齐之张本因之增侈重困乎吾民幸叠障之不铲俾表恶于无垠今吾与子效小儿之颦蹙申欺孤之公议倾壶中之清醇浇胸次之磈磊且以酹汉室征西之将军魏家创业之武帝子以为何如髙阳子闻而笑曰瞒乎瞒乎如客之言则尔之罪穷天地亘万世而不可贳矣然诛则以心论言不以人废乃歌其歌曰对酒当歌人生防何忧思难忘唯有杜康于是引满竭壶兴尽而返回望三台苍茫乎醉眼
　　五言古诗
　　神山避暑晚行田间用陶渊明平畴交逺风良苖亦怀新为韵【十首】
　　田塍晚独策及此时雨晴东畦与西疃泱泱流水声丰年已足欢清风复多情归来借草坐浊酒还自倾不用浇磈磊我怀无不平
　　寝迹非絶世雅志便林丘青山足一至胜处靡不游意适辄忘返兹焉夏已秋遥遥目力穷青青尽田畴迷复幸不逺归欤无异谋
　　脱身豪侠窟里氓缔新交爱其心无穽不较醉语譊生儿更有教治地尽肥墝禾黍已在眼蔬早登庖愧子良已多况敢希由巢
　　浮生苦无悰道近人自逺重外乐徇身遗世几赫咺老农初不知遑遑岁年晚清晨负耒出日夕行歌返悠悠千载心它人莫予忖
　　落日照我影颀然溪水中凉飇动絺衣势欲凌虚空顾之一大笑与尔将无同昔也尔何逹兹焉尔何穷莫道山林陋乃有黄虞风
　　昔人植松柏映蔚弥崇冈不为朝夕利千载当自长植槿非不荣我圃因之荒白发走畏途途修马非良桑榆赖非晚此乐且无央
　　静念少日事躁中剧揠苖欲令千载淳反之在一朝斥鷃不自量上欲搏扶揺世怒任盲俗林讥愧清謡傲骨日已长及辰事逍遥
　　渊明昔归休开岁才五十我虽年近似我道慙什百兼金与尺璧敢取侪瓦砾缅焉动真想迅往孰诱亦庶几归田园千载可同迹
　　我闻昔桃源民风近无怀兹山亦深中有读书斋但絶车马迹不惜云烟埋旁围靡靡山上防高高槐聊以永今朝得酒从无膎
　　我发日以变山色日已新举杯试问山古今阅几人我非山主人聊为山之宾杖可入幽险诗能写清淳但恐我它适山乎尔谁邻
　　宿临湘赠诚之监县
　　北风橹声干晚泊断矶下云岫浮修蛾霜空入平埜鸣鴈无处寻落日不可畵重冈护岩邑百里寄民社籍甚贤大夫居然鲁恭化丰年足粳稻沃壤满桑柘我如无心云底事劳迓烂醉得诗归江山非传舍
　　李伯徴中丞奉东宫命作椎结请纪其故以百字颂而祝之
　　总角习义方结发事明主栉纵豸且貂勤劳几寒暑青皇一顾中遂与国人伍区别垂鬒云岐分戢鸦羽昔我秋谷公爬搔浄寰宇象贤实无愧冠服俨前矩愿言寿而康三握勿为苦它年麟阁上雪鬓照簪组何用拭肝石道贵随所处老我任飞蓬謌诗美绳武
　　五言律诗
　　荻港早行
　　水国宜秋晚羇愁感岁华清霜醉枫叶淡月隐芦花涨落髙低路川平逺近沙炊烟青不断山崦有人家
　　夜行润陂
　　荡荡唐虞世区区虱蚁臣露餐乌攫肉夜渡马知津危栈依山尽微行到水频风霜尽防犯庶用答涓尘
　　横浦登舟
　　南征殊不恶乐事总相闗马上行思句舟中卧看山尽收烟景去满载月明还何往不自得浩歌天地间
　　七言律诗
　　登岳阳楼
　　半空轮奂壮巴丘消得骚人一系舟云气逺携湘雨至湖光寒入蜀江流山川信美非吾土天地无穷有此楼三十四年如梦过可怜华发赋重游
　　过湘潭
　　江边杨栁翠萦回栁外人家罨畵开一夜东风花落尽千年华表鹤归来暮云山出逺浮黛春雨水添浓泼醅莫舣扁舟访陈迹白头怀抱易生哀
　　祝融峰与廷镇觞咏有怀欧阳原功盖尝约同游而予不能待其归也
  </div>
  <div class="pagination">
   <a href="中州名贤文表_page14.html">
    上一页
   </a>
   <span>
    ...
   </span>
   <a href="中州名贤文表_page10.html">
    10
   </a>
   <a href="中州名贤文表_page11.html">
    11
   </a>
   <a href="中州名贤文表_page12.html">
    12
   </a>
   <a href="中州名贤文表_page13.html">
    13
   </a>
   <a href="中州名贤文表_page14.html">
    14
   </a>
   <span class="current-page">
    15
   </span>
   <a href="中州名贤文表_page16.html">
    16
   </a>
   <a href="中州名贤文表_page17.html">
    17
   </a>
   <a href="中州名贤文表_page18.html">
    18
   </a>
   <a href="中州名贤文表_page19.html">
    19
   </a>
   <a href="中州名贤文表_page20.html">
    20
   </a>
   <span>
    ...
   </span>
   <a href="中州名贤文表_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
