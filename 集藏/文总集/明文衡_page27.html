<!DOCTYPE html>
<html>
<head>
    <meta charset="UTF-8">
    <title>明文衡 - 第 27 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 27 页/共 53 页</h1>
    <div class="content">　　赠杨布政序　　胡广

　　永乐三年秋七月初吉皇上命刑科都给事中西安杨某为陜西布政使受命之明日入谢且以本贯辞弗许将行其寮友邓某王某合士大夫为诗以饯之而以序属予予观皇上之用材随其大小而器使之所以任某者以公天下为心固不以乡里而为嫌也某之材诚为可用将无所施而不可在皇上既信之而无所嫌在某独何嫌而辞之哉辞非所当辞矣所贵乎君子者徳修于已而信于人不出乎闺门跬歩之间而感动乎鄊党州闾之外其机如影响仕不仕均是道而已某之居鄊也孝弟忠信有以称于人昆弟鄊党既贤之今之为政有不必言语教诏而信从者矧夫生民之利病孰便而孰否孰得而孰失皆甞审察之其必能兴其利而去其害如饥之食渇之饮真知灼见而无过举矣此其所以任某也茍非行其情而戾乎公论则人孰得而加损哉某盖不如是也因其言论抗直敷答称旨故有今之命矣予知其所行将必有异于是因书此为序以赠

　　赠给事中周让重使古刺序

　　圣天子徳洽仁浃覆载之内靡不从化穷荒极域自古声教所不被者遣一介之使持咫尺之书以谕之莫不奔走承顺稽首来庭吁夫岂威力所能为哉所谓日月所照霜露所坠凡有血气者莫不尊亲盖盛徳感动之几有如此夫古刺在百夷之外万余里其名载籍未之前闻也给事中濡须周让甞奉命使百夷闻古刺名且知其人素慕圣化而欲朝中国者无以为之先使归以闻天子嘉之遂命让以往由滇池入百夷厯猿猴所家蛇虺所都魑魅所宅踰数月然后至至则其酋率其类驱象驰马具舟舰供张张旗伐鼓陈兵出迎于道咸喜愕以手加额曰使者从天而下也于其国中设新亭馆以居让等即遣使从他使者至亰师报谢留让居岁余日劳燕甚至今年夏遣使同让备方物来贡且请臣寘吏天子锡以冠帯印章授以古刺宣慰使赉予有加复命让再往将行来索予言为赠予惟使者之职其任匪轻非负刚毅之操拳勇之才通变之智不足以当是任夫无刚毅则必至于怯懦无拳勇则必至于折辱无通变则必至于胶固必全是三者而后可为使也今让以单车从数十人往返数万里重数译使于禽骇兽纵之夷以宣布恩命发言慨慷忠奋激烈遇有无状气不少慑能使逺夷知朝廷之尊是以口舌为干戚其与昔之发卒治道者异矣传曰使于四方不辱君命可谓士矣让盖有焉是行也予知自古刺之外有闻风而来者则必由于让也

　　赠医士陈名道序　　杨士竒

　　江汉间其俗尚巫有疾不事医唯走巫求祷焉徼幸以治载醪牲实篚造谢巫之庭唯恐后即不治不咎巫必自反曰我之弗虔不敢怀纎毫怨憝且虑复有求也间有知巫之妄而从事于医又罕遭乎良焉素不明阴阳表里脉治之说而称医之师医之师其治或投数十剂不效而又増剧者故虽什伯中复有一二精其术人弗信之矣江夏宋惟宪其弟病且殆凡与惟宪闗忻戚者皆强之祷巫惟宪不应方愽求为医之良者有进陈名道既至诊而药之旬浃遂瘳惟宪谒文谢焉夫医圣人之教也圣人忧民伤于寒暑饥饱劳欲有至乎夭死故为医之教使得保终乎天年者也巫者古以事神非有盗神之号以欺人也今盗神之号以欺人人亦安其欺虽百死不悔于乎先王之治天下有假于鬼神时日卜筮以疑众者一拘杀于司冦巫所为疑不既甚矣乎故巫不诛医不行民得保终乎天年者幸也然使今之信医者皆惟宪为医者皆名道巫不足诛也而一惟宪一名道巫其可胜矣乎吾喜名道有成又重叹乎圣人之教也于是乎言

　　送陈叔振序

　　余居京师二十余年四方贤大夫士之在朝者皆得识之其尤贤者得相往还而乐也临安故宋之都会其山水秀丽锺于人多俊爽明达适当世之用然溺于其俗率务外忽内逐物徇时者或流而不返饬行与文者或矫以自髙而求夫和厚端介志乎内不役乎外盖不多见焉陈镛叔振举进士为庶吉士在南京翰林与余处六年殆所谓和厚端介不矜不屈者非临安之特出乎既与余先后来北京余调春坊叔振亦擢礼部主事而闲暇辄复过余盖有志乎其内也今叔振调南京礼部相去益逺相与之乐益疏矣夫君子之于学也不以穷达壮老而茍有怠意今南京诸司职务视往年千百之什一而载籍所萃四方莫加焉诚以其余闲探索义理之正以究圣贤之用心卓然而行之将来所至岂特出于一鄊哉邹孟氏曰尚论古之人古之人以叔振之资与志无不可至勉哉叔振丰城有史志静余甞相与者而违阔乆矣今于叔振为同官其亦为致区区之意

　　送李永定经厯序

　　永定吉水李明达先生冢子也余往年客武昌永定从先生在焉先生长余四十年忘年与余交厚时余两人皆假馆授徒永定治奉飬之资无日不相见也先生长身修髯飘拂可数面洁白如玉雪气韵磊落有行义读书不泥章句兴有所适竟日忘返甞爱余作乐府古辞遇有作取酒觞余向余歌相乐也后先生入竟陵永定以才举授宣州卫经厯明年永定遣迎先生先生还过武昌访余时仲秋之夕明月东出余数人者共浮小舟具酒殽出夏口乱流至禹王庙下饮酒既醉舎舟登大别山四顾下憇秋兴亭至郎官湖而还复酌酒大欢各赋诗吊古且寓离别之意先生三复其诗怆然既而曰人生聚散风絮相值耳何足道也明日别去又三年先生没矣呜呼惜哉余至今未甞忘先生而不可见矣见永定犹见先生也永定初在宣州有能名后以诖误黜上既正大统凡用人制法一遵髙皇帝旧章永定复还宣州求言为赠夫经厯之任子为之有素亦在致其明而已公无不明亷无不公修诸在已可也在已修无所往而不冝况于卫之经厯者乎遂书以赠别而今昔存没之感有不知余中之浩然者矣

　　送李永懐归东平序

　　永乐十九年冬士竒侍储君自南亰入朝道出彭城以北属岁饥民男女老弱累累道傍拾草实以食而滕与邹尤甚储君悯焉不忍民之及于此也遽命山东布政使暨郡县长吏计口而赈贷之侍从之臣亦皆动念矜恻且窃憾其长吏不以豫闻也既度济宁入东平之境视其民皆充然意气和悦如无所不足者而老者数百人须髪如雪冠方巾褒衣而长裾济济焉夹道东西聚立候展祗谒之礼从臣见者皆惊喜驻马就而问之此邦岁庶几有収乎曰然州其有贤守乎曰然辄举手加额言曰皆上之赐也又问州守氏名及其鄊郡曰前守杨公今之守李公皆出庐陵而并举其冝民之政闻者既皆为东平喜又喜其民之言达于礼也尚书夏公顾谓士竒曰庐陵固多贤此两人者亦识之否乎士竒曰前守名玚字季琛家吉水于士竒同宗盖宋忠臣建康通判谥忠襄之后为州县二十年率有善政今守名湘字永懐士竒同里人其父子兄弟慈孝友爱而力于生业未甞以非义取皆鄊人所重者众啧啧称叹曰古之官人者必推本其行其有以夫抵暮余独过访永怀唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以亷洁寛厚得其民心故尽东平之境不见有不遂之民者而自是所过郡邑所见其民则未甞不叹东平之仅有也明年永怀以例代去其后朝廷遣使廵抚天下问民所疾苦东平之民羣诉于使者乞还李知州使者以闻命还之盖东平自永懐去至是更三岁厯两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍蓰什伯哉永懐之贤亦攸之徒欤其所施诸东平者余及亲见之故其复任也序以为赠亦以励其终云

　　赐逰西苑诗序

　　宣徳八年四月二十有六日上以在廷文武之臣日勤职事不遑暇逸特勅公侯伯师传六卿文学侍从游观西苑以息劳畅倦于是成国公臣勇丰城侯臣贤新建伯臣玉少师臣义少傅臣士竒臣荣尚书臣进臣濙臣中侍郎臣骥少詹事臣英臣直侍读学士臣时勉臣习礼拜命以行时少保臣淮来自退休承命偕行凡十有五人又勅中官导自西安门入聴乘舆马及太液池而歩太监臣诚奉宣圣旨令徧厯周览从容勿亟于是诚导之循太液之东而南行观新作之圎殿返而观改作之清暑殿臣诚为臣勇等言二殿皆皇上奉侍皇太后宴逰之所也臣勇等仰瞻殿庭周庑规制髙明缮作精宻凡所以供奉之具洁清鲜好靡不悉备俯而思惟皇上之圣孝皇太后之盛福皆古今鲜有遂拜稽欢呼万岁乃降而登万岁山至广寒殿而仁智介福延和三殿及瀛洲方壶玉虹金露之亭咸得徧造是日天宇澄明纤尘不作引而四望山川之壮丽草木之芳华飞走潜跃之各随其性万象毕陈胸次豁然心旷神怡百虑皆凈信天造之佳境而人生之甚适也已而中官传奉上命赐黄封之酒御厨之珍令咸醉而归又拜受命方爵数行时久未雨忽云阴东来微雨沾席仓庚如簧和鸣不已众益以喜相与引满劝酬尽醉而出臣闻一张一弛文武之道皇上统四海之广抚兆姓之众一日二日万几则以闲暇游焉息焉且奉天伦之乐于兹诚冝又俯矜左右执事之勤亦俾之预有今日之适恩甚盛也于是羣臣欣幸遭遇赋诗者若干人诗总若干首臣士竒预侍宴闲于兹屡矣是以谨序于巻端云

　　明文衡巻四十二

　　●钦定四库全书

　　明文衡巻四十三

　　（明）程敏政 编

　　○序

　　送陈司业诗序　　杨荣

　　宣徳六年秋九月国子司业陈敬宗光世以考绩来北京上俾之复职凡与光世厚者皆作诗送之而以序属予盖光世初为翰林庶吉士以文行知名缙绅间永乐中修高庙实录慎择贤者而任之光世与焉未几凡庶吉士皆授刑部主事光世复征入史馆书成改翰林侍讲及修太宗仁宗实录光世复与其间会国子监缺司业而难其选遂以光世徃焉或谓光世诚贤于人然既侍讲久矣其名实烝然有闻于上下今去为司业无乃左乎光世闻之蹴然曰司业天下学者之所取法也诚宜徳望优重者为之顾乃命敬宗将夙夜勉焉以图称尤恐弗及而何左之敢云既莅职日进诸生讲圣人之道而正已以率之诸生大化服而光世之誉益大显予尝谓国家建学于天下以造士皆使学圣人之道也然其师之所见与弟子之所禀不能皆粹也故其成就有不能尽然者及升之太学譬之集众材于班郢之门而大加绳削焉使小大长短皆中法度然后以之构厦无不适其宜者茍规矩凖绳有未至而欲羣材皆适于用而不爽焉难矣祭酒司业之任盖何如其重也光世既优于是矣今归而复加意焉国家得贤之多致治之盛人将于太学乎颂也予与光世处三十年矣谊不容辞故为序如此

　　杏园雅集图后序

　　正统二年丁巳春三月朔适休暇之晨馆阁诸公过予因延于所居之杏园永嘉谢君庭循旅寓伊迩亦适来会时春景澄明惠风和畅花卉竞秀芳香袭人觞酌序行琴咏间作羣情萧散衎然以乐谢君精绘事遂用着色写同会诸公及当时景物倚石屏而坐者三人其左少傅庐陵杨公其右为荣左之次少詹事泰和王公傍杏花而坐者三人其中大宗伯南郡杨公左少詹事临川王公右侍读学士文江钱公徐行后至者四人前左庶子吉水周公次侍读学士安成李公又次侍讲学士泰和陈公最后至者谢君其官锦衣卫千户而十人者皆衣冠伟然华髪交映又有执事及傍侍童子九人治饮馔傔从五人而景物趣韵曲臻于妙庐陵公喜题曰杏园雅集既序其端复与诸公赋咏成什乃属予识其后仰惟国家列圣相承图惟治化以贻永久吾辈忝与侍从涵濡深恩盖有年矣今圣天子嗣位海内宴安民物康阜而近职朔朢休沭聿循旧章予数人者得遂其所适是皆皇上之赐图其事以纪太平之盛盖亦宜也昔唐之香山九老宋之洛社十二耆英俱以年徳高迈致政闲居得优游诗酒之乐后世图之以为美谈彼固成于退休之余此则出于任职之暇其适同而其迹殊也然考其实爵位履歴非同出一时聨事一司今予辈年望虽未敢拟昔人而膺宻勿之寄同官禁署意气相孚追视昔人殆不譲矣后之人安知不又有羡于今日者哉虽然感上恩而图报称因宴乐而戒怠荒予虽老尚愿从诸公之后而加勉焉

　　省愆集序　　黄淮

　　惟我太宗文皇帝莅阼之初诞兴文治规致太平慎简儒臣设内阁以处之俾职论思典内外制叅预机要而臣淮猥以末学忝与列焉永乐己丑车驾廵狩北京今上皇帝居春宫监国臣淮偕二三辅臣承朝命俾侍左右癸巳再廵狩亦如之受命兢惕不遑夙夜誓竭驽钝图惟报称然而质素愚戆以故处事乖方有不副上意旨者明年秋逮诣北京自分当被显辟乃复蒙恩矜恤但寘之狱俾自省过一何幸也在狱踰十年惩艾之余他无所事凡触于目而感于心者一皆形于诗甲辰秋伏遇今上皇帝即位覃恩肆赦臣淮获全喘息复从诸大夫后退食之暇紬绎腹藁得诗赋辞曲合若干篇彚次成帙名之曰省愆集志不忘也呜呼先儒论诗以为穷而后工近古以来若李白杜甫桞子厚刘禹锡诸名公其述作皆盛于困顿鬰抑之余至今脍炙人口淮也才不逮古人处困日久而囹圄禁且严目不覩编简手不亲笔札口不接宾客之谈旧学日益耗落气愈昏而趣愈卑志愈穷而辞愈拙深可愧也然而篇什所载或追想平昔见闻以铺张朝廷盛美或怀恩恋阙以致愿报之私或顾望咨嗟以兴庭闱之念至于逢时遇景遣兴怡神一皆出于至情盖亦不可废也是用藏之巾笥以贻子孙俾覧者知予处困之大畧工拙云乎哉

　　徐苏传序　　胡俨

　　徐苏传者所以传徐孺子苏云卿之事也徐苏本传列汉书载宋史者儒者见焉闾巷之间寡闻也今二传编录博采羣书校之本传特为详备或者曰自汉以来怀徳秉志高世独行之士盖多有之传者独录徐苏何也曰出吾郡也曰若然云卿广汉士亦得称吾郡出邪曰云卿闻孺子之风而来在当时非无韬栖隠约之地顾乃区区于东湖云水之间彼盖以孺子之流风未泯也乐于此而居于此固有不得而外之者曰豫章先贤可以陶世范俗者岂独徐苏哉曰得时而驾行道以济物者固巳表见于当时垂休于后世矣若二子亦非果于忘世者适汉衰宋微不可有为故退然自守以终其身此其操行足以激励贪鄙闻其风者顽夫廉而懦夫有立志矣况士君子生于其乡论世尚友可不知其人已乎欲知其人不得其事可乎得其事隠而不彰尤不可也此传之所以广又増录其诗文既广而増录矣又刋以传焉若是者皆君子之用心也传之者栖碧李氏也刋之者李贞士廉也录之者王逊之也序以冠其端郡人胡俨也

　　送谕徳周公随侍之南京序　　杨溥

　　圣天子嗣登寳位明年改元洪熈谕廷臣若曰惟祖宗大徳鸿业启佑备至垂裕无穷太祖高皇帝龙飞淮甸定鼎金陵太宗文皇帝肇建两京垂统万世予嗣大歴服仰遵成宪鳯阳皇陵金陵孝陵皇业所基朕寤寐不敢忘谨遣皇太子致祭尔文武羣臣暨宫僚简俾以从廷臣奉诏惟谨于是左春坊左谕徳兼翰林侍读周公崇述实在是行翰林羣公赋诗祖饯征予序惟天启圣明开太平之运士君子千载一遇储君天下国家大本其官属自古择人惟其时斯道以行惟其人斯克翊于善皇上丕隆孝思肇行盛典资贤俊辅导元良属望尤深儒者平居以致君泽民为心恒患乎弗遇而崇述遭际如此端躬正谕以副圣天子简俾为吾儒増重其在是行乎昔司马子长足迹半天下遂以文章名世若夫驰骋中原歴覧两京仰二圣开创守成规模大畧扩充启沃其所成就固不徒文章而已诗曰有冯有翼又曰以引以翼予于崇述有望焉

　　送刘汝弼序

　　正统元年春圣天子维新政化慎简贤良用资励翼重惟方岳大臣以旬宣为职尤贵得人乃诏廷臣三品以上各举所知少傅兼兵部尚书华盖殿大学士庐陵杨公以翰林侍讲刘君汝弼应诏擢授广东右布政使朝之大夫士咸谓汝弼克宜是任少傅公之荐足以副朝廷盛意于其行同门杨溥偕诸乡友仕于京师者饯之都门之外酌之酒而告之曰汝弼以名进士入翰林为史官为讲臣歴事四朝其才猷抱负毎见于论议文字间而今乃得措诸行事翰林以论思备顾问为职业未尝试以有司之务或者遂谓吾儒徒持文墨未闲政事今朝廷重念苍生自翰林出典方岳自汝弼始夫方岳有连帅有司宪相颉颃有守令百执事为之属以从事所见或不能同事或失于缓急先后必有以包涵之使之从容归于善然后为得体汝弼之量足以胜之也仁人君子为国牧民一夫失所则吾之辜顾惟一方之广智虑或不周耳目有不逮求免于责不亦难乎而其要在择守令汝弼之明足以别之也予于汝弼之行使天下之人知吾儒施设有出寻常万万者矣汝弼曰某不敏敢不黾勉以副朝廷委任以求称知己为斯文之光于是酌以为别

　　静学斋序　　梁潜

　　予在禁林七年得交游之士二人焉乌江蒋君用文姑苏赵君友同也二人者忠信慈厚而皆迹于医皆为上御医方纂修永乐大典编古方经二人者又总裁其事遂得朝夕徃还久之蒋君去侍青宫予亦兼官春坊进与蒋君接迹而并趋退而与赵君有校雠讲益之雅相得益宻然不知二人造诣修饬于道者何道而能然也意其质性自然一日过蒋君见其名斋曰静学然后知其所以进徳者在此也呜呼静者徳之基也先儒以为养得至静之极则自然包括宇宙终始古今濂溪周子上承孔孟之绪其示学者亦惟在于主静夫中所谓静者非静而不动之谓也无欲则静静之中而动理具焉故虽古今之逺宇宙之大千变万化之无穷说之于吾心者不见其有余也由是以御天下之至动而不见其扰理天下之至繁而不见其棼所谓渊黙而雷奋者动之中静之理所以行也静体而动用静存而动行此诚意正心之事而蒋君达此其过人也宜哉诸葛武侯谓才须学而学须静者周子之言非有取乎彼然吾观蒋君之贤益有征乎其言也蒋君与人处洞豁不为深隠人人爱悦之独赵君澹然恬漠虽于医亦不屑然二人者中情甚相似皆善文辞皆有得于静者因读诸公所为静学斋诗喜而为之序既以贶蒋君又书以质之赵君也

　　中秋宴集诗序

　　士君子当四方无事朝廷清明交游盛而志气同进无讳忌之嫌退有讲学之益如此亦足以乐矣固不在乎嘉时胜集樽酌淋漓而后乐其乐也然而乐之于心者无因见也必有畅其志气发其欢欣形之咏歌使当时读之者皆为之击节羡慕传之来世思见其盛而有后时不及之叹则虽杯酒殷勤卒然相遭固亦一时之盛也于是永乐七年中秋之夕翰林学士胡公合同院之士会于北京城南公宇之后于时凉露既降清飙悠然明月方升而酒行乐甚公乃命分韵赋诗凡若干首讽其和平要妙之音有以知夫遭逢至治之乐谂其劲正高迈之气有以明夫培埴养育之功是皆平时蓄之于中随所感而发之于此也岂非盛哉其或因事寓思有物外无穷之情兴起感发为万世不尽之虑者亦足以见君子之心也因为之序以明夫君子会合之美诚朝廷亨嘉之际而凡是作非泛然辞语之细也

　　逰长春宫遗址诗序

　　长春宫在北京城西南十里金故城中白云观之西也元方士邱真人者与其徒尝居于此当是时琳宫秘宇儗于王者今其宫既毁独其遗址之存据平陆巍然以高登而覧之犹足以尽夫都邑之胜盖其东则都城台阙府库之壮荣光佳气辉然烛乎天表其南则旷然原陆而蓟门高邱之间荒台遗沼之可见者皆昔者辽与金所尝经营其间者也其西则西山之崖雄峻拔出而苍翠绀碧之色隠然烟霞之中其北则连山崔巍雄闗壮峙凡仕于朝与居于城中者盖尝知惟闲暇登覧于此而后得之也是时皇上亲御六师于阴山大漠之北故凡居守侍从之臣皆优游无事遂相与逰焉既周覧而乐之因又以知夫国郡之壮且险诚天府之固也盖都城西北诸山皆起自太行绵亘属于居庸出榆关碣石至辽以东而后止岂天之所以限中外而壮伟观者固在此邪然自五代至宋三四百年之间皆干戈扰攘其中故其地势之险若有不足恃者及元之兴又百年然后圣明受命攘除而铲削之其民既赡养生息熈然以乐夫太平之治而上方振耀神武于穷荒万里之外呜呼其为生民社稷久逺之虑者盖深矣诗曰之纲之纪燕及朋友又曰不懈于位民之攸塈此言人君能振作纲纪勤劳于其上而臣民頼之以安也由是观之今吾二三人得以恬然嬉逰于此者其谁之力邪诚使在夫五代乱离之际虽欲侧足其间以窃窥夫山川城郭之壮其又可得邪夫士君子欢娱盛美之事多在于太平之日而能托之歌咏则有以传之永久况元之诸贤若虞公邵庵袁公伯长皆尝临眺而赋咏焉因以其所分韵蓬莱山在何处为韵各赋六首同时而赋者翰林侍讲邹君仲熈曽君之棨修撰王君时彦王君行俭刑部主事周君恂如其一人则予也六人之作见于辞者各不同而其志气则皆可谓盛矣既相与录而藏之因为之序后之人得而读之尚能想见夫今日之盛也哉

　　送景山张先生赴京序　　王绅

　　予读欧阳文忠公荣乡亭记知昔蜀之郡县胥吏不喜儒士毎见輙为其毁辱构陷以故人不乐业儒亦不急于仕禄甚有志者不过习训诂歌诗以自养而巳未尝不叹其习俗之鄙陋而士气之委靡也士生其时处其乡能拔擢奋励以自见者其亦得十一于千百哉今去其时未久余风遗习岂无存者顾在作兴之方与自立之志何如耳临卭景山甫张先生蜀产也自其少时慷慨有立志习诗书六艺之文即图为世用后罹元季兵兴浮沉里闬以保全性命者五十年国朝文运开始日以求贤为务遂应有司之辟入成都为司训居职九载所教弟子多所成就邑人称之迄今考满将赴天官核绩而景山甫之颠髪亦已种种矣或谓景山甫习蜀土之俗近纳禄之年且负锢疾必将乞骸骨而归故乡曝茅檐凉竹簟以乐夫崦嵫之境设使之任职台阁寄牧州郡必非其志矣予谓不然昔马周以晚年而见遇汲黯以多病而卧治况当盛明之时为士者孰不欲竭心展力以希尺寸之功而图芳于竹帛尚何有习俗之移人乎吾知景山甫且将推其所有以自効庶几不负平昔之志异日年益高而业益成致政以归指某邱某水之旧游盘桓桑梓以保夫天年使人称其生为乡文人没为乡先生则岂非景山甫之志愿哉予与景山甫游且相知故本其心为言以赠之而并广或人之所见

　　送郑叔贞序

　　洪武丁巳先师太史宋公致政家居于罗山绅始弱冠以契家子获执汛扫役于公门公不鄙汲引而诲之每宾客散后列弟子坐松涛室下歴数古今作者必曰吾于交友所见惟尔父一人而门人辈独希直而已希直即今侍讲正学方先生也绅时騃稚未知所云而识者知公之言为至论后二年公卒于蜀先生东归天台旋出教授汉中今天子即位首召入翰林而名益着闻天下是时登先生之门者虽甚众有若郑君叔贞者先生里中子也资禀清粹力学好古为文辞如春空层云变态百出如秋江长涛渺漫无穷非其才气之赡固不至此然叔贞虽不事表襮而其声誉已蔼乎缙绅间今年叔贞侍先生入京居数月念定省之职久旷惄然兴怀促装将还故里绅方以召命至相与周旋者信宿将别因为言曰夫天下之物成之难者器必大器之大者用必博万斛之舟非寻丈之材一日之功所能为惟夫材良功就而成器也则必以之驾于长江巨海之上惊飙复浪之中而利济之功大矣君子之为学岂异是哉是故极天下之书无不读尽天下之理无不明藴诸躬者极其备养诸内者极其充于是以之齐家则家齐以之治国而国治以之平天下而天下平其设施布置岂庸人俗子所能窥测哉昔范文正公修学于泰山已有当世之志及出而用皆能行其志者以其得之有素也今叔贞之志可谓美矣其学可谓成矣况今圣天子侧席求贤以铺张盛大之治所以行其学者岂有遗于叔贞哉兹行也吾愿叔贞益扩其所已能力其所未至使先生以太史公之称先生者称叔贞则叔贞经济之施盖未晚也绅也虽愚安敢不以文正为勉

　　送皇甫训导序　　邹缉

　　永乐十二年春太原府之徐沟县学训导皇甫秉徳以北京行部尚书朱公聘之为考官其秋至部将入而受事而车驾适自北伐还行部以在京例考试官须上请于是予与曽君子启实被命朱公因以员额为限凡所聘取六人例减以就额考试官二人改为同考官而秉徳与上蔡学教谕程某改为内外受巻官八月戊申入院丙寅撤棘秉徳将辞归乃谓予曰吾始以聘命来今不得受事而归将何以解徐沟邑人之惑乎愿得一言而归庶几可以藉予之口也予闻而心惭无以复于秉徳也则告之曰先生之学诚优矣其徳诚厚矣然而时有不偶也故虽受聘币而来而卒不克受事而归于其心诚若有不能释然者然古之人亦尝有若此者矣不独先生为然也在汉之时公孙弘为其乡推举对策不合竟免归公孙既不以为病而乡之人亦不以是少公孙其后再推而对策则第一元之时吴文正公伯清以大臣荐为国子监丞及至京师而其处巳有先之者文正公亦竟自罢归而未尝以之介于心夫事茍无愧于已则夫荣辱得失之际亦何足加损于我哉且通塞有时进退有义君子所守之道盖如此此独行部失制变从宜之道耳士君子不能不为先生惜而先生所以自处宜顺适乎时而不以是介于心可也于是秉徳欣然而释曰先生之言然请书之吾将持以解夫邑之人

　　送何给事中序　　陈继

　　仁宗昭皇帝之为治也钦顺天心敷章文徳礼任师保恩信洽于天下天下之民乐生而趋善者翕然兴起帝念所以致若是者实由继承先徳而本乎二帝三王之道也乃设弘文阁于禁宻之地命太常卿兼翰林学士杨公弘济侍讲王公汝嘉居之备供顾问又擢给事中何澄本清编修杨敬行简俾接二公之武又起继于草野之中入与共事继独愚陋无以仰副圣望然蹇蹇之心诚不敢不以二帝三王之道而进说也皇上嗣位治隆旧章务先史事其在弘文阁者皆领事翰林而杨公预执朝政宣徳元年本清援例归新城谒祭先陇而展其诚孝饮饯以诗送之者皆翰林名卿于乎本清亦可谓荣矣以本清生故家习礼佩义克崇清白之行仕年已久声绩张着老至而为近臣日与魁豪雄杰振竒炫异敷彩于文辞以饬朝廷礼乐文物之盛辉耀百世者又可谓不负其所学矣因其归故序而送之

　　晦庵诗抄序　　吴讷

　　五言古诗实继国风雅颂之后若苏李之天成曹刘之自得以至陶靖节之高风逸韵盖卓卓乎不可尚焉三谢以降正风日靡唐兴沈宋变为近体至陈伯玉始力复古作迨李杜后出诗道大兴而作者日盛矣然于其间求夫音节雅畅辞意浑融足以继絶响而闯渊明之阃域者惟韦应物栁子厚为然尔自时厥后日以律法相高议论相尚而诗道日晦焉宋室南迁晦庵朱子以天挺豪杰之才上继圣贤之学文辞虽其余事间尝读大全集观其五言古体冲逺古澹实宗风雅而出入汉魏陶韦之间至其斋居感兴之作则又于韵语之中尽发天人之藴以开示学者是岂汉晋诗人之所可及哉然集中编载众体混出且巻帙浩瀚获见者鲜暇日因手抄五言古体始于拟古终于感兴诸诗得二百首寘于家塾以教子弟盖欲使知诗章之学亦先儒之所不废沉濳之久庶因有以得其归宿云

　　女教续编序　　王直

　　女徳之隆污家之兴废系焉教之不可不豫也晦庵先生小学之书取古昔圣贤嘉言善行以为立教之本其训女子亦备矣有元之时相台许献臣又搜猎经史取其可以示法者作女教之书凡为女为妇为妻为母之道悉具吴文正公谓可与小学之书并传其用心亦至矣然予闻之易曰君子多识前言徃行以畜其徳夫谓之君子则必有师友之资问学之益而尤贵多识则孤陋寡闻不足以成徳可知矣况乎闺门之奥内言不出外言不入而欲广其见闻増益其智识使徳立行修非资于书不能也公务之暇稍覧载籍录前二书之所未录者得若干条会粹成篇客或谓予曰女子以柔顺为徳而以刚暴为戒彼庸奴其夫拂逆其舅姑鬬狠于其里闾此之谓悖人理速天诛而不可与居者也今子取坤文言以刚方训之无乃过乎予曰坤干之对万物之母也女子之徳不取法于坤而奚取柔顺者体之正刚方者用之发安常处变之道在是矣刚则其守固而不可屈挠方则其志定而不可移易然后柔顺之体全夫强戾不生于心乖忤不及于物羞畏隠忍未尝厉色疾言可谓柔顺矣然或巽懦委靡人得而制之依阿茍且之间盖有失其身败其家者则刚方之徳非女子之所当务者乎彼之所为刚恶也予之所用为训者刚善也向善悖恶智者固能择焉且人受天地之气以生刚柔健顺皆具矣以是为训亦因其所固有者而导之耳予言奚过哉客不能难遂书以弁其首

　　赠李先生十题巻序

</div>
    <div class="pagination">
<a href="明文衡_page26.html">上一页</a><span>...</span><a href="明文衡_page22.html">22</a><a href="明文衡_page23.html">23</a><a href="明文衡_page24.html">24</a><a href="明文衡_page25.html">25</a><a href="明文衡_page26.html">26</a><span class="current-page">27</span><a href="明文衡_page28.html">28</a><a href="明文衡_page29.html">29</a><a href="明文衡_page30.html">30</a><a href="明文衡_page31.html">31</a><a href="明文衡_page32.html">32</a><span>...</span><a href="明文衡_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
