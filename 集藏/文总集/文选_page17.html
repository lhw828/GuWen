<!DOCTYPE html>
<html>
 <head>
  <meta charset="utf-8"/>
  <title>
   文选 - 第 17 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 17 页/共 102 页
  </h1>
  <div class="content">
   因长川之裾势　何校「裾」改「据」，注同。案：所校是也。善「据」，五臣「裾」，此及袁、茶陵二本所载五臣向注皆有明文，各本乱之，而失着校语。
　　注「拘束其民」　袁本、茶陵本无「拘」字。
　　注「窥望尊位也」　袁本、茶陵本无此六字。
　　注「而能约制其民也汉书音义言其土地形势」　袁本、茶陵本无「也汉书音义言其土」八字。案：此节注各本皆有误，今无以正之。尤所添非。
　　建邺则亦颠沛　袁本、茶陵本「邺」作「业」，是也。案：此尤本误也。前吴都赋注中亦有「业」作「邺」者，放此不更出。
　　注「微子将□朝周」　袁本、茶陵本空格作「相」。案：此与二本同衍而修去之也。
　　●焉相顾　陈云「●」当作「」，注同。案：所说是也。袁本、茶陵本云善作「」。载注「春秋传曰驷氏」，各本作「驷氏●惧」，甚误。说文心部「愯」下引左氏「驷氏愯」，只韵二肿载「愯」「」「悚」三形，「」字卽本此，可为证也。尤以五臣乱善，非。又二本载注云云，亦误与此同，于其校语不相应，甚非，不更出。
　　●焉失所　案：「●」当作「●」。善「●」、五臣「●」，各本皆以五臣乱善也。说见下。
　　注「说文●失意视」　袁本「●」作「●」，茶陵本亦作「●」。案：「●」字最是也。所引目部文依此，是善自作「●」。袁、茶陵二本所载五臣向注字乃作「●」。茶陵、尤因正文之误，并改此注，甚非。
　　注「而髓切」　袁本、茶陵本「而」上有「并」字，是也。
　　注「说文曰惢心疑也亦而髓反」　袁本、茶陵本无此十一字。
　　注「贺清狂不慧注」　袁本、茶陵本无「注」字。
　　注「恐皇舆之败」　袁本、茶陵本「败」下有「续」字。案：「绩」之讹也。尤删，非。
　　注「音义曰躅迹」　袁本、茶陵本无此五字，下「也」字属上。
　　过以剽之单慧　袁本、茶陵本「」作「泛」，注同。案：此尤延之依今方言改「泛」为「」也。今方言「剽」作「僄」，仍未改。「泛剽」与「僄」同字。孟阳在景纯之前，其所见方言盖为「泛剽」，太冲读方言盖亦为「泛剽」耳。尤改非。
　　注「王弼周易注曰」　袁本「弼」作「肃」，茶陵本亦作「弼」。案：「肃」字最是。陈云今本周易王注中无此文，乃未知善固引肃注耳。
　　注「不与圣人之忧」　案：「不与」二字不当有。各本皆衍。
　　注「诗推度客曰」　案：「客」当作「灾」。各本皆误。
　　注「太史书曰田敬仲世家传曰」　案：「书」上当有「公」字，下当无「曰」字。又「家」下当无「传」字。各本皆误。以此推之，疑凡载注皆称「太史公书」，今多失其旧也。
　　注「二客自言安能守此者自晦也」　袁本、茶陵本无此十二字。案：无者最是也。在二本所载五臣向注中，此以五臣注窜入载注，甚误。
　　文选卷第七
　　
　　郊祀耕藉畋猎上
　　　郊祀祭天曰郊，郊者言神交接也。祭地曰祀，祀者敬祭神明也。郊天正于南郊。郭外曰郊。
　　甘泉赋并序
　　杨子云善曰：汉书曰：杨雄，字子云，蜀郡成都人也。雄少好学，年四十余，自蜀来游京师，大司马王音召以为门下史，荐雄待诏，岁余，为郎中，给事黄门，卒。桓谭新论曰：雄作甘泉赋一首，始成，梦肠出，收而内之，明日遂卒。然旧有集注者并篇内具列其姓名，亦称臣善以相别。佗皆类此。
　　孝成帝时，客有荐雄文似相如者，善曰：雄答刘歆书曰：雄作成都城四隅铭，蜀人有杨庄者，为郎，诵之于成帝，以为似相如，雄遂以此得见。上方郊祀甘泉泰畤、汾阴后土，以求继嗣，善曰：上谓成帝也。汉书曰：武帝幸甘泉，令祠官具太乙祠坛，太一所用，如雍畤物。又立后土于汾阴脽上。孟康曰：畤，音止，神灵之所止也。脽，音虽。召雄待诏承明之庭。善曰：诸以材术见知，直于承明，待诏卽见，故曰待诏焉。承明，已见上文。正月，从上甘泉还，奏甘泉赋以风。善曰：汉书曰：永始四年正月，行幸甘泉。七略曰：甘泉赋，永始三年正月，待诏臣雄上。汉书三年无幸甘泉之文，疑七略误也。毛诗序曰：下以风刺上。音讽。不敢正言谓之讽。其辞曰：
　　惟汉十世，将郊上玄，善曰：惟，有也，是也。十世，成帝也。上玄，天也。定泰畤，雍神休，尊明号，晋灼曰：雍，佑也。休，美也。言见佑护以休美之祥也。明号，下同符三皇也。善曰：言将祭泰畤，冀神拥佑之以美祥，因尊己之明号也。广雅曰：将，欲也。雍，音拥。同符三皇，录功五帝，文颖曰：符，合也。善曰：言同符契于三皇，录功勤于五帝也。胤锡羡，拓迹开统。应劭曰：，忧也。胤，续也。锡，与也。羡，饶也。拓，广也。时成帝忧无继嗣，故修祠泰畤、后土。言神明饶与福祥，广迹而开统也。李奇曰：统，绪也。善曰：羡，弋战反。于是乃命羣僚，历吉日，协灵辰，善曰：尔雅曰：命，告也。楚辞曰：历吉日吾将行。郭璞上林赋注曰：历，选也。尔雅注曰：辰，时也。星陈而天行。善曰：星陈、天行，已见西京赋。诏招摇与太阴兮，伏钩陈使当兵。张晏曰：礼记曰：招摇在上，急缮其怒。太阴，岁后三辰也。服虔曰：钩陈，神名也，紫微宫外营陈星也。善曰：句陈，已见上文。郑玄礼记注曰：当，主也。主，谓典领也。属堪舆以壁垒兮，捎夔魖而抶獝狂。张晏曰：堪舆，天地总名也。孟康曰：木石之怪曰夔，如龙有角，人面。魖，耗鬼也。獝狂，亦恶鬼也。今皆捎而去之。善曰：杜预左氏传注曰：属，托也。淮南子曰：堪舆行雄以知雌。许慎曰：堪，天道也。舆，地道也。说文曰：抶，击也，丑乙切。八神奔而警跸兮，振殷辚而军装。服虔曰：自招摇游神之属也。张晏曰：堪舆至獝狂，八神也。善曰：言上诸神各有职役，夔、魖之属，又捎去之，故令八方之神，奔走而警跸，殷辚之盛而以军装也。辚，栗忍切。汉书武帝纪曰：用事八神。文颖曰：八方之神也。薛君韩诗章句曰：振，奋也。殷辚，言盛多也。军装，如军戎之装者也。蚩尤之伦带干将而秉玉戚兮，飞蒙茸而走陆梁。张晏曰：玉戚，以玉为戚柲也。晋灼曰：飞者蒙茸而乱，走者陆梁而跳，谓猛士之辈。善曰：蚩尤，已见西京赋。干将，已见东京赋。礼记曰：朱干玉戚。郑玄曰：戚，斧也。又考工记注曰：柲，犹柄也。音秘。茸，而恭反。齐总总以撙撙，其相胶轕兮，猋骇云迅，奋以方攘。晋灼曰：方攘，半散也。善曰：王逸楚辞注曰：总总撙撙，束聚貌也。胶葛，已见上文。郑玄礼记注曰：奋，迅也。撙，子本切。迅，音信。攘，人羊切。骈罗列布，鳞以杂沓兮，柴虒参差，鱼颉而鸟。善曰：骈，犹并也。张揖上林赋注曰：柴虒，不齐也。颉，犹颉颃也。柴，初蚁切。虒，音豸。颉，胡结切。，胡刚切。翕赫曶霍，雾集而蒙合兮，半散昭烂，粲以成章。善曰：翕赫，盛貌。曶霍，疾貌。尔雅曰：天气下，地气不应曰雾。雾与蒙同。曶，音忽。
　　于是乘舆乃登夫凤皇兮而翳华芝，韦昭曰：凤皇为车饰也。翳，隐也。服虔曰：华芝，华盖也。善曰：言以华盖自翳也。驷苍螭兮六素虬，蠖略蕤绥，漓虖襂纚。善曰：高唐赋曰：乘玉舆兮驷苍螭。上林赋曰：乘镂象，六玉虬。说文曰：虬，龙无角者。春秋命历序曰：皇伯驾六龙。蠖略蕤绥，龙行之貌也。漓虖襂纚，龙翰下垂之貌也。蠖，于镢切。漓，音离。襂，音森。纚，所宜切。帅尔阴闭，霅然阳开，晋灼曰：帅，聚也。霅，散也。善曰：文子曰：与阴俱闭，与阳俱开。霅，于甲切。腾清霄而轶浮景兮，夫何旟旐郅偈之旖旎也！张晏曰：轶过云与倒景也。服虔曰：旖旎，从风柔弱貌。善曰：薛君韩诗章句曰：腾，乘也。何休公羊传注曰：轶，过也。浮景，流景也。神女赋曰：夫何神女之妖丽。何休公羊传注曰：据疑问所不知者曰何。周礼曰：鸟隼为旟，龟蛇为旐。郅偈，竿之貌也。郅，音质。偈，音桀。旖，于绮切。旎，女氏切。流星旄以电爥兮，咸翠盖而鸾旗。善曰：言星旄之流，如电之光也。周书曰：楼烦星旄者，羽旄也。郑玄曰：可以为旌旗也。高唐赋曰：蜺为旌，翠为盖。蔡邕独断曰：天子出，前驱有鸾旗者，编羽毛，列系橦傍。敦万骑于中营兮，方玉车之千乘。善曰：敦与屯同。王逸楚辞注曰：屯，陈也。郑玄仪礼注曰：方，并也。玉车，以玉饰车也。声駍隐以陆离兮，轻先疾雷而馺遗风。善曰：广雅曰：陆离，参差也。方言曰：馺，驰也。郭璞曰：馺，疾也。圣主得贤臣颂曰：追奔电，逐遗风。駍，普萌切。馺，先合切。凌高衍之嵱嵷兮，超纡谲之清澄。孟康曰：衍，无崖岸也。纡谲，曲折也。李奇曰：嵱，音踊。嵷，音竦。如淳曰：嵱嵷，上下众多貌。登椽栾而羾天门兮，驰阊阖而入凌兢。服虔曰：椽栾，甘泉南山也。凌兢，恐惧貌也。李奇曰：羾，音贡。苏林曰：羾，至也。善曰：楚辞曰：令帝阍开阊阖而望予。王逸曰：阊阖，天门也。兢，巨陵切。
　　是时未轃夫甘泉也，乃望通天之绎绎。善曰：轃与臻同。至也。通天，台名，已见上文。薛君韩诗章句曰：绎绎，盛貌。下阴潜以惨廪兮，上洪纷而相错。善曰：惨廪，寒貌也。廪，来感切。直峣峣以造天兮，厥高庆而不可乎弥度。善曰：七发曰：条上造天。孔安国尚书传曰：造，至也。尔雅曰：弥，终也。言高不可终竟而度量也。庆，音羌。度，大各切。弥或为强。平原唐其坛曼兮，列新雉于林薄。邓展曰：唐，道也。服虔曰：新雉，香草也。雉、夷声相近。善曰：子虚赋曰：案衍坛曼。新雉，辛夷也。本草：辛夷，一名辛引。广雅曰：草藂生曰薄。坛，徒旦切。曼，莫旦切。攒并闾与茇葀兮，纷被丽其亡鄂。善曰：苍颉篇曰：攒，聚也。并榈，椶也。葀，草名也。被丽，分散貌也。风赋曰：被丽披离。鄂，垠鄂也。，步末切。葀，音括。被，皮义切。丽，音隶。崇丘陵之兮，深沟嵚岩而为谷。苏林曰：，音叵我。善曰：，高大貌也。嵚岩，深貌也。嵚，口衔切。●●离宫般以相爥兮，封峦石关施靡乎延属。应劭曰：言秦离宫三百，武帝复往往修理之也。善曰：说文曰：●，古文往字也。往往，言非一也。般，布也，与班同。三辅黄图曰：甘泉有石关观、封峦观。施靡，相连貌也。施，弋尔切。郑玄丧服传注曰：属，连也。属，之欲切。
　　于是大厦云谲波诡，摧嗺而成观。孟康曰：言厦屋变巧，乃为云气水波相谲诡也。摧嗺，林木崇积貌也。善曰：言大厦之高，而成观阙也。摧，子罪切。嗺，子水切。观，工唤切。仰挢首以高视兮，目冥眴而亡见。善曰：王逸楚辞注曰：挢，举也。挢与矫同。冥眴，昏乱之貌。冥，莫见切。眴，音县。正浏滥以弘惝兮，指东西之漫漫。孟康曰：浏，清也。服虔曰：惝，大貌也，音敞。善曰：浏滥，犹言清浮而泛滥也。漫漫，无厓际之貌也。浏，音刘。徒徊徊以徨徨兮，魂眇眇而昏乱。善曰：言迷惑也。据軨轩而周流兮，忽坱圠而亡垠。韦昭曰：軨，栏也。轩，槛板也。善曰：軨与棂同。周流，流行周遍也。軮轧，广大貌也。服鸟赋曰：軮轧无垠。軨，音零。坱，乌朗切。圠，乌黠切。翠玉树之青葱兮，璧马犀之瞵。善曰：汉武帝故事曰：上起神屋，前庭植玉树，珊瑚为枝，碧玉为叶。璧马犀，言作马及犀为璧饰也。埤苍曰：瞵，文貌也。应劭曰：瞵，音邻。晋灼曰：，音豳。金人仡仡其承锺虡兮，嵌岩岩其龙鳞。善曰：孔安国尚书传曰：仡仡，壮勇之貌也。嵌，开张之貌也。龙鳞，似龙之鳞也。仡，鱼乞切。嵌，火敢切。扬光曜之燎爥兮，垂景炎之炘炘。晋灼曰：景，大也。善曰：广雅曰：炘，热也，音欣。配帝居之县圃兮，象泰壹之威神。服虔曰：曾城、县圃、阆风，昆仑之山三重也，天帝神在其上。善曰：春秋合诚图曰：紫宫帝室，太一之精。洪台崛其独出兮，●北极之嶟嶟。应劭曰：崛，特貌也。●，至也。晋灼曰：嶟嶟，穊致也。善曰：尔雅曰：北极谓之北辰。崛，其勿切。●，竹指切。嶟，千旬切。列宿乃施于上荣兮，日月纔经于柍桭。韦昭曰：荣，屋翼也。服虔曰：柍，中央也。桭，屋梠也。善曰：施，式支切。柍，于两切。桭音辰。雷郁律于岩窔兮，电儵忽于墙藩。善曰：郁律，小声也。上林赋曰：岩窔洞房。释名曰：窔，幽也。儵忽，疾貌也。藩，篱也。窔，一吊切。鬼魅不能自逮兮，半长途而下●。善曰：逮，及也。尔雅曰：●，陨也。历倒景而绝飞梁兮，浮蠛蠓而撇天。张揖曰：陵阳子明经曰：倒景，气去地四千里，其景皆倒在下。如淳郊祀志注曰：在日月之上，日月返从下照，故其景倒。又曰：绝，度也。服虔曰：浮，高貌也。晋灼曰：飞梁，浮道之桥也。善曰：孙炎尔雅曰：蠛蠓，虫，小于蚊。张揖三苍注曰：撇，拂也。蠓，莫孔反。撇，匹列反。
　　左欃枪而右玄冥兮，前熛阙而后应门。晋灼曰：大人赋曰：揽欃枪以为旗。又曰：左玄冥而右黔雷。雄拟相如，故云尔也。熛阙，赤色之阙也。南方之帝曰赤熛怒。应门，正门，在熛阙之内也。善曰：应劭曰：大人赋注曰：欃枪，奔星也。张揖曰：玄冥，北方黑帝佐也。熛，必遥切。荫西海与幽都兮，涌醴汩以生川。如淳曰：言阙之高，乃荫西海也。善曰：山海经曰：北海之内，有山名曰幽都，黑水出焉。涌醴，醴泉涌出也。方言曰：汩，疾也，于笔切。蛟龙连蜷于东厓兮，白虎敦圉乎昆仑。善曰：连蜷，长曲貌也。敦圉，盛怒貌也。春秋汉含孳曰：天一之帝居，左青龙，右白虎。服虔曰：象昆仑山在甘泉宫中也。蜷，音拳。敦，徒昆切。览樛流于高光兮，溶方皇于西清。服虔曰：高光，宫名也。晋灼曰：樛流，犹缭绕。善曰：樛流，高曲之貌也。溶，盛貌也。方皇，卽彷徨，观名也。汉书曰：甘泉有高光、旁皇。旁，音傍。西清，西厢清净之处也。上林赋曰：象舆偃蹇于西清。前殿崔巍兮，和氏玲珑。晋灼曰：以黄金为璧带，含蓝田璧。玲珑，明见貌也。善曰：前殿，正殿也，诸宫皆有之。汉书曰：未央宫立前殿。炕浮柱之飞榱兮，神莫莫而扶倾。善曰：炕，举也。举浮柱之飞榱，言檐宇高峻，若神清净而扶其倾危也。炕与抗古字同。毛诗曰：君妇莫莫。毛苌曰：莫莫，清净也。闶阆阆其寥廓兮，似紫宫之峥嵘。善曰：闶，高也。说文曰：阆阆，高大之貌也。寥廓，虚静貌。紫宫及峥嵘，并已见上文。阆，音浪。寥，音僚。骈交错而曼衍兮，隗乎其相婴。善曰：骈，列也。曼衍，分布也。埤苍曰：，山长貌。隗，高貌。婴，绕也。衍，弋战切。，他贿切。，音辠。隗，五贿切。乘云阁而上下兮。纷蒙笼以棍成。服虔曰：蒙笼，胶葛貌。棍成，言自然也。善曰：云阁，言高连云也。老子曰：有物混成。棍与混同。曳红采之流离兮，扬翠气之宛延。善曰：言宫观之高，故红采翠气，流离宛延，在其侧而曳扬之。袭琁室与倾宫兮，若登高眇远，亡国肃乎临渊。服虔曰：袭，继也。桀作琁室，纣作倾宫，以此微谏也。应劭曰：登高远望，当以亡国为戒，若临深渊也。善曰：晏子春秋曰：夏之衰也，其王桀作为琁室；殷之衰也，其王纣作为倾宫。
　　回猋肆其砀骇兮，翍桂椒而郁杼杨。服虔曰：回猋，回风也。善曰：毛苌诗传曰：肆，疾也。砀，过也。广雅曰：骇，起也。翍与披同。说文曰；郁，木聚生也。尔雅曰：棠棣，栘也。杨，杨树也。言回风砀骇，披散桂椒，又郁众栘杨也。砀，徒浪切。栘，音移。香芬茀以穹隆兮，击薄栌而将荣。善曰：言香气芬茀，穹隆而盛，乃拂击薄栌，而及屋荣也。说文曰：薄栌，柱上枅也。薛君韩诗章句曰：将，辞也。茀，房物切。薄，房隔切。栌，力都切。芗肸以棍批兮，声駍隐而历锺。善曰：芗，亦香字也。礼记曰：燔燎膻芗。，疾貌也。说文曰：肸，蠁布也。司马彪上林赋注曰：肸，过也。棍，同也。批，击也。历锺，经历至锺也。，余日切。肸，许一切。棍，下本切。批，薄结切。駍，普耕切。排玉户而扬金铺兮，发兰惠与●藭。李奇曰：铺，门铺首也。善曰：言风飘香气，既排玉户而扬金铺，又发扬蕙兰与●藭也。长门赋曰：挤玉户以撼金铺。司马注子虚赋曰：●藭，似槀本。帷弸彋其拂汨兮，稍暗暗而靓深。善曰：弸彋，风吹帷帐之声也。拂汨，鼓动之貌。暗暗，深空之貌。靓，卽静字耳。弸，普萌切。彋，音宏。汨，于密切。暗，乌感切。阴阳清浊穆羽相和兮，若夔牙之调琴。张晏曰：声细不过羽，穆然相和也。善曰：庄子：黄帝曰：一清一浊，阴阳调和。尚书曰：夔典乐，教冑子。列子曰：伯牙善鼓琴。般倕弃其剞劂兮，王尔投其钩绳。应劭曰：剞，曲刀也。劂，曲凿也。善曰：尚书曰：倕，汝作共工。般，鲁般也。尔，王尔也。并已见西京赋。般与班同。倕，音垂。虽方征侨与偓佺兮，犹彷佛其若梦。晋灼曰：方，常也。征，行也。言宫观之高峻，虽使仙人行其上，恐遽不识其形观，犹髣若梦也。善曰：郑玄毛诗笺曰：方，且也。征侨，姓征名侨也。司马相如大人赋曰：厮征伯乔。汉书曰正伯乔，并同也。余依晋说。列仙传曰：偓佺，槐里采药父也。食松实，形体生毛数寸，能飞行逮走马。说文曰：彷佛，相似视不諟也。楚辞曰：时彷佛以遥见。諟卽谛字，音帝。
　　于是事变物化，目骇耳回，善曰：苍颉篇曰：骇，惊也。回，谓回皇也。盖天子穆然，珍台闲馆，琁题玉英，蜵蜎蠖濩之中。应劭曰：题，头也。榱椽之头，皆以玉饰，言其英华相爥也。张晏曰：蜵蜎蠖濩，刻镂之形也。善曰：范子曰：玉英出蓝田。孝经援神契曰：玉英，玉有英华之色。闲，音闲。蜵，音渊。蜎，于缘切。蠖，乌郭切。濩，胡郭切。惟夫所以澄心清魂，储精垂恩，善曰：郑玄毛诗笺曰：惟，思也。文子曰：澄心清意。言储蓄精神，冀神垂恩也。感动天地，逆厘三神者；服虔曰：厘，福也。韦昭曰：逆，迎也，迎受福厘也。善曰：三神，天地人也。厘，音熙。乃搜逑索偶皋伊之徒，冠伦魁能，韦昭曰：搜，择也。逑，匹也。索，求也。偶，对也。应劭曰：冠其羣伦魁桀也。善曰：皋，皋繇，尧臣也。伊，伊尹，汤臣也。函甘棠之惠，挟东征之意，善曰：毛诗序曰：甘棠，美邵伯也。又曰：东山，周公东征也。相与齐乎阳灵之宫。善曰：韩康伯周易注曰：洗心曰齐。齐，侧皆反。祭天之所，故曰阳灵。靡薜荔而为席兮，折琼枝以为芳。善曰：靡，谓偃靡之，藉地而为席也。楚辞曰：折琼枝以继佩。吸清云之流瑕兮，饮若木之露英。善曰：淮南子曰：志厉青云，非夸矜也。司马相如大人赋曰：呼吸沆瀣餐朝霞。霞与瑕古字通。山海经曰：灰野之山，有赤树青叶，名曰若木。露英，英之含露者。集乎礼神之囿，登乎颂祇之堂。善曰：礼神，谓祭天也。晋灼曰：后土，歌祭之处也。善曰：为歌颂以祭地祇。建光耀之长旓兮，昭华覆之威威。服虔曰：昭，明也。华覆，华盖也。善曰：埤苍曰：旓，旌旗斿也。旓，所交切。威，犹葳蕤也。攀琁玑而下视兮，行游目乎三危。善曰：汉书曰：北斗七星，所谓琁玑玉衡。楚辞曰：忽反顾以游目。尚书曰：导黑水至于三危。陈众车于东坑兮，肆玉轪而下驰。如淳曰：东坑，东海也，苦庚切。晋灼曰：轪，车辖也。韦昭曰：轪，徒计切。善曰：贾逵国语注曰：肆，恣也。楚辞曰：齐玉轪而并驰。轪，音大。漂龙渊而还九垠兮，窥地底而上回。应劭曰：龙渊在张掖。服虔曰：九垠，九重也。善曰：言从东坑下驰，遂浮龙渊而绕其九重，乃窥地底而上归也。说文曰：漂，浮也。庄子曰：千金之珠，在九重之渊骊龙颔下。广雅曰：垠，厓也，厓亦重之义也。还，音旋。风漎漎而扶辖兮，鸾凤纷其衔蕤。善曰：漎漎，疾貌也，音竦。晋灼曰：蕤，绥也。梁弱水之濎兮，蹑不周之逶蛇。服虔曰：昆仑之东有弱水，渡之若濎耳。善曰：濎，小水貌也。字林曰：，绝小水也。广雅曰：蹑，履也。山海经曰：西海之外，有山不合，名曰不周。逶蛇，欲平貌也。濎，吐定切。，音荧。蛇，音移。想西王母欣然而上寿兮，屏玉女而却宓妃。善曰：言既臻西极，故想王母而上寿，乃悟好色之败德，故屏除玉女而及宓妃，亦以此微谏也。山海经曰：玉山，西王母所居也。神异经曰：东荒中有大石室，东王公居之，常与玉女共投壶。宓妃，已见东京赋。玉女亡所眺其清●兮，宓妃曾不得施其蛾眉服虔曰：●，目童子也。善曰：毛诗曰：螓首蛾眉。方揽道德之精刚兮，侔神明与之为资。晋灼曰：等天地之计量也。善曰：说文曰：揽，撮持也，音览。精刚，精微刚强也。
　　于是钦柴宗祈，善曰：恭敬燔柴，尊崇所祈也。尚书曰：至于岱宗，柴。燎熏皇天，应劭曰：牲玉之香也。皋摇泰壹。如淳曰：皋，挈皋也。积柴于挈皋头，置牲玉于其上，举而烧之，欲近天也。张晏曰：招摇、泰一，皆神名。善曰：摇与遥同。举洪颐，服虔曰：洪颐，旌名也。应劭曰：旌斾布也。树灵旗。李奇曰：欲伐南越，告祷太一，画旗树太一坛上，名灵旗，以指所伐之国也。见汉书郊祀志。樵蒸昆上，配藜四施。张晏曰：配藜，披离也。善曰：言燔燎之盛，故樵蒸之光同上，而披离四布也。周礼曰：共祭祀之薪蒸。郑玄曰：麄曰薪，细曰蒸。说文曰：昆，同也。昆或为焜。字书曰：焜，煌火貌。东爥沧海，西耀流沙。北熿幽都，南炀丹厓。服虔曰：丹水之厓也。善曰：尚书曰：弱水余波入于流沙。幽都，已见吴都赋　熿与晃，音义同。方言曰：炀，炙也。玄瓒觩，秬鬯泔淡。服虔曰：以玄玉饰之，故曰玄瓒。张晏曰：瓒受五升，口径八寸，以大圭为柄，用灌鬯。觩，其貌也。应劭曰：泔淡，满也。善曰：孔安国尚书传曰：黑黍曰秬，酿以鬯草。觩，音求。，力幽切。泔，胡敢切。淡，大敢切。肸蠁丰融，懿懿芬芬。善曰：言秬鬯分布，芬芳盛美也。肸蠁，已见上文。炎感黄龙兮，熛讹硕麟。韦昭曰：硕，大也。善曰：言焱熛炽盛，感动神物也。字林曰：焱，火光也。说文曰：熛，火飞也。毛苌诗传曰：讹，动也。熛，必遥切。选巫咸兮叫帝阍，开天庭兮延羣神。服虔曰：令巫祝叫呼天门也。善曰：山海经曰：大荒中有灵山，巫咸从此升降。王逸楚辞注曰：巫咸，古神巫也。楚辞曰：吾令帝阍辟开兮。郑玄礼记注曰：延，导也。傧暗蔼兮降清坛，瑞穰穰兮委如山。张晏曰：傧，赞也。善曰：郑玄周礼注曰：接宾曰傧，然谓赞礼者也。暗蔼，众盛貌也。委，积也。暗，乌感切。
　　于是事毕功弘，回车而归，度三峦兮偈棠黎。晋灼曰：黄图无三峦，相如传有封峦观。善曰：三峦卽封峦观也。汉书曰：甘泉有封峦、棠黎。韦昭曰：偈，息也，音憩。天阃决兮地垠开，八荒协兮万国谐。善曰：郑玄礼记注曰：阃，门限也。决，亦开也。言门决以出德泽，故八荒万国，俱协谐也。登长平兮雷鼓礚，天声起兮勇士厉。如淳曰：长平，坂名，在池阳南。善曰：字指曰：礚，大声也，口盖切。天声，如天之声，言其大也。杜预左氏传注曰：厉，猛也。云飞扬兮雨滂沛，于胥德兮丽万世。善曰：言恩泽之多，若云行雨施，君臣皆有圣德，故华丽至于万世也。毛诗曰：于胥乐兮。郑玄曰：于，于也。胥，皆也。丽，光华也。
　　乱曰：善曰：王逸楚辞注曰：乱，理也，所以发理辞指，总撮所要也。崇崇圜丘，隆隐天兮。善曰：崇崇，高貌也。广雅曰：圜丘，大坛祭天也。登降峛崺，单埢垣兮。善曰：登降，上下也。峛崺，邪道也。单，大貌。埢垣，圜貌。峛，力尔切。崺，弋尔切。单，音蝉。埢，音拳。增宫差，骈嵯峨兮。善曰：与参同，初林切。骈，步千切。嵯，材何切。峨，音俄。岭巆嶙峋，洞无厓兮。善曰：埤苍曰：岭巆嶙峋，深无厓之貌。岭，音零。巆，音荧。嶙，音邻，峋，音旬。上天之縡，杳旭卉兮。善曰：縡，事也。杳，深远也。旭卉，幽昧之貌。毛诗曰：上天之载，无声无臭。縡与载同。圣皇穆穆，信厥对兮。李奇曰：对，配也，能与天相对配也。善曰：诗曰：帝作邦作对。徕祇郊禋，神所依兮，善曰：言来郊禋而甚敬，故为神祇之所依也。徕，古来字。徘徊招摇，灵迉迡兮。善曰：招摇，犹彷徨也。迉迡，卽栖遟也。毛苌诗传曰：栖遟，游息也。招，必遥切。迉，音栖。迡，大夷反。光辉眩耀，降厥福兮。子子孙孙，长无极兮。
　　文选考异
　　注「蜀郡成都人也」　袁本、茶陵本无「成都」二字。
　　注「明日遂卒」　何云据班书，非新论本然也。今案：此盖「卒」字有误。文赋注引新论作「及觉，病喘痵少气」，或「卒」当作「病」。
　　注「如雍畤物」　袁本、茶陵本无「物」字。
　　诏招摇与太阴兮　茶陵本云「太」善作「泰」，袁本作「太」，用五臣也。汉书正作「泰」。
　　其相胶轕兮　案：「轕」当作「葛」。注云「胶葛已见上文」，谓见吴都赋「东西胶葛」也。盖善作「葛」，五臣作「轕」，各本乱之。汉书正作「葛」。羽猎赋「从横胶轕」，汉书作「轕」，善及颜皆音葛。此及彼，皆同汉书耳。
　　猋骇云迅　茶陵本云「迅」善作「讯」。袁本作「迅」，用五臣也。汉书正作「讯」。
　　注「地气不应曰雾雾与蒙同」　陈云别本两「雾」字并作「雺」。案：今未见。考尔雅释文，「雺」或作「雾」，字同，亡公、亡侯二反。善引卽「或作」而读「亡公反」也。
　　注「何休公羊传注曰轶过也」　袁本、茶陵本无此十字。
　　注「令帝阍开阊阖而望予」　案：「令」上当有「吾」字，「开」下当有「关兮倚」三字。各本皆脱。
　　注「至也」　袁本、茶陵本无此二字，有「或作辏」三字，乃校语错入注。
　　注「并榈椶也」　袁本、茶陵本「榈」作「闾」，是也。
　　注「说文曰」　袁本、茶陵本无此三字，有「往往作●」四字，乃校语错入注。
　　注「林木崇积貌也」　案：「林」当作「材」，汉书注可证。各本皆讹。
　　魂眇眇而昏乱　袁本、茶陵本「魂」下有「魄」字，云善本去「魂」作「魄固」。案：汉书作「魂固」，盖善自作「魂固」。袁、茶陵所见「魂」作「魄」者，非。尤本误涉五臣脱「固」字，益非。
　　注「軮轧」　袁本、茶陵本「軮轧」作「坱圠」，下「軮轧无垠」同。案：二本是也。正文善「坱圠」及音皆可证。
　　注「善曰春秋」下至「太一之精」　袁本、茶陵本无此十六字。
　　洪台崛其独出兮　茶陵本云「崛」善作「掘」。袁本作「崛」，用五臣也。汉书正作「掘」。
　　注「其景皆倒在下」　袁本、茶陵本无此六字。
　　注「又曰绝度也」　袁本、茶陵本无此五字，有「在下」二字。
　　注「孙炎尔雅曰」　何校「曰」上添「注」字，是也。陈云别本有。
　　注「应劭曰大人赋注曰」　案：「劭」下当去「曰」字。各本皆衍。
　　注「敦徒昆切」　袁本、茶陵本此下有「与屯同」三字，是也。
　　和氏玲珑　袁本作「珑玲」，云善作「玲珑」。茶陵本云五臣作「珑玲」。案：各本所见皆非也。陈云汉书作「珑玲」，此韵脚，不容同异，当乙。其说是矣。凡袁、茶陵皆据所见为校语，非必善真如此，每有抵牾，详见各条下。注「玲珑，明见貌也」，亦当乙。汉书注可证。太玄、法言皆有「珑玲」，亦可互证。法言「玲」作「」同字也。
　　注「善曰骈列也」　袁本无「列也」二字，有「已见上文」四字。案：尤本此处修改，必初刻同。袁本谓「骈犹并也，已见上注」也。茶陵本复出之，亦可证所改之非。
　　注「而曳扬之」　袁本、茶陵本无此四字。
　　若登高眇远亡国　袁本「眇」下有「而」字，「远」下无「亡国」二字，云善正文作「登高眇远亡国」。茶陵本云五臣作「若登高眇而远」。陈云汉书无「亡国」二字。今案：各本所见皆非也。注应劭曰「当以亡国为戒」者，但说赋意，非举赋文也。传写善本因注引应而误添正文。又五臣衍「而」字，汉书亦无。
　　注「又郁众栘杨也」　案：「众」当作「聚」，汉书注「而栘杨郁聚也」可证。陈云别本「聚」。
　　注「司马彪上林赋注曰肸过也」　袁本、茶陵本无此十一字。
　　注「长门赋曰」下至「●藭似槀本」　袁本、茶陵本无此二十三字。
　　注「倕汝作共工」　袁本、茶陵本「倕」上有「咨」字，无「作」字。
　　注「虽使仙人行其上」　案：「行」上当有「常」字，汉书注可证。各本皆脱。
　　函甘棠之惠　袁本、茶陵本云「惠」善作「恩」，盖所见不同也。汉书作「惠」。
　　吸清云之流瑕兮　茶陵本「吸」作「」，云五臣作「吸」。袁本作「吸」，用五臣也。汉书正作「」。
　　风漎漎而扶辖兮　袁本云「漎」善作「从」。茶陵本作「」，云五臣作「漎」。案：茶陵是也。尤误以五臣乱善，非也。汉书作「傱」。集韵二肿有「●」「傱」，云「●●，疾貌，或人」。上字据此，下字据汉书也。袁本当云善作「●」，今有误。羽猎赋「萃傱沇溶」，五臣亦作「漎」，可互证。
　　鸾凤纷其衔蕤　陈云「衔」汉书作「御」，颜注或作「衔」，俗妄改也。今案：五臣注作「衔」，有明文，善注不见此字，或未必与五臣同，但无可考。袁、茶陵二本亦不着校语也。
　　皋摇泰壹　案：「皋」当作「招」，茶陵本作「皋」，云五臣作「招」。今考汉书作「招」，善与之同，故如淳解读作「皋」，张晏解「招如字」，而两引之。不知者但据如解改为「皋」，而张解不可通矣。袁本作「招」，不着校语，可知非五臣与善异，所见当未误。
　　注「如淳曰」　袁本、茶陵本「曰」下有「招作皋」三字。案：有者是也，说已见上。尤因所见赋误「招」为「皋」，遂删此注，以就正文，失之矣。
　　炎感黄龙兮　案：「炎」当作「焱」。据善注云「言焱熛炽盛，感动神物也」。字林曰：「焱，火光也」云云，作「焱」甚明。其五臣注作「炎」，各本乱之。汉书作「炎」，则与此不必全同也。
　　注「吾令帝阍辟开兮」　袁本、茶陵本无「辟」字。案：当于「开」下添「关」字。各本皆讹。
　　偈棠黎　茶陵本「黎」作「棃」，云五臣作「黎」。袁本作「黎」，用五臣也。汉书正作「棃」。案：此尤本以五臣乱善，非也。
　　注「丽光华也」　袁本、茶陵本无此四字。
　　注「幽昧之貌」　袁本、茶陵本作「难知也」三字，是也。
　　徕祇郊禋　茶陵本「祇」作「祗」，云善作「祇」。案：茶陵所见及尤本非也。颜注汉书与善此注皆以「敬」解「祗」，其非异字可知。袁本作「祗」而不着校语，所见当未误。
　　灵迉迡兮　茶陵本「迉迡」作「栖遟」，云善作「迉迡」。案：茶陵所见及尤本皆非也。袁本云「栖遟」善作「屖迡」；其载善音则云「屖音栖」。汉书作「遟」，颜注「遟音栖」。考集韵十二齐有「屖」「遟」，别无「迉」字重出其下。然则但传写误耳。当依袁所见订正。陈云「迡」当作「」，从汉书校也。
　　　耕藉臣瓒汉书注曰：景帝诏曰：朕亲耕。本以躬亲为义。藉，谓蹈藉之也。
　　藉田赋臧荣绪晋书曰：泰始四年正月丁亥，世祖初藉于千亩，司空掾潘岳作藉田颂也。
　　潘安仁臧荣绪晋书，潘岳，字安仁，荥阳中牟人。总角辩惠，摛藻清艳，乡邑称为奇童。弱冠辟司空太尉府，举秀才，高步一时，为众所疾。然藉田、西征咸有旧注，以其释文肤浅，引证疏略，故并不取焉。
　　伊晋之四年正月丁未，皇帝亲率羣后藉于千亩之甸，礼也。晋书曰：丁亥藉田，戊子大赦。今为丁未，误也。千亩，已见西京赋。礼记曰：天子籍田千亩。于是乃使甸帅清畿，野庐扫路。周礼曰：甸师掌帅其属，而耕耨王籍。郑玄曰：师，犹长也。然师而为帅者，避晋景帝讳也。周礼曰：野庐氏，掌达国之道路也。封人壝宫，掌舍设枑。周礼曰：封人，掌设王之社壝，为畿封而树之。郑玄曰：聚土曰封。壝，谓坛及堳埒也。周礼曰：掌舍，掌王之会同之舍，设梐枑再重。杜子春读为梐枑。梐枑。行马也。壝，以委切。枑，音互。青坛蔚其岳立兮，翠幕黕以云布。国语，虢文公曰：古者，王命司空，除坛于藉。杨修许昌宫赋曰：华殿炳而岳立。郑玄周礼注曰：帷覆上曰幕。魏文帝愁霖赋曰：玄云黕其四塞。黕，黑貌也。封禅书曰：云布雾散。黕，丁敢切。结崇基之灵趾兮，启四涂之广阼。崇基，谓坛也。于坛四面而为阶也。说文曰：趾，基也。又曰：阼，主阶也。沃野坟腴，膏壤平砥。坟腴、平砥，已见上文。史记曰：京师膏壤，沃野千里。毛诗曰：周道如砥。清洛浊渠，引流激水。子虚赋曰：激水推移。遐阡绳直，迩陌如矢。史记曰：秦孝公坏井田，开阡陌。风俗通曰：南北曰阡，东西曰陌。绳直，已见上文。诗曰：其直如矢。●犗服于缥轭兮，绀辕缀于黛耜。●犗，帝耕之牛也。说文曰：●，帛青色，音葱。犗牛，已见吴都赋。又曰：缥，帛青白色。辕轭，犂辕轭也。郑玄周礼注曰：辕端压牛领曰轭，于革切。说文曰：绀，染青而扬赤色也。郑玄礼记注曰：耜，耒之金。俨储驾于廛左兮，俟万乘之躬履。驾牛俨然在于廛左，以待天子躬亲履之，耕以储畜，故曰储驾也。说文曰：俨，好貌也。晋灼汉书曰：廛，一百亩也。然古耕以耒而今以牛者，盖晋时创制，不沿于古也。百僚先置，位以职分。百僚，已见上文。羽猎赋曰：先置乎白杨之南。汉书曰：六卿各有徒属职分也。自上下下，具惟命臣。周易曰：自上下下，其道大光。西京赋曰：具惟帝臣。郑玄仪礼注曰：命者，加爵服之名。袭春服之萋萋兮，接游车之辚辚。司马彪上林赋注曰：袭，服也。礼记曰：孟春衣青衣。春服，已见魏都赋。薛君韩诗章句曰：萋萋，盛也。文颖汉书注曰：天子出，游车九乘。毛诗曰：有车辚辚。微风生于轻幰，纤埃起于朱轮。幰，车幰也。释名曰：车，所以御热也。朱轮，见吴都赋。森奉璋以阶列，望皇轩而肃震。森，盛貌也。毛诗曰：奉璋峨峨，髦士攸宜。阶，爵之次也。尔雅曰：震，惧也。若湛露之晞朝阳，似众星之拱北辰也。毛诗曰：湛湛露斯，匪阳不晞。毛苌曰：晞，干也。言露见日而干，以喻诸侯承命而施敬也。论语：子曰：为政以德，譬如北辰，居其所，而众星共之。
　　于是前驱鱼丽，属车鳞萃。周礼曰：王出入，则自左驭而前驱。郑玄曰：前驱，如今导引也。鱼丽，已见东京赋。属车，已见西京赋。子虚赋曰：珍怪鸟兽，万端鳞萃。阊阖洞启，参涂方驷。洛阳宫舍记曰：洛阳有阊阖门。西京赋曰：旁开三门，参涂夷庭。羽猎赋曰：方驾千驷。常伯陪乘，太仆秉辔。尚书曰；左右常伯。应劭曰：汉官仪曰：侍中，周成王常伯任侍中，殿下称制，出卽陪乘。郑玄周礼注曰：陪乘，参乘也。汉旧仪曰：汉乘舆大驾仪，公卿奉引，太仆御也。后妃献穜稑之种，司农撰播殖之器。周礼曰：上春，诏王后帅六宫之人，而生穜稑之种，而献于王。郑司农曰：先种后熟谓之穜，后种先熟谓之稑。汉书曰：大农令，武帝更名大司农。孔安国论语注曰：撰，具也。史记曰：后稷播植百谷。孔安国尚书传曰：播，布也。苍颉篇曰：殖，种也。挈壶掌升降之节，宫正设门闾之跸。周礼有挈壶氏。周礼曰：宫正，凡邦之事跸宫中。郑玄曰：正，长也。宫中之长也。郑司农曰：跸，谓止行者清道，若今时警跸。天子乃御玉辇，荫华盖。臧荣绪晋书曰：大驾卤簿有大辇，华盖，中道。玉辇，大辇也。华盖，已见西京赋。冲牙铮鎗，绡纨綷。礼记曰：凡带必有佩，佩玉有冲牙。郑玄曰：冲牙，居中央，以前后触也。铮鎗，玉声也。铮，火耕切。鎗，义行切。郑玄礼记注曰：绡，绮属也。许慎淮南子注曰：纨，素也。汉书班婕妤赋曰：纷綷兮纨素声。绡，思樵切。纨，音丸。綷，七悴切。，七大切。金根照耀以烱晃兮，龙骥腾骧而沛艾。司马彪续汉书曰：汉承秦制，御为乘舆，金根安车，五采文画辀。西京赋曰：乃奋翅而腾骧。龙骥、沛艾，已见上文。表朱玄于离坎，飞青缟于震兑。中黄晔以发挥，方彩纷其繁会。谓卤簿之仪，车骑旌旗，各依方色。表，犹摽也。周易曰：离，南方之卦也；坎者，正北方之卦也；震者，东方；兑，正西秋也。周礼曰：东方谓之青，南方谓之赤，西方谓之白，北方谓之黑。毛苌诗传曰：缟，白色也。缟，古老切。周礼曰：地谓之黄。臧荣绪晋书，卤簿，曰青立车、青安车、赤立车、赤安车、黄立车、黄安车、白立车、白安车、黑立车、黑安车，合十乘，并驾驷，建旗十二，如车色。五辂鸣銮，九旗扬斾。周礼曰：王之五路：一曰玉路，二曰金路，三曰象路，四曰革路，五曰木路。又曰：掌九旗之物名：日月为常，蛟龙为旗，通帛为旃；杂帛为物，熊虎为旗，鸟隼为旟；龟蛇为旐，全羽为旞，析羽为旌。琼钑入●，云罕晻蔼。臧荣绪晋书曰：云罕车驾驷，戟车载。闟与钑音义同也。苍颉篇曰：●，聚也。楚辞曰：扬云霓之晻蔼。钑，音吸。晻，音乌感切。箫管嘲哳以啾嘈兮，鼓鞞隐以砰礚。箫管，已见上文。楚辞曰：鸡嘲哳而悲鸣。苍颉篇曰：啾，众声也。嘈，已见上文。周礼曰：锺师掌鞞。郑玄曰：击鞞以和乐。字林曰：鼙，小鼓也。鞞与鼙同，步迷切。与訇音义同，火宏切。字书曰：砰，大声也。字指曰：礚，大声也。砰，披萌切。礚，苦盖切。笋簴嶷以轩翥兮，洪锺越乎区外。笋簴、轩翥，已见西京赋。天子之行，击左右锺，已见西都赋。震震填填，尘骛连天，以幸乎藉田。震震，盛也。郭璞尔雅注曰：阗阗，羣行声也。东观汉记曰：王邑旗帜蔽野，埃尘连天。骛或为雾，非也。蝉冕颎以灼灼兮，碧色肃其千千。蝉冕，已见魏都赋。千千，碧貌。似夜光之剖荆璞兮，若茂松之依山巅也。
　　于是我皇乃降灵坛，抚御耦。降，谓临幸也。应劭汉官仪曰：天子东耕之日，天子升坛，上空无祭，天子耕于坛，举耒三推而已。论语曰：长沮、桀溺耦而耕。郑玄曰：耜广五寸，二耜为耦。王逸楚辞注曰：抚，持也。坻场染屦，洪縻在手。方言曰：坻，场也。蚍蜉犂鼠之场谓之坻。场，浮壤之名也，音伤。说文曰：縻，牛辔也，忙皮反。三推而舍，庶人终亩。三推，已见上文。国语，虢文公曰：王耕一墢，班三之，庶人终于千亩。韦昭曰：一墢，一耜之墢也。班，次也。三之，下各三其上。王一，公三，卿九，大夫二十七，庶人尽耕也。既云以牛而又言推者，盖沿古成文，不可以文而害实也。墢，扶发切。然国语与礼记不同，而潘杂用之。贵贱以班，或五或九。礼记曰：帝藉，三公五推，卿诸侯九推。于斯时也，居靡都鄙，民无华裔。都，谓京邑也。杜预左传注：鄙，邑也。左传，孔子曰：裔不谋夏，夷不乱华。王肃家语注曰：裔，边裔也。长幼杂沓以交集，士女颁斌而咸戾。杂沓，众多貌也。颁斌，相杂之貌也。尔雅曰：戾，至也。被褐振裾，垂髫总发，老子曰：被褐而怀玉。杜预左氏传注曰：振，整也。说文曰：褐者，粗衣也。尔雅曰：衱，谓之裾。郭璞曰：衣后裾也。衱，音劫。魏志，毛玠曰：臣垂髫执简，埤苍曰：髫，髦也，大聊切。毛诗曰：总角之宴。毛苌曰：总角，结发也。蹑踵侧肩，掎裳连襼。说文曰：蹑，追也。蹑其踵，所以为追逐也。声类曰：踵，足根也。史记：冯驩曰：夫朝趋市者，侧肩争门而入。贾逵国语注曰：从后牵曰掎。方言曰：复襦，江湖之间或谓之箫襼。郭璞方言注曰：襼，卽袂字也。说文曰：袂，袖也。黄尘为之四合兮，阳光为之潜翳。山阳公载记曰：贾诩鸣鼓雷震，黄尘蔽天。西都赋曰：红尘四合。动容发音而观者，莫不抃儛乎康衢，讴吟乎圣世。列子曰：一里老幼，喜跃抃儛。康衢，已见上文。吾丘寿王骠骑论功曰：游童牧竖，咏德讴吟。情欣乐于昏作兮，虑尽力乎树蓺。昏作，已见西京赋。韩诗外传曰：子路治蒲，孔子曰：我入其境，田畴甚易，草莱甚辟，故其人尽力也。周礼曰：正月之吉，颁职事，二日树蓺。郑玄毛诗笺曰：蓺，犹树也。靡谁督而常勤兮，莫之课而自厉。说文曰：谁，何也，谓责问之也。字书曰：督，察也。王逸楚辞注曰：课，试也。躬先劳以说使兮，岂严刑而猛制之哉！周易曰：说以使民，民忘其劳。史记曰：秦繁法严刑，而天下不振。
　　有邑老田父，或进而称曰：盖损益随时，理有常然。周易曰：损益盈虚，与时偕行。又曰：随时之义大矣哉！晏子春秋曰：物有必至，事有常然，古之道也。高以下为基，民以食为天。老子曰：贵必以贱为本，高必以下为基。汉书，郦食其曰：王者以人为天，而民以食为天。正其末者端其本，善其后者慎其先。言治国之道，以商为末而农为本，以货为后而食为先也。陆贾新语注曰：治末者调其本。李奇汉书注曰：本，农也。末，贾也。汉书，诏曰：农，天下之本也，而人或不务本而事末，故生不遂。礼记曰：善终者如始。尚书大传曰：八政何以先食。传曰：食者万物之始。人事之本也，故八政先食。夫九土之宜弗任，四人之务不壹。国语，展禽曰：共工氏之子曰后土，能平九土。韦昭曰：九土，九州岛之土。尚书曰：禹别九州岛，任土作贡。管子曰：士农工商四民者，国之正民也。孔安国尚书传曰：壹，专一也。野有菜蔬之色，朝靡代耕之秩。礼记曰：三年耕，必有一年食，虽有凶旱水溢，人无菜色。又曰：夫禄足以代其耕。无储以虞灾，徒望岁以自必。言无储以度荒灾，空自必望于岁也。崔寔四民月令曰：十月，五谷既登，家有储。礼记曰：国无九年之蓄曰不足。韦昭曰：虞，度也。左氏传，王曰：余一人闵闵焉，如农夫之望岁也。三季之衰，皆此物也。国语：郭偃曰：夫三季王之亡，宜也。韦昭曰：季，末也。三季王，桀、纣、幽王也。今圣上昧旦丕显，夕惕若栗。昧旦丕显，已见东京赋。周易曰：君子夕惕若厉。尔雅曰：栗，惧也。图匮于丰，防俭于逸。言常节约以戒不虞，故图乏者必于丰殷，御俭者在于奢逸也。广雅曰：俭，少也。钦哉钦哉，惟谷之。尚书曰：钦哉钦哉，惟刑之恤哉！展三时之弘务，致仓廪于盈溢。国语，虢文公曰：三时务农，一时讲武。韦昭曰：三时，春、夏、秋也。管子曰：仓廪实则知礼节。蔡邕月令章句曰：谷藏曰仓，米藏曰廪。固尧汤之用心，而存救之要术也。汉书，董仲舒对策曰：陛下亲耕籍田，以为农先，此亦尧舜之用心也。若乃庙祧有事，祝宗诹日。庙祧，已见西京赋。礼记曰：宗祝在庙。郑玄曰：宗，宗人也。祝，接神者也。毛诗笺曰：后稷既为郊祀之酒，则诹谋其日。应劭汉书注曰：诹，谋也。簠簋普淖，则此之自实。周礼曰：舍人，凡祭祀，共簠簋，实之陈之。仪礼曰：孝孙某敢用嘉荐。郑玄曰：普淖，黍稷也。普，大也。淖，和也。德能大和，乃有黍稷，故以为号云。淖，乃孝切。缩鬯萧茅，又于是乎出。左氏传，管仲曰：尔贡苞茅不入，王祭不供，无以缩酒。周礼曰：鬯人，酿秬以为酒。又曰：甸师，祭祀共萧茅。杜子春曰：萧，香蒿也。郑玄曰：既荐，然后爇萧合馨香，茅以缩酒。国语，虢文公曰：上帝之粢盛，于是乎出。黍稷馨香，旨酒嘉栗。左氏传，季良奉酒醴以告曰：嘉栗旨酒。谓其上下皆有嘉德而无违心，所谓馨香无谗慝。杜预曰：栗，谨敬也。宜其民和年登，而神降之吉也。左氏传，季梁奉粢盛以告曰：洁粢丰盛。谓其三时不害，而人和年丰也。郑玄周礼注曰：登，成也。左氏传曰：致其禋祀，于是乎人和而神降之福。古人有言曰：圣人之德，无以加于孝乎！夫孝，天地之性，人之所由灵也。孝经，曾子曰：敢问圣人之德，无以加于孝乎？子曰：天地之性人为贵，人之行莫大于孝。夫圣人之德，又可以加于孝乎？汉书曰：人，有生之最灵者也。昔者明王以孝治天下，其或继之者，鲜哉希矣！孝经，子曰：昔者明王之以孝理天下也。论语，子曰：其或继周者，虽百世可知也。逮我皇晋，实光斯道。郑玄毛诗笺曰：光，明也。斯道，谓孝道也。仪刑孚于万国，爱敬尽于祖考。毛诗曰：仪刑文王，万国作孚。毛苌曰：孚，信也。孝经，子曰：爱敬尽于事亲，而德教加于百姓。故躬稼以供粢盛，所以致孝也。尚书大传曰：王者躬耕，所以供粢盛。五经要义曰：天子藉田千亩，所以先百姓而致孝敬也。劝穑以足百姓，所以固本也。西京赋曰：劝穑于原陆。论语，孔子曰：百姓足，君孰与不足？尚书曰：民惟邦本，本固邦宁。何晏论语注曰：本，基也。能本而孝，盛德大业至矣哉！周易曰：盛德大业至矣哉。此一役也，而二美具焉。一役，谓籍田也。二美，谓能本而孝也。左氏传，阴饴甥曰：此一役也。秦可以霸。不亦远乎，不亦重乎！论语文也。敢作颂曰：
　　思乐甸畿，薄采其茅。茅，卽上甸师之所供者。毛诗曰：思乐泮水，薄采其芹。毛苌曰：薄，辞也。大君戾止，言藉其农。周易曰：大君有命。毛诗曰：鲁侯戾止，言观其旗。毛苌曰：戾，来也。止，至也。其农三推，万方以祗。礼记曰：耕藉，然后诸侯知所以敬。尔雅曰：祗，敬也。耨我公田，实及我私。郑玄周礼注曰：耨，耘耔也，奴豆切。毛诗曰：雨我公田，遂及我私。我簠斯盛，我簋斯齐。礼记曰：天子藉田，以事天地山川，以为齐盛。毛苌诗传曰：器实曰齐，在器曰盛。齐，音资。我仓如陵，我庾如坻。毛诗曰：我仓既盈，我庾惟亿。又曰：曾孙之庾，如坻如京。郑玄曰：庾，露积谷也。坻，水中高地。念兹在兹，永言孝思。言念此黍稷，在此祭祀也。尚书，禹曰：念兹在兹。毛诗曰：永言孝思。人力普存，祝史正辞。左氏传，季梁曰：上思利人，忠也。祝史正辞，信也。故奉牲以告曰：博硕肥腯，谓人力之普存也。神祇攸歆，逸豫无期。左氏传，楚子曰：能歆神人。杜预曰：歆，享也。毛诗曰：尔公尔侯，逸豫无期。一人有庆，兆民赖之。尚书，王曰：一人有庆，兆民赖之。
　　文选考异
　　注「礼记曰天子籍田千亩」　袁本、茶陵本无此九字。
　　注「设梐枑再重」　何校「枑」改「柜」，陈同。各本皆讹。
　　注「壝以委切」　袁本、茶陵本「委」作「季」，是也。
　　注「毛诗曰周道如砥」　袁本、茶陵本无此七字。
　　注「晋灼汉书曰」　陈云「书」下当有「注」字。各本皆脱。
　　似众星之拱北辰也　袁本、茶陵本无「似」字，晋书无。又上句末及「轻幰阶列离坎发挥」下有「兮」字，袁本、茶陵本「离坎」下无，余同。案：此等或善、五臣不同，但不着校语，无可考。
　　注「方驾千驷」　袁本、茶陵本「驾」作「驰」，是也。
　　注「应劭曰汉官仪曰」　陈云上「曰」字衍，是也各本皆衍。
　　注「后稷播植百谷」　袁本、茶陵本「植」作「殖」，是也。
  </div>
  <div class="pagination">
   <a href="文选_page16.html">
    上一页
   </a>
   <span>
    ...
   </span>
   <a href="文选_page12.html">
    12
   </a>
   <a href="文选_page13.html">
    13
   </a>
   <a href="文选_page14.html">
    14
   </a>
   <a href="文选_page15.html">
    15
   </a>
   <a href="文选_page16.html">
    16
   </a>
   <span class="current-page">
    17
   </span>
   <a href="文选_page18.html">
    18
   </a>
   <a href="文选_page19.html">
    19
   </a>
   <a href="文选_page20.html">
    20
   </a>
   <a href="文选_page21.html">
    21
   </a>
   <a href="文选_page22.html">
    22
   </a>
   <span>
    ...
   </span>
   <a href="文选_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
