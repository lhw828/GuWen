<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 367 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 367 页/共 603 页
  </h1>
  <div class="content">
   ○唐故福建观察巡官前侯官县尉东平吕府君权殡记
    府君讳沅，字君梦，河东人。祖崇嗣，高尚邱园，不应徵辟。考从之，皇朝左替善大夫。府君性重厚寡言，志於文学而炫耀，尢好神景化之事，虽迫亲故，时或从人，而焚香炼气，常澹如也。与从子某，少同游处，有疏阮之契。洎某出守湘中，府君以山水之乐，远来依憩。不幸遇暴疾，元和五年七月二十二日，终於衡州官舍。於戏！知命之年，未娶无嗣，家童护奠，旅榇单归。追怀平昔，何可胜痛！以其年十月某日，权厝江陵城北某原，以须通岁，归松贾，姑具时日，记於此石云。
    ○大唐故纪国大长公主墓志铭
    公主讳某，字某，睿宗大圣真皇帝之曾孙，元宗明皇帝之孙，肃宗宣皇帝之第二女也。皇唐骏启成明，再造生人，定四海以为家，统三灵而传庆，介圭作瑞，外强磐石之宗，汤沐疏封，内广关雎之化，兰芬玉振，垂二百年。公主女宿降神，坤元毓粹，荷文武之馀烈，资任姒之积德，禀灵胎教，丽浦之生夜光，锺美天姿，彩云之捧朝日，生知信顺，长习《诗》《礼》，士女之行，有闻必践，保姆之训，不肃而成。乾元二年，年若干，许笄从周，筑馆於鲁，辎将其百两，环出乎九重，以降於驸马都尉荥阳郑君曰某，官至特进左散骑常侍，博学能文，善交好施，门多长者之辙，室有圣人之书，朝野钦叹，名声籍甚。公主辅佐君子，周旋《礼经》，尽志以奉舅姑，降心以谐姻族，夙兴夜寐，能服氵濯之衣，殷祭大宾，必躬藻之事，恒自砥砺，未尝以箫歌废日，动循法度，曾不以笑为容，事叶母仪，言成内则，考诸图史，罕见其伦。洎乎曳杖晨歌，帷堂昼哭，誓《柏舟》之志，尽繁华，洗清莲之心，坐归空寂。一男曰某，茂学懿文，夙成时秀，选尚顺宗次女普安长公主，拜驸马都尉秘书少监，其择邻之义笃欤。一女字某，淑质妙工，婉为邦媛，适将作少监武功苏某，其结缡之戒明欤。於戏！以顺成之德，柔立之操，茂正家道，宣美国风，历奉五朝，殆将六纪，赐金之外，无恃宠以私求，食租之馀，不与人以争利，淑慎吾止，聿观厥终，信戚里之高标，天人之秀出者也。宜其崇享五福，远逾三寿，辅时阴教，为国女师。竟昧与善，忽焉遘疾。御医驰诊，阴阳之寇已深，中使相望，药祷之诚无及，以元和二年九月十二日，薨於长兴里之私第，享年若干。少监驸马痛殷创巨，杖起成丧。以三年某日月哀奉裳帷，合於某县某原先常侍之旧茔，礼也。以某学於（原缺）旧见托斯铭，姑阅之盛（疑）。其文曰：
    奕奕纪国，发祥圣源。祖武宗文，父乾母坤。肃宗爱女，元宗贵孙。亻见天之妹，大历加恩。问我诸姑，实惟贞元。迄於我皇，圣敬弥敦。纪国之德，如玉其温。纪国之庆，如何浑浑。哲夫令望，身殁道存。有子克家，鸣玉晨昏。冢妇之贵，普安在门。人生极休，胡可胜言。礼为藩兮俭为宝，神所劳兮宜寿考，俨高堂兮去何早？风白杨兮露秋草，出青门兮墓田道。镂德音於沉础，传风树於遗老。
    ○故唐太子舍人李府君夫人荥阳郑氏墓志铭
    夫人讳，字，荥阳人。郑於姬姓最亲，为天下著族，自秦汉至於皇朝，萎蕤轩冕，耿曜图史，如洪河东导江汉，其源流不待问而可知矣。高祖守元，朝散大夫袭丹徒公。曾祖嘉会，朝散大夫雅州司马。大父敬，正议大夫金、衢二州刺史。严考钦英，朝议郎杭州别驾。皆以天爵，屈於人事，滋庆羡美，实生夫人。夫人始生，辨物而智，能言而信，既笄而知礼，有行而制义。性与天成，质无表饰，冲灵虚寂，和气交畅，不严厉而妇道自著，不整峻而母仪有俨，实柔德之黄中，壶闱之尽善者。中舍府君出自我睿宗，护皇帝之孙，汉中王之子。乃於钟鼎宝玉之间杰立雅尚，文学、政事，龟龙绅。而夫人躬藻，服氵濯，去华斫雕，激清守素，辅佐将顺，实有力焉，昼哭之後，训成诸子。长曰景俭，负王佐之才，探圣人之奥，磅礴秀气，拔乎其伦。次曰景儒、景信、景仁，皆文敏修，保家良主。有以见夫人明裕善教，继成义方，宜其及公侯必复之时，享《春秋》“以贵”之庆，闻天子叹息，见公卿升堂。而时命不偕，与善茫昧，景俭有捧檄之役，夫人从养於越州，以贞元十九年终於官舍，降生五十有四。景俭等以某年十一月一日，号奉裳帷，於京兆富平县万寿原之旧茔，从周礼也。以某辱久要之契，俾稽懿实，敬为铭曰：
    周受成命，郑为戚藩。以国命氏，郁闻德门。缁衣垂芳，荥波发源。为杞为梓，为兰为荪。杞梓惟何，卿材克绍。兰荪惟何，女德之妙。抑抑夫人，自他有耀。玉度旁达，泉心内照。和顺积中，高明有融。辅佐君子，与道始终。族姻成化，慈俭为宗。让帝之後，门生素风。宜及子贵，以荣教义。如何高堂，奄忽违弃。万岁原上，松楸永秘。惟命罕言，德音元愧。
    ○故河中节度使检校司空平章事杜公夫人李氏墓志铭
    粤元和三年，岁在八月某朔某日，河中、晋、绛等州节度使检校司空平章事国公夫人赵郡李氏薨於公宫之正寝，享年若干。有子五人：长曰载，河南府功曹参军；次曰翁归前太常寺奉礼郎，次曰宝符，前河南府参军次曰义符，宏文馆明经．有女二人：长适监察御史武功苏德舆，次适故相国崖州员外司马京兆韦公执谊。命载等以其年十月某日，奉青车裳帷，备《春秋》葬君夫人之礼，卜定於某县之某原，俾门下士刑部郎中兼侍御史东平吕某著之於志。李，著姓也，其因生启胤之始，若谷出日，岷山导江，光流派别，百代可见。赵之东祖，尢贵州乡，缨组蝉联，布在家牒。太宗革昏隋室，毓德秦邸，裒衣侍学，十有八士，夫人之高祖天策府仓曹参军曰守素在焉，与申公士廉刊定《氏族》，该明条贯，天下宗之。大王父稷山令讳延祖，王父赵城丞讳仲将，考菀邱令讳映，皆以懿文通经，雅度清节，卒负天爵，沦於下寮。泌之洋洋，亦流恺悌，夫人即菀邱府君之第五女也。积善馀庆，未归後嗣，自他有耀，女德挺生。常山炳其阴灵，大陆资乎秀气，在娠而卜，光有贵繇。垂发之岁，蔚其德容，蕴沉明之识，含柔立之操，生知敬爱，性合图史。顾复长之，如滋芳兰之易茂，姆师教之，如琢美玉之易成也。年甫二十，归我公。爰自缘衣，至於陶翟，率履一贯，星纪四周。尽瘁德义之门，辅建公侯之业，祭服非手出不荐，宾馈非躬具不陈，非门内之事不询，非女工之物不视，言契《诗》教，动归礼防，不失信於儿童，无惰容於暗室，抚宁孤贱，膏雨之沾濡，叶比宗姻，阳春之感畅。式是家道，刑于国风，盖母仪之高标，内则之全致者已。宜其风信顺之，迈期颐之年，抱孙高堂，视子华发。而未跻中寿，未极殊休，辍琴瑟於春堂，委繁华於朝露，莫诉之酷，可胜言哉。夫人始封替皇县君进封真定郡君，又为真定夫人，从夫之贵也。夫人始家蒲城，司空委禽之日，实参汾阳王军事，数十年外。来为小君，鱼轩昼游，里如旧，稀代之荣也。呜呼！荣与阅水俱逝，贵与朽壤同堙，唯柔芳与懿问，贯终古而不泯。铭曰：
    仁为源，义为藩，启华胄，立清门，代济美兮。娟清明，慝柔启，月之出，桃之华，天锺是兮。容在礼，言顾《诗》，工务本，德从宜，佐君子兮。富而约，贵而降，宜象服，封大邦，邈未始兮。荣何晚，落何先，郁遐庆，摧中年，懵神理兮。迁於堂，祖於庭，篆幽础，泉扃，永垂范兮。
    ○银青光禄大夫守工部尚书致仕上柱国中山郡开国公食邑二千户赠陕州大都督博陵崔公行状
    唐故银青光禄大夫守工部尚书致仕上柱国中山郡开国公食邑二千户赠陕州大都督博陵崔公，曾祖讳承福，皇朝太中大夫广、越二府都督，祖讳先意，皇朝朝议大夫邓州刺史，父讳，皇朝朝议大夫郑州长史，赠左散骑常侍。
    状：斧藻天理，立为人极。敬终端本，彼所以将就诚明；褒殁劝存，此所以砥砺名教。然而以道行已，晦而弥光，大君子之行也；以法考行，直而无党，贤有司之职也。且曰献状，则惟所知。
    公讳淙，清臧而和，博厚而敏，岐嶷而夙茂，羁而老成，情约性充，静专动直，出入孝悌，周旋忠信。始以经明上第，调佐夏阳；次以词丽甲科，超尉王屋。事迫於官而举，言迫於事而扬，欲藏智而蒙滞来求，不近名而声华见逼。故相左仆射张公时尹洛京，首得才实，洎镇荆蜀，致於幕庭。再兼理官，专领记室，捷笔良画，三邦有闻。旋遘内艰，毁瘠仅立，善居得礼，族党称之。免丧之岁，天子南狩，大尉西平王大会兵车，将图匡复。公首膺辟命，浚发义心，琴未成声，屦及於路，感激而将星怒，谋谟而兵廓清。翠华既还，优典斯及，拜殿中侍御史。时有宠臣为京兆者，政以暴闻，吏有冤弊，公表陈枉直，伏阁待旦，言忠主悟，事寝风生。以绳违称职，转侍御史，以求瘼慎选，为华原令。大兵之後，旱岁为虐，公劳徕不倦，弛张以宜，复流庸於润屋，辟旷土为多稼。俄改歙州刺史，地杂瓯骆，号为难理，下车而简其约束，期月而明其信誓，然後破散聚，剪锄山豪，既去害群之奸，遂宁挺险之俗。徵拜长安县令，威声先路，不肃而理，刃馀地，所投皆虚。擢同州刺史，图歉於丰，量赈为籴，号里仓者三百所，而凶年备矣；戒以暴骸，谕之速朽，成薄葬者九百家，而奢俗惩矣。群人有豪夺乡，阴持吏失，朋扌讼狱，累政患之。公断以寻斧，破其囊橐，人乐其杀，而法制行焉。郡城自御寇之馀，复隍殆尽，朝贡所经，夷夏何仰。公悦使襁负，大兴版筑，下不知役，而扃固立焉。其馀则去思有碑，详在篆述，可覆视也。朝议陟明，迁於陕服，封介晋楚，寄分函洛，而戎备不修，兵库虚闭。公乃鸠工以利器，阅实以练卒，金革中度，义勇知方。既而有淮西之役，晨命暮具，凛然而可观矣。河出城下，造舟为梁，经费亻孱工，败决相继。公乃沉石而双固中，省舰而三分巨流，水与意会，势若天成。既而有奔涛之，智胜功显，终然而无害矣。其馀则三降玺书，就加爵秩，是明徵也。移疾入觐，贰职冬官，归载不过图书，留府盈乎粟帛丰公约私，於是乎在。既至陈乞，以尚书致仕。室不交要路之宾，口不言当代之事，就阴委顺，谈者多之。
    公自解巾至於撤乐，思不逾矩，动无越思，以忠贞为仕模，以勤俭为家训。身居侯邸，清节如初；男降王姬，素风愈励。羁孤聚室，人各忘其亡；布褐分庭，士不知其贵。体温柔而事至能断，性坦易而物莫能窥。当官不务於名声，所去必遗其功利，谣尚在，时论可徵。已逾书葬之期，谨举易名之典，谨状。元和三年四月日，故银青光禄大夫守工部尚书致仕赠陕州大都督博陵崔公从外甥朝议郎行尚书司封员外郎上骑都尉赐绯鱼袋吕温谨上尚书考功。夫立身之道，始於君亲，中於其人，终於其身。若府君者，居丧有闻，临难有功，善其始也；勤於官业，惠於鳏寡，敬其中也；家事以理，年至而退，谨其终也。率是三懿，光於前训，以咨谥法，无愧至公。谨状。
    ○谒舜庙文
    唐贞元十一年岁次乙亥十一月一日，东平吕温，敢盥沐斋洁，敬谒於舜帝之神。恭惟至仁无方，大孝不匮，德馨升闻，允厘百揆，以圣授圣，犹言历试，择人之君，良不可易。圣功无全，相待而宣，雷驱四凶，灵起八元，太冶陶土，玑转天，垂衣岩庙，万物浩然。是称至理，是曰帝者，混成雍熙，永锡大嘏。乃眷南顾，苍梧之野，归尧鸿名，付禹天下，茫茫推迁，邈万斯年。三代之後，谁为圣贤，政如颓波，俗若坏山，《韶》乐犹在，薰风不还。於戏！道有通变，事有同异，官帝家王，随时之义。揖让而禅，固非力致，所以识者，存而不议。若辅相之宜，财成之规，焕乎文章，百代可知。九官惟旧，七政有彝，宏道在人，太平无时。如何後王，曾莫是思，甚易甚简，舍而弗为？历山岿然，河水东注，唐虞日远，杨墨谁拒？瞻彼历山，薄言往诉，庶几精诚，必我依据，假我以灵，俾飞曾云，行神之道，以致吾君，不然归来，鸟兽为群。敢竭微志，托於明神。
    ○华山酹王景略墓文
    唐贞元十五年十一月六日，河东男子吕温，敬酹於苻秦丞相王公景略之墓曰，昔马氏暴兴，世不及三，拔根河洛，遗东南，锯牙霆声，争逐婪婪，天下为血，晋犹清谈。帝命景略，被兹文武，秉心无亲，用则为主。惟秦悼世，求我草莽，振衣投畚，乃作雷雨。雨莫不润，雷莫不震，吸凉吞燕，嚼魏含晋。海荡风扫，天临岳镇，功存生人，是曰大顺。武功成矣，文理定矣，晏开太平，垂及三纪。子也无寿，秦其不祀，日沉天昏，水竭龙死。时更运改，道历消长，屹彼壮骨，沉为朽壤。烈气犹在，英风可想，云开华山，若见精爽。乐毅佐燕，功负其名；汉犹求後，宠号华成。曷如夫子，翊运而行，廓定八州，泽流群生。历代王者，迨我圣明，盛德未闻，荒坟欲平。我行於东，税驾酾酒，才何敢望，数亦未偶，终期自致，窥子户牖，灵魂若存，死为冥友。
    ○代宰相祭故齐相公文
    维年月日，某官某等，谨以清酌庶，羞之奠，敬祭於中书侍郎平章事太子宾客赠户部尚书齐公之灵。古人所难，有道有时。唯公挺生，克叶昌期。云引乔干，雷起幽姿。礼义诚衡，文章元龟。学睹儒奥，政为吏师。金锵遐音，玉立清仪。始践南宫，洎在左掖。麾幢符竹，礼乐图籍。萎蕤，出入扬历。晦而逾明，虚乃受益。爰登大任，光赞庶绩。栋材斯全，鼎味以适。道始交泰，志惟匪躬。方尽嘉猷，以奉时雍。疾罢私室，宠宾储宫。日冀勿药，再谐至公。如何忽焉，降命不融？竟孤宸眷，谁问苍穹。佑早辱见知，深契风义；耽获同枢近，备得纯懿；瑜三河交代，郢侧两掖联事。气以正合，情由道至。视孤有怀，恸寝无愧。龟兆叶吉，素车东辕。喉舌追命，股肱殊恩。魂留魏阙，形返周原。凡我寮旧，举觞以言。神听不昧，知余所敦。尚飨。
    ○代齐常侍祭樊襄阳文
    维年月日，某官某，以清酌之奠，敬祭於故襄阳节度使右仆射赠司空南阳樊公之灵。惟公直方忠厚，沉敏肃给。通如川流，守若山立。精气方运，垂天难戢。建中旁求，策名帝聪。昌言右掖，高步南宫。爰膺使选，将命序戎。信在言前，知行诚中。消息其用，车书以同。寇逼汉南，乃佐戎律。偏师靖难，全功受钺。兵荒之後，政克画一。直绳威奸，柔辔惠物。一临荆门，再抚岘阳。积德逾纪，暗然弥彰。天不遗，人之云亡。朝野震悼，岂惟一方。清永之後，获同王事。相府之举，谬厕公议。重以中外，绸缪亲懿。旋观全才，备归精义。交以义合，情由道至。循躬虽虚，望古无愧。尝言“有德，必锡永年。元圣是毗，大猷于宣。击壤鼓腹，吾将老焉。”今则已矣，谁其问天？日月将葬，哀荣式备。礼有执绋，官无离次。辟寝流恸，哀何可既？遥申薄奠，歆此精意。呜呼哀哉！
    ○祭陆给事文
    维贞元元年岁次乙酉十月景申朔十日乙巳，将仕郎守尚书户部员外郎赐绯鱼袋吕某，樽诚，敬祭於故给事中吴郡陆公之灵。呜呼噫б！道之难行，古人所悲，有时无人，有人无时，时可人可，则命夺之。公初负道，年志俱壮，已任致君，指掌太平。德宗旁求，始宾明庭，拔乎其伦，聿骏有声。实欲以至公大当之心，沃明主之心；简能易知之道，大明主之道。难得易失，怡然退保。或亻黾亻免从事，或栖迟却扫，二十年间，为郎而老。尝言“吾虽已矣，道不可已，永怀其人，见而後死。”某以弱龄，获谒於公，旷代之见，一言而同，且曰：“子非入吾之域，入尧舜之域；子非观吾之奥，睹宣尼之奥。良时未来，吾老子少。异日河图出，凤鸟至，天子咸临泰阶，清问理本，其能以‘生人为重，社稷次之’之义，发吾君聪明，跻盛唐於雍熙者，子若不死，吾有望焉。”某也不佞，谬纳大贤，其何以充塞所知，克当斯言！姑用绅而书，牍而藏，传於子孙，为门户光。既而各沦风波，秦吾索居。某非出处，迫屑无馀；公高翔海郡，与道虚徐，犹念垂训，研覃若初，作君臣得失之图，成《春秋》不刊之书。今年太皇继天，元圣在震，徵公夕拜，侍讲古训。皇王秘宝，造膝而进，以石投水，至诚无朕。讨论未竟，公则既病。重光升矣，公病不起。河海晏而航楫自隳，礼乐作而龟玉先毁，与其时而夺其寿，吾未知夫所以。呜呼惜哉！某奉使无状，闭留昆夷，再换炎凉，言归未期。公方沉瘵，忘已之危，念我否隔，发言涟ㄝ，悉所著书，付予稚儿，曰“道之将兴，而父其归，惧不果待，寓心於斯”。似有明神，感公所敦，穷荒生还，仅及公存。绵顿在床，深堂昼昏，举烛开目，握手无言，自此及终，曾未浃辰。凡曰识者，孰堪酸辛，况予之情，岂云他人，涕尽一哀，痛缠百身。礼不忘本，卜归江滨，躬执薄酹，心摧气堙。傥见期之言可徵，平生之志获申，吕氏、陆氏，戚休惟均，魂而有知，歆之听之。呜呼哀哉！尚飨。
    ○祭座主故兵部尚书顾公文
    维贞元十年岁次甲申月日，门生侍御史王播、监察御史刘禹锡、陈讽、柳宗元、左拾遗吕温、李逢吉、右拾遗卢元辅、剑南西川观察支使李正叔、万年县主簿谈元茂、集贤殿校书郎王启、秘省校书郎李建、京兆府文学李逢、渭南县尉席夔、县尉张隶初、奉礼郎独孤郁、协律郎萧节、奉礼郎时元佐、荥阳主薄李宗衡、前乡贡进士郑素等，谨以清酌之奠，祭於座主故兵部尚书东都留守顾公之灵。峨峨灵山，时雨将泄，眈眈大厦，崇构已设。岁旱方极，川流遽阏，宏栋待施，梁木斯折。玉碎清莹，芝焚酷烈，贞方独留，千古不灭。呜呼哀哉！
    伏惟公神气辅质，天降英灵，刚健中正，内外和明。岐嶷之初，不教而成，敦敏之後，确然已贞。霭霭孤云，逸我高情，昭昭白日，悬我明诚。志励意深，心融气清，靖若翔隼，蔼若芳英。於戏！立人成身，忠孝一美，自古全者，一人而已。明君得臣，贤父知子，公独兼备，敢陈终始。厥初知礼，柔顺义方，年未逾，道行於乡。盈庭之戏，众稚且狂，Δ管在身，我独矜庄。沐浴风雨，盥漱雪霜，未荐甘旨，未敢衣裳。斯惟至性，厥有大孝，乃扬儒风，乃奉文教。服勤之功，焕饰之效，金石成声，缛丽开照。越国山秀，吴门水深，句曲宵朗，湘沅夕阴，怡神导和，涤思凝心，弃我奇宝，铿然至音。天宝季年，羯胡内侵，翰苑词人，播迁江浔。金陵、会稽，文士成林，嗤争驰，声美共寻，损益褒贬，一言千金，洙泗之风，弊而浸淫。我乃闭关，响绝光沉，藏辉必发，含章以俟。蛟龙得云，平陆骋鸷。人或妙用，我蕴成器，人矜讠叟闻，我愚大智。聿来胶庠，厚此淳懿。乡选或竞，我则无愧，芳桂盈手，青霄坐致。春从王畿，冬践郎吏，危险立则，艰难见志，谏草焚灰，丝纶深秘，命官储贤，有国大备，至公苟在，淳化不坠。朝选精重，睿思虔志，系於安危，宏此教义。我虽受命，求人报天，工惟选艺，器必搜贤。松菊有烈，薰莸在前，妍媸自分，衡镜高悬。潜符希夷，化若神仙，道贯品类，心冥陶埏。归吾至精，复命上元，物不可弃，道由尔全。毛翔鸾凤，壳蜕龟蝉，万象俱适，三清晏然。伊昔仲尼，其徒三千，命不可求，文实在焉。微言仅存，正气莫宣，用苟登席，希徒执鞭，曷如清时，文柄克专，髦彦必举，典谟备甄。中侍六载，内朝十年，三司秋赋，五掌春铨。翼翼京师，教化之先，肃恭诚敬，昭彰可传。在昔成周，左伊右，乃命保厘，抚我三川。资仁感义，与道周旋，焕乎成功，嶷若崇巅。乃饰兵车，兵利革坚，乃修农亩，辟陇开阡。榛秽荒芜，化为良田，污潦沟渎，流为清泉。忠至诚达，思焦身捐，醴甘必竭，膏明乃然。呜呼哀哉！ㄞ骑霄驰，皇慈中激，後复真质，皋还魂魄。新命箫鼓，旧原松柏，陵谷可移，德音不易。呜呼哀哉！
    播等援自诸生，升为王宾，念必期於霄汉，手亲擢其泥尘。播尝再忝於科第，始一命於朝伦，感自衷於诚接，欢自己而情均。或负知於一纪，或登用於数旬，恨俱长而各异，哀靡极而宁伸。凡在京兆，一十九人，四忝御史，三为谏臣。孔门有光，游夏修身，远奠虽设，用兹慰神。馨香可荐，醪醴方陈，欷相从，列拜斯文。伏惟尚飨。
    ○衡州祭者里渡溺死百姓文
    维元和五年岁次庚寅十月戊辰朔十七日甲申，刺史吕某，遣故衙前虞候何防，以豚酒蔬果，致祭苏、陈演、李宽泰、陈甫、鲁馀之灵。尔等五人，感余诚信，力输公税，争赴先期。溪山阻深，潦水暴至，不忍欺我，忘其险艰。州令未明，津渡不谨，致此沦逝，咎由使君。兴言涕流，痛念何及，聊伸薄酹，兼致微赠。代纳残税，皆余俸钱，魂而有知，谅此深意。尚飨。
    ○道州祭百姓邓助费念文
    维元和五年岁次庚寅五月庚子朔七日景午，刺史吕某，遣衙前虞候蒋沼，以酒脯之奠，告邓助、费念之灵。使君受命牧汝，不能庇护，使贼孟鸾等敢作不道，酷加杀害，是用疚心疾首，万计讨擒。廉使仁明，不贷凶恶，穷泉冤痛，今日方申。惭念无及，潸然泣下。故令於汝殁处，陈贼之尸，魂而有知，歆此告酹。呜呼哀哉！
    ○祭侯官十七房叔文
    维元和五年岁次庚寅九月戊戍朔三日庚予，堂侄男朝议郎使持节衡州诸军事守衡州刺史上骑都尉赐绯鱼袋某、乡贡进士让，致祭十七房叔侯官府君之灵。私门薄佑，终鲜诸父，堂从之内，唯叔一人。少小相依，笔砚同学，永言素契，情实兼常。早表诚言，见托身事，官孤力薄，卒用无成，惭负幽明，兴言痛咽。叔无允嗣，後效何伸？河中大茔，礼合葬。十五房尚寓淮甸，时力未并。且於江陵，谨议权厝，终期通岁，异壤同归。日在天，誓无二事。呜呼哀哉！五湖三湘，前岁共入，孤舟单，今日何之？恸决江津，倍增摧慕，式具祖奠，伏惟尚飨。
    ●卷六百三十二
    ☆李程
    程，字表臣，襄邑恭王神符五世孙。贞元十二年进士，又登宏词科。元和中累拜吏部侍郎；敬宗立，以本官同平章事，寻加中书侍郎，封彭原郡公，罢为河东节度使；开成初拜右仆射，二年出为山南东道节度使。卒年七十七，赠太保，谥曰缪。
    ○汉章帝白虎殿观诸儒讲五经赋（以“高会群儒，讨论正义”为韵）
    汉章帝以文教式孚，象德崇儒。仿石渠徵校文之所，配白虎集青衿之徒。於是发明诏，下皇都。宏辩者愤愤悱悱，博议者云萃风趋。所以赞扬政理，岂惟探讨典谟；尔其高观洞开，鸿儒四会。擅古今之美，为皇王之最。八索九邱之籍，理析异同；三坟五典之书，义分小大。举两端而拟议，与百代而沙汰。既理贯於中，亦声闻於外。实钩深而索隐，况致远而情高。信积学而无倦，岂待问而有劳。谈柄乍挥，振冠盖之岌岌；词源忽注，泻江海之滔滔。将以演制度之善，论威仪之盛。撮五经之阃阈，为九流之龟镜。《连山》《鲁史》，自此而刊；《礼》《义》《诗》《书》，自兹乃正。夫如是，始可以化人伦，施国柄。有典有则，惟明惟圣。上知恭勤，下审教令。然後代有等威，理归清净。懿哉！释钤键之枢奥，赜精微而讨论。疑之者风散冰释，学之者理顺义存。可以明乎褒贬，从其简易。《贡》别九州，“兴”穷六义。岂惟槭之说，盖亦识之智。今我後化叶，人文莫群。陋汉日，越尧君。观其环林森森，璧池浩浩。鸿儒硕生，旦夕探讨。曲尽庶汇，旁流圣造。则知儒者，可为帝王之师保。
    ○凤巢阿阁赋（以“天下清泰，神物来萃”为韵）
    国家化协轩後，道超帝先。敷至德以被物，降殊祥而自天。祥异宗周，下岐山之鸣矣；企观神极，放阿阁而巢焉。由是载止於甍次，盖将呈瑞於君前。临四荣而肃乎云委，播五彩而焕尔霞鲜。且将巢者，其义久也。美德化乎宇内，永栖迟於日下。爰居爰处，恒依应龙之祥（一作梁）；载飞载鸣，宁侣化鸳之瓦。道既砥平，时亦镜清。厌丹穴而不息，鄙高冈而不鸣。方为应至仁而来元扈，岂徒爱层构而集丹楹。彼燕有巢，已闻在幕之厄；尔鹤称德，更擅乘轩之名。一则兆启乎颠沛，一则僭处乎车盖。曷若我爱育元和，来仪昭泰。奋美羽於轩楹，散清音於埃盖。然後知赤乌不曰珍，白龙不曰神。或生之於苑囿，或厄之於海滨。四目鸣而不睹，万户献而莫臻。岂若兹凤，惟阁是因。三重其阶，实惟高矣显矣；一人斯睹，谁谓不躬不亲。向非我後从政不弗，惠生於物，执德不回，遗乎将来，凤亦远矣，谁能巢哉！是知反道者高阁徒修，悖德者鸣凤罔萃。窃稽瑞牒，载览史记。惟黄帝与吾皇，能感之而自至。
    ○华清宫望幸赋（以题为韵）
    上苑之左兮，骊山之中。天作高岫，帝为离宫。示宸游之有所，表圣鉴於无穷。临峻路而赫其户々，标爽垲而屹以崇崇。惜翠华之未至，阒紫殿而犹空。则有望幸其中，流睇延慕。希天颜而回瞩，望云阙而屡顾。想恩波之东注，俯瞰渭流；爱佳气之西浮，空瞻秦树。目尽烟末，心驰御路。何圣虑之未还，独幽怀而能喻。穷辙迹且俟玉山之游，想车音将购《长门》之赋。矧夫阁有朝元之美称，殿有长生之嘉名。霞驳丹槛，云攒绣楹。可以召通仙之降止，安皇祚之永贞。是以仰碧落，竭丹诚。庶日月之回照，等葵藿而同倾。濯感沸之泉，每想金舆之度；践萋青之草，还思玉辇之行。虽托质於别馆，常寄心於穆清。恋恋西向，悠悠瞩望。步磴道以寂历，眄广庭以寥旷。竹花虽吐，如含待凤之诚；□气才升，若睹从龙之状。彼玉山既远，金阙仍赊。未若浮游近县，如在仙家。俄天邑之孔迩，自神都而不遐。虽馆称五柞，殿美九华。喻之於此，曾何以加。惜乎神光未瞩，旷此佳境。徒企想以忡忡，复怀慕而耿耿。闭玉树於深谷，销金铺於秀岭。君乎君子，胡不出宸居而来幸。
    ○揠苗赋（以“时贵顺成，非由速致”为韵）
    瞻彼陂田，新苗在地。徒施助长之术，且异发生之类。望斯箱於翼翼，爰用心期；贪彼黍之，方将力致。摇然乃乱，兴每如抽。自贻伊戚，职汝之由。忽分丛於步武，俄裂土於田畴。劳而无功，焉用拔乎其萃；动而愈出，纵其生也若浮。既不得於和熟，宜取伤於躁求。相彼老农，求之欲速。伛偻烦手，扶疏自目。信相违於浅种，不用其良；既自露於深根，曷云能彀。忘枯槁之如彼，尚低徊而念兹。绕指尚疑於取苎，劳身岂并於乘时。揽一握之纤茎，始如陵草；耸千科之细叶，终异园葵。孰云农事以妨，但取高而为贵。无思去草之务，有若拔茅之汇。不从其道，虽以徒劳；莫悟其由，讶离离而增欷。原夫秀而不实，爱欲其生。覆东皋而历乱，交南亩以纵横。或长或短，稍因人而尽起；靡瞻靡顾，俄丽地以同倾。与其违性而早落，岂若从宜而晚成？时不爽於荣枯，事可期於逆顺。惟躬是瘁，宁同於百卉具腓。以若所为，且异乎孤蓬自振。亦由行道者之，仁义可依。体上圣之知命，戒中庸之妄祈。赋孟子之言，聊将此喻；穷宋人之理，永鉴其非。
    ○汉文帝罢露台赋（以“百金休功，万国从化”为韵）
    伟汉文之君临，惟宫室有度，以兆庶为心。安不忘危，岂劳力於累土；用过乎俭，亦轸虑於百金。惧乎设怨，将以激劝。若台之是修，唯德之不建。是故绝役心於制造，宏俭德於亿万。乃言曰：“台者高峙，路者四通。不足避燥湿寒暑，无以受朝聘会同。奚必居高为明四目，远听为达四聪？不重敛何以就役，不劳力何以成功？”由是却匠人之计，全王者之德。岂啬於财，实肥於国。虽百工至，无所作则；庶人子来，曷由陈力？言之既终，人故适从。板筑之功既绝，寻尺之材勿庸。柱础不施，宁转他山之石；栋宇罢构，匪斫徂徕之松。若夫气候为备，顺时布化。谅惟国之有恒，成兹台之何暇。南至以望，太史每升以观台；仲夏而居，有司自设其高榭。亦何用土木特建，丹ぬ勤修？诚无用之作，非不朽之谋。岂止全十家之中产，贻百代之良筹。彼晋灵登临，我则绝弹人之戏；宋平兴作，我则无筑者之讴。式昭莫大之见，用保无疆之休。不然，何以绍祉祖宗，垂芳简册。逾俭约於三五，延戴祀於二百。岂不以肇於露台，播无为之嘉画。
    ○黄目樽赋（以“礼尚治情，酌中形外”为韵）
    彝器之美，黄目是尚。黄者取黄理而中孚，目者象清明而外畅。徵戴《礼》而有谓，懿周人之是创。将表敬於宗祧，必荐馨於郁鬯。爰设嘉名，是用饰情。彼因外而有制，犹自中而立诚。酌於心终有假於圭缵，象乎自难取比於兕觥。必因尊彝，爰佐齐醍。以明大享之品物，以助诸侯之孝悌。故以目而为名，因酒而成礼。尔其克修祀典，遐本淳风。将А饮而体异，等牺尊而义同。殷荐有恒，守笾豆之列；备用何所，在宗庙之中。追述作之深旨，谅昭明而有融。用当其无，物不为薄。齐纳金而饮酎，等用茅以明酌。挹而未竭，故不惭於金；执而不挥，宁有愧於玉爵？立制有经，创意图形。洁以新樽，冀精诚之可达；歆於明德，知黍稷之非馨。其象也则小，取喻也斯大。虽斟酌在中，必仪形於外。嘉其不泛不滥，可继可传。罔施丹ぬ，徒假雕镌。巨同乎卮，信乎美而无当；岂比乎斗，则有象而在天。徒虚无以为说，非洁芳以告虔。甚矣哉！前王之创物，俾後代之相沿。
    ○迎长日赋（以“三王郊礼，日用夏正”为韵）
    气之至兮景之长，郊之初兮国之阳。将有事於新日，以无忘乎旧章。太史先期而以告，天子斋心而有常。且曰经纪不忒，乃贞明而成象；疾徐中度，胡躔次而可量。俟一人天临而斯出，俾群後景从而有光。可以冠千古之嘉礼，轶三代之盛王。然後五辂乃驾，六龙是骖。迎炎精表著明於君象，就阳位乃展礼於国南。斯可以人咏明哉，且知配虞帝之二；工升歌也，奚独美文王之三。且天有两曜兮日无其匹，域有四大兮王居其一。将报本而郊天，因宣明而主日。大司徒执圭以表位，群有司奉璋而有秩。羲和御之而有伦，畴人则之而无失。运行之次，望迟迟以就阳；寅宾之时，见杲杲而已出。始也戒职司，明国体。卜郊之典无阙，迎日之义爰启。受命於祖，作龟於祢。是皆匪愆於仪，未有不谨於礼。礼容必呈，祀事孔明。迎扶桑之初，乃实柴而荐敬；因吉土之兆，同埽地而贵诚。信列辟之盛节，俾历代而作程。魏则朝於献岁，夏则置乎小正。今则听封人之善祝，采从臣之嘉颂。时令空美於风行，帝力孰知其日用。人悦於下，礼行於郊。不独服尚元素，器遵陶匏。是知礼之设也，教之大者。彼孔称“从周”，殷因於夏。曾未若我後敬授人时，而天锡纯嘏。
    ○石镜赋（以“清光内朗，禀之媚然”为韵）
    惟石之贞，惟镜之清。镜因石以为异，石假镜而为名。其在石焉，肇自一拳之质；其为镜也，非因百炼之精。不资磨莹而冰净，讵假雕镌而砥平。徒美夫孕清莹，合彩缀。粲玉质以皎，蓄霜华而明媚。匪因人力，其成也何时；倬彼神功，其来也奚自？凝辉炯炯，散彩洋洋。既不劳乎范，亦无失於圆方。辉映空岩，恒舞山鸡之影；色澄清夜，宁惭玉兔之光？伊鉴物之必审，信自然之所禀。彼虚受而不遗，同至道之无私。既不限於遐迩，岂有差於毫厘？深山之中，谁辨藏冰之处；幽谷之际，宁分抵璧之时？况刚直其体，清贞自持。恒发辉山之色，常含韫玉之姿。怀宁一之心，不可转也；处阗寂之地，谁其尸之？当六合之清爽，澄素辉之洁朗。可以坐致於云霄，可以立分於魍魉。知远之迩，视山岳之在目；以小观大，览江湖如指掌。且镜之为物也净，石之为义也坚。既守质以固矣，亦腾光而皓然。朗鉴之前，皆愿呈其肝胆；委照之下，终愿辨乎媸妍。故能无微不烛，无物不载。彼三光与万类，莫不形乎其内也哉。
    ○太常释奠观古乐赋（以“声淫及商，武乱偕坐”为韵）
    天子崇儒兮辟此虞庠，仲秋上丁兮奠我素王。既斯礼之毕具，伊古乐而遂张。於是调律吕，备宫商。笙镛嘈而并奏，干羽俨其成行。进旅退旅，爰击爰拊。鸣宫悬，起万舞。设崇牙，森树羽。斯道氵风氵风，斯人俣俣。和声合气，缀规接武。听其韵可以窒欲，览其仪可以道古。济济祁祁，莫不贲然而来睹。有叹者曰：太和之音，其乐。作以崇德，和而不淫。所谓建藻荐之礼，革忄舀堙之心。□英之声何质，韶之乐则深。见师襄之击磬，闻瓠巴之鼓琴。借如发扬蹈厉，右秉左执。其从纯，其始翕。登歌初弥，下管相及。朱弦徐泛，觉虞舜之风薰；玉戚载持，想周武之山立。懿其五节清，九奏成。播殷周之颂，无郑卫之声。廉正以作，奸邪不生。盖由德音洋溢，乐教众夥。诚无象而不传，非有功而不可。魏文侯昔著於发问，宾牟贾尝称於侍坐。乃知雅音为邦家之本，正乐非耳目之玩。可以洽人神，可以彰理乱。而况八佾成列，八音克谐。尊儒训兮国风之始，阐乐正兮王政不乖。夫如是，所谓光扬盛礼，和乐孔偕。
    ○大合乐赋（以“王者之政，备於乐声”为韵）
    乐者制也，所以道天和，全人性。故作之以崇德，审之以知政。王者敬其事而阐其道，顺其时而行其令。逮夫季春届期，乃命有司。且曰群萌达矣，播乐安之。重以国经不可阙，躬理必以时。将齐度以节奏，被选乐於声诗。撰乃吉日，总於乐师。是用资於诲尔，亦无忝於命夔。由是司仪辨等，庶工守位。备弦管之声，陈匏竹之器。逦迤而就列，иね嶙峋而居次。克展礼容，而告乐备。天子於是率九卿，暨三事。必虔心而有待，俾陪扈而斯致。既亲睹於宫悬，又何假以庭试？若乃曲度是并，不可殚名。杂以韶，间以英茎。追宣尼之前闻，是能忘味；念师乙之旧说，各辨遗声。考彼废兴，存乎清浊。安以乐，且知治世之音；哀以思，不杂异方之乐。类飞声於垂仁，等润物於流渥。足使魏文侯之卧听，已悟前非；吴季子之备观，难施先觉。既尽美矣，又何加乎。谅从律而罔惑，将克谐而不渝。必在听和，知其乐也泄泄；是其反朴，变其风也於於。具举不患乎声希，统同宁贵於和寡？奚必飨钧天之灵贶，而有殊焉；想洞庭之异音，更思古者。诚夫天祚我皇，恩历遐昌。掩邃古之嘉乐，轶三代之圣王。窃贺声明之巨丽，敢联雅颂之遗章。
    ○披沙拣金赋（以“求宝之道，同乎选才”为韵）
    物有感者，其沙之同流。韬至精之未吐，俟明鉴以来求。披溃沲，历汀洲。期往而有觌，必而是谋。若不克见，何远不讨。大无间於洪流，细宁忽於潢潦？必因目击，信夫川则效珍；不假镜临，所谓地不藏宝。於戏！未分美恶，必在妍媸。当有期於慎简，幸无见於忽遗。经营乎永昌之日，徘徊乎丽水之湄。初若决浮□，摇星光之的的；又似剖群蚌，贯珠彩之累累。充一镒而有待，贯三品而方期。出轻涟而沉潜自照，别丽景而光炅生姿。洎乎沙之汰之，既坚既好。断之则同心斯得，用之则从革是宝。必资作砺，自同选众以求仁；曾是满ぷ，未若勤学而知道。伊昔识真者寡，罕遇良工。遗我於一撮之内，混我於众流之中。纯固空知夫自守，精英不得而外融。与沙碛而杂居，则如云积；处矿璞而自异，讵可雷同？宝既有矣，况於人乎？夫辨之掌握，尚辱在泥涂。则将排碧沙，涉清浅。虽有怀於拣金，庶不遗於片善。今则藻鉴既朗，庸将自媒。兴公雅符於通论，士衡犹患於多才。不然者，则怀宝而退矣，曷为体物而来哉。
    ○金受砺赋（以“圣无全功，必资佐辅”为韵）
    惟砺也，有克刚之美；惟金也，有利用之功。利久斯克，犹或失其锐；刚固不磷，是用假於磨砻。不然，何以兴喻殷监，譬後之圣。金将有缺，必假石以磨颖耀；後若有遗，必资贤而砺节砥行。使藐锋无白圭之玷，令德有黄轩之盛。取譬於攻金之工，方期於政罔不正。且夫利器久翳，锋不全。参差冰缺，掩冉苔联。价减千金之直，文灭七星之躔。非夫坚石之锻乃砺乃，巧匠之藏焉修焉，又安得而昭宣？若乃君上初临，德声未溥。令不尽一，名不咸五。筮微子牙之兆，衮阙仲山之补。非夫忠臣之扶危持颠，英俊之左弼右辅，又安得而稽古？乃知君与臣兮相符，金与砺兮相须。离之而道斯远，全之而德不孤。故为金也光乎九牧，为君也配彼三无。是以工必利其器，君先择其佐。佐明则有融，器锐则不挫。光乎拟之必断，恬澹乎立於无过。亦何必俾钝质不可砺，俟昏德以将衰。如刀罔能敛其锷，如朽索无或纽其维。然後乃知利重乎磨，损之又损为贵；君宜乎谏，善人不善之资。况今圣上钦明，英髦迭出。恭默思道，曷高宗之可侔；辅弼纳忠，岂傅岩之攸匹？宜乎哉！超羲而越夔，勖而自必。
    ○蒙泉赋
    蒙彼东山，山下有泉。运未逢於畎浍，色空积於澄鲜。虚明可鉴，澹泊自然。宜习坎以为德，胡止艮而莫前？士有酌而叹曰：惟水之义，万物之利。顾导达之或阙，将灌注而奚遂？朝宗路阻，未归朝夕之池；润下功微，空浸寻常之地。且夫壅则止，理则通。能致远迩，任决西东。荷西气之平均，潜生丽藻；处重阴而蒙蔽，尚阻清风。亦有舒女化而称异，耿恭感而成功。彼皆因人而有托，此独居然而在蒙。懿其满而不盈，卑以自处。岷山未测，且睹滥觞之时；沧浪是期，终异濯缨之所。性则全柔，德无与俦。能载清而载浊，谅可泳而可游。将注江湖，终有希於上善；未分泾渭，诚无恶於下流。嗟止水之奚匹，念发源兮在斯。当其一勺而可挹，岂待成川而後知。傥理水之有便，谅馀波而可期。他日敢以胜载之力，冀裨舟楫之时。
    ○青出於蓝赋（以“纯粹积中，英华发外”为韵）
    蓝蕴嘉色，青出其中。谅究本而不异，独入用而靡同。渥彩必因乎外发，至精不得以内融。暨乎时日既臻，染人云至。备震方之正色，遵《周官》之故事。行采之际，讵盈时人之；俯拾之时，亦异炎州之翠。非取荣以玩悦，将有求於精粹。比夫朱研而益丹，剑淬而愈利。惟英华是揆，惟混浊是弃。曷舍彼而取此，信本同而末异。当时所营，尽彼精英。被以纯深之色，总乎迁染之名。阴骘四时，舆服因我而更御；彰施五采，元黄待我而後成。初类含章而潜伏，今若开辉而发明。岂不以苍然之迹始分，焕尔之英久积。研精逾丽，昭章可觌。谓元之又元，符益之又益。则明珠之剖巨蚌，美玉之出韫石。彼皆异状而竟殊，此则一变而不易。且夫色无以加，孰曰取实而去华；光不可昧，必惟自中而形外。故臻乎极而不失其色，发乎深而其用惟新。积而成形，事等冰寒於水；演而为大，义同丝出於纶。俾夫外则文为藻缋，内则体合精纯。故烟生於火，配乎物；情根於性，本於仁。子贡贤於仲尼，莫知功倍；季孙富於鲁国，孰谓德均？君子思端本而肇末，耻後先以超越。故取斯而喻斯，谓不悱而不发。
    ○破镜飞上天赋（以“青天流魄，玉户失颜”为韵）
    何新月之婵娟，如破镜之上天。微茫而桂树犹短，仿佛而菱花不全。皓色减去，清光独悬。谓是云非，开玉匣而长在；自无而有，指金波而未圆。象则凌虚，名何责实。伊酷似其素影，若同分於丽质。莫测潜化，空惊迥出。怜此夕以孤飞，念谁家而暗失。况夫微明海ㄛ，远挂关山。感重轮而易缺，思ひ带而莫攀。娥掩色，ㄥ女分颜。意迢递而难明，半生象外；岂别离之可赠，馀在人间。霁景澄寂，寥凝碧。匪回辉而照胆，徒向晦而沦魄。洞房未掩，过台上而不归；斜汉欲低，入窗中而犹隔。亦何辨夫於火化，骘彼阴灵。比孤光於白，喻片影之铜青。遥空绚练，远色晶荧。爽气共浮，岂彩霞之能掩；芳尘不到，非素手之所经。观夫渐倚上元，迫於下土。瞻吴牛之罢喘，对孤鸾之欲舞。征碎质以委地，有方辉而竟户。哉生之后，从一气以裁成；埋照之时，岂五金而能补。正当残夜，偏称高秋。含烟不隐，泛水如流。苟孕明於真宰，非禀质於人谋。似逃秦殿，聊上庾楼。疑熠熠以从革，类纤纤以若钩。异彼妆奁，掩兹游烛。方应候以戏珠，不鉴容以销玉。坐惜云曙，行愁漏促。晕犹未合，无陈方士之灰；点不可磨，空负先生之局。
    ○众星拱北赋（以“人归政德，如彼众星”为韵）
    为章於天，惟彼辰极。环众星於庶位，标帝座於有北。故昭回之设象，俾圣哲而取则。钩陈就列，等营卫於宸宫；阊阖旁连，类屏藩於王国。焕乎布彩，俨若受职。念精气之无亲，叶天地之辅德。仰圆象之炯尔，嘉清辉之如。昭明有融，不韬光於隐晦；悠久斯在，岂随运以盈虚。戒彼不恒其德，故能奠厥攸居。当其天宇廓清，元纬交映。若万物之调玉烛，犹圣人之握金镜。守宝位而厚群生，在玑而齐七政。丽天之象，拱北宸以是依；率土之俗，亦向化而无违。契一人之有庆，同万姓以知归。不然，何躔次萦乎黄道，周庐匝乎紫微。乍合彩以呈质，竟同耀而分辉。俾夫左之右之，莫不具尔；无小无大，曷惟ィ彼。考时变兮是察，知天成兮在此。仰观或辨其晦明，内附宁阻其遐迩。是以纟丽连清汉，点缀苍。流彩未停，蜀郡犹占二使；圆光既聚，颍川应会贤人。则知居之者安，辅之者众。辐共毂不足以喻其周环，斗在天孰可以齐其比讽。亦犹元圣立极，群後来庭。登三杰而汉道斯盛，致多士而文王以宁。傥匡圣之有日，愿在位於恒星。
    ○众星拱北赋（其二。以“人归政德，如彼众星”为韵）
    邈矣辰极，凝光於北。以迢迢之远状，出苍苍之正色。荫华盖作上帝之居，拥神休为上土之式。厥高可仰，其仪不忒。观众星之附丽，如小邦之怀德。至於遐瞻五纬，迥眺九围。湛河汉之秋景，灭烟霞之夕霏。此则信无大而无小，谅知章而知微。粲以低昂，嗟在空而错置；焕而旋复，讶共贯而知归。环紫极而未散，流素月而方稀。瞻夫摄提引翼，钩陈逦迤。或重辉而玉集，乍浮烁而波委。储精定位，叶天步之廓然；有耀远方，振旄头而ィ彼。且冲漠之外，或盈或虚。宵则观夫成列，昼焉测其所如。是知惟辰得中，同睿作圣。合真宰之至理，禀昊天之成命。阴滋玉烛，徒见冥其六符；洞契璇枢，惟悟齐其七政。当其重城未启，永夜向晨。想清防於严密，披元霄而得真。俱熠熠以晶朗，乍煌煌而彩新。类珠连之可媚，俨天行而自陈。拱之立言，孔氏已传乎旧史；犯而成象，汉帝曾容其友人。洎乎晷度环合，躔次律中。辐辏毂才可比其稠，水会瀛未足方其众。盖所以明上德之攸拟，宣下情而通讽。客有托身白社，翘思青冥。当天地交泰，山川永宁。敢属辞而体物，照庶士之从星。
    ○攻坚木赋（以“学者攻艺，必求至精”为韵）
    工之制器兮雕乎朴，人之兴艺兮志乎学。利用者臃肿无前，善扣者舂容乃觉。多闻非阙於疑殆，成器克资乎雕斫。故研精方启於愤悱，用当各施於轮桷。且夫材有柔劲，工有趣舍。於以钻木，後其坚乎；於以挥斤，先其易者。钩绳定其规矩，斧斤飘其上下。剞劂罔辍，疾徐既工。铲鳞皴於理外，摭精粹於文中。攒节划以洞解，奥义涣乎遂通。则知艺或有孚，虽至刚而斯剖；学乃将习，奚异端之可攻。方同规於大匠，期继业於良工。是以木碎其节，学殚於艺。殊宰我之难雕，匪般亻垂之易制。既饰以文亦丽其质。讲学所贵乎无方，摧坚不可以无术，每投虚以措刃，故功倍而身逸。尽乎精微之理，谁谓不然；得於心术之间，孰云无必？艺通元兮坚刚则柔，学通微兮指归可求。俾不才而成用，化格以优游。工之成功，志之所至。信念兹而在兹，因比物而丑类。之木也，破其轮；之学也，究其奥秘。砻斫斯成，良工有程。殚才人之学，好刳者之精。终朝匪劳於，空谷谁听乎丁丁。既成风於郢匠，期大扣於希声。
    ○刻桐为鱼扣石鼓赋（以“感通难测，万里相符”为韵）
    物不可以智识。念斯石之何为，匪兹梧而不克。况乎鼓与鱼兮非类，吴与蜀兮异域。何合应於自然，杳励响而不测。刃乃霜落，鳞非锦攒。击蕴玉之形，锵锵屡出；裁峄阳之干，唯唯可观。叩寂寞而大音斯发，中铿訇而馀韵不殚。是知同声者其和易，殊器者其应难。逢逢之韵且千，讠讠之音相万。不击不考，奚呈响亮之功；大鸣小鸣，岂抱沉潜之怨？运之靡终，应而不穷。睹之者谓声存视听之表，疑之者谓音在鬣之中。练响而洪纤皆答，化气而远近必通。初密如於绵古，倏坎然於暗空。非诚贯可览，将神交所感。孤生之质，徒效用於汕汕；可转之资，终奋响於坎坎。嗟乎！石之为鼓也，发於异乡；梧之为鱼也，来彼殊方。何终岁之寂寂，忽盈耳以洋洋。自得於惬心应手，岂待乎玉质金相。栖凤之称既罢，在藻之用何长。扣之不止，音亦无已。讵徵冥应之言，适谐响答之美。相须以成事，有类埙篪；相应以成声，宁限道里。则知审音斯发者不可诬，怀声思击者不可孤。谐千古之善应，为二物之合符。向不遇张司空也，知其蓄灵响而已夫。
    ○故钟于宫赋（以“喻以鼓钟，自中形外”为韵）
    徵鼓钟於前闻，诚修身之善喻。始自中出，终能外布。比夫旷理，必彰善恶之由；将以审音，不失洪纤之度。击之於宫，声无不通。乍超越以迥出，竟周流而四充。闻之者足可以自诫，听之者於焉而发聪。若然，则处暗室者可以慎独，在多言者曷若守中。岂徒夹两栾，备九乳。运四气而应律，合五音而中矩。必将察理乱之变，明是非之至。播洪音於万钧，在敏手而一鼓，由审音而听焉。钟之为喻，警夫行道之人；声也何从，出乎有过之地。苟由中而既发，谅闻外之难秘。夫钟之所响，响而见听；人之所慎，慎於未形。虽扣之而在寝，必闻之而盈庭。礼失所讥，想杜蒉之扬觯；教之以义，嘉大禹之勒铭。和顺积中，铿訇发外。可以掩笙镛之逸响，节干羽之繁会。究彼所从，爰自九重。锵然有声，初疑乎叔之离磬；铿以立号，如辨乎亻垂之和钟。其小也窕而无灭，其大也扌瓠而不容。原乎其异，察乎所以。若礼之失，惟钟是比。苟因声而必闻，信无良而可耻。故能分清浊，韵宫徵。将有感於动心，宁取乐於盈耳。故君子之听钟，非其铿锵而已。
    ○日五色赋（以“日丽九华，圣符土德”为韵）
    德动天鉴，祥开日华。守三光而效祉，彰五色而可嘉。验瑞典之所应，知淳风之不遐。禀以阳精，体乾爻於君位；昭夫土德，表王气於皇家。懿彼日升，考兹礼斗。因时而出，与圣为偶。仰瑞景兮灿中天，和德辉兮光万有。既分羲和之职，自契黄人之守。舒明耀，符君道之克明；丽九华，当帝业之嗣九。时也寰宇克清，景气澄霁。浴咸池於天末，拂若木於海裔。非烟捧於圆象，蔚矣锦章；馀霞散於重轮，焕然绮丽。固知畴人有秩，天纪无失。必观象以察变，不废时而乱日。合璧方而孰可，抱珥比而奚匹。泛草际而瑞露相鲜，动川上而荣光乱出。信比象而可久，故成文之不一。足使阳乌迷莫黑之容，白驹惊受彩之质。浩浩天枢，洋洋圣谟。德之交感，瑞必相符。五彩彰施於黄道，万姓瞻仰於康衢。足以光昭前古，照临下土。殊祥著明，庶物咸睹。名矫翼，如威凤兮鸣朝阳；时藿倾心，状灵芝兮耀中圃。斯乃天有命，日跻圣。太阶平，王道正。同夫少昊，谅感之以呈祥；异彼夏王，徒指之而比盛。今则引耀神州，扬光日域。设象以启圣，宣精以昭德。彰烛远於皇明，乃备彩於方色。故曰惟天为大，吾君是则。
    ○匏赋（以五音克谐次用为韵）
    自然之器，匏也可睹。宜标名於曲沃，竟入用於乐府。将以验遗声，追淳古。听自分乎雅郑，事有勤於三五。俾夫继《咸池》而嗣《六英》，越《大章》而跨《大武》。观其发徵含宫，设商分羽。洎清角而杂奏，合五色而相辅。笙磬而在听，鸟兽跄跄而率舞。其为器也尚质，其感人也则深。类《韶》乐之和，自当忘味；耻齐竽之滥，讵可同音？伊昔哲匠未顾，伶官未临。分瓜瓞以为伍，将葛ぱ而是寻。空思谐於音律，宁望齐於瑟琴。愿以刳心，去苦叶而展用；宁无滋蔓，惧甘瓠之见侵。今则规模有制，清浊不惑。受天和而乃圆其象，生土德而再黄其色。不患大而拙用，奚能系而不食。道无自满，我则虚受而持盈；物有混成，我则不宰而为德。是知察清音而匪瓠孰可，含雅韵而匪匏不克。矧国家大乐既备，万邦允怀。惟异域钦和而内向，君子勤礼而外谐。至哉听斯匏之音也，可以知太平之阶。
    ○竹箭有筠赋
    喻人守礼，如竹有筠。俾修己以自守，同固本而相因。操持彰於岁暮，勤德贵乎日新。所以取彼後凋之色，戒夫行道之人。将以御冬，且见檀栾而守节；比於藏器，讵可须臾而去身？若乃清霜翻，元律改。彼众卉之具落，同受气於真宰。何蓊茸而自异，乃便娟而有待。苟常其性，寒竹何患於时移；不易其心，志士当怀於道在。岂不以和泽自润，表里相质。竹无筠不能固其节，人舍礼曷以法於时。伊先哲之善喻，作後代之元龟。企於礼者，勤而行之。苞本之时，已包周身之防；疏茎之势，更叶凌云之期。当其冒霰停霜，雪披风靡。谅青青而斯在，何冉冉而居彼。是知礼之於己，如我有徒；筠之於竹，如我有肤。理无特立，义必相须。坚刚自持，虽贯四时而莫改；赏玩不足，奚可一日而或无。嗟乎！皮之不存，何以具其体；心之不固，何以谨其礼？所以大戴之《记》足征，《相鼠》之诗爰启。君子之道，斯其象诸？示外以固，执中而虚。阅寒暑之不变，齐荣辱之所如。天损不侵，地利空积。包绿箨而未改，交翠叶而不易。君子察於此者，可学礼而受益。
    ○衣锦衣赋（以“君子之道，暗然日章”为韵）
    君子制服兮，损益以时。秉衣锦之特丽，必尚以相资。欲曳娄以成饰，故威仪而可持。异彼佩环，有以文为贵者；同夫，必特表而出之。察其所以，亦将有旨。愿无伐善，俾其蕴美。《卫诗》既作，且赋於《硕人》之篇；匪服是加，则嗤乎“彼其之子”。异狐裘而羔袖，比绿衣而黄里。蒙纤缟而不隔，笼渥彩之可拟。仿佛兮若豹姿之藏雾，隐映兮似珠光之透水。徒有美於烂然，孰可详其蔚矣。故服之无攵，终然允臧。当斐然而入用，惧学制以见伤。知我者谓我隐蔽文章，不知我者谓我颠倒衣裳。曾不念顺则之理，的然而亡。自类韬光不耀，孰云欲盖而彰。比乎“绘事後素”，勿矜为宝。不有外者，何以混其色；不有内者，何以蓄其藻？雅符含章之德，不愆尽饰之道。服既美矣，人亦宜然。等诚明之道合，同出处之义全。亦由矩之士，穷而不滥。蕴贞明，体恬淡。昔有喻於谗口，何以自明；今不衣而夜行，宁惟逮暗。是知大象既分，先质後文。德为道用，静为躁君。不昭质，退藏於密。匪同服之奇，自契黄中之吉。彼无褐空念於卒岁，此成章不俟兮终日。未若赋衣锦之衣，为终身之自律。
    ○月照寒泉赋（以“秋月清明，夜泉澄澈”为韵）
    皎兮月出，毖彼泉流。月烛清夜，泉澄素秋。其象也合之双美，其气也同以相求。观夫彼浚者泉，彼高者月。临四海而照无私，利万物而功不伐。故能流而不竭，明而不歇。清见底而练色寒凝，晖盈轮而桂华秋发。则知水者秋之气，月者阴之精。月下泉涌，泉中月生。其始愈出，其少徐清。度晦明兮共隐共见，历今古兮齐亏齐盈。皎皎兮不易其色，泠泠兮不改其声。足以洗颍川之耳，濯沧浪之缨者欤。至若寒露白，秋天晴。金风始扇，银河未倾。卷纤云而九霄可睹，埽薄雾而万里克明。於是泉悠悠以东注，月迟迟而西行。彼月伊何，明之大者；彼泉伊何，清之至也。泉凝释於春冬，月行藏於昼夜。既处卑以习坎，亦居高而临下。揽不盈也，则照之而有馀；流无穷焉，如逝者之不舍。故德莫明匪月，莫清匪泉。月经天而烛地，泉带地而澄天。素波洞出，清影孤悬。气涵浪於一色，轮照底而双圆。圆如日丽，净若霜凝。宝镜出匣，玉壶开冰。摇清吹而滟滟，澹碧空而澄澄。度浅沙则清影迟漫，漱幽石则光波沸腾。又可乐而瓢饮，枕以曲肱者也。客有续为泉月之歌，歌曰：“月照泉兮泉涵月，泉潺潺兮月皎洁。波无鱼兮清澄，月有蟾兮澄澈。观碎璧於涟漪，认明珠於圆折。信上善之可方，而智者之所悦。”
    ○河东节度使太原尹赠太尉李光颜神道碑
    经使大厦者，实先榱栋；利涉巨川者，必具舟楫。在宪宗时，淮夷阻命，历选将帅，大兴师戎。始以忠武军节度使李公，首应注意之选，终成弭寇之效。策勋行赏，公实居多。故幅员千里，尽成内地；男女万户，不为匪人。任土之贡，岁入王府，谁其致之，知所自矣。
    公讳光颜，字光远。生於将门，早奉成训，忠孝两大，文武全才。负剑既成，书不倦，爰自裨将，则有盛名。早与其兄灵武节度使光进其初同在戎府，司徒马公镇理河东，置之戏下，尝所器异，默而志之，因间谓公曰：“尔有气量，终当光大，但吾不得见其时耳。”授以所执剑仗，亦吕虔佩刀之义也。其後手挈偏师，以合群帅，讨杨惠琳於夏台，破刘辟於西蜀，由是雄名赫赫，冠耀诸军矣。其在许昌也，则慎固封略，缮完兵甲，居安不敢忘战，临敌未尝惰农，是以农战交务，偶俱无阙。有若曹公师次，学校是修，祭遵军中，俎豆不废。得非刃有馀地，才可兼人者乎？郓人不恭，命公讨叛，遂有义成之拜。公以所统者许师，所处者东郡，疏陈利害，遂复其旧焉。连下诸城，而齐寇歼殄。旋师未几，移镇土，塞边隙而遏戎隧也。会穆宗践祚，宠绥勋贤，以本官同中书门下平章事。复迁岐下，寄重股肱。幽镇挺灾，辅车为用，询於群议，非公莫能。促诏不俟驾而至，再总中武之师，兼下博行营节度使。浚郊逐帅，李背叛，朝廷震怒，俾公问罪，朝受命而暮即戎。叛者率其精锐而来，未及成列，公乘势击败，如火燎原，众授首恶，遂纳其师。进检校司徒兼侍中，策元勋而厉列镇也。其後秉圭入觐，请代归朝，上以许人伫望，勉谕再三，俾公旋止，众庶相贺。复历半纪，绩用大就，司徒为真，依前同平章事。上以太原公之故里，昼锦而往，拜河东节度使北都留守太原尹。公发迹并部，人皆怀之，及公之来，如渴者得饮，寒者挟纩，吏不按而奸自息，军不刑而令无犯，无小无大，各附所安。则公之才之量，曷可涯也。
    於戏！邦国将瘁，阴阳遘灾，享年六十有五，宝历二年九月三日薨於位。并人罢市，天子撤悬，废朝三日，悼宗臣也。册赠太尉，葬於太原县东孝敬原，夫人陇西县太君阿史那氏焉，礼也。嗣子昌元，检校户部尚书兼御史大夫上柱国；次子扶元，守左龙武军大将军知军事兼御史中丞；次继元，前行太常寺主簿；次诚元，守朔州司马兼监察御史；次建元，国子祭酒兼殿中侍御史；次兴元，前守衢王友兼监察御史；次荣元，左散骑常侍兼御史大夫；次奉元，清源县丞；次播元，前河东节度使兼监察御史；次安元，右军先锋兵马使守古骁卫将军；程忝公深知，备熟休烈，丰碑见托，安敢让辞。其辞曰：
    四时运行，岁功聿成。群雄经营，王度乃贞。於赫太尉，五世间生。周之方召，汉之韩彭。智叶蓍蔡，心为权衡。扬之不浊，澄之益清。孝乎其亲，友於其兄。六践台席，八拥戎旌。隐若敌国，屹如长城。苍生瞻戴，天子倚爱。发迹并部，知名当代。危自我安，否自我泰。罕山苍苍，汾水汤汤。兵符相印，佩握还乡。内持吏化，外靖戎疆。俗既富庶，人方乐康。神理冥冥，天道茫茫。不臻期颐，孰谓延长。泉扃一掩，千载传芳。
    ●卷六百三十三
    ☆苏冕
    冕，京兆武功人。德宗朝为京兆士曹参军，因弟弁以腐粟给边，贬信州司户参军。
    ○谢加正议大夫表
    臣某言。伏奉今月日制书，以臣职理粗进，加正议大夫。朝命远临，天慈曲被，感戴殊造，震惊失图，臣某中谢。臣出自书生，谬分旌钺，拙直无援，孤贞少徒。虽封域安，恭凭理化；而消尘靡效，实惧素飧。属瘴疠为灾，私门多衅，愧无烈士之死志，而有犬马之贪生，辄状表章，陈乞骸骨。遇陛下宽一戮之责，起将废之魂，因请退之诚，增进秩之典，宸光独照，枯朽顿荣。况尧舜在上，蒸人自理；日月既出，爝火何光？加以无左右之容，无龚、黄之政，猥蒙天地之德，载於金玉之音。是则陛下切思理之心，以风海内，而臣受分忧之寄，谬窃宠荣。成命已行，不敢固让，受恩益厚，期於杀身。无任感戴屏营之至。
    ☆韦表微
  </div>
  <div class="pagination">
   <a href="全唐文_page366.html">
    上一页
   </a>
   <span>
    ...
   </span>
   <a href="全唐文_page362.html">
    362
   </a>
   <a href="全唐文_page363.html">
    363
   </a>
   <a href="全唐文_page364.html">
    364
   </a>
   <a href="全唐文_page365.html">
    365
   </a>
   <a href="全唐文_page366.html">
    366
   </a>
   <span class="current-page">
    367
   </span>
   <a href="全唐文_page368.html">
    368
   </a>
   <a href="全唐文_page369.html">
    369
   </a>
   <a href="全唐文_page370.html">
    370
   </a>
   <a href="全唐文_page371.html">
    371
   </a>
   <a href="全唐文_page372.html">
    372
   </a>
   <span>
    ...
   </span>
   <a href="全唐文_page368.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
