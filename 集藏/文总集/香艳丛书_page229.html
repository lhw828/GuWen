<!DOCTYPE html>
<html>
<head>
    <meta charset="UTF-8">
    <title>香艳丛书 - 第 229 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 229 页/共 467 页</h1>
    <div class="content">　昔太原中，章安郡史悝，有驳雄鹅，善鸣。悝女常养之，鹅非女不食。荀俭苦求得之，鹅辄不食，乃以还悝。又数日，晨起，失女及鹅。悝家闻鹅向西，追至一水，惟见女衣，及鹅毛在水边。今名此水为鹅女溪。出《广古今五行记》。 

　　鳞类 
　　白鱼 
　昊少帝五凤元年四月，会稽余姚县，百姓王素，有室女年十四，貌美。邻里少年求娶者颇众，父母惜而不嫁。尝一日，有少年姿貌玉洁，年二十余，自称江郎，愿婚此女。父母爱其容质，遂许之。问其家族，云居会稽。后数日，领三四妇人，或老或少者，及二少年，俱至。因纳聘财，遂成婚媾。已而经年，其女有孕。至十二月，生下一物，如缉囊，大如升，在地不动。母甚怪 
异，以刀剖之，悉是鱼子。素因问江郎：“所生皆鱼子，不知何故？”江郎曰：“吾不幸，故产此异种。”其女心独疑江郎非人，因以告素。素密令家人候江郎解衣就寝，收其所着衣视之，皆有鳞甲之状。素见之大骇，命以巨石镇之。及晓，闻江郎求衣服不得，异常垢骂。寻闻有物偃踣，声震于外。家人急开户视之，见床下有白鱼长六七尺，未死，在地拨刺。素砍断之，投于江中。女后别嫁。 

　　介类 
　　鳖 
　舒信道中丞宅，在明州，负城濒湖，绕屋皆古木茂竹，萧森如山麓。问其中便坐，曰懒堂，皆有大池，子弟群处讲习，外客不得至。方盛秋，新月出，舒呼灯读书，忽见女子揭帘入。素衣淡妆，举动妩媚，而微有悲涕容，缓步而前曰：“妾慕君子少年高志，欲冥行相奔。愿容驻片时，使奉款曲。”舒迷蒙恍恍，不疑为异物。即与语，叩其姓氏所居。曰：“妾本邱氏。父作商贾，死于湖南。但与继母居茆茨小屋，相去只一二里。母残忍猛暴，不能见存，又不俟媒约议姻，无故捶击，以刃相吓。急走逃命，势难归复。倘得畜为婢子，固所大愿。”舒曰：“留汝甚善。奈事泄何？”女曰:“姑置此虑，续为之图。”俄一小青衣携酒肴来，即促膝共饮。三行，女裣衽曰：“奴虽小家女，颇能缀词。”辄作一阕，叙兹夕邂逅相遇之意，顾青衣举手代拍而歌曰：“绿净湖光，浅寒先到芙蓉岛，一池幽梦属才郎。几度生春草，尘世多情易老。更那堪秋风袅袅。晓来羞对，香芷汀洲，枯荷池沼。银锁横波，远山浅黛无心埽。湘江人去叹无依，此意从青衣。喜趁良宵月皎，况难逢人间两好。莫辞人醉，醉入屏山，只愁天晓。”盖寓声《烛影摇红》也。舒愈爱感，女令青衣归，遂留共寝，宛然处子耳。将晓别去，一夕复来。珍果异馔，亦时时致前。及怀缣帛之属，亲为舒造衣，工制敏妙。相从月余，日守宿。 
　憧仆闻其与人言，谓必挟娼优淫昵，他日且累己，密以告老媪。媪展转漏泄，家人悉知之。掩其不备，遣弟妹乘夜佯为问讯，排户直前。女奔忙斜窜，投室傍空■⑵中。秉烛索之，转入他■⑵。垂手于外，洁白如玉。度事急，穿竹跃赴，杳然而没。舒怅然掩泣，谓无复再会期。众散门扃，女蓬首喘战，举体淋漓，足无履袜，奄至室中。言堕处得孤屿，且水不甚深，践泞而出，免葬鱼腹，亦云天幸。舒益怜之，自为燃汤洗濯，夜分始就枕。自是情好甚密，而意绪常恍忽如痴，或对食不举着。家人验其妖怪，潜举状请符于小溪朱彦诚法师。朱读状大骇曰：“是鳞介之精耶！毒人肝脾，里病深矣。非符水可疗，当躬往治之。”朱未及门，女惨戚嗟喟，为惘惘可怜之色。舒问之，不对，久乃云：“朱法师明日来坏我好事矣。”于是呜咽告去，力挽，不肯留。 
　旦而朱至。舒父母再拜，炷香求救子命。朱曰：“请假僧寺一巨镬，煎油二十斤。吾当施法摄其祟，令君阖族见之”乃即池边，焚符檄数道，召将吏，掸诀噀水，叱曰：“速驱来！”俄顷，水面喷涌，一物露背，突兀如蓑衣，浮游中央，闯首四顾，乃大白鳖也。若为物所鐍，致跂曳至庭下，顿足呀口，犹若向人作乞命态。镬油正沸，自匍匐投其中，麋溃而死。观者骇惧流汗。舒子独号泣追惜曰：“烹我丽人。”朱戒其家：“俟油冷，以斧破鳖，剖骨并肉，暴日中。须极干，入人参茯苓龙骨末成丸，托为补药，命病者晨夕饵之。勿令知，知则不肯服矣。”如其言，药尽而病愈。后遇阴雨，于沮洳间，闻哭声云：“杀了我大郎，苦事苦事。”盖尚遗种类云。 

　　鼍 
　永初中，张春为武昌太守。时人有嫁女者，未及升车，女忽然作怪，出外殴击人。乃自云：“己不乐嫁俗人。”巫云：“是邪魅。”将女至江际，遂击鼓，以术咒疗。春以为欺惑百姓，刻期须得妖魅。翌日，有一青蛇，来至巫所，即以大钉钉其头。至日中时，复见大龟从江来，伏于巫前。巫以朱书龟首更遣入江。至暮，有大白鼍，从江中出，乍沉乍浮。龟随从推逼。鼍自分死，冒来，先入幔，与女辞诀。女遂动心哭，云失其姻好，于是渐羞。或问巫曰：“魅者归于一物。今安得有三？”巫云：“蛇是传通，龟是媒人，鼍是其对。”所获三物，悉以示春。春始信灵验，皆杀之。出《异苑》。 

　　虾 
　唐大定初，有士人随新罗使。风吹至一处，人皆长须，语与唐言通，号“长须国”。人物甚盛，栋宇衣冠，稍异中国。地曰“扶桑洲”，其署官品，有正长，戢波，日没，岛逻等号。士人历竭数处，其国皆散处。忽一日，有车马数十，言大王召客。行两日，方至一大城，甲士门焉。使者道士人入，伏谒。殿宇高敞，仪卫如王者。乃拜士人为司风兼长驸马。其主甚美，有须数十根。士人威势恒赫，富有珠玉。然每归，见其妻则不悦。其王于月满夜，则大会。后遇会，士人见殡姬悉有须。因赋诗曰：“花无叶不妍，女有须亦丑。”王大笑曰：“驸马竟未能忘情于小女颐颔间乎？” 
　经十余年，士人有一儿二女。忽一日，其君臣忧蹙，士人怪问之。王泣曰：“吾国有难，祸在旦夕，非驸马不能救。”士人惊曰：“苟难可弭，性命不敢辞也。”王乃令具舟，谓士人曰：“烦驸马一谒海龙王，但言东海第三■⑶，第七岛，长须国有难求救。我国绝微，须再三言之！”因涕泣执手而别。 
　士人登舟，瞬息至岸。岸沙悉七宝，人皆衣冠长大。士人乃前求谒龙王，龙宫状如佛寺所图。天宫光明迭荡，目不能视。龙王降阶迎，士人齐级升殿。访其来意，士人具说。龙王即命速勘。良久，一人自外曰：“境内并无此国”士人复哀祈，具言：“长须国，在东海第三■⑶，第七岛。”龙王复叱使者细寻勘速报。经食顷，使者进曰：“此岛虾，合共大王此月食料，前日已追到。”龙王笑曰：“客固为虾所魅耳。吾虽为王，所食，皆禀天符，不得妄食，今为客减食。”乃令引客视之，见铁镬数十如屋，满中是虾。有五六头色赤，大如臀，见客跳跃，似求救状。引者曰：“此暇王也。”士人不觉悲泣。龙王命放暇王一镬，令二使送客归中国。一夕至登州。顾二使，乃巨龙也。 

　　虫类 
　　蟒 
　干道间，历阳芮不疑，从父埽墓，路遇青衣小鬟，持简邀之。顷引至一宅，金碧璀璨，赫然华屋也。内一美丽妇人出迎，分庭抗礼，若素识，相欢坐定，缔观容貌服饰，真神仙也。芮为之心动。少焉，张宴奏乐，丽人捧觞曰：“累劫异修，冥缘未合。今夕获奉，从容为寿。”宴罢登榻，绣衾甲帐，目所未识，遂让袵席之好。未旦，芮求归。丽人曰：“郎何来之晚，何去之速？陋巷草舍，固不容车马，愿以十日为期。”芮曰：“大人刚严，不得不辞去耳。”丽人乃挥泪送之曰：“来日当于修阁致谒。”至期，未二鼓，丽人先遣仆妾施床帐，具酒肴。俄拥一香车，丽人下与芮接。从此每夕辄至，商确古今，咏嘲风月，虽文人才士，无有过者。但戒芮曰：“我非凡品。得侍巾栉，夙昔使然。若泄天机，必受大累。” 
　芮尪瘠岁余，父母叩之不言也。母使人密窥之，而密谓之曰：“我知汝有奇遇，但虑所饮膳者，恐或刻化，食之疾矣。试辍一味示我。”芮即明达丽人，丽人令遗母蒸羊一碟。母尝之，非伪也。适值屈道人来，自称精于天心法。父备白其故。屈曰：“岛同列仙，为淫佚之行，吾能治之，况于来乎！”遂索绳十丈，以针贯小符于杪，藏诸合中。祝芮曰：“君甘妖惑，有死而已。如未甘死，俟彼去时，将此符黏于衣裙，任其带线而去。彼若正神明，无妨也，聊资一笑之适。”芮如之。明日屈先生遍访野外，有一巨蟒死焉。尸横百尺，其符在鳞甲，可见也。芮始醒焉如醉。 

　　白蛇 
　苏州府学前，居民小奚，以栉发折枝为业。其妇姿容绝美，娶迎两年。忽有一白哲少年，身着素练，衣甚鲜洁。每伺小奚出，辄至其妇寝室，往来诱狎，遗以酒食、金赠无算。奚妇悦之，私相结好，备极绸缪。忽一日，有戴胡帽髯奴款门，报王者至。少年急随之去。有顷，闻前呵声，奚妇闭户窥于帘隙，见仪卫道引甚盛，其官人者，金冠衣朱衮，巨目虬嬒，貌颇狰狞。后骑从百余人，皆介金附■⑷，则少年与焉。妇大怖恐。明日，少年复来，妇问：“昨所过者何官？貌状真可畏也！”少年曰：“非阳世官也，是震泽龙王。昨夜过尊经阁中，造水府册子。某亦以此淹留，与卿谐露水之欢耳。然勿语于外也！”妇曰：“苏城亦有人乎？”曰：“远近州县，死数甚多。本城合死者，不满百人，记未真也。”忽小奚自外入，乃见此少年，与妇同席饮酌，笑语喧然。大怒，屏气以伺。有顷，见其携手入帏，半身悉是蛇鳞。遂惊讶，拾砖击之。空过，少年无碍，化为白气一道，其光如电，穿牗而出，迹亦遂绝。是时龙门凤池两旁人家，连夜望见尊经阁上，灯光烛天。后数日，青江飓风骤起，舟覆船溺，死及七八十人，半是送南仓桥诸氏殡而归者。其它处沉溺，不计数。考其日，乃支干家，所称龙会日也。因知少年为白蛇之精矣。里人陈粲亲说甚详。 

　　赤蛇 
　马定宇，山东人，巡盐两浙，至衢州，宿察院中。天晓开帐，见踏床傍有一小红鞋，心疑之，意门子所遗，而不可深求。袖之，潜投于厕，以灭其迹。抵暮，令门子卧堂中，自扃户就寝。天明起视，前鞋宛然在故处，公复投之厕。至夜不寐，秉烛静坐伺焉。将二鼓静，床后窣窣然，似有人行声。荏苒至几前，拜伏于地，乃一丽人，容色绝代，上下皆衣红。公大惊，询其来意。对曰：“吾神女也。与君有宿缘，特来相就。前两遗鞋，以试公耳，幸毋讶。”公初不纳，后见丰姿艳冶，宛转依人，不能定情，遂与共枕。鸡鸣别去，倏然无迹道。夜阑人静，则又至。 
　公巡历他府，女随往如初。人无知者，公亦信以为神，但觉体中昏倦，渐至猜疑，欲绝之不能也。及使事告竣，登舟返舍。女送至淮，泣谢曰：“妾不能侍左右矣。请俟他年，再续旧好。”公亦伤感而别。至家大病几危，忆女为祟，幸而得痊。 
　出补广东巡按。方渡淮，则女复至舟中。虽欢好有加，而意则愈疑。将抵广信，密致书龙虎山张真人，详述颠末，求为驱逐矣。张发缄，笑谓使曰：“乃此业畜！他人遭之，鲜获全者。尔主有后福，幸无恙。然久必有害，当善遣之。并告尔主，后若宦游，毋更涉其境也。”乃朱书数符，令贴于床帐，佩于髻中。如教而行。怪觉而告公曰：“我非祸君者。胡一旦绝我？真薄情哉！”遂愤然而去。公按粤完，迂道而归，不敢由浙矣。真人后露其事，或诘：“女何怪？”云：”赤蛇精也。其服红者以此。“ 

　　长蛇 
　乐平螺坑市，织纱卢匠，娶程山人女。屋后有林麓，薄晚出游。逢一士人，风流酝藉，辄相戏狎，随至其家，逼与同寝。家人有觇见者，熟视之，乃为长蛇。缴绕数匝，特吐舌于女唇吻中。卢大惊，附几呼谕之，女笑曰：“尔何言之谬？此乃好士大夫爱怜我，故相拥持，岂役贱愚工匠之比？奈何反言谤以为妖类？”卢出外思其策。里中江巫，言能治，即被发跣足，跳梁而前，鸣鼓吹角以张其势。蛇睢睢自若。江命煎油大锅，通夕作诀愈力。女怒告曰：“无聒我恩人！”举衾覆之，蛇亦缩首衾下。江度其无能，为用绳串竹筒，套其颈，使侣伴绯衣高冠十辈，分东西立，杂击铜铁器，五人拽女向东，五人抽蛇而西。如此者五，方得解女身之缠缚。遂与众砍碎蛇，投之油锅内。程氏救之无及，洒泪移时，欲与俱死。于是使吞符以正其心神，饵药以涤其肠胃。逾月始平。 

　　蚱蜢 
　徐邈，晋孝武帝时，为中书侍郎，在省直。左右人恒觉邈独在帐内，似与人共语。有旧门生，一夕伺之，无所见。天将旦，始开窗户，瞥观一物，从屏风里飞出，直入前铁镬中。仍逐视之，无余物，唯见镬中聚菖蒲，根下有大蚱蜢。虽疑此为魅，而古来未闻，但摘除其两翼。至夜遂入邈梦云：“为君门生所困，往来道绝。相处虽近，有若山河。”邈得梦甚凄惨。门生知其意，乃微发其端。邈虽不即道，顷之曰：“我始来直，便见一青衣女子，作两髻，姿色甚美。聊试挑谑，即来就已，不知其从何而至也。”兼告梦，门生因具以状白，亦不复追杀蚱蜢。 
　　蟾蜍 
　沈庆较书，言境中有一吏人家，女病邪，饮食无恒，或歌或哭，裸形奔驰，抓毁面目。遂召巫者治之，结坛场，鸣鼓吹禁咒之。次有一乘航船者，偶驻泊门首，枕舷而卧。忽见阴沟中，一蟾蜍，大如碗。朱眼毛足，随鼓声作舞。异之，将篙拨得，缚于第板下。闻其女叫云：“何故缚我婿？”船者乃叩门语其主云：“能疗此疾。”主深喜，问其所欲。云：“祗希数千文，别无所求。”主曰：“某惟此女，遍爱之。前后医疗，已数百缗。如得愈，何惜数千文乎？愿倍酬之！”船者乃将此蟾以油煎之。女翌日愈。见唐陆勋《志怪录》。 

　　蚯蚓 
　文帝元嘉初，益州王双，忽不欲见明，常取水沃地，以菰蒋覆土，眼见饮食悉入其中。云：恒有一女子，着青裙白■⑸，来就其寝。母听闻荐下，有声历历，发视，见一青色白瘿蚯蚓，长二尺许。又云:“此女常以奁香见遗。甚清芬，奁乃螺鼓，香则菖蒲根。于是咸谓双暂同阜虫矣。 
　　蜂 
　桃源女子吴寸趾，夜恒梦与一书生合，问其姓氏，曰：“仆瘦腰郎君也。”女意其为休文昭略入梦耳。久之，若真焉。一日昼寝，书生忽见形入女帐，既合而去。出户渐小，化作蜂，飞入花丛中。女取养之。自后恒引蜂至女家甚众，其家竟以作蜜，富甲里中。寸趾以足小得名。天宝中事也。见《诚斋杂志》。 

　　木类 
　　柳 
　熙宁间，福人陶彖，以令至秀州，携子希侃游学。希侃美丰姿，尚诙谑，长吟独咏，慨然有周流山水之志。功名事，不足挂齿也。一日道经会稽，泊舟山下。时微风凄林，淡月漾水，希侃不能成寝。起未数步，而山中野笛，又飘然交送于耳。正欲拈韵赋诗，而香气已忽忽入息矣。凝盼间，一聘婷参前。陶半惊谓曰：“梦耳？祟耶？”妖曰：“羡君高怀，待伴幽独。”生问其居址远近，妖笑曰：“门崖壁石，顾在咫尺。青山我主人，萋葑我比邻也。”生曰：“独居荒寂，得无至此一遣乎？”妖曰：“非也。送月迎风，何居之独？啼莺语燕，何居之寂？日飘摇于烟水之乡，无所郁也。又何假于一遣乎？”陶因微笑，牵妖袖，并坐月中，引身私之，妖亦不拒。因问生曰：“操畿徒涉，碌碌何之？使得久留，当坚永约。”生曰：“此衷愿耳。奈家尊赴宦，固难舍也。”妖怃然欷歔曰：“君犹未知乎？青苗梗法，荆棘当途。政殆者，有投林之想矣，言乃欲为风中之树耶？”生曰：“拙哉！子言，将使我埋光丘壑乎？”妖曰：“徙木南门者，孰与种梅孤山之为逸？看花长安者，何如摘菊篱下之为高？孰谓丘壑非贤者事哉！”生曰：“是固然。但君子疾泯泯耳。”妖笑曰：“王庭三槐，窦家五桂，不可谓不芬馥也。今未几而雨露凄凉，凋残相继。甚者将军之大树，斧斤及之矣，何赫赫足云。”生曰：“苟能遗芳，是亦可也。何必较身后之遇！”妖曰：“不然也，顾所处何如耳。茹芝四老子，采薇二饿夫，自身已后，其来不知几许时矣。而商山首阳之秀号，至今与霜松雪竹同清。未闻荣前而悴后者，何耶？”生又曰：“圣于清者，不足论矣。若中人已上，而身无一遇，如虚生何。”妖曰：“此又不可强也。试以吾辈言之，有步生莲花者，有妆飞梅萼者，宠爱何其殷也。有蒸棃见逐者，有啖枣求去者，疏斥何其甚也。谓是其色弗若欤？非然也。夫妇女且尔，而况丈夫乎。故天苟遇我，则庙栋堂梁。天不我遇，则涂樗泥栋。遇不遇，命也，君谓由人乎哉。不然，渭之钓叟，傅之筑佣，苟非商周拔茅而物色，则一竿一板，朽烂滨岩之下，老死无闻矣。故曰，遇又不可强也。”生勃然曰：“信如子言，甘与庸庸老伍，何以自别欤？”妖曰：“岂有异哉！杏园一宴，桃李春官。虽与臣草莽友蓬篙者不若。及其南柯梦后，衰草荒榛，寒烟暮雨，同一丘耳，孰分与梧槚之樲棘乎？” 
　生曰：“世之急功名者何限，而子独以怦众者愿我，何也？”妖曰：“妾非愿君，欲悟君耳。正以此辈为可鄙也。垂涎富贵也，不啻望梅之渴；妄想功名者，孰无梦松之思？攘攘营营，争枝匝树。虽忙逐槐尘而不惜，祸甘桃实而莫知。彼将谓可根深蒂固也，岂知桑榆之景易穷，草头之露易涸，华茂未几，枯槁随至。方将宴笑堂中，而长夜之室，人已为我筑矣。悲思此景，愿将何属乎！”生曰：“人孰无死也！必欲高洁以逃之，不几于固耶。”妖曰：“死固难免，但当值此死耳！苟徒朝求井上之李，暮拔园中之葵。劳苦迎合，驰驱世途。忧愤迭兴，惊疑靡一。逞逞然无俄顷之舒眉坦腹。人而至此，纵庙柏成龙，雷阳感竹，终无益也。而况未必得此者乎？若夫托赤松以遨游，隐橘中以行乐。餐菊英，纫兰佩，逍遥于坞之北，溪之南，与木石通情，猿鹤同梦。虽明月浮云，不足以喻其闲；飞花流水，莫能以状其适。天地至乐，斯人久享历焉。诚所谓时可当日，而日可当年者。亦将与恒人论岁月乎！以死评死，果孰值而孰负耶！” 
　生喜曰：“不期一语，足开心胸，子殆非山家者流欤？何其典达也！”妖复低容促膝曰：“章台霸桥，旧裔日微。汉禁隋堤，风光非昔。行行种种，无非攀愁送恨之情。故特侨寓以避此耳。”生叹曰：“然！才容兼妙，无怪乎不屑人事也。”妖又太息曰：“张君一别，腰紧眉粗。眠卧含情，春秋虚度。连理之乐，殆不可复望于今矣！”生曰：“然则有兄弟否？”妖曰：“紫荆伐后，箕豆相煎者多也。念本连枝者谁欤！”生曰：“既尔孤独，曷求一友乎？”妖曰：“金兰契绝，势利成风。负荆人遥，青松落色。当今之世，而欲所求乎友，非卖则侪矣。”生曰：“若然，则人可绝乎？吾恐不如是之甚也。”妖曰：“殆有甚焉。朝廷鲜胜任之良干，郡县乏敷惠之甘棠。赵家乔木，为庸材辈蠢蚀也数矣。颠仆之祸，行将切于木根，一木岂能支哉。”生曰：“子诚熟识世故者。然今兹之处，乐耶，忧耶？”妖曰：“方其凄风寒雨，杏褪桃残。山路萧条，愁云千里。苔荒鲜败，情扬魂销。不可谓无忧也。及其芳洲晴暖，一簇翠烟。画舫玉骢，酒旗摇映。又或送夕阳，挂新月。暮蝉数咽，野鸟一鸣。万缕春光，心怡意适。殆不知造物之有尽也。夫谁曰不乐乎！”生笑曰：“乐则乐矣，第少一知心也奈何。”妖亦笑曰：“安排青眼，窥人多矣，无如郎君。是以不辞李下私嫌，竟赴桑间密约。且惓惓为君道也。” 
　生挽其手曰：“咀嚼卿言，不觉俗心顿破，但不能置此身耳。”妖曰：“是不难。即当潜名涧壑，俯结松萝。寄迹云霞，永联丝木。襟披杨柳之风，步缓梧桐之月。山樵泉饮，帙一尘于无惊；鹤伴鸥宾，洗星淄于不染。上纵萃野之孤棃，春田清霭；下续梧江之一线，秋水寒潭。拄杖穿花，一无留念；携壶藉草，百不关情。惟梦绕乎松杉，据弄床头之笛；且心飞于兰桂，移弹石上之琴。诚可谓神仙中人，不特与竹林而较胜；风尘外物，直将于桃源而争芳者也。何必揣摹紫微之台阁，肩捱黄棘之门墙？缰锁情怀，桎梏手足，以自取辱哉！” 
　生见其言词流发，博恰多闻，意必仙种，感慕益切。复取舟中行褥，铺松阴之下，欲求再会。交接间极尽情事。起与生别，鸡三唱矣。生因请其姓，妖答曰：“不必牵衣问阿娇，幽情久已属长条。禹王山下无人处，几度临风夜舞腰。”生溺于欲，竟不详其意而散。明日，彖欲发泊，生意逗延不进，夜果复来，生乃匿之舟中，欲与之任。妖艴然不许曰：“妾奉薄姿于君者，实欲与君开绿野之堂，结白莲之社，采武安之药，种邵平之瓜，冷淡岩雪乎水中也。顾可自蹈危机，为人振落剪拂。甚哉！妾所不愿也。”生情不能舍，哀哀恳乞。约以送至家尊，即当与俱此山。请之再四，乃从。 
　及抵秀年余，希侃忽遘异疾，不可救疗。会元净法师过秀，令彖亟诣告之。师乃除地当坛，设观音像，取杨柳洒水咒之。结枷跌坐，引妖问曰：“汝居何地？而来至此。”妖答曰：“会稽之东，汴山之阳，是我之室，古木苍苍。”师曰：“噫！儿盖柳也。吾尝闻是儿返性矣，不道其复为幻也。”妖乃辗转笑曰：“陶君有缘，儿将教以不死之术，非祟也。”师不能窘，为宣楞严秘密神咒，令痛自悔恨，毋为物邪所转。于是号泣请去，复谓陶生曰：“久与子游，何忍遽舍？愿觞为别！”即相对引满，作诗泣曰：“仲冬二七是良时，江上多缘与子期。今日临歧一杯酒，共君千里远相思。”遂去，不复见。生疾亦寻愈，方知其妖柳也。故所论议，皆花木之事，然凿凿造理者也。因悟其言，改名希靖。不求仕进，归家享年寿云。 

　　桂 
　　仁和狄明善，之海盐。舟至瞰浦，六七里，天色已暝，野无人居。遥见前村灯明，疾趋赴，则一酒肆也。明善径入肆门，惟见一女甚美，问曰：“郎君为饮而来耶？”明善然之。女遂引明善至肆后小轩，匾曰：“天香毓秀。”女又问曰：“郎君何姓？”明善曰：“仆姓狄，名明善，杭州仁和人也。敢问芳卿尊姓！”女曰：“姓桂，名淑芳。严君早世，族属凋零，故侨居于此，以货酒为生耳。”遂设席与狄对酌。明善半醉，乃咏桂一律以挑之，诗曰：“玉宇无尘风露凉，连云老翠吐新黄。桂分蟾窟根因异，名自燕山秀出当。缀树妆成金粟子，逼人情味水沉香。今宵欲把高枝折，分付娥媚自主张。”女闻而笑曰：“君之诗，其御沟之红叶乎？”乃相与就寝，极其缱绻。越明日，辞去。女泣曰：“君此去难期。倘因事至此，不吝一见，妾之愿也。”明善亦欷歔而别。明年秋，复往访之，递见丰草乔林，杳无酒肆，惟一老桂夹道而花耳。 

　　芭蕉 
　潘昌简，绍熙三年，知鄂州蒲城县。携婺土陈致明为馆客。邑小无民事，潘每出书院，与陈款饮。庭间芭蕉甚盛，常捧杯属客曰：“只今蕉小娘子佐尊。如是一岁。”陈遂有所感。一女子绿衣媚容，人与之狎。寝则同衣。涉历许百日，憔悴龙钟，了无人色。潘初不悟其然，以为抱病，招医疗拯，略不能成效。迨疾棘，问其所致，乃云：“蕉小娘子也。”潘即令芟除，已无及矣。 

　　花类 
　　菊 
　和州之含山别墅，四望寥廓，草木蕃盛。春花秋鸟，自度岁华，人亦罕到之者。洪熙间，有士人戴君恩者，适他所，路迷，偶过其地。叠叠朱门，重重绮阁。烟云缥缈，望之若画图然。君恩为惊讶，谓不当有此华屋也。伫立久之，忽见门内出二美人，一衣黄，一衣素。笑迎于君恩前曰：“郎君才人也。请垂一顾，可乎？”君恩悦其人，从之。于是美人前道，君恩后随。历重门，登崇阶，乃至中堂。叙礼延坐。罗以佳果，饮以醇醪,，情意颇浓。而君恩时半酣，乃散步于中堂四壁，见壁间挂黄白菊二幅，花蕊清丽，笔端秋色盈盈。君恩大悦，即顾谓美人曰：“壁间画菊甚工，不可不赠以句。当各咏短律何如？”于是黄衣美人，先咏黄菊曰：“芳丛烨烨殿秋光，娇倚西风学道妆。一自义熙人采后，冷烟疏雨几重阳。”君恩吟曰：“平生霜露最能禁，彭泽陶潜自赏音。蝴蝶不知秋已暮，尚穿篱落恋残金。”白衣美人咏白菊曰：“嫩寒篱落数株开，露粉吹香入酒杯。却笑陶家狂老子，良花错认白衣来。”君恩吟曰：“泠香庭院晓霜浓，粉蝶飞来不见踪。寂寞有谁知晚节，秋风江上玉芙蓉。”三人吟毕，抚掌大笑，彼此俱忘情矣。是夕，二美人共荐枕席。 
　翌日，君恩辞归。美人泣曰：“衾枕未温，安忍弃去？”君恩曰：“固不忍舍。其如家人之属目悬切何？去而复来，庶几可也。”于是黄衣美人，出金掩鬓；白衣美人，出银凤钗两股以赠别。佥曰：“愿郎睹物思人。”黄衣美人泣吟曰：“山自青青水自流，临期话别不胜愁。合阳门外千条柳，难系檀郎欲去舟。”白衣美人亦泣吟曰：“为道郎君赴远行，匆匆不尽别离情。眼前落叶红如许，总是愁人泪染成。”君恩欷歔不及成韵慰答，三人各含泪而别。君恩归时切眷恋，念念不忘。迨明年，复有故他往，道经别墅，期见美人。访之，则不知所在。君恩惊以为神，急取掩鬓凤钗视之，皆菊之黄白瓣也。 

　　白莲花 
　中和中，有士人苏昌远，居苏州属邑。有小庄，去官道十里。吴中水乡，率多荷芰。忽一日，见一女郎，素衣红脸，容质艳丽。阅其色，恍若神仙中人。自是与之相狎，以庄为幽会之所。苏生惑之，既甚，尝以玉环赠之，结系殷勤。或一日，见槛前白莲花开放殊异。俯而玩之，见花房中有物。细视，乃所赠玉环也。因折之，其妖逐绝。 

　　音乐类 
　　琴瑟琵琶 
　静江有阮支雄者，家积饶裕。性恢廓，耽嗜山水。绍定已丑秋，庄舍当租课时，阮生乘机图游赏之乐。乃携一二苍头，棹小船，沿水滨而轻棹。时则白苹红蓼，败芰残荷，晴岚耸翠，笼云远树，含青挂日。听鸣禽，观鲤跃。凡景属意会，罔不收赏。至七里湾，不觉已暝，四顾寂无人居。俄而前有楼阁岿然。移舟近之，忽闻楼上哑然有声。窃视，乃三美人，倚阑凭笑。生一见，不能定情。遂于舟中朗声吟曰：“愁倚溪楼碧，还因见月明。月明如有约，偏照别离情。”美人楼上亦酬吟曰：“细草春来绿，闲花雨后红。思君不能见，惆怅画楼东。”生愈添怏怏，惜不能效冯虚之御风也。 
　已而，美人以红绒绳坠于舟中，生乃攀援而上。美人笑曰：“郎君将谓君子乎？”生笑曰：“踰墙已成，折齿唯命。”遂谐衾枕欢笑。周而复始，情觉倍浓。一美人曰：“今日之乐，可无诗乎？”佥谓“诺诺”。美人乃先吟曰：“峄阳自古重南金，制作阴阳用意深。灵籁一天孤鹤唳，寒涛千顷老龙吟。奏扬敦厚羲农俗，荡涤邪淫郑卫音。慨想子期归去后，无人能识伯牙心。”一美人吟曰：“云和一曲古今留，五十弦中逸思稠。流水清冷湘浦晚，悲风萧瑟洞庭秋。惊闻瑞鹤冲霄舞，静听嘉鱼出涧游。曾记湘灵佳句在，数峰江上步高秋。”末后一美人吟曰：“龙首云头巧制成，螳螂为样拨轻清。玉纤忽缀一声响，银汉惊传万籁鸣。似诉昭君来虏塞，如言都尉忆神京。征人归思频闻处，暗恨幽愁郁郁生。”未几天晓。美人急扶生起曰：“郎君速行，毋令外人觉也。”生仓皇归舟，命仆整顿装束，思为久留计。忽回首一望，楼阁美人，杳无存矣。生大惊异，乃即其处访之，但见一古冢累然。傍有穴隙，为狐兔门户。见内有琴瑟琵琶，取归而货之，得重价。 

　　琴 
　邓州人金生，名鹤云。美风调，乐琴书，为时辈所称许。宋嘉熙间，薄游秀州，馆一富家。其卧室贴近招提寺，夜闻隔墙有歌声，乍远乍近，或高或低。初虽疑之，自后无夜不闻，遂不为意。一夕，月朗风细，人静更深，不觉歌声起自窗外。窥之，则一女子，约年十七八。风鬟露鬓，绰约多姿。料是主家妾媵，夜出私奔，不敢启户。侧耳听其歌曰：“音音音，你负心，你真负心，孤负我到如今。记得当时低低唱，浅浅斟，一曲值千金。如今寂寞古墙阴，秋风荒草白云深，断桥流水何处寻？凄凄切切，冷冷清清。教奴怎禁！”女子歌竟，敲户言曰：“闻君惆傥，故冒禁相亲。今闭户不纳，欲效鲁男子行耶？”鹤云闻言，不能自抑，遂启户，女子拥至榻前矣。鹤云曰：“如此良会，竟不能为一款曲如何？”女子曰：“期在岁月，何必今宵？况醉翁之意，不在酒乎？”乃解衣共寝，曲尽缱绻之乐。将晓，女子揽衣而起。鹤云嘱之再三，女子曰：“勿多言，管不教郎独宿。”遂悄然而去。 
　次夜，鹤云具酒肴以待。女子果来，相与并坐酣畅。女子仍歌昨夕之词。鹤云曰：“对新人，不宜歌旧曲。逢乐地，讵可道忧情？”因赓前韵而歌之曰：“音音音，知有心，知伊有心。勾引我，到如今。最堪斯夕，灯前偶，花下斟，一笑胜千金。俄然云雨弄春阴，玉山齐倒绛帷深。须知此乐更何寻。来经月白，去会风清，兴益难禁！”女子闻歌起而谢曰：“君之斯咏，可谓转旧为新，翻忧就乐也。”自是无夕不会，荏苒半载，罕有知者。 
　忽一日，女子至而泣下。鹤云怪问，始则隐忍，既则大恸。鹤云慰之良久，乃收泪言曰：“妾本曹刺史之女，幸得仙术，优游洞天。但凡心未除，遭此降谪。感君夙契，久奉欢娱，讵料数尽今宵。君前程远大。金陵之会，夹山之从，殆有日耳。幸惟善保。”鹤云亦不胜凄怆。至四鼓，赠女子以金，别去。未几，大雨翻盆，霹雳一声，窗外古墙，悉震倾矣。鹤云神魂飘荡，明日遂不复留此。 
　　 二年后，富家筑墙，于础下掘一石匣，获琴与金，竟莫晓其故。时闻鹤云宰金陵，念其好琴，使人携献。鹤云见琴，光彩夺目，知非凡材，欣然受之，置于石床。远而望之，则前女子。就而抚之，则依然琴也。方悟女子为琴精。且惊且喜。适有峡州之游，鹤云得重疾。临死，乃命家人，以琴送葬。琴精之言，胥验之矣。 

　　又 
　刘过字改之，襄阳人。虽为书生，而赀产赡足。得一妾，爱之甚。淳熙甲午，预秋荐，将赴省试。临期，眷恋不忍行。在道赋《水仙子》一词。每夜饮旅舍，辄令随直小仆歌之。其词曰：“别酒醺醺容易醉，回过头来三十里。马儿不住去如飞。行一会，牵一会，断送杀人山共水。虽则功名真可喜，不道恩情抛得未。梅村雪店酒旗斜。住底是，去底是，烦恼我来烦恼你。”到建昌，游麻姑山。薄暮独酌，屡歌此词，思想之极，至于堕泪。二更后，一美女忽来前，执拍板曰，愿唱一曲劝酒。即歌曰：“别酒方斟心已醉，忽听阳关辞故里。扬鞭勒马奔皇都，时也会，运也会，稳跳龙门三级水。天意令吾先送喜，耳畔佳音君醒未？蔡邕博识爨桐声，君背负，只此是，酒满金杯来劝你。”盖赓和元韵。刘以龙门之句，甚喜，即令再诵，书之于纸，邃与欢接，但不晓蔡邕背负之意。因留伴寝，始问为何人。曰：“我本麻姑上仙之妹。缘度王方平蔡邕不切，谪居此山，久不得回玉京。恰闻君新制雅丽，勉和韵自媒，从此愿陪后乘。”刘始以辞却之。然素深于情，长途远客，不能自制，遂与之偕东，而令乘小轿，相望于百步间。迨入都城，僦委巷密室同处。果擢第，调金门教授以归。 
　过临江，因游阁阜山。道士熊若水修谒，谓之曰：“欲有所言，得毋骇听否。”刘曰：“何不可者。”熊曰：“吾善符篆。窃疑随事娘子，恐非人也，未审于何地得之？”刘具以告。曰：“是矣，是矣。俟兹夕与并枕时，吾于门外作法，教授紧抱同衾人，切勿令窜逸。”刘如所戒，唤仆秉烛，排闼入，见一破琴。顿悟昔蔡邕之语也，坚缚置于傍。及旦，亲自挈持，眠食不舍。及经麻姑，访诸道流，云：“乃环赵知军，携古琴过此，宝惜甚至。因搏抚之际，误触坠砌下石上，损破不可治，乃埋之官厅西偏，斯其物也。”遽发瘗视之，匣空矣。刘举琴置匣，命道众焚香诵经咒，泣而哀之。 

　　石类 
　　石砧杵 
　黎阳儒生，姓纪名纲，字廷肃。少负大志，稍长嗜学。因葺旧庐，为书舍。前则疏渠引泉，清流见底，后则高峰入云。两岸石壁，五色交辉，青林翠竹，四时具备。晓雾将歇，猿鸟和鸣。夕日欲颓，沉鳞竞跃。纪生日读书其间。一日至夜分，觉微寒，披衣独坐。忽有叩门声，启视之，乃见一美女子。笑谓纲曰:“妾邻家女也。闻君高韵，乃尔唐突，意在请益耳。”纲见之大悦，与之携手而入，并肩而坐。女曰：“愿献一诗。”纲曰：“善。”女诵诗曰：“霜冷秋高白帝城，闺中力尽恨难平。西风庭院叮档响，寒夜楼台断续声。捣碎乡心愁欲结，惊回客枕梦难成。惟应不入笙歌耳，空恼玉关无限情。”纲称赞，将犯之。女始佯拒，已而从焉。女复吟曰：“君住竹棚口，妾家桃花津。来往不相识，青山应笑人。”纲因问女何里何氏？女曰：“妾姓石，名古娘，家住午向，树木为记，与君为同里人。君果不弃，明当访之。”及闻鸡唱，女遽起披衣，谓纲曰：“郎君珍重，明当重来，不待请矣。”纲执意留之，曰：“只此自匿，奚必去耶？”女怒曰：“家有父母，倘事败露，罪将安归？”纲不从，女力奔。纲以被裹而抱之，久之不动。及启视，则一砧杵也。 

　　石狮 
　金华县郭外，三十里间，陈秀才有女，美容质，择婿欲嫁，而为妖祟所惑，不复知人。其家颇富赡，不惜金币，招迎师巫，以十数道士斋醮符法。凡可以禳治者，靡不至，经年勿痊。其邻张生，亦士人也。夜闻女歌呼笑语，密往窥之。门外一石狮子，高而且大，乃蹑其背而立。女忽怒言曰：“元不干张秀才事，何为苦我？”张生愕然，知必此物为怪，将以明日告陈。而陈氏谓张有道术。清旦，邀致入视。张不言昨夕事，但诵干元亨利贞曰：“吾用圣人之经，以临邪孽，如将汤沃残雪耳。”因语陈曰：“吾见君家石兽，形模狞恶，此妖所由兴也，宜亟去之。”陈即呼匠凿碎，辇而投诸水，女遂平安。 

　　石 
　武林有诸子，结社读书山中。墙侧有捣衣石一片，洁白润腻，人尝坐之。暑月乘凉，则士子皆裸裎其上为常。如是几岁。同舍中有张生者，失其名，为人颇荡。一夕，忽见青衣女子，来就之，绸缪累日。时或仿佛见之。初秘而不言，后稍稍泄于同舍，同舍咸以为妖。夜伺其至，衣飒飒有声。群拥入室，共持抱之，取绳缚急。因用剑砍，欻然不见。所缚者，张生衣角耳。明日，都无所迹，惟捣衣石之剑痕在焉。便共掘之，其根入地已三四尺矣。击碎后取火焚之，血出如濡。 

　　又 
　武林有少年，结伴看春。至按察司前，久立稠众之中。其下偶停一空担，担中有一白石子，腻泽可爱，疑是压秤物也。少年不觉摩挲入袖。夜归，取纳床头，忽见一碧衣女子，映月而至，就之求合。扪其体如水，固叩无语。少年惧是鬼物，急取火视之，忽不见矣。明夕复至，拒之如初。众咸谓此石为祟，乃移至他室，遂绝。后遇玉工，剖而视之，得白璧。焉质色非常，因获厚镪。 

　　又 
　　阳羡小吏吴龛，于溪中见五色彩石，取纳床头。至夜，化成女子。 
</div>
    <div class="pagination">
<a href="香艳丛书_page228.html">上一页</a><span>...</span><a href="香艳丛书_page224.html">224</a><a href="香艳丛书_page225.html">225</a><a href="香艳丛书_page226.html">226</a><a href="香艳丛书_page227.html">227</a><a href="香艳丛书_page228.html">228</a><span class="current-page">229</span><a href="香艳丛书_page230.html">230</a><a href="香艳丛书_page231.html">231</a><a href="香艳丛书_page232.html">232</a><a href="香艳丛书_page233.html">233</a><a href="香艳丛书_page234.html">234</a><span>...</span><a href="香艳丛书_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
