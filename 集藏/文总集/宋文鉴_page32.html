<!DOCTYPE html>
<html>
<head>
    <meta charset="UTF-8">
    <title>宋文鉴 - 第 32 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 32 页/共 75 页</h1>
    <div class="content">　　谋谟庙堂入则股肱于大政偃息藩翰出则师帅于一方维时宗工引疾辞位均逸近辅敷告大庭通议大夫守尚书左仆射兼中书侍郎上柱国广平郡开国公范纯仁端良禀于世资乐易成于天性有砥名厉行之志有面折廷争之风越自累朝寖更华选曁冲人之嗣服适文母之仰成咨于臣邻付以宥宻一践枢要再持国均朕恭已绍庭向明图治缉熙绪业追遹先猷分有望于弼谐遽固辞于机务重违尔志姑即厥安增视秩之荣名进陪封之宠数式隆体貌何吝眷私于戏论道经邦常在倚毗之地承流宣化勿忘励翼之心祗服朕言徃共尔位
　　立皇后孟氏制　　　　　　　　梁　焘
　　正家者义之先天下从而定矣大昏者礼之本圣王所以重焉朕继体持盈侧身思永方切基图之固敢娱宫室之安太母以万世为心命防宗事之重大臣以两极陈义请建坤仪之尊谓王道之大所由兴故人伦之始不可缓明扬德阀之懿简在慈闱之公钦承温诏之音俾正中宫之位载蠲吉日敷告大庭故侍卫亲军马军都虞候眉州防御使赠太尉孟元孙女忠孝令门善庆奕世幽门专静蔼闻和声婉睦惠慈雅应柔则天作之合文定厥祥人谋协从龟告并吉是宜入听内则辅宣外和式瞻袆瞿之章上直轩龙之象嘉典大备并行今古之情文盛德有开增美国家之治理于戏惟恭俭为富贵之守惟忧勤为康乐之资如关睢之进贤则可以基风化之成如樛木之逮下则可以将福履之盛用久乃济匪初其难勉尔钦修以法三宫之端一相予显祀以崇七庙之清明垂光紫庭袭誉彤管可立为皇后
　　徐王改封冀王制　　　　　　　范祖禹
　　周尊公旦倚为四辅之师汉重王苍位处三公之上及我仁祖加礼荆王顾惟冲人敢后叔父诞敷明命播告治廷皇叔永兴凤翔等军节度管内观察处置等使守太尉开府仪同三司雍州牧兼凤翔牧上柱国徐王赐诏书不名颢禀训英皇同气神考仁义根于天性孝友冠于人伦昔在先朝蚤膺异数迨宣后九年之政无爱子一毫之私追维崇庆之功罔极昊天之报方毕太宫之祔飨莫先尊属之褒嘉是用登拜师垣仍聨使节彻彼徐土受兹冀方内奨皇家外绥侯服进陪多赋衍食真封于戏并建亲贤实为社稷之卫益彊藩屏用承祖考之休徃膺典册之光永介寿祺之社式昭令德无愧前人
　　除向宗良检校司空充醴泉观使昭信军节度使
　　制　　　　　　　　　　　　曾　肇
　　昔周盛世则有申伯之良翰在汉懿亲则有少君之长者眷吾仲舅蚤着贤称登进宠名诞敷诏号休泉观使秦国军节度明州管内观察处置等使持节明州诸军事明州刺史上护军河内郡开国公向宗良席庆深厚秉德粹温富贵无自满之心恭孝有夙成之质肆朕承祧之始首膺授钺之荣兹属东朝亟还大政念崇德报功之谊将锡异恩守右贤左戚之规莫囘慈防换节濒江之地参华空土之名增衍户租并申朕志于戏维我太母有劳皇家方其艰虞则出任社稷之重及底康靖则还就宫闱之安动静必惟其时进退靡失其正而犹鉴观前载深抑外亲尔其念长乐之好谦思文简之垂裕益坚素履永保令名
　　除皇弟似守太保依前开府仪同三司蔡王充保
　　平镇安等军节度使制　　　　曾　肇
　　朕惟本朝之制厚公族之恩列第京师不忍使之去国兼荣将相未尝责以治民岂惟致敦叙之仁抑亦隆夹辅之势矧吾宠弟实位真王念方属于妙龄将即安于外邸虽云宻迩能不疚懐肆举徽章用孚众听皇弟武昌武成等军节度鄂州滑州管内观察处置等使守司徒开府仪同三司持节都督鄂州滑州诸军事鄂州滑州刺史上柱国蔡王似出神明之冑钟禖祝之祥气禀温良生知逊悌雅爱图书之习夙坚忠孝之诚桐叶疏封已侈盘维之寄棣华致好毎敦和乐之私比遵朝着之趋尚处宫隅之邃屡观啓奏祈避禁严志虽莫囘情实未忍思在宗之谊岂忘原隰之裒顾开府以时难废国家之典廼涓谷旦增峻官仪更两镇之节旄正三师之位叙兼陪井赋益壮宗藩于戏周诰孟侯则曰无康好逸汉诏诸子亦云无迩宵人盖位不期骄者人情之常宠至益戒者前哲所尚徃服休命永绥令名
　　除曾布右仆射制　　　　　　　曾　肇
　　左右置相以总吾喉舌之司东西分台以斡我钧衡之任居中如鼎足之峙承上若台符之聨相须而成阙一不可廼登次辅以告大廷左光禄大夫知枢宻院事上柱国鲁郡开国公曾布敏识造防懿文贯道器周小大之用智适古今之宜被神考特达之知亟跻禁从膺先朝倚注之重久执事枢而能悉心公家宣力夙夜忠以迪上谊不辞难忧勤百为壮老一节肆朕纂临之始尤嘉翼戴之劳参稽师言图任旧德文昌端揆之列紫防陪侍之班合兹宠名作我近弼仍迁阶品增衍户封于戏朕有休息百姓之心汝则觌文而匿武朕有综覈庶工之志汝则务实而去华以至甄序材良敦奨正直澄清风俗振肃纪纲使万物各得其平无一夫或失其所汝之职也尚徃钦哉
　　复元祐皇后制　　　　　　　　蔡　京
　　朕绍休烈圣承训东朝施惠行仁旣诞孚于有众念今追徃用敦叙于我家废后孟氏顷自勲门嫔于王室得罪先帝退处道宫逮兹累年克庸祗德皇太后念仙游之浸邈抚前事以兴悲恻然深矜示不终废申崇位叙还复宫庭乃诏辅臣具依审议虽元符建号已位于中宫而永泰上宾无嫌于并后于戏原情起义盖示亲亲之恩克已慎身宜成妇妇之道其率循于懿范以上答于深仁徃服茂恩永膺多福
　　蔡京降太子少保致仕制　　　　张　阁
　　政事所寄尤严误国之诛人臣之奸莫重欺君之罪我有常宪扬于大庭太师致仕楚国公蔡京顷以时才久膺柄任两冠台衡之峻三登公衮之崇庶图尔庸以弼予治而总秉机务出入八年事寖紊于将来谋悉违于初议擅作威福妄兴事功轻爵禄以示私恩滥锡予以蠧邦用借助姻娅宻布要途聚引凶邪合成死党以至假利民而决兴化之水托祝圣以饰临平之山岂曰怀忠殆将徼福屡有告陈之迹毎连狂悖之嫌虽仅上于印章犹久留于里第偃蹇弗避傲睨罔悛致帝意之未孚昭星文而申谴言章继上公议靡容固欲用恩难以屈法宜禠师臣之秩俾参宫保之官聊慰羣情尚为寛典于戏天事尚象明罚所以弭灾人道恶盈省躬所以引咎徃钦善贷无重后愆















　　宋文鉴巻三十六
　　钦定四库全书
　　宋文鉴巻三十七
　　宋　吕祖谦　编
　　诰
　　韩通赠中书今　　　　　　　　刘　敞
　　易姓受命王者所以徇至公临难不苟人臣所以明大节周故天平军节度使检校太尉同中书门下平章事侍卫亲军马步军副都指挥使韩通定交霸府委质前朝荷戈共厯于艰贞锡壤迭分于戎律朕以三灵腃祐百姓乐推言念元勲方畴异渥苍黄遇害良用怃然追升浴凤之池式表潜龙之旧
　　王贽授殿中侍御史　　　　　　王禹偁
　　故事御史府三院转迁各有月限考绩之命异于他官国朝以来不用此制必因行庆方得叙迁其间才行有闻为众所誉者不时而授人以为荣具官王贽本以懿文辅之通识自登宪署继领诏条洁已爱民所在称理司漕运者奏其课执风宪者举其才受代南康陛见与语宜从改秩用以劝能勉荷宠光勿渝素履
　　登州黄县尉东方辛可宻州司士参军
　　欧阳修
　　朕以信示天下而以禄报有功今尔辛缘死事而命于官然按察者纠失职而来有请按察吾所诏也不从则不自信念功吾所急也不报则无所劝焉是用易尔散秩优尔俸禄免尔吏责俾尔自安庶几使吾信赏并行而不失
　　西京左藏库使内侍省内侍押班任守信可遥郡刺史依旧鄜延路驻泊兵马钤辖
　　欧阳修
　　国家自灵夏不宾边隅多警议者率以谓用兵之道任将宜专恩信不久则无以得士心山川不习则不可图胜算自兵宿于野久而无功此殆将帅数易之患也苟有能者无遽夺焉以尔具官任守信选以敏材临于戎事肃军捍冦宣力有闻遽以飞章自言满嵗顾久亲于矢石岂不念于勤劳然而士卒之乐旣汝安夷狄之情惟汝熟虽欲代汝实难其人所宜旌以郡章仍临旧部体兹委寄服我茂恩
　　前杭州司理参军范衮可卫尉寺丞
　　欧阳修
　　朕观两汉名臣多或出于丞史小吏非夫丞史之能出名臣也乃知古虽吏属亦必选用贤材焉今中书丞相之职比古公府曹掾之制吏员已为简阙欲任其事岂不择人故诏铨衡俾其慎选具官范衮有司来上以尔为材进尔诸丞徃率乃职古人可慕无自怠焉
　　前知彰信军节度判官褚式可太子中舍致仕
　　欧阳修
　　昨按察者言尔事有迹而尔方以老自请吾屈言者不究而进尔以秩全尔之归吾之欲成人之美而不欲成人之恶如此汝其休矣知我之仁
　　虞部员外郎吕师简可比部员外郎
　　欧阳修
　　国家向因寡兵特立赏格俾劝勤者速于集事而议者皆患应募之卒虽多而难用岂夫训练之未至将由简阅之不精然而号令重于已行赏罚贵乎存信今有司按籍言尔当迁徃服新恩其思实效
　　颍州推官江揖可大理寺丞　　　欧阳修
　　朕思与多士共宁庶邦而贤豪材美之人或自沉于幽逺与夫懿节茂行之韫于中而未见于事者吾皆不得而徧观焉故以举类之科而为官人之法今举者言尔行可称命尔新恩以期后效
　　进纳人空名海词　　　　　　　欧阳修
　　官者所以治人而非以假人之器也朕闵西人之劳而欲纾其乏有出其私以佐吾之用者是亦有益于吾民俾命于官所以示劝尔其徃矣服我茂恩
　　著作佐郎张去惑可秘书丞　　　欧阳修
　　国家设官之法患乎巧伪干誉者之难止故考绩之格三载而一例迁所以使沉实守正之人得以自进及其弊也庸人希累日之赏而贤者不能自别故又增旧法积欲因举类而求能者焉惟尔之材世所称美夫累日而迁非尔志干誉而进不可为惟思厥中务广其业永兴军节度推官董士廉可著作佐郎
　　欧阳修
　　自古竒伟之士因时立功而名在竹帛者率皆不以细文常行责其备盖于其大者人有所不能者焉惟尔少而好竒不徇小节喜从兵事思奋其材今积久録劳盖从请者若夫异赏待尔有为
　　内殿崇班郝质可内殿承制　　　欧阳修
　　夫被甲驰马出而与敌周旋于原野搴旗斩馘归而与士卒数俘获于军中量功较计防褒被宠进而受赏于朝廷此将帅之事也岂不荣且乐哉战之功有小大国之赏有重轻膺此茂恩更期后效
　　龙卫指挥使开赟拱圣指挥使胡元并可内殿承
　　制　　　　　　　　　　　　欧阳修
　　朕之劲兵鋭将戍于边者不可胜数惟尔能以武勇出乎其间方吾思得猛士之时吾之大臣以尔来荐髙爵厚禄为尔等而设也徃其勉矣吾将观汝之用
　　秦州观察支使乔察可静难军节度推官知陇城
　　县　　　　　　　　　　　欧阳修
　　夫吏之不能称职者或谓数易使之然今尔尝佐于州就临属县其上下政令之便及士风民俗之所安皆所习知可以为治将观汝绩无替其勤
　　试助教郭固可宁州军事推官　　欧阳修
　　自边陲用兵而天下游谈之士趋时蹈利者吾非不知其滥而未始怠焉者冀必有得于其间惟尔之能乃其素学夫学有实者诘之不穷而推之可用嘉汝施设精而有条虑变适宜将观汝用
　　范仲温可台州黄岩县尉　　　　欧阳修
　　尔弟仲淹参吾大政方欲辅朕平赏罚推至公以修纪纲而正庶位尔今所任有土与民惟过与功别有赏罚尔勤厥职可不戒哉
　　史馆书直官潘宗益可梓州司户参军
　　欧阳修
　　给事有年其劳可录宜命以秩俾旌厥勤凡为有司惟久则习尚安乃职以谨克终
　　内殿崇班李允恭可内殿承制　　欧阳修
　　朕患州县之吏不职者不能御奸禁暴而悯吾民罹于贼盗故于捕盗之吏推赏尤厚非以为私盖有为也今尔之请自陈其劳方吾以赏行劝之时惟恐不及故加尔宠非徇尔私夫古有让功不言之贤惟尔宜慕彰武军节度推官李仲昌可大理寺丞签署渭州
　　判官事　　　　　　　　　　欧阳修
　　羣材之在下者思达其上难矣而在上者思得可用之材岂为易哉朕顷自择能臣使举其类而洙以尔充荐今琦又以为言琦洙皆能体吾劳于择士之心者举尔不应不慎霈然推宠吾所不疑尔尚勉哉以称兹举泰州兴化县主簿朱思道可卫尉寺丞
　　欧阳修
　　夫廉为吏之一节也今保荐之法惟以受财为同坐则待夫能吏岂尽其材尔其奋厥所长思有所立不独守夫一节而已焉
　　西京转运按察使虞部员外郎杜杞可刑部员外郎直集贤院充广西转运使　　欧阳修
　　自一隅用兵而调发输役之繁无逺不及况广东西之路于东南尤为逺者而吏多不良吾之疲民旣有赋敛之劳而今又罹盗贼之患吾一虑及为之恻然凡与吾忧国者岂遑暇于安居哉汝为吾徃其可惮劳吾又嘉汝名臣之后好学博文尚有荣名以为汝宠凡吾寄汝之事繄汝之材吾惟责成尔可自勉
　　河北都转运使工部郎中张昷之可兵部郎中充天章阁待制三司户部副使　　张方平
　　唐自开元以还王室多故行在之所不能备官而从军兴之期顾多应卒之事爰从权便置诸使而天下庶政始不归于尚书省今之防府乃在三司盖自中台至于寺监之务凡关出纳无不总者故建其长以治要立其贰以治凡设其攷以治目以言乎三司之副是犹文昌之丞辖助上率下举纲振目常出髙选以赞大计具官张昷之才识器用政事风采称于朝廷着于方面今边多警戎车未脱凡物力之充屈系生齿之耗登职司版图必借精力故谋于众还尔外台尚悉乃心以集吾事
　　前秀州崇德县尉左惟温可涟水军录事参军
　　刘　敞
　　天下无事人得养老长幼修孝悌之行甚善而猾恶民起为贼盗夺攘以侵扰之郡县所患者也汝以邑尉捕击如律尚书条上阀阅迁尔糺曹祗服明命益思自奋太常少卿张铸可光禄卿致仕　　刘　敞
　　古者有司年至则致仕所以恭让而不尽其力也具官张铸履尚夷粹足以检俗精力强敏足以济物而能顾礼畏义愿上印韨朕闵劳以官职之烦今听其请夫佚老之士虽不输力于朝其矫厉风节不亦过絶保禄持宠不知止者乎俾列九卿以荣其归祗若休命思底终誉
　　无为军录事参军马易简可太子中舍致仕
　　刘　敞
　　控搏禄利者至于迁籍损年饰貌匿衰以缓退休之期尔齿未耄仕无缺行能决于去庸非廉乎自下郡掾升东宫属归安乡闾足为荣观矣
　　龙图阁直学士兵部郎中泾原路经畧使王素可
　　谏议大夫　　　　　　　　　刘　敞
　　朕临御天下赖宗庙之灵方内乂安元元防福而徃者戎狄窥间缘隙时入为暴患皆在守圉之臣文不能附众武不足威敌使贪暴之民震惊朕师具官王素假节剖符居边三年内镇抚百姓外教战士令行禁止惠于鳏寡爰及疆外覊縻之虏咸怀服集不失朝贡中国以安朝廷益尊此蕃卫之勲也诗不云乎大邦惟翰其议迁秩升于谏列以慰吏士出车东山之思
　　太子中舍通判衡州张兊可殿中丞
</div>
    <div class="pagination">
<a href="宋文鉴_page31.html">上一页</a><span>...</span><a href="宋文鉴_page27.html">27</a><a href="宋文鉴_page28.html">28</a><a href="宋文鉴_page29.html">29</a><a href="宋文鉴_page30.html">30</a><a href="宋文鉴_page31.html">31</a><span class="current-page">32</span><a href="宋文鉴_page33.html">33</a><a href="宋文鉴_page34.html">34</a><a href="宋文鉴_page35.html">35</a><a href="宋文鉴_page36.html">36</a><a href="宋文鉴_page37.html">37</a><span>...</span><a href="宋文鉴_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
