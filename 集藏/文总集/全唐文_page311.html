<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 311 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 311 页/共 603 页
  </h1>
  <div class="content">
   ○白乌呈瑞赋
    翩彼灵乌，贲然效质。披图牒而罔二，叶邦家而得一。备体有光，至真无匹。宗庙荐敬，帝王之孝克孚；天地感仁，洁朗之容可述。耻受彩以相混，故莫黑而独出。上琼树而若无，下瑶阶而乍失。怀恩反哺，方去去以凌□；养素来仪，且翻翻而就日。观夫载飞载止，厥状粲然。不染而成，因心之孝以立；匪召而至，感物之道遐宣。向皇风而自舞，与丽景而相鲜。人具尔瞻，既含章而效祉；我无尔诈，乃见素以守全。乃知王泽竭而退飞，帝道通而无遏。彼明心兮不妄至，知大节兮不可夺。象洁白而攸归，知爱敬之旁达。懿夫不污其色，罔违斯道。秀质安倚，凝光净好。美仁慈之及物，故易色於昭昭。恶赤黑之眩人，乃成形於皓皓。且夫应图咸若，鄙皋泽之鸣鹤；瑞圣不还，陋江湖之白鹇。谅饮啄於仁义，岂逃潜於阻艰。所以其出无常，其来有素。云凝标於羽族，玉润合於王度。常从碧海，随杲日而悠扬；今在华林，遇盛时而瞻顾。实由我后敬之昭假，皇矣光宅。垂拱而烛幽以明，禽鸟乃化元为白。逗祥光而聿至，望休气以来格。时哉时哉！奋翘英於紫陌。
    ○三驱赋（以“搜畋以时，网去三面”为韵）
    古之畋猎，自天子达诸侯，秋则，春则搜，非有情於杀戮，固无取於盘游。盖以除时稼之所害，示军容之克修。故王者有三驱之礼也，职此之由。夫生杀之柄，主之於天。生诚有之，杀亦宜然。是乃张我武，出於畋。植灵旗以准的，应晋鼓以周旋。兵作於後，兽驰於前。背主而去者以其逆而必杀；委质而来者，以其顺而必全。是知从禽之中，有古义焉。何哉？三驱之义，我则有以。且以驱为名，至三而止。驱者以无合围之道，三者以有知足之理。盖以明上帝之心，见圣人之旨。初其择吉日，戒师期。既逐兽以礼，亦使人以时。不如追军，讵设左右之翼。有异捕鹿，宁分掎角之师。夫尧舜而来，殷周以往。皆顺时而行令，非害物以示养。无违者不杀，知有异於焚林；犯德者取之，固无间於漏网。故知树德务滋，除恶务去。所以欲万国之畏威，使四方之即叙。柔者来服，则必解其罗；挺而背走，则必烹於鼎俎。若然者，必沮其强梁，而销其旅拒也。逮乎大汉，游盘是恣，驰骋是耽。崇苑囿而大开，里宁止百；取庖厨之餍饫，畋岂惟三。不然者，何以子□有《长杨》之讽，相如有“亡是”之谈。我国家修古典，斥游宴。狩不夺於三时，网惟留於一面。大田多稼，聊会猎以长苗；四海无虞，徒因搜而教战。美矣哉！三驱之礼，因兹而又见。
    ○钧天乐赋（以“上天无声，昭锡有道”为韵）
    嘉大乐之同和，惟上帝之申锡。岂功成之可致，必神遇而来觌。吉梦足徵，奇音无攵。爰升天表，备听乎如绎如；方悟人间，徒闻乎击石拊石。想夫秦穆赵简，游魂太清。下连霄而无觉，上和奏而有声。感之深，殊九变之曲；神而化，异三代之名。则知昭假於下，潜通在上。俾昼作夜，既尚寐而冥；好乐无荒，乃克谐而浏亮。翕然并作，隐尔尽畅。所以娱其精诚，所以涤夫昏妄。既而受天锡，降天衢。空恍惚於冲漠，犹仿佛於虚无。馀响而在听，抚躬眇眇而异途。原夫育万灵，腾九有。纵未央之娱乐，表不息之悠久。永为二主，观乐钧天。假梦中之高会，岂邦内之欢然。未若我皇冲一气而独运，协六律而相宣。发善令为钟鼓，播仁声於管弦。将兴庆於乾坤之内，非取乐於耳目之前。不识不知，顺天之道。旁流喜气，宁候於铿锵；尽得欢心，讵资於击考。斯乃常闻於率土，不於重霄。致中和而广被，诚教化之孔昭。是曰钧天之乐也，又何万舞之与九韶。
    ○二气合景星赋（以“其状无常，出有道之国”为韵）
    景丽天中，君居人上。观星文之高朗，见君德之洪畅。矧乎景以为名，气之可望。徒亘其二方之色，靡知其千变之状。故隐不可思，见无与期。必潜拱而元感，乃粲然而著之。谅精诚之尽达，若影响而相追。且夫浩浩阴骘，昭昭元吉。匪乘运而生，将俟时而出。方今统三才而不爽，叶一德而无失。所以列其数而惟三，等其色而如一。既参差而比象，亦错落而为质。非烟非雾，相幂历以氤氲；散彩耀芒，远精明而成实。懿其烛彼天衢，同日月之列於三无；瑞我元首，旌号令之敷於九有。不然，何以浑青赤之悠扬，掩斗牛之荧煌。或助月於晦朔，或偶圣而昭彰。昔在周公之摄赞幼主，周武之肆伐大商。皆立功而本政，亦效祉而垂光。未若明庭而治国，无事而降康。斯时也，岂虚其应；斯瑞也，则惟其常。是以莹霏微之中，形璀璨之色。仰嘉气之来辉焕，喻他方之归道德。陋虞舜之近加於房，小唐尧之才出於翼。瞻之踊跃，如北面之事一人；照之清明，若南向之观万国。岂同乎ィ彼躔次，行诸岁时。昏在昴中，示春物之将蠢尔；申为斗建，兆秋风之欲凄其。虽穷运数於晷刻，未甄邦国之清夷。绵邈兮元造，在休徵兮载考。何炜煜於重霄，信恢宏於治道。手目骇兮，载赓歌於大宝。
    ○岁寒知松柏後雕赋（以“贞心劲节，翠贯四时”为韵）
    穷阴忽至，品物尽瘁。惟良木之坚贞，映衰林而葱翠。桃蹊李径，闻别叶之互飞。松涧柏陵，见修条之自异。谅本性以无易，托斯时而不类。虽杀菽之霜再三，断篷之风数四。徒凛凛以终日，竟青青而在地。懿夫春夏荣滋，我不竞於芳时。秋冬凄冽，我不改其素节。遥分郁郁之烟，远映霏霏之雪。故其桑榆种其前後，杞梓植其行列。或萧瑟以柯空，或离披而条折。何在昔而相混，果迄今而旌别。观夫阳曜以芳菲为事，阴凝而肃杀为名。徒运彼以寒暑，岂齐我於枯荣。斯乃时累不能累其质，天损不能损其贞。亦被霜气，亦含风声。挺乔枝而易识，在灌木而难并。故苍然以殊致，岂蠢尔以丛生。异其郁郁秀色，亭亭高干。产二仪之内，我独後雕；处群木之中，孰云共贯。当其黄陨，方可瞻玩。庭有槐兮落际，山有榛兮雕阴。见枯槁之无色，识茂悦之有心。爱日照而逾静，严飙吹而转劲。或出众而标奇，或处幽而表正。虽结根山岭，移植轩屏，如全真而率性。客有择木务材，感衰叹盛。悟标劲无永，申蚍蜉之歌；爱坚贞不渝，发风雨之咏。松兮柏兮，犹君子之志行。
    ○律中黄锺赋（以“圣人有以见天地之赜”为韵）
    古者推历生律，悬法示人。在寒暑之未兆，已斟酌於至神。故能推一阳之生，为三正之始。察黄锺之气，煦然以升；辨青帝之功，微而可纪。外去涸Ё之节，内见发生之理。具无形而有声，徒明目而聪耳。得於心而不昧，藏诸身而有以。人事尚昧於先春，天统已彰於建子。若夫众象高悬，可伺察於穹天。群形多类，可区别於厚地。虽纷纶而靡极，终视听之攸记。未若竹管之用，前知几时。葭灰之动，罔失毫厘。物之先见，应必在兹。取窍厚而均者，当微眇而候之。是则阴阳之运，变化之期。易以形隐，难以气欺。懿其十一月之节，十二辰之首。因积小以成大，得出无而入有。遂能以吹灰於中，动谷於口。亦犹道之生一，宛在阳之初九。观乎穷天地之性，兴邦国之政。洎纯阴之始凝，导太阳之将盛。何制器之精微，可验物於辽。故曰述之者明，作之者圣。所以观一管之动静，效五音之邪正。斯乃造物於又元，考时於至赜；就两仪之茫昧，先万物而探索。六律六吕，由是以相生；八风八音，由兹而卒获。矧夫国家仰合天法，俯回天眷。既用晦而必明，亦处蒙而可见。敦气数之元本，去声色於寓县。彼唐尧敬授，羲和钦若，未曰穷微而知变。
    ○古君子佩玉赋（以“思古君子，行必锵玉”为韵）
    伊君子兮何师，邈淳古而绎思。俨然有章，相威仪於乐只。温其如玉，故切磋而佩之。缜密是比，贞明所资。追琢斯成，既殊张氏之印；清美可羡，宁匹孔侯之龟。是用濯自丹水，取诸元圃。君求美质，我则表温润於光容；臣听好音，我则动凄清於步武。结以绅带，缀以环组。使感之者在约而思纯，服之者居今而行古。岂比夫诗人无文。赠杂佩兮夫君。骚人著美。纫幽兰兮之子。是以嘉其抱素，贵以合贞。想见白虹之气，思闻清越之声。发凝辉兮既昭我述，锵雅韵兮必俟君行。是以敬慎侯度，独高人情。至若斫以为壶，徒玩其质；执而为璧，徒旌其秩。岂若用之有方，垂之无必。威仪棣棣，居则粲然之光；进退，动则泠然之律。是以古之君子，物有其章。温恭可象，环其锵。既睹容而生敬，谅播往以传芳。然则贞玉之质，非贤无以服用；昔贤之，非玉无以表彰。故佩斯敬，睹斯庄。方今野无遗贤，山不藏玉。彼华佩兮，同昔时以入用；彼君子兮，思古人以自勖。故能振休风，播淳俗。则今日之佩玉，昔贤之高躅者也。
    ○箫韶九成赋（以“曲终九成，百兽皆舞”为韵）
    圣人顺天道，防人欲。布和以调其性，宣乐以察其俗。气将导志，五声发以成文；化尽欢心，百兽率而叶曲。茫茫大空，乐生其中。声随化感，律与天通。交四气之溥畅，贯三光乎昭融。将君子以审乐，故先王以省风。致同和於天地，谅难究其始终。惟乐之广，於何不有。包阴阳兮不集不散，降神灵兮或六或九。故季札聆音而感深，宣尼忘味於甘否。昭覆焘兮煦妪，召游泳以飞走。演自冥，发於性情。将不动而为动，自无声而有声。王者通三，我则贯三才而作；阳数有九，我则至九变而成。不然者，何以调大中，何以继光宅。作终乐於数四，历君子之凡百。其声转融，其道弥赫。大哉至乐，於以洪覆。收之而合乎希夷，张之而散乎宇宙。感天神与地只，格灵禽与仁兽。扇风化而以攒，则雍熙之可就。大韶命曲，大章同侪。既和且乐，亦孔之皆。且箫为器之所细，凤为王之所怀。若┎滞之音感，清净之化乖。则歌已而於狂客，孰来仪於克谐。恭惟我君，配天作主。命工典乐，考法师古。浃声教之汪，合尧禹之规矩。士有闻韶嘉於蕴道，击壤希乎可取。同鸟兽之归仁，承德音而率舞。
    ○让平章事表
    臣某言：臣闻知足不辱，知止不殆，若险危而久处，驽劣而又病，则颠齐之期，斯须可待。况臣本性褊狭，久尘枢近。众所谓否，心有可焉：众所谓可，心有否焉：则皆尽言，莫敢畏避。所以居多忤物，动不适时。圣恩虽为曲全，人理终难自咎。臣某中谢。伏惟尊号皇帝陛下绍开洪业，再受景命，荡诸夏之妖孽，致群生於仁寿。臣之厚幸，遇此昌期，徒荷圣功，莫效分寸，乞避贤路，少安疲病。臣不敢广引前事，崇饰虚辞，直以折足为忧，冀有保身之望。若任在（阙二字）可以匡辅朝廷，则臣以生前，岂敢爱惜性命？但以去之无损，留则可哀。傥受始终之恩，是全进退之道。无任悃款之至。
    ○代李大夫请朝觐表
    臣闻天道君也，高而下济；地道臣也，卑而上行。上下交感，然後万物生焉，庶政成焉。其或蓊郁不通，则为灾之气，必在宣达，使之光明。太平之风，实系於此。伏惟文武大圣广孝皇帝洪覆品汇，光宅寰区，飞行，皆得其所。况臣器识庸陋，遭遇便蕃。始事宪宗，过蒙驱策；复事先帝，猥加爵命。大恩无报，终惧且惭。以至今日，又承宠寄。涓毫未效，齿发将衰。起在山南，不远甸服。宴安厚利，拜受轩阶。此则为君之道，下济有馀；为臣之道，上行不足。尸禄弥久，心魂若惊，日往月来，浸成忧塞。伏希降鉴，特许入觐，冀得少谢万一，使无壅情。然後退归里闾，降避贤路，虽则万殒无恨，可谓百生之幸。况李光颜、薛苹，皆武臣也，淮海以为要重，然犹逦迤而至，述职明庭。臣儒臣也，梁汉无事，道途孔迩，若泰然自安，贪冒荣显，任为公相，众所指名，又何以表率四方，仪刑多士？臣不胜倾心延首瞻系天衢之至。
    ○恳辞册礼表
    臣蒙恩授前件官，准制取今月二十八日册命者。伏以公台崇礼，典册盛仪，庸臣当之，实谓忝越。况累承宠命，亦为便蕃，前後三度，已行此礼。令臣犹忝参枢近，窃惧无以弼谐，重此劳烦，有面目。伏乞天恩且课臣官效，责臣事实，册命之仪，特赐停罢。则素餐高位，空负耻於中心；弁冕辂车，免讥诮於众口。不胜惭惶恳迫之至。
    ○却赐玉带表
    内府之珍，先朝所赐，既不敢将归地下，又不合留向人间。谨却封进。
    ○论元稹魏宏简奸状疏
    臣闻主圣臣直。今既遇圣主，辄为直臣，上答殊私，下塞群谤，誓除国蠹，无以家为。苟献替之可行，何性命之足惜！
    伏惟文武孝德皇帝陛下恭承丕业，光启雄图，方殄顽人之风，以立太平之事。而逆竖构乱，震惊山东；奸臣作朋，挠乱国政。陛下欲扫荡幽镇，先宜肃清朝廷。何者？为患有大小，议事有先後。河朔逆贼，祗乱山东；禁闱奸臣，必乱天下：是则河朔患小，禁闱患大。小者臣等与诸道戎臣，必能翦灭；大者非陛下制断，非陛下觉悟，无计驱除。今文武百寮，中外万品，有心者无不愤怨，有口者无不咨嗟。直以威权方重，奖用方深，有所畏避，不敢抵独，恐事未行，而祸已及，不为国计，且为身计耳。
    臣比者犹思隐忍，不愿发明。一则以罪恶如山，怨谤如雷，伏料圣明，自必诛殛。一则以四方无事，万枢且过，虽纪纲潜坏，贿赂公行，待其贯盈，必自颠覆。今属凶徒扰攘，宸衷忧轸，凡有制命，系於安危。痛此奸邪，恣其欺罔，千乱圣略，非止一途。又与翰苑近臣，结为朋党。陛下听其所说，则必访於近臣，不知近臣已先私相计会，更唱迭和，蔽惑聪明。所以臣自兵兴以来，所陈章疏，事皆切要，所奉书诏，多有参差。蒙陛下委寄之意不轻，被奸臣抑损之事不少。
    臣与佞幸，亦无仇嫌，祗是昨者臣请乘传诣阙，面陈戎事，奸臣之党，最所畏惧。知臣若到御座之前，必能悉数其罪，以此百计，止臣此行。臣又请领兵齐进，逐便讨贼，奸臣之党，曲加阻碍。恐臣统率诸道，或有成功，进退皆受羁牵，意见悉遭蔽塞。复与一二忄佥狡，同辞合力。或令两道招抚，逗留旬时；或遣他州行营，拖曳日月。但欲令臣失所，使臣无成，则天下理乱，山东胜负，悉不顾矣。为臣事君，一至於此。且陛下前後左右，忠良至多，亦有熟会典章，亦有饱谙师旅，足以任使，何独斯人？以臣愚见，若朝中奸臣尽去，则河朔逆贼，不讨而自平；若朝中奸臣尚在，则河朔逆贼，虽平无益。
    臣伏读国史，见代宗之朝，蕃戎侵轶，直犯都城。代宗不知，盖被程元振壅蔽，几危社稷。当时柳伉，乃太常一博士耳，犹能抗表归罪，为国除害。今臣所任，兼总将相，岂可坐观凶邪，有а日月！臣不胜感愤嫉恶之至。谨附中使赵奉国奉表以闻。倘陛下未甚信臣，犹惑奸党，伏乞出臣此表，令三事大夫与百寮集议。彼不受责，臣合伏辜，天鉴孔明，照臣肝血。但得天下之人，知臣不负陛下，则臣虽死之日，犹生之年。
    ○第二疏
    臣某言：臣闻木有蠹虫，其木必坏；国有奸臣，其国必乱。伏以前件人为蠹为奸，欺下罔上，百辟卿士，莫敢指名，若不窜逐，必为患难。陛下他时追悔，亦恐无及。臣所以奋不顾身，举明罪恶。其第一表第二状，伏恐圣意含宏，留中不行，臣谨再写重进。伏乞圣恩宣出，令文武百官於朝堂集议。必以臣表状虚谬，牾权幸，伏望更加谴责，以谢宏简、元稹。如宏简元稹等实为朋党，实蔽圣聪，实是奸邪，实作威福，伏望议事定刑，以谢天下。臣今将赴行营，誓除凶寇，而忧在心腹，不在四支；忧在朝堂，不在河朔。伏感诸葛亮出师之时，上表言事，犹以宫中府中，不宜异同科犯，为善为恶，请申刑赏。臣才虽不逮诸葛亮，心有慕於古人。昧死闻天，伏纸流汗。
    ○论田宏正讨李师道疏
    魏博一军，不同诸道，过河之後，却退不得，便须进击，方见成功。若取黎阳渡河，既才离本界，便至滑州，徒有供饷之劳，又生顾望之势。况宏正、光颜，并少威断，更相疑惑，必恐迁延。然兵士不从中制一定处分，或虑不可，若欲於河南持重，则不如河北养威。不然，则且秣马厉兵，候霜降水落，於杨刘渡河，直抵郓州，但得至阳谷已来下营，则兵势自盛，贼形自挠。
    ○请罢知政事疏
    臣昨於延英降乞，伏奉圣旨，未遂愚衷。切以上古明王圣帝，致理兴化，虽繇元首，亦在股肱。所以述尧舜之道，则言稷、契、皋、夔；纪太宗、元宗之德，则言房、杜、姚、宋。自古至今，未有不任辅弼而能独理天下者。况今天下，异於十年以前。方驭驾文武，廓清寇乱，建升平之业。十已得八九，然华夏安否，系於朝廷；朝廷轻重，在於宰相。如臣驽钝，夙夜战兢，常以为上有圣君，下无贤臣，不能增日月之明，广天地之德，遂使每事皆劳圣心。所以平贼安人，费力如此，实繇臣辈不称所职。方期陛下博采物议，旁求人望，致之於辅弼，责之以化成，而乃忽取微人，列於重地。始则殿庭班列，相与惊骇；旋则街衢市肆，相与笑呼。伏计远近流闻，与京师无异，何者？天子如堂，宰臣如陛，陛高则堂高，陛卑则堂不得高矣；宰臣失人，则天子不得尊矣。
    伏以陛下哲文明，惟天所授，凡所阅视，洞达无遗，所以比来选任宰相，纵道不周物，才不济时，公望所归，皆有可取。况皇甫自掌财赋，以苛为察，以刻为明，自京北京西城镇及百司并远近州府，应是仰给支度之处，无不苦口切齿，愿食其肉。犹赖臣等每加劝诫，或为奏论，庶事之中，抑令通济。比者淮西诸军粮料所破五成钱，其实祗与一成两成，士卒怨怒，皆欲离叛。臣到行营，方且慰谕，虑其迁延不进，供军渐难，但能前行，必有优赏，以此约定，然後切勒供军官。且支九月一日两成已上钱，俱各努力，方交小安；不然，必有溃散。今旧兵悉向淄青讨伐，忽闻此人入相，则必相与惊忧，以为更有前时之事，则无告诉之处。虽侵刻不少，然漏落亦多，所以罢兵之後，经费钱一千三十万贯。此事犹可，直以性惟狡诈，言不诚实，朝三暮四，天下共知，唯能上惑圣听，足见奸邪之极。程异虽人品凡俗，然心事和平，处之烦剧，或亦得力，但升之相位，使在公卿之上，实亦非宜。如皇甫，天下之人怨入骨髓，陛下今日收为股肱，列在台鼎，切恐不可，伏惟图之。傥陛下纳臣恳款，速赐移易，以副天下之望，则天下幸甚。伏闻李修疾病，亦求入来，如浙西观察使且与亦得。臣知言一出口，必犯天威，但使言行，甘心获戾。
    今者臣若不退，天下之人谓臣不识廉耻；臣若不言，天下之人谓臣有负恩宠。今退既未许，言又不听，如火烧心，若箭攒体。臣自无惜，惜陛下今日事势，何者？淮西荡定，河北底宁。承宗敛手削地，程权束身赴阙，韩宏舆疾讨贼，此岂京师气力，能制其命？祗是朝廷处置，能服其心。今既继开中兴，再造区夏，陛下何忍却自破除，使亿万之众离心，四方诸侯解体？凡百君子，皆欲恸哭。况陛下任臣之意，岂比常人？臣事陛下之心，敢同众士？所以昧死重封以闻。如不足观，臣当引领受责。陛下引一市肆商徒，与臣同列，在臣亦有何损，陛下实有所伤。不胜愤懑惶恐之至。
    ○谏晏朝疏
    伏以颐养圣躬，在於顺适时候。若饮食有节，寝兴有常，四体惟和，万寿可保。谨按道书：春夏早起，取鸡鸣时；秋冬晏起，取日出时。盖在阳则欲及阴凉，在阴则欲及阳暖。今陛下忧勤庶政，亲览万几，每御延英，召臣等奏对。方属盛夏，宜在清晨，如至已午之间，则当炎赫之际，虽日昃忘食，不惮其劳，仰瞻旒，亦似烦热。臣等已曾陈论，窃望听纳。不胜恳迫之至。
    ○谏坐朝稀少疏
    比者陛下每月约六七度坐朝，天下人心，无不知陛下躬亲庶政；直至河北，贼臣远闻，亦皆忄惧。今自两月以来，入阁及开延英稍稀，或恐大段公事须咨禀睿谋者，有所壅滞。伏冀陛下稍示忧勤，乘凉数坐，广加延问，使得尽诚。
    ●卷五百三十八
    ☆裴度（二）
    ○请释王赏状
    前怀州武德县令王赏，以失县库子，赏乃尽偿所欠缗钱，库子莫可得，狱固难竟。河阳节度使温造严刻，禁赏三年，母老不得侍疾，母亡不得服丧。大理寺执文断疏，疑似之间，冤滞深久（下缺）
    ○不置冢宰议
    冢宰是殷周六官之首，既掌邦理，实统百司。故王者谅暗，百官有权听之制。後代设官，既无此号，不可虚设。且国朝故事，或置或否，古今异制，不必因循。其诸司公事，望请中书门下处分。
    ○寄李翱书
    前者唐生至自滑，猥辱致书札，兼获所贶新作二十篇，度俗流也，不尽窥见。若《愍女碑》、《烈妇传》，可以激清教义，焕於史氏；《钟铭》谓以功伐名於器为铭，《与弟正辞书》谓文非一艺，斯皆可谓救文之失、广文之用之文也。甚善甚善！然仆之知弟也，未知其他，直以弟敏於学而好於文也，就六经而正焉。故每遇名辈，称弟不容於口，自谓弥久，益无愧词。
    窃料弟亦以直谅见待，不以悦媚相容，故不惟嗟悒，亦欲商度其万一耳。若弟摈落今古，脱遗经籍，斯则如献白豕，何足采取？若犹有祖述，则愿陈其梗概，以相参会耳。
    愚谓三五之代，上垂拱而无为，下不知其帝力，其道渐被於天地万物，不可得而传也。夏殷之际，圣贤相遇，其文在于盛德大业，又鲜可得而传也厥後周公遭变，仲尼不当世，其文遗於册府，故可得而传也。於是作周孔之文。荀孟之文，左右周孔之文也。理身、理家、理国、理天下，一日失之，败乱至矣。骚人之文。发愤之文也，雅多自贤，颇有狂态；相如、子云之文，谲谏之文也，别为一家，不是正气；贾谊之文，化成之文也，铺陈帝王之道，昭昭在目；司马迁之文，财成之文也，驰骋数千载，若有馀力；董仲舒、刘向之文，通儒之文也，发明经术，究极天人。其实擅美一时，流誉千载者多矣，不足为弟道焉。然皆不诡其词，而词自丽；不异其理，而理自新。若夫典、谟、训、诰，文言、系辞，国风、雅颂，经圣人之笔削者，则又至易也，至直也。虽大弥天地，细入无间，而奇言怪语，未之或有。意随文而可见，事随意而可行，此所谓文可文，非常文也。其可文而文之，何常之有？俾後之作者有所裁准，而请问於弟，谓之何哉？谓之不可，非仆敢言；谓之可也，则大学之道，在明明德，在止至善矣，能止於止乎？若遂过之，犹不及也。
    观弟近日制作大旨，常以时世之文，多偶对俪句，属缀风云，羁束声韵，为文之病甚矣。故以雄词远志，一以矫之，则以文字为意也。且文者，圣人假之以达其心，达则已理，穷则已非，故高之下之，详之略之也。愚欲去彼取此，则安步而不可及，平居而不可逾，又何必远关经术，然後骋其材力哉！昔人有见小人之违道者，耻与之同形貌共衣服，遂思倒置眉目，反易冠带以异也，不知其倒之反之之非也，虽非於小人，亦异於君子矣。故文人之异，在气格之高下，思致之浅深，不在其磔裂章句，隳废声韵也。人之异，在风神之清浊，心志之通塞；不在於倒置眉目，反易冠带也。试用高明，少纳庸妄，若以为未，幸不以苦言见革其惑。唯仆心虑荒散，百事罢息，然意之所在，敢隐於故人耶？
    昌黎韩愈，仆识之旧矣，中心爱之，不觉惊赏，然其人信美材也。近或闻诸侪类，云恃其绝足，往往奔放，不以文立制，而以文为戏。可矣乎？可矣乎？今之作者，不及则已，及之者，当大为防焉耳。
    弟素居多年，劳想深至，穷阴凝冱，动息如何？入奉晨昏之欢，出参帷幄之画，固多适耳。昨弟来字，欲度及时干进。度昔岁取名，不敢自高，今孤茕若此，游宦谓何？是不复能从故人之所勖耳，但力田园，省过朝夕而已。然待春气微和，农事未动，或当策蹇谒贤大夫，兼与弟道旧，未尔间犹希尺牍。珍重珍重。力书无馀，从表兄裴度奉简。
    ○三藏无畏不空法师塔记
    大唐开元二十三年，三藏无畏卒，春秋九十有九。诏鸿胪丞李现监护丧事，塔於龙门之西山广化寺，藏其全身。畏本释种，甘露饭王之後，以让国出家，道德名称，为天竺之冠，所至讲法，必有异相。初在乌茶国演《遮那经》，须臾众会，咸见空中有毗卢遮那四金字，各寻丈排列，久之而没。又尝过龙河，一托驼负经没水，畏惧失经，遽随之入水。於是龙王邀之入宫讲法，不许；彼请坚至，为留三宿而出，所载梵夹不湿一字。其神异多类此。
    ○自题写真赞
    尔才不长，尔貌不扬。胡为将，胡为相。一点灵台，丹青莫状。
    ○送毛仙翁述
    爰自荆州鼎成，黄金道息，封固真粹，教不流传，代历秦汉，言者怪阔。先儒以为系风捕影，谁抵其实，琅琊《论衡》详之矣，予尝以为斯言之未尽其臧否也。及见仙翁，勃违前闻。且啬神胎元，抱和含真，穆然道风，煦然如春。追驻稚色，将数百岁。光阴自驶，寒暑不易。炉锤间之物无不化，养之在我，得之自然。加以熊经鸟伸，元藏城府，闭合默识，孰窥崇墉？当今势位压山河，器业横覆载，北面响倾就，诚届乎辞，度不知先儒谁谈其无得。食马肝者，岂为知味耶？图鬼神者，易为工耶？不复知总总，化胎而已。仙翁将去，追遗云踪，苟非造物者，不能以识。
    ○蜀丞相诸葛亮武侯祠堂碑铭（并序）
    度尝读旧史，详求往哲，或秉事君之节，无开国之才；得立身之道，无治人之术。四者备矣，兼而行之，则蜀丞相诸葛公其人也。
    公本系在简策，大名盖天地，不复以云。当汉祚衰陵，人心竞逐，取威定霸者，求贤如不及；藏器在身者，择主而後动。公是时也，躬耕南阳，自比管乐，我未从虎，时称卧龙。《诗》曰：“潜虽伏矣，亦孔之。”故州平心与元直神交，洎乎三顾而许以驱驰，一言而定其机势。繇是翼扶刘氏，缵承旧服；结吴抗魏，拥蜀称汉。刑政达於荒外，道化行乎域中。谁谓阻深？殷为强国；谁谓&lt;辶&gt;脆？励为劲兵。则知地无常形，人无常性，自我而作，若金在。故九州之地，魏有其七，我无其一，由僻陋而启雄图，出封疆以延大敌。财用足而不曰浚我以生，干戈动而不曰残人以逞。其底定南方也，不以力制，而取其心服；震叠诸夏也，不敢角其胜负，而止候其存亡。法加於人也，虽死徙而无怨；德及於人也，虽奕叶而见思。此所谓精义入神，自诚而明者矣。若其人存，其政举，则四海可平，五服可倾。而陈寿之评，未极其能事；崔浩之说，又诘其成功。此皆以变诈之略，论节制之师，以进取之方，语化成之道，不其谬欤？夫委弃荆州，不能遂有三郡，此乃务增德以吞宇宙，不黩武以争寻常。及出斜谷，据武功，分兵屯田，为久驻之计，与敌对垒，待可胜之期。杂乎居人，如适虚邑，彼则丧气，我方养威。若天假之年，则继大汉之祀，成先主之志，不难矣。且权倾一国，声震八，而上下无异词，始终无愧色。苟非运膺五百，道冠生知，曷以臻於此乎？故元德知人之明者，倚杖曰“鱼之有水”；仲达奸人之雄者，嗟称曰“天下奇才。”
    度每迹其行事，度其远心，愿奋短札，以排群议，而文字蚩鄙，志愿未果。元和二年冬十月，圣上以西南奥区，寇乱馀孽，罢未息，污俗未清，辍我股肱，为之父母。乃诏相国临淮公，由秉钧之重，乘推毂之寄。戎轩乃降，藩服乃理。将明帝道，陬落绥怀；溥畅仁风，闾阎滋殖，府中无留事，宇下无弃才，人知向方，我有馀地。则诸葛公在昔之治，与相国当今之政，异代而同尘矣。度谬以庸薄，获参管记，随旌旄而爰止，望祠宇而修谒，有仪可象，以赫厥灵，虽徽烈不忘，而碑表未立。古者或拳拳一善，或师长一城，尚流斯文，以示来裔。况如仁之叹，终古不绝，其可阙乎？乃刻贞石，庶此都之人，存必拜之感云尔。铭曰：
    昔在先生，思启疆宇。扰攘靡依，英雄无辅。爰得武侯，先定蜀土。道德城池，礼义干橹。煦物如春，化人如神。劳而不怨，用之有伦。柔服蛮落，铺敦渭滨。摄迹畏威，杂居怀仁。中原旰食，不测不克。以待可胜，允臻其极。天未悔祸，公命不果。汉祚其亡，将星中堕。反旗鸣鼓，犹走司马。死而可作，当小天下。尚父作周，阿衡佐商。兼齐管晏，总汉萧张。易代而生，易地而理。遭遇丰约，亦皆然矣。呜呼！奇谋奋发，美志夭遏。吁嗟严立，咸受谪罚。闻之痛之，或泣或绝。甘棠勿翦，骈邑斯夺。繇是而言，殊途共辙。本於忠恕，孰不感悦。苟非诚悫，徒云固结。古柏森森，遗庙沈沈。不殄祀，以迄於今。靡不骏奔，若有照临。蜀国之风，蜀人之心。锦江清波，玉垒峻岑。入海际天，如公德者。
    ○唐故太尉兼中书令西平郡王赠太师李公神道碑铭（并序）
    惟天锡成命於我唐，保兹国祚，生此人杰，则西平王李公其是乎？不然，何覆暴如风振槁叶，戴君若鳌冠灵山，横流之中，一匡而定？
    公讳晟，字良器，其先陇西人也，後徙京兆。曾祖嵩，皇岷州刺史，赠洮州刺史；祖思恭，皇洮州刺史，赠幽州大都督；考钦，皇左金吾卫大将军陇右节度经略副使，赠太子太保：代有名迹，雄於西土。
    公幼好学，学不为人。及读吕、张、孙、吴之书，慨然有经邦济物之志。未弱冠，游秦凉间元侯宿将，见者咸器异之。乾元初，尝客武都，值酋豪以缺守遘乱，投掠平人，公与所从十数骑，驰而射之，殪其为魁者，馀党遂循。寇所虏获，积如邱山，公一无所取，惟椎牛酾酒，享士而去。邦人感服，具以状闻，特拜左清道率，饰以金紫。将朝京师，自献方略，属裔夷纷扰，有土急贤，河陇将帅，相继表用。历二府右职，所至常以才谋为其委重，累迁至光禄太常卿，阶爵在第一品，泾原四镇北庭节度都知兵马使四面都游奕使。悬识虏态，周知地形，应变不穷，有夺有待，骥骤庭而莫展，云出岫而斯飞。代宗徵之，以左金吾卫将军为神策军兵马使。属羌蛮犯蜀，朝廷济师，命公督禁旅，绝栈道而往救焉。公衔枚过险，出贼不意，连下坚壁，遂诛首恶，还授检校太子宾客，且复旧职。
    建中二年，田悦以魏叛，德宗极意致讨，悉起徂征以公为神策先锋都知兵马使，加御史中丞，与河东河南等道诸军合击。公济河而行，能以众正。乃破洹水阵，解临围，轹魏属城，抵燕通邑，其摧锋衄锐，皆先群帅而力焉。遥拜左散骑常侍兼御史大夫。厥功未成，闻贼Г肆逆，皇后失守，西向恸哭，载驰载驱，行及代北，授检校工部尚书，充神策行营节度。公提孤军，募散卒，拊循训励，以达行在。值怀光中叛，大驾再迁，加检校右仆射，馀如故。寻转左仆射同平章事，兼京兆尹神策军京畿坊节度观察等使管内及商华等州副元帅。公固守渭城，决平秦垒，调食制用，先发我私。捐甘攻苦，皆自我始，每一言一誓，声泪俱发，勇夫义士，感而使之，蔑不济矣。时自雍而东，延於汝洛，震於河汴，所在征镇，乱略相从。公介巨盗之间，使声援断绝，立成师之法，致号令严肃，搜捕十旬，指挥一举。乘墉壑以通轨道，磔枭獍以清宫禁。俾九市三条，无辍肆之惊，无秋毫之犯。羽书速告，銮辂爰归，廓氛为祥光，摅忧愤为喜气。
    《诗》曰：“允矣君子，展也大成。”斯之谓欤？考古视今，论功称患者多矣。若至危而安，至难而易，卓荦跨迈，如公莫俦。拜司徒兼中书令。俄以凶孽甫宁，边防犹警，岐下任重，乃以本官兼凤翔尹凤翔陇右节度观察等使及四镇北庭泾原等州副元帅，改封西平郡王，加食邑实封至一千五百户。公名慑戎王，政和藩部，始至而生植，少安而训齐。逮四载，赋舆十倍其初，会课入辅，拜太尉，中枢如故。人或谓公勋望已高，宠渥已极，宜从容颐养，稍稍逊避。公曰：“不然。人臣外则尽力，内则尽心。若止偷荣，孰为且哲！”故每承帷幄之问，则言弗无隐，理夺不回，大指以东夏可平，西陲可复，或已行而事终不显，或未用而身遽不遗。
    以贞元九年八月四日，薨於位，春秋六十有七。德宗抚几，哭於别次。自都邑达关畿，无士庶，无老幼，皆发哀相吊。则曩时戢兵安人之德，可谓浃於元元之骨髓矣。册赠太师，赙加等。以其年十二月十六日，葬於高陵县奉正原，郑国夫人杜氏焉。自捐寝至安宅，皆所司办护，中贵反覆，万情所奉，如不及焉。
    呜呼！以公之静，难扶倾，不言所利，虽存殁极位，始终殊礼，而天意若曰其福享未至。故迤延於後，有子曰愿，故检校司空河中节度等使，赠司徒，五列雄镇，三为上公；曰聪，故光禄寺主簿；曰总，故太子中允，赠兵部郎中；曰，左神武军大将军兼御史大夫；曰凭，故右威卫大将军兼御史中丞，赠洪州都督；曰恕，故光禄卿，赠右散骑常侍；曰宪，检校左散骑常侍岭南节度观察等使兼御史大夫，进因贵胄，达以善政；曰，故检校左仆射同中书门下平章事，赠太尉，克广前修，仍执丑虏；曰懿，故渭南县尉；曰听，检校司徒义成军节度观察等使，统戎按俗，是以似之；曰，右羽林军将军；曰殷，岚州刺史，并地势吏用，兼而有焉。
    粤太和元年秋七月，听拜疏上言，以公之徽烈，则御制碑文於渭川矣；以公之风度，则诏命图形於云台矣。唯大其邱陇，郁彼松贾，望有祁山之象，拜无岘首之碑，将刊贞石，式表幽隧，乃命臣度，称伐言诗。其词曰：
    建中季年，大盗忽焉。皇舆避狄，狩於梁川。顾谓太师，汝才汝略。将威致讨，必殄寇虐。太师泣奉，捐躯誓众。度其成城，可以利用。赫矣铺敦，傅於墙垣。手搏足，如冲如援。一鼓而破，一麾而奔。扫清宫闱，刷荡妖昏。我师莅止，我令行矣。都人不知，已事方喜。飞章告庆，饬驾言旋。鸿烈耀古，ん声动天。车服之锡，河山之誓。九命而俯，一心若厉。俾侯於岐，阜安边陲。藩政既成，衮职攸宜。岳降帝赉，矢言诡词。我后嘉猷，我躬何为。道直气和，劳谦终吉。福履所绥，未享万一。上天不惠，厚穸遄归。垂裕流光，用延恩晖。翼子肥家，将坛台席。继立奇功，代传休绩。听与伯仲，永怀高踪。请於朝廷，表是邱封。帝曰孝哉，胡可不从。宣我祖之丕业，ム尔父之嘉庸。乃诏作铭，以观亿龄。
    ○刘府君神道碑铭（并序）
    公讳太真，字仲适，族彭城，晋永嘉末，衣冠南渡，遂为金陵人。一代祖悱，隋伏波将军桂阳太守；高祖关，皇襄州别驾；曾祖轸，皇沂州刺史；祖际，皇洪州录事参军。考若筠，皇赠谏议大夫，蹈道轻世，为儒澡身，庆流後昆，追荣幽壤。
    公十有五而志於学，弱冠以行义修洁，词藻瑰异，名声藉甚於诸公间。当时文士兰陵肃茂挺，才高意广，诱接甚寡，一见公，便延之座右，以孔门高第，不在兹乎。天宝中，与伯氏太冲迭升太常第，议者荣之。属被虐虏包祸，中原ㄈ扰，潜心坟素，退迹村庐，乐以忘贫，安乎终养。至广德二年，江淮宣慰，使御史大夫李公季卿荐授左卫兵曹。永泰二年，河内副元帅太尉李公弼闻风加礼，致望参赞，除大理评事，辟书诏命，叠至里门。初感招弓之遇，犹怀捧檄之惠，及溯淮而北，稍远家庭，以千戈未弭，乱离斯瘼，倘贻忧於一夕，又焉用乎三牲？乃飞咫尺之书，布方寸之心，而理归棹。李公初甚迟之，迄用嗟悼。谏议府君尝被热，疾而为疽，医者之言，手不可触，公乃自吮，至於良已。则刘献之药渍指伤，胡可比也？後因与元兄营甘鲜之膳，自城邑而归，未至所舍，而遇曛黑，则有偷者，引弓遮道，公遽告之名居，且曰：“身惟所取，无害吾兄。”盗者乃愕然自失曰：“不谓是刘家兄弟。”乃惭而退，则赵孝之争死让生，不是过也。故宗族称孝焉，乡党称悌焉。
    浙西观察使御史大夫李公栖筠闻之，表为常熟令。公以为入则安亲，出则养人，斯可矣。既到官，不逾岁而一邑自化。未几再罹家祸，乌鸟之叹若此，齐斩之哀何极。除服，浙东观察使陈少游虚右职而勤请焉。公以陈之镇宣城也，实厚於谏议府君，岁时礼遗，不绝於道，乃从之，奏授监察御史。及陈之移镇扬州，又为节度判官，再迁至侍御史。正违理烦，不负知者。德宗皇帝即位，徵拜起居郎，载笔丹陛，休风蔼然。改尚书司勋员外郎，寻转吏部员外郎。综核流品，练达程式，藏奸立见，析滞如流，名著南宫，望归西掖。迁驾部郎中知制诰，焕发人文，昭宣帝命，典谟载晖於紫闼，讽议独立於清朝，以称职赐绯鱼袋。建中四年夏正授中书舍人。是冬狂寇窃发，乘舆薄狩，奔走陪扈，遑恤其家，兴元反正，拜工部侍郎。属两河兵旱，徭费骚然，慎选名臣，往劳来之，乃召入内殿，亲承中旨。德宗嘉之，遂赐金紫，充河东泽潞恒冀易定等道赈给宣慰使。是行也，将之明之，阴雨膏之，与山甫召伯，同具歌诗矣。贞元元年转刑部侍郎，详刑议狱，无复烦累，改秘书监，遗编脱简，有以刊正。三年拜礼部侍郎，天下宾王之士，尚实远名者窃相贺矣。秉公心而排群议，履正道而杜私门，以为耸善兴能，试言考艺，若求虚誉、护小嫌，是全身之计，非取士之方也。乃贬抑浮伪，仍岁不回。适值时栋变更，朝柄夺移，怒不在公，而乃於公矣。遂因嚣嚣之口，成是贝锦，出为信州刺史。求仁得仁，不以屑意，则下惠焉往而不黜，子文三已而无愠者，於是信焉。亦既按部，风行化洽，劳罢者息，离散者来。易简政成，剽轻俗革，官刑不用，阖境熙熙。呜呼！黄霸未徵於颍川，贾谊不闻於宣室。移疾去郡，以贞元八年三月八日，薨於馀干县之旅馆，春秋六十八。朝廷遂亡其宿重，士子俄失於津涂。故哭於寝丧於心者，寄声相吊，其恸也极。
    嗣子讽，服严训，可谓成人；衔哀致毁，几於越礼。以言归兆域，未叶蓍龟，权窆於丹阳县之别墅。至贞元十八年十月十九日，方从理命，克葬於宣城郡溧水县方墟之古原。夫人赵郡郡君李氏，皇许州剌史崇俭之孙，皇申州罗山县令遐之女。昔之嫔则，今也母仪。以讽从事於浙东连帅府，授试金吾卫仓曹参军。学由断织，禄可供赡，不幸又夭，谓之何哉？孤孙曰，仅毁齿矣。夫人抚视而哭无时，非不知短长之命也。其所哭者，公之谮，已消於见见；公之徽烈，将示於来裔。而高碑未刻，良允继没，於是门生之在朝廷者，谏议大夫杜羔，中书舍人裴度，起居舍人卢士玫，殿中侍御史李修，光禄少卿卢长卿，右司郎中韦乾度，工部员外郎李君何；在藩牧者，浙东观察都团练使御史中丞李逊，黔中观察经略使御史中丞李道古，泽州刺史御史中丞卢顼，嘉州刺史王良士，复州刺史郑群，沔州刺史严公弼，慈州刺史刘元鼎；其在幕府者，侍御史田伯，殿中侍御史卢、马逢，监察御史冯鲁、杨巨源；其在畿者，栎阳令麻仲容，蓝田丞崔立之，尉曲澹等，咸怀赏鉴，自悼遗阙，以为沂川表德。鲁（阙一字）生徒，岘首铭（阙一字）荆州僚吏。况公忘家体国，正心诚意，历位崇显，而惟欲下人；应事该明，而未尝矜己。虚和善守，廉俭好施，至於开诱後学，旌别群才。时皆见其奖之之过也，而莫知其辨之之精也。故始异论，终共称，其为实乎？观於今可知矣。其为名乎？传於後可必矣。若不升台座，不及期颐，将时邪命邪？岂道至人不至邪？如羔辈，被蒙简拔，附丽墙宇，树之贞石，贲此元扃，匪报也，永以为泣拜之所焉尔。铭曰：
    行高世兮才经国，学以聚兮文以饰。奉丝纶兮诒楷则，宰宾贡兮宏鉴识。人丑正兮我好直，时风谬兮天听侧。隼为兮鹏对臆，不俾屏兮长太息。门下诸生愤何极，惟有修业为报德。德之馨兮间谗慝，石之贞兮垂万亿。
    ●卷五百三十九
    ☆令狐楚（一）
    楚字壳士，敦煌人，自言十八学士德之裔。贞元七年进士，元和十四年累迁中书侍郎同平章事。穆宗朝罢为宣歙观察使。敬宗、文宗朝历宣武、天平、河东节度使，大和七年入为吏部尚书，转太常卿，进左仆射，封彭阳郡公，开成元年拜山南西道节度使。卒年七十二，赠司空，谥曰文。子贵，累赠至太尉。
    ○珠还合浦赋（以“不贪为宝，神物自还”为韵。一作“还珠亭赋”）
    物之多兮珠为珍，通其货而济乎人。才披沙以耀，俄错彩以玢。避无厌之心，去之他境。归克俭之政，还乎旧津。由是观德，孰云无神。相彼南州，昔无廉吏。富期润屋，贪以败类。孤汉主析圭之恩，夺苍梧易米之利。滥源既启，真质期。从子旧而不瑕，谅天视兮有自。孟君来止，惠政潜施。欲不欲之欲，为无为之为。不召其珠，珠无胫而至。不移其俗，俗如影之随。尔其状也，上掩星彩，遥迷月规。粲粲离离，与波逶迤。乍入潭心，时依浦口。惊泉客之初泣，疑冯夷之始剖。依於仁里，天亦何言；富彼贪夫，神之所不。沙下兮泥闲韬光而自闲。映石华之皎皎，杂鱼目之鳏鳏。岂比黄帝之使罔象，元珠乃得；蔺生之诡秦主，荆玉斯还。由是发润洲苹，增辉岸草。水容益媚，泽气弥好。川实效珍，地宁爱宝。隐见谅符乎龙跃，亏全非系乎蚌老。岂惟彰太守之深仁，所以表天子之至道。观夫杲耀外澈，英华内含。饰君之履兮岂不可，照君之车兮岂不堪。犹未遭於采拾，尚见滞於江潭。虽旧史之录，与前贤之谈。终思入掬以腾价，愿得书绅而励贪。於惟明时，不贵异物。徒饰表者招累，而握珍者难屈。是珍也，居下流而委弃，历终岁而湮郁。望高鉴兮暗投，幸馀波之洗拂。
    ○汉皇竹宫望拜神光赋（以“上辛之日，有事於圜丘”为韵）
    大事在祀，吉日惟辛。伟汉皇之光宅，礼太乙之威神。就阳位，叙彝伦。青旌既载，苍璧斯陈。帝德惟馨，虔精诚而上感；天道不昧，发神光而下臻。斯所以昭乎望拜之地，肃尔侍祠之人。懿兹珍神，实曰灵贶。夺月之魂，韬云之状。集於祠侧，照此坛上。神实临下以无私，君亦当仁而不让。是时也，神光未动，远霭初收。天宇清而群动和肃，帝座正而万灵怀柔。倏尔电延，熠若星流。谓珠蚌之初剖，疑烛龙而暂游。武皇於是委王佩，亻免翠旒。自竹宫，望圜丘。拜上帝之赐，拥明神之休。遐徵所闻，以此为异。歌童不吴以奏曲，从臣勿亵而在位。奉其道永肩一心，答其祥敢有二事。光之降也，带火兮侵燎烟。临仙仗以增焕，映灵丘而乍图。帝之望也，香萧兮奠元酒。布清意而不倦，俨威仪而方久。善行无辙迹，抟之乃无；盛德有形容，视之而有。神既格思，人皆见之，助逮暗之祭，彰烛幽之时。讵比夫望於观台而为备，坐彼宣室而受厘。故能飞扇英声，腾乎茂实。笑鲁郊鼷鼠之告僭，鄙秦祀野鸡而获吉。来或从东，似合序於春令。至常以夜，若避明於朝日。今国家成功巍乎，明德依於。铺鸿猷而前王所羡，崇严祀而左史宜书。备礼告天，帝既逾於孝武。观光献赋，愚窃慕夫相如。
    ○授裴度彰义军节度使制
    门下：辅弼之臣，军国是赖。兴化致理，则秉钧以居；取威成功，则分阃而出。所以同君臣之体，而一中外之任焉。属者问罪汝南，致诛淮右，盖欲刷其污俗，吊彼顽人，虽弃地求生者实繁有徒，而婴城执迷者未翦其类。何兽困而犹斗，岂鸟穷之无归欤？由是遥听鼓鼙，更张琴瑟，烦我台席，堇兹戎旃。朝议大夫守中书侍郎同中书门下平章事飞骑尉赐紫金鱼袋裴度，为时降生，协朕梦卜，精辨宣力，坚明纳忠。当轴而才谋老成，运筹而智略前定。司其枢务，备知四方之事；付以兵要，必得万人之心。是用祷於上元，择此吉日，带丞相之印绶，所以尊其名；赐诸侯之斧钺，所以重其命。尔宜大布清问，恢壮徽猷，感励连营，荡平多垒，召怀孤疾，字育夷伤。况淮西一军，素效忠节，过海赴难，史策上勋：建中初攻破襄阳，擒灭崇义；比者胁於凶逆，归命无由。每念前劳，常思安抚，所以内辍佐辅，为之师帅，实欲保全慰喻，使各得其宜。尔往钦哉！无越我丕训。可守门下侍郎同中书门下平章事使持节蔡州诸军事兼蔡州刺史，充彰义军节度管内度支营田使申光蔡等州观察处置等使，仍充淮西宣慰处置使，散官勋如故。
    ○授狄兼谟拾遗制
    朕听政馀暇，躬览国书。知奸臣擅权之由，见母后窃位之事，我国家神器大宝，将遂傅於他人。洪惟昊穹，降鉴储祉，诞生仁杰，保佑中宗，使绝维更张，明辟乃复。宜福胄嗣，与国无穷。
    ○代郑尚书贺登极表
    臣某言：伏承皇帝光膺册命，践登宝位，率土臣子，庆滋深。中贺。臣闻天子之孝，以纂承为重；圣人之宝，以传授为公。伏惟皇帝陛下德合乾符，道光天宇，廓寰区以御历，洒渥泽而飞龙。上以代太上之忧勤，下以副群生之欣戴。溥传天旨，大洽人心，喜气腾辉，晴云动色，黎元率舞，将校传呼。即日而万姓欢康，累旬而四海清谧。臣职当统帅，寄重方隅，庆贺之诚，倍万常品。限以所守，不获奔赴阙庭。
    ○贺南郊表
    臣某言：伏奉圣旨，以来年正月五日朝献太清宫飨太庙，七日有事於南郊，宜令所司准式者。敬莫大於朝宗庙，严莫大於飨郊丘。此二帝三王与圣祖神宗之所以总百灵而临万国，巍乎盛烈也。伏惟皇帝陛下光膺大宝，茂对上元，尽诚信以奉先，极婉愉而致养，孝光夷貊，悌达神明，方将告成功，敷显号。惟天为大，俾众庶咸新；如日之升，与品物相见。六幽倾耳，四海翘首，凡在臣下，不胜庆幸。而臣谬贞师律，叨守戎藩，不得捧豆笾於清庙之中，执玉帛於泰坛之下，仰观盛礼，伏贺鸿休，耸踊辕门。无任恋结屏营之至。谨遣某官某奉表陈贺以闻。
    ○为桂府王拱中丞贺南郊表
    臣某言：伏奉十一月十日制书，南郊大礼毕，大赦天下者。湛恩庞鸿，大号涣汗，际天接地，孰不庆幸！中贺。臣闻尝之礼，所以仁祖祢也；郊祀之仪，所以尊天地也。五帝之前，蒉桴土鼓致其敬，敬有馀矣，而礼不足。三王以降，金玉备其礼，礼有馀矣，而敬不闻。秦之增封也，觊望神仙；汉之郊丘也，禳除灾害。虽无文而咸秩，终有废而莫举，犹可以编在方策，垂其鸿名。岂若国家参文质於六经之中，陛下酌损益於百代之後，顺昊天之成命，得黎人之欢心，九谷有年，四方无事；然後因吉土，迎长日，咸池屡舞，太簇登歌，万灵识周旋之位，百神知飨献之节，云散而柴燎高达，风清而萧芗远闻。信大报之无私，亦元鉴之不昧。臣当时集军将、官吏、僧道、百姓等丁宁宣示讫。惟天之意，莫遗於细微；如日之辉，不隔於幽远。顽钝知感，鬼神怀柔。何则？刑莫大於成狱，陛下舍之，罪无轻重；恩莫深於延赏，陛下推之，泽及存殁。行道求志敢於直言者，既许以亲览；触纶网屏於远方者，又移之近郊。减来岁之新税，昭其俭也；弃比年之逋债，宏诸仁也。念勋臣而树勋者益劝，尊有德而不德者知惭。赐羸老有粟帛之优，礼神只无牲币之爱。此所谓幽室尽晓，枯条遍春，雷雨作而蛰虫昭苏，风云行而笼鸟飞舞。率土臣妾，不胜大庆，况臣蒙被恩泽，获齿生类。会守远郡，阻窥盛礼，徘徊天外，目与心断。无任跃之心。谨遣突将王清朝等奉表陈贺以闻。
    ○郑尚书贺册皇太后表
  </div>
  <div class="pagination">
   <a href="全唐文_page310.html">
    上一页
   </a>
   <span>
    ...
   </span>
   <a href="全唐文_page306.html">
    306
   </a>
   <a href="全唐文_page307.html">
    307
   </a>
   <a href="全唐文_page308.html">
    308
   </a>
   <a href="全唐文_page309.html">
    309
   </a>
   <a href="全唐文_page310.html">
    310
   </a>
   <span class="current-page">
    311
   </span>
   <a href="全唐文_page312.html">
    312
   </a>
   <a href="全唐文_page313.html">
    313
   </a>
   <a href="全唐文_page314.html">
    314
   </a>
   <a href="全唐文_page315.html">
    315
   </a>
   <a href="全唐文_page316.html">
    316
   </a>
   <span>
    ...
   </span>
   <a href="全唐文_page312.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
