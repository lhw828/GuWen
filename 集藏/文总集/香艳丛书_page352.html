<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 352 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 352 页/共 467 页
  </h1>
  <div class="content">
   书《长安看花前后记》、《辛壬癸甲录》后 
　　道光丙申，春试报罢，余出居保阳。有小伶翠翎，新自京师来，眉目楚楚如画。问其齿曰十五，字曰韵琴，旧隶春台部。曩余在都时，固未之识也。酒半，捧纨扇乞填词。书［柳梢青］一曲付之，曰： 
　　记否相逢，春山画里，春水波中。系马楼台，藏鸦门巷，归燕帘拢。　 
　　好春生怕忽忽，歌扇底、芳心自同。蓝尾杯深，红牙拍紧，沉醉东风。 
　　既而曜灵西匿，华灯遍张，催花传筒，豪饮达旦。酒酣，相与纵论春明门内人物，乘醉捉笔，为《长安看花记》一册授之。 
　　嗟夫，仆年三十矣，万里未归，二毛将及。每念陈同甫“华灯纵博，雕鞍驰射”之语，能不怦怦？唐人王之涣，与高适、王昌龄，旗亭画壁，至双鬟发声，唱“黄河远上白云间”之句，拊掌曰：“田舍奴，我岂妄哉！”诸伶罗拜，尽醉乃罢。此千古美谈也。仆以负俗之累，久作寓公。走马燕台，无过藉彼柔情，销我豪气。而任性疏脱，不自羁检。虽不至如翁叔元，遽遭怡园爆竹炙面，而黄仲则粉墨淋漓，歌哭登场，秀师拈竖槌拂，见诃者屡矣。尝自署大门曰：“南国衣冠，西京轮盖，东山丝竹，北海壶觞。”寻复易之曰：“敢拟蓬莱夸白傅，聊将丝竹慰苍生。”又集宋人句，为楹帖云：“书卷五千谁入室（陆放翁诗），酒徒一半取封侯（刘龙词）。”又集慢词长句云：“仗酒拔清愁，花销英气（姜白石［翠楼吟］）；纵家传白壁，谁铸黄金（张奕山［渡江云］）。”英雄习气，豪杰初心，情见乎词矣。 
　　中秋后，杖策卢龙塞上。边关风月，感慨尤多，《扶风豪士歌》不堪更读，因自榜所居曰“梦侠室”。九月三日，秋窗听雨，用吴谷人学士［高阳台］韵曰： 
　　一朽帘垂，一枝灯翦，如烟如梦光阴。又近重阳，秋痕易上秋襟。角巾已悔浮名误，甚传杯、还劝深深。奈秋声不住如筝，弹破蕉心。　 
　　客船换尽歌楼味，渐微寒斗帐，不耐罗衾。纵逼中年，谁曾惯听秋砧。樱桃记否开奁处，润琴弦、煮梦沉沉。剩今宵笛里霖铃，自谱微吟（时才学《长生殿?闻铃》一曲）。” 
　　安定郡王《侯鲭录》载，魏城君谓东坡曰：“秋月色不如春月色好。”王子霞则谓：“奴所不能歌者，是‘枝上柳绵吹又少，天涯何处无芳草。’坡笑曰：‘我方悲秋，汝又伤春。’”案：毛诗“秋士悲，春女怨”，理固宜然，惟是言者心之声，与境推移。“长笛一声人倚楼”，断非谢镇西着紫罗裤褶，据胡床，临城楼北窗，弹琵琶情态。倘使桓子野闻之，亦当但唤奈何而已。 
　　仆以辛卯六月离家园，今计当俟明春试后，乃得南归。偻指正合八年之数。忆壬辰初入都时，有“辛壬癸甲”之语，殆为之兆也。文章憎命，魑魅喜人。京洛缁尘，遽集衣袂。刘伶荷锸，毕卓盗瓮，阮籍眠炉，大抵有托而逃。古今伤心人，岂独信陵君哉？屠门酞肆中，酒食游戏相征逐，阅人多矣。物换星移，风流云散。岐王宅里，崔九堂前，梨园菊部中，老辈存者，蓼落如曙星。当乾隆年间，得吴太初撰《燕兰小谱》以传。嘉庆年间，虽有《莺花小谱》之作，今寂无闻焉。传不传固有幸有不幸也耶？以余所及见诸人，今皆半成父老。倘不及今撰定，恐十年后，无复有人能道道光年太平盛事者矣。丁酉入春以来，同云酿雪，春寒特甚。帘衣窣地，剪灯命酒，坐忆故人，各撰小传，是为《长安看花前后记》。既复补撰《辛壬癸甲录》，志缘始也。其间所见异词，所闻异词，所传闻又异词，善善从长，弗为溪刻。世之有心人，于寒夜重阁，曲帏四垂，毾■⑴重叠，烧椽烛四五枝，参差列几案，设大小宣炉数事，选沉水结隔砂蒸之，温香静对，魂梦俱适。旁有知心青衣，如紫云其人者，方且拨鼎中兽炭，暖越中陈冬酿，于梅花水仙影中，按拍引曼声，度赏花时北曲，不觉欣然为浮大白。又或清暑招凉，于竹林深处，六扇文窗，茜纱尽拓，簟纹如水，帘影若波，以大白瓷盂，贮新汲井华水，浸荔支三百颗，与调冰雪藕之人，一同啖尽。已乃竹炉候火，闻瓶笙声，水火相得，吟啸互答。当此之时，展此录此记读之，“夕阳一片桃花影，知是亭亭倩女魂”，如闻其声，如见其人。以视落花时节相逢，定当何如耶？ 
　　中和节后三日，春风如厉，阴霾竟口。日色皆黄，窗纸淅淅作秋声。百花生日近矣！“二月边城未见花”，今始信然。排闷折纸，自诼自写，遂已裒然成帙。昔余澹心之作《板桥杂记》也，援道君在五国城作《李师师传》为说，岂非以佳人难再，故作此情痴狡狯耶？余读竹诧词集《自题》［解佩令］曰： 
　　十年磨剑，五陵结客，把平生涕泪都飘尽。老去填词，一半是空中传恨。几曾围燕钗蝉鬓。 
　　不师秦七，不师黄九，倚新声玉田差近。落拓江湖，且分付歌筵红粉。料封侯、白头无分。抗节长吟，不觉唾壶击碎。呼童爇火，炙秫齐半瓮，慨然釂三爵起，奋笔题门曰：“燕巢岂可乐，龙性谁能驯？”呜呼！我辈钟情，狂奴故态，一时呈露。书之，以当佛前发露忏悔云耳。 

　　长安看花后记序 
　　我生也晚，不及见乾隆嘉庆间人。辛壬癸甲以来，淹留京师，洛阳名园，日涉成趣。青衫尘满，翠袖寒多，回首前尘，但唤奈何。丙申夏五，适遇韵琴。新来保定，皇州春色，尚能言之，然所识，已大半道光十六年内所生人矣。嗟夫！此中不过五年为一世耳。仆北来，曾几何时，已不胜风景不殊之感。金樽檀板，翠海香天，坐享盛名，消受艳福，爽鸠之乐，果未渠央也耶？旬日后，仍将入春明门。辄篝灯记此，以授韵琴。他时良辰美景，赏心乐事，能念及软红十丈中，尚有人低徊慨叹，如桓大司马者在否也。佛说因果，曰去来。今仆说现在法，以目前为断，虽第一仙人，如梅鹤堂之韵香，亦不得阑入，仅于传经堂中一及之，体例然也。暇日当别为立传，以甲午以前人物足之，继《燕兰小谱》、《莺花小谱》之后焉。此别行。 

　　檀兰卿传 
　　檀兰卿，名天禄，或云默斋之裔也。元时有歌妓真真，自云西山后人。姚牧盦为翰林承旨，于西玉堂开宴日见之。白丞相三宝奴，为落籍，以妻小史黄康。明德之后，门户零替，往往有之，可为浩叹。先是，天禄蓄一弟子，学武小生，颇秀慧。一日，歌楼演剧。坐中有人觐刺史，怪其神情不似优儿，有所枨触，亟还寓召之来。细诘姓氏、里居，及堕落之由，则其从子八九岁时迷失道，为人掠卖者也。刺史恚恨，呜之官。天禄多方夤缘，乃得薄谴，论城旦春。岁满复归京师，依然傅粉登场，聚徒教歌舞。余尝有诗云： 
　　一曲琶琶万古悲，幼芳狼藉海棠枝。 
　　酒边更读王郎曲，天禄生还喜可知。 
昔宋南渡时，薛幼芳为朱文公所窘，无服辞，但曰：“不可以吾污士大夫。”乾隆间，陈银儿被逮，荷校以徇，逐还四川。而国初苏州王紫稼重入都，谒龚太常，竟为江南御史杖杀。薄命遭逢，又有幸有不幸焉。有女曰芙蓉，明慧艳冶，有长安丽人之目。都人士闻声倾想，红襟小燕，入幕窥帘，思窃比西家宋玉者，以千百计。既得玉香为快婿，于归之夕，催妆却扇，喜可知己。于时日下群公，恋恋识两家者，咸会丰玉、国香两地，笙歌灯火，极一时之盛。花天月地，又添一段佳话矣。旧与天禄齐名者，曰天寿。徐娘虽老，风韵犹存，今固犹在天禄之上也。 

　　杨法龄传 
　　法龄姓杨，当年所称三法司之一也。早脱乐藉，买屋石头胡同，杜门却扫，不畜弟子。曰：“吾辈尝种种苦趣，受诸无量恐怖烦恼，幸得解脱。彼呱呱小儿女何辜，奈何遽令着炉火上耶？”壬辰春，余从友人访之。言论风采，如太阿出匣，色正芒寒，令人不可逼视。觉扶风豪士，在人目前，一洗金粉香泽习气。既而南枝兴思，一舸翩然竟归。人亦谓其此行作五湖长，不复出矣。未几复来京师，则所挟数千金，已尽散诸宗族乡党之贫者。慨然曰：“吾十余岁，家贫无所得食，父母鬻我，孑身入京都。幸而载数千金以归，念吾宗族乡党之贫者，犹吾昔日也。不周之，吾昔日之事，保不复见于今日。今日孑身入都，固十年前故我也。吾舌尚存，何害？”乌呼！由前之说，佛也；由后之说，侠也。若法龄者，今之古人哉！ 

　　吴桐仙传 
　　吴金凤，字桐仙。聪颖特达，文而又儒，近日文人所称“吴下阿凤”是也。其师啸云，名法庆，故四喜部名辈。桐仙既入春台部，遂有出蓝之誉。风格洒然，谈谐笔札，色色精妙，所与游多当世文士。性复苦溺于学，故朱蓝湛然，厥功甚深。所居曰“玉连环室”，又有“竹平安馆”。插架皆精帙，几案间错列旧铜瓷器数事，皆苍润有古色。过其门者，或闻琴声泠泠出户外，佥曰：“此中有人。”诸名士以春秋佳日，集其家，阄题分牌。桐仙必参一席，墨痕淋漓，与襟袖酒痕相间也。书法松雪老人，尤工绘事，学瓯香馆写生，作没骨折枝花卉，殊有生趣。所作韵语，楚楚有致。暇复倚声，学填长短句，亦自可诵，指事类情，一座倾倒。以故文人学士，亦乐与之游。年逾三十，而寻春车马，犹烂其盈门云。昔王子猷性爱竹，所居辄指之曰：“何可一日无此君。”而晋人又言：“坐无车公不乐。”亦可以审所自处矣。若桐仙者，可封潇洒侯。菖蒲下拜，甘蕉许弹，坐对此君，自尔萧然意远。 

　　纫芗传 
　　长春，字纫芗，春福堂主者道光年所称“状元夫人”是也。乾隆初，毕秋帆先生春试报罢，留京师。桂官一见倾倒，固要主其家，课读课书，如严师畏友。庚辰，秋帆尚书，第一人及第。时史文靖公，重宴琼林，来京师。谓诸君曰：“闻有状元夫人者，老夫愿得一见。”一时佳话，流传至今。随园所谓“合使夫人让诰封”者，正指此事也。皇州春色，百花争放，秋芙在群芳中，如紫薇善笑，又如蔷薇多刺，品格固未足高，然尚不至如“颠狂柳絮随风舞，轻薄桃花逐水流”也。北人呼长春花为“土抹丽”，其花见日则敛，向夜复开，四时不断。而托根流蔓，生不择地，既少芬芳，又复旦暮变易。当万葩竞秀时，培植妙卉，寸土尺金。顾令此无足重轻之小草，蔓延庭阶，大是恨事。若长春者，其品格在万花中，乃适如其所自名耳。海盐朱九朵山，以癸酉拔萃，为户部郎。见长春爱之，甚几无一日不浃洽。无何朵山以乙酉丙戌联捷，廷对魁天下，世遂以“状元夫人”目长春。而要其识见，则逊桂官远甚矣。 

　　琵琶庆传 
　　庆龄，能弹琵琶，故称“琵琶庆”，男子中夏姬也。嘉庆间即擅名，至今三十年矣。年过不惑，而韶颜稚态，犹似婉娈。为男子装，视之才如弱冠。若垂鬟拥髻，扑朔迷离，真乃如卢家少妇，春日凝妆。岂楞严十种仙中，固有此一类耶？酒人中推为大户，巨觥到手，如骥奔泉，未尝见其有醉容。又吸阿芙蓉膏，日尽两许。世传此为婴粟液，合诸药所制，能铄肌肤，损颜色，服之容光锐减。庆龄服此廿余年，而面目丰腴润泽，视畴昔少好时，容华不少衰，洵是奇事。或谓其得斟难之术，理或然也。演《宛城》作张绣叔姆，余未及见。见其荡湖船小曲，抱琵琶出临歌筵，且弹且歌，曼声娇态，四座尽倾。烛影摇红之下，钏响钗光，鬟丝鬓影，无不入媚。盖其平居，入夜辄卧对一灯，往往申旦。朝曦已上，始拥被酣睡，亭午犹息偃在床。酒楼指名坐索，必俟日昳，始徐徐来。故茶园征歌，久不与列，而酒后灯下看美人，始适得其妙，几忘为东涂西抹阿婆矣。三庆后来之秀，林立庭阶。若论彼中人名辈，大半皆其孙曾行。当其轻拢慢拈，流盼送媚时，偷睨场后小儿辈，骈肩窥帘，喁喁私语，往往吃吃笑不能自禁。故其当场意态，都无一定，随所感触。如风水相遭，自然成文，非他人所能及也。聚妻妾，蓄弟子。而弟子苦无佳者，以故门风不振。至大妇小妻，分曹列艳，鸳鸯七十二，花叶自相当。庆龄处其中，如豹仙紫云销魂，春娘换马，习为常事。款款蜻蜒，深深蛱蝶，秦宫一生花底活，不数金钗十二行矣。余曾见其小女，年才十岁余，娇鸟恋巢，慧丽柔媚。在枇杷花下，扑胡蝶，捉迷藏，殊有姿致。洛阳女儿，难得此宛转如意者，掌中夜光，珍重护惜宜矣。《太初山樵》、《燕兰小谱》，以魏长生为殿；余作《长安看花前记》，以凤翎为殿；《长安看花记》，以天喜为殿。今此录以庆龄为殿，同一例也。 

　　长安看花记（蕊珠旧史掌生氏着　管领群芳使者删定） 
　　韵香传 
　　余读冯子犹所作《爱生传》，不禁痛哭流涕长太息也。子犹之言曰：“天之纵生以慧者，适以祸生；而啬生以寿者，安知非所以怜生而脱之？”呜呼！千古伤心人，当万万无可奈何之时，往往故作达观，强为排遣，大都有此奇想矣。 
　　余自壬辰春入春明门，所识第一仙人曰韵香。韵香者，林姓，名鸿宝，昊人，来京师入传经堂，隶嵩祝部。学歌舞才两月，即出临红氍毹上，按节入奏，铢黍不爽。而其秾纤合度，修短得中，进止动静，妙出天然。楼上下，万目万手万口，啧啧称叹是好郎子。嵩祝部一时声誉顿起，座中客常满，有隔日豫约不得入坐者。从此征歌舞者，首称嵩祝，不复顾春台、三庆矣。今去韵香之没已三年。春台、三庆，名辈林立，且多后来之秀，望之如芝兰玉树，森列庭阶。而嵩祝座中，人不少减于畴昔者，韵香为之也。 
　　韵香既数奇，失身舞裙歌扇间，居恒郁郁不自得。虽在香天翠海中，常如土木形骸。嵇中散不假修饰，而何郎汤饼，弥见自然，知“安仁羊车”，良非虚语。既工愁，复善病。日日来召者，纸片如山积。困于饮食，至夜漏将尽，犹不得已。每揽镜自语曰：“叔宝璧人，则吾岂敢。然看煞卫玠，是大可虑。”岁甲午，三年期满，将脱籍去。其师黠人也，密遣人召其父来，啖以八百金，再留一年。韵香慨然曰：“钱树子在，顾不能少忍须臾耶？”乃广张华筵，集诸贵游子弟，筹出笼计，得三千金，尽举畀其师，乃得脱籍去。徙居樱桃北垞，署其室曰“解鹤堂”。于时文酒之会，茶瓜清话咸集焉。韵香周旋其间，或称水煮茶，或按拍倚竹，言笑晏晏，诚升平之乐国，亦欲界之仙都也。而愁根久种，病境已深。居三月而疾作，疾不半载竟死。死之日，扶病起誓佛曰：“泪痕洗面，此生已了。愿生生世世，勿再作有情之物矣。”时道光十四年十二月也，年才十八。 
　　嗟乎！韵香以成童之年，始入都从师学无几日，即以其色艺倾都人士。从此宾筵客座，招邀无虚日。油壁锦嶂，六街九陌，车如流水，马如游龙，招摇过市，如坐云雾中。夜分来归，则已绛蜡高照，红梁宿温，茗谈瓜战，延伫已久。绝缨错舄，纸醉金迷，卜昼卜夜，欢乐未央。他人所叹羡企望不能得者，韵香当之。乃出亦愁，入亦愁，以故不得更竟其业。仅以《偷诗》、《赏荷》、《吞舟》三出擅名。每当广厦细旃，长笛一声，四座寂然，无敢议者。目有视，视韵香；耳有听，听韵香；手有指，指韵香。一似“祗应天上，难得人间”，但觉此身在绛霄碧落间，所谓玉殿吹笙第一仙，十四楼中第一声，是耶非耶？昔人论文，谓单词只字，自足以传，信知贵精不贵多矣。其人，肉与骨称，态与体称，神湛湛如秋水，气温温若春兰。使宋玉、陈思见之，当恨不为作赋。余尝谓天地生人匪易，美妇人不多，美男子尤少。美妇人吾未见，所见美男子，惟韵香耳。韵香之为人，沈静寡言。而来前者，莫不各得其意以去。太原公子，裼裘而来，大家风度，故应尔尔。使为闺中秀，足当幽娴贞静之目。“藐姑射仙子之山，有神人焉，绰约若处子，肌肤若冰雪”，此之谓矣。惜其为弟子时，无私蓄。既得落籍，居室草创。未几遂病，不能出门户。惟二三知己，日来为之检点茶铛，料量药裹。犹力疾强起，谈谐甚乐。至于金夫铜仙，大腹贾，长鬣奴，素少相识，无过而问焉者，以故寠甚。及其卒也，敛手足形，几不能备含燧。诸文人闻赴糜至，束刍沐椁，凡附身附棺者，皆翰墨香也。子犹又言：“昔宋词人柳七郎，不得志于时，落魄以死，赖诸名妓醵钱而葬。今爱生不葬于妓家，而葬于吾党，所以报也。则吾安知今日之所谓爱生者，非即宋之名妓中人乎？”信斯言也！以只鸡絮酒酬韵香，韵香必含笑于九京曰：“虽死之日，犹生之年。” 

　　蕊仙传 
　　王长桂，字蕊仙。辛壬间与韵香、春珊鼎足而立，名在第二，目之曰蕊榜。是时韵香为第一仙人，国香也，以韵胜。蕊仙，牡丹也，为艳品。然蕊仙所以逊韵香者，亦正以美而艳为累，不得不让上界仙人出一头地耳。蕊仙丰容盛发，严妆饰，往复进退，光动左右。求之凡女子中，殆无其匹。唐人当日呼太真为“解语花”，又曰“海棠睡未足”，而元微之《会真记》之状莺莺，则曰“娇羞融冶，力不能运肢体”，不意蕊仙乃以一身备之。当日于锦绣万花谷中，如火如荼，压倒群芳，独占春光九十，使观者沈酣其中，目不给赏，岂浪得名哉？ 

　　春珊传 
　　庄福宝，字春珊，三庆部郁大庆弟子也，后乃自居玉照堂。色艺既迈人，而言语又妙天下。其为觞政酒录也，座中无虑数十人。人各有性情，有面目，有技艺，有志趣，有喜忌，或动或静，或默或语，裙屐沓集，觥筹交错。春珊从容酬答，或迎其意以发之，或导其意以达之，或如其意以偿之，或助其意以足之，莫不听其开口而笑，各得其意以去。信乎春珊为如意珠，虽取怀而予，不是过也。有时名流燕集，洗砚磨墨，折笺醮笔，选香而添，掷花而润。当之者往往如怀素草书，僧繇画壁，触处洞然，风发泉涌，汩汩其来，不可方物矣。又如说平话，斗险语，径路既绝，风云未通，诸名士方且摇玉柄麈尾，擎铁如意，瞪目哆口如木鸡。春珊每于辞理将屈之时，施青丝步障，为小郎解围；或竟如玉环，放玉色猧子，乱局而罢。生平对客，不为危言激词，而对之者未尝不意也消。谈言微中，可以解纷，春珊有焉。曩家居时，曾于六蓬船中，见父执叶星曹所书集句云：“秋菊有佳色，春兰如美人。”今日国香服媚，非韵香莫足当之；至若东篱把酒，坐对南山，伴柴桑旧宰，独占秋光，春珊庶几近之。年来脸玉犹润，喉珠不圆，退处玉照堂中。日倾三蕉，自取酕醄，不复锦帊缠头，作昔日狡狯事矣。予识春珊最迟，问其年曰二十。乌呼，乾隆年间，魏长生年二十七，始自蜀来京师耳。今日成功者退，乃在弱冠时，否者群起而姗笑之。乌知“阿婆三五少年时，亦曾东涂西抹来”哉！ 

　　冠卿传（翠翎附） 
　　玉香，字冠卿，后起中前辈也。亭亭玉立，秋水为神。顾梁汾咏梅［洗溪沙］曰：“一片冷香惟有梦，十分清瘦更无诗，小楼风月独醒时。”空山流水，冰弦一抚，清清泠泠，令人萧然意远。目为槛外人妙玉，可谓神情毕肖。暗香疏影，固应在孤山伴逋仙偕老矣。然其《掬月》一出，为韩国大姨。以瑶池之品，写金屋之姿，天上风光迥非凡比。而举体皆媚，柔若无骨，回翔旋折，飘飘欲仙。观者几欲持衣裾，恐其因风而去，固应瑶台独步也。娶妇名芙蓉，为国香堂爱女。璧人一双，一时称快。丙申四月十三日，花烛之夕，余赋［贺新郎］。昔康熙间，汪蛟门舍人纳姬，徐方虎、王西樵、周雪客、陈纬云诸公，斗险韵，同用此调。余辄依其韵谱之，不知迦陵云郎新婚之作者，嫌太熟也。词云： 
　　一桁帘衣卷，藕花中并蒂移花，羊车初遣。莫笑一生花底活，未许露华轻泫。况红药留春如茧。一家并肩入镜里，问近来眉样今深浅。紫云曲，谱亲展。　　国香服媚名逾显。记索郎瑶台飞白，亲题禁扁。为检河魁翻秘籍，不吠琅环白犬。许平视磨砖幸免。不碍二分春似水，算长安添数看花典。圆月照，华灯剪。 
　　其弟子曰翠翎，字雨初。风骨未骞，而宛转如意。赵秋谷《海讴小谱》中，所称“飞鸟依人”，意态近之。如山茶花，秾而不俗。大家人儿女，固应尔尔。演《茶叙》、《供花》二出，俱有可观。尝尊前捧砚，乞留题，为署居室曰“听春楼”，楹帖曰：“半榻茶烟圆梦夜，一帘花气酿愁天。”飞鸿踏雪，动留爪痕。他时杜牧寻春，又添一番惆怅矣。书至此为之抚然。 

　　小蟾传 
　　联桂，字小蟾，黄姓，皖之太湖人。世俗所称“状元夫人，长春弟子”也。为人疏节阔目，如小人家儿女，而意量自远。性伉爽，笑语甚豪，每以伶侠自处。所不当意者，往往如灌夫骂座，冷若冰雪。余尝戏呼为“尤三姐”。爱之者阿其所好，乃直欲以枕霞旧友拟之，小蟾欣然，谓掌生品评不谬，足见其胸抱，亦可谓有自知之明者矣。见客长揖不拜，高谈雄辨，惊其座人。顾好讦直，以招人过，人多不能堪，若辈咸嫉之。我辈如邱东麓、温伊初诸君，尤恨小蟾甚。小蟾生于嘉庆二十五年，道光十四年出春福堂。自居春元堂时，年才十五。同辈中落籍之早，无过之者。  

　　小云传（妙云附） 
　　玉琴，字小云。此碧桃花也，拟之《石头记》中人，极似宝琴。眉目肌理，意态言笑，无一不媚，而安雅闲逸，温润缜密。有时神明焕发，光照四座，对之如坐春风，如饮醇醪。古人称温柔，惟小云足当此二字。比德于玉，无愧璧人。好从文士游，讲论申旦，娓娓不倦，风韵固自不凡。与妙云同居。妙云名桂香，亦碧云弟子。色艺未是佳品，而举止殊有大方家数。盖碧云当日，温文尔雅，妙擅清誉。二人同师，家法固在也。小云之为人，癯不露骨，丰不余肉，香而不腻，圆而不甜，风流蕴藉，无纤毫俗韵。将来此中人福泽，当以小云为最，他人恐不及也。 

　　鸾仙传 
　　凤翎，字鸾仙，陈姓。菊部中推弦索好手。尝演《别妻》一出，弹四条弦子，唱［五更转］曲，歌喉与琵琶声相答。琵琶在金元时，本用弹北曲。鸾仙齿牙喉舌，妙出天然，媚而不纤，脆而不激，圆转浏亮，真觉绕梁遏云之音，今犹未歇，非他人所能及也。丰仪修朗，笑语俊爽，双瞳湛湛如秋水。余尝戏呼为“玫瑰花”，以其英气逼人，大似探春也。仲云涧填《红楼梦传奇》，《葬花》合《警玉》为一出。南曲抑扬抗坠，所贵谐婉，非鸾仙所宜。然听其越调［斗鹌鹑］一曲，哀感顽艳，凄迷掩抑。虽少缠绵之致，殊有悲凉之慨。使当日竟填北曲，鸾仙歌之，当更可观耳。丙申中和节，移居藕香堂，联升旧居也。余为作小篆，题榜曰：“紫桐花馆。” 

　　小桐传（翠霞附） 
　　秀兰，字小桐，范姓。此今日之牡丹花也。美艳绰约，如当年蕊仙，而品格过之。风仪修整，神气闲雅，金粉场中，艳而能静。拟之《石头记》中人，大似蘅芜君。天香国色，艳冠群芳，故应一时无两。尝演《马湘兰画兰》于红氍毹上，染翰如飞，烟条雨叶，淋漓绢素，或作水墨，或作着色没骨体，娟秀婀娜，并皆妙佳。顿觉旗亭壁间，生香四溢，洵佳话也。所演杂剧，如《葬花》、《折梅》、《题曲》、《瑶台》、《秋江》，皆有可观。动止蕴藉，妙于语言。当日呼玉妃太真为“解语花”，其态度宛然在人心目中也。丙申春暮，小桐于燕喜堂，张筵召客。一时窦霍豪家，五陵游侠，荐绅贵介，过夏郎君，莫不麋至。来会者六七百人，车如流水，马如游龙。盖光裕堂既以三世擅盛名，小桐又以和气汤醉天下人心，复妙选春台、三庆、四喜、和春、嵩祝五部佳伶，合为一班，试云想之衣裳，奏锦城之丝竹，褰裳投辖，卜昼卜夜，笙歌灯火，极一时之盛。酒半，啸云、桐仙、小桐，以次奉觞为客寿，客莫不欣然釂三爵。太平盛事，数年来所未有也。吾友赵友竹，尝贻我纨扇，命曰“国香秀影”，其神情态度，乃无一不相肖者，画中人自足千古矣。其弟曰翠霞，字青友。壬癸之间，娟娟楚楚，大似杜鹃花。乙未冬始入光裕堂。张绪当年，亦是佳品也。 

　　小霞传 
　　鸿翠，字小霞。与韵香同师，故其举止都无俗韵。标格如水仙一朵，在清泉白石间。余尝以初夏，偕友人访之。芍药已过，樱桃初熟，文窗四拓，帘波如水，柳丝竹影，微飏茶烟一缕。迳造其室，则小霞方独酌一壶，手黄■⑵堂《香屑集》，曼声讽咏。令人想见谢镇西夜泊牛渚，闻袁临汝郎，隔舫咏史情事。见客初不甚酬对，而谈言微中，使人之意也消，洵佳士也。昔韵香以第一仙人，居传经堂，望之如藐姑射神人。尔时虽有鸿喜、蟾桂、多宝同居，无能为役也。韵香既没，传经堂转入春台部，得小霞，乃殊有太原公子裼裘而来之慨。昔郄公谓门生：“王氏诸郎，羲之最佳”，正谓其不自束缚耳。后来之秀，位置第二者，乃拜虎贲非认颜标也。玉溪生诗云：“月没教星替”。若小霞者，神明玉映，可谓长庚伴月，又非三心五噣比矣。 

　　眉仙传 
　　双寿，字眉仙，吴人。嘉庆以还，梨园子弟多皖人，吴儿渐少。岂灵秀所钟，有时歇绝耶？眉仙如初日芙蓉，韶秀天然，想见王谢家子弟，执玉柄麈尾，倾倒四座。时论者拟之以邢岫烟，神情态度，幽闲典雅，庶乎近焉。嘉庆二十年后所生人。道光十年后，擅一时名。韵香、春珊、蕊仙、蕊香、冠卿、鸾仙、小蟾、小云，次第脱身去。秋芙最后，亦于丙申夏初，自立门户。惟眉仙、管霞，犹作笼中鹦鹉。二人皆居韩家潭，管霞居极西道北，曰春和堂；眉仙居极东道南，曰三和堂。相去数十弓，两恨人望衡对宇，亦恨事也。眉仙既郁郁不得志，眉间常有怨恨之色，幽微掩抑，不能自胜。每诵“瘦影自临春水照，卿须怜我我怜卿。人间亦有痴于我，岂独伤心是小青”之句，清泪如铅水，往往以之洗面矣。尝演《葬花》，为潇湘妃子，珠笠云肩，荷花锄亭亭而出。曼声应节，幽咽缠绵。至“这些时拾翠精神，都变作了伤春证候”之语，如闻春鹃，如听夜猿，不殊“一声河满”矣。余目之曰“幽艳”。尝谓红楼梦曲子，盛传于世，而琐琐余子，无堪称作潇湘主人者。虽有佳品，非过于秾，即失之劲。不得已，姑以眉仙充之。瑶草琼花，固自与夭桃郁李异耳。 

　　管霞传 
　　法林，字管霞。虽无晴雯之艳，而性格近之。极似怡红院中，林家小红。玉仙演《占花魁》，以憨见妙，管霞则正以慧见妙，各擅胜场。使邢尹觌面，能不爽然自失。冠卿亦以此出擅名，然冠卿亦遭际顺境，事事如意，所谓强笑不欢，效颦不愁。管霞则此身玉立，自顾头颅如许，幽忧怨愤，时积于怀。当夫檀板一声，亭亭扶影，眼光一注，茫茫大千，托足无地，此情此景，枨触心伤，幽愁暗恨，触绪纷来。故其低徊幽咽，慷慨淋漓，有心人一种深情，和盘托出。借他人酒杯，浇自己磊块，不自知其然而然也。“木末芙蓉花，山中发红萼。”每咏王右承《辋川杂诗》，能无慨然！《燕兰小谱》有句云：“若教嫁作曹交妇，纵不齐眉也及肩。”趣语解颐，随园亟赏之。折腰龋齿，颇费周旋。文人无赖，遂有此口头罪过。冠卿年来亦有凫胫鹤膝之诮。菖蒲拜竹，举头天外，管霞乃如春笋出林，渐欲过母。故观场矮人，往往有元龙百尺之憾矣。既性疏脱，又惯无拘检，不顾忌讳，遂致口角招尤，殊费调人。虽然，长安人海，红尘缁尘，阅人多矣。六街蹀躞，马尽如龙；九陌遨游，士多于鲫。黄衫谁是，翠袖寒多。一击未能，九州岛自大。天荆地棘行路难，又何怪伤心人触处皆非也。君子哀其遇而原其心焉，可矣。 

　　粟香传 
　　金桂，字粟香。曩以众人遇之，丙申天中节，始见其演《凤仪亭掷戟》，为温侯，珠冠绣襦，挟画戟而上，英雄儿女，刚健婀娜，兼擅其妙。“欲采芙蓉花，可怜隔秋水”，能传此一片心事。惊谓镜生曰：“士别三日，便当刮目相待。今日非复吴下阿蒙矣！”镜生笑曰：“曩固用违其材耳。”粟香此后勿复为裹头装，庶不失本来面目也。 

　　绮人传（巧林附） 
　　福林，字绮人，眉仙同怀弟。近日推大有堂桂云，为嵩祝首座，实非绮人比也。绮人娟娟如秋海棠，置之珠箔银屏中，迥非凡艳。金陵十二钗正册之末，大书曰“情天情海幻情身”，可卿兼美，如优钵昙花，偶现色身，遂使绛洞花主，于怡红快绿中，心醉欲死。自韵香去后，嵩祝部如“野树花争发，春塘水乱飞”，一枝翘秀，实难其选。绮人如隔水桃花，自然明媚。柳阴竹外，寻春裙屐，不觉成蹊矣。其同门生曰巧林，字秋仙。闻已南归，余未及见。曾于韩秀卿题壁图上一见之，丰姿娟秀，飘飘欲仙，名称其实矣。眉仙在四喜部，虽擅一时名，而居恒对影，郁伊善感，日念绮人不去怀。同在花天月地中，固不能对床款洽，每见客必探绮人近状。有过观音寺前者，必寄声问讯。割一味之甘，睹五纹之佩，至情至性，感动旁人。呜呼，读棠棣之诗，孝弟之心，可以油然生矣。 

　　瑶卿传 
　　大玉林，字瑶卿。称大者，所以别于敬义堂字佩珊之玉林也。其师故日新堂殷采芝弟子。别居后，授徒三人，皆庸碌钗裙。瑶卿丰容多肌，当其不栉而巾，亦是寻常儿郎。至于熏染梳扫，拥髻升歌，丰融旖旎，意态动人。“酴醾香梦怯春寒”，恍惚遇之矣。演《长生殿》“惊变”一出，于太真醉态，颇能体会，无矫揉造作痕。所惜鹖旦不鸣，三弦不敢促柱，吹笛者往往宛转高下以就之，遂令人有铸钟过厚之叹耳。 

　　秋芙传 
　　天喜，字秋芙，夏姓，扬州人。先年春台部，有天喜、天禄、天寿齐名，故呼秋芙曰“小天喜”。既而突过前人，大天喜久为所掩。今歌楼但知秋芙名夭喜，不复以大小别之矣。以《卖胭脂》、《小寡妇上坟》二出得名。谑浪笑傲，冶容诲淫，浮梁子弟（宋人小说谓无良“浮梁”），靡然从风，一倡百和，几有若狂之叹。癸已春即耳其名，乙未夏乃识之。碎麻被面如繁星，而眉目自然妩媚。健谈能饮，对壶杓意气豪迈，僭称大户，有俯视一切之概。每当春秋佳日，三五同好，各挟所知，载笙篴弦索拍板入酒家，觞咏既陈，丝竹迭奏。秋芙既自命酒人，又自矜名下，睥睨余子，旁若无人。攘袖飞觥，汹汹之状，势将用武。余辄笑谓：“取骰子来！”即至，秋芙辄据盆高座，雄若迷龙。众人杯柈盏碗，杂沓下注。余辄命巨瓯如钵者，满斟为孤注。喧阗笑语，呼卢喝雉，众声如殷雷；六子不再周，秋芙辙乱旗靡，如春雨洗花，当于香雾空蒙中，高烧绛蜡代月，照其睡态矣。其冬为消寒之会，秋芙无日不在座。余既数以此法困之，或以告，秋芙不悔也。既入座，贾勇酣战如故，其兴致固是不可及。尝为书楹帖曰：“花到生天才富贵，玉能延喜况温柔。”秋芙所不足，意以此箴之也。名流投赠甚多，当以高小楼太史一联最佳，曰：“南华秋水经常诵，北苑芙蓉画不如。”温丽可诵。如集唐“秋水为神玉为骨，芙蓉如面柳如眉”一联，不知何人手笔。不如“太阿如秋水，初日照芙菜”二语，在离即之间，犹是读书人吐属也。余既习秋芙，悉知其行事。其为人胸无城府，坦易可交。惟是率真任性，既不能作娇嗔笑面对人，又往往有酒失，是其所短。尝戏谓秋芙为泼辣货，南京所谓“辣子”，当是持门健妇，王熙凤同一品格。或乃以其面有雀麻，直欲以鸳鸯拟之，非其伦也。记中以秋芙位置末座者，援《燕兰小谱》抑置魏长生之例。春秋传曰：“前茅中权后劲”，固有深意也。 

　　长安看花后记 
　　倚云传 
　　金麟，字倚云，张姓，吴人，啸云弟子也。倚云既出名门，意态皆不失大家风范。绰约秾郁，自然可亲，譬诸南州香草，当在夜合、含笑之间。又如黄梅花，虽未是清品，要其风味，正自秾厚。丙申春暮，在燕喜堂，肩随桐仙，执壶进洒。于时光禄堂中，翠霞、秀莲、秀芝、皆捧觞随行，倚云乃如鹤立鸡群。置之诸郎中，固应翘然独秀。近日诸名士，皆以第一仙人韵香拟之，众口一词，余又何间然。 

　　玉仙传（三元附） 
　　翠香，字玉仙，吴儿之极媚者也。隋炀帝目司花女史袁宝儿曰：“憨态可掬。”玉仙近之。目有曼光，双瞳秋水，执板当席，顾盼撩人。演《醉归》、《独占》、《水斗》、《断桥》，及荡湖舟小曲，无不以憨入妙。留溪师尝言：“若辈中人，往往十指如悬槌，一握为笑，令人索然意尽。惟翠香面目如曼陀罗，指掌如兜罗绵，玉笋班中，称第一手。”吾师雅人深致，有此绝妙品题，每念斯言，辄令人不忘相逢把臂时风趣。又想见王夷甫执玉柄尾，与手同色，倾倒时流也。若置之梨香院女乐中，当是芳官品格。尝命之曰：“蝴蝶花”。《本草经》所谓“急性子”，是此儿情性也。尝榜其居曰：“翠海香天”，楹帖曰：“翠袖竹边怜小玉，香词茶后谱中仙。”其同师者三元，面目娟秀，发初覆额。每登场，与玉仙两两相比。尤宜起小生，占花魁秦小官，凝秀圆转，殊有意致。 

　　香吏传 
　　香吏，名小秀兰，以其与小桐同名也。儿辈乃已知名，俯仰身世，小桐能不怃然。柳五儿为芙蓉神替身，此儿仿佛似之。其姿致如牵牛花，在篱角墙根，娟娟一朵，点缀秋光。如当椎牛行炙之后，餍饫肥甘，忽逢蔬笋一柈，入口脆美，清快无比。又如妃子酒后，啖荔支过量，浆热体烦，得玉鱼含唇舌间，凉沁牙齿，顿觉举体清适，不数金茎解渴矣。 

　　春波传 
　　福林，字春波，郁大庆弟子也。自春珊之去，文盛堂门前冷落车马稀矣。既得春波，门风复振。桃花靧面，神采焕发，光艳四照。长眉入鬓，如春雨初霁，远山新沐，浓翠欲滴。昔殿脚女吴绛仙，善画长眉，场炀帝目之曰“秀色可餐”，意态如此。拟之《石头记》中人，性情极似惜春，碧玉初年，身量未足，亦正如此。或言春波似藕官，亦近之。在群芳中，当是素馨花，.清夜静对妙香，可以忘言。温克沉默，不苟言笑，其意穆然以深。不屑屑求人怜，人自不能竟度外置之。“钟夫人自是闺房之秀”，斯之谓矣。
  </div>
  <div class="pagination">
   <a href="香艳丛书_page351.html">
    上一页
   </a>
   <span>
    ...
   </span>
   <a href="香艳丛书_page347.html">
    347
   </a>
   <a href="香艳丛书_page348.html">
    348
   </a>
   <a href="香艳丛书_page349.html">
    349
   </a>
   <a href="香艳丛书_page350.html">
    350
   </a>
   <a href="香艳丛书_page351.html">
    351
   </a>
   <span class="current-page">
    352
   </span>
   <a href="香艳丛书_page353.html">
    353
   </a>
   <a href="香艳丛书_page354.html">
    354
   </a>
   <a href="香艳丛书_page355.html">
    355
   </a>
   <a href="香艳丛书_page356.html">
    356
   </a>
   <a href="香艳丛书_page357.html">
    357
   </a>
   <span>
    ...
   </span>
   <a href="香艳丛书_page353.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
