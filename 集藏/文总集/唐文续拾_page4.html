<!DOCTYPE html>
<html>
<head>
    <meta charset="UTF-8">
    <title>唐文续拾 - 第 4 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 4 页/共 91 页</h1>
    <div class="content">    玉豪隐耀兮西土，三乘并驾兮东弛。律宗委嘱兮波离，后有吾师兮继之。白云起兮青山暗，戒月沉兮世界昏。不知迷子何时悟，万古空余雁塔存。（石刻。《八琼室金石补正》六十九）
    ☆李仍叔
    仍叔，字周美。初名章甫，系出蜀王房。元和五年登第，历官右补阙、水部郎中、宗正卿、湖南观察使、太子宾客。
    ○唐渤海王五代孙陈许氵殷蔡观察判官监察御史里行李仍叔四岁女德孙墓志铭（并序）
    女生元和乙未岁七月廿日，亡戊戌岁七月十八日，于同州内城官舍，来廿七日己酉，瘗京兆府万年县龙首乡因圣寺佛阁西门之南地。土连亡叔之墓，风接西茔之松，冀尔孩魂，不怕幽壤，铭云：
    姓李氏，生崔氏。聪明神光，骨发天祉。言语未正，自解亲亲。顾瞻氵盖彩，颜色沉人。走弄之间，呕吐生疾。气噎深喉，血流中质。玄风潜吹，元精不凝。柔闲在抱，呼哭莫应。既未及殇，讵可等彭。肝胆翕起，无奈此情。（石刻）
    ☆王礼贤
    礼贤，元和中试中左金吾卫兵曹参军。
    ○太原王府君墓志铭（并序）
    唐元和丁酉岁夏四月廿九日，太原王君终于平原郡财城之私第，春秋五十八。呜呼哀哉！曾祖讳协，祖讳志良，烈考少恒，咸独韫当代，俱有其才。君幼禀纯和，长怀刚正，艺应时出，擅女娲之笙簧；洞谐子晋之音，远叶伶伦之妙，凤响龙韵，宛如神仙。故得奇伎致身，出入王族，历事显贵，垂三十年，恭谨谦贞。终始若一。虽淳于多智，梅皋毓词，善戏谑兮，无以过也。方将寿比灵柏，何大寒而凋。粤以其年十月五日，卜窆于都城西北五里原，礼也。夫人殷氏，先府君而逝。有子二人：长曰元佐，次曰元；女二人；俱怀孝思，逮至灭性。将启旧窆，于新封，哀哉！铭曰：
    蔓草苍茫原逦迤，王君令室窆于此。双剑一归几干祀，萧瑟悲风终夕起。（石刻）$$$$☆顾方肃
    方肃，元和中吴郡人。
    ○唐故赵氏夫人墓志铭（并序）
    夫人姓赵，望在平原，祖殁年远，子孙绝嗣，无人纪于后世之事，今难序焉。夫人父讳萱，皇朝定难功臣，官宪试鸿胪大卿，先夫人三十年已前而卒。夫人即先鸿胪卿这令女也。笄年十五，执事箕帚，而适于杨氏之门。如凤之飞，双鸣相应，周旋二十余载，而杨君处理寝疾，去元和六年十一月，终于京兆府长安县之肆，殡金光门外小严村之里，坟堑存焉。儿女九人，皆尚幼稚，孤茕抚育，霜露所哀，追攀永怀，哭对寒烬。夫人寻患腰脚，行李不逮，虽坐御家事，犹慈和六亲。春秋屡徂，容鬓衰改，且贫无以为节，礼徇时宜，鳏寡多猜，迫以从事，方再行于吴郡顾氏。低迷四五年，而公洁躬，文字未达，寓居中彭汉武初兴之地矣。夫人无和十四年七月十一日不起宿疾，终于兹川。以元和十五年少帝即位二月五日，改号为永新元年，以其年岁在戊戌二月十二日，归窆于发县昆明乡魏村先妣段夫人之茔，礼也。嗣子四人：文晟、文、文、文昱等，皆以哀号泣血，匍匐仰天，联翩弟兄，永失慈训。方肃以哀情所属，虑在幽冥，刊石为文，记之于圹。其铭曰：
    惜哉仁，逝往中原。扌瘗蓁棘，亲宾共怜。愚夫撰铭，买石雕镌。建记陵谷，他时获全。林栖暮鸦，陇憩啼鹃，寂幕春墅，长宵月悬。浮生幻化，五蕴虚假。万古悠然，千秋永夜。（石刻）
    ☆朱千乘
    千乘，元和中试卫尉寺丞。
    ○送日本国三藏空海上人朝宗我唐兼贡方物而归海东诗序
    沧海无垠，极不可究。海外缁侣，朝宗我唐，即日本三藏空海上人也。能梵书，工八体，缮《俱舍》，精三乘。去秋而来，今春而往，反掌云水，抚桑梦中，他方异人，故国罗汉，盖乎凡圣不可以测识，亦不可以智知。勾钱相遇，对江问程，那堪此情。离思远增，愿珍重，愿珍重。元和元年春姑洗之月聊序。当时少留诗云。（《邻交徵书》）
    ☆郭审容
    审容，字惟肖，长庆中文林郎权知龚丘县令摄中都县令。
    ○更庙纪
    穆宗改元之星鸟月，走承府佥摄宰于龚丘。既至，未遑恤于鳏寡，而道谒乎先圣。见祠宇崩圮，土复■所，一邑之豕牛□□焉乎□其顽童矣孺，恣以弹射，田夫里妇，互进纸钱滴觞，罗拜祝祉，目之为夫子神□呜呼！当天地之冥昧，非大高□而罔照；洎礼乐之崩缺，非先圣卓则莫振。鲁，先圣之出也，盍先百郡而谨之，胡乃先百郡而□隳之。日用弗知，以之行简，纵氓俗之淫祀，□简之□义，岂若是耶？走退详其事，罹方割之害，阖户为鱼者累累入开耳焉。征葺之猷，身惟艰矢，乃□谕里客之名于籍者，与夫里生之学攵于学□，殊音共词，不从厥志，胥金损服膳，而卒修之。肇其载之季秋，讫来岁之仲春，绘素圣□，□□十二子，列二十二儒，环■产壁□之赞述，如其国庠矣。
    迨癸卯岁之三日，走荐承□□粤以并（缺五字）三载而积□□移理之辞，罔克允而来乎！自龚至之日，复首谒于先圣祠宇，崩圮犹复龚矣。吁其甚者，厥趾处一方之震位，□□□之隘陋，傍瞰荟，俯瞩秽，里墉蔽其前，每周旋而通衢焉。由此言之，殆不若也。矧先圣制为之地，男女车徒之轨存乎目，坏垣弗建，倾栋弗扶，隳□弗缮，曷以观古人之象？喟然复叹，乃申元戎而更之。度其■中撤屋而堂端□屏□□□于康在采章序列，亦犹夫□龚矣。于是又经北室，为师儒函丈之所，创两序，为学者亲师□□俾四方之洁己进修者，咸处之而以藏息焉。备岁贡于有司，庶几将来□□罔夺其（缺七字）冀天下笃教敏行□□□先于鲁也。至若先圣□□德合乎玄黄，昭邻乎日月，敷如六籍，非鲰敢称，今所纪者，更而已矣。（石刻）
    ☆舒元舆
    《全唐文》七百二十七有传。
    ○承天军题名记
    有唐长庆元年秋七月，赵人乱，其帅弘正为下所弑。我公奉诏，率诸侯之师问罪。冬十月，师次于承天军。十有二月，入泉二□□□□□□□□□明吾粟天子下哀痛之诏□□□庭凑为帅以息人也。是月班师晋阳，公命掌书记元舆录其名爵，洎参佐将校，凡五十九人，刻于承天军城西石壁。公有舅有弟，自他府来，有二子从行，咸附列于后。廿一日癸未，舒元舆题。（《畿辅通志》引《金石录补》、《山右石刻丛编》八）
    ☆王化清
    化清，宝历元年文林郎守端州司马。
    ○游石室新记
    高要郡北十五里有石室，诡怪万状，崆峒其中，发挥灵踪，盘薄厚地，皆神仙之窟宅，为区奥之胜概。或有巨石，皆似蹲兽反顾，叠化仰空，的琼脂，色如截肪矣。帝引危窍，疑为洞门；横耸石床，方次仙座。西厢峭壁之下有涵泉，泓澄镜色，味轻瑶浆。东西倚山之阳二十余里，西通于上武林，东抵于零羊峡。时开元十五年正月二十五日，右迁陈州刺史北海李邕述《石室记》，列于苔壁，懿乎！宝历元年秋九月二十日，摄经略巡官试大理评事权知军州务赐绯鱼袋博陵崔公，领寮属及将吏游于兹室，探讨奇迹，异乎幽踪，尽日攀跻不尽高意。化清时官守司马，得倍盛游，辄叙鄙词，纪于前事。（石刻）
    ☆杜宝符
    宝符，宪宗相黄裳之子。官河南府参军（《吕温集》、）度支郎中（《郎官石柱题名》）。大和中朝议郎守太子少詹事上柱国新兴县开国男食邑三百户赐绯鱼袋。
    ○唐故京兆杜氏夫人墓志铭（并序）
    夫人京兆杜氏，氏为名有日矣。自虞以还，谱牒承美，挥翰于太史氏也，阅周、秦、汉、魏之书，迨于革隋，不远百祀，而杜之嗣续官业有功于时者，有名赫于代者，有负大人之材不伸于岩野者，有词清人标为缙绅之准绳者。暨夫神尧帝天下，文皇宅西海若室屋之时，贤相有翼戴之功，推夫人七世祖也，时封莱国公，名见史藉。厥后随圣叶而代有焕于文学者：夫人曾大父讳含章，任左千牛，累赠郑州刺史；夫人大父讳绾，任京兆府司录，累赠尚书左仆射；夫人父讳黄裳，任检校司空同中书门下平章事兼河中晋绛慈隰等州节度使，累赠太尉。外族李氏，出赵郡，封东祖，世有大官，不书可认，其业茂矣。门风清扬，有弟兄四人，皆服勤儒业；姊妹五人，举其显者，由次姊适宰相韦执谊，外生有官于台阁者。夫人天锡明敏，若非学知，罔究古籍而洞得淑态。笄年适河东裴氵。氵以门子入仕，历官五任。氵氏之有别也，测涉河而东，宜指大山，山突古坟，松贾百里，岗环势止，徒茔畿洛，自得姓以来，代修儒业，史笔褒之为第一，衣冠凡三世，外内皆显名迹，追封定谥，为琳琅慕向。氵性谨厚，志尚儒雅，凡未识氵者，见氵之风度俯仰，皆曰：“岂非硕德名儒之家耶！”由是人十之七八具词也。氵曾官于河潼知华驿。时属河北有师拒王命者，持诏之臣，往复军师，日之百数辈，阗溢吉。公食不足，即夫人罄其私室以备官须，往往寒衣不纩，箪食绝昧，虑氵之内愧，以职公而不补其家，则假以他事，而饰词以相怡悦。时家甚窘，而礼义富之。适氵廿年，生子九人：长曰枘，业擅两经；次及女等，年皆稚子，志性甚高。夫子享年卅七，大和乙卯岁殁于崇贤里僦宅。鸣呼！天施几何，何人鹤年，余馨尚存，吉人遗旨，里闾为哭，亲爱无生。以其年十一月廿九日权窆万年县宁安乡杜光里。时弟宝符追亡姊之行止，未编史策，愿写志石。其文曰：
    高道浮云，云散何寻。德润和璧，其璧永沈。令门正肥，青楼始构。寂寞其生，炜烨其后。岩甚壮，有时而倾。穷冬枯连，有时而精。沧波万里，有时而田。丘墟荒野，有时而城。死杨空株，有时而梯。夫人此去，永永无期。善恶莫分，孰宰冥。夫人忽夭，苍不知。（石刻）
    ☆刘可记
    可记，大和中乡贡进士。
    ○大唐故王府君墓志铭（并序）
    公讳从政，太原郡人也。其先历代簪裾，间生贤哲。祖因官，遂家于河南府版籍焉。曾祖讳冰，使持节诸军事守虢州刺史，镇居方岳，位列雄藩，弘化之美，信孚百城。祖讳琳，仕为原州司马，名以孝闻，们因才达，国华人望，荣观一时。府君即司马之长子也，至性崇礼，以奉宗祀，感覆载之深恩，恋晨昏而不事。恭近于礼，以此为美；不失其亲，以此为贵。夙夜虔虔，匪躬之不逮，恂恂于乡党，爱敬尽于祖考，协和宗族，岂非福庆而致焉。於戏！祸兮无迹，生也遇疾，殄流日臻，百药不救，人有斯疾，天丧斯闻。享年七十，于大和四年夏四朋启手于灵台县之私第。呜呼哀哉！公弱冠之初，娶于河东郡薛氏，即故云麾将军之嫡孙也。夫人夙承善庆，生自德门，归彼君子，舍章永贞，奉以舅姑，流谦自诫，洁斋承祀，善复勤劳。仪尔芳名，内外钦属。呈哉天道，言负贤能。以大和九年冬十一月，顾命于家，舍其荣养。公有三子：长子元通，次子元用，幼子僧次严等，并以温柔克谐，全诸孝悌。慕风泣血，远象高柴；知礼善丧，岂唯颜子。以开成元年岁次丙辰三月三日合于皇考故茔，即泾州灵台县东三里北原之礼也。恐陵谷迁变，刻于贞石。铭之词曰：
    昭昭白日，昊昊上天。悲风松柏，瘗于陇田，功勋承代，痛惜良贤。□里不，俄归逝川。白驹遄及，日往月迁。至孝□□，谅阴墨言。四时潜运，永乎祀年。千秋□□，坟所生烟。（石刻。《唐代墓志汇编?开成二》）
    ☆赵商
    商，大和中朝请郎试左武卫兵曹参军。
    ○唐故平卢军讨击副使银青光禄大夫检校太子宾客□□□彭城郡开国男食三百户刘府君墓志铭（并序）
    公讳逸，字海，其先彭城人也。昔陶氏之后裔。祖讳方□，志行不群，孤标独异，公忠济物，勇略称时，终云麾将军试左金吾卫大将军。父讳元宗，素蕴奇志，早践戎旃，亲卫爪牙，内外经历，终义武军兵马使金紫光禄大夫检校太常卿。公即第四子也。幼专诗礼，长艺弓裘，不坠门风，雅称宗祖。长庆初，以镇冀不轨，丑迹彰闻，元戎太原五公乃脱彼凶妖，束身诣阙。公乃要为侍从，共拔海需，殊节既成，众望斯洽。主上以太原公勋绩超拔，乃授义成军节度使，化验以即行焉。俄又有除凤翔节制，公又亲从。既至，十年从事，一旦无亏。迩又有国命，除平卢军节使，公又从至，复署前衔。时元戎自丁家戚，将谋葬于京辇，乃命公行。事无纤大，一以归付。既达所务，俄闻元戎寝疾，即星驰却回。及到，以至薨殁，公乃号恸发泣，情不胜哀，悲怀郁结，因兹成疾。大和八年三月廿日，终于青州私第，享年五十有九。以其年四月廿五日吉，权窆青州益都县永固乡之原，礼也。凋弓既罢，元施绕树之能；宝剑沉埋，自有十年之气。公夫人清河孟氏，晨昏号泣，痛不可胜。有子一人：儒林郎试陇州近阳县尉曰忄登，秘兼居职，位已及尊亲，为子之道，斯之当矣。虑其年代更易，陵谷ㄨ移，爰刊贞石，将期不配。其铭曰：
    江陆之才，挺生于世。毅勇相袭，英谋斯继。天何不佑，降此祸殃。质形虽灭，其名永臧。（石刻。《山左冢墓遗文》）
    ☆皇甫曙
    曙，元和十一年登第，宝历间，崔从镇淮南，辟行军司马。开成中泽州刺史。
    ○金刚经幢记
    余上在髫龀，忽闻家人传读是经，一世思尔建立传模暗记数行。及长思之，信有宿习。自弱冠至于今，时念不辍，常愿广宣同志，无穷无穷。今故刻石建幢，永为供养。开成元年岁次丙辰五月七日建，泽州刺史皇甫曙记。（石刻。《山右右刻丛编》九）
    ☆宇文坤
    坤，后周介公玄孙，太阳子。开成初，官经略随军将仕郎试太子通事舍人。
    ○故银青光禄大夫使持节溪州诸军守溪州刺史雁门县开国男食邑三百户上柱国赐紫金鱼袋田公志铭（并序）
    噫，四时有代谢，人情有始终，贵贱荣枯，有生有灭者也。然哲有忠贞者，仕主之令名；有节行者，为人臣之远格。夫外人天之极，唯忠孝焉：忠于事主，可建邦家；扬于王庭，可为人杰。一而遂之，则故田使君之能事矣。使君公讳英，字英，雁门人也，安平君之苗裔也。其先祖榆京镐，德寄黔中，冠冕联绵，朱紫不绝。烈考玉讳，寅字，官任黔州洪杜县令，帙满□奏授光州司马上柱国赏绯鱼袋。询访耆旧，称文词绚练，翰墨芳馨，道赞连城，化毗方岳，挹王祥之美化，得罗含之风者哉。太妣苏性也，武功之贵族也，母仪有则，贞淑可观，德充赵之亲，贤可王陵之母。然古今有隔，节行不殊者哉！公禀精粹之气，岌然天姿，气魄棱棱，事君竭节，能展熊罴之任，肃著爪牙之威，机变权谋，人具瞻仰。又位分符竹，宣赞六条，政术多方，化洽封部，不苛不扰，愍恤嫠，布政五溪，誉传巴楚。呜呼！享年六十有四，良图未展，厚禄初沾，自守郡城，才经二稔，天道恍惚，时事多端，悔吝吉凶，阴阳莫测，无何遘疾，业力无施，运命两乖，奄归真宅，冰容忽逝，永弃明时，一代生涯，千春已毕，杨朱益泣，墨子重悲。以开成二年丁巳岁暮春之杪二旬有八日，终于酉阳官舍，至科十二月旬有三日壬寅，葬于府城西南隅虎牙峰高原，礼也。粤有节妇张夫人者，则南阳张□君仙尉之女也。芳闺令淑，婉娩贞明，秦晋合仪，调如琴瑟，节偕杞妇，贤颇鸿闺者欤！且鬻其服用，资赡送终，丧尽其哀，祭尽其敬。一女特达立节，忘躯大义，克崇妇道之本也。有善不旌，有节不录，何以激人伦而彰化本也！或虑山回谷圯，或市或朝，主嗣莫分，命余述志。余学识浅劣，承乏操文，不揆管窥，叨陈梗概。铭曰：
    伟哉田侯，礼乐锵锵。敦经阅史，为人纪纲。公心翼翼，为栋为梁。位分符竹，惠化封疆。亢龙有悔，悲哉夕阳。千秋万岁，委骨效荒。（石刻。《八琼室金石补正》七十三）
    ☆王宰
    宰，怀州温人。初名晏宰，后去晏，独名宰。官至河阳节度使。《唐书》附《五智兴传》。
    ○灵石县记石
    开成五年，自陇州防御史拜工部尚书，节制宁。至会昌三年，蒙恩换许昌节。至九月，自许昌统当军骁卒，洎河阳、义成、宣武、浙西、宣歙等军兵马，充攻讨使，诛除壶关嗣。至四年八月十日，枭逆道，献阙下，蒙恩奖宠。除左仆射。至九月，将归许昌军，次温县，天使持节至，又授宠诏，迁镇北门，十月过此。至会昌六年，上登宝位，蒙恩加司空。至大中元年，奏以云、蔚、朔三州之腹，为贼喉要，故戍旧封，多所废缺，蕃寇奔突，无所限碍。又相厥土浓壤，可出军食，遂疏其利宜，请立耕战。三城募卒六千，任其事，务农习战，永斥连寇，克富军储。至二年九月，秋成境肃，上录其功，诏不拜司徒。宰以叨乘微效，祗寄北都，及今五稔，日惧幸悔，靡遑非据，遂沥诚拜章，乞觐明庭。既蒙恩下允诚恳，至十二月十二日，遂行祗诏，拥节趋阙，赴正仗朝聘之礼。至明年正月十一日，又蒙圣旨奖加光禄大夫，依前检校司徒，却归本镇。至二月五日过此，因览其重峦复叠，积树参差，汾水回[C042]而潺，天险蔽抱而崇固，可壮夫霸图皇业，万代之基。驻旆关亭，吟睇移景，又睹中令河东公及相国令狐公、左揆狄公、相国崔公来罢之题列，遂辄纪其转历及住复所自云。（《金石续编》十一、《山右石刻丛编》九、《八琼室金石补正》七十四）
    ☆卢从俭
    从俭，大各中官朝散大夫行京兆府户曹参军。
    ○唐沔王府谘议参军张公墓志铭（并序）
    王者制国，立文武之训，招选茂异，命百执事。其于兴礼乐，陈教化，式系乎文；禁奸慝，弄暴乱，必资乎武。分钅鹿并骛，废一莫可。其有器识通济，则兼用之。该二事者，今得之于张君矣。君讳侔，字侔，其先北地贵强族也。曾王父打开扌西岩，皇平州刺史；大父瑰，皇龙岗节度刑观察使；刑生道晏，皇左散骑常侍兼御史大夫涿州刺史；皆风格奇伟，洞究韬略，张皇戎律，宣布朝经，延庆后昆，济美不泯。公即涿州第三子。克荷前修，不陨厥问，始自龆龀，己若老成。抱忠勇果敢之姿，仰祖宗勋重之业，而乃饰以书剑，励其锋，公之元舅司徒高公每所叹重。司徒公讳霞宇，尝随族父崇文平剑南西川寇难，论功第一，片拜卫将军，寻振武军节度使，又转唐邓、宁庆等道节度使，入备爪牙，出膺藩翰，扬历雄镇，威重当时，以公孝敬忠勤，可（缺一字）戎事，而曰：“吾之宅相，其在尔乎？”因扒颊哺之恩，委以牙门之任。历职既久，官秩累迁，皆著能名，显赫中外。既登朝序，克扬林声。方振翮于九霄，忽埋魂于重壤，天乎不，呜呼哀哉！以大和三年八月十一日终于沔王府谘议参军，年四十四，识与不识，闻风慨然，悯公之有其才而无其时也。夫人清河崔氏，清门淑德，婉婉听从，有合卺共牢之思，无齐偕老之业，抚棺谁诉，块然未亡。有子一人曰宪郎，冲孺未立，呱呱以号。公之内弟右卫威将军扶，即司徒公之元子也。含风云然诺之分，抚孤雪泪；感平昔指使之恩，爰悉家财。式护窀穸，以其年十月廿三日窆于万年县崇义乡南姚里，盖从宜也。且曰陵谷靡常，将识泉户，乃以铭文见托。感其义，故抽毫以应之。铭曰：
    於戏张君，方武兼才。业广运促，遄归夜台。风烈则在，精魂不回。淑人如此，彼苍何哉。龟筮叶从，宅兆将托。晴河天晓，寒郊月落。风凄薤露，尘随纟惠幕。度城关兮逶迤，音容于泉壑。（石刻。《唐代墓志汇编?大和二十》）
    ☆李潜
    潜，官岭南西道观察支使（见钱行制。）
    ○尊胜经幢后记
    先考故绵州刺史李君封树前尊胜真言石幢之余石。呜呼！潜罪衅酷，重遘大祸，残喘未泯，以及今日，号奉安，如斩之创，巨痛无所解。闻西方教有尊胜真言，可以福荐神道，是用购集镌刻，谨立于封树前二步。冀清净尘露之语，上为冥，下则微蠲终天之苦。既讫功，宜具年月日，幸佛语之刻有余，谨梗崩圮□□于此。呜呼！潜生薄祜，在襁褓，先妣元夫人弃世。外祖母崔夫人怜而育之，命甚微而能活。年七岁，外祖母又殁，乳妪提挈，方获侍先君于本家。继卢夫人悯其幼孝，抚爱如己生。先君亲授诗礼，每训之曰：“吾冀尔异日能□策名进士，古人扬名显亲，尔知之乎？”潜其时虽稚矣，佩斯训不敢怠。自后侍车游宦，勤远役，历星岁，无惰业。以至就乡里贡，亟不售，先君益导励其志。逮倒昌癸亥岁，始升名太常第。既成事，归觐巴西郡，先君抚以泣曰：“吾□□代评论儒，尔自此当谨嗣素业矣。”既退，实思调庥得禄以充养。天夺其志，酷祸荐及，孤危余气，艰棘难全。时犹引息啜泣，以思似续之重。既自蜀护奉归洛京，由荆州启先妣，以爱安于河南县金谷原大王父太常府君茔之东北六十七步。若先君志行盛业，先妣懿德门风，具在郑州刺史李公褒所撰石志，今不敢以荒秽鄙语，上黩先德。呜呼！天何不仁，重毒单孑之苦，同气皆早世，顾经杖只影，则茹荼以备祭。呜呼！闻西方佛拯世，用大悲法，至于窈冥不测之际。潜有望尊胜真言之功，助玄远。于是顿颡出血，染翰就石，此石有泐，罔极之痛，与天地无极。谨记。唐会昌四年岁次甲子十二月己卯朔十九日丁酉，孤子李潜泣血长号书。（石刻。《八琼室金石补正》四十七）
    ☆李栖玄
    栖玄，会昌中东川节度左二将检校太子詹事上柱国陇西县开国侯。
    ○造像碑阴记
    施水孛牛五头，行营职掌所由身官健子将等，共花见钱□拾阡文，又（缺三字）生□赎废大云寺地，每年收租子充此洁斋。前件牛并合定（缺四字）士字宀（缺六字）发愿施□堂便充（缺七字）值利充二时斋附水□常住供养，并（缺三字）阡文赎庄布施，日后如有人隐欺（缺五字）僧斋当受百牛（缺三字）不出（缺六字）李栖玄谨白。
    ●卷六
    ☆常衮
    《全唐文》四百十有传。
    ○谢冬至赐羊酒等表
    臣某言：中使某至，奉宣恩命，以至节赐臣者。圣旨频降，荣赍过优，以周官百品之珍，载颁其实；虽魏臣五熟之釜，岂容其多。受赐逾涯，拜恩失次。臣出自孤微。素常贫苦，食不满腹，窃诫修身。且祭不扌豆，饭惟脱粟，昔贤之美，其俭可师，敢望丰盈，重彰尸旷。而雨露偏施，岁时益荣，俾奉先之飨，味兼陆；合族之宴，甘及膏粱。又沐深慈，下沾中馈，以感以庆，启处难胜，无德无功，惭惶罔极。
    ○谢敕书赐腊日口脂等表
    臣某言：中使某至，伏奉某月日敕书并手诏，劳勉臣等，兼赐臣衣一副、腊日口脂红雪一合、中和尺一、贞元八年历日一通。陛下道迈古先，德动天地，凡于一物，必寄圣慈。欲臣襦暖嫠，故衣裳是赐；欲臣除去人患，故良药下沾：欲臣永驻衰容，故馨香流润。新历方启，庆昌运之无穷；彝尺辩才，审度量之不昧。力微赐重，捧戴兢惶，臣无任踊跃之至。
    ○谢敕书赐腊日口脂等表
    臣某言：中使郭昕至，伏奉手诏，并赐腊日口脂戏雪、贞元九年历日等，拜受怔营，不知所措。臣某中谢。伏以玉散降于仙宫，金膏流于秘藏。含芳咀味，觉六府之和；润骨凝肤，改三年之观。况复惟新圣历，受朔齐人，称庆戴恩，倍万恒品，不胜踊跃之至。
    ○谢敕书赐腊日口脂等表
    臣某言：中使吴千金至，伏奉十一月九日赐敕书诏，存问臣及将吏百姓等。自天涣汗，遍施稚孺，普及纤细。欢呼示暇，圣念再加，老幼捧恩，感动肌骨。又以腊日将及，赐臣红雪口脂各一合、贞元十五年历日一通。跪启缄封，荣相集。伏以方传上仙，药成中禁，却老除患，妙绝如神。尝所闻知，岂期亲授。况阶侯朔，晷度不差；蒲柳微生，又膺天历。恩波逾重，局难胜，不任感恩荷圣踊跃之至。
    ○授孟子周太子宾制
    敕：闻匹夫之爱其子者，犹求明哲为之师，贤善为之友，而况于羽翼元子，宾游东朝，非旧德耆年，孰副兹选？前守光禄卿骑都尉赐紫金鱼袋孟子周，词艺饰身，端厚居业，历官中外，休有令闻，人推君子风，朝洽名卿之目。副予求旧，咨尔诚明，勉修讽喻之词，以俟元良之德。可守太子宾客，勋封如故。
    ○减放太原及沿连州郡税钱制
    门下：朕思三五已降，谁能去兵？文武之道，参用为理。况以寡昧，获承丕构，环四海九州之大，子圆首方足之多，一夫之疾痛，必轸其忧；一士之忠劳，必思其报；一风一雨之愆侯，必申其所祝；一士一役之横费，必念其所来。业业兢兢，如即深薄。虽兴后动众，非予素怀；而伐罪吊人，有国常宪。干戈一举，飞免是劳，缘路征输，指期朝发，耕夫不遑于垅畔，织妇有辍于机中，予之疚怀，岂忘终食。顷以虏骑犯塞，王师戌连，今以潞寇阻兵，灵旗指境，始无虞于塞北，复有征于山东。劳者未安，居者遽扰，盖不获已，且多惧焉。念其征发师徒，道路供给，地素贫褊，物力已穷。今欲及征秋税之时，宜有蠲免；用布慈仁之泽，冀为疲瘵之医，免副曲恩，永安生业。其太原管内忻、云、汾、代、蔚、朔六州，振武、天德及河中、晋、绛、陕沿路州县，今年秋税及地头钱，宜放免。河南府亦是供顿往为道路，比晋、绛、太原，即免编并。其沿路畿县，及河阳、水县秋税地头钱，量放上供一色。其合留使留州钱物，各委本道观察使且放欠额数闻奏，当与商量。於戏！联君临盛方，子育兆庶，务将去害，岂谓佳兵，上天鉴予，立功福善，亻宁闻扫殄，共乐清平，未间之心，忧愧而已。凡百多士，宜体朕怀。（闽刊本《常衮集》）
    ☆李吉甫
    《全唐文》五百十二有传，《拾遗》卷二十四。
    ○请修天德旧城奏
    伏以西城是开元十年张说所筑，今河水来侵，已毁其半。臣量其事势，不堪重修，若另筑新城，所费殊广。计其人功粮食及改屋宇，比及事毕，不下三十万贯钱。此但计费，犹未知出入之处。城南西即为水所坏，其子城犹坚牢，量留一千人，足得住居。天德军士合抽居旧城，岂可更劳，版筑，虚弃钱物。若三城是国家盛制，仁愿旧规，亦须得天德添兵，然后有人修筑。按天德旧城，在西城正东微南一百八十里，其处见有两城。今之永清栅，即隋氏大同城旧理，去本城约三里已下，城甚牢小。今随事宜置，仍本天德军额。北城周四一十二里，高四丈，下阔一丈七尺，天宝十二载安思顺所置。其城居大同川中，当北戎大路，南接牟那山钳耳觜，山中出好材木，若有营建，不日可成。牟那山南又是麦泊，其地良活，远近不殊。天宝中，安思顺、郭子仪等本筑此城，拟为朔方根本，其意以中城、东城连振武为左翼，又以西城、丰州连定远为右臂，南制觉项，北制匈奴，左右钩带，居中处安，诚长久之规也。寻属禄山有事，子仪留老弱于此城，身率大众，河北讨贼，为贼将宋星星所破，纵火焚烧，遂移天德军永清栅，别置理所于西城。只缘添兵未得，且因循并在一处，力所不足，实非远图。臣久访略已计料，约修此城，不过二万贯钱。今若于天德旧城，随事增饬，因有移换，仍取城隶于天德军，别置使名，自为雄镇，以声势可殊邻。（《远和郡县图志》卷四）
    ○请置飞狐钱坊奏
    臣访闻飞狐县三河冶铜山约数十里，铜矿至多，去飞狐钱坊二十五里。两外同用拒马河水，以水斛销铜，北方诸外铸钱，人工绝省。所以平日三河冶置四十炉铸钱，旧迹并存，事堪覆实。今但得钱本，令本道应接人夫，三年已来，其事即立，救河东困竭之弊，成易定接援之形。制置一成，久长获利。（又卷十四）
    ○请涪州仍属黔府奏
    涪州去黔府三百里，输纳往返，不逾一旬。去江陵一千七百余里，途经三峡，风波没溺，颇极艰危。自隶江陵近四十年，众知非便，疆理之制，远近未均。望依旧属黔府。（又卷三十）
    ☆李绅
    《全唐文》六百九十四有传，《拾遗》卷二十八。
    ○唐故博陵崔氏夫人归李府君坟所志文
    夫人博陵崔氏。祖，父纬。以贞元丙寅岁移天，从于李氏先府君，礼也。府君以元和庚寅岁终于无锡县私第，以元和丙申岁归于白鹿原。夫人以大和甲寅冬十月十五日终于越州使之官舍，春秋六十有九。夫人无嗣人，有女子一人，已出也，嫁于河东裴达。达亦先霜露，孤女归我，与弱子苑，苑先祖母夫人两日疾终。开成戊午岁春正月，启夫人于李，与孙苑□北，苑归其裴氏大墓，夫人合于先兄奉礼府君之□。秋七月既晦乙酉，合封礼毕。夫人柔淑谦顺之德，详于府君先志。呜呼！夫人有姊妹五人而鲜兄弟，先兄娶夫人而无嗣子。夫人之女子适裴氏，一子中殇以亡。崔、李、裴三氏皆绝胤，岂天乎，不知皆阴骘耳。铭以志言，用符玄室。铭曰：
</div>
    <div class="pagination">
<a href="唐文续拾_page3.html">上一页</a><a href="唐文续拾.html">1</a><a href="唐文续拾_page2.html">2</a><a href="唐文续拾_page3.html">3</a><span class="current-page">4</span><a href="唐文续拾_page5.html">5</a><a href="唐文续拾_page6.html">6</a><a href="唐文续拾_page7.html">7</a><a href="唐文续拾_page8.html">8</a><a href="唐文续拾_page9.html">9</a><span>...</span><a href="唐文续拾_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
