<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 82 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 82 页/共 134 页
  </h1>
  <div class="content">
   予少侍家君家君每言乡长者必曰许先生云葢家君自束髪巳从先生游先生年长家君数嵗而家君兄事之后予被服游士大夫间始得见先生每见每叹先生诚长者也而乡中人乂往往重敬先生嵗壬子夏予为郎司功而先生适蹑履执策来谒选予迎谓先生曰丈人芒然乃逺至此甚劳矣先生曰予往嵗游学太学侍大司成凡三嵗长安尘乆巳上衣袍矣今来乃更大快吾志何劳哉后时时过我则为治醑摘蔬酌先生先生故不喜酌顾侍子停酌惟啖梁啜饘弄匙盂道家园畴昔事欵欵至不能休更与步庭下徘徊待月而去秋予抱疴散发枕上先生更时时问我坐漫语无所不浸予特称先生善俭先生曰夫生财非私一人安敢侈泰持其身所着青缣谓予曰予衣此衣十年矣彊前视之仅减新纫焉乃太息曰此愈鍼予病哉后予疏归问医而先生以今年六月授海宁簿道便还家擕家予为祖道道上把先生袂曰先生行哉吾知不难于宁海矣客曰言何易言何易夫簿秩太卑即出一令且折躬请其堂尹监司御史拥旄行县即稍尊者巳惶急奔走蒲伏跽谒稍不当即大怒数责伏庭阶免冠顿首颤惕不持莫敢出一语奚论簿也奚云不难哉予曰嗟乎嗟乎岂官负人顾人负官也予见世所称有司者初谒选即切切有冀善地心选家揭名于朝善者博带髙冠洋洋道路其所与游亟持酒贺曰此行万金可致也乃不得善者至俛首吁气含泪向人而人亦姑慰之曰纵不得万金数百金可必何至作凄恻状哉此巳不能洗涤其心甫至则目摄筐篚厚薄而口抑扬之左右窥其意防輙以赂进矣于是日夜筹笥金色骄妻子乃妻子又益日夜相与谋攘金之策稍不称则搒笞其人至糜烂无可击者家忿人怒不顾也斯即尊官大郡独奈何不畏怵人哉先生家故饶至都下客亦有风先生如世俗内贿求地者先生整襟危坐谢客曰予非力不能内顾吾耻不为也斯见先生之心哉且先生一衣十载顾何贵多金先生性又慈仁长者即使税讼最急施笞朴且惨目怵心矣况借刑攘金哉即监司御史拥旄行县先生且恭容俨貌翺翔行何畏焉而监司御史者将曰是夫也必其廉爱者也先生且自是翘举矣又安在其为难也先生起拜谢曰噫甚矣宗子知予哉于是长揖谢客策马而去
　　送孙晋卿还越序【蔡汝楠】
　　古人以文相师孔门之教曰博文归功者曰博我以文是也是文也防之在心散之枝叶为行而言辞乃其一端后人相师之意与此正相乖谬故予尝深辨之而各考其类古之就外傅而师文学也其道即在于鞶帨砺觽几杖笾豆与夫语黙酬酢宪养步趋莫不有节有以黙移其意而渐昭其德达于人伦庶政之实防通聚散之典怡然理解不疚于心如是可谓文矣然言之必文行之必逺世有辞命之臣文学之儒又其躬行闲暇之学盛德绪余之发也后之学文巧掇速化之术贯穿附离之能排阖变幻之妙凡可以售技艺媒利达者则负粮担簦而往从之期于相肖而教与学之能事毕矣唯其目于富贵之趋神夺于剽窃之末故文总不能迨古而行则槩乎未及也间有有志之士虽甚肆于文而尤欲反稽其行则今之视行犹古之视文且托之乎闲暇等之于绪余矣予每叹相师之道大戾古人不欲以经义辞章开授受之门益相靡于文而无补于世曩在金陵则有不可辞之友相与指究艺文未始不以此自疑而又怪吾友唐君应徳凡天下缀文之士多出其门既而应徳报予曰举业亦切磋之地也天下豪杰相渐其间舍此谁与哉予晓然深解其意因求相师于文之中得沿时变革之道葢辞之与行古人之盛也既两得之后世之弊也既两失之于此求其道以寄吾心聊借肄习之文渐明一致之行殆吾之所以援失为得者也方遘先宜人忧既练祥矣同志者往往过山中愿留不敢固拒日置遗经肆为论説翼以言筌之微蹶然兴诸自得之悟越人孙晋卿从予独乆道器一贯之指言之甚详予既以文辞叹世而又以尽言相证其为不得巳可知也一日过晋卿之馆见晋卿自榜其居为尽吾呜呼兹其所以为自得也乎昔贤固有譲为夫子之文章者矣亦有言博我以文而竭吾之才者矣倘晋卿尽吾之意有闻于此而将自博其文矣乎至其所谓文者或滞于经谊词章而巳抑不滞于经谊词章而巳乎晋卿能达于古人之文而归之自尽之学则必有不负相师之意而予亦有相长之益者斯又毋曰吾自尽焉而不吾啓也
　　送大司成尹洞山序【何良俊】
　　安吉之永新葢有两先生在英庙时有刘文安先生今有洞山尹先生夫永新虽壮邑然在禁近者亦尠尠不时有有一人即能踔厉霄汉其所竪必殊絶众所谓千万人亦见者尹先生以文章侍从二十年葢渊然凝重人也方其备顾问叅宻谋徐出一论即中机宜众虽盈庭举不能加先生故一时推可以定国是者必曰尹先生尹先生云廼甲寅嵗之五月擢先生为南太学祭酒先生奉命而南到官甫七日维有新命则又以先生为北太学祭酒时留都士人以为南北太学官等耳其所养士多寡与职业繁简皆适等不应数易地夫以天子国学之师乘传而出县官除道邮驿具供帐不易南北既等又何必往来促数费剧若此哉余曰是不然夫圣天子重得士故撤先生以教国子然自先生之来或者庙堂缺讽议之臣一日国家有大计天子下其事宰相宰相方欲集众思命百执事议可否百执事人持其説不能下或不能尽当宰相意宰相曰使尹先生在顾不当折其角耶为我促驾召尹先生夫南北太学教士之功等独在北更得讽议之助则召先生唯恐不速耳子廼以道里供顿为念噫何陋哉子之见也然余切有以告先生余读刘文安宗斋集至登极建言其所陈十事如战阵守御诸策皆斤斤详实可施用末复归之议政修徳则又敦本重内有大舜修于两阶之风今东南西北用兵西北近辇毂每嵗讲武有成画可守独东南乆无宼祖宗之制废坏且尽而南虏狙狡狞恶苏松焚杀之惨先生尝一二闻矣今当事者日惟请兵聚粮略不讲求备御之策葢不能拒之海上纵其一入内地则室庐栉比沟港鳞次彼得藏形匿迹设伏用计虽有彊兵十万竟何所施古称中国匃奴各有长技苟乖其张难以制胜夫调遣之兵地利不习此所谓乖其张者非也且我之虚实彼皆详知我兵既集彼必遁去一年之后逺兵既乆势必思归养兵不用我亦坐困不免各散遣之而虏舡复集海上矣南东之民素不知兵正如七年之病求三年之艾今被宼巳二年余略不闻训练一旅而専恃客兵无乃亦大过计矣夫君相侧席待先生先生必首问国家大计国家大计莫先于此尚庶几设一奇画以副朝野之望余于先生同郡人也辱先生知爱最深凡此皆先生之绪余而余犹言之不置者葢以赞先生之决欲先生不以观望自沮耳先生幸深念焉
　　送曹一坡赴任辰州通判序【何良俊】
　　嘉靖戊申嵗曹君玉举试官于朝天子命为辰州通判既陛辞还抵于乡迎母夫人以往筮行有日间以请于友人何良俊曰余取友于四方皆窃窥其人非不彬彬然才美也然不若子善为古人言多戆直不脂韦随俗人可否故以语人輙不售余从旁一二听之皆斤斤有故实可施用其中人病使人色无主舌挢不能下人故益诋毁至不比数于人余自受命以来朝夕祗惧内忡忡热日思饮冰以自快敬需子一言子言或过直余以昔日从旁窃听之心听之余疾尚庶几有瘳子试以语余哉良俊曰唯唯子来前子曩时为经生与余同受诗于天台石梁王先生所先生好竒节其所称説皆古之竒节人故余与子谋自处业必欲得古之竒节人先生去余与子同计偕上京师渡江泝淮泗涉吕梁之险过彭城观楚汉战处并漕河而北揽求先圣人经略之迹至聊摄间想鲁连之遗风暨入于都城访郭隗之台思得荆卿髙渐离游处者与游日低徊燕市中其所遇一有槩于心即俯仰慷慨中夜至揽衣起坐当是时以为得立天子堦前盈尺之地使论説古今成败与近时民力凋弊其所以兴农劝功之故即烽镝充斥邉圉奉咫尺之书宣扬天子威徳使知朝廷留心于无外必使生致月支之命或不然负弩矢为士卒先驱则脑沙幕髓余吾不难其视进士髙等官翰苑若防谏郎署日唯厚利奉禄乘良齧肥出入呵拥但自矜炫者直薄不为也今余沦踬草莽十五年子试官仅得一通判以往通判州郡吏则前所谓进士髙官翰苑若防谏郎署又薄不为者也子今若何自处哉然余窃有以语子夫通判古别驾之官西汉郡有太守有丞有别驾唐永徽三年改别驾为长史至宋又改通判当时御史中丞孙抃上言通判古监郡之职一州利害全借论议与诸僚属不同夫天子以数千里民命委一太守使通判参其谋议是可以卑易处之哉昔东汉王允为小吏时郡太守王球欲以憸人路佛补吏允不肯阿意直绳其缺刺史邓盛闻之驰乗辟为别驾蜀秦宓方蠖屈州里时有确然之介诸葛孔明领益州牧以别驾起之子试言今日之进士髙官翰苑台谏郎署有能彷佛二子之风猷者否耶即不能则进士髙等官翰苑若台谏郎署不得薄视通判且子固未尝若二子表表自见今即处以是官通判亦何负于子哉子今奉版舆迎母夫人而西至官嵗赋一缣副以纯緜以衣母夫人时节致甘脆左右奉而进之曰此民之力也天子之赐也吾受命牧天子之民且得养吾母当使阖境之民凡有母者皆无至失养经曰得人之懽心以事其亲故生则亲安之者是也苟一人之母少有怨咨或取之民而致之母夫人者一有不善使民得指议子以及母夫人皆不得为孝既若是又按图经计故实取先政之善治次第脩而行之庶几无愧王子师秦子勅诸人不然是子不以厚自处遂使进士髙等官翰苑若台谏郎署薄视通判孰曰不宜子不讳直故余以直语子子尚究之于行毋但曰吾友何生善为古人言尔也则辰州之民实受其惠余与有庸曹子曰余嘉乃言敢不敬底于用试书于册余奉以往良俊遂书以为赠








　　明文海巻二百九十五
　　钦定四库全书
　　明文海巻二百九十六　　　余姚黄宗羲编序八十七
　　送序
　　送王孝廉序【许孚逺】
　　曩余守建武得一贤焉曰邓汝极孝防礼而致之为盱人士矜式及余督学关中得一贤焉曰王欲立孝廉礼而致之为秦人士矜式汝极博学髙蹈述作之富拟昔大儒欲立笃信好学素行狷洁可质神明皆余所心服海以内固多贤如二子殆不易得也顷赵汝师司成疏荐天下士三人于朝二子与焉其一人为安福刘元卿刘子余闻之乆矣客嵗金陵一晤于耿中丞座间精爽端介有用世才三人者品调各异而其足以系天下之望同也呜呼贤哉余初识欲立于都门之萧寺欲立尝病足且病肺体羸弱不胜衣业巳谢计偕置功名于度外而独以访道求友轻千里适四方余是有都门之防当余去关中时欲立年巳六十矣枉篮舆送余新丰道中依依不忍别为后防期余曰难之各自爱甫逾年欲立闻余谪居山中竟自其家扶病冲寒出武关浮江汉而下迂道江之右入黎州防邓汝极居两月东渡浙水抵山庐葢己丑五月也汝极遣子仪从欲立行欲立伯子宗亦以追寻其翁先期至此余闻欲立之来如从天而降喜不能言留之月余与子弟朋友相晨夕见欲立俨然端肃泊然恬淡目击而道存薰陶观感巳在言辞之外其子宗侍饭侍寝纯孝之情种种可掬邓生仪视欲立如父欲立视仪如子絶无世俗形迹皆古人事欲立之出门也挟朋侪二人僮仆二人俱未几则三人者畏长途之艰相继辞去止擕一仆曰彭道相与涉歴险难备甞辛苦而不辞道未尝识字随欲立数月亦化之知问语为诗句亦竒矣诗曰螟蛉有子蜾蠃负之教诲尔子式谷似之其斯之谓乎夫为善苟诚无亲疎贤不肖皆可化而入也吾不于欲立之行乎征之哉欲立将辞归秦犹歉然不自足睠睠以古人赠言之义望余余媿无以应余独念欲立之质与造使在孔门当原宪子夏之间夐不可及然皇皇问学如渴如饥其所未了者何在吾闻执中安止之义启自虞廷孔子掲之为止至善子思衍之为喜怒哀乐未发之中千古圣贤学脉端在于此今试反之吾心中耶止耶夫憧憧往来朋从尔思心可以断絶朋从而中与止者将终不可得而求若乃无思无为感而遂通惟至诚为然吾党固未可以易及然而不合体于此非圣学也以欲立之精诚一旦豁然得其所止更有何事愿交朂焉欲立之归也能终以圣学为秦人士宗法而与横渠张子吕与叔兄弟泾野吕先生炳燿后先则此行真为不孤非特以慰答朝野之望而巳也爰命欲立子宗受而藏之以为别
　　送祁侯入觐序【髙攀龙】
　　己酉冬长洲令山阴祁矦入觐其门人王生瑞琦欲不佞为语赠行不佞某曰夫祁矦所谓豪杰之士而学圣人之学者也其文章政事绪余耳余不敢以祁矦之绪余请敢诵所闻吾闻善学者仕而性地愈明善仕者学而物理愈彻何则天地之道为物不贰者也贰之者妄也今夫天地之为物则吾喜怒哀乐未发之谓而巳矣视听言动一如其本色之谓允执厥中圣人之道何其至易至简而人自难之何也则以万起万灭之感触之外万起万灭之私鬬之中也夫士出而仕宦仕宦而为邑宰邑宰而为通都赤县其万起万灭者无极而有不失其本来者鲜矣夫应酬之烦簿书之冗虽足以疲吾之形神不足以夺吾之心志足以夺吾之心志者一官之得失而巳于此一彻则为物格而知至于是好恶自正是非自明赏罚自当而于执中几矣今矦入朝上计正起灭之中而格致之地也倘于其本色者不令一念揷入岂不浩浩乎为天之徒其还而治吴民又何万起万灭者足撄其虑哉不佞诵其所闻而未能者如此矦曰然然否否吾之所为万起万灭者异于是吾方惧夫政之不时民之不和而夙夜以思岂其计于一官不佞则谓王生曰识之矦之所为万起万灭者斯为物不贰者矣
　　送蔡公之任南都序【归子慕】
　　向者子慕布衣也布衣不得借交上官而子慕又昆山籍也于公所治越境也辛卯之嵗县宰校士子慕与焉当是时知有宰不知有公知有宰无求于宰矧求于公不自意知子慕者乃公也公之知子慕则从宰所见子慕试文而心赏之特过褒焉县上之府府上之督学推毂皆公力也子慕于是嵗即举于乡得与计偕夫贵贱命也行止义也进取为轻而知已为重子慕不独喜以所轻者见知而公则终欲以所重者相勉用爱以徳不以姑息批引以正谊不诡道相曲从葢子慕非能不干人者而公则能使人不干也不干人易能使人不干难子慕行其易犹不得公则能行其难用之于一州人莫之敢挠何谓行其易犹不得夫呉俗士沾一命者輙庇其宗党田园乆蠧而俗不非因谓之厚岂惟宗党又将庇它人焉公方下令覈出之而子慕以亲兄之子壻故干公以此负公公移书先太仆同年友周公以大义相纠惟恐失坠不数见见则从容燕语退而輙自念所言亡有所私与否也今而后五六年知己之遇可谓善始终矣或谓王相国至贵也而公无所诎其亲党于法无敢犯犯輙案之此则为难子慕曰不然夫人义之所可裁者情或有所不能割也于相国则裁以义髙明者之所必出于此也于子慕则出之布衣卒然不意之知必相喜相喜必相比且不复自觉矣而公独不然是则可谓难重则相国厚则子慕而犹若此它可知矣不旁引它事颂公引他事颂公于公事该而子慕之情掩且规谏人者常恐其不尽也称誉人者常恐其尽也古之道也公之教也近公遗书子慕曰行矣白云在望南都非乆栖迟适漳南山水不费一钱思吾故乡耳公行矣愿公常持此心何所不可为自古能任天下事者皆其轻富贵者也则又子慕之所勉于公者也
　　送黄竹石序【袁宏道】
　　黄竹石从江陵负敝笈访余长安余方视选曹曹故树篱插棘地也不时见见輙为杯垒所夺无他语草草暄寒而己未几辞余去乞一言为别余曰子亦徧观三衢九陌乎秽尘张天腥风逆鼻行者溺于道居者粪于市椎埋屠狗之軰敝衣百结之子髙鬟衩裆枣面厯齿之妇肩骈踵接此亦天下之至恶也而顾瞻云中则凤阙铜龙在焉百官宗庙萃焉引而之贯城之市则夏之璜周之天球若日之璧若月之珠东海南粤之珍异陈焉已而入云韶之院过鸣珂之里则南之威西之施越之狡童吴之弄儿公孙大娘之剑僚之丸贺怀智之琵琶念奴之歌防霓裳羽衣之舞呼卢博簺之戏种种聚焉今夫山郡水郭巷陌未始不清楚衣冠未始不都雅然一人衣茜而过则已丛观骇指出汉唐之旧物一二则张目不能指名夫然后知京师之大慎勿以秽尘腥风遂谓都市之观止此也夫古之圣贤豪杰钜公哲匠其亦犹京都之三衢九陌耳文耶道耶至此乃极子归而求之有余师
　　送都察院左副都御史东里王公归里序【蒋德璟】
　　御史中丞闽东里王公以宣府监视珰王坤疏诋揆地因抗言内臣越职辅臣失职者再上特召对文华面赐诘问公心诚气和应对详朗无慑容无愞色内阁九卿台省同入对者人人逊不如也震怒为霁翼曰遂得镌籍以归于是史臣蒋徳璟拜手飏言曰媺哉君仁臣直葢兼有之而因慨举廷之无人也宁繄举廷即璟具疏捄逡巡不敢入璟媿死矣夫上固聪断明辨不世出之主也其遣内臣明知违髙皇帝预政典兵之禁而援成祖而成祖实不然按永乐中有内臣李兴赍勅出劳防罗王王琮出封真腊王郑和赏赐西洋古里满刺加诸王皆遣往要荒如髙皇帝遣而聂庆童往谕西番以茶易马之事未尝预政典兵也海外叵测不忍逺烦廷臣而以内臣供海外驰驱之役是体群臣而贱丙臣莫如成祖而可据以为例乎间惟令马靖往甘肃廵视却来囘话则亦缉事传命之类事竣即回非监军也李进往山西采天花为民害即勅御史鞠问械送京师而谕都察院以自昔阉官弄权倾覆宗社一尊髙皇帝遗诫当时绳御之严如此惟镇守始于洪熙监军始于正统神机火器之有监督法司之同审录皆始正统京营之同整理始于景泰子侄之有封拜始于天顺至正徳中八虎而极然皆旋踵诛削独刘永诚侄聚尚世伯宁晋耳而魏忠贤遂援以封公忠贤不足言即宁晋恐亦当议镌也东厰不知起何时西厰始于成化内教塲之设及边功冐叙皆始正徳大抵洪熙滥觞二正滋蔓与成祖无与也所惜者上与肃皇帝皆从藩邸入跻大寳尽撤各珰再号中兴而今顾举忠贤之覆辙而踵行之而廷臣亦无力争者至累烦谆谕费许笔舌亦心知此遣之非而犹恃威福在手别有操纵此则隐忧之大耳汉宣帝用恭显其后以杀萧望之唐宗用髙力士其后廼有李辅国驯致中平甘露之祸不可挽救皆英主开端后世效尤以至此也细综开辟底今有用内臣而乱未有用内臣而治者二正以来司礼渐重喉舌之地业翕张不可问而复假以兵马钱粮之权布列要害其所抨糺又立为之逮系芟斥以快其志扬于大庭明示坚信以张其焰而外臣之气日靡且相与捣蒜烧葱以保富贵天下事尚忍言乎夫外臣之不肖固自有之然必谓海内豪杰尽不如一刑余亮皇上必不忍也皇上既严谴王公而明以好题目归之知题目之美则不美安在茍内臣用不效而不撤归亮皇上亦必不为也公行矣当噤蝉喑马之世为鸣凤飞鸿之举虽不求名名自千秋公无得辞而内臣既撤之后皇上必思公召公幸更思所以报皇上者可也璟友黄宫允石斋魏给谏倩石皆公里人三君子相继去国中外惜之而璟独知皇上真尧舜必有召三君子之日因撮小疏之指赠公且以志媿璟亦且尾公而归矣湖山田畆之间行且宏公之风而矢公之志也













　　明文海卷二百九十六
　　钦定四库全书
　　明文海巻二百九十七　　　余姚黄宗羲编序八十八
　　杂序
　　上饶张孟循行巻【赵东山】
　　昔者吴公子札使鲁观于周南召南以及雅颂其徳之大小治之盛衰与夫忧勤怨思之情莫不如亲见之至孔子教其弟子亦以诵诗虽多而不能从政専对为无益诗道与政通固如是乎盖尝闻之古之为诗者辞与声皆出于其情夫人情者礼乐之原而治道所从出也士将学为卿大夫以任天下国家之事交四方之政则必尽人情以通于礼乐诗三百篇虽异时殊事发于人情之天则一而己后世为诗者辞与声既非出于其情则固不通于礼乐而无闗乎治忽君子乂奚取焉虽然时有古今道有污隆而人情则无以相逺大风作于汉而河汾王子知其霸心之存石壕新安作于唐而魏国韩公有感于兵制之失夫岂皆不出于情而二公所言若是士不以三代卿大夫自期无事于四方而学不足以尽人之情则后世之诗虽有合于古者亦鲜或能通其意焉尔若张侯孟循父之言诗其有志于古者乎侯上饶之选也癸夘之春自旴江来新安为其使君左辖公结同姓之好于总制王公王公所以深敬乎左辖者不于其币而于其使礼成将返则命郡中士咸赋诗以饯之又出其在镇所得诗文以观之侯于星溪之篇盖有取焉既为诗一章题其后复手书之以寄予海寕山中予寝疾累年旧学都忘因三复孟循父所赋而窃有感焉夫尽人情达事变明乎得失之迹本其废兴之由此诗道所以与政通盖古卿大夫之学也而孟循父得之其卒成二公之好而以佳宾见重于主人冝矣乃即其诗辞所及推本季子之贤孔门之教暨近世名公钜人髙识逺度以广夫言外之防焉嗟夫吾闻国风止于泽陂盖春秋之季也今四方多故雅道陵迟有伟人焉上下古今究观真滥以其法于人情之天者振而起之其文运复昌之候与吾于张侯有望矣
　　跋黄侍讲送郑仲舒序【苏伯衡】
　　右侍讲黄公送郑仲舒还朝序前本乃公门人今翰林应奉傅藻所録公亲改定凡二十八字后本则公之亲笔与録本多不同盖初草也伯衡前九年观于南京仲舒至自北平兵革之余以仅存为幸今再观于麟溪之上则装潢成巻矣窃闻公平生为文改处辄涂以浓墨既脱稿即以齿练之糜烂乃巳巳必投诸水虽子侄弗使见之今顾于仲舒面加改定且并初草遗之此其相知之深相与之无间为何如则其期望之逺且大尚何怪哉公为此文时年已七十有七孟子所谓达尊盖兼之矣而不自满假临文详审作字端谨诗曰虽无老成人尚有典刑其斯之谓欤初学小子衒耀材能稠广之中肆笔疾书略不检防亦可少愧哉仲舒官成名立足以当公之厚望君子类能言之伯衡独表此以为世法戒且以自警云
　　跋陈子上书【苏伯衡】
　　呜呼重其身爱其妻子不能忘其坟墓去其乡里人之情也而至违乡里捐坟墓弃妻子而置身于艰险之地则以所重者甚于身所爱者甚于妻子所不可忘者甚于坟墓所不可去者甚于乡里也身非不重也而有重于身者焉妻子非不爱也而有爱于妻子者焉坟墓非能忘也而有不可忘于坟墓者焉乡里非能去也而有不可去于乡里者焉夫安得不舍彼而取此哉然非识轻重之人亦乌乎能之吾读陈子上贻谢复元书未尝不叹其于轻重也明于取舍也审而又悲其适丁斯时也使子上不丁乎斯时则固重其所重爱其所爱不忘其所不能忘不去其所不可去若寻常矣于戏子上何其不幸也耶子上余友也同荐于乡同试于礼部后再一见于四明而遂永诀矣曩在京师从掲兵部伯防得其所着子上埋铭读之而髙其行而伟其志今读此二书愈益信其行之髙其志之伟虽去之二十年余而生气犹凛凛焉于戏子上真贤乎哉钱用壬傅子敬赵时泰唐元嘉皆子上同年进士也彼惟重所重而不重其所不可不重爱所爱而不爱其所不可爱不忘所不能忘而忘其所不可忘不去所不能去而去其所不可去卒之身首异处妻子戮辱坟墓无主而为乡里羞然则子上之不幸固未若彼四人之不幸也子上虽客死山东然丧以礼坟墓妻子皆无恙而乡里与有荣耀然则子上岂真不幸也耶甚矣轻重之当明而取舍之当审也虽然向防复元子上安能决去而其坟墓妻子亦安能保全是故子上之遂其去志而坟墓妻子之获保无他虞者以复元能委曲调防之也于戏复元真子上友哉复元亦贤矣哉
　　羣书百考跋尾【苏伯衡】
　　余自儿童时从长者游窃闻其道宋干淳间义乌有杏溪先生于天文地理明堂封建井田兵制律厯三类靡不穷究根穴订其譌谬资取博而参考精事为一图累至于百号曰羣书百考説斋唐公闻其升陑分陜之説以为职方舆地尽在其腹中大愚吕公阅其禹贡考以为是书集先儒之大成夫以唐公之该洽吕公之精详其推敬先生如此则先生之书岂徒事空言以为著述者比哉思一见之垂三十年而不可得未尝不以为憾也比邂逅先生诸孙桴而叩焉则散落久矣独十二五仅存焉耳因出以相示始得见之少偿夙愿又未尝不以为幸也益将求其全书而卒业焉于戏道与器曷尝相离哉经制之所在精义之所在也先生寤寐先王于数千百载之上疲思耗精于断编残简之中明絶学之指归示一王之凖则可谓至矣而学者方玩思空言髙谈性命顾以是为近者小者而弗知甚贵可不悲哉则夫去之未二百年而将遂冺坠无传岂曰劳而少功云乎亦曰世好酸醎之异嗜切近之意防夸诞之气胜云耳且三代之制度托之简编以传者其存防何朝廷垂意稽古卒然有所访问往往无以应吾见亦多矣而是书也可措于实用有禆于治道冺坠者既如彼其仅存者亦终莫之讲何哉况今无板本则后余而生者将不止不见其全而巳此余不惟幸于得见而乂抚巻为之慨且惧焉
　　书清晏阁防记后【苏伯衡】
　　洪武庚戌秋髙丽国王遣其陪臣刑部侍郎金柱来朝献柱颇知文墨折节从朝之名公游间出此记以相示自言其八世祖縁所作也以其时考之实宋重和之七年时渊圣在御日久狃于晏安荒于盘乐尝防宰辅蔡京王黼等于宣和殿而京作曲宴记流传四方以为盛美是以髙丽闻而慕之清晏有防而縁为之记也则知上行下效其防如此况中国之为君臣者以道徳仁义化成天下表仪万方则遐方之观感慕效又当何如哉且蛮夷僻陋之邦而其文学侍从之臣纪事陈义之善有若縁者代之词臣盖不能无愧焉而有宋文治之懿作养之盛人材之众言语之工无内外逺近之间于此亦可以见矣是以録之
　　环秀楼序【朱升】
　　秀悉救切説文禾实也从禾乃声证以夫子之言秀在苗后在实之前则非禾实先儒以为吐华诗毛氏传荼茅秀也或谓茅秀于茅华非也茅之未华方自苞而出者柔輭润泽其名为荑荑荼声相近若其既华则蓬蓬然诗人不当取以为比矣以此而意之则禾之秀亦其将华者也尔雅木谓之华草谓之荣不荣而实者谓之秀后人以秀为草木茂美之通称故欧阳称嘉禾曰秀东坡称花竹曰秀俯察之书以秀言山始于赤松述论以秀言水始于管公明指防是后山经地志因之登髙之赋临流之诗言秀者不可胜举王制命乡论士之秀者升之司徒曰选士司徒论选士之秀者升之学曰俊士汉始举秀才东汉避世祖讳曰茂才魏晋以来复曰秀才至唐中叶秀才科目甚髙而难得无敢应者汉謡有曰天下俊秀王叔茂晋罗含为江左之秀谢道韫为闺房之秀宋袁淑谢庄江东无我卿当独秀以秀言人始于夫子人者五行之秀气极于周子人也者得其秀而最灵新安岩镇方公搆楼生坟之侧顔曰环秀想是楼也近则环之以竹树之秀逺则环之以山水之秀而人之秀者游居其中也游居其中者主也环其外者宾也有是主斯有是宾也方公字圣清清秀之义也其女夫孙仁逺秀人也裒诸秀句积成巻轴请朱升秀才为之序
　　跋西台恸哭记后【刘崧】
　　方文丞相海上被执时吾郡有王鼎翁者丞相同舍生也即为文生祭丞相复手书数十通遣人掲之通衢馆舍以俟丞相过而见之以自决及闻死燕市也则乂为酹文一通为位北望哭而祭之若幸丞相之得死者夫丞相之所以自处固有不待于人言而仁人用心若鼎翁者亦何厚哉后有张毅翁者丞相门下客也始与十义士者从丞相赴燕及丞相死翁以百金赎丞相首骨徒步七千里负而完焉一日过梅溪曽氏与刘惟吉顔省身及先祖实存府君四人者是夕防于见山堂在梅溪上距丞相宅一舍许曽为丞相外家而堂名见山者寓思丞相也是夕举酒三酹翁自赋摸鱼儿一阕三人同声和之有千年华表防有鹤归来之句每歌一再辄声泪俱下至呜咽不自胜则相与掩袂罢去其词至今可考惜新传未及载而世亦鲜有知之者今观张孟兼所注释谢翺臯羽西台恸哭记及冬青树引然后知与鼎翁之生死祭文毅翁之摸鱼儿盖彼此同一情而先后同一声也因记所闻二事于先祖者附于巻末使知当时忠义之士最多其感激愤惋于荒闲寂寞之滨者不止臯羽一人而巳也
　　台江夜泛诗文后序【王褒】
　　昔司马子长登龙门探禹穴徘徊江淮之上而文气振发苏子瞻望泰山骋黄河揖让京畿之内而文思宏博此览形胜访陈迹俯仰上下古今豪杰之士所同也而世之人矻矻势利役役声色坐为得意咸目此以为迂噫局量褊狭思虑污浊其有识于斯哉洪武辛未之冬凤阳王公子守正客于闽舣舟城下闽郡郑孟宣庐陵胡光大过之遂脱裘命酒共载舟中于时霜降木脱月出水生防洄螺女之渚顾瞻粤王之基饷屈原酹伍胥揖彭蠡酒酣击节寒风北来索笔摛文分题赋诗章就而寐明日袖所作走以示余余披诵四三犹入大藏登武库虽寳玉器物满前而隋之珠卞之璧兊之戈和之弓终玩不厌公子且徴序其后夫苏与司马所厯者逺而所见者大故泄于文者振发而宏博执是唱和其有得于古人之所得而世之所谓得者乌可齿哉书以继之能无形秽之觉
　　跋刘府君墓碣后【方孝孺】
　　李元宾文学在当时最为韩退之所推而退之铭其墓不过百余言称其美者不过十言然非元宾莫能当也古人之文要而不烦也如此近世铭墓者为言多至数千少亦不减数百否则求者怫然有不满之色是岂特文之不逮古哉习俗之也久矣吾友刘君刚养浩请铭其父处士之墓于太史公公为之铭辞约义该得退之之意盖欲矫积而复诸古也养浩学古而攻其辞故公以古道处之由是而求处士之为人其亦古之所谓善士夫
　　题韩复阳墓铭后【方孝孺】
　　爵位所以取尊于当世而非取信后世之具也达官显人苟无足传则声与身泯隐约之士道术文学诚过乎人人其居虽困而其所有昭乎若日月之掲夫孰能掩之世俗不能察托传世之任者不于其道而于其位亲没而图铭墓之文往往于位号华显者求之甚者或假辞于文士而寓名于公卿岂知古之传世者固不以禄位而重哉其陋也甚矣金华胡翰先生异时常以一布衣入史馆出为衢府教授退处田里以终士之贫困无出其上者然其操履髙介文章雅驯当世之士多自谓不能及之先生既不妄称誉而世俗亦鲜知其文故四方得其文者为最寡吴郡韩君奕示余以先生所作先府君墓铭盛有所推许于知爱先生之文可知奕之异乎众人于先生亟与之言可信其先君果奇士也余年二十一见先生于金华先生不余贱待以国士与语连日夜不休今亡矣思重见而弗可得读其文如接其声容因书巻末以授韩氏使世俗知韩氏之求先生之不拒皆古道也
　　题灵隐寺碑后【方孝孺】
　　天地间至坚固者莫如金玉木石脆薄者莫如简笔缣纸礲石攻木范金坏土以成室其成也难其传也宜其可久操笔书纸率然而成文非假金石以刻之宜其易毁灭也然而世之为坚固之具者常托其传于易毁之物则岂不以其所托之人为足恃耶钱唐佛寺最钜丽者曰灵隐当元皇庆壬子尝改而新作之距今洪武癸酉仅越八十二春秋求其一榱一瓦皆巳毁燎无遗而金华石塘胡公及吴兴赵文敏公所撰而书之文述寺之创始与其山水之胜栋宇之丽仅盈尺之纸耳诵而观之当时之事犹俨乎如在则夫天下之可恃以求久者果安属哉亦可以慨然而有感矣石塘在元位最不显而行最笃文最奇赵公名最髙每得其文必欣然为之书于是又可见茍有足恃固不以外物为重轻而二公之过乎人必有出乎文辞翰墨之外者而世之尊二公者方拘拘然求之于此而不知求之于彼不亦重可感哉翰林脩撰练君子宁以此巻示余子宁多学而甚文必以余言为然




　　明文海巻二百九十七
　　钦定四库全书
　　明文海巻二百九十八　　　余姚黄宗羲编序八十九
　　杂序
　　题项明轩先生笔后【林右】
　　予闻诸父老云当宋亡之时其民不忍归元村落间皆结垒自战守至力尽阖门就死不辞及易衣冠相顾涕泣其老者至于负固终身不肯易去呜呼何宋徳入人之深如此哉尝考之自三代以后享国家久者曰汉曰唐曰宋然汉唐之亡也其君皆得罪于天下故奸臣悍将因时而取之取之之际民亦安然其覆下不知先孰为汉孰为唐也如宋之诸君皆仁义人也不幸廹于强敌一旦而亡天下之民有如赤子之去慈母恋恋恩养之深如之何其可忘也以民之不忘宋如此则当时受其禄者可知矣防稽明轩项先生尝仕宋为郓州参军当元丞相巴延驻兵金陵先生与御史贾余庆同奉使至兵前视巴延直辞不少慴及宋垂亡闻文丞相斩闗出战恨不得与之同死噫使先生得秉国大柄当必有所建如天不祚宋则其死节岂文丞相之后哉惟位不满徳姑处山泽故因之以恨死不瞑目矣先生之孙复今以进士起家仕列侍从将致通显此亦忠孝家之报耶
　　题雪夜清兴倡和后【杨士奇】
　　右永乐七年正月胡文穆公雪夜见过倡和之诗是年二月公扈从太宗皇帝巡守北京予侍仁宗皇帝监国时善画者皆诣北京公言至北京必作一图附録二诗以示后人公既至北京属时职务繁不果作及南还又皆縻职务既久遂不复在念忆公尝语予术者言同官中吾两人将老得退果若其言即各具小舟可二童操者舟中贮书册楮笔壶觞棋局如广访君舣舟君门外一里所遣童子招君君径入舟同沂流至五云驿望夫容峯则返櫂及君入舟处君独归广不过君竟去君访广亦然但防流至玉峡而返嵗必五六过访用此共适余年他日又语予曰吾两人情义实兄弟后死则铭予诺之顾时亦谩言耳岂谓公溘先予没也公没后半嵗余夜梦偕公泛舟自快阁至郡城下同载甚乐共聮诗公起首句仆续第二第三公续第四第五仆又续第六第七八终结句既觉而忘第五至第七三句余悲怆不胜遂补之诗曰金螺潇洒对夫容鹭渚鱼洲窈窕通逺树白云秋色净故人清兴酒船同河山梦冷讴吟后生死交深感慨中犹想胜縁如夙昔并骑黄鹤过江东则乂思具舟过访之约皆梦中语也空余后死亦何乐哉盖公没九年始克譔述公墓碑乂十一年理旧书得公雪夜过访之诗遗墨如新永嘉谢君庭循观之为作雪夜清兴图遂録予所和诗附公诗之后冠以谢图而识其末遂因以及吾交友存没之情云正统二年秋九月七日某识
　　题六桧堂巻【黄淮】
　　忿之激于中者必徴于辞色徴诸色其发疾以暴徴诸辞其防婉以深稽之往古蔺相如忿秦之欺赵欲以头与玉俱碎樊哙忿鸿门之背盟拔剑瞠目以脇楚王徴诸色者也国风叹荟蔚之朝隮楚骚悲菉葹之盈室徴诸辞者也色之所发虽足以快意于一时而辞之所寓诚足以垂戒于万世其浅深固不同日而语也今观胡裒之六桧堂其亦忿之徴于辞者欤裒温之永嘉人当宋运中防屛处华盖山中读书自娱忿秦桧之误国痛入骨髓然而未能伸其志也遂于堂阶之下手植桧六本掲其扁曰六桧盖以六之音与戮同于以识夫桧之罪当致显戮冀他日得以酬其素愿云耳呜呼裒独何心哉不得巳也当时有若胡澹庵者上髙宗封事请以桧之头悬藁街词虽切而不见信况裒未获进用于朝者乎后虽一出竟以奸权媢嫉仅至滁阳通判而止徒使空言与国风楚骚同传于编简良可悲夫然其气象从容词意恳至后之览者足以寒心而骇胆诚非侥幸快意于一时者之可比也九世孙镛裒集成巻镛之子奥复求士大夫诗文以彰厥美其亦善于继述者与
　　题宋欧阳澈譔告身后【杨士奇】
　　宋陈东欧阳澈皆以忠言见杀髙宗朝后髙宗悔之此诰其褒恤之命也盖初为小人所蔽追悔之词虽切无及然覆辙尚可以戒后而无防胡铨韩紃言和议何充言马伸存赵之功梁勋言金兵必至宜有偹皆逺窜虽不死死等耳恶睹其克戒也哉呜呼为国之患莫大于杀忠言为臣之祸莫惨于以忠言见杀此诰至今三百九十年矣虽传之千载不能使人读之不兴恸也
　　题金陵送别巻后【萧镃】
　　大理寺丞李君奎为监察御史常受命巡厯浙江适戸部侍郎河南王公督运于杭颇失纪律君即劾奏之既而复巡厯苏松诸郡郡人相谓曰是御史盖常劾奏王侍郎者也皆狼顾胁息凛然不敢犯一时语御史得大体者李君为称首其还朝也大夫士相率赋诗赠焉题曰金陵送别至是君以求予追作之予以为古之人为文章皆述耳目所闻见以纪一时之实若追作之则必想像摹拟致揄扬讽咏之意其失甚矣君安取斯乎予非敢以古人自居然与君皆学古道者也学古道则无以复严命君其无责焉
　　书渭北张公吊祭国使王翰林文后【程本立】
　　昔元世祖之取云南也师未出境遣三使入大理谕之许不杀掠三人者言祖宗之法杀诏使者城拔必屠万一蛮方怙恶或贼杀臣愿无以臣而使是城噍无遗类至则彼以诳磔其尸于树下师及城勅姚文献公枢尽裂槖帛书止杀之令分号街陌而急求三使之首或曰投洱水中遣渔者网之无得也俾文献为文以祭火其骨亟送三家赐其家蛮口人数十世无有与中一人秦州士子王姓蛮口分于州俟其子壮付之后三十年诏西省臣访求其家在亡蛮口己为郡豪冒有王氏子事见姚文公燧集中本立尝闻而悲之夫人莫难于杀其身三人者不难于杀其身而难于屠城可不谓仁乎然名位不详于记载子孙不终其恩惠何以劝天下后世之为人臣者哉今读渭北张公吊祭国使王翰林文而后知上有咸五帝而登三王之君则近代之规模为无足观下有浮英华而湛道徳之臣则士之碌碌者无足数也何以言之元大理之役使于兴师之后师既无名势巳必取纵三使能谕降之亦不存段氏之国矣自元氏取宋以有天下百年之间天实厌之眷命皇明扫除湔洗永清四海元君北遁天下巳定而其遗孽梁王犹负固西南渐被弗及于是翰林待制臣祎奉诏以往谕以天命俾知所归彼乃自絶于天待制公遇害而国亡矣然天朝犹以八年之久而后声罪致讨其于师未出境而遣使者规模之大小何如哉嗟乎一人生死闗乎一气之分合天之所以不靳公之一死者盖将以剪元之孽也所以剪元之孽者盖将以雪中国之耻一天下之心也然则以公之所处者言之死可轻于鸿毛以公之所闗者言之死可重于泰山矣而况公以博古通今之学养徳制行之实发之为经世载道之文流声于当时而垂耀于后世者又岂三使所能望其万一哉不然何三使若是之碌碌无闻也云南平之十年贤王在蜀顾瞻西南慨然兴懐若曰善善长而恶恶短国朝文节之臣有如王待制者我其可弗恤其嗣爰命使访公之家于金华得其子绅字仲搢者致之国中恩遇甚至且尝笔于近臣曰匪私王氏于以劝忠于戏古之列王有若是之贤乎彼三使之子孙有若是之荣乎仲搢又得请于王自蜀走滇将求父之遗骨以归求之百方不得乃设主而祭号恸防絶于是渭北为文以吊公之灵以慰仲搢之哀即其文而论其事则天朝功徳之盛也王国风化之美也臣之忠而子之孝也皆于是乎在本立能无言乎虽然纂脩元史公实总裁不知得三使之姓名而书之否果得而书之则三使亦赖公以不朽矣
　　跋韩国华神道碑【何乔新】
　　右宋谏议大夫韩国华神道碑富弼彦国撰王珪禹玉书国华魏国公忠献公之文而富王二公常与忠献公同居政府其文与书皆可传也富公以勋业名世其文章不多见今观此碑序事质而不俚赡而不秽殆非稚笔所及盖宋之诸君崇尚儒雅公卿百执事率用文学之士故士大夫争自淬砺于问学在当时虽不以文名其文亦自有以过人如富公是己自元以来所用以为公卿大臣者苐取其体貌瓌梧音吐洪畅而以文学进者十不一二焉故虽耳目近事亦懵然无所知不独误以伏腊为伏猎枤杜为杖杜而巳或讥其然则谀佞者又从而解之曰防龙稷卨所读何书绛侯灌婴重厚少文者也执用人之柄者遂以为当然而不之怪呜呼以卿相之位而委诸不学无术之人冝夫治之不古若也悲夫
　　书岳鄂王庙记【徐溥】
　　宋建炎间金乌珠南侵攻陷常州羣盗四掠冝兴皆为所蹂躏时岳鄂王方提兵抗御邑令迎王移屯其地兵出屡捷遂保无事避地者亦赖以免邑人图像祠之学録周端朝实为之记厯嵗既久人习称岳庙因讹传为东岳之神嵗时男女杂糅祈福于是盖庙记既亡而王出兵时手书纪功小碑后人筑城复寘之乱石间莫有知王之功者近嵗士大夫稍知之欲正谬妄而小碑亦以城圮而出虽残缺不完尚可考信盖王之功当不可泯也于是今邑令武陵陈君重脩其庙而仍刻端朝记于石陈君报功之心其即宋令戴君之心也乎刻成予故书其事于后记云王设方畧降马臯慴林聚而史则云盗郭吉遁入湖王遣辩士马臯林聚尽降其众其事不同岂臯聚既降而后遣之耶俟考之
　　亳溪书舍巻序【柯暹】
　　冝兴邑西二十里为亳溪上舍生尹廷佐家在焉廷佐年少嗜学家多书因号亳溪书舍及领乡荐来京师求搢绅大夫士诗文一巻谒余叙诸首余初未识廷佐时见刘养正鲍景升道其为人若出一口欲一见之既见廷佐年甚富气甚清言动甚规矩信二子之言无过情及观今亳溪书舍巻吾友张君士谦为记勉而期之无不至诸君子亦皆许之无异于养正景升信之无异于余且知其鸡群野鹤之见称师友间巳非一日而余将何以复其请焉夫一勺之水似海之水浅深不同衡茒之居似数仭之居髙下不同匹夫之言似圣人之言是非不同亳溪近大江去海不逺观者知其浅深书舍之左右有隣逺近有郡邑有都城居者知其髙下若书之是非则自六经之外子史百家棼棼若牛毛茧丝之杂出仁义道徳之言虽广吾安居辟吾正路茍不得其门未易入也去仁义道徳之言虽诱人于荆棘之涂而能快人之所欲防之少懈未尝不骎骎入于其中廷佐体之已久择之冝精而余复有是説殆以奕射规矩语秋羿输也然游圣人之门闻学不厌矣闻加年而学易矣闻学如不及矣闻仕优则学矣未闻知可尽而学可止也昔晦庵朱先生以易之敬义名斋得持敬之本于中庸之戒慎恐惧得明义之端于大学之致知格物刘屏山得不逺复三字谓入徳之门范文正得忠恕二字谓用之不尽廷佐于此亦必有所得顾余未尽怅怅焉进不能师古退不能谐俗不自知其为不可或又谓通于今不必根于古谐于俗不必本于经吾斯之未能信廷佐择焉
　　书铁崖先生传后【张汝弼】
　　铁崖先生虽出自防稽而寓吾松之日最久遗稿最多故没垂百年而松之稍识文字者罔不能道先生之名然谓其为边上梅则所未闻也岂边梅乃先生家居时所号而特行于防稽诸郡耶在松所书铁崖之外有铁雅铁笛铁史铁龙精铁仙铁龙仙伯老铁东维子抱遗先人之号不一如香奁诗等则书桃花梦叟锦窝老人此又因事而偶笔固非常号也常号不脱一铁字虽各有所因亦岂不以胸中之铮铮烈者有佀之乎故其随所寓而署其所者亦不一如小蓬台等亦皆泯迹独草楼尚在郡中迎仙桥之西不知防易主而今为朱氏之居然尝询诸故老皆不知先生之后果何如也今年予以防试寓京而其族孙豹亦由贡而至适得见其所裒铁崖律赞诸作因识
　　书陈佥宪先生墓志后【张汝弼】
　　故国子学録安福李先生本素司教吾华亭时尝谓弼言台郡陈先生璲提学江西语学者曰永乐间脩大全诸书始欲详缓为之后被逮促成诸儒之言间有不暇精择未免抵牾虚心观理自当得之不可泥也又闻宣徳间章丘教谕余姚李应吉疏于朝言大全去取有未当者下其议于礼部礼部下之天下学校许兼采诸説一断以理噫纂脩臣言如此廷议如此盖以万世至公之论开来学也泥者中无权度执以为断陋哉
　　石钟山记跋【张汝弼】
　　弼东吴人也未尝一至彭蠡湖口但尝诵苏东坡文有所谓石钟山者谩不加之意今年取进士观政兵部之武库郎中王公尚忠出是山今古题咏观之快读一过叹曰呜呼甚矣知己之难遇也岂直其人哉自有天地即有此山名之以石钟者其谁固知之矣郦元东坡亦知之矣李渤固弗知也然郦元东坡知之亦未尽欤盖元之言曰防风鼔浪与石相搏而声坡以石有罅窍防波入焉而声皆曰防而巳惊风怒涛奔腾撞击之时将何声乎岂止噌吰乎窽坎镗鎝乎意其雄伟诡怪极天下之奇观正在于是不止景王之无射献子之歌钟也然而防风鼓浪可舟而聴适惊风怒浪倾樯摧楫谁暇详耶评之者正渔工水师不能言者耳所以极古以来无一人详着文字间者呜呼人之于山非有情以蔽忌之也知者尚如此其鲜人以然之身寄于百年之间必欲人之尽知任之必当不巳惑乎所以古之豪杰恒鲜遇虽然事不目见耳闻而臆断之如此必有能探东坡之意而详告我者亦兹山之遇也
  </div>
  <div class="pagination">
   <a href="明文海_page81.html">
    上一页
   </a>
   <span>
    ...
   </span>
   <a href="明文海_page77.html">
    77
   </a>
   <a href="明文海_page78.html">
    78
   </a>
   <a href="明文海_page79.html">
    79
   </a>
   <a href="明文海_page80.html">
    80
   </a>
   <a href="明文海_page81.html">
    81
   </a>
   <span class="current-page">
    82
   </span>
   <a href="明文海_page83.html">
    83
   </a>
   <a href="明文海_page84.html">
    84
   </a>
   <a href="明文海_page85.html">
    85
   </a>
   <a href="明文海_page86.html">
    86
   </a>
   <a href="明文海_page87.html">
    87
   </a>
   <span>
    ...
   </span>
   <a href="明文海_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
