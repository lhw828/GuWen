<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 2 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 2 页/共 96 页</h1>
    <div class="content">    ○门下中书省帖
    门下、中书省及侍郎、给事中、舍人、员外郎、铠曹参军、左右庶子、明日移营，向五桥一二里著。敕。三日。
    ○患痢帖
    数日来患痢，今虽稍可，犹自虚惙，欲三五日将息。请司有事进状。敕。十一日。（并《淳化阁帖》一）
    ☆高宗皇帝
    事迹详《全唐文》十一。
    ○量叙隋齐忠烈子孙诏
    隋仪同三司豆卢毓、御史中丞游楚客、齐侍中崔季舒、给事黄门侍郎裴泽，并标忠烈，其子孙令所司量材叙用。（《唐会要》四十六）
    ○广召解律人诏
    律学未有定疏，每年所举明法，遂无凭准。宜广召解律人条义疏奏闻，仍使中书门下监定。（《唐会要》三十九）
    ○毁剔宝钿鞍辔诏
    朕近寻殿中旧帐，宝钿鞍辔甚多，既非所须，徒烦贮掌。其殿中供奉及妃嫔已下宝钿，并金装鞍辔、鞯秋等，并宜令毁剔，各依仪式。须赐人者量留。（《唐会要》三十二）
    ○申严婚姻受财诏
    後魏陇西李实，太原王琼，荥阳郑温，范阳卢子迁、卢浑、卢辅，清河崔宗伯、元孙，凡七姓十一家，不得自为婚姻。仍自今已後，天下嫁女受财，三品已上之家不得过绢三百匹，四品、五品不得过二百匹，六品、七品不得过一百匹，八品以下不得过五十匹，皆充所嫁女赀妆等用，其夫家不得受陪门之财。（《唐会要》八十三）
    ○搜访贤才诏
    内外交困官四科举人，或孝悌可称，德行夙著，通涉经史，堪居繁剧；或游泳儒术，沈研册府，下帷不倦，博物驰声；或藻思清华，词锋秀逸，举标文雅，材堪远大；或廉平处事，强直为心，洞晓刑书，兼包文艺者；精加搜访，各以名荐。（《册府》六百四十五）
    ○禁断恶钱诏
    天下恶钱，并令禁断。钱令初下，或恐艰辛，宜量出米十恨石，令府县及太府寺选交易稳便处所分置，依时价粜与百姓，收取恶钱，便送少府监捶碎。（《唐会要》八十九）
    ○行幸戒烦扰诏
    来年行幸岱宗，州县不得浪有烦扰。其水浅可涉，不可缮造桥梁。所行之处，亦勿开道路。诸州及寺观并百姓，不得辄献食。（《唐会要》卷七）
    ○给京外官俸料诏
    京文武官应给防阁、庶仆俸料，始依职事品，其课及赐各依本品。凡京文武正官，每岁供给俸食等钱，总十五万二千七百二十贯，员外官不在此数。外官则以公廨田收及息钱等常食公用之外充月料，以长官定数。其州县少尹、长史、司马及丞，各减长之半。大都督府长史、副都督、别驾及判司准上佐，以职田数为加减。其参军及博士减判司，主簿、县尉、丞各三分之一。诸内员外同正员者，禄料赐会食料，一事以上，并同正员。其不以同正员者，禄赐食料亦同正员，馀各给半，职田并不给。（《册府》五百五）
    ○量停律外决杖诏
    别令於律外决杖一百者，前後总五十九条。决杖既多，或至於死。其五十九条内有盗窃及蠹害尤甚者，今後量留一十二条，自馀四十七条并宜停。（《唐会要》四十）
    ○令王公百姓出钱充官人俸料诏
    廪食为费，同资於上农；岁俸所颁，并课於编户。因地出赋，则沃瘠未均；据丁收物，则劳逸不等。俾之富教，其可得乎？永念於斯，载怀厘创。如闻文武内外官应给俸料课钱，及公廨料度封户租调等，远近不均，贵贱有异，输纳简选，事甚艰难，运送脚钱，捐费实广，公廨出举回易，典吏因此侵渔。抚字之方，岂合如此？宜令王公已下，百姓已上，率口出钱，以充防阁、庶仆、邑士、白直、折冲府仗身并封户内官人俸食等料。既依户次，贫富有殊，载详职务，繁简不类，率钱给用，须有等〖差〗，宜具条例，并各逐便。（《册府》五百五）
    ○定文武官进阶例诏
    比来文武官计至三品，一计至者，多未甄擢，再计至者，随例必升，观愚一贯，深乖奖劝。今後一计至已上，有在官清慎，材堪应务者，所司具状录奏，当与进阶。若公正无闻，循默自守，及未经任州县官，虽再经计至，亦不在加阶之限。（《唐会要》八十一）
    ○孝敬皇帝庙敕
    孝敬皇帝神主，再期之後，宜于太庙之夹室。迁之日，神主遍朝六庙。仍令礼官考核前经，发挥故实，具为仪制，副朕意焉。（《唐会要》十九）
    ○选人试经史授官敕
    司戎诸色考满入选，司列诸色考满入流，人并兼试一经一史，然後授官。（《册府》六百二十九〈七〉）
    ○详议选政敕
    敕；吏部兵部，选人渐多，及其铨量，十放六七，既疲於来往，又虚费资粮。宜付尚书省，集京官九品已上详议。（同上）
    ○停追收鱼袋敕
    恩荣所加，本缘品命，带鱼之法，事彰要重。岂可生平在官，用为褒饰，才至亡没，便即追收。寻其始终，情不可忍。自今已後，五品已上有薨亡者，其随身鱼袋，不须追收。（《唐会要》〖三十一〗〈三十二〉）
    ○功臣致仕加阶敕
    功臣贞观二十三年已来简退者，特宜同致仕例。其太原元从及秦府左右，仍各加阶，先有正四品者，不在此例。（《唐会要》四十五）
    ○定夷舶市物例敕
    南中有诸国舶，宜令所司，每年四月以前，预支应须市物。委本道长史，舶到十日内，依数交付价值。市了，任百姓交易。其官市物，送少府监简择进内。（《唐会要》六十六）
    ○忌日废务敕
    同祖大武皇帝既开洪业，不可限以常礼，忌日特宜废务。（《唐会要》八十二）
    ○沛王贤判尚书省敕
    尚书省与夺事，及须商量拜奏事等文案，并取沛王贤通判。其应补拟官及废置州县并兵马刑法等事，不在判限。（《唐会要》卷四）
    ○定诸州长官选改例敕
    诸州都督剌史及上佐见执鱼契者，中间选改，须有分付。其有选改无三官者，且留知州事，待摄官及三官内一人至任，依常。（《唐会要》六十九）
    ○免贱为良敕
    放还奴婢为良及部曲客女者，听之。皆由家长手书，长子已下连署，仍经本属申牒除附。诸官奴婢年六十已上及废疾者，并免贱。（《唐会要》八十六）
    ○乐籍人应侍亲病取中男充敕
    音声人及乐户祖母老病应侍者，取家内中男及丁壮好手者充。若无所取中丁，其本司乐署博士及别教子弟应充侍者，先取户内人及近亲充。（《唐会要》三十四）
    ○议继嫡母服制敕
    虽云嫡母，终是继母，据理缘情，须有定制，付所司议定奏闻。（《唐会要》三十七）
    ○县令内简择清望官敕
    县令有声绩可称，先宜进考。员外郎、侍御史、京兆、河南判司及自馀清望官，先於县令内简择。（《唐会要》八十一）
    ○贡举人须先通道经孝经敕
    自今已後，《道经》《孝经》并为上经，贡举人并须兼通。其馀经及《论语》，任依常式。（《册府》六百三十九）
    ○用上元舞敕
    新造《上元》之舞，先令大祀享皆将陈设。自今以後，圜北、方泽、太庙祀享，然後用此舞，馀祭并停。（《唐会要》三十二）
    ○以礼停任官听致仕敕
    文武官五品已上，老及病不因罪解，并五品已上散官以礼停任者，听同致仕。（《唐会要》〖六十七〗〈六十六〉）
    ○请置东宫史职表
    臣闻《汉书》曰：“太子既冠成人，乃有纪过之史。”今所以冒敢陈闻，请遵故实，愿置史职，用为箴诫。（《唐会要》六十七）
    ○赐四臣赞
    泛洪源，俟舟楫。（戴至德）飞九霄，假六翮。（郝处俊）咨启沃，罄丹诚。（李敬玄）竭忠节，赞皇猷。（崔知悌）
    ○答玄琬书
    辱师所示妙法四科，循览周环，用深铭佩。法师早祛尘累，游神物表，阐鹫岭之微言，探龙宫之秘藏，洞开灵府，凝照玄门。固以高步弥天，邻几初地，遂能留情博施，开导蒙心，理实义周，词华致远，包括今古，网罗内外。训诱之至，审谕之方，纵圣达立言，师傅弘道，亦未足仿佛要津，拟议高论。但行慈减杀，顺气奉斋，斯乃仁人之心，以成大慈之行。谨当缄诸心府，奉以周旋，永藉胜因，用斯冥祐。（《续高僧传》二十八）
    ○元堂帖
    使至，知元堂己成。既得早了，深以为慰。不知诸作早晚，总得断手，日月犹赊，必须牢固。数日来极热，卿等检校，大应疲倦。陵初料高一百一十尺，今闻高一百卅尺，不知此事虚实。今因使还，故遣相问。敕。十五日。
    ○太子僻洛城帖
    太子无事，欲僻洛城西门仗，听。更不须覆奏。敕。廿三日。
    ○过午帖
    过午将审行宏福及仓粮〖帐〗（怅），乏绝户数，向衙里来。敕。廿五日。
    ○文帖
    卿及文、处俊、敬（玄），午前到九乾门来。敕。廿九日。
    ○平章事帖
    昨日令卿等平章事，遣作状报，何因不进？敕。六日。
    ○东都帖
    今遣〖弘〗往东都逐生气，敬〖玄〗已下宫臣及队仗至彼，听入於文思、章善等门，祇承启事、进食等物，并听。其文思门宿卫处，卿等共其相知检校。敕，更上一层楼须覆奏。廿六日。
    ○吊江叔帖
    不审夜来胸气何似，想当渐散。痢复断末？江叔所患，竟不痊除，奄然逝，闻问悲痛，哽咽何言。想叔同气之伤，故当难处，今故遣使往参，一一无委谘。
    ○怀让帖
    怀让患水边身肿，复利，形势极恶。耶耶意多恐不济，遗爱劳发大重，气候似少可。於豆卢亦似难差，伤念不可言。奴报其妇知也。
    按：《吊江叔》《怀让》两帖，《阁帖》收入太宗，宋黄伯思以为高宗，信是，今从之。
    ○晚间帖
    六尚书及尚书左右承、侍郎、殿中、将作、少府、司农等长官，今日晚间并唤向衙里来。敕至德。二日。（并《淳化阁帖》〖一〗）
    ●卷二
    ☆中宗皇帝
    事迹详《全唐文》十六。
    ○依旧给功臣家所食实封制
    功臣段志玄、屈突通、萧瑀、李靖、秦叔宝、长孙顺德、刘弘基、宇文士及、钱九陇、程知节、庞卿〖恽〗（挥），窦琮、苑君璋、李子孙、张平高、张公谨、梁洛仁、安修仁、秦行师、独孤彦云、苏定方、李安远、郑仁泰、杜君绰、李孟尝等二十六家，所食实封，并依旧给。（《册府》五百五）
    ○答权若讷手制
    卿资孝践忠，怀才蹈义，讨论今古，皆据典章，循览所陈，再三嘉尚。（《册府》〖四百八十〗）
    ○崇恩庙依旧享祭制
    武氏崇恩庙依旧享祭，仍置五品令、七品丞，昊、顺二陵署令丞如太庙。（《唐会要》二十一）
    ○禁节日进奉制
    自今应是诸节日及生日，并不得辄有进奉，又所在五月五日，非大功已上亲，不得辄相赠遗。（《唐会要》二十九）
    ○封户甚於征行敕
    应食封邑者一百四十馀家，应出封户凡五十四州，皆天下膏腴物产。其安乐、太平公主封久取富户，不在损免限。百姓著封户，甚於征行。（《册府》五百五）
    ○依例送户籍敕
    敕：诸籍应送省者，附当州庸调车送。若庸调不入京，雇脚运送。所须脚直，以官物充。诸州县籍手实计帐常留五比，省籍留九比，其远年依次除。皇宗祖庙难毁，其子孙皆於宗正附籍，自外悉依百姓例。（《册府》四百八十六）
</div>
    <div class="pagination">
<a href="唐文拾遗续拾.html">上一页</a><a href="唐文拾遗续拾.html">1</a><span class="current-page">2</span><a href="唐文拾遗续拾_page3.html">3</a><a href="唐文拾遗续拾_page4.html">4</a><a href="唐文拾遗续拾_page5.html">5</a><a href="唐文拾遗续拾_page6.html">6</a><a href="唐文拾遗续拾_page7.html">7</a><span>...</span><a href="唐文拾遗续拾_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
