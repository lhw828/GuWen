<!DOCTYPE html>
<html>
<head>
    <meta charset="UTF-8">
    <title>文苑英华 - 第 552 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 552 页/共 634 页</h1>
    <div class="content">

　　文苑英华巻七百四十七
　　钦定四库全书
　　文苑英华巻七百四十八　宋　李昉等编
　　兄弟賔友
　　兄弟论一首　　　　正交论一首
　　臣友论一首　　　　賔客论一首
　　兄弟论【并序】　　　　　　　常徳志
　　余以天伦笃睦日重月深每惟兄弟孔懐在物无喻尝读陆士衡之兄弟文懃懃恳恳未尝不废巻叹息向其为人而世人云陆机兄弟同居以之为异伤哉斯固异其所稀见也将恐悠悠千载不无此感【疑作惑】敢托陆之防以作论云客谓陆平原曰吾闻天降地腾夫妇之情见矣星分岳列兄弟之义存焉是以圣人之立教也上稽极下顺人情故使判合为同穴之亲昆季有异居之道斯则人伦之大典岂作者之谬陈哉而子大夫名爲习礼伯仲无门庭之别室家匪琴瑟之间虽激扬风俗独爲君子违道任心将使先人事也事不师古防窃惑焉岂有说乎愿闻其防平原曰何居斯言之玷可谓末学肤受曽莫是师即如君子之谈必且轻于身而累于俗以【疑是矣】独不闻夫六龙方驾斯有御天之功驷马班如用効行地之力是故大鹏之始宛转北溟邓林之初婆娑下土至于羽翮相资遂能负苍天而逰罩青云而立此则相湏之道也至如梁山万仭上干星辰楚殿三休俯临风雨及土石异势榱桷分离遂与沙麓俱崩坳塘【荘子作堂】共冺此则相湏之道乖也是知同德者易爲功离心者难爲力在物犹尔而况人乎然不善其【疑作莫】大于不睦溺于情者薄于义寡于私者豊于道故牝鸡晨鸣三贤奴戮关睢乐得十乱同知故名贤之所闻岂乌有之谈也且夫兄弟者同天共地均气连形方手足而犹轻拟山岳而更重云蛇可防兄弟之道无分鹡鸰载飞急难之情斯切先王知兄弟之爲重也故歌之于韶夏之舞诵之于风雅之篇敦骨肉而正人伦风鬼神而动天地大矣哉请爲左右梗槩其说夫兄弟之情也受之于天性生之于自然不假物以成亲不因言而结爱阋墙不妨于御侮逾里犹惜于伐树驭朽则湏洛而歌弯弓则涕泣而道斯乃情存于不舍义形于恻隠岂如悠悠良辰从容永叹而已是以四鸟禽也不能各【疑】离别之声三荆木也不能忍分张之痛矧在人流有腼靣目拆枝分骨如何勿伤至于夫妻之爲义矣非有血属之亲譬犹风虎云龙腾啸相感如髧彼两髦结欢二族始有共牢之礼终爲同穴之亲斯亦未爲轻也然而德在聴从主唯苹藻不可以寄百里之命不可以托六尺之孤况有弃姓无常拂衣再醮至如买臣之室主父之妻固未可以言也自非道讃移天德均惟鹊孰能长螽斯之羽翼茂葛藟之夲根者乎是以通人君子动无失德全同生之重则恭顺有章戒惟家之索而椒兰无替夫妻和于鼎饪兄弟穆于清风緑衣无燕燕之悲角弓匪骍骍之叹其或分星宅土开国承家则能藩屏维城左右王室力足防山不敢问九鼎之重才能动俗不敢窥司马之门遂使封豕长蛇望国门而敛迹井蛙幕燕覩盘石而飞鸣故能夲支百代洪基峻极配合二仪平章百姓其在白屋黄冠荜门圭窦三迳五畆有足相容至有同衾共席推梨譲枣乐以簟瓢荣同华蕚死生契濶白刄交前弟瘦兄肥无胥逺矣尔其友于怡怡扬名以显髙视风俗长揖缙绅斯文足爲乐也而无頼之徒不思其友或溺于私爱弃彼天伦生在膏腴乘借地势锡珪分竹奄有山河不能辅车相依股肱同患乃欲摇动我家宗防塞我本源竟而青蝇飞于干旌无极逰于二垒集矢长勺抚劔共池是以五争四裂非关虵鬪之妖九合一匡犹见虫流之祸鬼神不胜其酷生民不胜其弊吁可畏也何其谬哉又有里闬之人防枢之子栖息不过于蓬荜咀嚼不越于糟糠无财可不忿争乃复尺布斗粟不能相容睚眦虿介侧目切齿遂使蕞尔箕帚蠢尔孩童萋菲其章成是贝锦于是乎分裂蜗角称竞鸿毛骨肉爲行路之人兄弟无陟岗之望痛矣悲矣何必情矣宫之竒唇亡之叹深可抚心王叔冶防臂之言足爲流涕其知也如此其谬也如彼逺乎得失岂可同年而语哉是知祸福无门唯人所召静言成败则可得而论何则存亡之道若行迈之有途得之者安于庙堂失之者颠沛斯及至如三叔狼顾七国【阙】连貔虎抟噬江山表里当其时也沧波可汲而防防山可蹋而覆朱旗尚巻苍兕未驰不待髙垒之谋勿俟衘枚之阵固以氷判瓦觧鱼溃鸟惊身膏草莾名彰史防经过者爲之廻车言谈者爲之洗耳斯岂时不利而兵不劲者哉固以天地所不容人神所同悪者也斯乃在和不在众在德不在强商周之不敌亦所闻也假使驱长狄驾遗风宋万附舆庆忌叅乘勍弓饮石长劔挂头【疑作頥】冠鸡佩猳拖象拉兕然而使之超九折跨三危浮吕梁赴沧海五尺童子知其必亡何则道之非也茍令心腹无瑕昆季辑穆虽使要离防杖不占缓歩周流九逵容可危乎近者刘荆州之意气袁渤海之纵横当其吐纳荆扬鞭笞河朔猛将厉于雕鹗谋臣盛于云雨从容啸咤有席巻八荒之心固以震慴人灵熏灼宇宙者既而良图未就壮志先秋疮痏实生萧墙糜溃天道与人事共徃生人与草木俱萎虽睦于曹公尚无旰食之暇安得马上而舞哉斯有惑之甚也岂如稷契升朝同心同徳鲁衞爲政虽休勿休得使康哉良哉洋洋盈耳卜代卜年之祚悠悠无极是知管蔡之玉食不如夷齐之饿死君頽之万舞不如延陵之退耕诗不云乎彼令兄弟绰有余裕【一作绰绰有裕】不令兄弟交相爲瘉善哉言也吾无间然今吾子以同穴者重之于天伦异居者成之于行路是见诗人之糟粕未睹宫墙之室家固未可与适道也若以骨肉逺而爲踈即手足无心腹之用判合近而爲重即衣衾爲血属之亲若衣衾附体而可离手足逺身而可絶斯则室家之不侔于兄弟固亦明矣况作者之意有异是乎夫异家者所以避私同穴者示以不返【一作及】故传曰昆季一体又兄弟之道无分然而有分者何谓异居同财者若委支体于行路阻天伦于胡越固非其所愿闻【疑】也且余闻士龙少遭悯防攀风树而兴叹懐仁义以防极零丁龄齓霜露摧心契濶九夷更相爲命常恐黄耳萧条白驹超忽洞庭木叶零岩花落无时虽复饮啄相依光华未着局天蹐地每【一作心】深慙徳友于兄弟何日忘之将谓吾子有以成教而反问我比以流俗祗足以搅其心虑非所望于吾贤也于是客赧然而起曰仆固小人无闻至道虽生尧舜之代未登孔子之堂茍有胷而无心遂逐情而忘性言排名义之外身防泥涂之下今子大夫幸而见睹博我以友弟我以礼经洋洋乎理出天人之表恢恢焉道周仁义之乡而今而后谨闻命矣是知安社稷御邦家调隂阳化风俗播清猷于缃素垂令范于黎甿横之于天地而自安处之于生死而无虑者其惟兄弟乎
　　正交论　　　　　　　　　李　华
　　上古无文饱于和气从化而避何交之哉至于善分利害竞而后有交交天命也附奔走之友夫走【疑】天纵也亦然防鲍子之知管氏则诸夏迁爲左祍无归生之说屈建则椒举死于他国大者济天下叔牙夷吾是也小者全宗族声子伍举是也慈明奉元礼一如大人真长丧仲祖临柩恸色由是近于骨肉之恩不止交逰而已矣王邑崇继前好父事君卿梁松恃贵遗旧构防伏波两存其道而后兼善是知人事艰难仅发于造次生死变礼不必更相代朋友渐于讲习縁情而亲于我爲重忧危相急仕进相推望而不从厚实生怨诗曰防乱旣平旣安且宁羙道义相成也又曰将恐将惧维予与汝将安将乐汝转弃予哀势利相倾也三代之教自家行国树之以师经啓其心而脩则家事理次定朋友端其姓【疑作性】术摄称从之声与实谐次诸侯无贡士及于政是以富有贤哲动符六经王防旣衰小雅皆废诸侯无贡士之理司马无论材之政猷或先王教存国有君子圣人生于鲁七十子遍逰诸侯文武之道噎口【疑】复明孔伋孟轲之徒并不儒尊汉代人心尚朴辟署由州羣【疑作郡】公府徃徃有竒节骇俗之士东京宗祖好学海内翕然是以王室多柱石之臣交逰有死生之友降及魏晋亦未甚媮近代无乡里之选多寄京师随时聚散懐牒自命积以爲常吠形一发羣响雷应铨择多误知之固难使名实两亏朋友道薄盖由此也况众邪爲雄孤正失守诱中人之姓【疑作性】昜于不善求便身之路庸未直道不从流俗脩身俟死者益寡焉加以三尊阙师训之防朋友无寝门之哭学府无衰服之制礼亡浸逺言者爲非人从以偷俗用不笃弊在不专经学沦于茍免者也师之儒宗则道不尊道不尊则门人不亲友非学者则义不固义不固则交道不重选不由乡则情不系府情不系府则举荐寡恩三者化人之大端而情礼尽旷徼幸道长而纯慤道消悲夫礼首于冠而成人筮日筮賔即事于庙同师之友乡邦之族醮而礼之禓【疑】相与字之身何以不严友何以不敬虽有暴慢无自入焉呜呼士夫略之礼以坠于地乆矣信义不厚斯有渐欤后进未较是以非辩者多附成而逺败成或非轻败或非义三代之理不能无是矧弊末乎于是大雅之友扫除无忘【疑作妄】之交风动利招则不悔机防名则甘心鼎镬倾之以势则不畏于天地饵之以权则忍絶其亲爱茍患所不至故诗有谷风之刺礼有邦朋之禁以此防人犹或逾之嗟夫竒巧钓情者明哲所悪锋芒逆物者道家不取受施忘惠者仁义之蠧迹均心异者蛮貊之俗靣附背擕者人道所弃逺贤奔利者商贩之行俞可强不者仆妾恒姓【疑作性】爱子遗亲者犬彘之心若然者无代无之呜呼至交之道殆絶乎如有唱而无应非唱者过也善交者不好甘而悪章贵弃同而即和鲍叔洁亷而敬管仲三归至知之契故无与二君子不器交议宜然义在切切偲偲匡救其阙善则辅宣之过则以规诲之不从则一心以蔽之不幸寘于刑辟则生死以全之传曰朋友无大故不弃此之谓也茍能乆要之约必存平生之言可复如楼护终身与吕公同食张裔养杨恭母如亲则室家有归人谁虞死古者言之不出耻躬之不逮也行之难言之得无讱乎务省诸身而已矣
　　臣友论　　　　　　　　　李德裕
　　君之择臣士之择友当以气志爲先患难爲急汉髙以周勃可属大事又曰安刘氏者必勃也文帝戒太子曰即有缓急【用粹作急缓】亚夫真可任将兵此皆得于气志之间而后知可以托孤寄命矣何者人君不能无缓急【川粹作急缓】士君子未尝免于【集无于字】忧患故汉髙知周勃可托文帝识亚夫可任信陵降志于朱亥爰盎不拒于剧孟且夫周文由闳天而御侮宣孟以弥明而免难孔圣得仲由而不闻恶言宋祖失穆之而谓人轻我则择臣求友得不先于此乎太仓令淳于公叹生子不生男缓急非有益也女缇萦自伤乃上书赎父罪诗曰鹡鸰在原兄弟急难父子兄弟未尝不以赴急难爲仁孝况朋友之际本以义合贵盛则相湏【集作望】以力忧患而不拯其危自保荣华坐观颠覆可不痛哉昔衞青之衰也故人多事冠军而任安不去吴章之败也门人更名他师而防孺自效此所以可贵也善人良士祗可以淡水相成虚舟相值闻其患也则防足先去曰见防而作不俟终日知其危也则奉身而退曰旣明且哲以保其身【集有良字】士之人如是曷若识剧孟朱亥哉
　　賔客论
　　古人称周公吐握下士而天下归心惟周公则可何也文王之子武王之弟成王之叔父于天下无嫌矣故唯周公则可【深知他人不可故再言之】禀上圣之资邪不得入是以好士不爲累也汉武爲戾太子立慱望苑使通賔客多以异端进者始皆欲招贤人而天下贤人少小人多贤人难进小人昜合难进者鸿防昜合者胶固矣何以知之刘濞有枚乗邹阳不用其言而应髙田禄伯爲其羽翼刘武有邹阳韩安国不用其谋而羊胜公孙诡爲其腹心刘安行隂德好文辞虽爱神仙黄白未害为善终以左呉伍被而败以是而知虽骨肉之亲非周公圣德皆不可也班固称四豪者六国之罪人也今不复论矣吕不韦习战国之余风陈豨值汉纲之踈濶逮乎魏其武安终以权势相倾自武安之后天子切齿魏霍改节则賔客之为害固可知矣公孙起客舘开东阁以延【蜀夲有賔客二字】贤人与叅谋议非也然谓之贤人必非党附朝宰交乱将相者矣其时武帝躬亲万机严明御下人自守法不敢为非宰相唯有平津政出一空【音孔出吕覧】自然无倾夺之势其食【袁本作賔】客故人不居位似未足为朝廷患也然主父偃言朔方地肥饶阻河防恬筑城以逐匈奴灭胡之本公孙以爲不可朱买臣发十难不能得其一又奏人不得挟弓弩吾丘夀王以为不便上以难丞相丞相诎服则知平津之賔客不及天子之近臣明矣虽有賔客【川粹作舘】何益于谋议哉况近世秉大政者常不下三四人而轻薄逰相门与桞槐【集作槐桞】齐列所谋以倾夺为首所议以势利为先是以魏其武安之徒共成祸败刘班鐡之客不相徃来又役奸智献其计者导其邪径茍合匪人世道险巇无不由此昔汉武谓田蚡曰君除吏尽未吾亦欲除吏哀帝责郑崇曰君门如市人【集本无人字】何以欲禁切主上皆賔客之害也余谓丞相闭关谢絶賔客则朝廷静矣









　　文苑英华巻七百四十八
　　钦定四库全书
　　文苑英华巻七百四十九　宋　李昉等　编刑赏
　　应正论一首　　　　片言折狱论一首
　　断刑论一首　　　　刑论一首
　　褒贬论一首　　　　赏论一首
　　应正论【并序】　　　　　　　王志愔
　　志愔为大理正奏言法令者人之隄防隄防不正则人无禁窃见大理官僚多不奉法以纵罪为寛恕以守文为苛刻臣滥执刑典实恐为众所谤臣常着应正论以见防志因上之其论曰
　　臣尝读易至萃利见大人亨聚以正也六二引吉无咎注曰居萃之时体柔当位处坤之中已独处正与众相殊【一无此四字】异操而聚民之多僻【一无此四字】独正者危未能变体以逺于害故必见引然后乃吉而旡咎也王肃曰六二与九五相与俱履真正引由迎也为吉所迎何咎之有未尝不辍书而叹曰居中理正事之常体见引旡咎道亦宜然有客闻而感之因谓仆曰今主上文明域中理定君累司典宪不务和同处正之志虽存见引之吉难【一作谁】应行之于已余窃惧焉仆敛衽【一作襟】降阶揖客而谢曰补遗阙于衮职用谠言【一作忠谠】为已任以防飬正见引获吉应此道也仁何逺哉昔咎繇谟虞登朝作士设教理训【一作物】开物【一作训】成务是以五流有宅五宅三居怙终贼刑刑故无小于是舜羙其事曰汝明于五刑以弼五教期于予理刑期于【一作】无刑人恊于中时乃功懋哉故孔子叹其正【一作政】曰舜举臯陶不仁者逺此非明辟执法大人见引之应乎季孙行父之事君也举窃寳之黜受邑之赏明善恶而紏慝议僣赏以塞违在虞舜之功居二十之一主司得行其道时君不以为嫌此非已独处正引吉【一作应正】而无咎矣乎观【一作矢】渔于棠臧伯正色赂鼎在庙哀伯抗词言者得尽其忠闻之不加其罪故春秋称臧氏之正曰积善之家必有余庆此非异操而聚引吉之所致乎魏绛理直晋侯乃复其位邾人辞顺赵盾不伐其国此非正体未变为吉所迎者乎夫在上埀拱臣下守制若正应乎上乃引吉于下而中士闻道若存若亡交战于胷臆之中【一作谲正之门】懐疑乎语黙之境惧独正之莫引忘此正之必亨于嗟乎行已立身居正践义其动也直其止也方维正身如是欤【六字一作维正直而是与何徃而非攸利】何以明之坤六二直方大不习无不利言曰直其正也方其义也君子敬以直内义以方外敬义立而徳不孤直方大不习无不利则不疑其所行也稽康撰释私论曹羲着至公论皆以崇公激俗抑私事主一言可蔽之归于体正而已矣礼记曰刑者侀也侀者成也一成而不可变故君子尽心焉若以喜怒制刑轻重设此是则桥前惊马用违【一作希】防论人苑中猎兎以从欲废法理有违而合道物贵和而不同不同而【一作之】和正在其中矣昔任延爲武【英华作建非】威太守汉帝诫之曰善事上官无失名誉延对曰臣闻忠臣不私私臣不忠上下雷同非国家之福善事上官不敢奉诏任延雅奏汉帝是其正【一无此字】言此则归正不囬乖防顺义不以忤懐见忌斯亦违而合道晏子春秋景公见梁丘防曰防与我和乎晏子曰此同也非和也夫和者君甘则臣酸君淡则臣咸今防也君甘亦甘所谓同也安得爲和是知【一作以】济盐梅以调乃适平心之味献可替【一无此字】否而论道乃【一作方】恢正体之节候引正而遵度故曰物贵相【一无此字】和而不同刘曼山辨和同之义有防哉若以不同见议【一作讥】未敢闻诲客曰和同乖训则以闻之援法成而不变者岂恤狱之寛宪耶书曰御众以寛传曰寛则得众若以严综【一作统】物异乎寛政矣对曰刑赏二柄惟人主操之崇厚任寛是谓皇【一作帝】王之徳慎之曰以力役法者百姓也以死守法者有司也以道变法者君上也然则非【一作匪】人臣之所操后魏防肇之为廷尉也魏帝尝私勑肇有所降恕肇执而不从曰陛下自能恕之岂可【一作足】令臣之曲笔也肇知任寛恕【五字一作是知寛恕】是君道曲从非臣节人或未逹斯防不料其务恕乎【一无此字】以平刑为峻将曲法为寛谨守宪章号为宻【一作深宻】内律云释种亏戒律一日诛五百人如来不救其罪岂谓佛法为残刻耶老子道徳经云天网恢恢踈而不漏岂谓道教为凝峻耶家语曰王者之诛有五而窃盗不预焉即心辨言伪之流礼记亦陈四杀破律乱名之谓也岂是儒学执禁孔子深文哉此三教之用法者所以明真谛重猷存天纲【集作网】立人极也然则乾象震曜天道明威齐众惟刑百王所以垂范折人以法三后于是成功所务掌宪决平斯廷尉之职耳昜曰家人嗃嗃旡咎妇子嘻嘻终吝严于其家可移于国何有【一无此二字】昔崔寔逹于理体而作政论仲长统曰凡为人君宜冩政论一通置诸坐侧其大概【一作抵】云为国者以严致平非以寛致平者也然则称严者不必喻条越制凝网重罚在于施括以矫枉用平典以禁非刑故有常罚轻无舍人不昜犯防之难越故也但人慢吏浊伪积赃深而曰以寛理之可以无过何异乎命王良御驷【一作】舍衘辔于奔纵【一作蹄】请俞跗攻疾停药石于肤腠适见鞅【一作秋】驾转逸膏盲更深医人仆吏【一作夫】何功之有又谓仆曰成法之【一作而】变为唯帝王之令【一作命】欤对曰何为其然也昔汉武帝甥昭平君杀人以公主子廷尉上请论刑左右为言武帝垂涕叹曰法令者髙【一作先】帝之所造也用亲故挠【一作诬】先帝之法吾何面目入髙庙乎又下负万人乃可其奏近代隋文帝子秦王俊为并州总管以奢纵免官仆射杨素曰【曰一作奏言】王陛下爱子请舍其过文帝曰法不可违若如公意我是五儿之父非兆人之父何不别制天子儿律乎我安能亏法卒不许此是帝王操法叶于礼经不变之义也况于秋官典职司冦肃事而可变动者乎我皇睿哲登宸髙视岩廊之上宰衡明允就列辑穆庙堂之下乾坤交防日月光华庶绩其凝众功咸理聚以正也仆幸利见大人引其吉焉斯【一作期】飬正于下位中正是托子何惧乎夫君子百行之基出处二途而已出则防名委质行直道以事君【一作人】进善纳忠仰大阶而辅【一作揖】攻谔谔其节思为社稷之臣蹇蹇【一作謇謇】匪躬愿叅柱石之任处则逺辞徴召髙谢公卿孝友扬名是亦为政烟霞尚志其用永贞行藏事业心迹斯在至如水中泛泛天下悠悠执驭为荣扫门自媚拜尘邀势括囊守禄从来长思以为深耻客乃逡廵不对遂无以问仆也
　　一作皆旧唐书本传
　　片言折狱论【懐州应宏词试】　欧阳詹
　　孔【集作夫】子说季路于人曰片言折狱者其由也欤夫子之言盖非【非集作有激】于季路之云也后之人不穷圣防以为夫子羙于【集作夫】季路任一时之见轻而折狱者有若是焉【四字集作十有八九焉】迂哉斯人也夫两讼之谓狱狱折而有刑刑者侀也侀者成也一成而不可变不其重欤古之帝王将刑一人脩三槐歴九棘讯群臣讯群吏讯万人亿兆絶议然后治法狥于朝示于野【六字集作狥于朝于市于野】昭然于众同【集无同字】方弃之所示容【二字集作以不易也】也君莫圣于尧加有舜禹稷契佐之莫明于【集作于】舜而有防龙缙云髙阳佐之莫哲于【集作于】禹莫贤于汤莫察于文武莫智【集作敏】于成康于【集作于】时皆济济盈朝明明在位岂无独见而可臆防慎刑之道如斯【集作法】不敢失明刑狱不可轻也凡至狱讼多在小人至于讼也皆欲已胜何则不胜乃罪戾随之若然【一作是又作折】则君子时或妄讼于【集作于】人未有小人而能自讼者片之为言偏也偏言一家之词也【集无也字】偏词虽君子不信之【三字集作不足以信　字】矧非君子乎且先师曰人而无恒不可以作巫医善夫【集无此二字】巫以鬼神占良【集无良字】医以筋脉体无恒之人筋胍且不足以自体而况讼【讼集作语言又作有言】乎鬼神不足以为占而况视聴乎以斯折狱也小则肌肤必有朴抶【集作抶扑】之滥焉大即【集作则字】性命必有鈇锧之寃焉夫子祖述尧舜宪章文武师老之诲以【三字集作而】崇周公之【集作此】六人者【集无此字】无一以【集作好轻又作欲轻】伤于人者夫子岂轻伤人【集作好轻伤】哉脱夫子实谓片言可以折狱者不防乎一言可以防邦欤夫子之言盖轻【蜀本作非】于季路贤者【七字集作非茍然者】审之片言不可以折狱者【集无者字】必然之理也
　　防刑论　　　　　　　　　桞宗元
　　余既为防刑论或者以释刑复于予其辞云云予不得已而为之一言焉【六字文粹作为之言焉】夫圣人之为赏罚者非他所以惩劝者也赏务速而后有劝罚务速而后有惩必曰赏以春夏刑以秋冬而谓之至理者伪也使秋【集有冬字】为善者必俟春夏而后赏则为善者必怠春【集有夏字】为不善者必俟秋冬而后罚则为不善者必懈为善者怠为不善者懈是敺天下之人而入于罪也敺天下之人而入于罪又缓而慢之以滋其懈怠此刑之所以不措也必使为善者不越月逾时而得其赏则人勇而有劝焉为不善者不越月逾时而得其罚则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑之所以措而化之所以成也或者务言天而不言人是惑于【文粹作于】道者也胡不谋之人心以熟吾道吾道之尽而人化矣是知【文粹无知字】苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而已矣又何必枉吾之道曲顺其时以謟是物哉吾固知顺时之得天不如顺人顺道之得天何也使犯死者自春而穷其辞欲死不可得贯三【文粹作五】木加连鎻而致之狱更大暑数月痒不得搔痹不得摇痛不得摩饥不得时而食渴不得时而饮目不得瞑支不得舒悲号之声闻于里人如是而大和之不伤天时之不逆是亦必无而已矣彼其所宜得者死而已矣又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有雪霜也举草木而残之草木岂为【集作有】非常之罪也哉彼岂有惩于物也哉彼无所惩则效之者惑也果以为仁仁必知经果以为智智必知权【川文粹作果以为仁必知经智必知权】是又未尽于经权之道也何也经也者常也权也者逹经者也皆仁义之事也离之滋惑矣经非权则泥权非经则悖是二者强名也曰当斯尽之矣当也者大中之道也离而为名者大中之器用也知经而不知权不知经者也知权而不知经不知权者也徧知而谓之智不智者也徧守而谓之仁不仁者也知经者不以异物害吾道知权者不以常人拂吾虑合之于一而不疑者信于道而已也【文粹作矣】且古之所以言天者盖以愚蚩蚩者耳非为聦明睿智者设也或者之未逹不思之甚也
　　刑论　　　　　　　　　　牛希济
　　刑罚之用盖将以革人之心劝之于善所以小罪轻刑以正其失大罪重罚以励其众将刑王者为之不举以示仁恕之心也弃人必于市明其罪之死也皆欲迁人于善岂图防其肌肤残其支体流其膏血尽其性命以逞于威怒者也三代之后五刑之用劓刖之属最可以为耻于众观者则知其所犯毁其父母之遗体防不憯痛于心犯者不能讳其罪亦可以永戒其悪所谓有耻且格及笞杖之法易隠其迹行乡而无愧茍富贵而或得行者其暴犯者不以为耻诚哉免而无耻汉文帝感缇萦之一言废肉刑用笞杖及后笞者多死文皇帝视明堂图亦轻其罚天下之狱防乱知刑罚者治之具也不可暂舍然罚无轻重杖无大小皆成之于胥吏之手防之于出没之文上之人其知乎夫鞫狱之法始于疑辩之中成于案牍之内吏典之者舍其罪而彰其是其不与者除其善而彰其恶又复刑律之中或一与一夺随其取舍以为出入官必不尽知此为弊之一也画灰为狱誓不愿入刻木为吏誓不愿对狱吏之尊声色之大桎梏之重轻搒掠之多少率由其意孰可与争此为弊之二也又或欲其伪而怒其真恶其轻而思其重或捽其首或批其颊诟辱殴系无所不至又节其饮食严其徽纒外残其躯内胁其心壮士勇夫且必流涕孤弱之人敢不从命此为弊之三也或上下其手以取其信或黙【疑作防】染富室以求资贿则众知其非不能即止此为弊之四也具狱既乆改为疑谳逺取支证广擒党与淹延嵗月以伺赦宥此为弊之五也棰栲之下昜以强抑人之支体顽非木石若加其残忍取其必然诚虽无罪百不能免盖不胜其楚掠之毒宁甘心于一死狡猾之吏防成其狱故戮死之后盗自他发众方知其无辜且桎梏之苦笞棰之严轻罪者愿重刑而获出无辜者畏残害而求死皆狡猾之所能为也即平人孰敢与吏为敌公卿尊严察视不及防寺悬逺防讼无门死者不可再活亲戚焉能申寃何以感致和气平一水旱此为弊之六也复有众皆知非难加以法当炎酷之时秽其傍而成其疾疫夺其饷而致其饥饿圜扉严防守者罗列亲戚之人胡能知其食与不食渴与不渴但成其困以取其毙此为弊之七也况外府法司又为不道或土囊以镇其腹或湿纸以防其面拘録所至号呼莫闻暝然而去孰知其由昔东海误杀贞妇致三年之旱今天下之刑昼常雨血尚未足以泄其寃愤且刑罚者逺于人非近于人犯之者皆自求之也非刑之就于人也皆人就也上自天子下至庶人若为不道必归于法故商辛夏桀悬首于白旗此天子之刑也则公卿之下狱黎庶之就戮又何足道哉是知上下皆有分故君子常懐畏惧夫厉声变色扬眉张目乐刑罚以毒物之性命殆非人类信豺狼之心也故曽子曰如得其情则哀矜而勿喜又于定国每嵗次【疑作决】狱先自流涕悲哉仁者之心深知刑狱之本所以劝人非以虐人也今天下之大九州之众一嵗决狱之多少皆由吏议岂能尽平莫若重明桎梏笞杖重轻之制禁计日月之逺近寒暑静【疑作清】温其所处饘粥每给其饥渴决罪遍求于刑律察词必尽于疑辩庶防少塞其弊当不滥于无辜以成王者之理
　　褒贬论
　　仲尼之修春秋也先成其志后诛其意是以晋侯召王书曰天王狩于河阳本其尊奬其谋也许止不尝药书曰太子杀其君以为防防之道卿行称字得所举也师行称人【阙】有辞也以一字称褒贬之意为千载不刋之典乱臣贼子莫不知其善不可夺恶不可掩其悬之日月以为王化今国家公卿大臣文武将帅之初命也其为相者禹稷之化也萧曹之上也爕理隂阳平和九州斯其人也及其被废之日窃位之小人也乱国之小人也是不可忍也及复之日周公之被谤也召公之相疑也子文之三已也孙叔敖之三相也然后可以为贤人其为将者扞城之材为国之屏也式遏冦虐底定王国斯其任也其被罪之日匹夫之勇也非国将之材也覆军败国弃戈奔北者矣殆不可用也复用之日荀林父再败而胜孟明视三败而后获以何伤乎百执事之间率如是用舍观其人或始于善终于恶中复可用后又不可用是非相浑善恶相离皆欲遵之王言以为之国乃奸谋之深蠧者也后有寒素者与奄人结刑壮【疑】之盟以取钧轴之任偶以章防得罪上虽切齿朋援未移众知必复其位时为执笔者乃大美其辞以谋其身必使朝廷怒而谴之一南行而已果皆中其防未朞年而旧相复入仅三嵗而公亦入相台文非求宦者乃结官者之深者又机巧之防宻者也今之世若蕴曜嫉正之归国夺其盐鐡之柄乘休恶景望之文行同居钧衡之列近师有尚父之号崔之犹子持谋臣之权采纳【二字疑】而至中多议定出二相之口趣三镇之师且曰兴晋阳之甲诛君侧之恶不逾月而二相被诛九庙以危外之人皆曰武臣之为乱也我知之矣此皆儒者之为乱也此意之深罪之明者仲尼皆所宜诛者究朝廷为乱之本始由君臣同心同徳以诛宦官嫉之太甚湏至于乱遂至所立必冲防所命非贤良以阶其乱以危社稷之人其知之乎不得以在位者为贤人负罪者为非材惜哉贤人之事业夫子之褒贬后之为史者当访于长者之谭求之于野人之说斯可以正之矣
　　赏论
　　赏劝之典所以显忠尊贤而待用【阙】感人之心使各尽其材以显于时以为立身扬名之本故冠冕衣服车辂祭祀之仪皆以品秩为差君子之人其甘心焉孜孜于善希公朝之禄赏可以荣于家可以荣于宗庙祖考赏之义也大矣哉今国家悬髙科虚重位此文士之赏也计首级视所伤此武士之赏也文不中理宗伯所弃杀伤奔北军法所诛择善劝人亦以明矣衰世之中文假他人之手身居书辞之列名防浇浮之中坐登卿相之位射不穿札生不见敌荣持斧钺之柄行居将相之任皆借累世之基业或由勲伐之余名窃位尸禄观者愤叹而已至有文之衰也行为四海推重不成一名不沾寸禄老死冻馁之地或有献一书陈一防探治乱之精防尽当时之利病君上不省察奸邪者深以为嫌纵未能显加明诛彷徨焉挤之于散冗斥之于外任不复省问可胜言哉武之衰也弓声劔气立为勍敌驰突击刺于横阵之前出入如鬼神谋取必胜疮痍遍于首面身委卒伍之中老弃瘦马之列或有破一大敌擒一渠帅赏不逾外藩之职赐不越缯帛之防防声已振于万里姓名未逹于九重降符节益封土翻为统帅之福岂不悲哉文之求也既不因于行艺武之用也又不因于材力乃有温溲溺之器以媚黄门者有系鞋自名以从公相者履歴官常出入藩翰其余资材以致名第以荣郡邑者不可遽数之况时君防主有宴乐玉堂从禽豊草发自愉悦之意聴从左右之言滛乐之叟优倡之子以朱紫升于官秩下致飞禽犬马之防物亦光于封赏且国家以五岳四凟为视公侯之秩乃崇其礼尊爵敬神之道也今厮飬禽兽之属皆列于官与士君子比肩于朝无神怨乎故志士仁人甘心草泽没身白日不复思用力以在位者为深耻昔仲叔于奚救公孙文【左传作孙桓子恐避讳】之患请以繁缨假借也孔子犹曰不如多与之邑将以定永代之制杜萌渐之谓也汉明帝不以馆陶子为即宁赐之百万曰夫出宰百里上应列宿不可虚授信夫为中兴之嗣也且赏劝不恒服章紊乱君子在野小人在朝将难以守四海之业若善人在位纪纲大定赏罚必中百官称职天下焉能为乱







　　文苑英华巻七百四十九
　　钦定四库全书
　　文苑英华巻七百五十　　宋　李昉等　编医
　　劝医论一首　　　　　华佗论一首
　　卜相
　　八卦卜大演论一首　　卜论一首
　　蓍论一首　　　　　相论一首
　　时令
　　时令论上下二首　　　时论一首
　　医
　　劝医论　　　　　　　　梁简文帝
　　劝医曰天地之中唯人最灵人之所重莫过于命虽脩短有分夭寿悬天然而寒暑反常嗜欲乖节故虐【周礼作疟】寒痟首致毙不同伐性烂肠催年匪一拯斯之要实在良方故只域医王明于释典如太师乃以医王为号以如来能烦恼病祗能治四大乖为故亦有骚人之咏彭城【一作塲非】秦国之称和缓季梁之遇卢氏虢子之值越人爰至九市【一作乆视】飞仙长生妙道犹变六一于金液改三七于银丸蓄玉匣之秘研紫书之奥桃胶何是北斗靡遯【一作録】其刑【一作形】金浆非逺明珠还耻其价能使业门之下皷响独闻【一作传】雍祝之傍箫声犹【一作独】在周礼疾医掌万民之疾凡民之有病者分而治之嵗终则各书其所治而入于医师知其愈与不愈以为后法之戒也至如研精理考覈儒宗尽日清谈终夜讲习始学则负墟尚谀积功则为师乃着日就月将方称硕学专家之后犹湏剧谈网罗愈广钩深理见厌饫不窹惟日不足又若为诗则多湏见意或古或今或雅或俗皆湏寓目详其去取然后丽辞方吐逸韵乃生岂有秉笔不讯而能善诗塞兊不谈而能善义扬子云言读赋千首则能为赋况医之为道九部之甚精百药之品难防察色辩声其功甚秘秋辛夏苦防防难识而比之术者未尝稽合曽无讨论多以少壮之时渉猎方防畧知甘草为甜桂心为苦便是宴驭自足经方冺弃同庾獃【见晋书本传】之读荘子异孔子之好周易然而疾者求我又不能尽意攻治假使不能为地自可即为巳益所以然者若无隔贵贱精加消息以前验后自可觧之日知所亡坐成妙术而又告以不能也治疾者众必以溢【一作盂】浪酬塞【一作赛】恶之【一作人】者多爱之【一作人】者鲜是则日处百方月为千治【一作轴】未尝不轻其药性任其死生浮华之功于何而得及其爱深亲属情切支肌【一作友朋】患起膏盲疴兴府俞【一作俞附】虽欲尽其治功思无所出何以故然本不素习卒难改变故也周靡【二字一作胡】麻鹿藿止【一作才】救头痛之病【一作疴】麦麹芎穷反救【一作止】河鱼之疾【一作腹】思不出位事局辕下医者忘志【四字一作欲求反俟者俟疑作死】于都扬已名于緑帙【一作借】其可得乎术道困穷于斯实至诚当善思此意更兴其羙非直传名于后亦是功徳甚深比夫脱一鸽于权衡活万鱼于池水不可同日而论焉
　　一作皆初学记
　　华佗论　　　　　　　　　刘禹锡
　　史称华佗以恃能厌事为曹公所怒荀文若请曰佗术实工人命系焉宜议能以宥曹公曰忧天下无此防軰耶遂考竟佗至苍舒病且死见【贤遍切】医不能生始有悔之之叹嗟乎以操之明畧见防然犹轻杀材能如是文若之智力地望以的然之理攻之然犹不能反其恚执柄者之恚真可畏诸亦可慎诸原夫史氏之书于册也是使后之人寛能者之刑纳贤者之谕而惩暴者之轻杀故自恃能至有悔悉【川文粹作恚非】书焉后之或者复【川文粹作覆】用是为口实悲哉夫贤能不能无过茍寘于理矣或必有寛之之请彼壬人皆曰忧天下无材耶曽不知悔之日方痛材之不可多也或必有惜之之难彼壬人皆曰譬彼死矣将若何曽不知悔之日方痛生之不可再也可不谓【川文粹作为】大哀乎夫以佗之不宜杀昭昭然不足言也独病夫史书之义是将推而广耳吾观自曹魏以来执死生之柄者用一恚而杀材能众矣又焉用书佗之事为呜呼前事之不忘期有劝且惩也而暴者复【蜀本作覆】借口以快意孙权则曰曹孟徳杀孔文举矣孤于虞翻何如而孔融亦以应防山杀孝亷自譬仲谋近覇者文举有髙名然犹以【三字集作犹亦】可惩为故事矧他人哉
　　卜相
　　八卦卜大演论　　　　　　王　勃
　　昔者圣人之作易也始画八卦以通神明之徳以类万物之情以为分太极者两仪也分四象者八卦也成八卦者十六将也司八卦者十二月也分十六将者三十二候也分十二月者二十四气也分三十二候者六十四卦也司二十四气者三十六旬也进退于三百六十六日屈伸于三百八十四爻徃来飞伏之理尽矣其孤虚消息之端极矣三才之道不可不及也五行之义不能复过也翕之以幽明张之以寒暑防之以生死申之以去就祸福生焉吉凶着焉成败行焉逆顺兴焉贤者识其大者逺者不贤者识其小者近者奉之者则顺背之者则圆立者称圣偏防者号贤尝试论之曰三才昜之门户也八卦者昜之径路也引而伸之终于六十四卦天下之能事毕矣陈而别之极于三百八十四爻天下之防理罄矣夫隂阳之道一向一背天地之理一升一降故明暗相随寒暑相因刚柔相形髙下相倾动静相乘出入相借泯之者神也形之者道也可以一理徴也可以一端验也故天尊则地卑矣水湿则火燥矣山盈则泽虚矣雷动则风适矣是以天下有风可以姤矣则地中有雷可以复矣天下有山可以遁矣则地上于泽【疑作泽上于地】可以临矣天地不变【疑作交】可以否矣则天地既交可以防矣以风行地上可以观矣则雷行天上可以大壮矣山附地上可以剥矣则火附天上可以大有矣风行水上可谓涣矣则水在地上可以比矣雷出地奋可以豫矣则风行天上可以小畜矣雷之与水作觧矣则风之与火可以家人矣雷在风上可以恒矣则风在雷上可以益矣风在地下可以升矣则雷在天下可以无妄矣风在水下可以井矣则雷在火下可以噬嗑矣风在泽下谓大过矣则【一作以】雷在山下可为頥矣雷在泽下可以随矣则风在山下可为蛊矣泽上有水可为节矣则山下有火可为旅矣雷在水下可为屯矣则风在火下可为鼎矣水在火上可为既济矣则火在水上可为未济矣泽上有火可以革矣则山下有水可为蒙矣火在地下可以明夷矣则水在天下可为讼矣地下有水可为师矣则山下有火可为贲矣泽上于天可为夬矣则泽下有水可为困矣山下有天可以为大畜矣则泽下有地可以为萃矣以山在泽上可为损矣则泽在山下可为咸矣泽上有火可为暌矣则山上有水可为蹇矣上天下泽可为履矣则地下有山可为谦矣泽上有风可为中孚矣则山下有雷可为小过矣山上有风可为渐矣则泽上有雷可以归妹矣此天地以对成之义隂阳反合之理故卦相次则反爻以成义昜之八卦是也八八相生则错卦以兴理因而重之是也故圣人之道可纵焉可横焉可合焉可离焉逆而陈之未尝逆焉顺而别之未尝顺焉三画以变虽天地之数可无韬也九六相推虽万二千五百之浩荡不能逾于三百八十四三百八十四之紏纷不能逾于六十四重之以六十四不能过于八卦张之于八卦不能过四象纪之两仪两仪之理逹而太极得矣故古徃今来寒进暑退死生乱动是非誊结未尝非两仪也而未尝离太极也故曰有寒有暑则两仪不废也无思无为则太极未尝逺也见之则两仪忘之则太极夫然故不舍二求一未尝离动以求静未尝离动以逹静也有可有不可非圣人之谓也无可无不可是夫子之心也然天下之理不可穷也天下之徃【疑】不可尽也有穷尽之地者其唯圣心乎有穷尽之路者其唯圣言乎故防沧海而观众水则江河之防归可见也登防山而覧羣岳则岗峦之本末可知也是以贞一徳之极权六爻之变振三才之柄寻万方之动又何徃而不通乎又何疑而不释乎故孔子曰必也正名乎名者义之本也非圣人孰能正之哉若抑末执本研精覃思非圣人之书则不读也非圣人之言则不取也庶防乎神明之徳可通乎万物之情可类乎本末之思也夫何逺之有君子可不务乎哉
　　卜论　　　　　　　　　　李　华
　　天地之大徳曰生舜好生之徳洽于人心五福首乎夀麟鳯龙谓之四灵不伤物呼吸元气于介虫为长而寿古之圣刳而朘之观其裂画以定吉凶残其生勦其夀既勦残之而求其灵夫何故愚未知夫天地之心圣逹之谟灵之夀之而夭戮之脱【文粹作朘】其肉鑚其骸精气复于无物而贞悔发乎焦朽不其反耶夫大人与天地合其徳与日月合其明与四时合其序与鬼神合其吉凶不当妄也夀而天之岂合其徳乎因物求徴岂合其明乎毒灵介而徼其神岂合其序乎假枯殻而决狐疑岂合其吉凶乎洪范曰尔其大疑谋及卜筮圣人不当有疑于人以筮也夫祭有尸自虞夏商周不变战国荡古法祭无尸尸之重于卜则明废可也又闻夫铸刀劔者不成则屠犬彘血而祭之被髪而哭之则成而利盖不祥器也其神者跃为龙蛇穿木石入泉源以至发烱光声音人不能自神因天地之气化天地之物而为神固无悉然是亦为怪古者成宫室必落之钟皷噐械必衅之岂神明贵杀享膻腥欤今亡其礼未闻屋室不安身而噐物不利用由是而言则卜筮隂阳之流皆妄作也夫洁坛墠而布精意【文粹作诚】求福之来缅不可致耕夫蚕妇神一草木祷一禽兽鼓而舞之谓妖祥如答实欤妄欤牺文之昜更周孔之述以为至矣扬子云为太设卦辩吉凶如易之告若使后代有如子云又为一书可筮则象数之变其可既乎专任道徳以贯之则天地之理尽矣又焉假夫蓍乎又焉徴夫鬼神乎子不语是存乎道义也
　　蓍论　　　　　　　　　于　邵
　　卜筮生灵之緼耶必遵以信时日畏法令决嫌疑定犹豫者也自伏羲画卦周公制礼率先斯道以惠其人故立筮人建卜曰卜职或掌三昜以辩乎九筮或开四兆以作乎八命俾吉不相习假尔有常叶乎乾坤调彼昭昧占兆审卦异位同功不其然欤夫以原始要终钩深索隠则象事知器占事知来蓍辨吉凶则圆神而方知穷祸福乃载阳而履隂繇得蒺防终验齐荘之难兆闻鸣鳯便兴敬仲之宗然则筮短长尝闻其语义之何者今试论之且其兆体百有二十夫其颂声千有二百由是其尚也夫者着性命之理有好恶之情善出入之端存生死之变冠群甲之长居四灵之间上髙法天下平象地受三千嵗而逰于莲叶之上吸以沆瀣之精盖通其圣也何彼丛薄之下蘙荟之中生而无灵长而无识奉大衍之数而为凖求元亨之义而为用探頥而知其变审爻而防其辞岂与夫灼而专逹居然独见同年而语矣史偏【汉书作篇】以之佐昌此其効也墨以之从长又其効也卫人以为有知漆雕以为善对又其効也至如管辂卜隣之火孔愉反顾之铸盖小之也则知灵徳感应触类而长矣故朔望则灼孟冬命亹盖先王之重者万事之阶也信矣夫
　　折羣疑相论　　　　　　　李徳裕
　　夫相之相在于【集作乎】清明将之相在于【集作乎】雄杰清明者珠玉是也为天下所寳雄杰者虎兕是也为百兽所伏然清者必得大权不能享丰富雄者必当昌侈不能得大柄兼而有之者在乎粹羙而已余顷嵗莅淮海属县有旴而山多珉玉剖而为噐清明洞澈虽水精明氷不如也而价不及于凡玉终不得为至寳以其不粹也清而粹者天也故髙不可测清而澈者泉也故深亦可察此其大畧也余尝精而求之多士以才为命妇人以色为命天赋是羙者必将有以贵之才髙者虽孟尝眇小蔡泽折頞亦居万人之上色羙者虽钩弋之拳子夫之贱亦为万乘之偶然不如清而粹者必身名俱荣福禄终泰张良是也【前史言张良质羙予谓诸葛言以子房之清精不释陈平之浊俗则知清精者雅矣】择士能用此术可以防十得九无所疑也
　　相论　　　　　　　　　　杜　牧
　　吕公善相人言女吕后当大贵宜以配季季后为天子吕后复称制天下王吕氏子弟悉以大国隋文帝相工来和軰数人亦言当为帝者后簒窃果得之诚相法之不谬矣吕氏自称制通为后凡二十有余年间隋氏自簒至灭凡三十六年间男女族属杀防殆【文粹作大】尽当秦末吕氏大族也周末杨氏为八柱国公侯相袭乆矣且【集作一旦】以一女子一男子偷窃位号不三二十年间壮老婴儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵防百世之族彼知相法者当曰此必为吕氏杨氏之祸乃可谓善相矣今断一指得四海凡人不欲为况以一女子一男子易一族哉余读荀卿非相因感吕氏杨氏知卿为大儒矣
　　时令
　　时令论上　　　　　　　　桞宗元
　　吕氏春秋十二纪汉儒论以为月令措诸礼以为大法焉其言有十二月七十有二候迎日歩气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人傋于事如斯而已矣观月令之说茍以合五事配五行而施其政令离圣人之道不以【集作亦】逺乎凡政令之作有俟时而行之者有不俟时而行之者是故孟春修封疆端经术相土宜无聚大众仲【集作季】春利隄防逹沟渎止田猎傋蚕噐季春【集无此二字】合牛马百工无悖于时孟夏无起土工【集作功】无发大众劝农勉人仲夏班马政聚百药季夏行水杀草粪田畴羙土疆土工【集作功】兵事不作孟秋纳材苇仲秋劝人种麦季秋休百工人皆入室具衣裘举五糓之要合秩刍养牺牲趋人収敛务蓄莱伐薪为炭孟冬筑城郭穿窦窖脩囷仓谨盖藏农以休息之収水泽之赋仲冬伐木取竹箭季冬讲武习射御出五糓种计耦耕具田噐合诸侯制百县轻重之法贡赋之数斯固俟时而行之所谓敬授人时者也其余郊庙百祀亦古之遗典不可以废使古之为政者非春无以布徳和令行庆施惠养防少省囹圄赐贫穷礼贤者非夏无以賛杰俊遂贤良举长大行爵出禄断薄刑决小罪节嗜欲静百官非秋无以选士励兵任有功诛暴慢明好恶脩法制养衰老申严百刑斩杀必当非冬无以赏死事恤孤寡举阿党易闗市来商旅审门闾正贵戚近习罢官之无事者去噐之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作滛巧以荡上心舍季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沉隂氛雾寒暖之气大疫风欬嚏虐【集作疟】寒疥疠之疾螟蝗五糓匏果实不成蓬蒿藜莠并兴之异女灾胎夭伤水火之讹冦戎来入相掠兵革并起道路不通边境不宁土地分裂四鄙入保流亡迁徙之变若是者特瞽史之语非出于圣人者也然则夏后周公之典逸矣
　　时令论下
　　或者曰月令之作所以为君人者法也盖非为聪明睿智者为之将虑后代有昏昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之时将因循放荡而皆无其意焉尔于是又为之言五行之反戾相荡相摩妖灾之说以震动于厥心古之所以防昏乱之术也今子发而扬之使前人之奥秘布露显明则后之人而又何惮耶曰圣人之为教立中道以示于后曰仁曰义曰礼曰智曰信谓之五常言可以常行【一有之字】者也防昏乱之术为之勤勤然书于【集作于】方册兴亡治乱之道永守是而不去也未闻其威之以怪而使之时而为善所以滋其怠傲而忘理也语怪而威之所以炽其昬邪滛惑而为祷禳厌胜鬼怪之事以大乱于人也且吾子以为畏册书之多孰与畏人之言使谔谔者言仁义利害焯乎列于其前而犹不悟奚暇顾月令哉是故圣人为大经以存其直道将以遗后世之君臣必言其中正而去其竒衺其有嚚然而不顾者虽圣人复生无如之何又何册书之有若陈隋之季暴戾滛放则无不为矣求之二史岂有复行月令之事者乎然而其臣有劲悍者争而与之言先王之道犹十百而一遂焉然则月令之无益于陈隋亦明矣立大中去大惑舍是而曰圣人之道吾未之信也用吾子之说罪我者虽穷万世吾无憾焉耳
　　时论　　　　　　　　　　牛希济
　　或曰治乱者天之常也是以十年一小变三十年一大变至于虫蝗疫疠水旱兵革皆时之数也若其圣人亦不能克【疑作免】是不然也何者天之于人也至仁而信其资长百糓草木触类之物皆所以仁于人也故惧物之不生也春以发之物之不成也夏以长之物之不齐也秋以肃之物之不实也冬以坚之物在阳畏其暵也故夜降雨露以润之在隂畏其终也故伏阳以蓄之人之不之止也故晦明以息之人之不之时也故驰【疑】时以警之日月星辰雷电风雨霜露之作无不私于人也焉有为虫蝗之时以害其禾稼为水旱之时以荡其生物为疫疠之时以毒其性命为兵革之时以流其脂膏者上天垂象昭鉴万物之情始兆高明之象已着未尝不丁宁先视之于人俾知者通其变而脩其徳以为之防知而不脩夫何言哉圣人所以观乎天文以察其变又曰先天而天不违后天而奉天时又曰则天之明斯其防也故天子有日官诸侯有日御皆所以达变于其君若闻祥而逸福必为祸必【疑】祸而惧祲益为善而【疑】无必定之灾桑糓乃中兴之道数无可保之福鸟雀为灭亡之运其或有战争水旱灾沴之世皆生民之所感曽无时日之限而及之也且民之所为也系时君之教化若以忠孝恭俭为治皆可封也暴乱声色为好皆可诛也居时之和为可诛之教上帝之仁且不能祐膺时之乱为求治之具神明之力必可以恕或者曰三皇之世不能无战争尧汤之君不能无水旱岂圣徳有阙欤盖时使之然也夫战之大者孰逾于版泉不周之后人谋之可与乎兵力之可支乎卒灭于有徳水旱之数岂过于尧汤之代人无饥色国有常嵗若今之世一年之水一年之旱岂惟人不粒食国无储矣焉能感治水之命有疏凿之功为桑林之牲契祷祈之愿若时数之必然即当数足而后已岂复有中救之道是知天时不能违于圣徳明矣至于长史为一郡一邑之政飞蝗尚不入其境医门以药剂之和可以拒时之疾又若时数之一槩宁有择其地而遗其人哉况宋景一言之善罚星退舍汉之盛徳日驭再中其余感应之迹布在方册是以知天道甚逺人事至近又易以【疑衍】履之说曰素履贞吉幽人之贞所履若吉幽人尚且不惧况圣人乎希济以为治乱无时为人君所行求治则治忘理则乱虽复求治积年一日违之祸不旋踵国亦如之皆非拘忌之家所能执必矣












　　文苑英华巻七百五十
　　钦定四库全书
　　文苑英华巻七百五十一　宋　李昉等　编兴亡上
</div>
    <div class="pagination">
<a href="文苑英华_page551.html">上一页</a><span>...</span><a href="文苑英华_page547.html">547</a><a href="文苑英华_page548.html">548</a><a href="文苑英华_page549.html">549</a><a href="文苑英华_page550.html">550</a><a href="文苑英华_page551.html">551</a><span class="current-page">552</span><a href="文苑英华_page553.html">553</a><a href="文苑英华_page554.html">554</a><a href="文苑英华_page555.html">555</a><a href="文苑英华_page556.html">556</a><a href="文苑英华_page557.html">557</a><span>...</span><a href="文苑英华_page553.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
