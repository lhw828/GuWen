<!DOCTYPE html>
<html>
<head>
    <meta charset="UTF-8">
    <title>文选详注 - 第 27 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 27 页/共 153 页</h1>
    <div class="content">　　若夫藻扃黼帐，歌堂舞阁之基。璇渊碧树，弋林钓渚之馆。藻扃，扃施藻画也。司马相如美人赋曰：芳香芬烈，黼帐高张。璇渊，玉池也。碧树，玉树也。吴蔡齐秦之声，鱼龙爵马之玩。楚辞曰：吴歈、蔡讴。汉书艺文志有齐歌、秦歌。西京赋曰：海鳞变而成龙。又曰：大雀踆踆。又曰：爵马同辔。皆熏歇烬灭，光沉响绝。杜预左氏传注曰：熏，香草也。又曰：烬，火之余木。东都妙姬，南国丽人。蕙心纨质，玉貌绛唇。陆机拟东城一何高曰：京洛多妖丽，玉颜侔琼蕤。然京洛即东都也。曹子建诗曰：南国有佳人，华容若桃李。左九嫔武帝纳皇后颂曰：如兰之茂。好色赋曰：腰如束素。兰蕙同类，纨素兼名，文士爱奇，故变文耳。宋玉笛赋曰：頳颜臻，玉貌起。杨雄蜀都赋曰：姚朱颜，离绛唇。莫不埋魂幽石，委骨穷尘。委，犹积也。岂忆同舆之愉乐，离宫之苦辛哉！魏志曰：明帝悼毛皇后有宠，出入与帝同舆辇。长门赋曰：期城南之离宫。
　　天道如何？吞恨者多！抽琴命操，为芜城之歌。韩诗外传曰：孔子抽琴按轸，以授子贡。广雅曰：命，名也。琴道曰：琴有伯夷之操。夫遭遇异时，穷则独善其身，故谓之操。歌曰：边风急兮城上寒，井径灭兮丘陇残。周礼曰：九夫为井。又曰：夫间有遂，遂上有径。千龄兮万代，共尽兮何言！庄子曰：化穷数尽谓之死。
文选考异
芜城赋注「四言」：袁本无此二字。案：无者是也。凡四言、五言，皆诗题下注，赋不得有。茶陵本亦衍，与尤所见同误。或连之于下注「集云」读更误。集者，鲍明远集。茶陵本于「集云」上隔以「善曰」二字，则虽衍而未尝以为「四言集」也。今鲍集正有所云，亦可证。
注「登广陵故城」：陈云下当有「作」字。案：此依集校，是也。各本皆脱。
注「昭为前军」：何校下添「行参军」三字。陈云当有，是也。各本皆脱。
柂以漕渠：袁本、茶陵本云「柂」，善作「弛」。案：二本及尤所见，皆非也。考善注引广雅「拖引也」，必作「拖」字。其五臣济注「柂舟具也」，乃改之使配下句「轴」耳。不当以乱善，亦不得谓善别作「弛」也。注中「拖」字，尤、茶陵亦误「柂」。袁本尚未伪，可据以订正。
注「南临江曰重滨带江南曰复」：袁本、茶陵本「临」下有「二」字，「带」上无「滨」字。案：二本是也。又案：据此注似集云「重关复江」者，恐是误倒。何校正文取之，非矣。
孳货盐田：案：「孳」当作「滋」，注云：「孳，蕃也，孳、滋古字通也。」善必作「滋」字，故有是语。五臣因改为「孳」。各本所见以之乱善，袁、茶陵又不载校语，皆非。下文「奓秦法」，善「奓」、五臣「侈」。尤自不误，而二本亦无校语，正同此误。
注「佳刀曰划」：茶陵本「佳」作「注」。案：皆误也。当作「锥」，说文如此。陈云别本作「锥」。袁本仍作「佳」，亦误。
注「郭璞曰三仓解诂曰」：陈云上「曰」字衍，是也。各本皆衍。
注「爵马同辔」：案：「爵」当作「百」，此因正文云「爵马」而误，不知「爵」字上引「大雀踆踆」，已注讫，此但注「马」字也。各本皆误。
注「孔子抽琴按轸」：袁本「按」作「去」。案：「去」字是也。茶陵本亦误「按」。
井径灭兮：袁本、茶陵本「径」作「径」。案：「径」字是也。

宫殿

鲁灵光殿赋

并序
鲁灵光殿赋
　　王文考范晔后汉书曰：王逸，字叔师，南郡宜城人也。子延寿，字文考，有隽才，游鲁作灵光殿赋。后蔡邕亦造此赋，未成，及见延寿所为，甚奇之，遂辍翰而止。后溺水死，时年二十余。
　　张载注
　　鲁灵光殿者，盖景帝程姬之子恭王余之所立也。善曰：汉书景帝十三王传曰：程姬生鲁恭王余。初，恭王始都下国，好治宫室，善曰：汉书曰：恭王徙鲁，好治宫室。毛诗曰：命于下国。韦昭国语注曰：曲沃在绛下，故曰下国。然以天子为上国，故诸侯为下国。遂因鲁僖基兆而营焉。昔鲁僖公使大夫公子奚斯，上新姜嫄之庙，下治文公之宫，故曰遂因鲁僖基兆而营焉。善曰：史记，季友奉公子申立，是为厘公。厘与僖同。尔雅曰：兆，域也。遭汉中微，盗贼奔突，突，唐突也。诗云：昆夷突矣。自西京未央建章之殿，皆见隳坏，未央、建章，西京二殿之名。杜预左氏传注曰：隳，毁也。而灵光岿丘轨然独存。岿然，高大坚固貌也。善曰：孔丛子，孔子曰：夫山者岿然高。意者岂非神明依凭支持以保汉室者也。善曰：广雅曰：意，疑也。然其规矩制度，上应星宿音秀，亦所以永安也。善曰：上应星宿，谓觜陬也。赋曰：规矩应天，上宪觜陬。予客自南鄙，观蓺于鲁，南鄙，荆州也。广雅曰：鄙，国也。蓺，六经也。鲁有周公、孔子在焉。睹斯而眙丑吏切。愕视曰眙。本为蓺而来，见此惊也。曰：嗟乎！诗人之兴，感物而作。见可嗟之物，为作诗作赋。故奚斯颂僖，歌其路寝，而功绩存乎辞，德音昭乎声。善曰：韩诗曰：新庙奕奕，奚斯所作。薛君曰：奚斯，鲁公子也。言其新庙弈弈然盛。是诗公子奚斯所作也。左氏传，司马侯曰：先王务修德音，以享神人。毛诗曰：我有嘉宾，德音孔昭。物以赋显，事以颂宣，匪赋匪颂，将何述焉？遂作赋曰：
　　粤若稽古帝汉，祖宗浚哲钦明。若，顺也。稽，考也。言能顺天地，考行古之道者，帝也。浚，深也。哲，智也。又有深知钦明。诗云：浚哲维商。书云：放勋钦明。善曰：书曰：粤若稽古帝尧。又曰：浚哲文明。殷五代之纯熙，绍伊唐之炎精。善曰：殷，盛也。五代，周、殷、夏、唐、虞也。言汉盛于五代纯熙之道。而绍帝尧火德之运。毛诗曰：时纯熙矣。尔雅曰：纯，大也。孔安国尚书传曰：熙，广也。尔雅曰：绍，继也。诗含神务曰：庆都生伊尧。孔安国尚书传曰：尧以唐侯升为天子。李尤德阳殿赋曰：若炎唐稽古作先。东观汉记序曰：汉以炎精布耀，或幽而光。又冯衍说鲍永曰：社稷复存，炎精更辉。荷天衢以元亨，廓宇宙而作京。衢，道也。易曰：荷天之衢，道大行也。元，善之长也。亨，嘉之会也。天所覆为宇，中所由为宙也。善曰：方言曰：张小使大谓之廓。郑玄周易注曰：人君在上位，负荷天之大道。敷皇极以创业，协神道而大宁。皇极，皇建其有极，谓得中也。协和神明之道，而天下大宁，皆谓初汉之盛时也。善曰：孟子曰：君子创业垂统，谓可继也。周易曰：圣人以神道设教。于是百姓昭明，九族敦序，乃命孝孙，俾侯于鲁。善曰：尚书曰：百姓昭明。又曰：敦叙九族。孔安国曰：九族。高祖玄孙之亲也。尔雅曰：命，告也。毛诗曰：孝孙有庆。又曰：建尔元子，俾侯于鲁。锡介珪以作瑞，宅附庸而开宇。介，大也。圭长尺二寸谓之介。瑞，信也。诸侯锡大圭以为瑞信，又以为宝。申伯之封云：锡尔介圭，以作尔宝。古者附庸百里，鲁五百里之封也。成王以周公有大功，锡二十四等附庸，方七百里，以是开居也。善曰：毛诗曰：锡之山川，土田附庸。又曰：大启尔宇，为周室辅。乃立灵光之秘殿，配紫微而为辅。诗云：秘宫有侐。紫微至尊宫，斥京师也。善曰：毛苌诗传曰：秘，神也。西京赋曰：思比象于紫微。春秋合诚图曰：北辰，其星七，在紫微中，承明堂于少阳，昭列显于奎之分野。善曰：言承汉明堂而在少阳之位，其光昭列，显于奎之分野也。尔雅曰：分，次也。汉书曰：泰山郡奉高县有明堂，武帝造。又曰：少阳，东方也。又曰：鲁地，奎、娄之分野也。一曰春秋说题辞曰：心为天，明堂以布政教，言灵光承天之明堂，在少阳之地。
　　瞻彼灵光之为状也，则嵯峨嶵罪嵬隗，峞巍???。皆其形也。善曰：皆高峻之貌。峞，羌轨切。巍，五轨切。?，卢罪切。??，枯罪切。吁！可畏乎其骇人也。骇，惊也，故睹斯而眙。孔安国尚书传曰：吁，疑怪之辞。迢峣倜傥，丰丽博敞，洞轇轕乎其无垠也。又其形也。博，广也。敞，高平也。善曰：迢峣，高貌也。倜傥，非常也。上林赋曰：张乐乎胶葛之寓。郭璞曰：言旷远深邈貌。邈希世而特出，羌瑰谲而鸿纷。羌，辞也。羌，亦乃也。善曰：瑰，异。谲，诡也。甘泉赋曰：上洪纷而相错。屹鱼乙山峙以纡郁，隆崛鱼勿岉勿乎青云。屹，犹孽也，高大貌。诗云：临冲弗弗，崇墉屹屹。隆屈也。西京赋曰：终南太一，隆屈崔崒。崛岉乎青云，言此物上逮青云。善曰：广雅曰：峙，止也。郁坱鞅圠乌黠以嶒七耕??宏，崱助力缯绫陵而龙鳞。崱，崱嶷然皆其形也。善曰：坱圠，无齐限之貌。嶒??，深空貌。缯绫，不平貌。甘泉赋曰：嵌岩其龙鳞。汩于笔硙硙五哀以璀璨，赫燡燡亦而爥坤。皆其形貌光辉也。善曰：汩，净貌。硙硙，高貌。璀璨，众材饰貌。燡，光明貌。爥坤，光照下土。状若积石之锵锵，又似乎帝室之威神。威神，言尊严也。善曰：积石，山名。西都赋曰：激神岳之嶈嶈。帝室，天帝之室。春秋合诚图曰：紫宫，太帝室也。崇墉冈连以岭属，朱阙岩岩而双立。墉，墙也。善曰：李尤德阳殿赋曰：朱阙岩岩。高门拟于阊阖，方二轨而并入。阊阖，天门也。王者因以为门。善曰：二轨，谓容两车也。郑玄仪礼注曰：方，并也。周礼曰：应门二辙。郑玄周礼注曰：轨，谓辙广。
　　于是乎乃历夫太阶，以造其堂。俯仰顾眄，东西周章。造其堂、观其状而赋之。善曰：孔安国尚书传曰：造，至也。彤彩之饰，徒何为乎？澔澔涆涆，流离烂漫。善曰：澔澔涆涆，光明盛貌。澔，古老切。涆，古旦切。流离烂漫，分散远貌。皓壁皜曜以月照，丹柱歙赩而电烻。霞驳云蔚，若阴若阳。其色状也。善曰：皜，白也，古老切。崔骃七依曰：丹柱雕墙，烻光盛起。烻，弋战切。瀖濩磷乱，炜炜煌煌。善曰：采色众多，眩曜不定也。瀖，音霍。濩，音获。隐阴夏以中处，霐寥窲以峥嵘。善曰：阴夏，向北之殿也。韦仲将景福殿赋曰：阴夏则有望舒凉室。亦与此同。霐寥窲、峥嵘，皆幽深之貌。霐，乌宏切。寥，鱼夭切。窲，音巢。鸿爌炾以爣阆，飋萧条而清泠。鸿，大也。爌炾、爣朗，皆宽明也。善曰：飋萧条，清凉之貌。爌，苦晃切。炾，呼广切。爣，土党切。阆，音朗。动滴沥以成响，殷雷应其若惊。善曰：言檐垂滴沥，纔成小响，室内应之，其声似雷之惊也。说文曰：滴沥，水下滴沥之也。耳嘈嘈以失听，目矎矎而丧精。言炫耀也。矎矎，目不正也。善曰：埤苍曰：嘈嘈，声众也。广雅曰：矎，视也。洞箫赋曰：愍眸子之丧精。矎，火县切。骈密石与琅玕，齐玉珰与璧英。琅玕，珠也，似玉。尚书曰：球琳琅玕。善曰：李轨法言注曰，骈，并也。国语曰：天子之室，加密石焉。韦昭曰：密，密理，谓砥也。然彼以密石磨琢，此亦为饰也。西都赋曰：裁金璧以饰珰。璧英，璧玉之英也。孝经援神契曰：玉英，玉有英华之色。
　　遂排金扉而北入，霄霭霭而晻暧。言深邃也。霄，冥也旋室?娟以窈窕，洞房叫窱而幽邃。善曰：淮南子曰：倾宫、旋室，在昆仑阊阖之中。徐干七喻曰：连观飞榭，旋室回房，旋室，曲屋也。?娟，回曲貌。楚辞曰：姱容修态亘洞房。西京赋曰：望叫窱以经廷。西厢踟蹰以闲宴，西厢，西序也。踟蹰，连阁傍小室也。闲，清闲也，可以燕会。踟或移字。善曰：踟蹰，相连貌。毛苌传曰：宴，安也，言安静也。东序重深而奥秘。东序，东厢也。互言之，文相避耳。尔雅曰：东西厢谓之序。善曰：广雅曰：奥，藏也。字书曰：秘，密也。屹铿瞑以勿罔，屑黡翳以懿濞。寂寞之形也。善曰：瞑，莫耕切。魂悚悚其惊斯，心????而发悸。惊斯，于此惊也。善曰：苏林汉书注曰：葸葸，惧貌。??与葸同。说文曰：悸，心动也，渠季切。悸或为欷。
　　于是详察其栋宇，观其结构。欲安心定意审其事也。善曰：高诱吕氏春秋注曰：结，交也。构，架也。规矩应天，上宪觜陬。应天文星宿也。宪，法也。善曰：尔雅曰：觜陬之星，营室东壁也。毛诗曰：定之方中，作为楚宫。毛苌曰：定，营室也。觜，子移切。陬，子瑜切。倔佹云起，嵚崟离搂。善曰：甘泉赋曰：大夏云谲波诡。离搂，众木交加之貌。长门赋曰：罗丰茸之游树，离搂梧而相撑。倔，渠物切。佹，君委切。搂，力朱切。三间四表，八维九隅。室每三间，则有四表。四角四方为八维，并中为九。万楹丛倚，磊砢相扶。楹，柱也。善曰：磊砢，壮大之貌。浮柱岧嵽以星悬，漂峣??而枝拄。枝柱，言无根而倚立也。善曰：甘泉赋曰：抗浮柱之飞榱。漂，轻貌。峣??，不安之貌。??，五结切。苍颉篇曰：柱，枝也，诛偻切。飞梁偃蹇以虹指，揭蘧蘧而腾凑。善曰：甘泉赋：历倒景而绝飞梁。西都赋曰：抗应龙之虹梁。崔骃七依曰：夏屋蘧蘧。高也，音渠。王逸楚辞注曰：凑，聚也。层栌磥垝以岌峨，曲枅要绍而环句。善曰：说文曰：欂栌，柱上枅。苍颉篇曰：枅，柱上方木。然枅栌为一，此重言之，盖有曲直之殊尔。要绍，曲貌。芝栭攒罗以戢孴，枝牚杈枒而斜据。芝栭，山节，方小木为之。牚，眉梁之上也。各长三尺。牚或作枨字。善曰：说文曰：栭，枅上梁。苍颉篇曰：攒，聚也。戢孴，众貌。孴，乃立切。说文曰：牚，柱也，耻孟切。杈枒，参差之貌。杈，楚加切。枒，音牙。毛苌诗传曰：据，依也。傍夭蟜以横出，互黝纠而搏负。善曰：夭蟜、黝纠，特出之貌。蟜，巨表切。黝，于纠切。搏负，负荷而攒搏也。下岪蔚以璀错，上崎嶬而重注。善曰：岪蔚，特起貌。璀错，众盛貌。岪，扶弗切。崎嶬，危崄貌。崎，音绮。嶬，音蚁。注，犹属也。捷猎鳞集，支离分赴。善曰：捷猎，相接貌。支离，分散也。纵横骆驿，各有所趣。善曰：纵横，四散也。骆驿，不绝。
　　尔乃悬栋结阿，天窗绮疏。天窗，高窗也。绮，文也。疏，刻镂也。善曰：周书曰：明堂咸有四阿，屋四垂也。绮疏，已见上文。圆渊方井，反植荷蕖。反植者，根在上而叶在下。尔雅曰：荷，芙蕖，种之于员渊方井之中，以为光辉。善曰：郑玄周礼注曰：植，根生之属。发秀吐荣，菡萏披敷。绿房紫菂，窋咤垂珠。绿房，芙蕖之房，刻缯为之，绿色。紫菂，菂中芍也。尔雅曰：其中菂。珠，珠之实窋咤也。善曰：尔雅曰：荷，其华菡萏。菡，胡感切。萏，徒感切。菂与芍同音的。说文曰：窋，物在穴中貌，张滑切。咤亦窋也，竹亚切。云楶藻梲，龙桷雕镂。云节，画云气为山节也。梲，梁上楹，又画水草之文。龙桷，画椽为龙。善曰：尔雅曰：栭谓之节。郭璞曰：节，栌也。楶与节同。论语曰：山节藻梲。包咸曰：梲者，梁上楹，画为藻文。郑玄礼记注曰：栭谓之梁。楚辞曰：仰观刻桷画龙蛇。飞禽走兽，因木生姿。为之形也。善曰：高唐赋曰：状似走兽，或象飞禽。奔虎攫挐以梁倚，仡奋舋而轩鬐。善曰：攫挐，相搏持也。羽猎赋曰：熊罴之挐攫。张揖汉书注曰：梁倚，相着也。仡，举头也。郭璞曰：鬐，背上鬣也。杜预左氏传注曰：舋，动也。虬龙腾骧以蜿蟺，颔若动而躨跜。善曰：杜预左氏传注曰：颔，摇头也，牛感切。李尤辟廱赋曰：万骑躨跜以攫挐。躨跜，动貌。躨音逵。跜音尼。朱鸟舒翼以峙衡，腾蛇蟉虬而遶榱。榱，亦椽也。有三名，一曰椽，二曰桷，三曰榱。善曰：春秋汉含孳曰：太一之常居前朱鸟。衡，四阿之长衡也。淮南子曰：桁题不枅。文字曰：腾，蟉虬，曲貌。蟉，力鸟切。虬，巨绕切。白鹿孑蜺于欂栌，蟠螭宛转而承楣。善曰：古王子乔辞曰：王子乔参驾，白鹿云中遨。孑蜺，延首之貌。孑，甄热切。蜺，诣结切。方言曰：未升天龙，谓之蟠龙。狡兔跧伏于柎侧，猿狖攀椽而相追。善曰：说文曰：跧，蹴也，壮栾切。柎，音父。玄熊舑舕以龂龂，却负载而蹲跠。跠，踞也。善曰：舑舕，吐舌貌。舑，吐玷切。舕，吐暂切。苍颉篇曰：龂，齿根也，牛斤切。广雅曰：蹲跠，踞也。齐首目以瞪眄，徒眽眽而狋狋。齐首目以瞪眄，骈头而相观视。眽眽、狋狋，视貌。善曰：埤苍曰：瞪，直证切。尔雅曰：眽，相视也，莫革切。说文曰：狋，大怒貌，牛饥切。胡人遥集于上楹，俨雅跽而相对。仡欺??以鵰??，??顤顟而睽睢，状若悲愁于危处，憯嚬蹙而含悴。皆胡、夷之画形也。人尊于鸟兽，故着在上楹。俨雅而相对，言敬恭也。善曰：俨雅，跽貌。说文曰：跽，长跪也，奇几切。欺??，大首也。鵰??，如鵰之视也。声类曰：瞲，惊视也。??与瞲同，呼穴切。??顤顟，大首深目之貌。??，乌交切。顤，呼交切。顟，力交切。睽睢，张目貌。孟子曰：嚬蹙而言。嚬蹙，忧貌。神仙岳岳于栋间，玉女窥窗而下视。神女之人，又弥高也。善曰：岳岳，立貌。李尤函谷关铭曰：玉女流眄而下视。忽瞟眇以响像，若鬼神之髣佛。善曰：瞟眇，视不明之貌。说文曰：瞟，睽也。广雅曰：眇，莫也。响像，犹依俙，非正形声也。说文曰：彷佛相似，视不諟也。諟与谛同。
　　图画天地，品类群生。杂物奇怪，山神海灵。写载其状，托之丹青。千变万化，事各缪形。随色象类，曲得其情。言委曲得情也。善曰：列子曰：千变万化，不可穷极。缪形，形不同也。淮南子曰：以镜视形，曲得其情。上纪开辟，遂古之初。更画太古开辟之时帝王之君也。善曰：尚书考灵耀曰：天地开辟，曜满舒光。楚辞曰：遂古之初，谁传道之。五龙比翼，人皇九头。善曰：春秋命历序曰：皇伯、皇仲、皇叔、皇季、皇少五姓，同期俱驾龙，周密与神通，号曰五龙。又曰：人皇九头，提羽盖，乘云车，出旸谷，分九河。宋均曰：九头，九人也。提羽盖，鸟之羽。伏羲鳞身，女娲蛇躯。女娲，亦三皇也。善曰：列子曰：伏羲、女娲，蛇身而人面，有大圣之德，玄中记曰：伏羲龙身，女娲蛇躯。鸿荒朴略，厥状睢盱。鸿，大也。朴，质也。略，野略。上古之世，为鸿荒之世也。画其形亦质而略。睢盱，质朴之形。善曰：法言曰：鸿荒之世，圣人恶之。尚书璇玑钤曰：帝喾以上朴略，有象难传。西京赋曰：睢盱跋扈。字林曰：睢，仰目也。盱，张目也。焕炳可观，黄帝唐虞。至于焕炳可观，唯黄帝、尧、舜以来。易曰：黄帝、尧、舜垂衣裳而天下治。善曰：尚书璇玑钤曰：帝尧焕炳，隆兴可观。轩冕以庸，衣裳有殊。车曰轩，冠曰冕。庸，用也。作此车服，以赐有功，章有德。书曰：车服以庸。上曰衣，下曰裳。有功者赏，无功者否，故曰殊也。下及三后，淫妃乱主。皆画其形也。三后，夏、殷、周也。善曰：国语，史苏曰：昔夏桀，妹嬉有宠而亡夏；殷辛，妲己有宠而亡殷；周幽，褒姒有宠，周于是乎亡。忠臣孝子，烈士贞女。忠臣，屈原、子胥之等。孝子，申生、伯奇之等。烈士，豫让、聂政之等。贞女，梁寡、昭姜之等。贤愚成败，靡不载叙。善曰：列子曰：但伏羲以来，贤愚好丑，成败是非，无不消灭也。恶以诫世，善以示后。善曰：家语曰：孔子观于明堂，睹四墉有尧、舜、桀、纣之象，而各有善恶之状，兴废之诫焉。孔丛子，子思曰：古者则有国史，书之以示后也。善以为示，恶以为诫也。
　　于是乎连阁承宫，驰道周环。驰道，驰马之道，旋宫而帀。毛苌诗传曰：年不顺成，驰道不修。善曰：驰道，人君所行之道也。君必乘车马，故以驰为名也。阳榭外望，高楼飞观。大殿无内室，谓之榭。春秋传曰：宣榭灾。榭而高大，谓之阳。长途升降，轩槛曼延。长途升降，阁道上下也。轩槛所以开明也。善曰：上林赋曰：长途中宿。郭璞曰：途，楼阁间陛道。渐台临池，层曲九成。善曰：言重高九层也。吕氏春秋曰：有娀氏有二佚女，为九成之台也。屹然特立，的尔殊形。高径华盖，仰看天庭。高径，所径高亢，上至华盖也。善曰：楚辞曰：登华盖兮乘旸谷。答宾戏曰：未仰天庭而睹白日。飞陛揭孽，缘云上征。善曰：揭孽，高貌。中坐垂景，俯视流星。言台之高，自中坐而乘日景也。楚辞曰：流星坠兮成雨。千门相似，万户如一。千门万户，言众多也。相似如一，言皆好也。善曰：汉书曰：建章宫度为千门万户。岩突洞出，逶迤诘屈。善曰：子虚赋曰：岩突洞房。周行数里，仰不见日。或二或三为数，非正之辞也。论语，孔子曰：加我数年，可以学易。何宏丽之靡靡，咨用力之妙勤。善曰：小雅曰：靡靡，细也。郭璞方言注曰：靡靡，细好也。妙勤，精妙功勤也。非夫通神之俊才，谁能克成乎此勋？善曰：移太常博士曰：圣上德通神明。汉书曰：益州刺史王襄，闻王褒有俊才。尔雅曰：勋，功也。
　　据坤灵之宝势，承苍昊之纯殷。易曰：地势坤。苍、昊，皆天之称也。春为苍天，夏为昊天。纯，大；殷，中也。言鲁承天之大中也。包阴阳之变化，含元气之烟熅。烟熅，天地之蒸气也。善曰：孙卿子曰：阴阳大化。周易曰：四时变化。春秋命历序曰：元气正则天地八卦孳。周易曰：天地絪缊，万物化醇。玄醴腾涌于阴沟，甘灵被宇而下臻。醴泉出地，故曰阴沟也。善曰：春秋元命包曰：天枢得则醴泉出。孝经援神契曰：德至天则甘露降。朱桂黝儵于南北，兰芝阿那于东西。黝儵、阿那，皆茂盛之貌。善曰：尚书大传曰：德光地序，则朱草生。礼斗威仪曰：君乘金而王其政平，则兰芝常生。郑玄曰：主调和也。伏俨子虚赋注曰：芍药，以兰桂调食也。然兰既为瑞，桂亦宜同。春秋运斗枢曰：摇光得陵黑芝。朱穆郁金赋曰：丹桂植其东。祥风翕习以飒洒，激芳香而常芬。风之散物，如洒飒然，及激溉草木，出其芳滋，故云翕习以洒飒。善曰：礼斗威仪曰：君乘火而王，其政平，则祥风至。翕习，盛貌。飒，素合切。神灵扶其栋宇，历千载而弥坚。善曰：甘泉赋曰：神莫莫而扶倾。尔雅曰：弥，益也。永安宁以祉福，长与大汉而久存。实至尊之所御，保延寿而宜子孙。善曰：丧服传曰：天子至尊。高唐赋曰：延年益寿千万岁。毛诗曰：宜尔子孙振振兮。苟可贵其若斯，孰亦有云而不珍？毛苌诗传曰：云，言也。尔雅曰：珍，美也。
　　乱曰：彤彤灵宫，岿嶵穹崇，纷庬鸿兮。善曰：皆高大之貌。嶵，助轨切。庬，莫董切。鸿，胡董切。崱屴嵫厘，岑崟崰嶷，骈巃嵷兮。善曰：皆峻崄之貌。崱，助力切。屴，音力。嵫，音兹。厘，音狸。崰，音菑。嶷，音疑。连拳偃蹇，仑菌蜷嵼，傍欹倾兮。善曰：皆特起之貌。仑，音伦。菌，巨贫切。蜷，巨免切。嵼，音产。歇欻幽蔼，云覆霮?，洞杳冥兮。善曰：皆幽邃之貌。歇，许乞切。欻，许勿切。霮，杜咸切。?，杜对切。葱翠紫蔚，礧碨瑰玮，含光晷兮。善曰：蔚，文貌。埤苍曰：礧，碨礧也。礧，力罪切。碨，于贿切。郭璞山海经注曰：礧硌，大石也，音洛。埤苍曰：瑰玮，珍琦也。穷奇极妙，栋宇已来，未之有兮。善曰：周易曰：上栋下宇，以庇风雨。神之营之，瑞我汉室，永不朽兮。
文选考异
注「丘轨」：袁本、茶陵本作「岿丘轨切」，在注末，是也。
注「若炎唐」：案：「若」上当有「粤」字。各本皆脱。
注「尔雅曰分次也」：袁本「尔」作「小」。案：「小」，是也。茶陵本亦误「尔」。今广诂「次也」条，脱此字。
注「孔安国尚书传曰吁」：袁本、茶陵本此在善注。案：二本是也。尤本上脱去「善曰」二字，甚非。凡东晋尚书传，尽善所引耳。又案：上注「杜预左氏传注曰：隳，毁也」、「广雅曰：鄙，国也」，下注「楚辞曰：流星坠兮成雨」。疑亦善引而系之于载注者，各本皆然，恐失其旧。
注「隆屈也」：陈云「屈也」二字误，或有脱文。今案：此当重「隆」字。「隆屈也」解「隆」，犹下注以「崱嶷然」解「崱」也。各本皆伪。
注「陵」：袁本、茶陵本作「缯如字，绫音陵」，在注末，是也。
注「嵌岩其龙鳞」：袁本重「岩」字，是也。茶陵本亦脱。
状若积石之锵锵：何校「锵」改「嶈」。陈云当作「嶈嶈」。案：皆据注引「西都嶈嶈」校也。考彼赋盖当作「将将」。后汉书作「嶈嶈」。此五臣翰注作「锵锵」。未审善果何作。
注「爌炾爣朗」：案：正文各本皆作「阆」，善注末云「阆音朗」。茶陵本载善「音朗」。此注似有误，盖当为「阆」也。集韵三十七荡有「阆云爣阆宽明貌」，即取此，亦是一证。其射雉赋云「畏映日之傥朗」，则安仁用字不同也。
注「言炫耀也矎矎目不正也」：袁本、茶陵本作「矎矎言炫耀而目不正也」。案：二本是也。
霄霭霭而晻暧：袁本、茶陵本「霄」作「宵」。案：「宵」是也。
注「踟或移字」：茶陵本作「踟或作移」。袁本有「字」无「作」，与此同。案：各本皆非也。当云：「踟或作移字」，互有脱耳。下注「牚或作枨字」，是其例。又案：尔雅曰「连谓之簃」，郭注今呼之「簃厨」，「簃」即「移」也。此赋盖本是「移厨」，亦又为「踟厨」，故张载以为「连阁傍小室」。李善云「相连貌」，五臣不解，妄云「缓步不进」，然则「厨」字有「足」旁，乃今善本为所乱也，并订之如此。
注「欲安心定意」：袁本、茶陵本「欲」上有「详谓」二字。案：有者是也。
嵚崟离搂：袁本、茶陵本「搂」作「楼」，注同。案：「楼」字是也。长门赋可证。
漂峣??而枝拄：袁本、茶陵本「拄」作「柱」。案：「柱」字是也。此本注中亦皆作「柱」。
枝牚杈枒而斜据：袁本、茶陵本「杈枒」作「扠?」，注同。案：此或善、五臣有异，但不着校语，无可考也。
窋咤垂珠：袁本、茶陵本「咤」作「?」，注同。案：「?」字是也。
注「刻缯为之」：案：「缯」当作「绘」，言刻为房及菂，绘为绿及紫也。各本皆伪。景福殿赋注云「谓绘五彩于刻镂之中」，此「刻绘」之明证。
注「珠珠之实窋咤也」：陈云「珠之」似当作「菂之」，是也。各本皆误。
注「云节」：案：「节」当作「楶」，此复举正文，不当改字。下乃以「节」解之，如上以「芍」解「菂」之例，各本皆误。
注「栭谓之梁」：案：「梁」当作「楶」。各本皆伪。此礼器注文，今本作「节」，盖善引自不同。
奔虎攫挐以梁倚：袁本云善作「玃」，注中皆为「玃」字。案：袁本是也。羽猎赋可证。茶陵本作「攫」，云五臣作「镢」，依袁本「镢」者五臣音「攫」之字也。其所见必误。
注「文字曰腾」：袁本、茶陵本此下有「蛇无足而腾」五字。案：有者是也。何校「字」改「子」。陈云见第十五卷思玄赋注。各本皆误。
注「俨雅而相对」：案：「雅」下当有「跽」字。此复举正文，全句如上「齐首目以瞪眄」之例也，各本皆脱。
注「瞟暌也」：案：「睽」当作「??」。各本皆伪。
阳榭外望高楼飞观又注「大殿无内室谓之榭春秋传曰宣榭灾榭而高大谓之阳」：袁本校语云善无「阳榭外望高楼飞观」二句。今茶陵本有，改校语小字而升之为正文耳，其初亦无也。注二十二字袁、茶陵皆无。案：善魏都赋注引此赋注曰「榭而高大谓之阳」，然则正文当有「阳榭」云云，似无者为传写脱也。其注「大殿至宣榭灾」，未审尤何所出。
中坐垂景：案：注云「自中坐而乘日景」，是。「垂」当作「乘」。各本皆误。盖五臣作「垂」也。又案：甘泉赋「垂景炎之炘炘」，汉书「垂」作「乘」，亦恐善「乘」、五臣「垂」，但善彼无注，又各本不着校语，无以考之。
岩突洞出：案：「突」当作「穾」，注同。各本皆误。上林赋作「窔」，「穾」与「窔」同字也。一吊切。史记司马相如传可证。今汉书亦作「突」，皆传写之伪。又此注引「上林」作「子虚」，或善误记耳。
注「小雅曰靡靡细也」：案：「靡」字不当重。此广言文也。各本皆衍。
注「摇光得陵黑芝」：袁本、茶陵本「陵」下有「出」字。案：有者是也。
歇欻幽蔼：茶陵本「蔼」作「霭」，云五臣作「蔼」，袁本作「蔼」。案：此尤所见以五臣乱善也。
景福殿赋

洛阳宫殿簿曰：许昌宫景福殿七间。
景福殿赋
　　何平叔典略曰：何晏，字平叔，南阳人也。尚金乡公主。有奇才，颇有材能，美容貌。魏明帝将东巡，恐夏热，故许昌作殿，名曰景福。既成，命人赋之，平叔遂有此作。平叔为散骑常侍，迁尚书主选。后曹爽反，为司马宣王斩于东市。
　　大哉惟魏，世有哲圣。武创元基，文集大命。武，武帝。文，文帝。并见魏都赋。毛诗曰：世有哲王。尚书，伊尹曰：天监厥德，用集大命。孔安国曰：集王命于其身。皆体天作制，顺时立政。东都赋曰：体元立制，顺时立政。谓依月令而行也。礼记曰：凡举事必顺其时。尚书有立政篇。至于帝皇，遂重熙而累盛。魏志曰：明皇帝讳叡，字符仲，文帝太子也。生数岁而有歧嶷之姿，武皇异之。文帝崩，即皇帝位。东都赋曰：至乎永平之际，重熙而累洽也。远则袭阴阳之自然，近则本人物之至情。周易曰：一阴一阳之谓道。阮籍通老子论曰：道法自然。汉书晁错对策曰：计安天下，莫不本于人情也。上则崇稽古之弘道，下则阐长世之善经。稽古，已见灵光殿赋。尚书序曰：谓之三坟，言大道也。左氏传曰：北宫文子曰：有其国家，令问长世。又随武子曰：兼弱攻昧，武之善经。庶事既康，天秩孔明。尚书，咎繇曰：庶事康哉。又曰：天秩有礼。毛诗曰：祀事孔明。故载祀二三，而国富刑清。岁三月，东巡狩，至于许昌。魏志明纪曰：大和六年三月，行幸东巡。四月，行幸许昌宫。春秋说题辞曰：国富民康。周易曰：圣人以顺动，则刑罚清。班固汉书述曰：国富刑清。尚书曰：岁二月，东巡狩至于岱宗，柴。望祠山川，考时度方。存问高年，率民耕桑。礼记王制曰：岁二月，东巡狩，望祠山川，问百年者，就见之，考时月，定礼乐制度，衣服，正之。史记曰：抚万民，度四方。王齐曰：隔定四方而安抚之。司马彪续汉书曰：凡郡国掌治民，常以春行所至县，劝民农桑。越六月既望，林锺纪律，大火昏正。桑梓繁庑，大雨时行。尚书曰：惟五月既望。孔安国曰：十五日，日月相望也。又越，于也。礼记曰：季夏之月，昏火中。又曰：律中林锺。是月也。大雨时行。尚书曰：庶草蕃庑。三事九司，宏儒硕生。三事，三公也。毛诗曰：三事大夫，莫肯夙夜。九司，九卿也。春秋汉含孳曰：九卿象河海。剧秦美新曰：耆儒硕老。尔雅曰：宏、硕，大也。感乎溽暑之伊郁，而虑性命之所平。礼记曰：季夏，是月也，土润溽暑。伊郁，烦热貌。周易曰：干道变化，各正性命。家语，孔子对鲁哀公曰：分于道谓之命，形于一谓之性。王肃曰：分于道始得为人也。各受阴阳刚柔之性，故曰形于一。惟岷越之不静，寤征行之未宁。岷、越，吴、蜀二境也。尚书曰：西土人亦不静也。
　　乃昌言曰：「昔在萧公，暨于孙卿。皆先识博览，明允笃诚。尚书曰：禹拜昌言。萧公，何也。荀卿子曰：宫室台榭，以避燥湿，养德别轻重也。长笛赋序曰：博览典雅。左氏传曰：高阳氏有才子，明允笃诚。莫不以为不壮不丽，不足以一民而重威灵。不饬不美，不足以训后而永厥成。汉书曰：萧何治未央宫，上见其壮丽，甚怒。何曰：天子以四海为家，非令壮丽，亡以重威；且亡令后世有以加也。贾逵连珠曰：夫君人者，不饰不美，不足以一民。国语，屈建曰：不可以训后嗣，不可以私欲干国。毛诗曰：我客戾止，永观厥成。故当时享其功利，后世赖其英声。杜预左氏传注曰：享，受也。史记司马季曰：助上养下，多其功利。封禅书曰：飞英声。且许昌者，乃大运之攸戾，图谶之所旌。献帝纪曰：太史丞许芝奏故白马令李云上书曰：许昌气见于当涂高者，昌于许。当涂高者，魏也。今魏基昌于许。汉微绝于许。春秋元命包曰：许昌为周当涂。春秋说题辞曰：大运在五。雒书摘亡辞曰：五德之运。杜预左氏传注曰：戾，定也。贾逵国语注曰：旌，表也。苟德义其如斯，夫何宫室之勿营？」帝曰：「俞哉！」广雅曰：何，问也。尚书，帝曰：俞。孔安国曰：俞，然也。玄辂既驾，轻裘斯御。礼记曰：孟冬之月，天子乘玄辂。又曰：是月也，天子始裘。论语，子曰：衣轻裘。蔡邕月令章句曰：凡衣服加于身曰御。乃命有司，礼仪是具。礼记曰：乃命有司。汉书，景帝诏曰：礼官具礼仪。审量日力，详度费务。汉书曰：王延世功费约省，用日力寡。孙子曰：必先筭其费务。鸠经始之黎民，辑农功之暇豫。左氏传，郯子曰：以鸠其氏。尔雅曰：鸠，聚也。毛诗曰：经始灵台。孔安国尚书传曰：黎，众也。又辑，集也。左氏传，吕相绝秦曰：芟夷我农功。国语，优施曰：我教暇豫之事君。韦昭曰：暇，间也。豫，乐也。因东师之献捷，就海孽之贿赂。魏志，明帝六年九月，修许昌宫。十月，田豫讨大将周贺于成山，杀贺。东师献捷，盖谓此也。左氏传曰：齐侯来献戎捷。汉书曰：虫豸之妖谓之孽。以吴僻居海曲而称乱，故曰海孽。鱼列切。尔雅曰：贿，财也。立景福之秘殿，备皇居之制度。魏志，明纪曰：修许昌宫，起景福殿。鲁灵光殿赋曰：立灵光之秘殿。
　　尔乃丰层覆之耽耽，建高基之堂堂。西京赋曰：大厦耽耽。史记曰：楚国，堂堂之大也。罗疏柱之汩王笔越，肃坻直夷鄂五各之锵锵。罗，列也。疏柱，画柱也。汩越，光明貌。坻，殿基也。鄂，垠鄂也。西京赋曰：坻锷鳞眴。飞櫩翼以轩翥，反宇?鱼桀以高骧。西京赋曰：反宇嶪嶪。飞櫩??。又曰：凤骞翥于甍标。西都赋曰：荷栋桴而高骧。流羽毛之威蕤，垂环玭之琳琅。言宫室以羽毛为饰。又垂环玭及琳琅也。西都赋曰：翡翠火齐。威蕤，羽毛之貌。尔雅曰：肉好若一谓之环。说文曰：玭，珠也。蒲眠切。参旗九旒，从风飘扬。周礼曰：熊旗六斿以象伐。毛苌诗传曰：参，伐也。然伐一星，以旗象参，故曰参旗。周礼曰：龙旗九旒。今云参旗九旒，盖一指旗名，一言旒数，可以相明也。皓皓旰旰，丹彩煌煌。旰旰、煌煌，皆盛貌。故其华表，则镐镐杲铄铄，赫奕章灼，若日月之丽天也。华表，谓华饰屋外之表也。镐镐铄铄，赫奕章灼，皆谓光显昭明也。周易曰：日月丽乎天。镐，古皓切。铄，舒药切。其奥秘则蘙蔽暧昧，髣佛退概，若幽星之纚连也。鲁灵光殿赋曰：西序重深而奥秘。翳蔽暧昧、髣佛退概，皆谓幽深不明也。幽，犹夜也。暧，音爱。概，古爱切。纚，相连之貌，力氏切。既栉比明逸而攒集，又宏琏以丰敞。毛诗曰：其比如栉。琏，未详。一曰宏连，大连众木也。王逸楚辞注曰：横木关柱为连。琏与连古字通。兼苞博落，不常一象。博落，谓所绕者广也。郭璞山海经注曰：络，绕也。落与络古字通。远而望之，若摛朱霞而耀天文；迫而察之，若仰崇山而戴垂云。广雅曰：摛，舒也。宋衷易纬注曰：天文者谓三光。王褒甘泉赋曰：却而望之，郁乎似积云；就而察之，?乎若太山。羌瑰玮以壮丽，纷彧彧其难分，此其大较角也。南都赋曰：纷郁郁其难详。大较，犹大略也。孔安国尚书传曰：大较，三品也。若乃高甍萌崔嵬，飞宇承霓。薛综西京赋注曰：甍，栋也。绵蛮黮徒感?徒会，随云融泄。韩诗曰：绵蛮黄鸟。薛君曰：绵蛮，文貌。黮?，黑貌。黮，徒感切。?，徒对切。融泄，动貌也。鸟企山峙，若翔若滞。言屋形高竦，如鸟之企，如山之竦。若翔若滞，山鸟之貌。毛诗曰：如鸟斯企。说文曰：企，举踵也，去豉切。鲁灵光殿赋曰：屹山峙以纡郁。峨峨嶪业嶪，罔识所届。西京赋曰：嵯峨捷业，罔识所则。虽离朱之至精，犹眩曜而不能昭晰也。赵岐孟子章句曰：离朱，即离娄也。淮南子曰：离朱之明，察箴末于百步之外。箴，古针字。王逸楚辞注曰：眩曜，惑乱貌。说文曰：昭晰，明也。晰，之逝切。
　　尔乃开南端之豁达，张笋虡之轮豳。凡正门皆谓之端门。春秋说题辞曰：血书鲁端门。豁达，门通之貌。轮豳，其形也。华锺杌其高悬，悍兽仡以俪陈。言端门之内为笋以悬华锺。又植悍兽为虡以负之，仡然相对而陈列之。东都赋曰：铿华锺，兽负锺。已见西京赋。何休公羊传注曰：仡然，壮勇貌。贾逵国语注曰：俪，偶也。俪，力计切。体洪刚之猛毅，声訇普安??其若震音真。毛诗传曰：??，雷声也，于谨切。爰有遐狄，镣质轮菌。遐狄，即长狄也。以镣为质。轮菌然也。尔雅曰：白金谓之银，美者谓之镣。郭璞曰：音辽。广雅曰：质，躯也。轮，音伦。菌，其旻切。坐高门之侧堂，彰圣主之威神。言为金狄坐于高门侧堂之中，以明圣主之有威神。晏子曰：景公坐于堂侧。芸若充庭，槐枫被宸。礼记曰：仲冬之月，芸始生。郑玄曰：芸，香草也。若，杜若也。何休公羊传注曰：充，满也。槐、枫，二木名。说文曰：宸，屋宇也，音辰。缀以万年，綷以紫榛。贾逵国语注曰：缀，连也。晋宫阁铭曰：华林园万年树十四株。綷，犹杂也。毛诗曰：山有紫榛。毛苌曰：榛，木名。或以嘉名取宠，或以美材见珍。万年，嘉名之属。紫榛，美材之属。结实商秋，敷华青春。礼记曰：孟秋之月，其音商。楚辞曰：青春爰谢。王逸曰：青，东方为春位，其色青。蔼蔼萋萋，馥馥芬芬。尔其结构，则修梁彩制，下褰上奇。修梁跨迥，故曰褰。众彩殊制，故曰奇。徐爰射雉赋注曰：褰，开也。说文曰：奇，异也。桁梧复迭，势合形离。桁，梁上所施也。桁与衡同。梧，柱也，音悟。赩如宛虹，赫如奔螭。宛虹、奔螭，梁上之饰也。如淳汉书注曰：宛虹，屈虹也。南距阳荣，北极幽崖宜。任重道远，厥庸孔多。言椽栱交结，南自阳荣而北至幽崖，故云任重道远，其功甚多。多当为趋。广雅曰：趋，多也，纸移切。郭璞上林赋注曰：荣，屋南檐也。在南曰阳。论语曰：任重而道远。
　　于是列髹休彤之绣桷，垂琬琰之文珰。言桷以髹漆饰之而为藻绣，以琬琰之玉而为文珰。汉书曰：殿上髹。周礼曰：王之丧车髹饰。郑玄曰：赤多黑少谓之髹。韦昭曰：刷漆为髹。尚书曰：弘璧琬琰在西序。上林赋曰：华榱璧珰。蝹于云若神龙之登降，灼若明月之流光。神龙，绣桷也。明月，文珰也。薛综西京赋注曰：蝹，龙貌。爰有禁楄补沔，勒分翼张。楄，附阳马之短桷也。说文曰：楄，署也。扁从户册者，署门户也。桷、署虽殊，为文之义则一也。扁与楄同，一音必绵切。册，楚责切。勒分翼张，言如兽勒之分，鸟翼之张。释名曰：勒与肋古字通。承以阳马，接以员方。阳马，四阿长桁也。禁楄列布，承以阳马，众材相接，或员方也。马融梁将军西第赋曰：腾极受檐，阳马承阿。斑间赋白，疏密有章。广雅曰：斑，分也。毛苌诗传曰：赋，布也。考工记曰：画绘之事，赤与白谓之章。飞枊鸟踊，双辕是荷。飞枊之形，类鸟之飞。又有双辕任承檐，以荷众材。今人名屋四阿栱曰櫼枊也。刘梁七举曰：双辕覆井，芰荷垂英。枊，吾郎切。赴险凌虚，猎捷相加。其众材相加，或凌虚赴崄。猎捷，相接之貌。皎皎白间，离离列钱。白间，青琐之侧，以白涂之，今犹谓之白间。列钱，金釭也。西京赋曰：金釭衔璧，是为列钱。晨光内照，流景外烻。晨光，日景也。日光照于室中，而流景外发而延起也。西都赋曰：激日景而纳光。烻，起貌，式延切。烈若钩星在汉，焕若云梁承天。言宫殿烈然光明，若钩星之在河汉。焕然高广，又似云梁而承于天也。广雅曰：辰星，或谓之钩星。云梁，以云为梁也。騧徙增错，转县成郛。騧或为蜗，言合众板上为井栏，而形文错若蜗之徙，递转县之，各成郛郭。茄蔤倒植，吐被芙蕖。尔雅曰：荷芙蕖，其茎茄，其本蔤。郭璞曰：茎下曰藕，在泥中者。蔤音密。苍颉篇曰：植，种也。缭了以藻井，编以綷子会疏；红葩??胡甲??直甲，丹绮离娄力俱反。广雅曰：缭，绕缠也。西京赋曰：蔕倒茄于藻井，披红葩之狎猎。又曰：何工巧之瑰玮，交绮豁以疏寮。綷疏，谓绘五彩于刻镂之中。离娄，刻镂之貌。刘向熏炉铭曰：雕镂万兽，离娄相加。菡萏赩翕，纤缛纷敷。菡萏，已见上文。颔与菡同。说文曰：缛，采饰也。繁饰累巧，不可胜书。广雅曰：胜，举也。言不可胜而书。
　　于是兰栭积重，窭数矩设。兰，木兰也。以木兰为栭，言兰栭重迭交互以相承，有似窭数，故借其名焉。苏林汉书注曰：窭数，四股钩。窭，其矩切。数，所柱切。櫼子兼栌各落以相承，栾栱夭蟜而交结。櫼，即枊也。櫼，子廉切。说文曰：栌，柱上枅也。薛综西京赋注曰：栾，柱上曲木，两头受栌者。栱，栾类而曲也。夭蟜，栾栱长壮之貌。蟜，其夭切。金楹齐列，玉舄承跋。金楹，金柱也，而以玉礩承柱之跋也。西京赋曰：雕楹玉舄。广雅曰：磶，礩也。礼记曰：烛不见跋。郑玄曰：跋，本也，方末切。青琐银铺，是为闺闼。言以青琐银铺，是为闺闼之饰。汉书曰：赤墀青琐。银铺，以银为铺首也。长门赋曰：挤玉户而撼金铺。双枚既修，重桴乃饰。双枚，屋内重檐也。重桴，重栋也。在内谓之双枚，在外谓之重桴。言重檐既长，因达于外而为重栋，以施采饰也。枚，莫回切。?梠缘边，周流四极。言以?梠缘屋边隅，周帀流移至于四极。说文曰：?梠，秦名屋绵联，楚谓之梠也。?，频移切。侯卫之班，藩服之职。言?梠之居四极，若五服之镇外藩也。周书有侯卫藩服。小雅曰：班，次也。温房承其东序，凉室处其西偏。温房、凉室，二殿名。卞兰许昌宫赋曰：则有望舒凉室，羲和温房。然卞、何同时，今引之者，转以相明也。他皆类此。开建阳则朱炎艳，启金光则清风臻。建阳门在东，金光在西。白虎通曰：炎者太阳。韦仲将景福殿赋曰：昭刚义于金光，崇柔惠于建阳。尔雅曰：臻，至也。故冬不凄寒，夏无炎燀。言寒暑犹门，故无寒燀之患。毛苌诗传曰：凄，寒风也。国语，太子晋曰：水无沉气，火无炎燀。韦昭曰：燀，炎起貌，昌延切。钧调中适，可以永年。吕氏春秋曰：衷也者，适也。高诱曰：适，中也。舞赋曰：永年之术。墉垣砀基，其光昭昭。尔雅曰：墙谓之墉。说文曰：砀，文石也，徒浪切。昭，之绍切。周制白盛，今也惟缥。墉之色也。周礼曰：掌??共白盛之??。郑玄注曰：盛，犹成也，谓饰墉使白之??也。今东莱用蛤，谓之义灰。刘梁七举曰：丹墀缥壁，紫柱红梁。落带金釭，此焉二等。落带，壁带也。而交落之，上施金釭而为二等。汉书曰：昭阳舍，其壁带往往为黄金釭，函蓝田璧。明珠翠羽，往往而在。汉书曰：昭阳舍，往往明珠翠羽饰之。钦先王之允塞，悦重华之无为。尚书曰：重华浚哲文明，温恭允塞。孔安国曰：舜有深智、文明、温恭之德，信充塞四表上下也。论语曰：无为而治者其舜也欤。命共工使作缋，明五采之彰施。尚书，帝曰：垂，命汝作共工。又曰：予欲观古人之象，作会宗彝，以五采彰施于五色，作服汝明。郑玄曰：缋，读曰绘，凡画者为绘，胡对切。图象古昔，以当箴规。韦昭国语注曰：箴，箴刺王阙。郑玄毛诗笺曰：规，正圆之器，以思亲正君曰规也。椒房之列，是准是仪。汉旧仪曰：皇后称椒房。诗曰：椒聊之实，蔓延盈升。美其繁兴也。观虞姬之容止，知治国之佞臣。列女传曰：齐虞姬者，名损之，齐威王之姬也。威王即位，诸侯并侵之，其佞臣周破胡专权擅势，嫉贤妒能，即墨大夫贤而日毁之；阿大夫不肖反日誉之。虞姬谓王曰：破胡谀谗之佞臣也，不可不退。齐有北郭先生者，贤明于道，可置左右。王乃封即墨大夫以万户，烹阿大夫与周破胡，遂收故侵地，齐国大治。见姜后之解佩，寤前世之所遵。列女传曰：周宣王姜后者，齐侯之女，宣王之后也。宣王尝夜卧而晏起，后夫人不出于房。姜后既出，乃脱簪珥待罪于永巷，使其傅母通言于王曰：妾不才，妾之淫心见矣，致君王失礼而晏朝。注云：永巷，堂涂是也。贤锺离之谠言，懿楚樊之退身。列女传曰：锺离春者，齐无盐邑之女也，为人极丑，自诣宣王，愿乞一见。宣王召见之，乃举手拊膝曰：殆哉！殆哉！宣王曰：愿闻命。对曰：今西有横秦之患，南有强楚之雠，春秋四十，壮勇不立，此一殆也。渐台五层，万民疲困，此二殆也。贤者伏匿山林，谄谀强于左右，此三殆也。酒浆沉湎，以夜继日，女乐俳优，纵横大笑，此四殆也。宣王喟然而叹：寡人之殆几不全。拜无盐君以为王后。汉书，成帝曰：久不见班生，今日复闻谠言。声类曰：谠，善言也。列女传曰：楚庄王樊姬者，楚庄王之夫人也。王尝听朝而罢晏。樊姬曰：何罢之晏也？王曰：今旦与贤者语。樊姬曰：王之所谓贤者，诸侯之客与，将国中士也！王曰：虞丘子也。樊姬揜口而笑曰：妾幸得充后宫，妾所进者九人，今贤于妾者二人，与妾同列者七人。今夫虞丘子之相楚十余年矣，其所荐者非其子孙则族昆弟，未尝闻其进贤而退不肖，夫知贤而不进，是不忠也；若不知贤，是无知也，岂可谓贤哉？嘉班妾之辞辇，伟孟母之择邻。汉书曰：成帝游于后庭，尝与班婕妤同辇。婕妤辞曰：三代末主，乃有嬖女，今欲同辇，得无近似之？列女传曰：孟轲母者，即孟子母也，号曰孟母。其舍近墓。孟子之少也，嬉戏为墓间之事，踊跃筑埋。孟母曰：此非所以居处子也。乃去。舍市傍，其子嬉戏为贾。又曰：此非所以居处子也。乃舍学宫之傍。其子游戏，乃设俎豆，揖让进退。曰：此可以居子。遂居。及孟子长，学六艺，卒成大儒。故将广智，必先多闻。文子曰：聪明广智，守以愚；多闻博辩，守以俭。国语曰：晋公使赵衰为卿，辞曰：胥臣多闻，臣不若也。多闻多杂，多杂眩真。杨子曰：杂乎杂。人病多知为杂，惟圣人为不杂。贾逵国语注曰：眩，惑也。不眩焉在，在乎择人。左氏传：士文伯谓晋侯曰：务三而已，一曰择人。杜预曰：择贤人也。故将立德，必先近仁。言将欲立德，必先近于仁贤也。左氏传，穆叔曰：太上立德。礼记曰：力行近乎仁也。欲此礼之不諐去干，是以尽乎行道之先民。大戴礼记曰：礼义之不諐，何恤人言。礼记，孔子曰：行道之人。国语曰：古曰在昔，昔曰先民也。朝观夕览，何与书绅？言朝夕观览图画，何如书绅之事乎。论语曰：子张书诸绅。
　　若乃阶除连延，萧曼云征。萧曼，萧条曼延，言高远也。西京赋曰：途阁云曼。鲁灵光殿赋曰：飞陛揭孽，缘云上征。棂槛邳张，钩错矩成。西京赋曰：伏棂槛而俯听。薛综曰：棂槛，台上栏也。邳或为丕。孔安国尚书传曰：丕，大也。钩以正曲，矩以正方也。庄子曰：曲者不以钩，方者不以矩。错犹治也。楯类腾蛇，槢音习似琼英。荣楯雕镂，形类腾蛇。众槢文采，又似琼英。越绝书曰：越王句践欲伐吴，大夫文种于是作荣楯，婴以白璧，镂以黄金，状类龙蛇，以献吴王。一曰，应劭汉书注曰：楯，栏横也。司马彪庄子注曰：槢，械楔也。琼英，玉英也。此既施之于棂槛，然凡楔皆谓之槢，辞立切。楔，先结切。如螭之蟠，如虬之停。广雅曰：无角曰螭龙，有角曰虬龙。蟠，已见上文。玄轩交登，光藻昭明。司马彪上林赋注曰：轩楯，下板也，上加漆，故曰玄轩。楯，阶除之栏，故曰交登。郑玄周礼注曰：登，升也。驺虞承献，素质仁形。言为驺虞以乘轩板，状轩轩然。毛苌诗传曰：驺虞，白虎黑文。毛诗序曰：仁如驺虞，则王道成矣。刘熙孟子注曰：献，犹轩，轩在物上之称也。广雅曰：质，地也。彰天瑞之休显，照远戎之来庭。司马相如封禅书驺虞颂曰：厥涂靡从，天瑞之征。王褒四子讲德论曰：南郡获白虎，是以北狄宾也。阴堂承北，方轩九户。在北，故曰阴堂也。方轩，并窗也。西京赋曰：九户开辟。右个清宴，西东其宇。杜预左氏传注曰：个，东西厢也。清宴，殿名。韦诞景福殿赋曰：离殿别馆，粲如列星，安昌延休，清宴永宁。连以永宁，安昌临圃。洛阳宫殿簿曰：许昌宫永宁殿七间，安昌殿十间。临圃，殿名。遂及百子，后宫攸处。韦诞景福殿赋曰：美百子之特居，嘉休祥之令名。郑玄毛诗笺曰：大姒十子，众妾则宜百子。其殿之名，盖取于此。处之斯何，窈窕淑女。毛诗曰：窈窕淑女，君子好仇。思齐徽音，聿求多祜。毛诗曰：思齐大任，文王之母。又曰：大姒嗣徽音，则百斯男。又曰：靡有不克，自求伊祜。其祜伊何，宜尔子孙。宜尔子孙，已见上文。克明克哲，克聪克敏。蔡邕桥玄碑曰：克明克哲，实叡实聪。毛诗曰：农夫克敏。永锡难老，兆民赖止。锡之以难老，令其寿考。毛诗曰：既饮旨酒，永锡难老。尚书曰：一人有庆，兆民赖之。于南则有承光前殿，赋政之宫。洛阳宫殿簿曰：许昌宫承光殿七间。纳贤用能，询道求中。西京赋曰：表贤简能。毛苌诗传曰：亲戚之谋为询也。疆理宇宙，甄陶国风。左氏传，齐宾媚人谓晋人曰：先王疆理天下。杨子法言曰：甄陶天下，其在和乎。李聃曰：埏埴为器曰甄陶，王者亦甄陶其民也。埏，失然切。云行雨施，品物咸融。周易曰：云行雨施，品物流形。融，犹通也。其西则有左墄右平，讲肄之场。七略曰：蹴鞠者，传言黄帝所作。王者宫中，必左墄而右平。墄，犹国也。言有国当治之也。蹴鞠亦有治国之象，左墄而右平。侯权景福殿赋曰：乃造彼鞠室。讲肄，谓习武也。贾逵国语注曰：肄，习也。二六对陈，殿翼相当。二六盖鞠室之数，而室有一人也。李尤鞠室铭曰：圆鞠方墙，放象阴阳，法月冲对，二六相当。卞兰许昌宫赋曰：设御坐于鞠域，观奇材之曜晖。二六对而讲功，体便捷其若飞。僻脱承便，盖象戎兵。言相僻脱似承敌人之便，以象戎兵习战之术也。七略曰：蹋鞠，兵势也。汉书音义曰：捽胡，若今相僻卧轮之类。僻，匹赤切。察解言归，譬诸政刑。将以行令，岂唯娱情。言察之既解，而各言归，斯实譬之政刑，非为戏乐而已。七略曰：蹋鞠，其法律多微意，皆因嬉戏以讲练士，至今军士羽林无事，使得蹋鞠。归田赋曰：聊以娱情。镇以崇台，寔曰永始。永始，台名，仓廪所居也。韦仲将景福殿赋曰：时襄羊以刘览，步华辇于永始，知稼穑之艰难，壮农夫之克敏。复阁重闱，猖狂是俟。庄子曰：猖狂，妄行也。京庾之储，无物不有。毛诗曰：曾孙之庾，如坻如京。郑玄曰：庾，露积谷也。西京赋曰：于何不有。不虞之戒。于是焉取。言有不虞之戒，取京庾以给之。周易曰：君子以除戎器，戒不虞。
　　尔乃建凌云之层盘，浚虞渊之灵沼。凌云，层，盘名也，为之以承甘露也。虞渊，灵沼名也。韦仲将景福殿赋曰：虞渊灵沼，渌水泱泱。毛诗曰：王在灵沼。清露瀼瀼，渌水浩浩。清露，层盘之露也。毛诗曰：零露瀼瀼。而羊切。尚书曰：浩浩滔天。树以嘉木，植以芳草。西京赋曰：嘉木树庭，芳草如积。悠悠玄鱼，曤曤白鸟。孔丛子，孔子歌曰：黄河洋洋，悠悠之鱼。毛诗曰：白鸟翯翯。毛苌曰：翯翯，肥泽也。翯与曤音义同。沈浮翱翔，乐我皇道。言鱼鸟得所。若乃虬龙灌注，沟洫交流。言为虬龙之形，吐水灌注，以成沟洫，交横而流。东征赋曰：望河、洛之交流。陆设殿馆，水方轻舟。尔雅曰：大夫方舟。郭璞曰：并两船。篁栖鹍鹭，濑戏鰋鲉音由。服虔汉书注曰：篁，丛竹也。鹍、鹭，二鸟名。鰋、鲉二鱼名。丰侔淮海，富赈山丘。字林曰：侔，齐等也。冯衍爵铭曰：富如江海。孙卿子曰：节用裕民，且有富厚丘山之积矣。尔雅曰：赈，富。丛集委积，焉可殚筹？郑玄周礼注曰：少曰委，多曰积。仪礼注曰：筹，筭也。虽咸池之壮观，夫何足以比雠？春秋汉含孳曰：咸池主五谷。宋均曰：咸池，取池水灌注生物以为名也。元命包曰：其星五者各有职，以蓄积为作恃五谷。尔雅曰：雠，匹也，视周切。
　　于是碣以高昌崇观，表以建城峻庐。薛综东京赋注曰：高昌、建城，二观名也。韦仲将景福殿赋曰：北看高昌，邪睨建城。碣，揭同。岧峣岑立，崔嵬峦居。尔雅曰：山小而高曰岑。又曰：峦，山堕。郭璞曰：山形长狭者，荆州谓之峦。飞阁干云，浮阶乘虚。西都赋曰：修涂飞阁。西京赋曰：干云雾而上达。浮阶，飞陛也。遥目九野，远览长图。谓建城也。淮南子曰：上通九天，下贯九野。高诱曰：九天，八方中央，九野亦如之。周礼曰：遂人掌邦之野，以土地之图经田野。俯眺三市，孰有谁无？谓高昌也。韦仲将景福殿赋曰：践高昌以北眺，临列队之京市。周礼曰：大市，日仄而市。朝市，朝时为市。夕市，夕时为市。孟子曰：古之为市，以其所有，易其所无。睹农人之耘耔，亮稼穑之艰难。惟飨年之丰寡，思无逸之所叹。毛诗曰：或耘或耔，黍稷薿薿。尚书无逸，周公曰：呜呼，君子所其无逸，先知稼穑之艰难乃逸。又曰：我闻在昔，殷王中宗享国七十有五年，高宗之享国五十有九年。自是厥后立王，生则逸，或五六年，或四三年。感物众而思深，因居高而虑危。谓三市也。感，犹思也。周易曰：日中为市，聚天下之货。又曰：君子安而不忘危。惟天德之不易，惧世俗之难知。周易曰：用九，天德不可为首也。尚书曰：尔亦弗知天命不易也。观器械之良窳以主，察俗化之诚伪。文子曰：器械不恶，而职事不慢也。郑玄礼记曰：器械，礼乐之器及兵甲也。史记曰：舜陶河滨，器不苦窳。晋灼曰：窳，病也。班固汉书赞曰：孝宣之治，至于器械。自元、成间鲜能及之，亦足以知吏称其职，民安其业。瞻贵贱之所在，悟政刑之夷陂。晏子春秋，景公谓晏子曰：子之宅近市，则识贵贱乎？对曰：既窃利之，敢不识乎？公曰：何贵何贱？是时也，景公繁于刑。晏子对曰：踊贵而屦贱。公是以省刑。孔安国尚书传曰：夷，平也。陂，险也。亦所以省风助教，岂惟盘乐而崇侈靡？省风，观器械也。国语，伶州鸠曰：天子省风以作乐助教，察政刑也。班固汉书述曰：威实辅德，刑亦助教。子虚赋曰：奢言淫乐而显侈靡也。屯坊列署，三十有二。星居宿陈，绮错鳞比。声类曰：坊，别屋也。方与坊古字通。释名曰：坊，别屋名。星，散也。列位，布散也。宿，星宿也。比，比相次也。扶至切。辛壬癸甲，为之名秩。辛壬癸甲，十干之名，今取以题坊署，以别先后也。房室齐均，堂庭如一。出此入彼，欲反忘术。广雅曰：术，道也。惟工匠之多端，固万变之不穷。楚辞曰：亦多端而胶加。又曰：万变之情，岂其可尽。物无难而不知，乃与造化乎比隆。列子曰：穆王见偃师叹曰：人之巧，乃与造化同功。造化，已见东都赋注。雠天地以开基，并列宿而作制。制无细而不协于规景，作无微而不违于水臬五结切。无细不合，皆言合也。无微而违，言不违也。周礼，匠人建国，水地以县，置??以县，视其景，为规识日出之景与日入之景，郑玄曰：于四角立植，而县以水，望其高下，高下既定，乃为位而平地也。??，古文臬，假借字也。于所平之地，中树八尺之臬，以县正之，视之其景，将以正四方也。故其增构如积，植木如林。区连域绝，叶比枝分。离背别趣，骈田胥附。离背别趣，各有所施也。骈田胥附，罗列相着也。纵横踰延，各有攸注。公输荒其规矩，匠石不知其所斲。墨子曰：公输般为云梯。郑玄礼记注曰：公输若，匠师也。般、若之族多技巧也。孔安国尚书传曰：荒，废也。庄子曰：匠石之齐，见栎社树。观者如市，匠伯不顾。司马彪曰：匠石字伯。说文曰：斲，竹句切。既穷巧于规摹，何彩章之未殚。尔乃文以朱绿，饰以碧丹。言既极规摹之巧，而未尽采章之盛，故文之以朱绿，而饰之以碧丹也。傅毅七激曰：文以朱绿。殚下或有驳字。非也。点以银黄，烁以琅玕。黄谓黄金。汉书曰：杨仆怀银黄也。光明熠以入爚药，文彩璘班。说文曰：熠，盛光也。爚，火光也。埤苍曰：璘?，文貌。清风萃而成响，朝日曜而增鲜。虽昆仑之灵宫，将何以乎侈旃。穆天子传曰：天子升于昆仑之丘，观黄帝之宫。规矩既应乎天地，举措又顺乎四时。太玄经曰：天道成规，地道成矩。文子曰：举措废置，不可不审。顺乎四时，即顺时立政也。是以六合元亨，九有雍熙。吕氏春秋曰：神通乎六合。高诱曰：四方上下为六合。元亨，已见上文。毛诗曰：方命厥后，奄有九有。毛苌曰：九有，九州岛也。东京赋曰：上下共其雍熙。尚书曰：黎民于变时雍。又曰：庶绩咸熙。家怀克让之风，人咏康哉之诗。尚书曰：允恭克让。又：咎繇乃歌曰：元首明哉，股肱良哉，庶事康哉。莫不优游以自得，故淡泊而无所思。毛诗曰：优哉游哉。郑玄曰：优游，自安止也。东都主人曰：莫不优游而自得，玉润而金声。淮南子曰：所谓有天下者，自得而已。老子曰：道之出口，淡乎其无味。说文曰：泊，无为也。庄子曰：知反于帝宫，见黄帝而问焉，曰：何思何虑则知道？黄帝曰：无思无虑则知道也。历列辟而论功，无今日之至治直之反。封禅书曰：历选列辟。李尤平乐观赋曰：披典籍以论功，盖罔及乎大汉。庄子曰：容成氏、大庭氏，若此时至治也。彼吴蜀之湮灭，固可翘足而待之。封禅书曰：湮灭而不称。新序，赵良谓商君曰：君亡可翘足而待也。广雅曰：翘，举也。
　　然而圣上犹孜孜靡忒，求天下之所以自悟。孟子曰：鸡鸣而起，孳孳为善者，舜之徒也。孳与孜同。郑玄毛诗笺曰：忒，变也。家语，鲁君曰：微夫子，寡人无由自悟也。招忠正之士，开公直之路。汉书，谷永上书曰：崇谏争之官，广开忠直之路。想周公之昔戒，慕咎繇之典谟。周公昔戒，谓无逸也。咎繇典谟，谓康哉之歌也。除无用之官，省生事之故。史记曰：吴起如楚，捐不急之官。汉书，萧望之曰：生事于外夷，渐不可长。公羊传曰：遂者何，生事也。何休曰：生，犹造也。贾逵国语注曰：故，谋也。绝流遁之繁礼，反民情于太素。淮南子曰：凡乱之所由生者，皆在流遁。流遁之所生者五，或遁于木，或遁于水，或遁于土，或遁于金，或遁于火。此五者一足以亡天下也。说文曰：遁，迁也。尚书曰：礼烦即乱。太素，朴素也。东都赋曰：昭节俭，示太素。故能翔岐阳之鸣凤，纳虞氏之白环。国语，周内史过曰：周之兴也，鸑鷟鸣于岐山。世本曰：舜时，西王母献白环及佩。苍龙觌于陂塘，龟书出于河源。魏志文纪曰：青龙见于靡陂。魏略文纪曰：神龟出于灵池。东京赋曰：龟书畀姒。班固汉书赞曰：汉使穷河源也。醴泉涌于池圃，灵芝生于丘园。魏志曰：延康元年，醴泉出，芝草生于乐平郡。总神灵之贶佑，集华夏之至欢。王逸楚辞注曰：总，合也。春秋元命包曰：通三灵之贶。长杨赋曰：受神人之福佑。尔雅曰：贶，赐也。佑，福也。尚书曰：华夏蛮貊。方四三皇而六五帝，曾何周夏之足言！郑玄毛诗笺曰：方，且也。燕丹子，夏扶谓荆轲曰：何以教太子？轲曰：高欲令四三王，下欲令六五霸，于君何如也。
文选考异
注「颇有材能」：茶陵本无此四字。袁本以此上此下注系之于「五臣铣曰」，而无「散骑常侍迁曹爽反」等字。其善注作「典略曰何晏字平叔南阳人也尚金乡公主颇有材能为散骑常侍迁尚书主选及曹爽反诛晏并收斩东市」四十二字。案：袁本是也。茶陵例于大略相同，便称某同某注，其实文句非全同也。此并铣于善耳。尤所见者亦然，又将他本善注「颇有材能」四字校添，益不可通。
注「生数岁」下至「武皇异之」：袁本、茶陵本无此十三字。
注「晁错对策曰」：袁本、茶陵本「晁错」作「董仲舒」。案：此尤校改者是。
注「王齐曰隔定四方」：案：「齐」当作「肃」，「隔」当作「商」。此所引家语五帝德注也。史记集解亦载其语可证。各本皆误。
不饬不美：袁本、茶陵本「饬」作「饰」。案：「饰」字是也。
注「田豫讨大将」：袁本「大」作「吴」，是也。茶陵本亦误「大」，何校据改。
注「然伐一星」：案：「然」下当有「参」字。各本皆脱。
注「晋宫阁铭曰」：案：「铭」当作「名」。各本皆伪。
注「山有紫榛」：案：「紫」字不当有。各本皆衍。
注「多当为趋广雅曰趋多也」　案：二「趋」字皆当作「??」。今广雅释诂三作「?」，两京赋「清酤?」注亦引广雅「?，多也」。「??」与「?」同字耳。
注「说文曰楄署也」：案：「楄」当作「扁」，下文可证。各本皆伪。
菡萏赩翕：案：「菡」当作「颔」。注云「菡萏已见上文」者，谓鲁灵光殿赋「菡萏披敷」也。云「颔」与「菡」同者，谓此赋之「颔」字与彼赋之「菡」字同也。善正文必是「颔」字无疑，五臣乃改为「菡」，各本乱之而失着校语。
命共工使作缋：案：「缋」当作「绘」。注引郑尚书注可证。「绘」字通作「缋」，盖五臣改之，各本正文皆以乱善而不着校语。
注「缋读曰绘」：袁本「缋」作「会」。案：「会」字是也。茶陵本亦误「缋」，盖校者初欲以「缋」改下「绘」字，而误改「会」字也。
注「以思亲正君」：陈云别本「思」作「恩」。案：「恩」是也。此沔水笺文，但今未见其本耳。
注「壮勇不立」：案：「勇」当作「男」。各本皆伪。
注「酒浆沈湎」：袁本、茶陵本「沈」作「流」，是也。何校据改。
注「大戴礼记曰」：袁本「记」作「诗」。茶陵本「记曰」作「引诗」。案：袁本是也。
</div>
    <div class="pagination">
<a href="文选详注_page26.html">上一页</a><span>...</span><a href="文选详注_page22.html">22</a><a href="文选详注_page23.html">23</a><a href="文选详注_page24.html">24</a><a href="文选详注_page25.html">25</a><a href="文选详注_page26.html">26</a><span class="current-page">27</span><a href="文选详注_page28.html">28</a><a href="文选详注_page29.html">29</a><a href="文选详注_page30.html">30</a><a href="文选详注_page31.html">31</a><a href="文选详注_page32.html">32</a><span>...</span><a href="文选详注_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
