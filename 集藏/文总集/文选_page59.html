<!DOCTYPE html>
<html>
 <head>
  <meta charset="utf-8"/>
  <title>
   文选 - 第 59 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 59 页/共 102 页
  </h1>
  <div class="content">
   回车驾言迈，悠悠涉长道。毛诗曰：驾言出游。又曰：悠悠南行，顺彼长道。四顾何茫茫，东风摇百草。庄子曰：方将四顾。王逸楚辞注曰：茫茫，草木弥远，容貌盛也。所遇无故物，焉得不速老？盛衰各有时，立身苦不早。人生非金石，岂能长寿考？韩子曰：虽与金石相獘，兼天下，未有日也。奄忽随物化，荣名以为宝。化，谓变化而死也。不忍斥言其死，故言随物而化也。庄子曰：圣人之生也天行，其死也物化。
　　东城高且长，逶迤自相属。城高且长，故登之以望也。王逸楚辞注曰：逶迤，长貌也。回风动地起，秋草萋已绿。四时更变化，岁暮一何速？周易曰：四时变化而能久成。毛诗曰：岁聿云暮。尸子曰：人生也亦少矣，而岁往之亦速矣。晨风怀苦心，蟋蟀伤局促。毛诗曰：彼晨风，郁彼北林。未见君子，忧心钦钦。苍颉篇曰：怀，抱也。毛诗序曰：蟋蟀，刺晋僖公俭不中礼。汉书，景帝曰：局促效辕下驹。荡涤放情志，何为自结束。燕赵多佳人，美者颜如玉。燕、赵，二国名也。楚辞曰：闻佳人兮召予。神女赋曰：苞温润之玉颜。被服罗裳衣，当户理清曲。如淳汉书注曰：今乐家五日一习乐，为理乐也。音响一何悲，弦急知柱促。驰情整中带，沈吟聊踯躅。中带，中衣带。整带将欲从之。毛苌诗传曰：丹朱中衣。说文，踯躅，住足也。踯躅与蹢躅同。思为双飞燕，衔泥巢君屋。
　　驱车上东门，遥望郭北墓。上东门，已见阮籍咏怀诗。应劭风俗通曰：葬于郭北。北首，求诸幽之道也。白杨何萧萧，松栢夹广路。白虎通曰：庶人无坟，树以杨柳。楚辞曰：风飒飒兮木萧萧。仲长子昌言曰：古之葬者，松栢梧桐，以识其坟也。下有陈死人，杳杳卽长暮。庄子曰：人而无人道，是之谓陈人也。郭象曰：陈，久也。楚辞曰：去白日之昭昭，袭长夜之悠悠。潜寐黄泉下，千载永不寤。服虔左氏传注曰：天玄地黄，泉在地中，故言黄泉。浩浩阴阳移，年命如朝露。神农本草曰：春夏为阳，秋冬为阴。庄子曰：阴阳四时运行。汉书，李陵谓苏武曰：人生如朝露。人生忽如寄，寿无金石固。如寄，已见上文。万岁更相送，圣贤莫能度。服食求神仙，多为药所误。不如饮美酒，被服纨与素。范子曰：白纨素出齐。
　　去者日以疎，生者日以亲。吕氏春秋曰：死者弥久，生者弥疎。出郭门直视，但见丘与坟。白虎通曰：葬于城郭外何，死生异别，终始异居。古墓犂为田，松栢摧为薪。白杨多悲风，萧萧愁杀人。楚辞曰：哀江介之悲风。又曰：秋风兮萧萧。思还故里闾，欲归道无因。
　　生年不满百，常怀千岁忧。孙卿子曰：人生无百岁之寿，而有千岁之信士，何也？曰：以夫千岁之法自持者，是乃千岁之信士矣。昼短苦夜长，何不秉烛游？为乐当及时，何能待来兹。吕氏春秋曰：今兹美禾，来兹美麦。高诱曰：兹，年。愚者爱惜费，但为后世嗤。说文曰：嗤，笑也。仙人王子乔，难可与等期。列仙传曰：王子乔者，太子晋也，道人浮丘公接以上嵩高山。
　　凛凛岁云暮，蝼蛄夕鸣悲。说文曰：凛，寒也。岁暮，已见上注。方言曰：南楚或谓蝼蛄为蝼。广雅曰：蝼，蝼蛄也。蝼，力侯切。蛄，鼓胡切。凉风率已厉，游子寒无衣。礼记曰：孟秋之月凉风至。杜预左氏传注曰：厉，猛也。毛诗曰：无衣无褐，何以卒岁？锦衾遗洛浦，同袍与我违。毛诗曰：角枕粲兮，锦衾烂兮。又曰：岂曰无衣，与子同袍。独宿累长夜，梦想见容辉。良人惟古欢，枉驾惠前绥。良人念昔之欢爱，故枉驾而迎己。惠以前绥，欲令升车也。故下云携手同车。孟子曰：齐人一妻一妾而处室者，其良人出，必厌酒肉。刘熙曰：妇人称夫曰良人。礼记曰：壻出，御妇车，而壻授绥，御轮三周。愿得常巧笑，携手同车归。毛诗曰：巧笑倩兮，携手同归，见上注。既来不须臾，又不处重闱。楚辞曰：何须臾而忘反。亮无晨风翼，焉能凌风飞？尔雅曰：晨风，鹯也。庄子曰：鹊凌风而起。眄睐以适意，引领遥相睎。徙倚怀感伤，垂涕沾双扉。
　　孟冬寒气至，北风何惨栗？毛诗曰：二之日栗冽。毛苌曰：栗冽，寒气也。愁多知夜长，仰观众星列。三五明月满，四五詹缺。礼记曰：地秉阴窍于山川，播五行于四时，和而后月生也，是以三五而盈，三五而阙。春秋元命苞曰：月之为言阙也。两说以詹诸与。然詹与占同，古字通。客从远方来，遗我一书札。说文曰：札，牒也。上言长相思，下言久离别。置书怀袖中，三岁字不灭。韩诗外传曰：赵简子少子名无恤，简子自为书牍使诵之。居三年，简子坐青台之上，问书所在，无恤出其书于左袂，令诵习焉。一心抱区区，惧君不识察。李陵与苏武书曰：区区之心，窃慕此尔。广雅曰：区区，爱也。
　　客从远方来，遗我一端绮。绮，已见上文。相去万余里，故人心尚尔。郑玄毛诗笺曰：尚，犹也。字书曰：尔，词之终耳。文彩双鸳鸯，裁为合欢被。着以长相思，缘以结不解。郑玄仪礼注曰：着，谓充之以絮也。着，张虑切。郑玄礼记注曰：缘，饰边也。缘，以绢反。以胶投漆中，谁能别离此？韩诗外传，子夏曰：实之与实，如胶与漆，君子不可不留意也。
　　明月何皎皎，照我罗床帏。毛诗曰：月出皎兮。忧愁不能寐，揽衣起徘徊。毛诗曰：耿耿不寐。客行虽云乐，不如早旋归。毛诗曰：言旋言归。出户独彷徨，愁思当告谁？毛诗序曰：彷徨不忍去。引领还入房，泪下沾裳衣。引领，已见上文。
　　文选考异
　　注「驱马上东门」　案：「马」当作「车」。各本皆误。
　　各在天一涯　袁本、茶陵本有校语云善作「一天涯」。案：此所见不同。李陵诗云「各在天一隅」，苏武诗云「各在天一方」，句例相似。恐「一天」误倒，或尤校改正之也。
　　注「飘飖谓之猋」　案：「飘」当作「●」。各本皆讹。「●飖」卽「扶摇」字，释文可证。
　　注「然●轲不遇也」　案：「轲」下当有「而留滞王逸曰●轲」八字，此所引七谏文。又案上句「年既已过太半兮」，「已」字亦当有。各本皆误脱，不可读，今订正之。
　　注「宋玉长笛赋曰」　案：「长」字不当有。各本皆衍。
　　注「脉相视也」　案：「视」字不当有。各本皆衍。此释诂文，「脉」卽「覛」，释文可证。鲁灵光殿赋注引「脉，相视也」，亦衍。「脉」、「覛」同字也。
　　注「顺彼长道」　案：「顺」上当有「又曰」二字。各本皆脱。
　　注「汉书景帝曰」　陈云「景」，「武」误，是也。各本皆误。
　　注「白纨素出齐」　案：「白」字不当有。各本皆衍。前怨歌行注引无。
　　仙人王子乔　袁本、茶陵本有校语云「仙」，善作「小」。案：此所见不同，「小」字当传写误，「仙」字为是，或尤校改正之。
　　眄睐以适意引领遥相睎　袁本有校语云善无此二句。茶陵本有而无校语。案：此尤与茶陵合，与袁不合，亦卽所见不同也。但依文义恐不当有。
　　四五詹缺　案：「詹」当作「占」。注云「然詹与占同，古字通」。善意谓元命苞之「詹」与此诗之「占」同，而古字通也。其作「占」明甚。后七命注所引，正是「占」字。各本所见善作「詹」，皆误用元命苞「詹」改正文「占」，而注语不可通。重刻茶陵又幷改注「占」为「蟾」，而善之「占」字几亡矣。幸袁、尤二本注不误，得以考正。又「詹诸」字说文及淮南子说林训皆如此，与元命苞正同。五臣乃必改为「蟾」字，甚矣其不通乎古也。
　　注「尔词之终耳」　袁本、茶陵本「耳」作「也」。案：各本衍「之终」二字。后和王主簿怨情诗「故人心尚尔」句注引作「尔词也」可证。
　　与苏武三首五言
　　李少卿汉书曰：李陵，字少卿，少时为侍中建章监。善射，爱人。降匈奴，为右校王，病死。
　　良时不再至，离别在须臾。论语摘辅像谶曰：时不再及。宋均曰：及，亦至也。须臾，已见上文。屏营衢路侧，执手野踟。国语，申胥曰：昔楚灵王独行屏营。毛诗曰：执子之手。又曰：搔首踟。仰视浮云驰，奄忽互相踰。风波一失所，各在天一隅。言浮云之驰，奄忽相踰，飘飖不定。逮乎因风波荡，各在天之一隅。以喻人之客游，飞薄亦尔。长当从此别，且复立斯须。礼记，君子曰：礼乐不可斯须去身。郑玄曰：斯须，犹须臾也。欲因晨风发，送子以贱躯。晨风，早风。言欲因风发而己乘之以送子也。楚辞曰：乘回风兮远游。
　　嘉会难再遇，三载为千秋。琴操曰：邹虞者，邵国之女所作也。古者役不踰时，不失嘉会。临河濯长缨，念子怅悠悠。夫冠缨，仕子之所服，濯之以远游。今因远游而感逝川，故增别念也。远望悲风至，对酒不能酬。行人怀往路，何以慰我愁？毛苌诗传曰：怀，思也。独有盈觞酒，与子结绸缪。毛诗曰：绸缪束薪。毛苌曰：绸缪，缠绵之貌也。
　　携手上河梁，游子暮何之？楚辞曰：浮云兮容与，导予兮何之也。徘徊蹊路侧，悢悢不得辞。广雅曰：悢悢，恨也。行人难久留，各言长相思。安知非日月，弦望自有时。刘熙释名曰：弦，月半之名也。其形一旁曲，一旁直，若张弓弛弦也。望，月满之名也。月大十六日，月小十五日。日在东，月在西，遥相望也。努力崇明德，皓首以为期。周易曰：利用安身，以崇德也。毛苌诗传曰：崇，终也。尚书曰：先王既勤用明德。声类曰：颢，白首貌也。皓与颢古字通。
　　文选考异
　　悢悢不得辞　袁本、茶陵本「得」作「能」。案：此盖所见不同，或善与五臣之异，今无以考之。
　　注「若张弓弛弦也」　案：「弛」当作「施」。各本皆误。
　　诗四首五言
　　苏子卿汉书曰：苏武，字子卿，为栘中监。使匈奴十九年，归拜为典属国，病卒。
　　骨肉缘枝叶，结交亦相因。骨肉，谓兄弟也。汉书，帝谓燕王旦曰：今王骨肉至亲。古诗曰：结交莫羞贫。四海皆兄弟，谁为行路人？论语，子夏谓司马牛曰：四海之内，皆为兄弟。君子何患乎无兄弟？家语曰：子游见行路之人，云鲁司铎火也。况我连枝树，与子同一身。昔为鸳与鸯，今为参与辰。毛诗曰：鸳鸯于飞，毕之罗之。郑玄曰：言其止则相偶，飞则为双。尚书大传曰：书之论事，离离若参辰之错行。法言曰：吾不睹参辰之相比也。宋衷曰：辰，龙星也。参，虎星也。我不见龙虎俱见。昔者常相近，邈若胡与秦。淮南子曰：肝胆胡、越。许慎曰：胡在北方，越居南方。然胡、秦之义，犹胡、越也。惟念当离别，恩情日以新。鹿鸣思野草，可以喻嘉宾。毛诗曰：呦呦鹿鸣，食野之苹。我有嘉宾，鼓瑟吹笙。我有一罇酒，欲以赠远人。愿子留斟酌，叙此平生亲。
　　黄鹄一远别，千里顾徘徊。韩诗外传曰：田饶谓鲁哀公曰：夫黄鹄一举千里。胡马失其羣，思心常依依。胡马，已见上文。依依，思恋之貌也。何况双飞龙，羽翼临当乖。双龙，喻己及朋友也。幸有弦歌曲，可以喻中怀。请为游子吟，泠泠一何悲！琴操曰：楚引者，楚游子龙丘高出游三年，思归故乡，望楚而长叹，故曰楚引。苍颉篇曰：吟，叹也。丝竹厉清声，慷慨有余哀。礼记曰：丝竹，乐之器也。王逸楚辞注曰：厉，烈也。谓清烈也。古诗曰：慷慨有余哀。长歌正激烈，中心怆以摧。欲展清商曲，念子不能归。清商，已见上文。俛仰内伤心，泪下不可挥。尔雅曰：挥，竭也。郭璞曰：挥，振，去水亦为竭。庄子曰：俛仰之间。家语曰：公文伯卒，敬姜曰：二三子无挥涕也。愿为双黄鹄，送子俱远飞。
　　结发为夫妻，恩爱两不疑。结发，始成人也。谓男年二十，女年十五时取笄冠为义也。汉书，李广曰：结发而与匈奴战也。欢娱在今夕，嬿婉及良时。孟子曰：霸者之人，欢娱如也。毛诗曰：今夕何夕。又曰：嬿婉之求。征夫怀往路，起视夜何其？毛诗曰：駪駪征夫。又曰：夜如何其，夜未央。毛苌曰：其，辞也。参辰皆已没，去去从此辞。参辰已没，言将晓也。行役在战场，相见未有期。毛诗曰：嗟余子行役。战国策曰：缀甲励兵，効胜于战场。握手一长叹，泪为生别滋。史记，缪贤曰：燕王私握臣手。生别，已见上文。努力爱春华，莫忘欢乐时。春华，喻少时也。生当复来归，死当长相思。
　　烛烛晨明月，馥馥我兰芳。苍颉篇曰：烛，照也。韩诗曰：馥芬孝祀。薛君曰：馥，香貌也。芬馨良夜发，随风闻我堂。秋月既明，秋兰又馥，游子感时，弥增恋本也。征夫怀远路，游子恋故乡。汉书，高祖曰：游子悲故乡。寒冬十二月，晨起践严霜。汉书，武帝太初元年，改从夏正，此或改正之后也。楚辞曰：冬又申之以严霜。俯观江汉流，仰视浮云翔。良友远离别，各在天一方。江、汉流不息，浮云去靡依。以喻良友各在一方，播迁而无所托。楚辞曰：仰浮云而永叹。山海隔中州，相去悠且长。楚辞曰：蹇谁留兮中州。嘉会难两遇，欢乐殊未央。嘉会，已见上文。愿君崇令德，随时爱景光。令德，已见上文。景光，卽光景也。楚辞曰：借光景以往来。
　　文选考异
　　注「公文伯卒」　茶陵本「公」下有「父」字，是也。袁本亦脱。
　　四愁诗四首幷序
　　张平子
　　张衡不乐久处机密，阳嘉中，出为河间相。时国王骄奢，不遵法度，范晔后汉书顺帝纪曰：改元嘉七年为阳嘉元年，改阳嘉五年为永和元年。又曰：顺帝初，衡复为太史令。阳嘉元年，造候风地动仪。永和初，出为河间相。而此云阳嘉中，误也。范晔后汉书曰：和帝申贵人生河间孝王开，立四十二年，顺帝永建六年薨。子惠王政嗣，傲很不奉法宪。然考其年月，此是惠王也。又多豪右幷兼之家。汉书曰：魏郡豪右李竟。文类曰：有权势豪右大家也。汉书曰：禁兼幷之涂。李奇曰：谓大家役小民，富者兼役贫民也。衡下车，治威严，能内察属县，汉书曰：班伯为定襄太守，其下车作威，吏民竦息。奸滑行巧劫，皆密知名，下吏收捕，尽服摛。诸豪侠游客，悉惶惧逃出境。郡中大治，争讼息，狱无系囚。时天下渐獘，郁郁不得志，楚辞曰：心郁郁之忧思，独永叹而增伤。郑玄考工记注曰：郁，不舒散也。为四愁诗。屈原以美人为君子，以珍宝为仁义，以水深雪雰为小人。思以道术相报，贻于时君，而惧谗邪不得以通。其辞曰：
　　一思曰：我所思兮在太山，欲往从之梁父艰。言王者有德，功成则东封泰山，故思之。太山以喻时君，梁父以喻小人也。汉书曰：有太山郡。又武帝登封太山之梁父。音义曰：梁父，太山下小山也。侧身东望涕沾翰。楚辞曰：愿侧身而无所。韦昭汉书注曰：翰，笔也。美人赠我金错刀，何以报之英琼瑶？汉书曰：王莽铸大钱，又造错刀，以金错其文。续汉书曰：佩刀，诸侯王黄金错镮。谢承后汉书曰：诏赐应奉金错把刀。毛诗曰：投我以木桃，报之以琼瑶。又曰：尚之以琼英乎而。路远莫致倚逍遥，何为怀忧心烦劳？古诗曰：路远莫致之。
　　二思曰：我所思兮在桂林，欲往从之湘水深。汉书曰：郁林郡，故秦桂林郡。海南经曰：桂林八树在番禺东。又曰：湘水出零陵。舜死苍梧，葬九疑，故思明君。侧身南望涕沾襟。楚辞曰：泣歔欷而沾襟。美人赠我金琅玕，何以报之双玉盘？尚书禹贡曰：厥贡惟球琳琅玕。古诗曰：委身玉盘中，历年冀见食。应劭汉官仪曰：封禅坛有白玉盘。路远莫致倚惆怅，何为怀忧心烦伤？楚辞曰：惆怅兮而私自怜。
　　三思曰：我所思兮在汉阳，欲往从之陇阪长。汉书曰：天水郡，明帝改曰汉阳。应劭曰：天水有大坂，名曰陇阪。秦州记曰：陇坂九曲，不知高几里。侧身西望涕沾裳。古长歌行曰：泣涕忽沾裳。美人赠我貂襜褕，何以报之明月珠？蔡雍独断曰：侍中中常侍加貂蝉。说文曰：直裾谓之襜褕。淮南子曰：随侯之珠。高诱曰：明月珠也。路远莫致倚踟，何为怀忧心烦纡？楚辞曰：志纡郁其难释。王逸曰：纡，屈也。
　　四思曰：我所思兮在鴈门，欲往从之雪纷纷。汉书有鴈门郡，楚辞曰：雪纷纷而薄木。侧身北望涕沾巾。说文曰：佩巾也。美人赠我锦绣段，何以报之青玉案？锦绣，有五采成文章。玉案，君所凭倚。喻大臣亦为天子所恃。礼记曰：春服青玉。楚汉春秋，淮阴侯曰：臣去项归汉，汉王赐臣玉案之食。路远莫致倚增叹，何为怀忧心烦惋？楚辞曰：咤增叹兮如雷。
　　文选考异
　　注「改元嘉七年」　茶陵本「元嘉」作「永建」，是也。袁本亦误「元嘉」。
　　注「魏郡豪右李竟」　案：「右」字不当有。各本皆衍。此所引宣帝纪文，又见于霍光传，俱无「右」字。善意取文颖之注以解「豪右」自在下，不知者误幷添此。
　　注「文类曰」　袁本「类」作「颖」，是也。茶陵本亦误「类」。
　　屈原以美人为君子　何校「屈」上添「依」字。茶陵本云五臣有「依」字。袁本云善无「依」字。案：各本所见，盖传写脱耳。何云五臣有「依」字，就校语而云然。
　　注「汉书曰有太山郡」　案：「曰」字不当有。各本皆衍。
　　注「汉书曰天水郡」　何校「汉」上添「续」字，是也。各本皆脱。
　　注「说文曰佩巾也」　陈云「曰」下脱「巾」字，是也。各本皆脱。
　　杂诗五言　杂者，不拘流例，遇物卽言，故云杂也。
　　王仲宣
　　日暮游西园，冀写忧思情。曲池扬素波，列树敷丹荣。楚辞曰：坐堂伏槛临曲池。列女传，津吏女歌曰：水扬波兮杳冥冥。上有特栖鸟，怀春向我鸣。毛诗曰：有女怀春。褰袵欲从之，路崄不得征。说文曰：袵，衣衿也。衿音今。徘徊不能去，伫立望尔形。毛诗曰：瞻望弗及，伫立以泣。风飙扬尘起，白日忽已冥。郑玄毛诗笺曰：冥，夜也。回身入空房，托梦通精诚。幽通赋曰：精诚发于宵寐。人欲天不违，何惧不合幷？尚书，王曰：人之所欲，天必从之。
　　杂诗五言
　　刘公干
　　职事相填委，文墨纷消散。汉书，功臣皆曰：萧何徒恃文墨，顾居臣上。驰翰未暇食，日不知晏。翰墨，已见上。尚书曰：自朝至于日，不遑暇食。沈迷簿领书，回回自昏乱。簿领，谓文簿而记录之。史记曰：问上林尉诸禽兽簿。司马彪庄子注曰：领，录也。楚辞曰：肠回回兮盘纡。释此出西城，登高且游观。方塘含白水，中有凫与鴈。楚辞曰：乘白水而高鹜。毛诗曰：弋凫与鴈。安得肃肃羽？从尔浮波澜。毛诗曰：鸿鴈于飞，肃肃其羽。
　　杂诗二首五言　集云：枹中作。下篇云：于黎阳作。
　　魏文帝
　　漫漫秋夜长，烈烈北风凉。楚辞曰：终长夜之曼曼。毛诗曰：冬日烈烈。又曰：北风其凉。展转不能寐，披衣起彷徨。毛诗曰，展转不寐。彷徨，已见上文。彷徨忽已久，白露沾我裳。白露，已见上文。说苑曰：孺子不觉露之沾裳。俯视清水波，仰看明月光。天汉回西流，三五正从横。河图括地象曰：河精上为天汉。毛诗曰：嘒彼小星，三五在东。毛苌曰：三心五噣，四时更见也。草虫鸣何悲，孤鴈独南翔。毛诗曰：喓喓草虫，趯趯阜螽。毛苌曰：草虫，常羊也。楚辞曰：鴈雍雍而南游。郁郁多悲思，绵绵思故乡。古诗曰：绵绵思远道。愿飞安得翼，欲济河无梁。葛龚与梁相张府君笺曰：悠悠梦想，愿飞无翼。楚辞曰：江河广而无梁。向风长叹息，断绝我中肠。楚辞曰：向长风而舒情。
　　西北有浮云，亭亭如车盖。亭亭，迥远无依之貌也。易通卦验曰：太阳云出，张如车盖。惜哉时不遇，适与飘风会。何休公羊传注曰：适，遇也。吹我东南行，南行至吴会。当时实至广陵，未至吴会。今言至者，据已入其地也。吴会非我乡，安能久留滞？楚辞曰：然●轲而留滞。弃置勿复陈，客子常畏人。
　　文选考异
　　南行至吴会　袁本、茶陵本「南」作「行」，云善作「南」。案：上句言东南行，则下不得单言南行，甚明。各本所见，皆传写误也。非善如此。
　　朔风诗四言
　　曹子建
　　仰彼朔风，用怀魏都。愿骋代马，倐忽北徂。代马，已见上文。凯风永至，思彼蛮方。毛苌诗传曰：南风谓之凯风。礼记曰：南方曰蛮。毛诗曰：用蛮方。愿随越鸟，飜飞南翔。古诗曰：越鸟巢南枝。四气代谢，悬景运周。尔雅曰：四气和谓之玉烛。淮南子曰：二者代谢舛驰。周易曰：悬象着明。别如俯仰，脱若三秋。毛诗曰：一日不见，如三秋兮。昔我初迁，朱华未希。今我旋止，素雪云飞。毛诗曰：昔我往矣，杨柳依依。今我来思，雨雪霏霏。希与稀同，古字通也。俯降千仞，仰登天阻。庄子曰：千仞之高，不足以极其深。天阻，山也。范晔后汉书，郭林宗论苏不韦曰：城阙天阻，宫府幽绝。风飘蓬飞，载离寒暑。商君书曰：夫飞蓬遇飘风而行千里，乘风之势也。毛诗曰：载离寒暑。千仞易陟，天阻可越。昔我同袍，今永乖别。同袍，已见上文。子好芳草，岂忘尔贻？古诗曰：兰泽多芳草。繁华将茂，秋霜悴之。方言曰：悴，伤也。君不垂眷，岂云其诚？言君虽不垂眷，己则岂得不言其诚。苍颉篇曰：岂，冀也。秋兰可喻，桂树冬荣。兰以秋馥，可以喻言。桂以冬荣，可以喻性。楚辞曰：秋兰兮青青。又曰：丽桂树之冬荣。弦歌荡思，谁与消忧？言弦歌可以荡涤悲思，谁与共奏以消忧也。临川暮思，何为泛舟？言临川日暮，而又相思，何为泛舟而不济以相从乎？国语曰：秦泛舟乎河。岂无和乐，游非我邻。言岂无和乐以荡思乎？为游非我邻，故不奏也。谁忘泛舟？愧无榜人。言岂忘泛舟以相从乎？愧无榜人，所以不济也。榜人，喻良朋也。张揖汉书注云：榜人，船长也。
　　文选考异
　　素雪云飞　袁本、茶陵本「云」作「云」，云善作「云」。案：各本所见皆传写误。「素雪」与「朱华」偶句，「云飞」与「未希」偶句。假令作「云」，殊乖文义，非善如此也。
　　注「范晔后汉书」　袁本、茶陵本无此五字。案：无者是也。善有其例，说已见前。
　　注「毛诗曰载离寒暑」　案：当作「寒暑已见鹦鹉赋」。袁本正如此，但误在上节注末，而此仍复出，则非。茶陵本误与此同。
　　杂诗六首五言　此六篇并托喻伤政急，朋友道绝，贤人为人窃势。别京已后，在郢城思乡而作。
　　曹子建
　　高台多悲风，朝日照北林。新语曰：高台，喻京师。悲风，言教令。朝日，喻君之明。照北林，言狭，比喻小人。新序曰：高堂百仞。之子在万里，江湖迥且深。江湖，喻小人隔蔽。毛诗曰：之子于征。尔雅曰：迥，远也。方舟安可极？离思故难任。尔雅曰：大夫方舟。郭璞曰：并两船也。毛苌诗传曰：极，至也。孤鴈飞南游，过庭长哀吟。鴈南游，已见上文。翘思慕远人，愿欲托遗音。翘，犹悬也。形影忽不见，翩翩伤我心。
　　转蓬离本根，飘飖随长风。说苑曰：鲁哀公曰：秋蓬恶其本根，美其枝叶，秋风一起，根本拔矣。何意回飙举，吹我入云中。尔雅曰：扶摇谓之猋。飙与猋同。高高上无极，天路安可穷。吕氏春秋曰：风乎其高无极也。仲长子昌言曰：荡荡乎若升天路而不知其所登，子若升天路也。类此游客子，捐躯远从戎。毛褐不掩形，薇藿常不充。淮南子曰：布衣掩形，鹿裘御寒。言贫人冬则羊裘短褐，不掩形也。列女传，曾子谓黔娄妻曰：先生在时，食不充虚，衣不盖形。文子曰：圣人食足以充虚接气，衣足以盖形御寒。去去莫复道，沈忧令人老。宋玉笛赋曰：武毅发沈忧。古诗曰：思君令人老。
　　西北有织妇，绮缟何缤纷。小雅曰：缯之精者曰缟，古老切。明晨秉机杼，日不成文。言忧甚而志乱。太息终长夜，悲啸入青云。妾身守空闺，良人行从军。良人，谓夫也。自期三年归，今已历九春。一岁三春，故以三年为九春，言已过期也。纂要曰：九十日故九春。飞鸟绕树翔，噭噭鸣索羣。楚辞曰：声噭噭以寂寥。愿为南流景，驰光见我君。
　　南国有佳人，容华若桃李。楚辞曰：受命不迁生南国。谓江南也。佳人，已见上文。毛诗曰：何彼襛矣，华如桃李。朝游江北岸，日夕宿湘沚。毛苌诗传曰：沚，渚也。时俗薄朱颜，谁为发皓齿。楚辞曰：容则秀雅稚朱颜。又曰：美人皓齿嫮以姱。俛仰岁将暮，荣耀难久恃。岁暮，已见上文。边让章华台赋曰：体迅轻鸿，荣耀春华。
　　仆夫早严驾，吾将远行游。楚辞曰：仆夫怀兮心悲。又曰：严车驾兮出戏游。又曰：愿轻举兮远游。远游欲何之，吴国为我仇。说苑，楚王谓淳于曰：吾有仇在吴国，子能为吾报之乎？将骋万里涂，东路安足由？广雅曰：由，行也。江介多悲风，淮泗驰急流。楚辞曰：哀江介之悲风。泗，水名也。孟子曰：禹排淮、泗而注之江也。愿欲一轻济，惜哉无方舟。闲居非吾志，甘心赴国忧。汉书曰：司马相如称疾闲居。范晔后汉书，梁竦叹曰：闲居可以养志。毛诗曰：甘心首疾。
　　飞观百余尺，临牖御棂轩。古诗曰：双阙百尺。尔雅曰：观谓之阙。御，犹凭也。说文曰：棂，楯栏也。韦昭汉书注曰：轩，槛上板也。远望周千里，朝夕见平原。烈士多悲心，小人偷自闲。风俗通曰：烈士者，有不易之分。国雠亮不塞，甘心思丧元。塞，谓杜绝也。孟子曰：勇士不忘丧其元。拊剑西南望，思欲赴太山。左氏传曰：子朱怒，抚剑从之。太山，东岳，接吴之境。西，喻蜀。责躬诗曰：愿蒙矢石，建旗东岳，意与此同也。弦急悲声发，聆我慷慨言。古诗曰：音响何太悲，弦急知柱促。
　　文选考异
　　注「此六篇」下至「在郢城思乡而作」　案：此三十字于善注例不类，必亦幷善于五臣而如此，其中兼多讹错，各本尽同，无可校正。何校「郢」改「鄄」，陈同。
　　天路安可穷　袁本、茶陵本有校语云「可」，善作「何」。案：二本所见非也。「何」但传写误。
　　注「武毅发沈忧」　案：「忧」下当有「结」字。各本皆脱。此以三句为一句。
　　注「生南国」　何校下添「兮南国」三字。案：依善例当添「王逸曰南国」五字，各本皆脱。
　　注「音响何太悲」　案：「何太」当作「一何」。各本皆误。
　　情诗五言
　　曹子建
　　微阴翳阳景，清风飘我衣。春秋说题辞曰：阳精为日。楚辞曰：阳杲杲兮朱光。游鱼潜渌水，翔鸟薄天飞。言得所也。大戴礼曰：鱼游于水，鸟飞于云。眇眇客行士，遥役不得归。言不如鱼鸟也。楚辞曰：安眇眇兮，无所归薄。始出严霜结，今来白露晞。严霜，已见上文。毛诗曰：蒹葭凄凄，白露未晞。游子叹黍离，处者歌式微。毛诗曰：彼黍离离，彼稷之苗；行迈靡靡，中心摇摇。又曰：式微式微，胡不归？慷慨对嘉宾，凄怆内伤悲。毛诗曰：我有嘉宾。又曰：我心伤悲。
　　杂诗四言
　　嵇叔夜
　　微风清扇，云气四除。汉书，张竦为陈崇作奏曰：日不移晷，霍然四除。皎皎亮月，丽于高隅。古诗曰：明月何皎皎。亮，明也。周礼曰：城隅之制九雉。兴命公子，携手同车。携手同车，已见上文。龙骥翼翼，扬镳踟。毛诗曰：四牡翼翼。舞赋曰：扬镳飞沫。肃肃宵征，造我友庐。毛诗曰：肃肃宵征。光灯吐辉，华幔长舒。鸾觞酌醴，神鼎烹鱼。毛诗曰：且以酌醴。又曰：谁能烹鱼。弦超子野，叹过绵驹。杜预左氏传注曰：子野，师旷字也。孟子，淳于曰：昔绵驹处高唐，而齐右善歌。流咏太素，俯赞玄虚。列子曰：太初，形之始。太素，质之始。老子曰：玄之又玄，众妙之门。管子曰：虚无形，谓之道。史记，太史公曰：老子所贵道，虚无应用，变化无方。孰克英贤，与尔剖符。言咏赞妙道，游心恬漠，谁能以英贤之德，与尔分符而仕乎？班固汉书述曰：汉兴柔远，与尔剖符。然文虽出彼，而意微殊。东观汉记，韦彪上议曰：二千石皆以选出京师，剖符典千里。
　　文选考异
　　注「虚无形」　案：「虚」下当有「而」字。各本皆脱。游天台山赋注引有。
　　杂诗五言
　　傅休奕臧荣绪晋书曰：傅玄，字休奕，北地人，勤学善属文，州举秀才，稍迁至司隶校尉，卒。
　　志士惜日短，愁人知夜长。论语，子曰：志士仁人，无求生以害仁。古诗曰：愁多知夜长，仰观众星列。摄衣步前庭，仰观南鴈翔。汉书，沛公摄衣迎郦食其。玄景随形运，流响归空房。清风何飘飖，微月出西方。礼记曰：月生于西。繁星依青天，列宿自成行。蝉鸣高树间，野鸟号东箱。古诗曰：秋蝉鸣树间。王逸楚辞注曰：墙序之东为东箱也。纤云时髣，渥露沾我裳。曹植魏德论曰：纤云不形，阳光赫戏。刘桢诗曰：皦月垂素光，玄云为髣。露沾裳，已见上文。良时无停景，北斗忽低昂。常恐寒节至，凝气结为霜。曾子曰：阴气胜则凝为霜。落叶随风摧，一绝如流光。
　　杂诗五言
　　张茂先
  </div>
  <div class="pagination">
   <a href="文选_page58.html">
    上一页
   </a>
   <span>
    ...
   </span>
   <a href="文选_page54.html">
    54
   </a>
   <a href="文选_page55.html">
    55
   </a>
   <a href="文选_page56.html">
    56
   </a>
   <a href="文选_page57.html">
    57
   </a>
   <a href="文选_page58.html">
    58
   </a>
   <span class="current-page">
    59
   </span>
   <a href="文选_page60.html">
    60
   </a>
   <a href="文选_page61.html">
    61
   </a>
   <a href="文选_page62.html">
    62
   </a>
   <a href="文选_page63.html">
    63
   </a>
   <a href="文选_page64.html">
    64
   </a>
   <span>
    ...
   </span>
   <a href="文选_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
