<!DOCTYPE html>
<html>
<head>
    <meta charset="UTF-8">
    <title>皇清文颖 - 第 47 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 47 页/共 274 页</h1>
    <div class="content">　　将军跨马拥戈矛壮士驱车久未休一纸捷书期早至黄金铸印待封侯
　　竹月
　　萧萧疎映月昏黄浥露凝烟晕素光阴转粉墙铺翠影湖州新写墨筼筜
　　宴月
　　花月依依入暮春坐花醉月绮筵新始知蟾魄无私照瓦缶金尊各一轮
　　池月
　　半亩池涵天作底一番风过水流金惊看锦鲤如梭掷织就横纹緑绮衾
　　山月
　　林深鸟宿夕烟暝玉镜扬辉不受扄夜籁寂然羣动息一轮飞过万山青

　　皇清文頴巻首十
　　钦定四库全书
　　皇清文頴巻首十一
　　御制文
　　论
　　立身以至诚为本论
　　夫诚者万物之原万事之本天所赋物所受之正理也故在天则为乾元坤元而万物资始资生在人则为能尽其性参天地而赞化育然人咸具是理而鲜能全之故日蔽于私溺于习而天理防乎失矣圣人者出作君作师修道以立敎敎人由诚之之道以驯致至诚之域故曰立身以至诚为本岂非实理本于生初在人之自勉乎葢至诚圣人也诚之者择善而固执之者也旣能择善又能固执则可进于诚矣而身立矣夫立身不外于言行而言行不可以外饰言必期于有物则言可为天下法矣行必期于有恒则行可为天下则矣诚故也立身必先于忠孝而忠孝不可以伪为视无形而聼无声则飬志承欢可云无忝矣公忘私而国忘家则尽忠补过可称匪懈矣诚故也其要在克已已不克则私欲潜滋何以能诚其功又在慎独诗曰相在尔室尚不愧于屋漏先儒有言曰学始于不欺暗室良以独不慎则发念行事终为小人之归耳然则克已慎独者求诚之切务也厯观古来圣有安勉而皆本于诚书曰钦眀文思安安尭之至诚无间也又曰元徳升闻舜之至诚上达也仲虺之诰曰以义制事以礼制心丹书曰敬胜怠者吉义胜欲者从此汤武之勉而诚也勉而诚与至诚无异尭舜汤武莫不称之为大圣故曰及其成功一也然则欲诚其身当择善固执克已慎独以驯致于至圣之域以之参天地赞化育不难矣




　　读书以眀理为先论
　　天地之间万事万物莫不有理理者天之经地之义民之行也是故日月星辰之朔望躔次阴阳寒暑四时之推迁往来皆天之气也而有干健于穆不已之理主宰乎其中山川河岳百谷草木之丽乎地以生者亦莫不頼坤元载厚之理以为之根柢人性之仁义礼智赋乎天之正理也因之而见为恻隠羞恶辞让是非之情及变化云为万有不齐之事由是观之天下事物孰有外于理防故圣人之教人讲学亦曰眀理而已矣盖理者道也道之大原出于天其用在天下其传在圣贤而赖学者讲习讨论之功以眀之六经之书言理之至要也学者用力乎眀理之功以观六经则思过半矣所谓眀理者眀其所当然与其所以然所当然者父子当亲君臣当义夫妇当别长幼当序朋友当信之谓也所以然者父之所以慈子之所以孝君之所以仁臣之所以忠夫之所以率妇之所以从长之所以爱幼之所以恭朋友之所以责善辅仁之谓也知其所当然然后信之笃而不悮于岐趋知其所以然然后喻之深而不能以自已至于一事一物亦莫不眀其表里精粗与夫善恶是非之宜夫如是然后理眀而有所持循此大学眀眀徳之功必以格物致知为先中庸择善之目必在于博学审问慎思眀辨而先儒讲论亦必以讲眀为践履之本先圣后圣岂有二道哉虽然眀理要矣而既明之后则又在于行之之功茍或知有余而行之不足则虽精义入神亦无当实用盛徳至善竟何有于我防故致知与力行相湏为用而致知则在所当先何以言之知都防之壮丽而欲往观之必先悉其所由之路而后行焉悉其所由之路是眀理也身往由之是力行也茍不知之悉而往行之则有失径迷途之讥为学之功亦如是盖知仁为万善之本必不逞私欲而为利已害人之事矣知义为万事之宜必不自昧其羞恶之良而为偷安茍合之事矣此讲学之必以眀理为先也故书之称尭曰钦眀称舜曰文眀尭舜天下之大圣也而其所以成大圣者则以眀为本焉彼不务眀理而徒以记诵辞章自耀者是犹舎璞玉而贵碔砆而彼不知而防行者是犹去烛而夜行均为惑之甚矣
　　雍正七年
　　皇父驾临上书房
　　亲洒宸翰
　　恩赐御联题曰立身以至诚为本读书以眀理为先余
　　兄弟盥手祗领谨悬座右爰以
　　寳训著论二首庚戌之秋手録文钞即以此弁冕全集
　　非敢云阐扬
　　圣教特以纪过
　　庭慈诲并志书绅微悃尔



　　信而后谏论
　　诗曰衮职有阙惟仲山甫补之夫仲山甫之补衮职也柔嘉唯则天子是若葢其诚信素达于人君而人君鉴其诚谅其忠故谏无不从言无不聼虽宣王聼言之美亦山甫取信有素也故子夏曰君子信而后諌可谓知进言之道矣盖君臣一徳上下志通然后可继都俞吁咈之盛而致治于熙皥故人君聼言之道固不可懈而为臣者亦当思所以善进其言之道焉夫人臣諌君非可易甞也必能进思尽忠退思补过职业修于莅官之后忠诚逹于未定之前然后法语不伤扵猛巽语不嫌于谀是故为人臣者必无恝而不諌之理但当素尽其诚使人君信之而已若素无忠诚之心则虽激于一时犯顔强諌而扵国事终无济也虽然信而后諌理也若事至扵危急一日不言则民受一日之害一日不言则天下之害甚于一日斯亦可以待其信而不言乎故魏徴之与太宗信而諌者也陆贽之与徳宗不必待其信而谏者也而后之人均是之者以贽虽不能信于徳宗而其忠诚天下后世自信之也














　　修道之谓敎论
　　道之大原出于天禀乎天之命以为性而因乎性之良能以为道故率性之谓道实天地自然之理也然性无不善感于物而动则有欲欲日以引而道有所不行上天眷命作之君师使有以节民之情而复性之善以行其道故曰修道之谓敎非道之外别有所谓敎也葢人禀五行二气之灵首万物而具五性仁义礼智之徳忠信孝弟之行皆偹于我然圣者能之而贤不肖则有过不及之差焉古昔圣王之治民也渐之以仁摩之以义节之以礼和之以乐熏陶涵养使徳日进而道自修自十五入学廸以性之所固有老而靡他焉故仁让之风周于十室而人民惇厚后世莫及盖教之以孝友睦婣任防之行而仁道行矣分贵贱定上下眀赏罚辨等威而义之为教行矣乡饮社防以及冠婚丧祭莫不有礼而礼之为教行矣师友以解其惑学校以其趋而智之为教眀矣立此四教而使民日就月将无诡异之习诈伪之萌而信之为教得矣故君师之责修而道乃不虚三代以下致治之盛如汉之文帝唐之太宗宋之仁宗皆朝乾夕惕勤劳匪懈然不图其本而务其末徒有恵爱之政而无教养之实方之汉唐则令主比之三代则庸君此无他教不能行则道无由眀于天下也夫天无不赋以性之人则天下无不能率道之人人君果能眀徳以新民修道以立敎则朝行而暮效矣何难之有哉而昏庸之君自谓不能而不行英眀之君自谓已能而不屑此三代之治不可以一日复而民之固有之道不可以一日眀也夫正身以正朝廷正朝廷以正百官正百官以正万民因民之善以立教即因我之教以复性而古先王所为牖世而觉民者在是矣其于复三代之治乎何有



　　上下交而其志同论
　　夫天下安寜治登上理必赖眀良一徳咨谋啓沃然后上下一心庻绩允凝而万方顺则也易曰上下交而其志同可以觇治世之气象矣盖天髙而地下君尊而臣卑理势之当然也君之不可下于臣犹天之不可卑于地然天地之形不可交而以气交上下之分不可交而以心交故阴阳和而万物顺上下交而万民化此天地之常经古今之通谊也上下一心君臣相得则治反之则乱合若符节信如应响故尭舜之于臯防稷契成汤之于伊尹成康之于周召皆以圣眀之君交圣眀之臣而其致治之盛也勃焉三代下如齐桓之扵管仲昭烈之扵孔眀苻坚之扵王猛太宗之于房杜王魏虽未及上古君臣之以圣交圣然亦各以贤眀之资得贤眀之臣为之辅同舟共济言聼计从故其治亦得小康贞观之风后世称盛葢上下志交则天下乂安民受其福理不爽也至扵亡国之君莫不由君尊而臣卑志骄而意满臣之忠言不逹于朝廷国之大寳弃之于草野小人日侍左右而専事阿谀以取容虽有上下之分实无君臣之谊岂得谓之交防故二世之宠赵髙桓灵之任赵忠张让隋炀之用虞世基岂非交所不当交而逺所不当逺之祸乎故易之理无定而惟在于贞与君子交则谓之泰而吉与小人交则谓之否而凶书曰纣有臣亿万惟亿万心予有臣三千惟一心夫纣之所与朝夕共处者岂无股肱心膂之寄防然不交正人而所交皆小人故殷以之亡武王之臣皆周召吕散诸人一徳一心故膺天禄而保祚无疆夫人君莫不欲得贤才以自辅然而庻事未康至治不见者盖所谓贤非贤而才非才也然则果无贤才之可用欤曰彼所谓贤者乃善已者也所谓才者乃能以巧术奉上者也方是时草野之贤才深藏不出而已矣在位之贤才逊荒行遯而已矣间有硕果之存亦今日用之眀日黜之而已矣又何能久于其朝哉诚能举天下之贤才登之于朝而不疑诚以接之信以待之上下一心交修罔懈则天下有何不治而隆古有何不复哉虽然此特为为君者言之耳书曰臣哉邻哉邻哉臣哉古之大臣一日立乎其位一日尽乎其道陈善闭邪补衮职之所阙其用与舎惟君之命耳不谓君弗用而有懈惰之心夫如是然后上下相和得交泰之道而都俞吁咈之风日见于朝廷矣










　　家人上九有孚威如终吉论
　　治国必始于齐家而齐家又在于修身修身之道莫若以身率之待之以诚而不使之怨临之以庄而不使之狎则家道永昌以之治国平天下将无所不可矣易家人上九之爻曰有孚威如终吉可谓得治家久逺之道矣盖居卦终而有刚徳得威严之道惟卦终故以象家道之成惟有刚徳故能孚威以待下治家之道当慎于其始防之不可不宻故初曰闲有家谓及其志未变而闲之也又当善乎其终待之不可不诚御之不可不严在上曰孚威信与威相济则永得治家之道矣不但父子兄弟夫妇之间必如此而后得吉也凡家之中长幼尊卑皆当率是道以行孔子曰惟女子与小人为难养也近之则不孙逺之则怨夫惟以威御之则近而不至于不孙以诚待之则逺而不至扵怨虽然所谓威者岂鞭挞棰楚之加而所谓孚者岂煦煦焉徒事姑息为防自胜其私语言可爱行止可法而不蹈非礼则人自畏其威矣自勉以仁立爱惟亲立敬惟长妻子好合兄弟旣翕则人自感其诚矣此又反身之要而治家者所宜先也













　　嘉言罔攸伏论
　　人君表正万邦富有四海万防庻政日陈于前诚有所不至眀有所不周差之毫厘谬以千里古先哲王之眀目达聪咨岳咨牧者亦期嘉言之罔攸伏而已葢天下之智有不同而天下之理无一定故恃一人之智以为智不若兼千百人之智以为智人君虽眀足以照万邦烛万事然天下千百人之智又何能尽兼万事之至赜至动参错不齐者又何能尽眀所赖人臣陈善闭邪补衮职之所阙使嘉言谠论日闻于前然后眀微烛隐政无不通而眀无不照然人臣之能尽言者由人君有以啓之耳茍人君孜孜黾勉乐受尽言则人臣亦何惜而不言哉故大禹之祗承于帝曰后克艰厥后臣克艰厥臣帝之答禹曰允若兹嘉言罔攸伏君难其位而好聼正言臣难其位而思尽正言此野之所以无遗贤而万邦咸寜也夫君如舜臣如禹而一时君臣之所共勉者惟在各艰其位而受尽言舜又不敢当以为惟帝时克则后世之欲图治者舎是岂有二道哉三代以降推汉文帝唐太宗宋仁宗为令主然文帝仁厚俭约有余而一时无大儒骨鲠之臣宋仁宗有韩范富欧诸臣而不能尽其用惟唐太宗以英武明智之资得房杜王魏为之臣终日陈言防愆纠谬太宗屈已从之贞观之风逺过于文帝仁宗者职此之由由是观之纳谏聼言顾不亟哉桀纣幽厉始皇之亡也其时之嘉言无闻焉岂果无嘉言之臣哉龙逢有嘉言而桀杀之比干有嘉言而纣杀之厉王设监谤之巫始皇有妖言之禁夫舜禹君臣兢兢焉惟恐嘉言之伏而此数君者方遏之絶之又从而罪之欲其不亡岂可得乎尚论者所以逰心于都俞吁咈之世也




　　春王正月论
　　春秋为尊王之书始自隐公不曰王春正月而曰春王正月者其意深矣盖春者天之所为也正者王之所为也欲王者表若天时诸侯上遵王法示大始而欲正本也是故以春生之气贯四时以王者之命正诸侯以正月之月统一嵗王者所行必上本于天不承天以制号令则无法故以春居王之首诸侯不尊天王则无正故以王居正月之首政者正也政莫先扵正始故以正月为一嵗之首所以教后之王者上承天以制法度下建极以制诸侯则政行而敎举矣至于体元调元之説既失之穿凿胡氏行夏时之说虽以伊训证之而夫子乃从周者况春秋所书春正月无氷春二月无氷若用夏正则无氷不足为异矣冬十月陨霜杀菽若夏之冬则不应尚有菽矣周之改月改时何待论哉


　　作三军论
　　周自平王东迁政令不行礼乐征伐自诸侯出于是朝觐之礼废尊王之典衰而防盟征伐一归霸主顺者安之逆者伐之王纲陵夷而天下之事不可为矣鲁自隠公至扵襄公凡九世而襄公之世三家始専政所谓自诸侯出十世希不失者也三家之専政始扵作三军三军者鲁先公之受扵天子者也鲁颂曰公车千乘公徒三万则三军为鲁之旧眀矣而云作者葢鲁已废三军为二军至是忽以私家之乘补公室之伍而为三军圣人谨书其作毁而季氏险戾无君之罪毕着矣盖季氏専鲁已数世至于宿而遂懐窃国之心故乘襄公幼弱托于増兵敌而作三军三分鲁地而十二分其民季氏得四叔氏得二孟氏得一而归其五于公以事大国徴师承贡则季氏沛然有余而公室用多二家力少其势不得不毁又显令于国中入季者无征入公室者倍征则二家之民属公室者如陷坑阱急思自脱故一旦尽夺之公民咸顺焉而公莫可如何也方作三军时公年始十三故叔孙虽知其不可而不敢固争至于毁之则四分鲁国之地与民季子得二二子各一不独君若赘疣而二子亦不得不属服于季氏矣其毁中军亦乘昭公初立叔孙身死家乱而急夺焉故余尝谓宿之隂鸷狡谲乃万世乱臣之渠魁而三军之作毁则田氏簒齐三卿分晋之前辙也故特发其义以补先儒所未云





</div>
    <div class="pagination">
<a href="皇清文颖_page46.html">上一页</a><span>...</span><a href="皇清文颖_page42.html">42</a><a href="皇清文颖_page43.html">43</a><a href="皇清文颖_page44.html">44</a><a href="皇清文颖_page45.html">45</a><a href="皇清文颖_page46.html">46</a><span class="current-page">47</span><a href="皇清文颖_page48.html">48</a><a href="皇清文颖_page49.html">49</a><a href="皇清文颖_page50.html">50</a><a href="皇清文颖_page51.html">51</a><a href="皇清文颖_page52.html">52</a><span>...</span><a href="皇清文颖_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
