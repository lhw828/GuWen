<!DOCTYPE html>
<html>
<head>
    <meta charset="UTF-8">
    <title>香艳丛书 - 第 45 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 45 页/共 467 页</h1>
    <div class="content">　　声清性恶 
　　魏武有一妓，声音清高而情性酷恶，欲杀则爱才，欲置则不堪，于是选一人声及之，便杀性恶者。 
　　推婢墓中 
　　于宝父有宠婢，母妒甚，及父亡，母乃生推婢于墓中。后十余年，开墓，婢伏棺而苏，言：“其父常取饮食与之，恩情如生。” 
　　榴花染 
　　《诗》：“郁金香汗袌歌巾，山石榴花染舞裙”。 
　　诮失婢榜 
　　唐人有《诮失婢榜》诗，诗曰： 
　　抚养在香闺，娇痴教不依。 
　　总然桃叶宠，打得柳花飞。 
　　晓露空调粉，春罗枉赐衣。 
　　内家方妒杀，好处任从归。 

　　妆台记　唐　宇文氏　撰  

　　舜加女人首饰，钗杂以牙玳瑁为之。 
　　周文王于髻上加珠翠翘花，傅之铅粉，其髻高，名曰“凤髻”，又有“云髻”，步步而摇，故曰“步摇”。 
　　始皇宫中悉好神仙之术，乃梳神仙髻，皆红妆翠眉，汉宫尚之。后有迎春髻、垂云髻，时亦相尚。 
　　汉武就李夫人取玉簪搔头，自此宫人多用玉。时王母下降，从者皆飞仙髻、九环髻，遂贯以凤头钗，孔雀搔头，云头篦以玳瑁为之。 
　　汉明帝令宫人梳百合分髾髻、同心髻。 
　　魏武帝令宫人梳反绾髻，插云头篦，又梳百花髻。 
　　晋惠令宫人梳芙蓉髻，插通草五色花。 
　　陈宫中梳随云髻，即晕妆。 
　　隋文宫中梳九真髻，红妆谓之桃花面，插翠翘桃华搔头，帖五色花子。 
　　炀帝令宫人梳迎唐八鬟髻。插翡翠钗子作日妆，又令梳翻荷鬓，作啼妆，坐愁髻，作红妆。 
　　唐武德中，宫中梳半翻髻，又梳反绾髻、乐游髻，即水精殿名也。 
　　开元中，梳双鬟、望仙髻及回鹘髻。 
　　贵妃作愁来髻。 
　　贞元中，梳归顺髻，帖五色花子，又有闹扫妆髻。 
　　《古今注》云：“长安作盘桓髻、惊鹄髻、复作俀鬌髻。一云梁冀妻堕马髻之遗装也。” 
　　晋永嘉间妇人束发，其缓弥甚，紒之坚不能自立，发被于额，自出而巳。吴妇盛妆者，急束其发而劘角过于耳。 
　　惠帝元康中妇人之饰，有五兵佩，又以金银玳瑁之属，为斧钺戈戟以当笄。 
　　太元中，王公妇女必缓鬓倾髻以为盛饰，用发既多，不可恒戴，乃先于木及笼上装之，名曰“假髻”，或名“假头”。 
　　宋文帝元天嘉六年，民间妇人结发者三分，发抽其鬟直向上，谓之“飞天紒”。始自东府，流被民庶。 
　　天宝初，贵族及士民好为异服，妇人则簪步摇钗，衫袖窄小。 
　　杨贵妃常以假鬓为首饰，而好服黄裙。 
　　蜀孟昶末年，妇女治发为高髻，号“朝天髻”。 
　　理宗朝宫妃梳高髻于顶，曰“不走落”。 
　　梁简文诗：“同安鬟里拨，异作额间黄。”拨者，捩开也。妇女理鬟用拨，以木为之，形如枣核，两头尖，尖可二寸长，以漆光泽，用以松鬓，名曰“鬓枣”。竞作万妥鬓，如古之蝉翼鬓也。 
　　后周静帝令宫人画眉墨妆。 
　　汉武帝令宫人作八字眉。 
　　汉日给宫人螺黛作翠眉。 
　　魏武帝令宫人画青黛眉、连头眉。一画连心甚长，人谓之“仙蛾妆”。齐梁间多效之。 
　　唐贞元中，又令宫人青黛画蛾眉。 
　　《古今注》云：“梁冀妻改翠眉为愁眉。” 
　　魏宫人画长眉。 
　　《西京杂记》云：“司马相如妻文君，眉色如望远山，时人效画‘远山眉’。” 
　　五代宫中画眉，一曰开元御爱眉，二曰小山眉，三曰五岳眉，四曰三峰眉，五曰垂珠眉，六曰月棱眉，又名却月眉，七曰分稍眉，八曰涵烟眉，九曰拂云眉，又名横烟眉，十曰倒晕眉。东坡诗：“成都画手开十眉，横烟却月争新奇。” 
　　唐末点唇，有胭脂晕品：石榴娇、大红春、小红春、嫩吴香、半边娇、万金红、圣檀心、露珠儿、内家圆、天宫巧、恪儿殷、淡红心、猩猩晕、小朱龙、格双唐、眉花奴。 
　　妇人画眉，有倒晕妆，古乐府有“晕拢鬓”之句。 
　　今妇人面饰用花子，起自唐上官昭容所制，以掩黥迹也。 
　　隋文宫中贴五色花子，则前此已有其制矣，乃彷于宋寿阳公主梅花落面事也。宋淳化间，京师妇女竞翦黑光纸围团靥，又装缕鱼腮骨，号“鱼媚子”，以饰面，皆花子之类耳。 
　　美人妆面，既傅粉，复以胭脂调匀掌中施之。 


　　髻鬟品　唐　叚柯古　撰 

　　髻始自燧人氏，以发相缠而无系缚。 
　　周文王加珠翠翘花，名曰"凤髻"，又名"步摇髻"。 
　　秦始皇有望仙髻、参鸾髻、凌云髻。 
　　汉有迎春髻、垂云髻。 
　　王母降武帝宫，从者有飞仙髻、九环髻。 
　　汉元帝宫中有百合分髾髻、同心髻。 
　　太元中，公主妇女必缓鬓欣髻，又有假髻。 
　　合德有欣愁髻。 
　　贵妃有义髻。 
　　魏明帝宫有涵烟髻。 
　　魏武帝宫有反绾髻，又梳百花髻。 
　　晋惠帝宫有芙蓉髻。 
　　梁宫有罗光髻。 
　　陈宫有随云髻。 
　　隋文宫有九贞髻。 
　　炀帝宫有迎唐八寰髻，又梳翻荷髻、坐愁髻。 
　　高祖宫有半翻髻、反绾乐游髻。 
　　明皇帝宫中双镮望仙髻、回鹘髻。 
　　贵妃作愁来髻。 
　　贞元中有归顺髻，又有闹扫妆髻。 
　　汉梁冀妻作堕马髻。 
　　长安城中有盘桓髻、惊鹄髻，又抛家髻及倭圞髻。 
　　王宪亦作解散髻，斜插簪。 
　　周弘文少时着锦绞髻。 

　　汉杂事秘辛　汉　无名氏 

　　建和元年四月丁亥，保林吴姁以丙戌诏书下中常侍超曰：“朕闻河洲窈窕，明辟思服，择贤作俪，隆代所先。故大将军乘氏忠侯商所遗少女，有贞静之德，流闻禁掖。其与姁并诣商第，周视动止，审悉幽隐，其毋讳匿，朕将采焉。” 
　　姁即与超以诏书趋诣商第，第内讙噪。食时，商女女莹从中阁细步到寝。姁与超如诏书周视动止，俱合法相。超留外舍，姁以诏书如莹燕处，屏斥接侍，闭中合子。时日晷薄辰，穿照蜃窗；光送着莹面上，如朝霞和雪，艳射不能正视。目波澄鲜，眉妩连卷，朱口皓齿，修耳悬鼻，辅靥颐颔，位置均适。姁寻脱莹步摇，伸髻度发，如黝髹可鉴；围手八盘，坠地加半握。已，乞缓私小结束，莹面发頳抵拦。姁告莹曰：“官家重礼，借见朽落，缓此结束，当加鞠翟耳！”莹泣数行下，闭目转而内向。姁为手缓，捧着日光，芳气喷袭，肌理腻洁，拊不留手。规前方后，筑脂刻玉。胸乳菽发，脐容半寸许珠，私处坟起。为展两股，阴沟渥丹，火齐欲吐。此守礼谨严处女也！约略莹体，血足荣肤，肤足饰肉，肉足冒骨，长短合度。自颠至底，长七尺一寸；肩广一尺六寸，臀视肩广减三寸；自肩至指，长各二尺七寸，指去掌四寸，肖十竹萌削也。髀骨至足长三尺二寸，足长八寸；胫跗丰妍，底平指敛，约缣迫袜，收束微如禁中，久之不得音响。姁令推谢“皇帝万年”，莹乃徐拜称“皇帝万年”，若微风振箫，幽鸣可听。不痔不疡，无黑子创陷及口鼻腋私足诸过。 
　　臣妾姁，女贱愚憨，言不宣心，书不符见，谨秘缄昧死以闻。时夜漏三下，太后犹御寿安殿，发缄欢喜，顾语帝曰：“吾入宫后，知有幼妹；然中外隔阔，目所未见。不谓争达如尔！”明日诏下，有司议礼。有司奏曰：“谨按：春秋迎王后于纪，在途则称后。故大将军乘氏忠侯商女，今大将军参录尚书事乘氏侯冀女弟，膺绍圣善，旧协潜邸；结婚之际，有命既集，宜备礼章，时进征币，请下三公太常案礼仪。”奏可，一准孝惠皇帝纳后故事。 
　　于六月癸未，皇帝制诏大将军参录尚书事乘氏侯冀：“干施坤受，实始人经，不有配俪，曷奉天地宗庙？爰谋公卿，咸谓宜率前典。今使使持节太常弘宗正千秋以礼纳采。”主人曰：“皇帝嘉命，访婚陋族，备数采择。臣父故大将军乘氏忠侯商之遗女，未闲训诫，衣履若而人，钦承前典，肃奉仪制。大将军参录尚书事乘氏冀上，臣冀顿首再拜承制。” 
　　乙酉，皇帝制诏大将军参录尚书事乘氏侯冀：“两仪配俪，承天统物。正位于内，必竢令族，重申旧典。今使使持节太常弘宗正千秋以礼问名。”主人曰：“皇帝嘉命，使者弘到，重宣中诏，问臣名族。臣女弟女莹，父母所生，先臣故九江之守定陵乡侯统之遗玄孙，先臣故褒亲愍侯竦之曾孙，先臣故少府特进乘氏侯雍之孙，先臣故大将军乘氏忠侯商之遗女；外出自先臣故侍中鲖阳侯万全之外曾孙，先臣故大鸿胪鲖阳侯桂之外孙。年十六，钦承前典，肃奉仪制。” 
　　戊子，皇帝制诏大将军参录尚书事乘氏侯冀：“人谋龟从，佥，曰：‘贞吉’，敬从典礼。今使使持节太常弘宗正千秋以礼纳吉。”主人曰：“皇帝嘉命，使者弘重宣中诏，太卜元吉。臣陋族卑鄙，忧惧不胜！钦承前典，肃奉仪制。” 
　　辛卯，皇帝制诏：“大将军参录尚书事乘氏侯冀之女弟，有母仪之德，窈窕之姿；如山如河，宜奉宗庙，永承天祚。以黄金二万斤，马十二匹，玄瑴纁璧，以章典礼。今使使持节司徒戒太常弘以礼纳征。”主人曰：“皇帝嘉命，降婚卑陋，崇以上公，宠以典礼，备物典策。钦承前典，肃奉仪制！” 
　　甲午，皇帝制诏大将军参录尚书事乘氏侯冀：“谋于公卿，大筮元龟，罔有不臧，率遵典礼。今使使持节司徒戒太常弘宗正千秋以礼请期。”主人曰：“皇帝嘉命，使弘重宣中诏，吉日惟今月庚子可迎。臣钦承前典，肃奉仪制。” 
　　庚子，皇帝制诏大将军参录尚书事乘氏侯冀：“岁吉月令，吉日惟庚子，率礼以迎。今使使持节大尉乔司徒戒以迎。”主人曰：“皇帝嘉命，使使者乔重宣中诏，令月吉辰，备礼以迎。上公宗卿，兼至副介，近臣百两。臣蝝蚁之族，猥承大礼，忧悚惶悸。臣钦承前典，肃奉仪制。” 
　　后服绀上玄下，假髻步摇；八雀九华，十二鐏，加以翡翠朱舄袜；乘法驾，重翟羽盖，金根车驾青交路；青帷裳，■画辀，黄金涂五末，盖蚤施金华；驾驷马，龙旗九斿。大将军妻参乘，太仆妻御。车符令设卤簿，属车四十六乘，前鸾旗，车皮轩，凤皇闟戟，九斿云罕，金钲黄钺。洛阳令奉引，公卿、五官校尉、司隶校尉、河南尹妻，皆乘其官车，带夫本官绶以从。置虎贲羽林骑戎头，黄门鼓吹五时，副车女骑夹毂，执法御史在前。五将导骑，千乘万骑，引至阙下。自皇汉迎后，未有若斯之盛也。 
　　至八月乙未，诏曰：“维建和元年八月乙未，制诏故大将军乘氏忠侯商女女莹：朕闻任姒佐周，绵运八百，良以德重黄床，足奉宗庙也。朕以寡昧，承嗣历服，爰求英淑，共临海内。惟尔夙间内戒，德冠后庭，有夭桃之宜，协和鸣之祥，宜升尊位，母仪天下。今使太尉乔使持节奉玺绶，宗正千秋为副，立尔为皇后。其敬慎中馈，以践乃位，无替朕命，永奠坤维！”后即位于章德殿，太尉使持节奉玺绶。天子临轩，陛设虎贲旄头五牛旗，百官陪位，皇后北面，太尉往盖下东向，宗正大长秋西向。宗正读策文毕，皇后称：“臣妾皇帝万年”毕，住位，太尉乔授玺绶。中常侍超长跪受玺绶，奏于殿前，女史婕妤，婕妤长跪受以授昭仪，昭仪长跪受以带皇后，皇后伏起拜称“臣妾皇帝万年”讫。黄门鼓吹三通，鸣鼓毕，群臣以次出，后即位，大赦天下。 

　　汉《杂事》一卷，得于安宁州土知州董氏，前有义鸟王子充印，盖子充使云南时箧中书也。然《御览》诸书，亦有《汉杂事》而略不见收，此特载汉桓帝懿献梁皇后被选及立礼册立事。而吴姁入后燕处审视一段，最为奇艳，但太秽亵耳。不谓冀威赫震人，犹得渎选如此。卷首有“秘辛”二字，不可解，要是卷帙甲乙名目。余当搜考“弓足”原始，不得。及见“约缣迫袜，收束微如禁中”语，则缠足后汉已自有之。言脱于口，追驷不及。聊志于此，用塞疏懒之诮。成都杨慎识。 



</div>
    <div class="pagination">
<a href="香艳丛书_page44.html">上一页</a><span>...</span><a href="香艳丛书_page40.html">40</a><a href="香艳丛书_page41.html">41</a><a href="香艳丛书_page42.html">42</a><a href="香艳丛书_page43.html">43</a><a href="香艳丛书_page44.html">44</a><span class="current-page">45</span><a href="香艳丛书_page46.html">46</a><a href="香艳丛书_page47.html">47</a><a href="香艳丛书_page48.html">48</a><a href="香艳丛书_page49.html">49</a><a href="香艳丛书_page50.html">50</a><span>...</span><a href="香艳丛书_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
