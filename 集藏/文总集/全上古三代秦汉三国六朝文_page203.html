<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 203 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 203 页/共 658 页</h1>
    <div class="content">　　◇已下篇名皆缺
　　夫赏赐者以悦下使众。（《北堂书钞》十九）
　　学者人之脂纷也。（《北堂书钞》八十三）
　　觞酌迟速，使用失意。（《文选》鲍照《结客少年场行》注）
　　遇不遇命也。善不善人也。（《文选·辨命论》注）
　　责公者易，虽一贤少谬；执难者众，虽九舜犹乱。（《初学记》九）
　　夫贤愚之异，使若葵之与苋，何得不知其然？若其莠之似禾，类是而非是，类贤而非贤。（《长短经·知人》）
　　夫帝王之君，历代相踵，莫不慕霸王之任贤，恶亡国之失士。然犹授任凶愚，破亡相属，其故何哉？由取人不求合道，而求合己也。（《长短经·知人》）
　　桀纣之用刑也。或脯醯人肌肉，或刳割人心腹，至乃叛逆众多，卒用倾危者，此不用仁义为本者也。故曰仁者法之恕，义者法之断也。（《长短经·政体》）
　　有君好卧，则刺其掌。（《御览》三百七十，又六百十一作有「读书倦而刺其掌」。案：《荀子·劝学篇》：「有子恶卧，而卒其掌，可谓能自忍矣。」）
　　水则有波，钓则有磨，我欲更之，无如之何！言物动而衅已彰，形行而迹已著。（《御览》八百三十四）
　　钓巨鱼不使婴儿轻豫，非不亲，力不堪也。（《御览》八百三十四引《桓范世论》，案：《桓子新论》有此，桓范盖承用之。）
　　灵帝置西园之邸，卖爵号曰礼钱。钱积如屋，封涂漆书。（《御览》八百三十六）
　　学不勤则不知道，耕不力则不得谷。（《御览》八百三十七）
　　朝鲜之马，被鬣是啮，能使其成骐骥者，习之故也。（《御览》八百九十七）

卷三十八·魏三十八
◎缪袭
　　袭字熙伯，东海人。辟御史大夫府，历事魏四主，至散骑常侍，转尚书光禄勋。有《列女传赞》一卷，集五卷。
　　◇喜霁赋
　　嗟四时之平分兮，何阴阳之不均。当夏至之句萌兮，或旱乾以历旬。既麦之方登兮，洎注潦以成川。忍下民之昏垫兮，弃嘉谷于中田。倬彼昊天兮旁魄后土，育我黎苗兮降之伊祜。既垂曜于辰角兮，申劝之以九凤。何灾之无常兮，曾粢盛之弗顾。览唐氏之洪流兮，怅傺以长怀，日黄昏而不寐兮，思达曙以独哀。白日时其浩旭兮，云氵翁勃而交回。雷隐隐而震其响兮，雨霖霖而又聩。察长ニ之潺兮，若龙门之未开。赖我后之明圣兮，独克躬而罪己。发一言而感灵兮，人靡食其何恃？咨天鉴之遄速兮，犹影响之未彰。屯玄云以东徂兮，扇凯风以南翔。穹苍皎其呈色兮，义和粲以扬光。农夫欣以敛川，田耕于封疆。（《初学记》二《霁晴》八）
　　◇藉田赋
　　诏句芒使掌历兮，敕羲仲以农期。仪晨祥而举趾兮，乐田祖以豳诗。喜载芟之千禄兮，美振古之如兹。（《初学记》十四）
　　灵旗蔚以寿兮，雄戟偈以嵯峨，弯枉矢于狼弧兮，建黄戚于瓠瓜。（《御览》三百三十九。）
　　◇许昌宫赋序
　　太和六年春上既躬耕帝藉，发趾乎千亩，以帅先万国，乃命群牧守相，述职班教，顺阳宣化，黎允示，训德歌功，观事乐业。是岁甘露降，黄龙见，海内有克捷之师，方内有农穰之庆，农有余粟，女有余布，选秋来享，殊俗内附，穆乎有太平之风。（《御览》五百三十七）
　　◇嘉梦赋
　　心灼烁其如阳，不识道之焉如。（《文选》沈约《别范安成诗》注）
　　◇青龙赋（并序）
　　盖青龙者，火辰之精，木官之瑞。（《艺文类聚》九十六。）
　　懿矣神龙，其知惟时。览皇代之云为。袭九泉以潜处，当仁圣而觌仪。应令月之风律，照嘉祥之赫戏。敷华耀之珍体，耀文采以陆离。旷时代以稀出，观四灵而特奇。是以见之者惊骇，闻之者崩驰。观夫仙龙之为形也。盖鸿洞轮硕，丰盈修长。容姿温润，委蜿成章。繁蛇虬，不可度量。远而视之，似朝日之阳。迩而察之，象列缺之光。龠若鉴阳，和映瑶琼。日对若望飞，云曳旗旌。或蒙翠岱，或类流星。或如虹之垂耀，或似红兰之芳荣。焕彬之瑰异，实皇家之休灵。奉阳春而介福，赉乃国以嘉祯。（《初学记》三十）
　　◇撰上仲长统昌言表
　　统字公理，少好学，博涉书记，赡于文辞。年二十馀，游学青、徐、并、冀之间，与交者多异之。并州刺史高干，素贵有名，招致四方游士，士多归焉。统过干，干善待遇之，访以世事。统谓干曰：「君有雄志而无雄才，好士而不能择人，所以为君深戒也。」干雅自多，不纳统言。统去之，无几而干败。并冀之士，以是识统，大司农常林与统共在上党，为臣道统性倜傥，敢直言，不矜小节，每列郡命召，辄称疾不就。默语无常，时人或谓之狂。汉帝在许，尚书令荀领典枢机，好士爱奇，闻统名，启召以为尚书郎。後参太祖军事，还复为郎。延康元年卒，时年四十余。统每论说古今世俗行事，发愤叹息，辄以为论，名曰《昌言》，凡三十四篇。（《魏志·刘劭传》注。案：《後汉书·仲长统传》云：东海缪袭，常称统才章，足继西京董、贾、刘、扬，当亦表中语。）
　　◇奏对诏问外祖母服汉旧云何（太和六年）
　　后汉邓太后新野君薨时，安帝服缌，百官素服，安帝继和帝后，邓太后母即为外祖母也。但太后临朝，安帝自蕃见援立故也。又案後汉寿张恭侯樊宏以光禄大夫薨，宏即光武之舅也。亲临丧葬，准前代，宜尚书待中以下吊祭送葬。（《通典》八十一）
　　◇奏改安世哥为享神哥
　　《安世哥》本汉时哥名。今诗哥非往诗之文，则宜变改。案《周礼》注云，《安世乐》犹周《房中之乐》也。是以往昔议者，以《房中》哥后妃之德，所以风天下正夫妇，宜改《安世》之名曰《正始之乐》。自魏国初建，故侍中王粲所作登哥《安世诗》，专以思咏神灵，及说神灵鉴享之意。袭后又依哥省读汉《安世哥》咏，亦说「高张四县，神来燕享，嘉荐令仪，永受厥福」。无有《二南》后妃风化天下之言。今思惟往者谓《房中》为后妃之哥者，恐失其意。方祭祀娱神，登堂哥先祖功德，下堂哥咏燕享，无事哥后妃之化也。自宜依其事以名其乐哥，改《安世哥》曰《享神哥》。（《宋书·乐志一》，又《通典》一百四十一）
　　◇奏文昭皇后庙乐
　　文昭皇后庙置四县之乐，当铭显其均奏次第，依太祖庙之名号，曰昭庙之具乐。（《宋书·乐志一》，《通典》一百四十七）
　　◇乐舞议
　　周礼以六律、六同、五声、八音、六舞、大合乐，以致鬼神，今之乐官，徒知古有此制，莫有明者。（《后魏书·乐志》）
　　周存六代之乐，故各有所用。今乐制既亡，唯承汉氏韶武，魏承舜，又周为二王之统，故《文始》、《大武》、《武德》、《武始》、《大钧》可以备四代之乐，奏《黄锺》，舞《文始》，以礼天地；奏《太簇》，舞《大武》，以祀五郊明堂；奏《姑洗》，舞《武德》，巡狩以祭四望山川；奏《蕤宾》，舞《武始》、《大钧》，以祀宗庙。及二至祀丘泽，于祭可兼舞四代，又汉有《云翘》、《育命》之舞，不知所出，旧以祀天，今可兼以《云翘》祀圆丘，兼以《育命》祀方泽，配天地，宜《宫悬》，如延年议。（《后魏书·乐志》，《通典》一百四十七，又《续汉·祭祀志中》注引末七句）
　　◇处士君号谥议
　　元者，一也、首也、气之初也。是以周文演《易》，以冠四德，仲尼作《春秋》，以统三正。又谥法曰：「行义悦人曰元，尊仁贵德曰元」。处士君宜追加谥号曰元皇。（《通典》七十二）
　　◇皇后铭旌议
　　自殷以前，复与铭旌皆书姓，男名女字，无书国者，周之复，天王称天子，诸侯称某甫。秦、汉皇帝皇后太后复，书铭置之柩也。旧礼书铭皆不书国号，后亦不书氏，魏为天下之号，无所复别，臣子所以称魏故某侯某者，皆以自别耳，明太后不宜复称魏。案左氏云：「天王崩，不言周。」（《通典》八十四）
　　◇神芝赞（并序）
　　青龙元年五月庚辰，神芝产于长平之习阳，许昌典农中郎将蒋充奉表以闻：其色丹紫，其质光耀，其长尺有八寸五分，其本围三寸有三分；上别为三干，分为九枝，散为三十六茎；围则一寸九分，叶径二寸七分。其干委绥，洪纤连属，有似珊瑚之形；其吐柯载叶，祥明蠲。考图案谍，盖美乎所同于前代者矣。古《瑞命记》曰：「王者慈仁则芝生，采食之，则延年不终，与真人同。」又神农氏论芝云，山川云雨，五行四时，阴阳昼夜之精，以生五色神芝，皆为圣王休祥焉。」自汉孝武显宗世号隆盛，而元封永平所纪神芝，方斯蔑如也。且其枝干条茎，本末相承，乃协于天官之数，非神明其孰能如此哉？推其类象，则荚之植阶庭，蒲之生庖厨。视四灵矣，乃诏御府匮而藏之，且尽其形，遂以名园，为之赞曰：
　　帝德允臻，厨不难致。煌煌神芝，吐葩扬荣。曩披其图，今握其形。永章遐纪，载之颂声。（《艺文类聚》九十八，《御览》八百七十三、九百八十六）
　　◇祭仪
　　夏祀以蒸饼。（《御览》八百六十）
　　夏祀调和羹，羹以葵；秋祀调和羹，羹以葱；春祀调和羹，羹以韭。（《书钞》一百四十四，《御览》八百六十一、九百七十七、九百七十九）
　　◇麋元
　　元为散骑常侍。有集五卷。
　　◇讥许由
　　潜居默静，隐于箕山。身在布衣，而轻天下。世人归其高行，学者以为美谈。夫际会之间，矫时所誉。至乃抽簪散发，背时逆命。隐于山林之中，以此自高，非以劝智能之士，入通达之教，故讥而责之曰：
　　太上贵德，其次立功。世殊时异，不得而同。故伯、禹过门而不入，稷、契刻节而奋庸。股肱帝室，作民王公。今子生圣明之世，得观雍熙之治，则当摅不朽之功，畅不羁之志，龙飞凤起，修摄君司；佐天理物，干成王事。若子以尧为暗主，则历代载其功；以民为贪乱，则比屋可封。若夫世浊时昏，上无贤君；忠臣不出，小人聚群。即当揆烦理乱，跨腾风云；光显时主，拔济生民。何得偃蹇，藏影蔽身？夫道不虚行，士不徒生。生则干时，为国之桢。故伊尹于汤，周公相成，兴治济世，以致太平。生有显功，没有美名。人生于世，贵能立功。何得逃位，矫世绝踪，丹朱不肖，朝有四凶，尧放求贤，逊位于子。度才处分，不能则已。何所感激？临河洗耳。山居巢处，执心不倾。辞君之禄，忘君之荣。居君之地，避君之庭。立身若此，非子之贞。欲言子智，则不仕圣若。欲言子高，则鸟兽同群。无功可纪，无事可论。（《艺文类聚》三十六）
　　◇吊夷齐文
　　少承洪烈，从戎于王，侧闻先生，饿于首阳。敢不敬吊，寄之山冈。呜呼哀哉！夫五德更运，天秩靡常。如有绝代之王，必有受命之王。故尧德终于虞舜，禹祚殄于成汤。且夏后之末祀，亦殷氏之所亡。若周武为有夫，则帝乙亦有伤。子不弃殷而饿死，何独背周而深藏。是识春香之为馥，而不知秋兰之亦芳也。所在谁路？而子绝之。首阳谁山？而子匿之。彼薇谁菜？而子食之。行周之道，藏周之林。读周之书，弹周之琴。饮周之水，食周之芩。□谤周之主，谓周之淫。是诵圣之文，听圣之音。居圣之世，而异圣之心。嗟乎二子，何痛之深！（《艺文类聚》三十七，《御览》五百九十六）
　　◎薛靖
　　靖，黄初初为秘书监。
　　◇朝日夕月论（黄初二年正月乙亥）
　　旧事朝日以春分，夕月以秋分。案：《周礼》：「朝日无常日。」郑玄云：「用二分，故遂施行。」秋分之夕，日多东升。（齐书作「潜」。）而西向拜之，背实远矣。谓朝日宜用仲春之朔，夕月宜用仲秋之朔。（《南齐书·礼志上》永元元年，何佟之议，引薛循请论云云，「循请」乃「靖」之误，又见《通典》四十四）
　　◎刘靖
　　靖字文达，沛国相人，扬州刺史刘馥子。黄初中为黄门侍郎，迁庐江太守，转河内，迁尚书，封关内侯，出为河南尹，以母丧去官。后为大司农卫尉，进封广陆亭侯，迁镇北将军假节都督河北诸军事。卒，赠征北将军，进封建成乡侯，谥曰景侯。
　　◇陈儒训之本疏
　　夫学者，治乱之轨仪，圣人之大教也。自黄初以来，崇立太学，二十余年，而寡有成者，盖由博士选轻，诸生避役，高门子弟，耻非其伦。故夫学者，虽有其名，而无其人；虽设其教，而无其功。宜高选博士，取行为人表、经任人师者，掌教国子，依遵古法，使二千石以上子孙，年从十五，皆入太学，明制绌陟，陈荣辱之路。其经明行修者，则进之以崇德，荒教废业者，则退之以惩恶。举善而教，不能则劝，浮华交游，不禁自息矣。阐弘大化，以绥未宾，六合承风，远人来格。此圣人之教，致治之本也。（《魏志·刘馥传》，又《宋书·礼志一》。《通典》五十三误作「刘馥」）
　　◎荀闳
　　闳字仲茂，颖川颖阴人，汉尚书令之兄子。为太子文学掾，终黄门侍郎。
　　◇奏事
　　今吏初除，有三通爵里刺，条疏行状。（《御览》六百六引《魏名臣奏》）
　　◇赐谥议
　　古之谥，纪功惩恶也，故有桓、文、灵、厉之谥。今侯始封，其以功美受爵士者，虽无官位，宜皆赐谥，以纪其功。且旌奉法，能全爵禄者也。其斩将搴旗，以功受爵，而身在本位，类皆比列侯。自关内侯以下，及名号赐爵附庸，非谥所及，皆可阙之。若列侯袭有官位，比大夫以上，其不莅官理事，则当宿卫中劝，或身死王事，皆宜加谥。其余袭爵，既无功劳，官小善微，皆不足录。（《通典》一百四。尚书赵咨奏云云。黄门侍郎荀闳议云云，一本作「荀攸」，疑误。攸为黄门侍郎在汉灵帝少帝时，赵咨为尚书在魏明帝时，故知是荀闳也。后汉亦有《赵咨传》，不言为尚书。）
　　◎江卫
　　卫，爵里未详。
　　◇与荀仲茂笺
　　举国喁喁，叹慕盈途。（《文选》沈约《齐安陆昭王碑文》注）
　　◎王基
　　基字伯舆，东莱曲城人。黄初中察孝廉，除郎中。太和中擢中书侍郎，迁安平太守，免。正始中，曹爽请为从事中郎，出补安丰太守，加讨寇将军，嘉平中征拜尚书，出为荆州刺史加扬烈将军，赐爵关内侯。正元初进封常乐亭侯，迁镇南将军、都督豫州诸军事，领豫州刺史，进封安乐乡侯。甘露中，以本官行镇东将军、都督扬豫诸军事，转征东将军、都督扬州诸军事，进封东武侯，又转征南将军、都督荆州诸军事。景元二年卒，赠司空，谥曰景侯。有《新书》五卷。
　　◇上明帝疏谏盛修宫室
　　臣闻古人以水喻民，曰「水所以载舟，亦所以覆舟」。故在民上者，不可以不戒惧。夫民逸则虑易，苦则思难，是以先王居之以约俭，俾不至于生患。昔颜渊云，东野子之御，马力尽矣而求进不已，是以知其将败。今事役劳苦，男女离旷，愿陛下深察东野之弊，留意舟水之喻，息奔驷于未尽，节力役于未困。昔汉有天下，至孝文时唯有同姓诸侯，而贾谊忧之曰：「置火积薪之下而寝其上，因谓之安也。」今寇贼未殄，猛将拥兵，检之则无以应敌，久之则难以遗後，当盛明之世，不务以除患，若子孙不竞，社稷之忧也。使贾谊复起，必深切于曩时矣。（《魏志·王基传》）
　　◇上疏请守便宜
　　今与贼家（《通典》作「与贼交利」。）对敌，当不动如山。若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。（《魏志·王基传》，《通典》一百五十八）
　　◇奉诏停驻请进军南顿议
　　俭等举军足以深入，而久不进者，是其诈伪已露，众心疑沮也。今不张示威形以副民望，而停军高垒，有似畏懦，非用兵之势也。若或虏略民人，又州郡兵家为贼所得者，更怀离心；俭等所迫胁者，自顾罪重，不敢复还，此为错兵无用之地，而成奸宄之源。吴寇因之，则淮南非国家之有，谯、沛、汝、豫危而不安，此计之大失也。军宜速进据南顿，南顿有大邸阁，计足军人四十日粮。保坚城，因积谷，先人有夺人之心，此平贼之要也。（《魏志·王基传》）
　　◇进据氵隐水复议
　　兵闻拙速，未睹工迟之久，方今外有疆寇，内有叛臣，若不时决，则事之深浅未可测也。议者多欲将军持重。将军持重是也。停军不进非也。持重非不行之谓也。进而不可犯耳。今据坚城，保壁垒，以积实资虏，县运军粮，甚非计也。（同上。）
　　◇被诏迎邓由驰驿陈状
　　且当清澄，未宜便举重兵深入应之。（《魏志·王基传》》注引司马彪《战略》）
　　夷陵东道，当由车御至赤岸，乃得渡沮，西道当出箭溪口，乃趣平土，皆山险狭，竹木丛蔚，卒有要害，驽马不陈。今者筋角弩弱，水潦方降，废盛农之务，徼难必之利，此事之危者也。昔子午之役，兵行数百里而值淋雨，桥关破坏，後粮腐败，前军县乏。姜维深入，不待辎重，士众饥饿，覆军上邦。文钦、唐咨，举吴重兵；昧利寿春，身没不反。此皆近事之鉴戒也。嘉平以来，累有内难。当今之宜，当镇安社稷，抚宁上下，力农务本，怀柔百姓，未宜动众以求外利也。得之未足为多，失之伤损威重。（《魏志·王基传》》注引司马彪《战略》）
　　昔汉祖纳郦生之说，欲封六国，寤张良之谋，而趣销印。基谋虑浅短，诚不及留侯，亦惧襄阳有食其之谬。（同上。）
　　◇荐刘毅于公府
　　毅方正亮直，挺然不群，言不苟合，行不苟容，往日侨仕平阳，为郡股肱。正色立朝，举纲引墨。朱紫有分，郑卫不杂，孝悌著于邦族，忠贞效于三魏。昔孙阳取骐骥于吴坂，秦穆拔百里于商旅。毅未遇知己，无所自呈。前已口白，谨复申请。（《晋书·刘毅传》）
　　◇伐吴进趣之宜封
　　夫兵动而无功，则威名折于外，财用穷于内，故必全而后用也。若不资通川聚粮水战之备，则虽积兵江内，无必渡之势矣。今江陵有沮、漳二水，溉灌腴之田以千数。安陆左右，陂池沃衍。若水陆并农，以实军资，然後引兵诣江陵、夷陵，分据夏口，顺沮、彰，资水浮谷而下。贼知官兵有经久之势，则拒天诛者意沮，而向王化者益固。然後率合蛮夷以攻其内，精卒劲兵以讨其外，则夏口以上必拔，而江外之郡不守。如此，吴、蜀之交绝，交绝而吴禽矣。不然，兵出之利，未可必矣。（《魏志·王基传》）
　　◇戒司马景王书（嘉平四年）
　　天下至广，万机至猥，诚不可不矜矜业业，坐而待旦也。夫志正则众邪不生，心静则众事不躁，思虑审定则教令不烦，亲用忠良则远近协服。故知和远在身，定众在心。许允、傅嘏、袁侃、崔赞皆一时正士，有直质而无流心，可与同政事者也。（《魏志·王基传》）
　　◎王武
　　武，爵里未详。
　　◇上武略士表
</div>
    <div class="pagination">
<a href="全上古三代秦汉三国六朝文_page202.html">上一页</a><span>...</span><a href="全上古三代秦汉三国六朝文_page198.html">198</a><a href="全上古三代秦汉三国六朝文_page199.html">199</a><a href="全上古三代秦汉三国六朝文_page200.html">200</a><a href="全上古三代秦汉三国六朝文_page201.html">201</a><a href="全上古三代秦汉三国六朝文_page202.html">202</a><span class="current-page">203</span><a href="全上古三代秦汉三国六朝文_page204.html">204</a><a href="全上古三代秦汉三国六朝文_page205.html">205</a><a href="全上古三代秦汉三国六朝文_page206.html">206</a><a href="全上古三代秦汉三国六朝文_page207.html">207</a><a href="全上古三代秦汉三国六朝文_page208.html">208</a><span>...</span><a href="全上古三代秦汉三国六朝文_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
