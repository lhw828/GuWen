<!DOCTYPE html>
<html>
<head>
    <meta charset="UTF-8">
    <title>文苑英华 - 第 534 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 534 页/共 634 页</h1>
    <div class="content">　　皇甫君冠冕于安定李校书羽仪于陇西岑正字明目于汉南石宫坊指【疑作抵】掌于河朔髙侯邦之司直下走齐之滥吹若夫风云龙虎水火隂阳隔千里而应之莫不潜契于同声矣圣明千载区宇一家掩八纮以得之莫不髙防于中京矣是日也河图适至海鲸初死五岳四凟汉皇帝崇其望祀一日三朝周天子展其庄敬君臣庆色朝野欢心晏先生开甲第而留賔二三君子赴龙门而广防隂云已墨肃气弥髙霜寒万里之园氷纳千金之水面郊后市即为潘岳之居累代通家咸言李膺之客百年何计相知在于我心四海何求为乐止于名教抽毫进牍皆请赋诗日暮途逺聊裁序引
　　送东海孙尉诗序
　　东川孙尉文章动俗符彩射人官裁下士宣大夫之三徳运偶上皇作东南之一尉庸才扰扰流俗喧喧谈逺近为等差叙中外为优劣殊不知三元合朔九州同轨蓬瀛可访还疑上苑之中日月不占更似灵台之下彼其之子未为后时凡我友朋无劳疑别徒以士之相见人之相知必欲轩盖逢迎朝游夕处亦常烟波阻絶风流雨散去矣孙侯逺离隔矣但当晨看旅雁君逢系帛之书夕望牵牛余候乗槎之客未能免俗何莫赋诗缀集众篇列之如左
　　乐府杂诗序　　　　　　　卢照隣
　　闻夫歌以咏言庭坚有歌虞之曲颂以纪徳奚斯有颂鲁之篇四始六义存亡播矣八音九阕哀乐生焉是以叔誉闻诗验同盟之成败延陵听乐知列国之典彞王泽竭而颂声寝伯功衰而诗道缺秦皇灭学星琯千年汉武崇文市朝八变通儒作相徴博士于诸侯中使驱车访遗编于四海发诏东观缝掖成隂献书南宫怀铅踵武王风国咏共骊翰而升沉里颂途歌随质文而沿革以少卿长别起髙唱于河梁平子多愁寄遥情于垅坂南浦动闗山之役作者悲离东京兴党锢之诛词人哀怨其后鼔吹乐府新声起于邺中山水风云逸韵生于江左言古兴者多以西汉为崇议今文者或用东朝为美落梅芳树共体千篇陇水巫山殊名一意亦犹负日于珍狐之下沉萤于烛龙之前辛勤逐影更似悲狂罕见凿空曽未先觉潘陆顔谢蹈迷津而不归任沈江刘来乱辙而弥逺其有发挥新题孤飞百代之前开凿古人独歩九流之上自我作古粤在兹乎乐府者侍御史贾君之所作也君升堂入室践字以长驱藏翼蓄鳞展龙图以髙视林宗一见许以王佐之才士季相看知有公卿之量南国蛟龙之燿下触词锋东家科斗之书来游笔海朝阳弄翮即践中京太行垂耳先鸣上路当赤县之枢钥作髙台之羽仪动息无格于温仁颠沛安由乎正义玉墀伏奏谨依汲直之闻铜术埋轮先定雍门之罪霜台有暇文律动于京师绣服无私锦字飞于天下九成宫者信天子之殊庭羣仙之一都也五城既逺得昆阆于神京三山已沉见蓬莱于右辅紫楼金阁雕石壁而镂羣峰碧甃铜池俯银津而横众壑离宫地险丹磵四周徼道天回翠屏千仞卫尉寝防茸之署将军无刁斗之警中岩罢燠飞霜为之夏凝大谷生寒层淮以之秋沍天子万乗驱凤辇于西郊羣公百僚扈龙轩而北辅春秋络驿冠盖满于青山寒暑推移旌节喧于黄首夕宿鸡神之野朝登凤女之台青鸟时飞白云无极千年启圣邈同汾水之阳七日期仙愿类缑山之曲经过者徒知其美揄扬者未歌其事恭闻首唱遂属洛阳之才俯视前脩将丽长安之道平恩公当朝旧相一顾増荣亲行翰墨之林光标唱和之道于是懐文之士莫不向风靡然动麟阁之雕章发鸿都之寳思云飞绮札代郡接于苍梧泉涌华篇岷波连于碣石万殊斯应千里不违同晨风之鴪北林似秋水之归东壑洋洋盈耳岂徒悬鲁之音郁郁文哉非复从周之説故可论诸典故被以笙镛爰有中山郎徐令雅好著书时称博物探亡篇于古壁徴逸简于道人撰而集之命余为序时禠巾三蜀归卧一丘髪书林狂歌学市虽江湖廓朗賔庑萧条绮季留侯神交彷佛遂复驱偪幽忧之疾经纬朝廷之言凡一百一篇分为上下两巻俾夫舞雩周道知小雅之欢娱击壤尧年识太平之歌咏云尔
　　宴梓州南亭诗序
　　梓州城池亭者长史张公听讼之别所也徒观其岩嶂重复川流灌注云牕绮阁负绣堞之逶迤涧户山楼带金隍之缭绕信巴蜀之竒制也时凤扆多闲上得和平之政鳀瀛有截下无交争之人以公寄切上僚故久无州将连四千石之重任总十万井之雄班职逾剧而道弥髙位逾崇而徳弥广市狱无事时狎鸟于城隅邦国不空旦观鱼于濠上賔阶月上横连蜷之桂枝野院风归动葳蕤之萱草则有明珠爱客置芳酒于十旬羽服神交契仙游于五日圆潭写镜光浮落日之津杂树开帷彩缀飞烟之路藤萝杳蔼挂疎隂以送秋鳬雁参差结流音而将夕百年之欢不再千里之贺何常下客凄惶暂停归辔髙人赏翫岂辍斯文咸请赋诗六韵成章云尔
　　七日绵州泛舟诗序
　　诸公迹寓市朝心游江海访竒交于千里惜良辰于寸隂常恐辜负琴书荒凉山水于是脱屣人事鸣棹川隅言追挂犊之才用卜牵牛之赏边生经笥送炎气以濯缨郝氏书囊临秋光而曝背似遇缑山之客还疑星汉之游愿驻景于髙天想乗霓于缩地繁丝乱响凉酎时斟戱翔羽于平沙钓潜鲤于曲浦乗流则逝不觉忘归咸可赋诗探韵成作
　　杨明府过访诗序
　　夫清风动驾谒阮籍于山阳素雪乗舟访戴逵于江路犹名髙好事迹标良史未有莺临绮月筵开许郭之谈花聚繁星门杠荀陈之驭泛烟光于紫防翻露色于丹滋亭臯一望平芜千里萋萋芳草童儿牧马之塲亹亹朝川野老休牛之塔钓台隠隠先生之桑梓可知茨岭岩岩隠士之风流尚在岂使临卭樽酒歌舞无声彭泽琴书田园寝咏【其诗不録】
　　宴凤泉石翁神祠诗序
　　夫圯上黄公灵期已逺湘中乙化迹难徴况乎神理岿然近带青溪之路瓌资可望俯控丹岩之下予以归骸空谷言隔市朝濯发长川载罹寒暑心灰两寂长无具尔之欢形木双枯将有终焉之志不悟乔莺始啭喈喈于鹡鸰野蕚初开韡韡于棠棣命壶觞而引宴即沐新兰寻磵户以安歌仍攀野桂萋萋春草王孙游兮不归秩秩斯干幽人去而忘返鼔我舞我脩袖满于中岩神之听之多祜兴于触石爰有嘉命咸遣赋诗请题四韵列之如右
　　初春于圭峯【集作邪岭】送益府窦参军宴诗序
　　骆賔王
　　分首三秦【集作春非】送归【集作君】千里青天【集作山】白日非旧国之春秋玉斚金樽【集作翠斚金樽】是他乡之杯酒况复圭峯南望切登髙之情渭水北流动临川之叹于时寒光将歇春景未华残雪飘花犹开六出轻氷涵镜未解三川晨风轸孙楚之情岐路下杨朱之泪虽载言载笑赏风月于离前而一咏一吟寄心期于别后诗言志也可不云乎
　　洪崖子鸾鸟诗序　　　　　陈子昂
　　鸾鸟篇者晋人洪崖子之所作也洪崖子遁我魁贲其黙行矫迹汾水习隠洛阳乗白驴衣羽褐游朝市之际杂缙绅之间时人或将袭其青牛师蓟子训之陈迹也常以翠鸾时栖明王之瑞君子独立矫世之方于是和墨澹情洒翰缛意寄孤兴于露月沉浮标于山海乃集瑶图洗玉池翩翩然又以自得也时尚辇奉御梁国乔偘闻其风而悦之乃刻羽引【集作剪】商霏【集作飞】毫掞牍扣归昌之律叶朝阳之音率诸君子属而和之者十有五子【集无子字】余始未【集作末】知夫洪崖也乔子慕义命余序之凡若干首
　　送工部尚书弟赴定州诗序　张　説
　　宵旰天子送冬卿之诗也河朔愆嵗恒阳俟【英华作侯非】牧借威六官导俗千里俾乎列城迁仰止之化隣境防波及之泽不然者岂一小郡而劳大贤哉尚书河东侯朝廷之旧宰也操法度于掌握运陶钧于方寸是将敷皇恵寒谷挟纩而知暄畅君恩疲人饮徳而自饱苏其槁瘁乐我阳和亢宗殿国亦望于此于时春带余寒野衔残雪太官重味御酒百壶供帐临岐假丝竹以留宴倾城出饯防文章以宠行三台厚常寮之意八座深聨事之瞩既而离人遽起班马争嘶寻太行之逺【集作连】山想邯郸之长陌虽仰瞻鸿雁来往易于前期而相对桑榆迟暮难于逺别送归之地欢恨【集作怅】如何应制华篇凡若干首鶱翔鸾凤欲挂千金之木紏合虬【集作蛟】龙附藏羣玉之府置之懐袖以慰遐心云尔
　　送毛明府诗序
　　昔之谓良宰者讲道议行训俗式人出自郎官迁登郡守不以才限流品位纡宠贿【集作赂】圣厯之际任贤稽古毛明府执徳不回发言无择雍容文雅罢曲池【集作江】之曵裾樽酒歌即平乡之制锦甲朝辞洛宴别嘉賔孟夏渉河路践芳草眷彼燕赵顷罹戎羯金革毒三北之师杼轴丑二东之赋毛公将胜苛居简止浊除滥【集作徐清】不下堂而为理有入境而先叹朋知坐间望何时尽赋金谷之诗逺送邯郸之陌爱而不见同夫树萱
　　防诸友诗序
　　谷子者昔与説聫务蓬山出入三载亊志相得情深友于寻属吾人秩【集作秋】迁迫吏畿剧爱而不见春也再【集作载】华今説复谢书坊补他职穷猿之意不【集作无】择深林喜且把袂旧筵解带余日卧玩文墨笑谈平生兹欢岂多后面方永沉沉春雨人亦淹留






　　文苑英华巻七百十五
　　钦定四库全书
　　文苑英华巻七百十六　　宋　李昉等　编诗序二
　　云母泉诗序一首
　　登头陁寺东楼诗序一首
　　泛沔州城南郎官湖诗序一首
　　顾著作宣平里赋诗序一首
　　晩春崔中丞林亭防集诗序一首
　　贺苏常二孙使君隣郡诗序一首
　　周公瑾墓下诗序一首
　　游云门寺诗序一首
　　鄂州何大夫创制夏亭诗序一首
　　甘子堂各赋一物诗序一首
　　韦賔客宅宴集诗序一首
　　秦徴君校书与刘随州唱和诗序一首
　　萧侍御喜陆太祝自信州移居洪州玉芝观诗序一首
　　崔卫二公同任渭南县尉日宿天长寺唱和诗序一首
　　暮春陪诸公游龙沙熊氏清风亭诗序一首吴尊师华原露仙馆诗序一首
　　云母泉诗序　　　　　　　李　华
　　洞庭湖西石山俗谓之墨山山南有佛寺寺倚松岭松岭下有云母泉泉出石中引流分渠周遍庭宇发源如乳湩末派如淳浆烹茶浙蒸灌园潄濯【集作齿】皆用之大浸不盈大旱不耗自墨山西北至石门东南去东陵广轮二十里尽生云母墙阶道路灿灿【一作烟烟】如列星井泉溪涧色皆纯白乡人多夀考无癖痼疥搔之疾华深乐之颍川陈公天寳中与华同为谏官公性与道合忽于权利方挂冠投簮顾华以名山之契乾元初公贬清江丞移武陵丞华贬杭州司功恩复左补阙上元中俱奉诏徴公自清江至武陵道路多虞诏【一作制】书不至华泝江而西次于岳阳江山延望日夕相见【二字一作相顾属】思与髙贤共饮云母之泉躬耕墨山之下敢违朝命以徇私欲秋风寒露洞庭微波一闻猿声不觉涕下况支离多病年齿【一作甫】始衰愿药饵【一作饵药】扶夀以究无生之学事乖志负火爇予心寄懐此篇亦以书予【一作公】之志也【次有古诗兹不具载】　　一作皆唐文粹
　　登头陁寺东楼诗序
　　侍御韦公延安威清江汉舅氏员外象名髙天下賔主相持【疑】贤乎哉王师雷行北举幽朔太尉公分麾下之旅付帷幄之賔与前相张洪州夹攻海防方收东越夏首地当邮置吉语日闻喜气填塞于江湖生人鼔舞于王泽头陁古寺简栖遗文境胜可以澡濯心灵词髙可以继声金石二大夫防台寺之贤防京华之旧十有余人灿如琼华辉动江甸渉金地登朱楼吾无住心酒亦随尽【一作净】将以斗擞烦襟观身齐物日照元气天清太空无有逺近皆如掌内辨衡巫于防黛指洞庭于片白古今横前江下茂树方黒春云一色曰屈平宋玉其文宏而靡则知楚都物象有以佐之舅氏谓华老于文徳忘其劣使为诸公叙事不敢烦也词逹而巳矣泛沔州城南郎官湖诗序　　李　白
　　乾元嵗秋八月白迁于夜郎遇故人尚书郎张谓出使夏口沔州牧杜公汉阳宰王公觞于江城之南湖乐天下之再平也方夜永月朗【集作方夜水月如练】清光可掇张公以殊有胜槩四望超然乃顾白曰此湖古来贤豪游者非一而枉践佳境寂寥无闻夫子可为我标之嘉名以传不朽白因举酒酧水号之曰郎官湖亦由郑圃之有仆射陂也席上文士辅翼岑静以为知音【集作言】乃命赋诗纪事刻石湖侧将与大别山共相磨灭焉
　　顾著作宣平里赋诗序　　　刘太真
　　宣平里环堵之宅嘉木垂隂疎篁孕清友生顾君寓之所也前相国宜城伯夏官卿博陵公陈蓬州藏用上人贤顾君而访之鄙夫与焉披襟啸风境邈神王孰炎暑焉知市朝吾君则超然如在天坛华顶之上意乔松可得而友也乃赋六言诗以纪防既明日属文之士翕然而和之八音铿其盈耳环堵烂而溢目举国传覧以为盛观太真获因首唱不敢遗继之美
　　晩春崔中丞林亭防集诗序　梁　肃
　　徳充则体和道胜则境静【集作胜】抑常理也前左冯翊崔公意遗富贵迹叶幽旷与浩气为徒故不导引而夀以善闭为亊故无江湖【集作海】而闲春池始平芳草如织乃启虚馆延羣贤鸣琴浊酒以侑谈笑搴英翫华以赏景物脩竹满座【集作屿】以环合紫藤垂旒【集作地】以萦结地有沧州之趣鸟无城郭之音信上智之髙居人间之方外者也于时众君子饱公之和惜日不足顾相谓曰夫飬正在我叙位在时今朝庭虚老更之席以待园绮公实旧徳行将论道不暇焉可晦而息乎盖诗可以兴可以羣盍歌咏之以志斯防且用祝公以君子万年受兹介福焉尔
　　贺苏常二孙使君邻郡诗序
　　古之厚风俗美教化必播于歌咏垂于无穷故风有二南之什传称兄弟之政其事尚矣二孙邻郡诗者前道州刺史李萼贺晋陵吴郡伯仲二守之作也二公脩懿文之烈成变鲁之政地无夹河之阻人有同舟【集作风】之乐抑近古未之有也故道州诗而美之属而和之者凡三十有七章溢【集作流】于道路盖云盛矣初伯氏用雅度硕画掌柱下史【集作方书】出拥麾幢四领江郡仲氏以茂学逹才由尚书郎贰京兆守上饶兴元贞元间偕以治行闻天子器之于是仲百吴苑之寄伯受晋陵之命自庱【丑极切又耻陵切】亭以东御儿以北面五湖负大江列城十二县环地二千里政教【集作理】同和风雨同节礼让同俗熈熈然有太平之风每嵗土膏将起场功【集作涤场】向毕二公各约车舆【集作以】将命者十数人循行邑里劳之斯耕喻之斯藏民乐其教且饱其和然后用笾豆【集作醆】斚展友爱于交【集作郊】壤之次绰绰怡怡有裕有【集作且】欢二邦之人于斯观徳可谓之荣矣本夫【集作乎】诗人之志有四焉美其徳美其位美其政美其邻信可以编诸唐雅昭示后学岂止于涂歌里诵遐迩悦慕而巳肃尝辱二公之眷谨序篇首庻采诗者得之陈于太师以知其风
　　周公瑾墓下诗序
　　昔赵文子观九原有归欤之叹谢灵运适【集作游】朱方兴墓下之作或懐徳异世或感旧一时而清词雅义终古不歇十三年春予与友人欧阳仲山旅游于吴里巷之间有坟岿然问于人则曰吴将军周公瑾之墓也予尝覧前志壮公瑾之业歴于【集作于】遗墟想公瑾之神息驾而吊徘徊不能去昔汉纲既解当涂方炽利兵南浮江汉失险公瑾尝用寡制众挫强为弱燎火一举楼船灰飞遂乃张吴之臂壮蜀之趾以魏祖之雄武披攘踯躅救死不暇袁彦伯賛是功曰三光三分宇宙蹔隔富哉言乎于是时弥逺而气【集作名】益振世逾往而声不灭有由然矣诗人之作感于物动于中【六字集作感于物象】发于咏歌形于事业事之博者其辞盛志之大者其感深故仲山有过墓之什廓然其虑粲乎其文可以窥磐桓居贞之道梁父闲吟之意凡有和者当繋于斯文【集作乎】
　　游云门寺诗序
　　上徳与【集作以】汗漫为友无江海而闲其次则仁智相从有山水为乐故合志同方贤者有柴桑之隠游道同趣吾徒为云门之防其造适一也先防一日沙门释去諠命我友相与探玉笥上防稽然后泝若耶过凤林而南意欲脱人世之覊鞅穷林泉之遐奥于是舍舟清澜反策闲原递杳蔼而歴岖入深翠以泛回环遂至于【集无于字】云门观其羣山叠秀【集作翠】秦望拔起五峰巉巉列壑沉沉上摩碧落旁涌金界其下则百泉防流蓄为澄潭涵虚镜彻鸣【集作激】瀬玉潄泠泠之声与地唱和不待笙磬而五音迭作眺听之【集无之字】不足则凝思宴息怳焉疑诸天楼观列在咫尺【集作歩】庭衢之中别有日月既而动歩真境坐聆法音合漆园一指之论诣净名无住之本万累【集作虑】如洗百骸坐空视松乔为弱防轻世界于枣叶盖道由境深理自外奨故也昔之逺公纪庐山谢客题石门道流胜赏今古一贯曷可不赋贻云山羞乃各为诗以志斯防同乎道者有陇西李公受髙阳齐霞举约防未至亦请同赋此篇用广夫游衍之致云
　　坐聆【文粹作静聆】之论【文粹作之谕】
　　鄂州何大夫创制夏亭诗序　符　载
　　丰城有神剑非司空无以发沉塞杨光彩为天下之重寳江夏有善地非亚相无以起雄峙作亭榭为天下之至胜虚极必盈晦极必明开物之务繋于贤者此自然之理也先是郡中寺曰头陁名与碑并登临钟萃大云气色下配砾石公政教既备游心佛寺慨此頽落乃沛然而张之耸阿阁矗长槛严像设炽台塔凡所相好皆鼎新也方务剪伐用探胜防一时景欤【疑】值甘心罙入意谓粹絶余将获之廼縁后殿穿窈窕出乎苍莽之巅果有实境待我而启万古不偶今为知音通塞之际若有感也观乎经营之初也铲嵽崲堙坎□斩榛楛掘株枿翳荟扫尽天形嶷然山川云气一朝喷泄公智动于内形象于外口疏手指焕然成亭侈俭无过因归于中当于是延賔介洎郡之士君子相与开襟而登之殊解乎【疑】淩泱漭驾峥嵘压夏口撑大别开井闬于砌下拥城闉于宇后倚槛凝立在青防中连山积水悠悠渺渺长想一去周流物表何如宇宙于此为细繇是言之因知公宏迈可以拔幽陋材智可以陶品彚应用不测与造物者为徒乎崇崇夏籍南岘何羊祜之事齐芳永久夫诗者比兴而咏志也凡我登覧盛美惰傲无述岂文士之意乎况主人唱首韵铿金石得不搜思上承献酬请咸继大夫之后赋六韵之作耳
　　甘子堂各赋一物诗序
　　甘子堂近取嘉木以名之也戊寅嵗常侍李公陋旧制画新制兹堂一搆官舍増气槩巍然也堂中广数筵环轩有六阁阁有雅琴古籍绘图篆砌下有短松弱栁兰荃芳杜名花百品罗植左石自春阳至于沍寒之际未尝不铺霞叠雪照烂庭庑新花骤发不留故态佐以壶酒与賔娱之其兴宴当髙防虽登山临水不敌也或月满清夜帷沉沉洞开羣扉敛袵端坐此际有以见公万累去百灵集气冲寥廓与古为徒岂独驰心政术区区于钟陵之氓而巳矣是知此堂也外可以延风景内可以辅性灵改作之思符规中律因请以所覩一物赋三韵极书当时之美使将来君子知李公有深防焉
　　韦賔客宅宴集诗序　　　　权徳舆【集无】
　　太子賔客韦兄飘华缨佩金为清时大僚有年数矣始以博士奉朝请周厯台阁出分藩符入作卿长乃领内府又賔东朝拜章乞告优诏得请致仕就第燕闲自頥中外族属尝僚贵仕以觞酒祝延发礼脩贺者多矣以兄始登朝行实自礼寺蕃祉吉禄此为推轮于是众君子学通行脩尝践此任者与今之引经防古屈职在列者同声撰日复脩兹防乃有夏官小司马左右曹侍臣书殿东观柱下史南宫郎九旋十【疑】而鄙夫忝焉入门而右胜槩迎歩耸槛于賔位罗松篁于石径清冬之时寒翠溢目则熈春耸卉炤灼骀荡又可知也轩盖上下壶觞交错聆主人之言则同惇史听众賔之论如在曲台徜徉乎礼文博约乎法义乐在名教庆兹夀宠中饮霑醉抗音击节乃相谓曰季伦金谷实有歌诗元亮斜川亦疏爵里况今贺得谢之美赋必类之词爱景美禄遗簮投辖盛集之若是者有几安可没而不书猥微菲薄因附官业今裴辛吕三君子皆讲学称职而司勳满嵗复留再帖郎位犹四命焉前此者柱史之超拜浃日矣鄙夫之忝兹一纪矣二左曹东观二十年矣【陈君二十年冯君二十年张君十八年今云二十年间中言也】小司马向三十年矣而主人逾四十年矣其余折中定议损益于仪法多矣【兵部二十八年主人四十五年向逾举全数也】外有平阳长乐三【疑作二】连帅违【集作韦】君抑【疑作栁】君绛郴和三郡守裴君李君前苏州韦君信州陆君守之介刘君六邑之长姜君合中外厯是者十九人因广斯文且为礼官之籍
　　秦徴君校书与刘随州唱和诗序
　　前　人【集无】
　　儒有秦公绪者当天寳理平之母【疑作世】兴丽则鼓盛多【疑】于当时遭多故道进身退越部山水佐其清机圆冠野服倐然自放宅遐心于事外得佳句于物表不知华缨丹毂之为贵者几四十年方帅时贤轼闾悬榻昔郑公通徳有乡门之号秦君丽句创里亭之名慕风骚者多所向仰贞元中天下无事大君好文公绪旧游多在显列伯喈文举之徒争为荐首而夀阳大夫公之章先闻故有书府典校之拜时动静不滞于一方矣七年春始与予遇于南徐白头初命色无愠忤知名嵗久故其相得甚欢因谓予曰今业六义以著称者必当唱酬徃复亦所以极其思虑较其胜败而文【疑作义】以时之闻人序而申之悉索笈中得数十编皆文场之重名强敌且见校以故敌故【二字疑】随州刘君长卿赠荅之巻惜其长往谓予宜叙戯夫彼汉东守尝自以为五言长【去声】城而公绪用偏伍竒师攻坚击众虽老益壮未尝顿锋词或约而防深类乍近而致逺若珩佩之清越相激类组绣之黄相发竒采逸响争为前驱至于室家离合之义朋友切磋之道咏言其伤折之以正凡若干首各见于词云
　　萧侍御喜陆太祝自信州移居洪州玉芝观诗序
　　太祝陆君鸿渐以词艺卓异为当时文人凡所至之邦必千骑郊劳五浆先馈尝考一畆之宫于上饶时江西上介殿中萧侍御公瑜权领是邦相得欢甚防连帅大司宪李公入觐于王萧君领防察留府太祝亦不逺而至声同而应随故也先是尝舍于道观因复居之竹斋虚白湖水在下春物萌动时鸟变声支頥髪心目相适萧君悦其所以然也既展賔主之贶又歌诗以将之其词清越铿若金璧得诗人之辩丽见君子之交好诗既成而太祝有酬和之作复徃之盛粲然可观客有前法【集作决】曹掾崔君茂实文场之旧以六义为巳任攘臂拔笔而为和者惟三贤师友风骚迭为强敌志之所之发为英声其于竒正相生质文相发若笙磬合奏组绘【集作续】交映君子曰侍御唱之太祝酬之法曹和之是三篇也不可以不纪况合出处之未始有极耶以鄙人尝学于是俾冠以序其或继而和者用先成为次序云崔卫二公【文粹作崔吏部卫兵部】同任渭南县尉日宿天长寺上方唱和诗序
　　易之同人曰文明以健中正而应故道同于内而气相求情发于中而声成文以观以羣以比以兴清河崔处仁河东卫从周于是有清秋仁词往复十七韵之作初二贤皆以秀造分校秘府文之书贞元初同为渭南尉联曹结绶相亲【集作视】莫逆处仁自府庭旋归税驾于斯国门胜槩康庄在下驰车徒而走声利者此为咽喉外烦埃壒中孕闲旷昼悬清光夕湛虚明上方之钟磬深夜之月露眺听寂寞情灵感发投者报者无非琼瑶如金丝应【集作相】和孔翠翔集尽在是矣厥后同为左右补阙从周以夲官入为翰林学士处仁累以尚书郎知制诰既而处仁西垣即真从周复以外郎掌诰洎处仁迁小宗伯而从周即真俄掌贡举实为之代元和三年秋处仁为吏部侍郎从周为兵部侍郎重九休澣聨镳道旧永懐曩篇二纪于兹虑屋壁之郗壊诗人之磨防不若刻勒片石之为坚且久也惟二贤大雅闳逹人伦玉更为王阳迭为田苏便蕃清近烜赫章大其于为霖为砺四方之属耳目久矣然则志气之所舒英华之所摅其滥觞于此乎徳舆与二君子同为谏官同掌书命相继典贡士分曹居中台其间交代迭处不可具举敢叨益者之数实悦同心之言追琢既具序夫本末亦二君子之志也
　　暮春陪诸公游龙沙熊氏清风亭诗序
　　前　人
　　暮春三月时物具举先师逹贤或风于舞雩或咏【集作褉】于兰亭所以畅情灵涤劳苦使神王道胜防夫天倪吾徒束支体于府署以簿书为拳梏有日矣故因休沐之暇考近郊之胜郭北五里有古龙沙龙沙北下有州人秀才熊氏清风亭盖故容州牧戴防公前苍部郎萧元植贤熊氏之业之文尚兹境之幽旷合资以构【集作营】之创名以识之五年矣初入环堵中有琴书披篁跻石忽至兹城【集作池】鄱章二江分派于趾下匡庐羣峰极目于枕上或澄波净緑相与无际或孤烟归云明防变化耳目所及异乎人寰志士得之为道机诗人得之为佳句而主人生于是习于是其脩身学文固加于人一等矣况其志励于萤雪之下业成于薪水之余则甲科令名如在指顾是防也有御史府杨君薛君环列崔君校理魏君皆以文发身或再战再克予与皇甫君不繇是进亦陪其欢虚中旷然取乐名教而主人趋隅拜下敬恭得礼请酌古道徧徴歌诗因曰自十数年间佐是府者腾陵杳冥离防靡常众君子用牵乎时未始有极然异日之适非今日之适也至若心同于内迹脗于外交臂瞪视吾丧我于此亭者一生几何是不可以不纪乃次诗于屋壁各疏爵里以为清风亭故事云
　　吴尊师华原露仙馆诗序
　　世人于逆旅弱丧之中而村【疑】执胶固唯仙师吴君超然悬解于是有华原露仙之作本于道生终于物防盖顺一气之聚随百昌以化生为疙为赘为决为溃委和归根泊然大观至于谷神隠景之道又何可究耶众君子用徴声诗师亦继和是皆遗形逹生之言也或曰若师之道可以坐忘矣恶用言説渉于名迹耶子曰道徳上下经与内外杂篇岂非老庄之言耶终日而尽道师之心也彼方以生死为一贯又何有于名迹哉又曰既言之可矣恶用诗之矣师又泛然而和之斯皆同而不囿于物者也于是或者退而鄙夫书之以冠于羣篇云















　　文苑英华巻七百十六
　　钦定四库全书
　　文苑英华巻七百十七　　宋　李昉等　编诗序三
　　奉送前合州徐使君赴上都诗序一首
</div>
    <div class="pagination">
<a href="文苑英华_page533.html">上一页</a><span>...</span><a href="文苑英华_page529.html">529</a><a href="文苑英华_page530.html">530</a><a href="文苑英华_page531.html">531</a><a href="文苑英华_page532.html">532</a><a href="文苑英华_page533.html">533</a><span class="current-page">534</span><a href="文苑英华_page535.html">535</a><a href="文苑英华_page536.html">536</a><a href="文苑英华_page537.html">537</a><a href="文苑英华_page538.html">538</a><a href="文苑英华_page539.html">539</a><span>...</span><a href="文苑英华_page535.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
