<!DOCTYPE html>
<html>
<head>
    <meta charset="UTF-8">
    <title>明文霱 - 第 62 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 62 页/共 78 页</h1>
    <div class="content">　　与宗子相书 

　　○重与献吉书 

　　徐祯卿 
　　仆以摄提格之岁。仲春南徂。出齐鲁之郊。经淮沛之墟。直视平原。萧条万里。于时雉雊于野。麦秀油油。瞻日月之勤。感东山之叹。虽睿眇伤神。未足以振心而惕虑也。既而道指东吴。彷徨故都。栖栖焉若仲尼之去鲁也。乃遵钱塘。薄眺会稽。控湖山以为郭。环江海以为池。昔日神宫峣阙。椒房绮榭之余。或岿然于鲁甸。徒髣髴于丘夷。顾瞻周道。不能不为之兴哀也。傍引桐江之溪。遡洄富春之渚。岂惟望风而思其人。抑可以乐焉而终其身矣。又西南行。渡縠水陟常山越余干沿弋阳山溪涧沚之滨。玉水澄彻。则有参差之毛。丹碧之石。游鯈翔泳。白鸟栖止。可以莹神而悦心也。横陟彭蠡。仰瞻庐岳。其波涛则腾涌奔伏。喷薄日月。其峯（崿）[咢厓也]则盘回峭绝。亘接霄汉。香炉五老之形。瀑布青峡之观。特为卓诡。灵芝异草。弥山布谷。金符玉册。穷幽极玄。信赤霄之神都。老氏之玄宫也。又西遡九江南望全楚。夫其扼巴蜀之喉舌。据吴会之上流。通五岭之门户。接雍梁之要枢。此其大势也。若乃镇以衡阳之阜。表以武当之山。五峯森拔。三门凌启。云霞绚绘。紫气烛耀。其中四候蚤暮。七曜运行。往往与人间殊别。爰有黄金之堂。白玉之户。琉璃为铺。檀桂为柱。制侔天居。势（轹）[□践也]海岳。目所希见。窈窕难说。又有江汉之波。沅湘之流。洞庭之湖。云梦之泽。千条万派。混原同涂。纵贯脉理。襟带其间。极望浩漫。际天薄海。阳春献而百草芳。凉风至而蒹葭落。猿子噭啸。鸿雁成羣。鱼龙倏忽。旸晦互分。可以观天地之变化。验时序之瘁荣也。故征水族之饶。萃材木之珍。论舟楫之利。及畋渔之乐。九州岛之内。未有踰此者也。然其民俗若瘠。尚利薄义。户无囷廪之食。人无相固之心。杂以山夷轻躁易动。非久安治之国也。又其山川包络四要。固用武之场。聚争之地也。故东望樊口。则慕周瑜之雄。西顾岘山。则感叔子之惠。载观荆门。则悲昭烈之绩。极眺中原。则痛□□□忠。山河昔是。人物巳非。心伤叹矣。凄其涟□。□□□□□□理□时也命有涘而志无涯。时可遘而身不逮。此屈原所以流亡于江夏。贾谊所以忧伤于长沙者也。所赖贤豪发愤。映带砺以垂名。章缝乐道。假竹帛以昭志。生人之业庶为不朽耳。仆自惟无卓荦之才。寡砺（锷）[咢刃锋]之用。进不能扬眉于天下。退不能甘心于一壑。徒放情于江海之间。抗志于宇宙之表。将以搜奇猎秘。咀华纳灵。则水土而函蕴。法景曜以（摛）[雌发也]文。聊希子长之风。庶几虞卿之志。乃知于役之行豫。兹游之岂徒哉。惟是足下与□同怀。遭时龃龉。良图弗遂。抱膝空林之中。栖神穷迹之境。虽枪榆之为乐。固知大鹏之逍遥也。故聊述其略。以当抵掌。方有簿牒。不尽所言。 

　　【 触境流连裴徊凭吊有望古遥集之意】 

　　○上大司徒梁公俭庵书 

　　刘绘 
　　进士绘顿首。死罪。绘不佞。不能敬奉德教。以顺下陈之心。绘恐以不肖之故。有伤于门下之度也。绘以进士分大司徒。观政国家之法。以新进者多下邑草莽之臣。不习典章。令观大臣举事。庶它日有所法程。可寡过耳。未先授以职事也。昨澍雨竟日。进士以仆马未便。遂未到部。随有徤吏持札相唤。进士方与客对。即辞客冲雨沾濡来见。初以为必有明训教旨。便当勇受之也。不意门下据按不答礼。声色两厉。进士以庶司在列。不能当面数之责。略为辩论。以为一揖不至未成过也。门下何动气若斯。此所谓覆羹之失而致翻海之怒。毁瓦之咎而发破山之威。窃亦为门下不取也。门下怒愈甚。环视两旁。指为冥悍不识事体。公肆傲慢。令曹吏勒疏参劾。进士始长揖退。见同年友但瞑目沉心。而笑曹吏之亡识矣。夫进士未受职旷何职也。未受事败何事也。曹吏虽刁不知主何意。所加何辞。所（摭）[拓取也]何事。所议何罪。　圣主高居法宫。宸览诸大臣章奏。见大司徒奏囊。必虑以为军国大议。边圉何大策。内庭何大计。象魏何大令。发而视之。□参一未到进士耳。绘惧此琐细事。乃廑　圣主当出何丝纶下明诏哉。是□欲成进士之材。而损门下爱士之德。明进士之过。而累门下容人之量。绘闻仁不弃物。礼先厚施。以不肖之始进。望门下有以全之。不虞其辄弃之也。以不肖之狂悖。望门下有以教之。不虞其辄摧之也。故不教而怒者礼之暴也。不宽而伐者义之惨也。且举一言而伤国体之大。非忠也。薄一士而动群情之猜。非知也。愿门下察之。昨闻周司务同郎吏二三人。皆短绘于门下。谓绘多言戏（谍）[闲言]。俯仰亢倨。出入不循榘度。嗟哉。以绘之行。诚如左右之言。但绘且思之。以绘之志行。欲免于左右之谮。必不可得也。以左右之志行。欲相合而矜之。亦必不可得也。谚曰。女入宫见妬。士入朝见忌。夫宫妬者必名姝也。朝忌者必奇士也。绘虽亡奇。然自左右视之。必骇顾而叱焉者也。昔黄次公郄督邮之谮。而全许丞之名。龚少卿拒功曹之诽。而得王生之力。孟公不顾尚书之（期）[约信也]。而司徒马宫优之位跻列侯。士元不理来阳之事。而相国孔明原之权登上将。此四人者。岂徒以疏阔偷慵哉。性有能不能。人有遇不遇尔。是以孔门设教列为四科。班史论人注为九等。善人难以入室。狂狷可以成章。不有巨德。何以造士也。门下又让绘曰。观汝年巳踰三十。何不省事若斯。嗟哉嗟哉。绘生八九岁时。颇具识知。能属文。乡里缪指为奇。今三十一岁矣。不能于此时光扬骏业。为国家济一时。逐队南宫。厕于释褐之末。尝自丑恨。力倦神疲。时或目不辨朱紫。耳不聆音理。随口应答。徤忘如耄。而自不知其故也。但仰方今　圣主御极。六合一家。虽有奇桀。何能自表。此正马卿杨雄所谓仪秦无所骋辨。贲黄难以事勇者也。故如文子弱龄能御衷甲。甘罗十二凭（軝）[奇□旁]下赵。子房以童年报韩。仲华十九而为佐命。古者英哲（尠）[丘鲜]假。并生斯世。则亦就抠衣鼓箧之业尔。岂能遽奋青霄之上耶。绘文不能猎取上第。名不能横四海。则宜为左右之轻且斥。绘亦以此澹荡而困于自悼。常恐终无树立。而自委于未行也。绘且筹之。绘居宛汝之间。其俗子弟多好猎。绘往猎家。见名鹰于未▲诗约軝错衡 
　　猎时。凝金眸。垂云翮。毳毛剥落。翛然如鹜。徘徊绦（旋）[辘轳]之系。若病且死。啖以翠鸟之肉不厌也。饮以乌□之液不甘也。一旦脱鞴而扬。乘迅风而起也。竦翼而翔于碧落。其神俊莫能当之。于此之时信大鹏避路。孔鸾惊举。野无狐兔之迹。林乏燕雀之羽。何也。以其才力得纵而精耀气涌也。以绘之不肖。傥辱纳而教之。当有鸾凤朝阳之志。肯以名鹰自况耶。若终不加爱而与进之。绘闻智士不违心以干禄。烈士不忍诟而丧名。高鴈伤空弦而横透云幕。神驹惊虚棰而灭影▲翛羽敝也又翛然疾飞貌 
　　昆仑。今九州岛之外。五岳之巅。可为旷士。栖神寄足者无限。肯终阻门下之条约而有污印（韨）[弗组也]哉。狂愚□勒通纪。外孤鹤赋一篇。并见志意。览辞喜怒。惟其裁察。 

　　【 一种奇轶不可羁绁之气如沙苑驹儿骄嘶自赏】 

　　○寄童内方书 

　　王廷陈 
　　仆于门下。深托志气。其合非强。赤壁一别。忧患相（仍）[频也]兼之阻修。缺然礼问。顾我同人。岂有遐心。今知执事暂违供奉。展谒桑梓。乃敢致书门下。谢弛慢之罪。复有愤懑之悰。冀伸于知巳。幸毋恶其强（聒）[括声乱也]也。去夏顾公以兴都志事见召。仆谓斯事体大。宜得馆阁载笔之臣。名家之彦。乃可持衡义例树帜斯文也。如仆纤琐除籍放诞废业衰惫俟死之人。何可与此。使者至门闭拒不内。作书辞谢。颇为哀恳。而顾公不释。征命屡至。且牒责郡邑。于是乡里亲知诸父兄弟辈。皆谓东桥巨公。自童稚知汝。违众怒荐汝。汝纵不欲预志事。独不可一往候乎。不然郡邑当见让。其咎由汝。非所以事尊贵答知巳承邦大夫也。仆不得巳许之行。然犹迟迟。度仲秋书且成可往耳。比至其书果草创毕矣。仆才不逮二子远甚。何敢高议得失。破其坚白。有所帮助乎。况仆私心祗欲如前所陈。幸其既就。而顾公乃以进书表见委。又摘数事令仆缀之数言。此外未措一辞矣。仆每谓诸师儒曰。书上必无署我名。我本无劳。曷敢分誉。但勿祸我。此令亲刘子所知也。夫书之可议。不但　圣谕所云。体例不合。事寔差误。而巳而恩泽横流。薄谴而厚赉。诚草莱之溢润。灰烬之惊焰也。近闻东桥复有荐疏。而当道参驳。谓仆著名贪恶。云云吁。冤哉。东桥果祸我至此也。仆之免于狂吠者久矣。而今一旦也。此声也。何为而至仆哉。仆自作吏及被废以来。积衅累垢。殊诡万状。即有智给未能缕数。独缺一贪耳。而好事黄门为仆补足。不意晚路。幸有此遭。且即书罪之瑕（颣）[疵也戾也]难穷矣。而乃根渊▲□□ 
　　往事。造作新评。意在重锢密罗绝系出（柢）[又同□□根也]而剖索未详。指其所乏。是虽忍心点璧。而天下耳目其可涂乎。彼之为此。岂以仆欲于此因缘出。瓜觊攘腐鼠乎。呜呼误矣。凡今不安摈斥。而思得振起者。亦自有道。仆上之不能矜饬名行。动流俗之誉。下之不能交结要津。工钻刺之术。闻谈官府则如爰居听钟鼓。骇掉不食。或谓仆且复用。则如聆诅詈恨不掩耳。葢知其愚我也。一日之间。卧多于坐。每春夏之交。寒暑之会。往往迷节候而诡晦朔。至家事综缉。一委妻孥。所谓婚嫁巳毕如我巳死。无关世情矣。血气既衰。心知日塞。不敢思其所不及。人以文字见属。则颦蹙竟日。百不一应。又覩近者觚翰之流。家冀人璧。欲应时改辙。则故步或失。若降心仍贯。则前薪见凌。故悉置不为也。俗好通问。而仆独尚神交。至于贵人犹惮轻启。此非索价为高自绝长者也。仆见今之刺谒。楮幅广狭。称谓重轻。皆异往度。虽在亲旧。秩日进则启益恭。如是乃得省览。否则必获顿掷。然此在仕者不得不然耳。仆以田夫而修仕者之事。则所不习。若恃其素昔。新▲罪人狱决完为城且□满三岁为鬼薪横訾□诋律□有芒 
　　敬不加。则虞掷顿不省。以故欲作（辄）[忽然]（辍）[止也]也。干进者然乎。此皆不欲违其所便。强其不能。示自废之迹。广谗口之资。庶几得比散木。保其天年耳。昨赴承天旋。简敝笥。冠舄溃莓。家人粗为理制。强仆摄之。仆临镜自嘲曰。沐猴而冠。然矣。顷刻在躬。则手足疾苦。不胜拘挛。山林之骨。曷可移易。又世俗喜足恭。揖拱不辨委折率至地。而仆要领本强。极力効之不能肖。每不称施。而不称施则获罪责不贳。欲逃罪责则本性难强。强不能久。执事视仆心迹。岂不然哉。而今乃用此事▲摄、整顿示新 
　　被口语。偶一念及。如鲍鱼在鼻。鸱枭在耳。又如魑魅在目。忍之不堪。报之无从也。奈何奈何。夫（铩）[帅翦羽]羽之鸟。病鹘之所窥也。折趾之兔。蹇卢之所利也。仆固下流易乘。柔质可茹。而彼也。亦何足称爪牙之利。张搏击之威哉。虽然业巳厕名其末。而欲迯其咎。苟不得知巳如执事者。而告之。何益于人不听。祗以发笑。而资嫉者之口耳。外答东桥及陈大廵书稿附上。以见初志 

　　【 自古并畏者文人之舌与武士之锋似此镵刻铦利镆铘为□】 

　　○答郭桐冈先生书 

　　王廷陈 
　　廷陈谨启桐冈先生仆于左右辄有所荐幸君侯听之客有居门下者施生雨泗上人也能琴。琴能自合材质由胶漆徽轸以上不一假他手古今人所为曲操彼诵之曰是可弦辄谱而被之五音不爽能书。书兼真行草八分又能汉楷能篆刻能杂画数者虽未臻妙善然其品不下矣能吴讴。讴能为疾响为慢声□疾也则激烈悲壮若剑客互击瞋目而语难。忽然为慢声则阐缓婉媚如孽媵病姬隐伸涩诉欲尽而不能予每倾耳而听之未尝不怪其宫征之暗移欢戚之骤逮也其最奇者则于方寸之楮。作小楷数千。点画不淆体裁各具于粒麻之上宛转书之成五言诗一绝即有烱眸非极视专瞪数拭屡翕蓄而后张不可得其髣髴诚文囿之绝技生平之未覩也仆见古昔丸弈庖削之流皆得专精于记籍亟赞于闻人此君子下逮之仁曲成之谊也况生所能乃儒术之支裔学士之旁畅乎即其人跌宕负气澹泊寡营羁控莫施疏逸近达虽无典学之绩而妙性资之合虽在韦素之贱而蕴绅佩之器虽被泥滓之迹而励振刷之操虽寡儋石之储而绝愠怨之色至于负俗之谤。时时有之。人不以病生。生亦自谓不病也。然则仆之礼之独以其能哉仆于暇日于后二艺面令为之知其非妄兹不敢蔽乃以所为致敬记室一则明慧匠之未乏一以证吾言之不虚我侯多才艺而好奇其于此必有鉴赏矣 

　　【 形容入妙】 

　　○与殷子书 

　　王廷陈 
　　窃闻人各有偶。物从其类。故婚姻人道之始。伉俪家政之基。岂可使窳隆一揆。泾渭混源哉。此郑忽之拒齐。不疑之辞霍。良有以也。故秦晋国匹。栾郄族均。王谢阀等。潘杨世睦。本其门素。既尔齐同。稽厥风猷。复无亏替。又其子弟雅醇。弓裘克禅。则施衿命往。结褵言归。百两是将。箕帚获所。于是甥舅胜氷玉之誉。龟筮告胜占之吉。风人咏其好逑。宗党赞为具美。斯天作之纯休。人伦之毕鬯矣。其或今迹虽微。先轨则大。胤支云劣。祖德在称。则驾言归女意属振微。仁不遐遗民归其厚。犹长者之用心。矫偷之高举也。又或席门之卷。瓮牖之宾。前徽无闻。旧彦缺录。而豹姿突变。骍角旋生。无待能兴洿涂拔起。则知昌愿托。冀庇望谐。譬之食果畧株。弃牢守豕。徼新福于将来。违众情而缔纳。此婚姻之变例。明贤之逆覩也。至若椎埋宄类。（阛阓）[环溃市门]狡童。不齿齐民。世济恶德。以逮马医夏畦之子。给丧佣保之儿。亡命负辜之徒。导驺先驱之厮。籧篨戚施之状。俯仰无能。侏儒介渺之称。孝慈莫改。拟伦于犬豕。比德于伶优。一旦以干没。而致多金。资营苟以腾高赀。心志骤侈。不足非财。自丑卑流。仰攀华冑。推润屋之余脂。希宵烛之末照。于是醲肥啖其门客。货贿诱其私亲。游说之言日至。密迩之誉不衰。遂至寡廉鲜耻。明目腼颜。唯利是求。族类罔计。象齿竞谋。凤毛安惜。是故育女犹之居货。行媒同于贸丝。忍使化源。酿为贾道。于是犀璧金珠。烂充簪珥。氷纨雾縠。高贮筐篚。虽位在九列。族右一方。多议阔视之人。喜讥善诮之人。莫不一见解颐。弱息请往。遂使缨冕▲世人□眼 
　　之产。入于（驵）[□牙行]侩之门。河鲤齐姜。比于鸣盗之裔。生为合卺之人。若牛骥共皂而食。死为同穴之鬼。则熏莸并器而藏。高门遂尔降衡。芳草由之化萧矣。士人（赘）[行不当也]行。孰此为大哉。仆尚怀此。而未有陈也。近见郡中婚媾。多托媒于足下者。故敢布此。幸子称品审流。别群分类。苟非异等。务遵常途。毋使礼门（顿）[遽也]开利窦也。 

　　【 有激之言不嫌丑诋】 

　　○寄余子书 

　　王廷陈 
　　懋昭足下。昔偕馆院。颇辱昵与。曾不几时。子以忧去。去之明年。仆坐罪谪。仆之难合。子所知也。时吏不能指其瑕疵纤劣莫竞。遂伏诬议。人悲失路。仆幸生还。可为知者道也。春仲晤令兄。悉子几死奇祸。得失。梦幻。无足芥蔕。更计子首夏经黄。必获骈展呼浪信次布欢。临江迟侣。独往微吟。数而不斁。今晨书来乃知仙舟径泊鄂渚矣。令我欷歔移时。涕泗交下。岂缘偃蹇。感慨易生。诚以二三良知。星处莫觌。仆以系匏。子复塌翼。过此不悟。世路风尘。恐末觏无由耳。仆林居无营。自惟丈夫树立巳矣。莫冀词赋小技。亦无足烦其思惟纾其综寄也。每引曲自适。上不慕古。下不肖俗。为疏为懒。不敢为狂。为拙为愚。不敢为恶高竹林之贤而丑其放。怀三闾之忠而过其沉。智鸱夷之逝而污其富。每景物会意。辄命酒自歌酒不尽量。歌不尽调。倦则偃卧。卧不为梦。厌苦俗徒。宁独无与。复究心老庄。保爱性命。江湖乘兴。涨则不舟。雅好云峤。苔滑磴危。鲜不缓却。身多疾病。药裹不离。此仆林居大略也。子亦欲闻之耶。惠来诸篇。词翰比洒。把玩未释。豁我心神。二诗称答。更希报章。 

　　【 颓然自放】 

　　○上霍元厓宗伯书 

　　孙存 
　　目蒙手翰。以所与泾野先生。寅清之暇。商确古今之正论。谆谆训诱。某何人斯。与闻斯教。夫泾野醇乎醇者也。夫子强哉矫者也。以泾野之醇与夫子之矫。陶镕变化。于大圣之域。发之而为论议。措之而为事业。必灼知乎善恶之几。而择守乎时措之宜。自不至于贤智之过矣。而岂愚不肖如某者所能赞一词哉。顷以门下辞受之严仅市（婺）[即金华府]之朋酒以献。而适得败者。遂使夫子有感于以名取人之难焉。嗟乎某独不类▲寅（同寅敬畏使民彝物则各得其正也） 
　　是耶。若以言献安知非婺之败酒乎。然是酒之初市于兰也。价甚廉。其不市伪明矣。而顾若此则中途所与同处者。熏蒸之气败之也。嗟乎士修于家。而献于天子之廷。其所与同处者可不慎乎。是酒也。必一败一不败。今偶酌其败者。遂并其不败者弃之。毋乃未尽酒之情乎。果然则天下多弃物。而瑜皆得以瑕掩矣。纵使二酒俱败。而兰产之正味则不败也。他日更取其味之正者。不败以气之恶者。而酌之。则可以荐神明。酢宾客。而奚遽以一败。遂摈不使前乎。使当其▲数折如□九夷之曲 
　　方败而改作之。否则别用之。或以为酸酰。或以涤药物。或以济道（暍）[谒热死也]。未甘委之沟壑也。存不幸实类于是。大道之中也。犹酒之有正味也。贤智之过。则酒之酽而过于正味者也。愚不肖之不及。则酒之漓而失其正味者也。书曰若作酒醲。尔惟曲蘖。蘖多则甘。好善之深者似之。曲多则苦。恶恶之严者似之。以某观于夫子。其酒之苦者乎。苦口者利于病。惟量之大者能受之。泾野其酒之旨者乎。式燕而醉于心。则量之小者皆受之矣。若以泾野之蘖。与夫子之曲。损益适中。以酿之。则甘苦调。而人皆知酒之正味矣。古人有体道之言。有知道之言。某不能酿酒而能知酒之正味。伏惟舍其前日之败。许今所市之真。取而酌之。则酷暑之气可敌。严寒之天可温。而和气可致。无妄之疾。勿药有喜矣。若夫投之江以醉三军。赐之食马者可以化暴而为忠良助。又其余事耳。 

　　【 就曲蘖以自况□辣之味可敌瓮头】 

　　○畣毛宪副书 

　　王守仁 
　　昨承遣人喻以祸福利害。且令勉赴太府请谢。此非道谊深情。决不至此。感激之至。言无所容。但差人至龙场陵侮。此自差人挟势擅威。非太府使之也。龙场诸夷与之争鬪。此自诸夷愤愠不平。亦非某使之也。然则太府固未尝辱某。某亦未尝傲太府。何所得罪而遽请谢乎。跪拜之礼。亦小官常分。不足以为辱。然亦不当无故而行之。不当行而行。与当行而不行。其为取辱一也。废逐小臣。所守以待死者。忠信礼义而已。又弃此而不守。祸莫大焉。凡祸福利害之说。某亦尝讲之君子。以忠信为利。礼义为福。苟忠信礼义之不存。虽禄之万锺。爵以侯王之贵。君子犹谓之祸与害。如其忠信礼义之所在。虽剖心碎首。君子利而行之。自以为福也。况于流离窜逐之微乎。某之居此。葢瘴疠蛊毒之与处。魑魅魍魉之与游。日有三死焉。然而居之泰然。未尝以动其中者。诚知死生之有命。不以一朝之患而忘其终身之忧也。太府苟欲加害。而在我诚有以取之。则不可谓无憾。使吾无有以取之。而横罹焉。则亦瘴疠而巳尔。蛊毒而巳尔。魑魅魍魉而巳尔。吾岂以是而动吾心哉。执事之谕。虽有所不敢承。然因是而益知所以自励。不敢苟有所隳堕。则某也受教多矣。敢不顿首以谢。 

　　【 有骨力人语亦是有学力人语】 

　　○畣重庆太守刘嵩阳书 

　　杨慎 
　　走之仰止足下久矣。所传闻于永昌张愈光者尤悉。癸卯之秋。愈光北上。走则暂归约同谒执事于（渝）[渝地名即重庆府]。此彦会也。张以病不果行。走以献岁甲之（鼌）[同朝且也]。路贯贵治。竟逢其违。匆匆勿勿。留手笔付马生以答前款。区区拳拳未（蒇）[□备也]万一。童永昌来。乃辱赐荡栉。丰踰千言。始则善诱之泰甚。中则相知之巳深。末复相期之极挚。走虽耄昏。敢忘酬旃下。走赋质愚戆。天禀倔强。不能以过情接物。虚言定交。独重钦下风。（憬）[尚觉寤也又远也]睠高躅。繄有 
　　▲又渝变也出 
　　矣。自昔文人。类略细谨。仰高明。则濯缨清冷。牵丝壁立。不依禾绢。不谒黄（■〈扁瓜〉）[蹁□名]。不近氷峰。此固鄙人之沃闻镂膺者也。迩者霸儒创为新学。削经刬史。驱儒归禅。缘其作俑急于鸣俦。俾其易入。而一时奔名走誉者。自叩胸臆。叵以惊人彪彩。罔克自售。靡然从之。粉其盈矣。蜉蝣撼树。谓游夏为支离。聚文成雷。以舒雄为小伎。豪杰之士。陷溺实繁。执事则独复不染。特立无缁。此又鄙人之沃闻镂膺者也。走少而多疾。长也无奇。然窃有狂谈异于俗论。谓诗歌至杜陵而畼。然诗之衰飒。实自杜始。经学至朱子而明。然之拘晦。实自朱始。是非杜朱之罪也。玩瓶中之牡丹。看担上之桃李。效之者之罪也。夫鸾辂生于椎轮。龙舟起于落叶。山则原于覆篑。江则原于滥觞。今也譬则乞丐。沾其（剩）[剩余也]馥残膏。犹之瞽史。诵其坠言衍说。何惑乎道之日芜。而文之日下也。窃不自揆。欲训诂章句。求朱子以前。六经永言缘情。效杜陵以上。四始斐然之志。确乎不移。而影颓吴泉。昏及赵荫。迹类愚公。力疲夸父矣。束发以还。颇厌进取。幸兹荒戌瑟居。得以思黥补刖。固惟千钧之弩。一发不（鹄）[射的]则可永谢焉。复效枉矢飞流。（嚆）[同□叫也]箭妄鸣乎。故无宁效昔人放于酒放于赏物。且又文有仗境生情。诗或托物起兴。如崔延伯每临阵则召田僧超为壮士歌。宋子京修史使丽竖（■〈难上灬下〉）[同然]椽烛。吴元中起草令远山磨隃縻。是或一道也。走岂能执鞭古人。亦聊以耗壮心。遣余年。若所谓老颠欲裂风景。不自洗磨者。良亦有之。不知我者不可闻此言。知我者不可不闻此言。尊谕托妄讥忌之教。则岂敢当也。然借以逃尺寸之负俗。斯则受贶谅厚。不敢文过。末复以见志垂载为勖。此叔达汲王无功盛心也。愈益不敢承焉。壮膏之炷欲烬。游岱之魂将至。捧诵良书。深负德爱尔。马生辱不鄙后进。置之文翁石室。然下走之私。不独为一人淑。惟渝为郡当蜀之半。士子之质。冀有可以升君子之堂者。亦恐染于新学。流之枯禅。将至（擿）[掷]（埴）[寔]索涂。不特黄茅白苇耳矣。回其狂澜。是在海若。俾石室之风。移渝城之境。油云普覆。时雨澍沾。马生其乘韦之先乎。敢并及之。 

　　【 刻意增华棱棱露骨繇其才愽而质坚也】 
　　▲擿填索涂瞽者以杖拄地而行 

　　○畣余文献书 

　　王维桢 
　　自去冬抵今。凡两获嘉翰。手读之。意旨标格。咸有（踔）[卓踰也]古绝尘之致。方今修辞之士。充溢宇内。若取与九崖埒。指亦不三四屈矣。顾所论仆者不中仆之悃。语曰知面易知心难。信夫信夫。仆关以西人也。从古以来。所产兼材上智。瞭瞭可数。而一隅偏能之贤。则不可胜道矣。夫兼材者与之传经（稽）[考也]理。则博引而约归。与之搦管摛词。则宏深而奥衍。与之应世效用。则措注中（窾）[款空也□不实也]。十试十功。与之介冑即戎。则制驭有术。士出死力以扞外患。与之较品古今。则伦拟（殿）[□后]（最）[善也]。足令死者魂惊。生者神竦。与之论考方舆。山川险阨。风俗移易。政化宜否。及象纬风角妖祥灾眚之故。则种种当实不爽也。斯数者。仆未能擅而间有一获。即自关中人士计之。若仆者不可胜道矣。夫兼材之人。犹大将也。偏能犹偏禆也。故大将秉钺。偏禆分麾。各审所长也。古以高爵处兼材。庶位置偏能。偏能之人。不敢妄躐高爵。自信所具也。五味各一嗜。五色各一章。羣材各一宜。其致同也。仆窃自循省。所具与所任。相背远甚。▲下功曰殿（又考试之法分九为三）上功曰最（又三刻之一为最五为中九为殿） 
　　仆所任者笔札之役。辞章之事。然此非可易易言也。必博蓄如帑。高览如陟。法守如画。机圆如丸。才决如弩。神化变通。如云烟禽鱼离合隐见不可测拟。乃始搦管登坛千夫辟易矣。仆自历词垣十有六载。攻之不入。觅之不获。间一撰记。山夫揭竿野鬬耳。非大将之律也。故曰所具与所任背也。仆有一获。则应世効用是矣。任者既非。具者又不获効。乃偷食大庾。与鼫鼠伍。仆甚赧焉。夫效用非难事。本之殚厥心耳。彼射石没羽。挥戈回曜。非骇异也。殚心之功也。仆老发半▲辟易惊退揭竿举而□之 
　　改。惟是心独赤。苟有（廉）[察也]我者。视今所具。易今所任。布在庶位。假之柄握。责之算数。因言求试。计岁考实。仆诚驽下。然亦沥胆断筋往矣。如是则惭退神宁。悚却而体快矣。然此志又难以语人。独默默（摵）[仝瑟]促。终日闭关。忽与王生斛语。遂次第及之。干唇以自明。披肠以见愫。王生是之。公从王生得闻。乃独弗是。论辩风剌。滚滚千百言。卒归之劝沮。其言曰古有终身岩廊。心冷如氷。殆谓仆有执热之想耶。不谓知仆者矣。仆自结发读书。见孟子持志养气之论。（辄）[专辄也]守以为鹄。既幸通籍金门。叨班玉府。未之有改。兹所愧者才不副授。位不量能。故时思乞职効用。冀得一当以报　天子。寒热谁计哉。夫富厚豪华灾眚之薮。势驱威喝殃咎之门也。仆何心焉。本无异怀。反触疑喙。乃今回肠返始。守此初服。感九崖之谕也。 

　　【 擅笔札而不欲仅以笔札见公才洵无所不兼】 

　　○答姜佥事书 

　　王维桢 
　　自鄙人入南中。客为称足下贤者葢百数。然未有验也。居无几何。而海寇至。所在大城危。小城陷。靡不得意。然惟独海盐完。问之海盐所由完。则足下在城中运帷帐之筹。而又有汤参将者与之戮力奋驱。乘城拒守。寇尝三围海盐。每围厚集数重。期在必拔。然竟不能一中高墉之隼。则足下之智畧勇力彰矣。令他城皆若是。则贼锋挫必遁。贼见他城悉懦软。不与犄角。独海盐伉。以故数至图伤之。奉常郑公海盐人也。为鄙人道之甚详。故鄙人信客。前尝贤足下者果有今验。非谩语也。初寇侵上海也。上海令怀印亡。徒扃县门閴无人。邑中人见令亡。立尽奔撺如云雨散焉。贼入以素所闻二大姓。尽掠其财而去。杀伤数百人。巳而令还。寇复至。令辄复亡。寇过县门仍扃无人。乃始排门入。吹火烧廨宇。门楼皆空。前上海民亡者甫还。寇俄复来。不及避皆伏在锋刃。积尸高者丘陵。卑者溪涧为之不流。比三至而邑中室屋空。寇揭虚囊去矣。夫寇三至上海。辄得意。及三至海盐。皆燥唇干▲城邑之□大都繇此 
　　喉而归。则信乎足下之贤有力也。太仓被创在上海后。太仓人为鄙人述其事。尤可扼腕。方贼舰泊海口时。才数艘耳。其登岸薄太仓城者。且不满百人。太仓守臣怖于卒至。则股栗不能持。乃掖而乘城。守臣从堞间望见贼锋横厉。须臾而三遗矢。左右皆笑之。其有以事白者。第瞪目视。口噤噤不能语。顷之稍定。则□朴击施威。用葢其陋。若是则太仓奈何不残。今太仓三关皆化为灰劫。太仓村落皆为罗酆鬼区。本遗矢守臣故也。或言遗矢者为甲。又或谓乙。久之当有▲可笑可恨 
　　真归矣。当是之时。设令足下备太仓。且不啻守海塩其智畧异也。今寇留海上业三月余矣。诸公贤有力者。第能（婴）[绕也]城收保。不及百姓于创。然未有与寇一创者也。其不能创寇者有说四焉。夫兵不素习。将不知兵。一也。我众附贼。益贼之智而张其胆。二也。廵视宪臣。权拘而封疆远。权拘则不在统辖者不听。封疆远则缓急不相救。三也。封内士大夫生长江南。不谙兵谋。然好鼓喙沮事。执役之臣。往往摇于邪说。悚于后患。有作辄辍之。四也。斯四者寇所以敢犯。久留横行▲婴城者相望 
　　而莫之遏也。以予观今日之势。参彼巳之形。寇欲去则去。不欲去则听之。卒无可奈何。至为异日计。则鄙人有三策焉。而练兵卒筭军食。不与也。三策者。改廵视为廵抚。开府于浙之省中。而以廵视为带衘。以福建附属之。既巳正名廵抚。则藩臬有司。咸听期会。军饷民兵。咸听料理。远征近发。咸听区分。于计便此一。今疏请置总兵参将是矣。而未指其总兵建牙处所。愚以为当置之闽越攘接之界。海道之冲。而诸参将立砦分屯于海上者。散若星罗。会若蚁结。有警则督▲堪与节筹 
　　所向分戍参将击之。贼安得登岸。然非大破怛调。力伸军威。则军吏不肃。士卒不为奋。此二。江南法网。之弛特甚。乃仕者率用宽和为治故至此。夫婴儿好弄。家大人不痛呵之不止。况驭民乎。诚取军法戮不轨之民。则谁其通夷而跨海。不枉三尺。务以锄贪暴之吏则民安。又谁其甘心弃业而化于夷也。此三。至若练兵卒筭军食之两者。固称要领。则既立抚臣。抚臣自举之。既立总兵。总兵自举之。此谓溉其根而枝叶自疵者也。凡今吴越两地战卒。皆闾阎好骋子弟也。▲剀切 
　　彼其醉呼于市中。舞拳以示力。一见勍敌。即奉首窜矣。不足称侠客。乃驱之逐盗。适足损众明怯。令酋人抵掌笑耳。非计之得也。顷闻寇兵鸟举。倏而东。倏而西。不可得而制。要之城守为是。下令曰有警至。即入收保。近者归城。远者屯结。幸不使重伤而巳。若欲创贼。令惮不更犯则异日徐议之耳。二三君子未可徒夸诩诬人。以博哲人之诮云。王思质者。鄙人雅所礼重人也。其才智敏速。腹肠廓落。足以立事功。顾视事之日浅。无以应卒。然能焚荡贼垒。挠不使宁。是亦一奇也。他口虽啾唧不能左王公之计。乃王公顾若慑者。呶呶。效儿女子争言。亟于相胜。岂豪杰任事之槩哉。彼言平巢蔓延者。此昧子语耳。有识者不与理也。凡本居为巢。次舍为垒。今王公所焚荡者贼垒也。安得称巢。王公不持是为解。乃轻击豪首骤诘祸因。秪以构怨深雠而巳。是不自明也。若见王公为道区区如此云。使来以嘉翰见。即荷担取报。遂此答焉。因念鄙人糜公家饩。且二十年矣。岁守笔砚。间蔑视尺寸之功。方今天下之患。北絓于胡。南困于倭。乃不能効请缨之志。充负戟之役。苐块处空谈。犹之孤子言孝。躄人论步。辨说虽详。终非巳能有也。甚愧之。思去即忍不能去。将齿发亦颓暮。其时可望建立不欤。初鄙人入南中。葢与老亲俱。老亲居五月。以不习其水土。辄先归。尽室皆从。独鄙人茕茕守孤邸耳。少选且亦上谒去矣。此属私况。以足下或欲闻。附具之。 

　　【 □掌而谈有聚米列图之意】 

　　○与文征明书 

　　唐寅 
</div>
    <div class="pagination">
<a href="明文霱_page61.html">上一页</a><span>...</span><a href="明文霱_page57.html">57</a><a href="明文霱_page58.html">58</a><a href="明文霱_page59.html">59</a><a href="明文霱_page60.html">60</a><a href="明文霱_page61.html">61</a><span class="current-page">62</span><a href="明文霱_page63.html">63</a><a href="明文霱_page64.html">64</a><a href="明文霱_page65.html">65</a><a href="明文霱_page66.html">66</a><a href="明文霱_page67.html">67</a><span>...</span><a href="明文霱_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
