<!DOCTYPE html>
<html>
<head>
    <meta charset="UTF-8">
    <title>全唐文 - 第 602 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 602 页/共 603 页</h1>
    <div class="content">    恭闻清浊初分，运阴阳而生万物；川岳既列，树元首而定八方，道治则中外宁，政乖必风雅变。我赞普锺蒙国大诏，性业合道，智睹未萌，随世运机，观宜抚众，退不负德，进不惭容者也。
    王姓蒙，字阁罗凤，大唐特进云南王越国公开府仪同三司之长子也。应灵杰秀，含章挺生，日角标奇，龙文表贵，始乎王在储府，道隆三善，位即重离，不读非圣之书，尝学字人之术，抚军屡闻成绩，监国每著家声，唐朝授右领军卫大将军兼阳瓜州刺史。洎先诏与御史严正诲谋静边寇，先王统军打石桥城，差诏与严正诲攻石和子。父子分师，两殄凶丑，加左领军卫大将军。无何，又与中使王承训同破剑川，忠绩载扬，赏延於嗣，迁左金吾卫大将军。而官以材迁，功由干立，朝廷照鉴，委任兵权，寻拜特进都知兵马大将。二河既宅，五诏已平，南国止戈，北朝分政，而越析诏馀孽于赠，恃铎鞘，骗泸江，结彼凶渠，扰我边鄙，飞书遣将，皆辄拒违。诏弱冠之年，已负英断，恨兹残丑，敢逆大队，固请自征，志在扫平，枭于赠之头，倾伏藏之穴，铎鞘尽获，宝物并归，解君父之忧，静边隅之。制使奏闻，酬上柱国。
    天宝七载，先王即世。皇上念功旌孝，悼往抚存，遣中使黎敬义持节册袭□南王。长男凤迦异时年十岁，以天宝入朝，授鸿胪少卿，因册袭次，又加授上卿兼阳瓜州刺史都知兵马大将。既衔厚眷，思竭忠诚，子弟朝不绝书，进献府无馀月，将谓君臣一德，内外无欺。岂期奸佞乱常，抚虐生变，初节度章仇兼琼，不量成败，妄奏是非，遣越都督竹灵倩置府东爨，通路安南。赋重役繁，政苛人弊，破南宁州都督爨通路归王昆、州刺史爨日进、黎州刺史爨祺、求州爨守懿、螺山大鬼主爨彦昌、南宁州大鬼主爨崇道等，陷煞竹倩，兼破安宁。天恩降中使孙希庄、御史韩洽、都督李宓等，委先诏招讨，诸爨畏威怀德，再置安宁。其李宓忘国家大计，蹑章仇诡踪，务求进官荣。宓阻扇东爨，遂激崇道，令煞归王，议者纷纭，人各有志，王务遏乱萌，思绍先绩，乃命大军将段忠国等，与中使黎敬义、都督李宓又赴安宁，再和诸爨。而李宓矫伪居心，尚行反间，更令崇道，谋煞日进。东爨诸酋，并皆惊恐。曰：“归王崇道叔也，日进弟也。信彼谗构，煞戮至亲。骨肉既自相屠，天地之所不佑。”乃各兴师，召我同讨。李宓外形忠正，佯假我郡兵，内蕴奸欺，妄陈我违背，赖节度郭虚己仁鉴，方表我无辜。李宓寻被贬流，崇道因而亡溃。
    又越都督张虔陀，尝任云南别驾。以其旧识风宜，表奏请为都督，而反诳惑中禁，职起乱阶。吐蕃是汉积仇，遂与阴谋，拟共灭我。一也。诚节王之庶弟，以其不忠不孝，贬在长沙，而彼奏归，拟令间我。二也。崇道蔑盟构逆，罪合诛夷，而收录与宿，欲令仇我。三也。应与我恶者并授官荣，与我好者咸遭抑屈，务在下我。四也。筑城收质，缮甲练兵，密欲袭我。五也。重科白直，倍税军粮，徵求无度，务欲敝我。六也。
    於时驰表上陈，屡申冤枉，皇照察降中使贾奇俊详覆。属竖臣无政，事以贿成，一信虔陀，共掩天听，恶奏我将叛。王乃仰天叹曰：“嗟我无事，上苍可鉴，九重天子，难承咫尺之颜；万里忠臣，岂受奸邪之害？”即差军将杨罗颠等连表控告。岂谓天高听远，蝇点成瑕，虽布腹心，不蒙矜察。管内酋渠等皆曰：“主辱臣死，我实当之。自可齐心戮力，致命全人，安得知难不防，坐招倾败？”於此差大军将王毗双、罗时等扬兵送檄，问罪府城。自秋毕冬，故延时序，尚伫王命，冀雪事由。岂意节度使鲜于仲通已统大军取南路下，大将军李晖从会同路地进，安南都督王知进自步头路入，既数道合势，不可守株。乃宣号令，诫师徒，四面攻围。三军齐奋，先灵冥，神炬助威，天人协心。军群全拔，虔陀饮，寮无出走。王以为恶止虔陀，罪岂加众，举城移置，犹为後图，即便就安宁，再申衷恳。城使王克昭执惑昧权，继违拒请，遣大军将李克铎等帅师伐之。我直彼屈，城破将亡，而仲通大军已至曲靖，又差首领杨子芬拜云南录事参军姜如之赍状披雪；往因张卿谗构，遂令蕃汉生猜，赞普今见观衅浪穹，或以众相威，或以利相导。傥若蚌鹬交守，恐为渔父所擒，伏乞居存见亡，在得思失，府城复置，幸容自新。仲通殊不招承，劫至江口。我又切陈丹款，至於再三。仲通拂谏弃亲，阻兵安忍，吐发惟言屠戮，行使皆被诋诃，仍前差将军王天运帅领骁雄，自点苍山西，欲腹背交袭。於是具牲牢，设坛单，叩头流血曰：“我自古及今，为汉不侵不叛之臣。今节度背好贪功，欲致无上无君之讨，敢昭告於皇天後土。”史祝尽词，东北稽首，举国痛切，山川黯然，至诚感神，风雨震霈。遂宣言曰：“彼若纳我，犹吾君也。今不吾纳，即吾仇也！断军之机，疑事之贼。”乃召卒伍，忄间然登陴，谓左右曰：“夫至忠不可以无主，至孝不可以无家。”即差首领杨利等於浪穹，参吐蕃御史论若赞、论史通变察情，分师入救。
    时中丞大军出陈江口，王审孤虚。观向背，纵兵亲击，大败彼师，因命长男凤迦异、大军将段全葛等，於邱迁和拒山後赞军，王天运悬首辕门，中丞逃师夜遁。军吏欲追之，诏曰：“止！君子不欲多上人，况敢凌天子乎？”既而合谋曰：“小能胜大祸之胎，亲仁善邻国之宝。”遂遣男铎传旧大酋望赵邓、杨传磨计及子弟六十人，赍重帛珍宝等物，西朝献凯。属赞普仁明，重酬我勋效，遂命宰相倚祥叶乐持金冠锦袍、金宝带、金帐床、安扛伞鞍银兽及器皿、珂贝、珠毯、衣服、驼马、牛娄等，赐为兄弟之国。天宝十一载正月一日，於邓川册诏为赞普锺南国大诏，授长男凤迦异大瑟瑟告身都知兵马大将。凡在官僚，宠幸咸被，山河约誓，永固维城。改年为赞普锺元年。二年，汉帝又命汉中郡大守司空袭礼、内使贾奇俊帅师再置姚府，将军贾为都督。佥曰：“汉不务德，而以力争，若不速除，恐为後患。”遂差军将王兵各绝其粮道，又差大军将洪光乘等神州都知兵马使论绮里徐同围府城。信宿未逾，破如拉朽，贾面缚，士卒全驱。三年，汉又命前云南郡都督兼侍御史李宓、广府节度何履光、中使萨道悬逊，秦陇英豪，兼安南子弟，顿营陇坪，广布军威，乃舟楫备修，拟水陆俱进。遂命军将王乐宽等潜军袭造船之师，伏尸遍昆舍之野。李宓犹不量力，进逼澄川。时神州都知兵马使论绮里徐来救，已至巴乔山，我命大军将段附克等内外相应，犄角竞冲。彼弓不暇张，刃不及发，白日昨晦景，红尘翳天，流血成川，积尸壅水，三军溃衄，元帅沉江。诏曰：“生虽祸之始，死乃怨之终。岂顾前非，而亡大礼？”遂收亡将等尸，祭而葬之，以存恩旧。五年，范阳节度安禄山窃据河洛，开元帝出居江剑。赞普差御史赞节罗于恙结赍敕书曰：“树德务滋长，去恶务除本。越会同，计多在我，图之此为美也。”诏恭承上命，即遣大军将洪光乘、杜罗盛、段附克、赵附于、望罗迁、王迁罗、奉清平官赵邓等统细于藩，从昆明路及宰相倚祥叶乐、节度尚检赞同伐越。诏亲帅太子潘围逼会同，越固拒被﹃，会同请降无害。子女玉帛，百里塞途，牛羊积储，一月馆谷。六年，汉复置越，以杨庭进为都督，兼固台登。赞普使来曰：“汉令更置越，作援昆明，若不再除，恐成滋蔓。”既举奉明旨，乃遣长男凤迦异驻军泸水，权事制宜，令大军将杨传磨侔等与军将欺急历如数道齐入，越再扫，台登涤除。都督见擒，兵士尽摅，如是扬兵邛部，而汉将大奔。回旆昆明，倾城稽颡，可谓绍家继业，世不乏贤，昔十万横行，七擒纵略，未足多也，爰有寻传。畴壤沃饶，人物殷凑，南通渤海，西近大秦。开辟已来，声教所不及；羲皇之後，兵甲所不加。诏欲革之以衣冠，化之以礼义。十一年冬，亲与僚佐，兼总师徒，刊木通道，造舟为梁，耀以威武，喻以文辞，款降者抚慰安居，抵捍者系颈盈贯，矜愚解缚，择胜置城。裸形不讨自来，祁鲜望风而至。且安宁雄镇，诸爨要冲，山对碧鸡，波环碣石，盐池鞅掌，利及欢，城邑绵延，势连戎，乃置城监，用辑携离，远近因依，闾阎栉比。十二年冬，诏候隙省方，观俗恤隐，次昆川，审形势，言山河可以作藩屏，川陆可以养人民。十四年春，命长男凤迦异於昆川置拓东城，居二诏佐镇抚。於是威慑步头，恩收曲靖，颁告所及，翕然俯从。
    我王气受冲和，德含覆育，才出人右，辨称世雄，高视则卓尔万寻，运筹则决胜千里，观衅而动，因利兴功，事协神衷，有如天启。故能攻城挫敌，取胜如神，以危易安，转祸为福，绍开祖业，宏覃王猷，坐南面以称孤，统东偏而作主。然後修文习武，官设百司，列尊叙卑，位分九等。辟三教，宾四门，阴阳序而日月不愆，赏罚明而奸邪屏迹，通三才而制礼，用六府以经邦，信及豚鱼，恩沾草木。寒流潦，高原为稳黍之田；疏决陂池，下隰树园林之业。易贫成富，徙有之无，家饶五亩之桑，国贮九年之廪。荡之恩，累沾蠢动；珍帛之惠，遍及耆年。设险防非，凭隘起坚城之固，灵津蠲疾，重岩涌汤沐之泉，越ㄦ天马生郊，大利流波濯锦。西开寻传，禄郫出丽水之金；北接阳山，会川收瑟瑟之宝；南荒奔凑，覆诏愿为外臣；东爨悉归，步头已成内境。建都镇塞，银生於黑觜之乡；候隙省方，驾憩於洞庭之野。盖繇人杰地灵，物华气秀者也。於是犀象珍奇，贡献毕至，东西南北，烟尘不飞。遐迩无剽掠之虞，黔首有鼓击之泰，乃能骧首邛南，平眸海表。岂惟我锺王之自致，实赖我圣神天地赞普，德被无垠，威加有截，春云布而万物普润，霜风下而四海飒秋，故能取乱攻昧，定京邑以息民；兼弱侮亡，册汉帝而继好。
    时清平官段忠国、段寻铨等咸曰：“有国而致理，君主之美也；有美而无扬，臣子之过也。夫德以立功，功以建业，业成不记，後嗣何观？可以刊石勒碑，志功颂德，用传不朽，俾达将来。”家世汉臣，八王称乎晋业；钟铭代袭，百世定於当朝。生遇不天，再罹衰世，赖先君之遗德，沐求旧之鸿恩，政委清平，用兼耳目。心怀吉甫，愧无赞於《周诗》；志效奚斯，愿齐声於《鲁颂》。纪功述绩，实曰鸿徽，自顾下才，敢题风烈。其词曰：
    降祉自天，福流後允，瑞应匪虚，祯祥必信。圣主分忧，遐荒声振，袭久传封，受符兼印。兼琼秉节，贪荣构乱，开路安南，攻残面爨。竹倩见屠，官师溃散，赖我先王，怀柔伏叛，祚不乏贤，先猷是继，郡守诡随，贬身遐裔。祸连虔陀，乱深竖嬖，殃咎匪他，途豕自殪。仲通制节，不询长久，徵兵海隅，顿营江口。赤心不纳，白刃相守，谋用不臧，逃师夜走。汉不务德，而以力争，兴师命将，置府层城。三军往讨，一举而平，面缚群吏，驰献天庭。李宓总戎，犹寻覆辙，水战陆攻，援孤粮绝，势屈谋穷，军残身灭，祭而葬之，情繇故设。赞普仁明，审知机变，汉德方衰，边城绝援。挥我兵戎，攻彼郡县，越有征，会同无战。雄雄嫡嗣，高名英烈，惟孝惟忠，乃明乃哲。邛泸一扫，军群双灭，观兵寻传，举国来宾。巡幸东爨，怀德归仁，碧海效祉，金穴荐珍，人无常主，惟贤是亲，土宇克开，烟尘载寝。毂击梨坑，辑熙群品，出入连城，光扬衣锦。业留万代之台，仓贮九年之廪。明明赞普，扬天之光，赫赫我王，实赖之昌。化及有土，业著无疆，河带山砺，地久天长！辨称世雄，才出人右，信及豚鱼，润深琼玖，德以建功，是谓不朽，石以刊铭，可长可久。
    ☆高昌王曲智盛
    智盛，高昌王文泰子，贞观十四年嗣立，寻为太宗所灭。以其地置西州，拜智盛左武卫将军，封金城郡公。
    ○致侯君集书
    有罪於天子者先王也。天罚所加，身已丧背。智盛袭位未几，不知所以愆阙，冀尚书哀怜。（谨按“天罚”以下《旧唐书》作“咎深谴积，身已丧亡。智盛袭位无几，君其赦诸。”）
    ☆鸠摩罗王
    王名无考，其国即为东印度境。
    ○与戒贤法师书
    弟子凡夫，习染世乐，於佛法中，未知回向，今闻外国僧名，身心欢喜，似开道芽之分。师复不许其来此，乃欲令众生长沦永夜，岂是大德绍隆遗法汲引物哉？不胜渴仰，谨遣重谘，若也不来，弟子则分是恶人。近者设赏迦王犹能坏法毁菩提树，师谓弟子无此力耶？必当整理象军，云萃於彼，踏那烂陀寺，使碎如尘！此言如日，师好试看。
    ☆钵伐多罗王
    王名无考，其国即为北印度境。
    ○致那烂寺正法藏戒贤法师书
    弟子行次乌荼，见小乘师恃凭小见，制论诽谤大乘，词理切害，不近人情，仍欲张鳞共师等一论。弟子知寺中大德，并才慧有馀，学无不悉。辄以许之，谨令奉报。愿差大德四人，善自他宗兼内外者，赴乌荼国行从所。
    ☆乌苌王达摩
    达摩，乌苌国王，其国在天竺北。贞观十六年，因陀诃斯遣使奉表献方物。
    ○贡方物献表
    大福德至尊，一切王中上，乘天宝车，破诸黑暗，譬如帝释，能伏阿修罗王。奴宿种善根，得生释种，拜至尊，因献龙脑香。
    ☆周澄国王
    王名无考。咸亨二年，遣使请发兵取象。
    ○请发兵取象表
    诃迦国有白象，首垂四牙，身运五足。象之所在，其土必丰，既有威灵，又弭灾患。力兼十象，强制百人，以水洗牙，饮之愈疾，请发兵迎取以献之。
    ☆康国王乌勒伽
    乌勒伽姓“温氏昭武”，开元初遣使入贡。七年，与大食战不胜，来乞师，二十七年卒。
    ○请发兵救援表
    臣乌勒伽言。臣是从天主普天皇帝下百万里马蹄下草土类奴。臣种族及诸胡国，旧来赤心向大国，不曾反叛，亦不侵损大国，为大国行裨益事。从三十五年来，每共大食贼斗战，每年大发兵马，不蒙天恩送兵救助，经今六年，被大食元率将异密屈底波领众军兵来此，共臣等斗战，臣等大破贼徒。臣等兵士，亦大死损。为大食兵马极多，臣等力不敌也。
    臣入城自固，乃被大食围城，以三百抛车傍城三穿大坑，欲破臣等城国。伏乞天恩知委，送多少汉兵来此，救助臣苦难。其大食只合一百年强盛，今年合满，如有汉兵来此，臣等必是破得大食。今谨献好马一、波斯骆驼一、娄二。如天恩兹泽，将赐臣物，请付臣下使人将来，冀无侵夺。
    ☆东安国王笃萨波提
    笃萨波提氏昭武，与康国同族。其国名“东安”，亦曰“喝汗”。开元十四年，遣弟阿悉烂达拂耽发黎来朝。後八年，又遣使入贡。
    ○论事表
    臣笃萨波提言：臣是从天主领普天贤圣皇帝下百万里草土类奴，在远叉手，胡跪礼拜。天恩威相，如拜诸天。自有安国已来，臣种族相继作王不绝，并军兵等并赤心奉国。从此年来，被大食贼每年侵扰，国土不宁。伏乞天恩慈泽，救臣苦难，仍请敕下突厥施，令救臣等，臣即统领本国兵马，计会翻破大食。伏乞天恩，依臣所请。
    今奉献波斯娄二、拂绣氍毹一、郁金香三十斤、生石蜜一百斤。臣今借紫讫，伏乞天恩赐一员三品官。又臣妻可敦奉进柘必大氍毹二、绣氍毹一，上皇後。如蒙天恩慈泽，请赐臣鞍辔器仗袍带，及赐臣妻可敦衣裳妆粉。
    ☆西曹国王哥逻仆罗
    哥逻仆罗氏昭武，与康国同族。天宝元年，遣使贡方物。诏封怀德王。
    ○请内属表
    宗祖以来向天可汗忠赤，尝受徵发。望乞慈恩，将奴国土同为唐国小州，所须驱遣奴身，一心忠赤，为国征讨。
    ☆石国王伊捺吐屯屈勒
    伊捺吐屯屈勒氏昭武，与康国同族，别姓石。开元初，封其父莫贺咄吐屯为石国王。九年，伊捺吐屯屈勒嗣立，请讨大食。不许。
    ○请讨大食表
    奴身千代已来，忠赤於国，只如突厥骑施可忠赤之日，部落安贴，後背天可汗，脚底火起。今突厥属天可汗，在於西头为患，唯有大食，莫逾突厥。伏乞天恩不弃突厥部落，打破大食，诸国自然安贴。
    ☆吐火罗叶护支汗那
    支汗那，阿史那叶护子。其国在葱岭西。永徽三年，列其地为月氐府，以阿史那为都护。开元七年，支汗那嗣立。十五年，为大食所苦，遣使请救。
    ○献解天文人表
    献解天文人大慕，其人智慧幽深，问无不知。伏乞天恩唤取慕，亲问臣等事意及诸教法，知其人有如此之艺能。望请令其供奉，并置一法堂，依本教供养。
    ○请助讨大食表
    奴身罪逆不孝，慈父身被大食统押。应彻天聪，颂奉天可汗进旨云：“大食欺侵，我即与你气力。”奴身今被大食重税，欺苦实深。若不得天可汗救活，奴身自活不得，国土必遭破散，求防守天可汗西门不得。伏望天可汗慈悯，与奴身多少气力，使得活路。又承天可汗处分突厥施可汗云：“西头事委你，即须发兵除却大食。”其事若实，望天可汗却垂处分奴身，缘大食税急，不求得好物奉进，望天可汗照之。所欲驱遣奴身，及须已西方物，并请处分奴身，一一头戴，不敢怠慢。
    ☆吐火罗叶护失里忙迦罗
    失里忙迦罗，天宝八载遣使朝贡。师引吐蕃攻吐火罗，失里忙迦罗请安西兵助讨。元宗出师破之。
    ○请赐个失蜜王敕书表
    臣邻境有一胡，号曰“师”。居在深山，恃其险阻，违背圣化，亲辅吐蕃。知勃律地狭人稠，无多田种，镇军在彼，粮食不充，於个失蜜市易盐米，然得支济，商旅来往，皆著师国过。其王遂受吐蕃货，求於国内置吐蕃城堡，捉勃律要路。自高仙芝开勃律之後，更益兵三千人，勃律因之。师王与吐蕃乘此虚危，将兵拟入。臣每忧思一破凶徒，若开得大勃律已东，直至干阗焉耆卧凉瓜肃已来，吐蕃更不敢停住。望安西兵马来载五月到小勃律，六月到大勃律。伏乞天恩允臣所奏。若不成，请斩臣为七段。缘个失蜜王向汉忠赤，兵马复多，土广人稠，粮食丰足。特望天恩赐个失蜜王敕书宣慰，赐衣物并宝钿腰带，使感荷圣恩，更加忠赤。
    ☆仆罗
    仆罗，吐火罗叶护那都况利弟。神龙元年入朝，留宿卫。
    ○诉授官不当上书
    仆罗克吐火罗叶护部下，管诸国王都督刺史总二百一十二人，谢国王统领兵马二十万众，宾国王统领兵马二十万众，骨吐国王、石汗那国王、解苏国王、石匿国王、悒达国王、护密国王、护时健国王、范延国王、久越德建国王、勃特山王各领五万众。仆罗祖父已来，并是上件诸国之王，蕃望尊重。仆罗兄那都泥利承嫡继袭，先蒙恩敕差使持节就本国册立为王。然火罗叶护积代已来，於大唐忠赤，朝贡不绝。本国缘接近大食吐蕃，东界又是西镇。仆罗兄每徵发部落下失马，讨论击诸贼，与汉军相知，声援应接，在於边境，所以免有侵渔。仆罗兄前後屡蒙圣泽，愧荷国恩，遂发遣仆罗入朝，侍卫玉阶，至愿献忠殉命，以为臣妾。仆罗至此，为不解汉法。鸿胪寺不委蕃望大小，有不比类流例，高下相悬，即奏拟授官。窃见石国、龟兹并馀小国王子首领等，入朝元无功效，并缘蕃望授三品将军。况仆罗身恃勒本蕃，位望与亲王一种，比类大小，与诸国王子悬殊，却授仆罗四品中郎。但在蕃王子弟娑罗门、瞿昙金刚、龟兹王子白孝顺等，皆数改转，位至诸卫将军，唯仆罗最是大蕃。去神龙元年，蒙恩敕授左领军卫翊府中郎将，至今经一十四年，久被沦屈，不蒙准例授职，不胜苦屈之甚。
    ☆俱罗王忽提婆
    忽提婆，俱罗国王。其国与吐火罗接壤，亦名“俱兰”。贞观二十年遣使朝贡。
    ○内附表
    如雪如珠，如云如月，洁白高远，是文夫枝。清凉一切，如须弥山，又如大海，威力自在。如那罗延，如日光明，大王中王，大汉国胜天子名流四海，俱罗那国王忽提婆谨修礼拜。
    ☆谢国罗火拔
    罗火拔，谢国使臣，谢在吐火罗西南。开元八年，册葛达罗支颉利发誓屈尔为王。十二年，遣其臣罗火拔来朝。
    ○陈金城公主事宜奏
    谢国去个失蜜国一千五百里，个失蜜国去吐蕃金城公主居处七日路程。公主去年五月遣汉使二人，偷道向个失蜜国传言曰：“汝赤心向汉，我欲走出投汝。容受我否？”个失蜜王闻其言，大喜报曰：“公主但来，竭心以待。”时个失蜜王又遣使报臣国王曰：“天子女欲走来投我国，必恐吐蕃兵马来逐，我力不敌。乞兵与我，即冀吐蕃破散，公主得达。”臣国王闻之极欢，遣使许诺於个失蜜王，令臣入朝，面取进止。
    ☆俱蜜王那罗延
    那罗延，开元中遣使献胡旋女，表言为大食所苦。其国在吐火罗东北。
    ○请处分大食国表
    臣曾祖父叔兄弟等，旧来赤心向大国。今大食来侵，吐火罗及安国、石国、拔汗那国并属大食。臣国内库藏珍宝，及部落百姓物，并被大食徵税将去。伏望天恩处分大食，令免臣国徵税，臣等即得久长守把大国西门。伏乞照临，臣之愿也。
    ●卷一千
    ☆新罗王金兴光
    兴光，新罗王理洪弟。初与太宗同名，武後改焉。长安二年册立，仍袭兄辅国大将军、行豹韬卫大将军、鸡林州都督之号。开元二十一年加授开府仪同三司、宁海军使。二十五年卒，赠太子太师。
    ○遣使纳贡表
    臣乡居海曲，地处遐陬。元无泉客之珍，本乏ク人之货。敢将方产之物，尘黩天官；驽蹇之才，滓秽龙厩。窃方燕豕，敢类楚鸡。深觉颜，弥增战汗。
    ○谢赐白鹦鹉及金银罗彩表
    伏惟陛下执象开元，圣文神武。应千龄之昌运，致万物之嘉祥。风□所通，咸承至德；日月所照，共被深仁。臣地隔蓬壶，天慈洽远；乡暌华夏，睿泽覃幽。伏睹琼文，跪披玉匣。含九霄之雨露，带五彩之鸾。辨惠灵禽，素苍两妙，或称长安之乐，或传圣主之恩。罗锦彩章，金银宝钿，见之者烂目，闻之者惊心。原其献款之功，实繇先祖；锡此非常之宠，延及末孙。微效若尘，重恩如岳。循涯揣分，何以上酬？
    ○赐土地谢表
    伏奉恩敕，氵贝江以南，宜令新罗安置。臣生居海裔，沐化圣朝。虽丹素为心，而功无可效；以忠正为事，而劳不足赏。陛下降雨露之恩，发日月之诏，锡臣土境，广臣邑居，遂使垦辟有期，农桑得所。臣奉丝纶之旨，荷荣宠之深，粉骨糜身，无繇上答。
    ☆新罗王金彦升
    彦升，新罗王重兴相，元和七年重兴卒。册授开府仪同三司、检校太尉、使持节大都督鸡林州诸军事、兼持节充宁海军使、上柱国。新罗国王。太和五年卒。
    ○分别还蕃及应留宿卫奏
    先在太学生崔利贞、金叔、贞朴、季业四人，请放还蕃。其新赴朝贡金允夫、金立之、朴亮之等一十二人，请留在宿卫。仍请配国子监习业，鸿胪寺给资粮。
    ☆金忠信
    忠信，新罗王兴光从弟。开元中留宿卫，授左领军卫员外将军。二十二年受代上表。
    ○请充宁海军副使从讨表
    臣所奉进止，令臣执节本国，发兵马讨除，有事续奏者。臣自奉圣旨，誓将致命。当此之时，为替人金孝方身亡，便留臣宿卫。臣本国王以臣久侍天庭，遣从侄志廉代臣，今已到讫，臣即合还。每思前所奉进止，无忘夙夜。陛下先有制，加本国王兴光宁海军大使，锡之旌节，以讨凶残。皇威载临，虽远犹近，君则有命，臣敢不祗？蠢尔夷俘，计亦悔祸。然除恶务本，布宪惟新，故出师义贵乎三申，纵敌患贻於数代。伏望陛下因臣还国，以副使假臣。尽将天旨，再宣殊裔。岂惟斯怒益振，固亦武夫作气，必倾其巢穴，静此荒隅，遂夷臣之小诚，为国家之大利。臣等复乘桴沧海，献捷丹闱，效毛之功，答雨露之施，臣所望也。伏惟陛下图之。
    ☆金士信
    士信，元和中新罗质子，试太子中允。
    ○请充本国副使奏
    臣本国朝天二百馀载，尝差质子宿卫阙庭。每有天使临蕃，即充副使，转通圣旨，下告国中。今在城宿卫质子，臣次当行之。
    ☆崔仁氵兖
    仁氵兖，辰韩茂竣人。天中官新罗国翰林学士，守兵部侍郎知端书院事。
    ○新罗国故两朝国师教谥朗空大师白月栖云之塔碑铭
    闻夫真境希夷，元津杳渺。澄如沧海，邈若太虚，智舟何以达其涯，慧驾莫能寻其际。况复去圣逾远，滞凡既深，靡制心猿，难调意马。由是徇虚弃实者，俱怀逐块之情；执有迷空者，尽起趋炎之想。若非哲人出世，开士乘时，高演真宗，广宣善诱，何以爰析重元之礼，得归众妙之门。潜认髻珠，密传心印，达斯道者，岂异人乎？大师是也！
    大师法讳行寂，俗姓崔氏，其先周朝之尚父遐苗，齐国之丁公远裔。其後使乎兔郡，留寓鸡林，今为京万河南人也。祖讳金，避世辞荣，幽居养志。父讳佩常，年登九岁。学冠三冬，长牵投笔之心，仍效止戈之艺。所以系名军旅，充职戎行。母薛氏，梦见僧谓曰：“宿因所追，愿为阿襄之子。”觉後感其灵瑞，备启所天，自屏膻腴，勤为胎教，以太和六年十二月三十日诞生。大师生标奇骨，有异凡流，游戏之时，须为佛事。每聚沙而造塔，常摘叶以为香，爰自青衿，寻师绛帐，请业则都忘寝食，临文则总括宗源。尝以深信金言，志遗尘俗，谓父曰：“所愿出家修道，以报罔极之恩。”其父知有夙根，合符前梦，不阻其志，爱而许之。遂乃削染披缁，苦求游学，欲寻学海，历选名山。至於伽耶海印寺，便谒宗师，精探经论，统杂花之妙义，玩贝叶之真文。师谓学徒曰：“释子多闻，颜生好学，昔闻其语，今见其人，岂与青眼赤髭同年而语哉？”大中九年，於福泉寺官坛受其具戒。既而浮囊志切，系草情深，像教之宗，已劳力学；元机之旨，盍以心求？所以杖策挈瓶，下山寻路，径诣崛山，谒通晓大师，自投五体，虔启衷怀。大师便许升堂，遂令入室，从此服膺数载，勤苦多方，虽至道（阙二字）目击罄成山之志。而常斋淡薄，神疲增煮海之劳。则知历试诸艰，多能鄙事，每於坐卧，只念游方。遂於咸通十一年，投入备朝使金公紧萦（阙一字）笑之心备陈所志。金公情深倾盖，许以同舟。无何，利涉大川，达於西岸，此际不远千里，至於上都，寻蒙有司特具事由，奏闻天听，降敕宜令左街宝堂寺孔雀子院安置。大师所喜神居驻足，胜境栖心。未几降诞之辰，敕徵入内，懿宗皇帝遽宏至化，虔仰元风。问大师曰：“远涉沧溟，有何求事？”大师对敕曰：“贫道幸获观风上国，问道中华。今日叨沐鸿恩，得窥盛事。所求遍游灵迹，追寻赤水之珠；还耀吾乡，更作青邱之印。”天子厚加宠赍，甚善其言，犹如法秀之逢晋文，昙鸾之对梁武，古今虽异，名德尤同。以後至五台山，投花严寺，求感於文殊大圣。先上中台，忽遇神人，鬓眉皓尔，叩头作礼，膜拜祈恩，谓大师曰：“不易远来，善哉佛子！莫淹此地，速向南方。认其五色之霜，必沐昙摩之雨。”
    大师含悲顶别，渐次南行。乾符二年，至成都府，巡谒到静众精舍，礼无相大师影堂。大师新罗人也，因谒写真。具闻遗美。为唐帝导师，元宗之师。同乡唯恨异其时，後代所求追其迹。企闻石霜庆诸和尚，启如来之室，演迦叶之宗，道树之阴，禅流所聚。大师殷勤礼足，曲尽虔诚，仍栖方便之门，果得摩尼之宝。俄而追游衡岳，参知识之禅居；远至曹溪，礼祖师之宝塔。傍东山之遐秀，采六叶之遗芳，四远参寻，无方不到，虽观空色，岂忘偏陲？以中和五年，来归故国。时也至於崛岭，重谒大师。大师云：“且喜早归，岂期相见。”後学各得其赐，念兹在兹，所以再托扉莲，不离左右。中间忽携瓶钵，重访水云，或锡飞於五岳之初；暂栖天柱，或杯渡於三河之後，方住水精。至文德二年四月中，崛山大师寝疾。便往故山，精勤侍疾，至於归化，付嘱传心者，惟在大师一人而已。初憩锡於朔州之建子岩，才修茅舍，始启山门，来者如云，朝三暮四。顷岁时当厄运，世属屯蒙，灾星长照於三韩，毒雾常铺於四郡，况於岩谷，无计潜藏。乾宁初至止王城，薰エ葡於焚香之寺；光化末旋归野郡。植旃檀於草之墟。所恨正值魔军，将宣佛道，孝恭大王骤登宝位，钦重禅宗，以大师独步海东，孤标天下，特遣僧正法贤等聊飞凤笔，徵赴皇居。大师谓门人曰：“自欲安禅，终须助化。吾道之流於末代，外护之恩也。”乃以天三年秋九月初，忽出溟郊，方归京邑。至十六日，引登秘殿。孤坐禅床之上，预净宸襟，整其冕服，待以国师之礼，虔申钻仰之情。大师辞色从容，神仪自若，尊道说羲、轩之术，治邦谈尧、舜之风（阙一字），镜忘疲，洪钟待扣。有亲从上殿者四人，曰行谦邃、安信宗、让规、让景，行超十哲，名盖二禅。探元乡之秘宗，论绝境之幽致。圣人见，频回麈尾，甚悦龙颜。
</div>
    <div class="pagination">
<a href="全唐文_page601.html">上一页</a><span>...</span><a href="全唐文_page597.html">597</a><a href="全唐文_page598.html">598</a><a href="全唐文_page599.html">599</a><a href="全唐文_page600.html">600</a><a href="全唐文_page601.html">601</a><span class="current-page">602</span><a href="全唐文_page603.html">603</a><a href="全唐文_page603.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
