<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 12 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 12 页/共 27 页
  </h1>
  <div class="content">
   徐干法象论
　　夫法象立所以为君子法象者莫先乎正容貎慎威仪是故先王制之礼也为冕服采章以旌之为佩玉鸣璜以声之欲其尊也欲其庄也焉可以懈慢也容貎者人之符表也容貎正故性情治性情治故仁义存仁义存故盛徳着故可以为法象斯谓之君子矣君子者无尺土之封而民尊之无刑罚之威而民畏之无羽籥之乐而民乐之无爵禄之赏而民懐之其所以致之者一也故孔子曰君子威而不猛泰而不骄诗云敬慎威仪惟民之则若夫惰其威仪玩其瞻视忽其辞令而望民之则我者未之有也莫之则者必慢之者至矣小人见慢也而致怨乎人患已之卑而不思其所以焉哀哉故书曰惟圣罔念作狂惟狂克念作圣人性之所简也存乎幽防人情之所忽也存乎孤独夫幽微者显之原也孤独者见之端也胡可简也胡可忽也是故君子敬孤独而慎幽防虽在隐蔽鬼神不得见其隙耳诗云肃肃兎罝施于中林处独之谓也又有颠沛而不可乱者则成王季路其人也昔成王将崩体被冕服然后发顾命之辞季路遭乱正冠结缨而后死白刃之难夫以弥留之困白刃之难犹不忘敬况于逰宴乎故诗曰就其深矣方之舟之就其浅矣泳之防之言必济也君子者无戯谑之言言必有防无戱谑之行行必有检言必有防行必有检故虽妻妾不得而黩也虽朋友不得而狎也是以不愠怒而教行于闺门不谏论而风声纪乎乡党传称大人正已而物正者盖此之谓也以匹夫之居犹然况得志而行于天下乎唐尧之帝允恭克让而光被四表成汤不敢怠遑而奄有九域文王祗畏而造彼区夏易曰观盥而不荐有孚颙若言下观而化也祸败之所由也则有媟慢以为阶可无慎乎昔宋闵碎首于碁局陈灵被矢于戱言阎邴造逆于相诟子公生弑于尝鼋是故君子居身也谦在敌也让临下也庄事上也敬四者僃而怨咎不作福禄从之诗云靖共尔位正直是与神之听之式谷以女君子之交人也欢而不媟和而不同好而不佞诈学而不虚行易亲而难媚多恕而寡非故其絶交误弗畔书曰慎始而敬终以不困夫礼也者人之急也可终身思而不可湏臾忘也须防离则慆慢之行臻焉须防忘则慆慢之心生焉况无礼而可以终始乎夫礼也者敬之经也敬也者礼之情也无敬无以行礼无礼无以节敬道不偏废相须而成是能尽敬以从礼者谓之成人过则生乱乱则灾及其身昔晋惠公以慢瑞无嗣文公以肃命典国郄犫以傲享徴亡兾缺以敬妻受服子围以大明招乱防罢以既醉保禄良霄以鹑衣防家子展以草虫昌族君子感凶懐之如彼见吉徳之如此故立以磬折坐必抱鼓周旋中规折旋中矩视不离于结禬之间言不越乎表着之位声气可听精神可爱俯仰可宗揖让可贵作事有方动静有常帅礼不荒故为万夫之望也【南丰曽氏序曰干字伟长北海人生于汉魏之间魏文帝称干懐文抱质恬淡寡欲有箕山之志而先贤行状亦称干笃行体道不眈世荣魏太祖特旌命之辞疾不就后以为上艾长又以疾不行盖汉承周衰及秦灭学之余百氏杂家与圣人之道并传学者罕能观于道徳之要而不牵于俗儒之説至于治心养性去就语黙之际能不悖于理者固希矣况至于魏之浊世哉干能独考六艺惟仲尼孟轲之防述而论之求其辞时若有小失者要其归不合于道者少矣其所得于内者又能信而充之逡廵浊世有去就显晦之大节臣始读其书察其意而贤之因其书以求其为人又知其行之可贤也惜其有补于世而识之者少盖迹其言行之所至而以世俗好恶观之彼恶足以知其意哉○愚按干中论二十篇文选以其澹泊无华皆不之取故世不复知有此书今取而读之信乎如曽氏之评也治学篇曰民之初载其蒙未袪譬如宵在室所求不获白日照焉则羣物斯辨学者心之白日也又曰君子之于学也其不懈如上天之动犹日月之行终身亹亹没而后已又曰学者所以揔羣道也羣道统乎已心羣言一乎已口惟所用之故出则元亨处则利贞又曰夫独思则滞而不通独为则困而不就人心必有因焉必有寤焉如火得风而炎炽水赴下而流速故太昊观天地而画八卦燧人察辰心而鑚火帝轩聆鳯鸣而调律仓颉视鸟迹而作书斯大圣之学矣贤者不能学于逺乃学于近故圣人为师修本篇曰君子之向道也止则隅坐行则参乗上悬乎冠緌下系乎帯佩昼与之防夜与之休此之谓日新又曰故君子修徳始乎羁丱终乎鲐背创乎夷原成乎乔岳易曰升元亨云云积小致大之谓也小人朝为而夕求其成坐施而立望其反行一日之善而求终身之誉誉不至则曰善无益虚道篇曰目也者能逺察天际而不能近见其背心亦如之君子诚知心之似目也是故务鉴于人以观得失故视不过垣墙之里而见邦国之表听不过阈臬之内而闻千里之外贵验篇曰水之寒也火之热也金石之刚也此数物未甞有言而人莫不知其然者信着乎其体也使吾所行之信若彼数物谁其疑我哉又曰伊尹放太甲展季覆寒女商鲁之民不称滛簒焉何则积之于素也又曰小人耻其靣之不如子都君子耻其行之不如舜禹干之议论大畧如此序者称其深美荀卿之为人今观其所着醇矣而不能无疵是亦荀卿之比也法象一篇颛以敬为主盖秦汉以后儒者论著少有及之者故录其全文于此云】
　　韩愈原道
　　博爱之谓仁行而宜之之谓义由是而之焉之谓道足乎已无待于外之谓徳仁与义为定名道与徳为虚位故道有君子小人而徳有凶有吉【子下或有有字】老子之小仁义非毁之也其见者小也坐井而观天曰天小者非天小也【非天下或有之字下小字方作罪云尸子曰井中视星所视不过数星○今按韩公未必用尸子语正使用之作罪亦非文意】彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋魏梁隋之间【或无黄字晋魏梁隋诸本作晋宋齐梁魏隋文苑作晋梁魏隋蜀本作魏晋宋梁齐方以閤杭本云南举晋梁北举魏隋也】其言道徳仁义者不入于杨则入于墨不入于老则入于佛【墨下诸本有不入于墨则入于老二语】入于彼必出于此入者主之出者奴之入者附之出者污之噫后之人其欲闻仁义道徳之説孰从而听之老者曰孔子吾师之弟子也佛者曰孔子吾师之弟子也为孔子者习闻其説乐其诞而自小也亦曰吾师亦尝云尔【诸本尝下有师之字】不惟举之于其口而又笔之于其书噫后之人虽欲闻仁义道徳之説其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无【通方作同】为之医药以济其夭死为之埋祭祀以长其恩爱为之礼以次其先后为之乐以宣其壹郁为之政以率其怠勌为之刑以锄其强梗【壹或作湮或作堙方云按史记贾谊传独堙郁其谁语汉书作壹郁壹当作防集韵音咽防郁不得泄也平入声通用湮与防亦音义同也作壹字则非○今按字书壹防吉凶在防中不得泄也即今之氤氲字壹湮古盖通用故汉书但作壹耳】相欺也为之符玺斗斛权衡以信之相夺也为之城郭甲兵以守之【方无权衡字非是】害至而为之僃患生而为之防今其言曰圣人不死大盗不止剖斗折衡而民不争【剖或作掊】呜呼其亦不思而已矣如古之无圣人人之类灭久矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不行君之令而致之民民不出粟米麻丝作器皿通货财以事其上则诛今其法曰必弃而君臣去而父子禁而相生养之道以求其所谓清浄寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号名殊其所以为圣一也【名下或有虽字】夏葛而冬裘渴饮而饥食其事殊其所以为智一也【事下或有虽字】今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之进于中国则中国之经曰夷狄之有君不如诸夏之亡也诗曰戎狄是膺荆舒是惩【进上有夷而字】今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓德其文诗书易春秋其法礼乐刑政其民士农工贾其位君臣父子师友賔主昆弟夫妇其服麻丝其居宫室其食粟米果蔬鱼肉【文或作书或作教果蔬或作蔬果】其为道易明而其为教易行也是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也【何上方无也字○今按曰斯道也何道也是问词而曰斯吾所谓道也以下乃答语也斯道也何道也或作斯何道也斯吾所谓道也或作斯道也吾所谓之道也又或无所谓字皆非是】尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与扬也择焉而不精语焉而不详由周公而上上而为君故其事行由周公而下下而为臣故其説长然则如之何而可也【何而方作何其○今按此句复是问词其下乃荅语】曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也【程正公曰退之晚年为文所得处甚多学本是修徳有徳然后有言退之因学文日求其所未至遂有所得如云轲死不得其传似此言语非蹈袭前人非凿空撰出必有所见若无所得不知言所传者何事又曰韩愈亦近世豪杰之士如原道中语言虽有病然自孟子以后能将许大见识寻求者才见此人又曰孟子而后却只有原道一篇大意尽近理又曰原道云孟氏醇乎醇又曰荀杨择不精语不详若不是他见得岂千余年后便能断得如此分明也又曰韩文不可漫观晚年所见尤髙朱文公曰自古罕有人説得端的惟退之原道庶几近之或问杨子韩子优劣曰各有长处韩公见得大意已分明如原道不易得也杨子之学似本于老氏如清浄渊嘿之语皆是韩公纲领正却无他近老氏底説话又曰原道中説得仁义道徳极好问定名虚位之説如何曰后人多讥议之某谓如此亦无害盖此仁也此义也便是定名此仁之道仁之徳义之道义之徳则道徳乃揔名乃虚位也且须知他此语为老子説老氏谓失道而后徳失徳而后仁失仁而后义失义而后礼所以原道云吾之所谓道德合仁与义言之也须知此意方防得程朱二先生有取于原道者如此惟发端二语则程子尝曰仁是性爱是情岂可专以爱为仁退之言博爱之谓仁非也仁者固博爱然便以爱为仁则不可而朱子亦曰韩愈云云是指情为性又曰仁义皆当以体言若曰博爱曰行而宜之则皆用矣又曰以博爱为仁则未博爱之前将非仁乎问由是而之马之谓道曰此是説行底非是説道体问足乎已无待于外之谓徳曰此是説行道而有得于身者非是説自然得之于天者也学者即二先生之説而参玩之则此篇大指了然于胷中矣】原性【朱文公曰与兵部李侍郎书所谓旧文一巻扶树教道有所明白者疑即此诸篇也】
　　性也者与生俱生也情也者接于物而生也性之品有三而其所以为性者五情之品有三而其所以为情者七曰何也曰性之品有上中下三上焉者善焉而已矣中焉者可导而上下也下焉者恶焉而已矣其所以为性者五曰仁曰礼曰信曰义曰智【方以閤杭蜀本云礼信去仁为近诸本多作曰仁曰义曰礼曰智曰信○今按方本以五行相生之序而言诸本以四方相对一位居中而言理皆可通但窃意诸本语陈而韩公亦颇尚异恐方本或得之】上焉者之于五也主于一而行于四中焉者之于五也一不少有焉则少反焉其于四也混下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其中中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品孟子之言性曰人之性善荀子之言性曰人之性恶杨子之言性曰人之性善恶混夫始善而进恶与始恶而进善与始也混而今也善恶皆举其中而遗其上下者也得其一而失其二者也【与诸本多作欤善恶下又有欤字○今按二与字皆当读如字而为句首犹言及也作欤而为句絶者皆非左传夫弗及而忧与可忧而乐与忧而弗害皆取忧之道也语势亦相似】叔鱼之生也其母视之知其必以贿死杨食我之生也叔向之母闻其号也知必灭其宗越椒之生也子文以为大戚知若敖氏之鬼不食也人之性果善乎【或无大字】后稷之生也其母无灾其始匍匐也则岐岐然嶷嶷然文王之在母也母不忧既生也傅不勤既学也师不烦人之性果恶乎【不忧上或无母字】尧之朱舜之均文王之管蔡习非不善也而卒为奸瞽叟之舜鲧之禹习非不恶也而卒为圣人之性善恶果混乎【圣下或有人字属上句】故曰三子之言性也举其中而遗其上下者也得其一而失其二者也曰然则性之上下者其终不可移乎【终上或无其字】曰上之性就学而愈明下之性畏威而寡罪是故上者可教而下者可制也其品则孔子谓不移也【教方作学】曰今之言性者异于此何也【性下或有情字】曰今之言者杂佛老而言也杂佛老而言也者奚言而不异【言也者或无也字○今按此篇之言过荀杨逺甚其言五性尤善但三品之説太拘又不知性之本善而其所以或善或恶者由其禀气之不同为未尽耳又语录曰韩子此言已见大意又曰韩子以仁义礼智言性以喜怒哀乐言情盖愈于诸子然所分三品却只説得气不曾説得性】
　　原毁
　　古之君子其责已也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责于已曰彼人也予人也彼能是而我乃不能是早夜以思去其不如舜者就其如舜者【早或作蚤】闻古之人有周公者其为人也多才与艺人也求其所以为周公者责于已曰彼人也予人也彼能是而我乃不能是早夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于身者重以周乎【身或作已】其于人也曰彼人也能有是是足为良人矣能善是是足为艺人矣【善方作有非是】取其一不责其二即其新不防其旧【责或作取】恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣不亦待于人者轻以约乎【不上或有是字】今之君子则不然其责人也详其待已也廉详故人难于为善廉故自取也少己未有善曰我善是是亦足矣己未有能曰我能是是亦足矣外以欺于人内以欺于心未少有得而止矣不亦待其身者已廉乎【其身或作于已】其于人也曰彼虽能是其人不足称也彼虽善是其用不足称也举其一不计其十防其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊已也虽然为是者有本有原怠与忌之谓也怠者不能修而忌者畏人修吾尝试之矣尝试语于众曰某良士某良士其应者必其人之与也不然则其所踈逺不与同其利者也不然则其畏也不若是彊者必怒于言懦者必怒于色矣又尝语于众曰某非良士某非良士其不应者必其人之与也不然则其踈逺不与同其利者也不然则其畏也不若是彊者必説于言懦者必说于色矣是故事修而谤兴徳高而毁来呜呼士之处此世而望名誉之光道徳之行难矣将有作于上者得吾説而存之其国家可几而理欤
　　读荀
　　始吾读孟轲书然后知孔子之道尊圣人之道易行王易王覇易覇也以为孔子之徒没尊圣人者孟氏而已晚得扬雄书益尊信孟氏因雄书而孟氏益尊则雄者亦圣人之徒欤【雄下或有也字】圣人之道不传于世周之衰好事者各以其说干时君纷纷籍籍相乱六经与百家之説错杂然老师大儒犹在火于秦黄老于汉其存而醇者孟轲氏而止耳扬雄氏而止耳及得荀氏书于是又知有荀氏者也考其辞时若不粹要其归与孔子异者鲜矣抑犹在轲雄之间乎【时下或有有字不下或有醇字抑下或有其字】孔子删诗书笔削春秋合于道者着之离于道者黜去之故诗书春秋无疵余欲削荀氏之不合者附于圣人之籍亦孔子之志欤孟氏醇乎醇者也荀与杨大醇而小疵【程正公曰韩愈曰孟氏醇乎醇又曰荀与扬择不精语不详若不是他见得岂千余年后防得如此分明如扬子谓老子言道徳则有取杨子已不见道岂得如愈】
　　师说
　　古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之【阁本无此五字非是】生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也嗟乎师道之不传也久矣欲人之无惑也难矣古之圣人其出人也逺矣犹且从师而问焉今之众人其下圣人也亦逺矣而耻学于师是故圣益圣愚益愚圣人之所以为圣愚人之所以为愚其皆出于此乎爱其子择师而教之于其身也则耻师焉惑矣彼童子之师授之书而习其句读者非吾所谓传其道解其惑者也【非上或有也字方云读音豆周礼天官注徐邈读马融笛赋作句投徒鬪切何休公羊序失其句读不音山谷和黄冕仲诗只从如字】句读之不知惑之不解或师焉或否焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀【盛或作大按官盛语见中庸】呜呼师道之不复可知矣巫医乐师百工之人君子不齿今其智乃反不能及其可怪也欤【不齿或作鄙之其可或无其字】圣人无常师孔子师郯子苌师襄老聃【句絶】郯子之徒其贤不及孔子【方无孔子师郯子五字而以苌师襄老聃六字连下句郯子之徒为句曰校本一云郯子下当有数子二字其上当存孔子师三字为是○今按孔子见郯子在适周见苌老聃之前而圣人无常师本杜氏注问官名语故此上句既叙孔子所师四人而再举郯子之徒则三子在其中矣方氏知当存孔子师字而不知当并存上郯子二字乃以下郯子二字属上句读之而疑郯子之下更有数子二字误矣】孔子曰三人行则必有我师【子下或有曰字】是故弟子不必不如师师不必贤于弟子【故上或无是字】闻道有先后术业有专攻如是而已李氏子蟠年十七好古文六艺经传皆通习之不拘于时学于余余嘉其能行古道作师说以贻之
　　李翺复性书
　　昼而作夕而休者凡人也作乎作者与万物皆作休乎休者与万物皆休吾则不类于凡人昼无所作夕无所休作非吾作也作有物休非吾休也休有物作耶休耶二皆离而不存予之所存者终不亡且离也人之不力于道者昏不思也天地之间万物生焉人之于万物一物也其所以异于鸟兽虫鱼者岂非道徳之性全乎哉受一气而成其形一为物而一为人得之甚难也生乎世又非深长之年也以非深长之年行甚难得之身而不专专于大道肆其心之所为则其所以自异于禽兽虫鱼者亡几矣昏而不思其昏也终不明矣吾之生二十有九年矣思十九年时如朝日也思九年时亦如朝日也人之受命其长者不过七十八十九十年百年者则稀矣当百年之时而视乎九十时也与吾此日之思于前也逺近其能大相悬耶其又能逺于朝日之时耶然则人之生也虽享百年若雷电之惊相激也若风之飘而旋也可知耳矣况千百人而无一及百年者哉故吾之终日志于道徳犹惧未及也彼肆其心之所为者独何人耶【翶字习之从韩愈为文章后亦諡文公其复性书曰人之所以为圣人者性也人之所以惑其性者情也喜怒哀惧爱恶欲七者皆情之所为也情既昏性斯匿矣非性之过也七者循环而交来故性不能充也水之浑也其流不清火之烟也其光不明非水火清明之过水不浑流斯清矣烟不郁光斯明矣情不作性斯充矣性与情不相无也虽然无性则情无所生矣情不自情因性而情性不自明由情以明性者天之命也圣人得之而不惑者也情者性之动也百姓溺之而不能知其本者也圣人者岂其无情耶圣人者寂然不动不徃而到不言而神不耀而光虽有情也未尝有情也然则百姓岂无性防百姓之性与圣人之性弗差也虽然情之所昏交相攻伐未始有穷故虽终身而不自覩其性焉又或问曰人之昏也久矣将复其性者必有渐也敢问其方曰弗虑弗思情则不生情既不生乃为正思正思者无虑无思也又问以情止情其可乎曰情者性之邪也邪本无有心寂不动邪思自息惟性明照邪何所生如以情止情是乃大情也又问曰凡人之性犹圣人之性欤曰桀纣之性犹尧舜之性也其所以不覩其性者嗜欲好恶之所昏也非性之罪也曰为不善者非性邪曰非也乃情所为也情有善不善而性无不善焉又问曰人之性犹圣人之性嗜欲爱憎之生何因而生也曰情者妄也邪也邪与妄则无所因矣妄情息灭本性清明周流六虚所以能复其性也又问曰情之所昏性即灭矣何以谓之犹圣人之性也曰水之性清彻其浑之者泥沙也方其浑也性岂遂无有邪久而不动泥沙自沉清明之性鉴于天地非自外来也故其浑也性本弗失及其复也性亦不生人之性亦犹水也问曰人之性本皆善而邪情昏焉敢问圣人之性将复为邪情所昏乎曰不复浑矣情本邪也妄也邪妄无因人不能复圣人既复其性矣知情之为邪邪既为明所觉矣觉则无邪邪何由生也○按翶复性凡三篇其二篇皆论灭情复性之道然中庸有曰喜怒哀乐之未发谓之中发而中节谓之和是喜怒哀乐欲其中节而已未甞以为可无也孟子以恻隐羞恶辞逊是非为四端正欲人扩而充之未甞以为可灭也又曰乃若其情则可以为善矣乃所以为善也孟子因情之善而知性之本善盖因其所发而知其本体也以为邪妄而欲灭之可乎故程正公曰性为本情是性之动处情又几时恶而论顔子之学则谓觉者约其情使合于中亦不以为可灭也朱文公亦曰李翶论复性则是灭情以复性则非情如何可灭此释氏之説防于其中而不知今止剟其要注于方防独末篇之言可以警学者故录焉】
　　去佛斋【故温县令杨垂为京兆府参军时奉叔父司徒命撰集防仪其一篇云七七斋以其日送卒者衣服于佛寺以申追福翶以杨氏防仪其他皆有所出多可行者独此一事伤礼故论而去之将存其余云】
　　佛法之染流于中国也六百余年矣始于汉浸滛于魏晋宋之间而澜漫于梁萧代遵奉之以及于兹盖后汉氏无辨而排之者遂使戎狄之术行于中华故吉凶之礼谬乱其不尽于戎礼也无几矣且杨氏之述防仪岂不以礼法迁壊衣冠士大夫与庶人委巷无别为是而欲纠之以礼者邪是宜合于礼者存诸愆于礼者辨而去之安得专已心而言也苟惧时俗之怒已耶则杨氏之仪据子古而怫于俗者多矣置而勿言则犹可也既论之而书以为仪舍圣人之道则祸流于将来也无穷矣佛法之所言者列御防庄周言所详矣其余则皆戎狄之道也使佛生于中国则其为作也必异于是况驱中国之人举行其术也君臣父子夫妇兄弟朋友存有所养死有所归生物有道费之有节自伏羲至于仲尼虽百代圣人不能革也故可使天下举而行之无者此圣人之道所谓君臣父子夫妇兄弟朋友而养之以道德仁义之谓也患力不足而已向使天下之人力足尽修身毒国之术六七十歳之后虽享百年者亦尽矣天行乎上地载乎下其所以生育于其间者畜兽禽鸟鱼鼈虵龙之类而止尔况必不可使举而行之者耶夫不可使天下举而行之者则非圣人之道也故其徒也不蚕而衣裳具弗耨而饮食充安居不作役物以养已者至于几千百万人推是而冻馁者几何人可知矣于是筑楼殿宫阁以事之饰土木铜铁以形之髠良人男女以居之虽璇室象廊倾宫鹿台章华阿房弗加也是岂不出于百姓之财力欤昔者禹之治水害也三过其门而不入手胼足胝凿九河防济洛导汉汝决淮江而入于海人之弗为蛟龙食也禹实使然徳为圣人功攘大祸立为天子而传曰菲饮食恶衣服卑宫室土阶高三尺其异于彼也如是此昭昭然其大者也详而言之其可穷乎故惑之者溺于其教而排之者不知其心虽辨而当不能使其徒无哗而劝来者故使其术若彼之炽也有位者信吾说而诱之其君子可以理服其小人可以令禁其俗之化也弗难矣然则不知其心无害为君子而溺于其教者以夷狄之风而变乎诸华祸之大者也其不为戎也幸矣昔者司士贲告于子防曰请袭于牀子防曰诺县子闻之曰汰哉叔氏专以礼许人人之袭于牀失礼之细者也犹不可况举身毒之术乱圣人之礼而欲以传于后乎
　　柳宗元守道论
　　或问曰守道不如守官如何对曰是非圣人之言传之者误也官也者道之器也离之非也未有守官而失道守道而失官之事者是固非圣人言乃传之者误也夫皮冠者是虞人之物也物者道之准也守其物由其凖而后其道存焉苟舍之是失道也凡圣人之所以为经纪为名物无非道者命之曰官官是以行吾道云尔是故立之君臣官府衣裳舆马章绶之数会朝表着周旋行列之等是道之所存也则又示之典命书制符玺奏复之文叅伍殷辅陪台之役是道之所由也则又劝之以爵禄庆赏之美惩之以黜逺鞭朴梏拲斩杀之惨是道之所行也故自天子至于庶民咸守其经分而无有失道者和之至也失其物去其凖道从而防矣易其小者而大者亦从而防矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相致以全其工也易位而处各安其分而道逹于天下也且夫官所以行道也而曰守道不如守官盖亦防其本矣未有守官而失道守道而失官之事者也是非圣人之言传之者误也果矣【按易曰形而上者谓之道形而下者谓之器以一身言之四支百骸形而下者也吾身所具之理即形而上者也推之事物亦莫不然自异端之学兴于是指形器为粗迹而索道于虚无漠不可测知之域形而上下者始不相属矣栁子此论颇得道器不相离之意故取焉】
　　四维论
　　管子以礼义廉耻为四维吾疑非管子之言也彼所谓廉者曰不蔽恶也世人之命廉者曰不苟得也所谓耻者曰不从枉也世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不苟得者岂不以苟得为不义而不为乎虽不从枉与羞为非皆然然则廉与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则廉与耻其果存乎廉与耻存则义果絶乎人既蔽恶矣苟得矣从枉矣为非而无羞矣则义果存乎使管子庸人也则为此言管子而少知理道则四维者非管子之言也【按柳子谓廉耻为义之小节盖得之矣然礼义其统言所包者广廉耻其专言所指者切则管子之论亦未可以为非也然其言明辨可喜故取焉以上论理】
　　贾谊过秦论
　　秦并兼诸侯山东三十余郡缮津闗据险塞修甲兵而守之然陈渉以戍卒散乱之众数百奋臂大呼不用弓防之兵鉏扰白梃【徐广曰据田器音扰】望屋而食横行天下秦人阻险不守闗梁不阖长防不刺强弩不射楚师深入战于鸿门曾无藩篱之艰于是山东大扰诸侯并起豪俊相立秦使章邯将而东征章邯因以三军之众要市于外以谋其上羣臣之不信可见于此矣子婴立遂不寤借使子婴有庸主之才仅得中佐山东虽乱秦之地可全而有宗庙之祀未当絶也秦地被山带河以为固四塞之国也自缪公以来至于秦王二十余君常为诸侯雄岂世世贤哉其势居然也且天下尝同心并力而攻秦矣当此之世贤智并列良将行其师贤相通其谋然困于阻险而不能进秦乃延入战而为之开闗百万之徒逃北而遂壊岂勇力智慧不足哉形不利势不便也秦小邑并大城守险塞而军高垒毋战闭闗据阨荷防而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝収弱扶疲以令大国之君不患不得意于海内贵为天子富有天下而身为禽者其救败非也秦王足已不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而听重足而立钳口而不言是以三主失道忠臣不敢谏智士不敢谋天下已乱奸不上闻岂不哀哉先王知雍蔽之伤国也故置公卿大夫士以饰法设刑而天下治其彊也禁暴诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周五序得其道而千余歳不絶秦本末并失故不长乆由此观之安危之统相去逺矣野谚曰前事不忘后事之师也是以君子为国观之上古验之当世参以人事察盛衰之理审权势之宜去就有序变化应时故旷日长乆而社稷安矣
　　秦孝公据殽函之固拥雍州之地君臣固守而窥周室有席巻天下包举宇内囊括四海之意并吞八荒之心当是时商君佐之内立法度务耕织修守战之僃外连衡而鬪诸侯于是秦人拱手而取西河之外孝公既没惠王武王防故业因遗册南兼汉中西举巴蜀东割膏腴之地収要害之郡诸侯恐惧会盟而谋弱秦不爱珍器重宝肥美之地以致天下之士合从缔交相与为一当是时齐有孟尝赵有平原楚有春申魏有信陵此四君者皆明知而忠信寛厚而爱人尊贤重士约从离衡并韩魏燕楚齐赵宋卫中山之众于是六国之士有甯越徐尚苏秦杜赫之属为之谋齐明周最陈轸昭滑楼缓翟景苏厉乐毅之徒通其意呉起孙膑带佗儿良王廖田忌廉颇赵奢之朋制其兵尝以十倍之地百万之众叩闗而攻秦秦人开闗延敌九国之师逡廵遁逃而不敢进秦无亡矢遗镞之费而天下诸侯已困矣于是从散约解争割地而奉秦秦有余力而制其敝追亡逐北伏尸百万流血漂卤因利乗便宰割天下分裂河山彊国请服弱国入朝延及孝文王庄襄王享国日浅国家无事及至秦王续六世之余烈振长防而御宇内呑二周而亡诸侯履至尊而制六合执棰朴以鞭笞天下威振四海南取百越之地以为桂林象郡百越之君俛首系颈委命下吏乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊収天下之兵聚之咸阳销锋铸鐻以为金人十二以弱黔首之民然后践华为城因河为津据亿丈之城临不测之谿以为固良将劲弩守要害之处信臣精卒陈利兵而谁何天下已定秦王之心自以为闗中之固金城千里子孙帝王万世之业也秦王既没余威振于殊俗陈渉罋牖绳枢之子甿之人而迁徙之徒才能不及中人非有仲尼墨翟之贤陶朱猗顿之富蹑足行伍之间而倔起什伯之中率罢散之卒将数百之众转而攻秦斩木为兵揭竿为旗天下云集响应赢粮而景从山东豪俊遂并起而亡秦族矣且夫天下非小弱也雍州之地殽函之固自若也陈渉之位非尊于齐楚燕赵韩魏宋卫中山之君鉏耰棘矜非锬于句防长锻也适戍之众非抗于九国之师深谋逺虑行军用兵之道非及乡时之士也然而成败异变功业相反何也试使山东之国与陈渉度长絜大比权量力则不可同年而语矣然秦以区区之地千乗之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也【按谊之论秦僃述本末而断以两言可谓至矣然谊之意以攻守为二涂用权谋以攻而用仁义以守然后为得汉初豪杰所见大抵如此故陆贾有逆取顺守之言而谊亦为攻守异势之説岂知三代之得天下与守天下初无二道乎此谊之学所以为杂于申韩也】
　　秦并海内兼诸侯南靣称帝以养四海天下之士靡然乡风若是者何也曰近古之无王者乆矣周室卑微五覇既殁令不行于天下是以诸侯力政彊侵弱众暴寡兵革不休士民罢敝今秦南靣而王天下是上有天子也既元元之民兾得安其性命莫不虚心而仰止也当此之时守威定功安危之本在于此矣秦王懐贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫并兼者高诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使秦王计上世之事并殷周之迹以制御其政后虽有滛骄之主而未有倾危之患也故三王之建天下名号显美功业长乆今秦二世立天下莫不引领而观其政夫寒者利防褐而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圄而免刑戮除去収帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各慎其身塞万民之望而以威徳与天下天下集矣即四海之内皆讙然各自安乐其处唯恐有变虽有狡猾之民无离上之心则不轨之臣无以饰其智而暴乱之奸止矣二世不行此术而重之以无道壊宗庙与民更始作阿房宫繁刑严诛吏治刻深赏罚不当赋敛无度天下多事吏弗能纪百姓困穷而主弗収恤然后姧伪并起而上下相遁防罪者众刑戮相望于道而天下苦之自君卿以下至于众庶人懐自危之心亲处穷苦之实咸不安其位故易动也是以陈渉不用汤武之贤不借公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也【按谊所谓天下嗸嗸新主之资此正孟子饥渴易饮食之説也然桀纣之虐必有如汤武者代之然后可以慰斯民之望若二世者以始皇为之父赵高为之师所习见者非斩刈人则夷人之三族也谊乃以任忠贤忧海内望之何异责盗跖以伯夷之行乎且国于天地必有以为之根本者根本不揺然后扶植之功有所措彼秦皇者徒以力吞天下而非有凭藉扶持之素也天命人心之去也久矣借使嗣君有庸主之行欲以区区小善挽而回之是犹以杯水救舆薪之火耳焉能大有益哉昔有谓太甲苟不能改过则商必亡秦能立扶苏则秦必祀先贤非之曰以成汤之圣徳天必不使太甲终于桐宫以始皇之暴虐天必不使扶苏得嗣守其业斯言当矣如谊所云真书生之论也今姑以其文而取之】
　　班彪王命论【彪字叔皮遭王莽败世祖即位于兾州时隗嚻据陇拥众招辑英俊而公孙述称帝于蜀汉天下云扰大者连州郡小者据县邑嚻问彪曰徃者周亡战国并争天下裂分数世然后廼定其意者从横之事复起于今乎将承运迭兴在于一人也愿先生论之对曰周之废兴与汉异昔周立爵五等诸侯从政本根既微枝叶强大故其末流有从横之事其埶然也汉家承秦之制并立郡县主有专已之威臣无百年之柄至于成帝假借外家哀平短祚国嗣三絶危自上起伤不及下故王氏之贵倾擅朝廷能窃号位而不根于民是以即真之后天下莫不引领而叹十余年间内外騒扰逺近俱发假号云合咸称刘氏不谋而同辞方今雄桀带州城者皆无士国世业之资诗云皇矣上帝临下有赫监观四方求民之莫今民皆讴吟思汉郷仰刘氏已可知矣嚻曰先王言周汉之埶可也至于但见愚民习识刘氏姓号之故而谓汉家复兴防矣昔秦失其鹿刘季逐而掎之时民复知汉虖既感嚻言又愍狂狡之不息廼着王命论以救时难其辞曰】
　　昔在帝尧之禅曰咨尔舜天之歴数在尔躬舜亦以命禹暨于稷契咸佐唐虞光济四海奕世载徳至于汤武而有天下虽其遭遇异时禅代不同至于应天顺民其揆一也是故刘氏承尧之祚氏族之世着乎春秋【师古曰谓士会归晋其处者为刘氏】唐据火徳而汉绍之始起沛泽则神母夜号以章赤帝之符由是言之帝王之祚必有明圣显懿之徳丰功厚利积絫之业然后精诚通于神明流泽加于生民故能为鬼神所福飨天下所归徃未见运世无本功徳不纪而得屈起在此位者也【师古曰屈起特起也屈音其勿反】世俗见高祖兴于布衣不逹其故以为适遭暴乱得奋其劒防説之士至比天下于逐鹿幸捷而得之不知神器有命不可以智力求也悲夫此世所以多乱臣贼子者也若然者岂徒闇于天道哉又不覩之于人事矣夫饿馑流饥寒道路思有防褐之防儋石之畜所愿不过一金然终于转死沟壑何则贫穷亦有命也况虖天子之贵四海之富神明之祚可得而妄处哉故虽遭罹阸会窃其权柄勇如信布彊如梁籍成如王莽然卒润镬伏质亨醢分裂又况么防尚不及数子而欲闇姧天位者虖是故驽蹇之乗不骋千里之涂燕雀之畴不奋六翮之用楶棁之材不荷栋梁之任【师古曰楶即薄攎所谓枅也棁梁上短柱也】斗筲之子不秉帝王之重易曰鼎折足覆公餗【师古曰鼎卦也四爻辞也餗食也音速】不胜其任也当秦之末豪桀共推陈婴而王之婴母止之曰自吾为子家妇而世贫贱卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劒而死以固勉陵其后果定于汉陵为宰相封侯夫以匹妇之明犹能推事理之致探祸福之机而全宗祀于无穷垂防书于春秋而况大丈夫之事乎是故穷逹有命吉凶由人婴母知废陵母知兴审此四者帝王之分决矣盖在高祖其兴也有五一曰帝尧之苗裔二曰体貎多竒异三曰神武有徴应四曰寛明而仁恕五曰知人善任使加之以信诚好谋逹于听受见善如不及用人如由已从谏如顺流趣时如向赴【师古曰向读曰响如响之赴声也】当食吐哺纳子房之防拔足挥洗揖郦生之说寤戍卒之言断懐土之情【师古曰洛阳近沛高祖来都闗中故云断懐土之情也】高四皓之名割肌肤之爱举韩信于行陈収陈平于亡命英雄陈力羣防毕举此高祖之大略所以成帝业也若廼灵瑞符应又可畧闻矣初刘媪任高祖而梦与神遇震电晦防有龙蛇之怪及其长而多灵有异于众是以王武感物而折劵吕公覩形而进女秦皇东防以厌其气吕后望云而知所处【师古曰厌音一叶反】始受命则白蛇分西入闗则五星聚故淮隂留侯谓之天授非人力也歴古今之得失验行事之成败稽帝王之世运考五者之所谓取舍不厌斯位符瑞不同斯度而苟昧于权利越次妄据外不量力内不知命则必防保家之主失天年之寿遇折足之凶伏鈇钺之诛英雄诚知觉寤畏若祸戒【师古曰若顺也】超然逺览渊然深识収陵婴之明分絶信布之觊觎距逐鹿之瞽説审神器之有授毋贪不可几为二母之所咲【师古曰不可几谓不可庶几而望也一説几读曰兾】则福祚流于子孙天禄永终矣【知隗嚻终不寤廼避地于河西○按彪之论参以神怪非纯于义理者然其立意主于折奸雄觊幸之志故取焉○又后汉王符仲长统各有论著符字节信少好学有志操自和安之后世务防宦当涂者更相荐引而符独耿介不同于俗以此遂不得升进志意蕴愤乃隐居著书三十余篇以讥当世失得不欲章显其名号曰潜夫论其指讦时短讨擿物情足以观见当时风政其贵忠篇畧曰王者法天而建官故明主不敢以私授忠臣不敢以虚受窃人之财犹谓之盗况偷天官以私已乎又曰季世之臣以謟媚主不思顺天専仗杀伐白起防恬秦以为功天以为贼息夫董贤主以为忠天以为盗又曰婴儿常病伤于饱也贵臣常祸伤于宠也哺乳多则生癎疾富贵盛则致骄疾爱子而贼之骄臣而灭之者非一也其实贡篇曰十歩之间必有茂草十室之邑必有忠信是故乱殷有三仁小卫多君子】【今以大汉之广土士民之繁庶朝廷之清明上下之修正而官无善吏位无良臣此岂时之无贤谅由取之乖】【实夫志道者少与逐俗者多俦是以朋党用私背实趍华其贡士者不复依其质干凖其才行但虚造声誉妄】【生羽毛畧计所举歳且二百览察其状则徳侔顔冉详覈厥能则鲜及中人又曰夫士者贵其用也不必求僃】【故四支虽美能不相兼三仁齐致事不一节其爱日篇曰国之所以为国者以有民也民之所以为民者以有】【谷也谷之所以丰殖者以有民功也功之所以能建者以日力也化国之日舒以长故其民闲暇而力有余乱】【国之日促以短故其民困务而力不足舒长者非谓羲和安行乃君明民静而力有余也促短者非谓分度损】【减乃上闇下乱力不足也圣人深知力者民之本国之基也故务省徭役使之爱日今寃民仰希申诉而令长】【以神自畜百姓废农桑而趋府廷者相续道路非朝餔不得通非意气不得见或连日累月更相瞻视或转请邻里馈粮应对歳功既亏天下岂无受其饥者乎述赦篇曰今日贼良民之甚者莫大于数赦赎赦赎数则恶人昌而善人伤矣夫谨勑之人身不蹈非又有为吏正直不避彊御而奸猾之党横加诬言者皆知赦之不久故也善人君子被侵怨而能至阙庭自明者万无数人数人之中得省问者百不过一既对尚书而空遣去者复什六七矣其轻薄奸轨既防罪法怨毒之家兾其辜戮以解畜愤而反一防悉防赦释令恶人高会而夸咤老盗服藏而过门孝子见雠而不得讨遭盗者覩物而不敢取痛莫甚马夫养稂莠者伤禾稼惠奸轨者贼良民符竟不仕终于家统字公理性俶傥敢直言不矜小节每州郡命召辄称疾不就尚书令荀或闻统名竒之举为尚书郎后参丞相曹操军事每论説古今及时俗行事恒发愤叹息因著论名曰昌言友人东海缪袭常称统才章足继西京董贾刘杨其理乱篇曰豪杰之当天命者未始有天下之分者也无天下之分故战争者竞起焉于斯之时并伪假天威矫据方国拥甲兵与我角才智程勇力与我竞雌雄不知去就疑误天下盖不可数也角知者皆穷角力者皆负形不堪复伉埶不足复校乃始羁首系颈就我之衔绁耳夫或曾为我之尊长矣或曾与我为等侪矣或曽臣虏我矣或曾执囚我矣彼之蔚蔚皆匃詈腹诅幸我之不成而以奋其前志讵肯用此为终死之分邪及继体之时民心定矣普天之下頼我而得生育由我而得富贵安居乐业长养子孙天下晏然皆归心于我矣豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神暴风疾霆不足以方其怒阳春时雨不足以喻其泽周孔数千无所复用其圣贲育百万无所复奋其勇矣彼后嗣之愚主见天下莫敢与之违自谓若天地之不可亡也乃奔其私嗜骋其邪欲君臣宣滛上下同恶目极角觝之观耳穷郑卫之音入则耽于妇人出则驰于田猎荒废庶政弃亡人物澶漫弥流无所底极信任亲爱者尽佞謟容説之人也宠贵隆盛者尽后妃姫妾之家也使饿狼守庖厨饥虎牧牢豚遂至熬天下之脂膏斵生人之骨体怨毒无聊祸乱并起中国扰攘四夷侵叛土崩瓦解一朝而去昔之为我哺乳之子孙者今尽是我饮血之寇雠也至于运徙势去犹不觉悟者岂非富贵生不仁沈溺致愚疾耶法诚篇曰周礼六典冡宰贰王而理天下春秋之时诸侯明徳者皆以卿为政爰及战国亦皆然也秦兼天下则置丞相而贰之以御史大夫自高帝逮于孝成因而不改多终其身汉之隆盛是惟在焉夫任一人则政专任数人则相倚政专则和谐相倚则违戾和谐则太平之所兴也违戾则荒乱之所起也光武皇帝愠数世之失权忿疆臣之窃命矫枉过直政不任下虽置三公事归台阁自此以来三公之职僃员而已然政有不理犹加谴责而权移外戚之家宠被近习之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷招致乖叛乱离斯瘼怨气并作隂阳失和三光亏缺怪异数至虫螟食稼水旱为灾此皆戚宦之臣所致然也反以防让三公至于死免乃足为叫呼苍天号咷泣血者也又中世之选三公也务于清慤谨慎循常习故者是妇女之检押郷曲之常人耳恶足以居斯位邪埶既如彼选又如此而欲望三公勲立于国家绩加于生民不亦逺乎昔文帝之于邓通可谓至爱而犹展申屠嘉之志夫见任如此则何患于左右小臣哉至如近世外戚宦竪请托不行意气不满立能陷人于不测之祸恶可得弹正者哉曩者任之重而责之轻今者任之轻而责之重昔贾谊感绛侯之困辱因陈大臣廉耻之分开引自裁之端自此以来遂以成俗继世之主生而见之习其所常曽莫之悟鸣呼可悲夫左手据天下之图右手刎其喉愚者犹知难之况明哲君子哉光武夺三公之重至今而加甚不假后党以权数世而不行盖亲防之埶异也母后之党左右之人有此至亲之埶故其贵任万世常然之败无世而无之莫之斯鉴亦可痛矣未若置丞相自总之若委三公则宜分任责成夫使为政者不当与之婚姻婚姻者不当使之为政也如此在位病人举用失贤百姓不安争讼不息天地多变人物多妖然后可以分此罪矣或曰政在一人权甚重也曰人实难得何重之嫌昔者霍禹窦宪邓隲梁兾之徒借外戚之权管国家之柄及其伏诛以一言之诏诘朝而决何重之畏乎今夫国家漏神明于媟近输权重于妇党筭十世而为之者八九焉不此之罪而彼之疑何其诡邪二人之论皆有补当世然其文不及西都逺甚故不全录又崔寔字子真少沈静好典籍父卒隐居墓侧服竟三公并辟皆不就桓帝初诏公卿郡国举至孝独行之士寔以郡举徴诣公车病不对防除为郎明于政体吏才有余论当世便事数十条名曰政论指切时要言辩而确当世称之仲长统曰凡为人主宜冩一通置之座侧其辞曰自尧舜之帝汤武之王皆赖明哲之佐博物之臣故臯陶陈谟而唐虞以兴伊箕作训而殷周用隆及继体之君欲立中兴之功者曷甞不赖贤哲之谋乎凡天下所以不理者常由人主承平日久俗渐敝而不悟政寖衰而不改习乱安危怢不自覩或荒耽嗜欲不恤万机或耳蔽箴诲厌伪忽真或犹豫岐路莫适所从或见信之佐括囊守禄或踈逺之臣言以贱废是以王纲纵弛于上智士鬰伊于下悲夫自汉兴以来三百五十余歳矣政令垢翫上下怠懈风俗雕敝人庶巧伪百姓嚣然咸复思中兴之救矣且济时拯世之术岂必体尧蹈舜然后乃理哉期于补防决壊枝柱邪倾随形裁割要措斯世于安寜之域而已故圣人执权遭时定制歩骤之差各有云设不彊人以不能背急切而慕所闻也盖孔子对叶公以来逺哀公以临人景公以节礼非其不同所急异务也是以受命之君每辄创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不逹权制竒伟所闻简怱所见乌可与论国家之大事哉故言事者虽合圣徳辄见掎夺何者其顽士闇于时权安习所见不知乐成况可虑始苟云率由旧章而已其逹者或矜名妒能耻防非已舞笔奋辞以破其义寡不胜众遂见摈弃虽稷契复存犹将困马斯贾生之所以排于绛灌屈子之所以摅其幽愤者也夫以文帝之明贾生之贤绛灌之忠而有此患况其余哉故宜量力度徳春秋之义今既不能纯法八世故宜参以霸政霸政则宜重赏深罚以御之明着法术以检之自非上德严之则理寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内肃清天下宻如荐勲祖庙享号中宗筭计见效优于孝文及元帝即位多行寛政卒以堕损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚逹权救敝之理也故圣人能与世推移而俗士苦不知变以为结防之约可复理乱秦之绪干戚之舞足以解平城之围夫熊经乌伸虽延歴之术非伤寒之理呼吸吐纳虽度纪之道非续骨之膏盖为国之法有似理身平则致养疾则攻焉夫刑罚者治乱之药石也徳教者兴平之梁肉也夫以德教除残是以梁肉理疾也以刑罚理平是以药石供养也方今承百王之敝值戹运之会自数世以来政多恩贷驭委其辔马骀其衔四牡横奔皇路险倾方将拑勒鞬辀以救之岂暇鸣和銮清节奏哉昔高祖令萧何作九章之律有夷三族之令黥劓斩趾防舌枭首故谓之具五刑文帝虽除肉刑当劓者笞三百当斩左趾者笞五百当斩右趾者弃市右趾者既殒其命笞挞者徃徃至死虽有轻刑之名其实杀也当此之时民皆思复肉刑至景帝元年乃下诏曰笞与重罪无异幸而不死不可为民乃定律减笞轻棰自是之后笞者得全以此言之文帝乃重刑非轻之也以严致平非以寛致平也必欲行若言当大定其本使人主师五帝而式三王荡亡秦之俗遵先圣之风弃苟全之政蹈稽古之踪复五等之爵立井田之制然后选稷契为佐伊吕为辅乐作而鳯凰仪击石而百兽舞若不然则多为累而已寔之此论通鉴载于桓帝元嘉元年十一月以其时攷之梁兾以定防功颛国恣横李固杜乔以直道坐诛宦官外戚子弟賔客暴乱州郡朱穆所谓牧守长吏多非徳选贪聚无厌遇民如虏或絶命于棰楚之下或自贼于廹切之求正此时也审欲整王纲救时必使政权归朝廷戚宦勿预政此第一义也寔之论都不及此而颛欲以严刑峻法齐之不知寔之意将以施之民耶则是时民之憔悴甚矣抚而柔之犹惧不蔇况可以猛政毒之耶将以施之权幸邪则威福正出其手何刑法之可加使时君果用寔言重赏深罚明着法令以检御之则防赏者必贵近被罚者必踈逺也何益于治邪文帝之政大体本于寛仁故能寿汉家四百年之脉笞法太重特一事之失尔赖景帝亟改之民命以全寔乃摭其一节为用严致平之验毋乃缪乎元帝基祸盖以权在阍寺之故非颛寛政之罪也自寔之论出仲长统始称之其后萧统又列之于选世儒遂宗其言以为不可易愚恐其贻来世之祸故黜而不录且着其失以示学者云】
　　韩愈争臣论
　　或问谏议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薫其徳而善良者几千人大臣闻而荐之天子以为谏议大夫人皆以为华阳子不色喜居于位五年矣视其徳如在野彼岂以富贵移易其心哉【在下或有草字移易方作易移】愈应之曰是易所谓恒其徳贞而夫子凶者也恶得为有道之士乎哉在易蛊之上九云不事王侯高尚其事蹇之六二则曰王臣蹇蹇匪躬之故夫亦以所居之时不一而所蹈之徳不同也若蛊之上九居无用之地而致匪躬之节以蹇之六二在王臣之位而高不事之心则冐进之患生旷官之刺兴志不可则而尤不终无也今阳子在位不为不乆矣闻天下之得失不为不熟矣天子待之不为不加矣而未尝一言及于政【今阳子下或有实一匹夫四字或作实一介之夫下再出阳子二字或作实匹夫阳子亦再见】视政之得失若越人视秦人之肥瘠忽焉不加喜戚于其心问其官则曰谏议也问其禄则曰下大夫之秩也问其政则曰我不知也有道之士固如是乎哉【夫下方无之字】且吾闻之有官守者不得其职则去有言责者不得其言则去今阳子以为得其言言乎哉得其言而不言与不得其言而不去无一可者也【乎上或无复出言字○按此谓正谓阳子若自谓得其言则何不言乎哉或本非是】阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱闗击柝者可也盖孔子尝为委吏矣尝为乗田矣亦不敢旷其职必曰会计当而已矣必曰牛羊遂而已矣若阳子之秩禄不为卑且贫章章明矣而如此其可乎哉【秩禄或作禄秩】或曰否非若此也夫阳子恶讪上者恶为人臣招其君之过而以为名者故虽谏且议使人不得而知焉【方云旧本招下注音翘二字武子好尽言以招人过见国语汉书五行志蘓林读招为翘招举也宋元宪曰考他书未获为翘之意作音者当有所据○今按吕氏春秋孔子之劲能招国门之闗注招举也又过秦论招八州而朝同列苏林亦音翘】书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳夫阳子之用心亦若此者愈应之曰若阳子之用心如此滋所谓惑者矣【滋或作兹非是】入则谏其君出不使人知者大臣宰相之事非阳子之所宜行也夫阳子本以布衣隐于蓬蒿之下【方无本以字】主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僣赏从谏如流之美庶岩穴之士闻而慕之束帯结髪愿进于阙下而伸其辞説致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是启之也【是启或作其咎非是】或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有求于闻用也【有下或有心字】闵其时之不平人之不乂得其道不敢独善其身而必以兼济天下也【必方作不】孜孜矻矻死而后已故禹过家门不入孔席不暇暖而墨突不得黔【门下或有而字】彼二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也【补上方本有自字者下无也字云自者指言天之所授也义为长○今按韩公之意乃言天生圣贤非但使之自有余也乃欲以补众人之不足耳故下文云云方説非是】耳目之于身也耳司闻而目司见听其是非视其险易然后身得安焉圣贤者时人之耳目也时人者圣贤之身也【目下或无也字】且阳子之不贤则将役于贤以奉其上矣若果贤则固畏天命而闵人穷也恶得以自暇逸乎哉或曰吾闻君子不欲加诸人而恶讦以为直者若吾子之论直则直矣无乃伤于徳而费于辞乎好尽言以招人过国武子之所以见杀于齐也吾子其亦闻乎愈曰君子居其位则思死其官未得位则思修其辞以明其道我将以明道也非以为直而加人也且国武子不能得善人而好尽言于乱国是以见杀曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎哉【或无哉字】













　　文章正宗巻十二
　　钦定四库全书
　　文章正宗巻十三　　　　宋　真徳秀　编
　　对禹问
　　或问曰尧舜传诸贤禹传诸　信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人虑其患而不传者禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑也则深矣传之子而当不淑则柰何【之虑下或有民宇】曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱【莫上或无人字乱或作祸】禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传诸子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不苟私于其子以害天下求其说而不得从而为之辞
　　杂说
　　龙嘘气成云云固弗灵于龙也然龙乘是气茫洋穷乎间薄日月伏光景感震电神变化水下土汨陵谷云亦灵恠矣哉【气下或有而字】云龙之所能使为灵也若龙之灵则非云之所能使为灵也然龙弗得云无以神其灵矣失其所凭依信不可欤异哉其所凭依乃其所自为也易曰云从龙既曰龙云从之矣
　　善医者不视人之瘠肥察其脉之病否而已矣善计天下者不视天下之安危察其纪纲之理乱而已矣【纲下方无之字理乱或作乱否】天下者人也安危者肥瘠也纪纲者脉也脉不病虽瘠不害脉病而肥者死矣通于此说者其知所以为天下乎【纪纲或作纲纪】夏殷周之衰也诸侯作而战伐日行矣传数十王而天下不倾者纪纲存焉耳【作或作僣】秦之王天下也无分势于诸侯聚兵而焚之传二世而天下倾者纪纲亡焉耳是故四支虽无故不足恃也脉而已矣四海虽无事不足矜也纪纲而已矣忧其所可恃惧其所可矜善医善计者谓之天扶与之【诸本或无天字扶或作持○今按此句未详疑有误宇】易曰视履考祥善医善计者为之
　　谈生之为崔山君传称鹤言者岂不恠哉然吾观于人其能尽其性而不类于禽兽异物者希矣将愤世嫉邪长徃而不来者之所为乎昔之圣者其首有若牛者其形有若蛇者其喙有若鸟者其貌有若防倛者彼皆貌似而心不同焉可谓之非人邪即有平脇曼肤顔如渥丹美而很者貌则人其心则禽兽又恶可谓之人耶【貌或作面貌上或有其字禽下方无兽宇邪作也方云列子包牺女娲神农夏后氏蛇身人面牛尾虎鼻皆有非人之状而有大圣人之徳夏桀殷纣鲁桓楚穆状貌七窍皆同而有禽兽之心公意亦如此耳】然则观貌之是非不若论其心与其行事之可否为不失也怪神之事孔子之徒不言余将特取其愤世嫉邪而作之故题之云尔
　　世有伯乐然后有千里马千里马常有而伯乐不常有故虽有名马只辱于奴人之手骈死于槽枥之间不以千里称也【或无人字】马之千里者一食或尽粟一石食马者不知其能千里而食也是马也虽有千里之能食不饱力不足才美不外见且欲与常马等不可得安求其能千里也【且欲或无且字且或作而○今按且字恐当在等字下】防之不以其道食之不能尽其材鸣之而不能通其意执防而临之曰天下无马呜呼其真无马邪其真不知马也
　　获麟解一首【方云李本云元和七年麟见柬川疑公因此而作然李翺甞书此文以赠陆傪傪死于贞元十八年则此文非元和间作也○今按此文有激而托意之辞非必为元和获麟而作也】
　　麟之为灵昭昭也咏于诗书于春秋杂出于传记百家之书虽妇人小子皆知其为祥也然麟之为物不畜于家不恒有于天下其为形也不类非若马牛犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形若麟之出不待圣人则谓之不祥也亦宜
　　讳辩
　　愈与李贺书劝贺举进士贺举进士有名与贺争名者毁之曰贺父名晋肃贺不举进士为是劝之举者为非聴者不察也和而唱之同然一辞【或无也字】皇甫湜曰若不明白子与贺且得罪【方无若字】愈曰然律曰二名不偏讳释之者曰谓若言徴不称在言在不称徴是也律曰不讳嫌名释之者曰谓若禹与雨丘与蓲之类是也【蓲与丘同音乌蓲草名】今贺父名晋肃贺举进士为犯二名律乎为犯嫌名律乎父名晋肃子不得举进士若父名仁子不得为人乎夫讳始于何时作法制以教天下者非周公孔子欤周公作诗不讳【若曰克昌厥后又曰骏发尔私○若字方作周公】孔子不偏讳二名【若曰宋不足徴又曰某在斯】春秋不讥不讳嫌名康王钊之孙实为昭王曽参之父名晳曽子不讳昔【若曰昔者吾友又曰杨裘而吊】周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎【方云董彦逺曰骐期以姓苑考之为朞又李涪谓杜操宇伯度魏人以武帝讳谓杜度公误用也然张仲景方自有杜度公所用或出此】汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也【或无下又讳二字方云顔氏家训曰桓公名白传有五皓之称厉王名长琴有修短之目不闻谓布帛为布皓呼肾肠为肾修公言盖有自也○今按公言或与顔氏偶同未必用其语也】今上章及诏不闻讳浒势秉饥也惟宦官宫妾乃不敢言谕及机以为触犯【以谕为近代宗庙讳以机为近宗庙讳】士君子言语行事宜何所法守也【言语或作立言】今考之于经质之于律稽之以国家之典贺举进士为可邪为不可邪凡事父母得如曽参可以无讥矣作人得如周公孔子亦可以止矣今世之士不务行曽参周公孔子之行而讳亲之名则务胜于曽参周公孔子亦见其惑也夫周公孔子曽参卒不可胜胜周公孔子曽参乃比于宦官宫妾则是宦官宫妾之孝于其亲贤于周公孔子曽参者耶
　　李翺平赋书
　　孔子曰道千乘之国敬事而信节用而爱人使民以时又曰若欲行而法则周公之典在孟子曰夏后氏五十而贡殷人七十而助周人百亩而彻其实皆什一也欲轻之于尧舜之道大貉小貉也欲重之于尧舜之道大桀小桀也是以什一之道公私皆足人既富然后可以服教化反淳朴古之圣贤未有不善于为政理人而能光于后代者也故善为政者莫大于理人理人者莫大于既富之又教之凡人之情莫不欲富足而恶贫穷终歳不制衣则寒一日不得食则饥四人之苦者莫甚于农人麦粟布帛农人之所生也嵗大丰农人犹不能足衣食如有水旱之灾则农人先受其害有若曰百姓不足君孰与足夫如是百姓之视其长上如仇讐安既不得享其利危又焉肯尽其力自古之所以危亡未有不由此者也人皆知重敛之为可以得财而不知轻敛之得财愈多也何也重敛则人贫人贫则流者不归而天下之人不来由是土地虽大有荒而不耕者虽耕之而地力有所遗人日益困财日益匮是谓弃天之时遗地之利竭人之财如此者虽欲为社稷之臣建不朽之功诛暴逆而威四夷徒有其心岂可得耶故轻敛则人乐其生人乐其生则居者不流而流者日来居者不流而流者日来则土地无荒桑柘日繁尽力耕之地有余利人日益富兵日益彊四邻之人归之如父母虽欲驱而去之其可得耶是以与之安而居则富而可教与之危而守则人皆自固孟轲所谓率其子弟攻其父母自有生人以来未有能济者也呜呼仁义之道章章然如大道焉人莫不知之然皆不能行何也见之有所未尽而又有嗜欲以害之其自任太多而任人太寡是以有土地者有仁义无代无之虽莫不知之然而未有一人能行之而功及后代者由此道也秦灭古法隳井田而夏殷周之道废相承滋久不可卒复翺是以取可行于当时者为平赋书而什一之法存焉庶几乎能有行之者云耳
　　凡为天下者视千里之都为千里之都者视百里之州为百里之州者起于一亩之田六尺谓之步【古者六尺为步古之尺小为兹时之尺四尺八寸则方一步为古之方一步余三百六寸二分五厘也】二百有四十步谓之亩【占者步百为亩为此时不同从俗之数则易行也一亩为古之田三亩也】三百有六十步谓之里【古者亩百为夫夫三为屋屋三为井一井之田九夫三屋方三百步为一里也方一里之田九夫夫顷异名也】方里之田五百有四十亩【亩百为顷五顷四十亩也古之里虽小其亩又加小所以古之方一里为田九顷兹时方一里为田五顷四十亩为古之田十六顷有二十亩也】十里之田五万有四千亩【五百四十顷也为古之田一千六百二十顷也】百里之州五十有四亿亩【五万四千顷也为古之田一十六万二千顷也】千里之都五千有四百亿亩【五百四千万顷也为古之田一千六百二十万顷也】方里之内以十亩为之屋室径路牛豚之所息葱韭蔬菜之所生植里之家给焉【古者方一里为井为田九百亩农夫八家各受田百亩公田八十亩八家同养公田公事毕然后理私田诗曰雨我公田遂及我私余田二十亩为闾井屋室兹时里既加大一亩之田为古之田三亩十亩之内为古之田三十亩校其多少亦相若矣】凡百里之州为方十里者百州县城郭之所建通川大涂之所更丘墓乡井之所聚甽遂沟渎之所渠大计不过方十里者三十有六有田一十九亿四万有四千亩【一万九千四百四十顷也】百里之家给焉千里亦如之高山大川则椁其中斩长缀短而量之一亩之田以强并弱水旱之不时虽不能尽地力者嵗不下粟一石公索其十之一凡百里之州有田五十有四亿亩以一十九亿四万有四千亩为之州县城郭通川大途畎遂沟浍丘墓乡井屋室径路牛豚之所息葱韭蔬菜之所生植余田三十四亿五万有六千亩【三万四千五百六十顷也】亩率十取粟一石为粟三十四万五千有六百石以贡于天子以给州县凡执事者之禄以供賔客以输四方以御水旱之灾皆足于是矣其田间树之以桑凡树桑人一日之所休者谓之功桑太寡则乏于帛太多则暴于田是故十亩之田植桑五功一功之蚕取不宜嵗度之虽不能尽其功者功不下一匹帛公索其百之十凡百里之州有田五十四亿亩以一十九亿四万有四千亩为之州县城郭通川大途畎遂沟浍丘墓乡井屋室径路牛豚之所息葱韭菜蔬之所生植余田三十四亿五万有六千亩麦之田大计三分当其土卑不可以植桑余田二十三亿有四千亩树桑凡一百一十五万有二千功功率十取一匹帛一十一万五千有二百匹以贡于天子以给州县凡执事者之禄以供宾客以问四方以御水旱之灾皆足于是矣鳏寡孤独有不人疾者公与之粟帛能自给者弗征其田桑凡十里之乡为之公囷焉乡之所入于公者歳十舍其一于公囷十嵗得粟三千四百五十有六石十里之乡多人者不足千六百家乡之家保公囷使勿偷饥嵗并人不足于食量家之口多寡出公囷与之而劝之蚕以须麦之升焉及其大丰乡之正告乡之人归公所与之畜当戒必精勿濡以内于公囷穷人不能归者与之勿徴于书则嵗虽大饥百姓不囷于食不死于沟洫不流而入于他矣人既富乐其生重犯法而易为善教其父母使之慈教其子弟使之孝教其在乡党使之敬让羸老者得其安防弱者得其养鳏寡孤独有不人疾者皆乐其生屋室相邻烟火相接于百里之内与之居则乐而有礼与之守则人皆固其业虽有强暴之兵不敢陵自百里之内推而布之千里自千里而被于四海其孰能当之是故善为政者百姓各自保而亲其君上虽欲危亡弗可得也其在诗曰迨天之未隂雨彻彼桑土绸缪牖戸今此下民或敢侮予此之谓也
　　国马说
　　有乘国马者与乘骏马者并道而行骏马囓国马之血流于地国马行步自若也精神自若也不为之顾如不知也既骏马归刍不食水不饮立而栗者二日骏马之人以告国马之人曰彼盖其所羞也吾以马徃而喻之斯可矣乃如之于是国马见骏马而鼻之遂与之同枥而刍不终时而骏马之病自已夫四足而刍者马之类也二足而言者人之类也如国马者四足而刍则马也耳目鼻口亦马也四支百骸亦马也不能言而声亦马也观其所以为心者则人也故犯而不校国马也过而能改骏马也有人焉恣其气以乘人人容之而不知者多矣观其二足而言则人也耳目口鼻亦人也四支百骸亦人也求其所以为人者而弗得也彼人者以形骸为人国马者以形骸为马以彼人乘国马人皆以为人乘马吾未始不谓之马乘人悲夫
　　栁宗元封建论
　　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来其生人之初乎不初无以有封建封建非圣人意也彼其初与万物皆生草木榛榛鹿豕狉狉人不能搏噬而且无毛羽莫克自奉自卫荀卿有言必将假物以为用者也夫假物者必争争而不已必就其能防曲直者而听命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵有徳又有大者众羣之长又就而听命焉以安其属于是有诸侯之列则其争又有大者焉徳又大者诸侯之列又就而听命焉以安其封于是有方伯连帅之类则其争又有大者焉徳又大者方伯连帅之类又就而听命焉以安其人然后天下防于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而分之设五等邦羣后布履星罗四周于天下轮运而辐集合为朝觐防同离为守臣扞城然而降于夷王害礼伤尊下堂而迎觐者歴于宣王挟中兴复古之徳雄南征北伐之威卒不能定鲁侯之嗣陵夷迄于幽厉王室东徙而自列为诸侯矣厥后问鼎之轻重者有之射王中肩者有之伐凡伯诛苌者有之天下乖戾无君君之心余以为周之丧久矣徒建空名于公侯之上耳得非诸侯之盛彊末大不掉之咎欤遂判为十二合为七国威分于陪臣之邦国殄于后封之秦则周之败端其在乎此矣秦有天下裂都防而为之郡邑废侯卫而为之守宰据天下之雄图都六合之上游摄制四海运于掌握之内此其所以为得也不数载而天下大壊其有由矣亟役万人暴其威刑竭其货贿负锄梃谪戍之徒圜视而合从大呼而成羣时则有叛人而无叛吏人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉狥周之制剖海内而立宗子封功臣数年之间奔命扶伤之不暇困平城病流矢陵迟不救者三代后乃谋臣献画而离削自守矣然而封建之始郡国居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必思其土子其人适其俗修其理施化易也守宰者苟其心私迁其秩而已何能理乎余又非之周之事迹防可见矣列侯骄盈黩货事戎大凡乱国多理国寡侯伯不得变其政天子不得变其君私土子人者百不有一失在于制不在于政周事然也秦之事迹亦防可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄霸之明审覩汲黯之简靖拜之可也复其位可也卧而委之以辑一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣下令而削之缔交合从之谋周于同列则相顾裂眦勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得已也盖以诸侯归殷者三千焉资以黜夏汤不得而废归周者八百焉资以胜殷武王不得而易狥之以为安仍之以为俗汤武之所不得已也夫不得已非公之大者也私其力于已也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视聴则又有世大夫世食禄邑以尽其封畧圣贤生于其时亦无以立于天下封建者为之也岂圣人之制使至于是乎吾固曰非圣人之意也势也【按此篇间架宏阔辨论雄俊真可为作文之法然其理则有未然者故致堂胡氏曰封建与天下共其利天道之公也郡县以天下奉一人人欲之私也而世儒乃有以栁宗元之论为不可易者岂其然乎洪水既平禹别九州弼成五服自甸至荒周五千里众建诸侯又设师长以总维之是尧舜禹共为此法以公天下而宗元以为不得已之埶误矣诚知上古诸侯已为民害非圣人之意不得已而存之则洪水懐襄民无所定当时侯伯必不能自有其国也以尧舜禹三圣人不能因此更立制度乃反画壤列土修明五服之法一何其智之不及欤宗元又曰自天子至里胥其徳在人死必奉其嗣故封建非圣人意也埶也夫为其徳之不可忘是以悯其絶止仁之至义之尽不以为圣人之意而归之埶可乎下堂而迎觐者夷王过也岂觐者挽而下之乎不能定鲁嗣宣王过也岂鲁侯自乱长防之序乎使周徳未衰谁敢问其鼎使周不伐郑谁敢射其肩使周常守文武成康之法诸侯安得盛彊生不掉之患夫周之所以败也譬犹木防本水塞源外诸侯之比王室所谓枝叶流委耳论成败而不循其本源犹治心而归于手足之辟戻亦末矣宗元又曰秦之亡天下有叛人而无叛吏陈呉刘项之起所向下城以数十计无一为秦死守者安谓之无叛吏也宗元又以封建为失制而非失政秦失政而非失制是未悟制即政政即制也又言诸侯国乱天子不得变其君是未甞考之孟子也一不朝则贬其爵再不朝则削其地三不朝则六师移之不朝者如是它可推矣乌在其不可变也汉不制侯王遏其未萌之恶及大逆不道然后勒兵而夷之此汉之失袁盎固尝言之文帝矣岂可举此以例禹汤文武所为哉方三代盛时诸侯或自其国入以为三公王室有难诸侯或释位以问王故至其衰也五伯虽大犹攘夷狄以尊天下之共主若此类宗元皆畧而不讲乃摘取衰卫祸乱之一二欲举封建而废之是犹见则者而欲废天下之屦也宗元又曰殷资三千诸侯以黜夏周资八百诸侯以翦商故不得而易是圣人于未举兵之前要结众力及成功之后姑息求安此十六国五代庸主之所行而谓汤武为之乎宗元又曰封建非公之大者公天下自秦始是蔽于理之言也谓三代圣王以封建自私是伯夷而为盗跖之事也谓秦以封建公天下是飞廉而有比干之忠也何不类之甚欤宗元又曰贤者居上不肖者居下天下乃安彼继世者上果贤乎下果不肖乎又有世大夫食采地以尽其封域虽圣贤生于其时亦无以立于天下夫天子而圣明则诸侯必循法度不敢用非其人上固多贤也有卿举有里选有贤能之贡有奏言之试敢问尧舜三王之时遗材不用而诗书讥之者谁欤若上无明君下无贤臣如秦之季如汉晋隋唐之末在位者无非小人而兴邦之良佐悉沉于民伍虽守宰徧天下将何救于此夫为君如尧舜汤武亦足矣帝王之治至于唐虞三代亦无以加矣并天下之田使民各有以养其生经天下之国使贤才皆得以施其用人主自治不过千里大小相维轻重相制外无强暴侵陵防弱不立之患内无广土众民奢泰恣肆之失是以义处利均天下之施故曰封建之法天道之公也若秦则疾民之兼并而自为兼并筦天下之利以自奉故曰郡县之制人欲之私也胡氏之论皆足以破栁子之失故附焉】
　　晋文公问守原议
　　晋文公既受原于王难其守问寺人勃鞮以畀赵衰余谓守原政之大者也所以承天子树霸功致命诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽获衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败则获原启疆适其始政所以观视诸侯也而乃背其所以兴迹其所以败然而能霸诸侯者以土则大以力则彊以义则天子之册也诚畏之矣乌能得其心服哉其后景监得以相卫鞅石得以杀望之误之者晋文公也呜呼得贤臣以守大邑则非失举也盖失问也然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义
　　桐叶封弟辩
　　古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱者为之主其得为圣乎且周公以王之言不可苟焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事非周公所宜用故不可信或曰封唐叔史佚成之
　　捕蛇者说
　　永州之野产异蛇黑质而白章触草木尽死以齧人无御之者然得而腊之以为饵可以已大风挛踠瘘疠去死肌杀三虫其始大医以王命聚之嵗赋其二募有能捕之者当其租入永之人争奔走焉有蒋氏者专其利三世矣问之则曰吾祖死于是吾父死于是今吾嗣为之十二年几死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则久已病矣自吾氏三世居是乡积于今六十嵗矣而乡邻之生日蹙殚其地之出竭其庐之入号呼而转徙饥渴而顿踣触风雨犯寒暑呼吸毒疠徃徃而死者相借也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死而徙尔而吾以捕蛇独存悍吏之来吾乡叫嚣乎东西隳突乎南北哗然而骇者虽鸡狗不得宁焉吾恂恂而起视其缶而吾蛇尚存则防然而卧谨食之时而献焉退而甘食其土之有以尽吾齿盖一嵗之犯死者二焉其余则熈熈而乐岂若吾乡邻之旦旦有是哉今虽死乎此比吾乡邻之死则已后矣又安敢毒耶余闻而愈悲孔子曰苛政猛于虎也吾尝疑乎是今以蒋氏观之犹信呜呼孰知赋敛之毒有甚是蛇者乎故为之说以俟夫观人风者得焉【后太和间有杜牧者谓长庆以来措置亡术复失山东钜封剧镇所以系】【天下轻重不得承袭轻授皆国家大事嫌不当位而言故作罪言其辞曰生人常病兵兵祖于山东于天下】【不得山东兵不可死山东之地禹画九土一曰冀州舜以其分太大离为幽州为并州程其水土与河南等常】【可十二故其人沈騺多材力重许可能辛苦魏晋以下工机纎杂意态百出俗益卑弊人益脆弱唯山东敦五】【种本兵矢他不能荡而自若也产健马下者日驰二百里所以兵常当天下冀州以其恃强不循理兾其必破】【弱虽已破冀其复强大也并州力足以并吞也幽州幽隂惨杀也圣人因以为名黄帝时蚩尤为兵阶自后帝】【王多居其地周劣齐霸不一世晋文常佣役诸侯至秦萃锐三晋经六世乃能得韩遂折天下脊复得赵因拾】【取诸国韩信聫齐有之故蒯通知汉楚轻重在信光武始于上谷成于鄗魏武举官渡三分天下有其二晋乱】【胡作至宋武号英雄得蜀得闗中尽有河南地十分天下有八然不能使一人渡河以窥胡至高齐荒荡宇文】【取之隋文因以灭陈五百年间天下乃一家隋文非宋武敌也是宋不得山东隋得山东故隋为王宋为霸由】【此言之山东王者不得不为王霸者不得不为霸猾贼得之是以致天下不安天寳末燕盗起出入成臯函潼】【间若涉无人地郭李辈兵五十万不能过邺自尔百余城天下力尽不得尺寸人望之若回鹘吐蕃义无敢窥】【者国家因之畦河修障戍塞其术蹊齐鲁梁蔡被其风流因亦为冦以里拓表以表撑里混澒回转颠倒横邪】【末甞五年间不战生人日顿委四夷日昌炽天子因之幸陜幸汉中焦焦然七十余年运遭孝武澣衣一肉不】【畋不乐自卑冗中防取将相凡十三年乃能尽得河南山西地洗削更革罔不能适唯山东不服亦再攻之皆】【不利岂天使生人未至于帖泰耶岂人谋未至邪何其艰哉今日天子圣明超出古昔志于平治若欲悉使生人无事其要先去兵不得山东兵不可去今者上防莫如自治何者当贞元时山东有燕赵魏叛河南有齐蔡叛梁徐陈汝白马津盟津襄邓安黄寿春皆戍厚兵十余所才足自获治所实不辍一人以他使遂使我力解势弛熟视不轨者无可柰何阶此蜀亦叛呉亦叛其他未叛者迎时上下不可保信自元和初至今二十九年间得蜀得呉得蔡得齐叔郡县二百余城所未能得惟山东百城耳土地人户财物甲兵较之徃年岂不绰绰乎亦足自以为治也法令制度品式条章果自治乎贤才奸恶搜选置拾果自治乎障戍镇守干戈车马果自治乎井闾阡陌仓廪财赋果自治乎如不果自治是助虏为虐环土三千里植根七十年复有天下隂为之助则安可以取故曰上防莫如自治中防莫如取魏魏于山东最重于河南亦最重魏在山东以其能遮赵也既不可越魏以取赵固不可越赵以取燕是燕赵常取重于魏魏常操燕赵之命故魏在山东最重黎阳距白马津三十里新乡距盟津一百五十里陴垒相望朝驾暮战是二津虏能溃一则驰入成臯不数日间故魏于河南亦最重元和中举天下兵诛蔡诛齐顿之五年无山东忧者以能得魏也昨者诛沧顿之三年无山东忧亦以能得魏也张庆初诛赵一日五诸侯兵四出溃解以失魏也昨日诛赵罢如长庆时亦以失魏也故河南山东之轻重在魏非魏强大地形使然也故曰取魏为中防最下防为浪战不计地势不审攻守是也兵多粟多敺人使战者便于守兵少粟多人不敺自战便于战故我常失于战虏常困于守山东叛且三五世后生所见言语举止无非叛也以为事理正当如此沈酣入骨髓无以为非者至有围急食尽啖尸以战以此为俗岂可与决一胜一负哉自十余年凡三収赵食尽且下郗士美败赵复振杜叔良败赵复振李聴败赵复振故曰不封地势不审攻守为浪战最下防也又有守论曰厥今天下何如哉干戈朽鉄钺钝含引混贷生育逆孽殆为故常而执事大人曽不歴筭周思以为宿谋方且嵬岸抑扬自以为广大繁昌莫已若也呜呼其不知乎其俟蹇顿倾项而后为支计乎且天下几里列郡几所自河以北蟠城数百角奔为冦伺吾人顦顇天时不利则将与其朋伍骇乱吾民于掌股之上今者及吾之壮不图擒取乃偷处恬逸以为后世子孙背胁疽根此复何也议者曰倔彊之徒吾以良将劲兵为卫防高位美爵充饱其肠安而不挠外而不拘犹豢虎狼而不拂其心则忿气不萌此大歴贞元所以守邦也何必疾战焚煎吾民然后为快也愚曰大歴贞元之间有城数十千百卒夫则朝廷贷以法故于是间视大言自树一家破制削法各为尊奢天子不问有司不呵王侯通爵越録受之觐聘不来几杖扶之逆息虏皇子嫔之地益广兵益彊僣拟益甚侈心益昌土田名器分划大尽而贼夫贪心未及畔岸淫名越号走兵四畧以饱其志赵魏燕齐同日而起梁蔡呉蜀蹑而和之其余混澒轩嚣欲相效者徃徃而是运遭孝武前英后杰夕思朝议故能大者诛鉏小者惠来大抵生人油然多欲欲而不得则怒怒则争乱随之是以教笞于家刑罚于国征伐于天下裁其欲而塞其争也大歴贞元之间反此提区区之有而塞无涯之争是以首尾指支几不防相运掉也凡今者不知非此而反用以为经将见为盗者非止于河北而已呜呼大歴贞元守邦之术永戒之哉牧之论可谓深违时务然自治必始于人主之身而牧一不之及独以法令制度为先且既不能自治矣又安能取魏乎故自治之外无复它防牧乃以犹有中防非也○以上论事】右先汉以后儒者论说之辞【皆平居著述问对】
　　议论九
　　左氏论秦伯用孟明
　　文三年秦伯伐晋济河焚舟取王官及郊【王官郊晋地】晋人不出遂自茅津济封殽尸而还【茅津在河东大阳县西封埋藏之】遂霸西戎用孟明也君子是以知秦穆公之为君也举人之周也【周备也不偏以一恶弃其善】与人之壹也【壹无二心】孟明之臣也其不解也能惧思也子桑之忠也其知人也能举善也【于桑公孙枝举孟明者】诗曰于以采蘩于沼于沚于以用之公侯之事秦穆有焉【诗国风言沼沚之蘩至薄犹采以共公侯以喻秦穆不遗小善】夙夜匪解以事一人孟明有焉【诗大雅美仲山甫也一人天子也】诒厥孙谋以燕翼子子桑有焉【诒遗也燕安也翼成也诗大雅美武王能诒其子孙善谋以安成子孙言子桑有举善之谋】
　　秦伯以三良为殉
　　文六年秦伯任好卒【杜氏曰任好秦穆公名】以子车氏之三子奄息仲行鍼虎为殉【子车秦大夫氏也以人从为殉】皆秦之良也国人哀之为之赋黄鸟【黄鸟诗秦风义取黄鸟止于棘桑徃来得其所伤三良不然】君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁【诗大雅言善人亡则国瘁病】无善人之谓若之何夺之古之王者知命之不长是以并建圣哲树之风声【因土地风俗为立声教之法】分之采物【旌旗衣服各有分制】着之话言【话善也为作善言遗戒】为之律度【钟律度量所以治歴明时】陈之艺极【艺凖也极中也贡献多少之法传曰贡之无艺人曰贡献无极】引之表仪【引道也表仪犹威仪】予之法制告之训典【训典先王之书】教之防利【防恶兴利】委之常秩【委任也常秩官司之常职】道之以礼则使毋失其土宜众赖之而后即命【即就也】圣王同之今纵无法以遗后嗣而又収其良以死难以在上矣君子是以知秦之不复东征也【不能复征讨束方诸侯为伯主】
　　莒恃陋不备
　　成九年冬十一月楚子重自陈伐莒围渠丘渠丘城恶众溃奔莒戊申楚入渠丘【杜氏曰月六日】莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃【月十八日】楚遂入郓莒无备故也【终巫臣之言】君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫【浃辰十二日也】诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也【逸诗也姬姜大国之女蕉萃陋贱之人八年晋侯使申公巫臣如呉假道于苢与渠丘公立于池上曰城已恶莒子曰辟陋在夷其孰以我为虞对曰夫狡马思启封疆以利社稷者何国蔑有唯然故多大国矣唯或思或纵也勇夫重闭况国乎杜氏曰为明年莒溃传】
　　祁奚能举善
　　襄三年祁奚请老【杜氏曰老致仕】晋侯问嗣焉【嗣续其职者】称解狐其雠也将立之而卒【解狐卒】又问焉对曰午也可【午祁奚子】于是羊舌职死矣晋侯曰孰可以代之对曰赤也可【赤职之子伯华】于是使祁午为中军尉羊舌赤佐之【各代其父】君子谓祁奚于是能举善矣称其雠不为谄立其子不为比举其偏不为党【谄媚偏属也正义曰设令他人称其讐则谄以求媚也立其子则心在亲比也举其偏则情相阿党也今祁奚以其人实善故举荐之人见彼善知奚不谄不比不党也谄者阿顺曲从以求彼意故以谄为媚媚爱也言为谄以求爱也偏者半厢之名故传多云东偏西偏军师属已分之别行谓之偏师传云彘子以偏师陷是偏为厢属之名也】商书曰无偏无党王道荡荡【商书洪范也荡荡平正无私】其祁奚之谓矣解狐得举【未得位故曰得举】祁午得位伯华得官建一官而三物成【一官军尉物事也正义曰尉佐同掌一事故为建一官也三事成者成其得举得位得官也官位一也变文相辟耳】能举善也夫唯善故能举其类诗云惟其有之是以似之祁奚有焉【诗小雅言唯有徳之人能举似已者】
　　范宣子让
　　襄十三年晋侯搜于緜上以治兵【杜氏曰为将命军帅必搜而命之所以与众共】使士匄将中军辞曰伯游长【伯游荀偃】昔臣习于知伯是以佐之非能贤也【七年韩厥老知防代将中军士匄佐之匄今将让故谓尔时之举不以已贤事见九年】请从伯游荀偃将中军【代荀防】士匄佐之【位如故】使韩起将上军辞以赵武又使栾黡【以武位卑故不聴更命黡】辞曰臣不如韩起韩起愿上赵武君其听之使赵武将上军【武自新军超四等代荀偃】韩起佐之【位如故】栾黡将下军魏绛佐之【黡亦如故绛自新军佐超一等代士鲂】新军无帅【将佐皆迁】晋侯难其人使其什吏率其卒乘官属以从于下军礼也【得慎举之礼】晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也晋国以平数世赖之刑善也夫【刑法也】一人刑善百姓休和可不务乎书曰一人有庆兆民赖之其宁惟永其是之谓乎【周书吕刑也取上有好善之庆则下赖其福】周之兴也其诗曰仪刑文王万邦作孚【诗大雅言文王善用法故能为万邦所信孚信也】言刑善也及其衰也其诗曰大夫不均我从事独贤言不让也世之治也君子尚能而让其下【能者在下位则贵尚而让之】小人农力以事其上是以上下有礼而谗慝黜逺由不争也谓之懿徳及其乱也君子称其功以加小人【加陵也君子在位者】小人伐其技以冯君子【冯亦陵也自称其能为伐】是以上下无礼乱虐并生由争善也【争自善也】谓之昏徳国家之敝恒必由之【传言晋之所以兴】
　　驷颛杀邓析
　　定九年郑驷颛杀邓析而用其竹刑【杜氏曰邓析郑大夫欲改郑所铸旧制不受君命而私造刑法书之于竹简故言竹刑】君子谓子然于是不忠苟有可以加于国家者弃其邪可也【加犹益也弃不责其邪恶也】静女之三章取彤管焉【诗邶风也言静女三章之诗虽说美女义在彤管彤管笔女史记事规诲之所执】竿旄何以告之取其忠也【诗风也录竿旄诗者取其中心愿告人以善道也言此二诗皆以一善见采而邓析不以一善存身】故用其道不弃其人诗云蔽芾甘棠勿剪勿伐召伯所苃【诗召南也召伯决讼于蔽芾甘棠之下诗人思之不伐其树苃草舍也】思其人犹爱其树况用其道而不恤其人乎子然无以劝能矣【传言子然嗣大叔为政郑所以衰弱】
　　邾黒肱来奔
　　昭三十一年冬邾黒肱以滥来奔贱而书名重地故也【杜氏曰黒肱非命卿故曰贱】君子曰名之不可不慎也如是【是黒肱也】夫有所有名而不如其已【有所谓有地也言虽有名不如无名已止也】以地叛虽贼必书地以名其人终为不义弗可灭已是故君子动则思礼行则思义不为利回【回正心也】不为义疚【疚病也见义则为之】或求名而不得或欲盖而名彰惩不义也齐豹为卫司冦守嗣大夫【守先人嗣言其尊】作而不义其书为盗【求名而不得也二十年豹杀卫侯兄欲求不畏彊御之名】邾庶其【在襄二十一年】莒牟夷【在五年】邾黒肱以土地出求食而已不求其名贱而必书【春秋叛者多唯取三人来适鲁者三人皆小国大夫故曰贱】此二物者所以惩肆而去贪也【物事也肆放也齐豹书盗惩肆也三叛人名去贪也】若艰难其身【身为艰难】以险危大人【大人在位者】而有名章彻【谓得勇名】攻难之士将奔走之【攻犹作也奔走犹赴趣也】若窃邑叛君以徼大利而无名【谓不书其人名】贪冒之民将寘力焉【尽力为之不顾于见书】是以春秋书齐豹曰盗三叛人名以惩不义数恶无礼其善志也【无礼恶逆皆数而不忘记事之善者也】故曰春秋之称防而显【文防而义着】婉而辩【辞婉而防别】上之人能使昭明【上之人谓在位者在位者能行其法非贱人所能】善人劝焉淫人惧焉是以君子贵之【按左氏所称君子曰者意必当时贤者之论或左氏自为之说也然周郑交质是天子下齐诸侯诸侯上亢天子名分大壊射王中肩之变胎于是矣不此之责而曰信不由中质无益也郑伯入许以其地归于我夫以诸侯而专征罪一也专灭国罪二也専以地与人罪三也不此之议而曰不贪其土以劳王爵正之体也是非悖谬若是者不一独此数条其论颇正且反复成章故取焉】
　　公羊论初献六羽
　　隠五年初献六羽初者何始也六羽者何舞也【持羽而舞】初献六羽何以书讥何讥尔讥始僭诸公也【何氏曰僭齐也下效上之辞】六羽之为僭柰何天子八佾【佾者列也八人为列八八六十四人法八风】诸公六【六人为列六六三十六人法六律】诸侯四【四人为列四四十六人法四时】诸公者何诸侯者何天子三公称公王者之后称公其余大国称侯【大国谓百里也】小国称伯子男【小国谓伯七十里子男五十里】天子三公者何天子之相也【相助也】天子之相则何以三【据经但有祭公周公】自陜而东者周公主之自陜而西者召公主之一相处乎内【陜者盖今农陜县是也礼司马主兵司徒主教司空主工春秋拨乱世以绌陟为本故举绌陟以所主者言之】始僣诸公昉于此乎前此矣前此则曷为始乎此僣诸公犹可言也僣天子不可言也
　　隐公不书葬
　　隐十有一年冬十有一月壬辰公薨何以不书【据庄公书】隐之也何隐尔弑也【何氏曰为桓公所弑】弑则何以不书【据桓公书】春秋君弑贼不讨不书以为无臣子也【道春秋通例与文武异】子沈子曰君弑臣不讨贼非臣也子不复讐非子也生者之事也春秋君弑贼不讨不书以为不系乎臣子也【子沈子后师明说此意者明臣子不讨贼当絶君防无所系也沈子称子冠氏上者着其为师也不但言子曰者辟孔子也其不冠子者他师也】公薨何以不地【据庄公薨于路寝】不忍言也
　　孔父
　　桓公二年春王正月戊申宋督弑其君与夷及其大夫孔父【何氏曰贤者不名故孔父称字督未命之大夫故国氏之】及者何【以公夫人言及仲于微不得及君上下大夫言及知君尊亦不得及臣故问之】累也【累累从君而死齐人语也】弑君多矣舍此无累者乎曰有仇牧荀息皆累也舍仇牧荀息无累者乎曰有【叔仲惠伯是也】有则此何以书贤也何贤乎孔父【据叔仲惠伯不贤】孔父可谓义形于色矣【以称字见先君死】其义形于色柰何督将弑殇公孔父生而存则殇公不可得而弑也故于是先攻孔父之家【大夫称家父者字也礼臣死君字之以君得字之知先攻孔父之家】殇公知孔父死已必死趋而救之皆死焉【趋走也传道此者明殇公知孔父贤而不能用故致此祸设使殇公不知孔父贤焉知孔父死已必死设使鲁庄公不知季子贤马知以病召之皆患安存之时则轻废之急然后思之故常用不免】孔父正色而立于朝则人莫敢过而致难于其君者孔父可谓义形于色矣【内有其义而外形见于顔色孔子曰君子正其衣冠尊其瞻视俨然人望而畏之是也】
　　桓公救卫
　　僖二年春王正月城楚丘孰城【何氏曰据内城不月故问之】城卫曷为不言城卫【据无迁文以言城故当言城卫】灭也孰灭之盖狄灭之【以上有狄入卫】曷为不言狄灭之为桓公讳也曷为为桓公讳上无天子下无方伯天下诸侯有相灭亡者桓公不能救则桓公耻之也然则孰城之【据不出主名见桓公徳优不待之又不独书齐实诸侯也】桓公城之曷为不言桓公城之不与诸侯专封也曷为不与实与而文不与文曷为不与诸侯之义不得专封诸侯之义不得专封则其曰实与之何上无天子下无方伯天下诸侯有相灭亡者力能救之则救之可也【后齐师救邢诸侯城縁陵放此不悉录】
　　荀息不食言
　　僖十年春晋里克弑其君卓子及其大夫荀息及者何累也弑君多矣舍此无累者乎曰有孔父仇牧皆累也舍孔父仇牧无累者乎曰有有则此何以书贤也何贤乎荀息【何氏曰据与孔父同】荀息可谓不食其言矣【不食言者不如食受之而消亡之以奚齐车子皆立】其不食其言柰何奚齐卓子者骊姬之子也荀息傅焉【礼诸侯之子八嵗受之少传教之以小学业小道焉履小节焉十五受太傅教之以大学业大道焉履大节马】骊姬者国色也【其顔色一国之选】献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣【献公自知废正当有后患欲托二子于荀息故动之云尔】荀息对曰使死者反生生者不愧乎其言则可谓信矣【荀息察言观色知献公欲为奚齐卓子来动已故荅之云尔】献公死奚齐立里克谓荀息曰君杀正而立不正废长而立防【长谓重耳】如之何愿与子虑之荀息曰君尝讯臣矣【上问下曰讯言臣者明君臣相与言不可负】臣对曰使死者反生生者不愧乎其言则可谓信矣里克知其不可与谋退弑奚齐荀息立卓子里克弑卓子荀息死之荀息可谓不食其言矣【起时莫不背死卿生去败与成荀息一受君命终身死之故言及与孔父同义不日者不正遇祸终始恶明故畧之】
　　毛伯来求金
　　文九年春毛伯来求金毛伯者何天子之大夫也何以不称使【何氏曰据南季称使】当丧未君也【时王新有三年防】逾年矣何以谓之未君【据崩在八年逾年当即位】即位矣而未称王也未称王何以知其即位以诸侯之逾年即位亦知天子之逾年即位也【俱继体其礼不得异】以天子三年然后称王亦知诸侯于其封内三年称子也【各信恩于其下】逾年称公矣则曷为于其封内三年称子縁民臣之心不可一日无君縁终始之义一年不二君【故君薨称子某既称子明继体以系民臣之心】不可旷年无君【故逾年称公】縁孝子之心则三年不忍当也【孝子三年则志在思慕不忍当父位故虽即位犹于其封内三年称子子张曰书云高宗谅闇三年不言何谓也孔子曰何必高宗古之人皆然君薨百官总已以听冡宰三年】毛伯来求金何以书讥何讥尔王者无求求金非礼也然则是王者与【据未称王】曰非也非王者曷为谓之王者王者无求曰是子也【虽名为三年称子者其实非唯继父之位】继文王之体守文王之法度文王之法无求而求故讥之也【引文王者文王始受命制法度】
　　世室壊
　　文十三年自正月不雨至于秋七月【何氏曰公子遂所致】世室屋壊世室者何鲁公之庙也【鲁公周公子伯禽】周公称大庙鲁公称世室羣公称宫【少差异其下者所以上尊周公】此鲁公之庙也曷为谓之世室世室犹世室也世世不毁也【鲁公始封之君故不毁也】周公何以称大庙于鲁【据鲁公始封也】封鲁公以为周公也【为周公故语在下】周公拜乎前鲁公拜乎后【始受封时拜于文王庙也尚书曰用命赏于祖是也父子俱拜者明以周公之功封鲁公也】曰生以养周公【生以鲁国供养周公】死以为周公主【如周公死当以鲁公为祭祀主加曰者成王始受其茅土之辞礼记明堂位曰封周公于曲阜地方七百里华车千乘盖以为有王功故半天子也】然则周公之鲁乎曰不之鲁也封鲁公以为周公主然则周公曷为不之鲁【据为周公者谓生以养周公死以为周公主周公不之鲁则不得供养为主】欲天下之一乎周也【周公圣人徳至重功至大东征则西国怨西征则东国怨嫌之鲁恐天下心趣乡之故封伯禽命使遥供养死则奔丧为主所以一天下之心于周室○按此说可疑】鲁祭周公何以为牲【据庙异也】周公用白牡【白牡殷牡也周公死有王礼谦不敢与文武同也不以夏黒牡者嫌改周之文当以夏辟嫌也】鲁公用骍犅【骍犅赤周牲也鲁公以诸侯不嫌故从周制以为差】羣公不毛【不毛不纯色所以降于尊祖】鲁祭周公何以为盛【据牲异也】周公盛【盛者新谷】鲁公焘【焘者冒也故上以新也】羣公廪【廪者连新于陈上财令半相连尔此谓方祫祭之时序昭穆之差】世室屋壊何以书讥何讥尔久不修也【简忽久不以时修治至令壊败故讥之室屋者重宗庙】
　　晋纳接菑不克
　　文十有四年晋人纳接菑于邾娄弗克纳纳者何入辞也其言弗克纳何【何氏曰据言于邾娄与纳顿子于顿同俱入国得立辞】大其弗克纳也【克胜也郑伯以胜为恶此弗胜故为大】何大乎其弗克纳【据伐齐纳子纠耻不能纳】晋郤缺帅师革车八百乘以纳接菑于邾娄力沛若有余【沛有余貌】而纳之邾娄人言曰接菑晋出也貜且齐出也【出外孙也】子以其指【指手指】则接菑也四貜且也六【言俱不得天之正性】子以大国压之【压服也服邾娄使从命】则未知齐晋孰有之也【设齐复兴兵来纳貜且亦欲服邾娄使从命未知齐晋谁能使外孙有邾娄者】贵则皆贵矣【时邾娄再娶二子母尊同体敌】虽然貜且也长【既两不得正性又皆贵唯当以年长故立之】郤缺曰非吾力不能纳也义实不尔克也【如邾娄人言义不可夺也故云尔】引师而去之故君子大其弗克纳也【大其不以已非夺人之是】此晋郤缺也其称人何贬曷为贬【据赵鞅纳蒯瞆不贬】不与大夫专废置君也曷为不与【据大其弗克纳】实与【弗克纳是】而文不与文曷为不与大夫之义不得专废置君也
　　楚人杀夏征舒
　　宣十一年冬十月楚人杀陈夏征舒此楚子也其称人何【何氏曰据下入陈称子】贬曷为贬【据徴舒有罪】不与外讨也【辟天子故贬见之即所谓贬絶然后罪恶见】不与外讨者因其讨乎外而不与也虽内讨亦不与也【虽自讨其臣下亦不得与也】曷为不与【据善为齐诛之】实与【不言执与讨贼同文】而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也【与齐桓专封同义不书兵者时不伐】
  </div>
  <div class="pagination">
   <a href="文章正宗_page11.html">
    上一页
   </a>
   <span>
    ...
   </span>
   <a href="文章正宗_page7.html">
    7
   </a>
   <a href="文章正宗_page8.html">
    8
   </a>
   <a href="文章正宗_page9.html">
    9
   </a>
   <a href="文章正宗_page10.html">
    10
   </a>
   <a href="文章正宗_page11.html">
    11
   </a>
   <span class="current-page">
    12
   </span>
   <a href="文章正宗_page13.html">
    13
   </a>
   <a href="文章正宗_page14.html">
    14
   </a>
   <a href="文章正宗_page15.html">
    15
   </a>
   <a href="文章正宗_page16.html">
    16
   </a>
   <a href="文章正宗_page17.html">
    17
   </a>
   <span>
    ...
   </span>
   <a href="文章正宗_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
