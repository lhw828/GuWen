<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 455 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 455 页/共 603 页
  </h1>
  <div class="content">
   门下。彭城重镇，西楚故都；壶关奥区，上党雄寄。一则控长淮之津要，一则卫洛邑之封疆。抚制称难，才谋是急。爰得二帅，乃建戎麾。前四镇北庭泾原节度使康季荣，方面信臣，军旅良将。气振金鼓，义激风□。慕耿恭拜井之诚，有王翦请田之计。武宁军节度使郑涓，杞梓宏材，圭璋秀质。明能烛物，利可犀。挺翁归文武之能，继叔度循良之美。或艺习韬钤，性惟忠义。擅威声於百战，布雄名於五营。作镇边方，克彰勋业。或早践华资，夙扬休问。腾芳猷於词囿，振官业於吏途。累膺寄任，必流政声。并用推驭众才，蕴斡时器。绩效既宣，奖擢是命。建高牙於徐土，移大旆於邢郊。用展良能，务从委著。尔其分莅兹土，敬敷国恩。严号令於三军，信赏罚於百吏。使辕门推戴，闾井讴歌。再膺九揆之荣，更峻六卿之命。仍兼亚相，式宠中权。无替前功，勉收壮节。
    ○授杜琮淮南节度使制
    门下。星以斗牛，镇临吴楚。有重江复关之奥，实通都大邑之雄。控制上游，仪刑群後。自非台衡旧德，廊庙宏材。则何以膺兹乔岳之求，副彼经邦之寄。高选中外，无逾硕臣。剑南西川节度使杜琮，间气孕贤，相门袭庆。韩安之国器宏茂，元凯之武库深严。礼乐文身，守而勿失；政刑体要，用之则行。夙振英声，荐登相位。庙堂之上，有所不为；缙绅之间，共称其道。象贤祖德，嗣美前修。体平阳之缜密，畅黄琼之练达。自持瑞节，作镇灵关。盛有建明，众推理行。故疆尽复，严道益清。夷洛威怀，军储流衍。德政有同於冬日，边封不犯於秋毫。朕以禹贡九州，淮海为大。幅员八郡，井赋甚殷。分阃权雄，列镇罕比。通彼漕运，京师赖之。自江已南，近闻岁歉，黎民稍困，流庸是虞。思得慈惠之师，以行恻隐之德。黄霸在位，朕无忧焉。汝为司空，兼持邦宪。慎乃出令，以临其人。务遵训诫，勉宏休绩。
    ○授白敏中西川节度使制
    门下。寅亮天工，既称星；葺宁戎塞，颇茂功庸。信出入之有劳，顾优崇而宜及。况梁岷巨镇，全蜀奥区。有彭濮之富饶，带巴峡之险要。非图旧德，难洽新恩。宁节度使白敏中，岳降英灵，时推才杰。周旋文雅，城府宽宏。久侍禁闱，备流声绩；及居钧轴，颇茂芳猷。朕起滞淹，网罗贤彦。外野无孤鸿之响，归轩有连茹之征。扬於王庭，郁矣皇士。莫匪尔绩，动契予衷。洎羌寇凭陵，殿兹西土。戎丑敛路，栅堡相望。既收功於郇，宜移旆於井络。於戏！勿以地远而怠於躬亲，无以位高而忽於微细。勖思後效，无替前劳。懋哉懋哉，服我成命。
    ○授李景让襄州节度使制
    门下。汉制，郡守有善政者，增秩赐金；周官，诸侯有声名者，加地进律。前代令典，我将因之。天平军节度使李景让，早以文学德行，列於四科。中含柔嘉，表以坚白。直比汲黯，孝如曾参。素怀澹然，清节可贵。峻风规於台阁，流恺悌於方州。居为国桢，出作藩柄。朕惟宪宗亲除狡穴，手复全齐。付任在子，敢不授。以尔事亲既孝，於我必忠。俾之镇临，果茂声绩。是用载新社土，改筑斋坛。不可使萃美於东方，所宜迁仁於南国。况荆衡旧服，江汉上游。天作城池，地连襟带。昔曹王以法绳封部，岁久则弊除；于ν以共东征徭，人流而赋在。不有斯惠，安能理之。勉图官守，式副令闻。
    ○授韦损郓州节度使制
    门下。登坛仗钺，训整为先；揽辔登车，澄清是切。膺一方之寄任，兼二事之重难。不有宏才，孰允兹选。银青光禄大夫守刑部尚书韦损，禀天之粹，体道之和。接物如冬月之温，操心若寒松之劲。导词源而不竭，泛学海而莫穷。久服大僚，早扬休闻。累更中外，迭处清崇。善政克著於藩方，雅量见推於朝右。朕以天平巨镇，慎择帅臣。割据鲁、卫之封，控带山河之壮。临制绵远，戎旅骁雄。非仁惠无以苏疲人，非威信无以正师律。以尔才周物务，识洞事先。断自余怀，得之长理。尔其推诚抚士，布德安人。容易则惠奸，苛察则挠政。害於事者必去，无顾虑以妨公；利於俗者必行，勿因循而不决。当竭乃力，副我知人。升崇班於五兵，启元戎之十乘。服兹宠渥，勉恢令图。
    ○授卢钧太原节度使制
    门下。陶唐古郡，晋国全服。掌北门之管钥，控朔塞之河山。貔虎连营，氐羌万落。用镇兴王之地，必求易俗之才。果获硕臣，允膺谋帅。银青光禄大夫检校司空兼太子少师卢钧，玉山当昼，水鉴澄秋。揣摩政经，淬励心术。蕴贤人之大业，蹈君子之中庸。进取不争於险夷，操尚无移於风雨。历践华贯，早扬淑声。便蕃大僚，始终一致。屡委戎寄，亟闻献功。番禺清绍於隐之，江汉爱侔於叔子。壶关所复，污俗惟新。解乱绳而有条，迁恶子而从化。洎佩囊天府，受钺夷门。克树风猷，荐举方策。今以塞垣未静，虏族多虞。莫善绥怀，愈生疑贰。道路既闻於渔夺，凶残颇见其鸱张。尚念前劳，犹宽肆伐。爰择待时之器，式观御从之能。辍於朝端，俾之镇府。尔其赏罚无私，德刑公用。以清静之方，阐吾声教；以恺悌之义，宣我化条。理必成於恩威，政无庸於烦紊。勉尔令典，副予知人；於戏！北虏炽周，南仲有往城之绩。西羌扰汉，营平陈保胜之方。畴其嗣之，必有能者。宠秩既光於论道，恩荣仍亚於台庭。以壮戎旃，勉服休命。
    ○授李业郑滑节度使契通振武节度使制
    门下。镇临白马，介赵魏之封陲；地控黑山，振羌浑之冲要。俦兹并命，允属长才。前河东节度使李业，宗室诚臣，干时良杰。传山西之将略，袭陇右之家声。右金吾卫大将军契通，早擅英姿，常推壮志。挺鹗立鹰扬之操，知玉钤金匮之书。或建旆雄藩，功宣保塞；或驰轺异俗，绩茂和戎。咸竭器能，载光任使。穆谦於大树，蕴风望於长城。以尔威足靖边，故委以疆场之事；政能检下，故授以统驭之权。於戏！整旅训戎，观风莅俗。仗诚明以怀犷悍，布惠化以恤疲羸。将务息人，无或生事。明典刑以谨侯度，示恩信以洽戎心。用叶睦邻，宜筹经远。换骑省八貂之贵，仍地卿六职之荣。勉恢壮猷，无忝登坛之寄；行膺休命，用收制阃之功。
    ○授毕П宁节度使制
    门下。太公经武，首述文韬；春秋谋帅，亦启义府。大畅弛张之道，必求通变之才。况乎抚易动之羌戎，难集之关郡。安边御侮，断付能臣。权知刑部侍郎毕П，端悫知善，文学致身。气则沉详，思有高妙。早驰荣问，亟践清途。该洽宪章，抑扬台阁。聿来禁署，益茂芳猷。孔光之温树不言，王褒之《洞箫》曾讽。宪虑必振於远大，抗志不避於重难。擢於文昌，以酬职效。强明不滞，朕心器之。固可以式是师干，授之龙节。况地雄秦塞，境压郊。壮南牧於盛秋，作西陲之巨屏。是宜平其险难，缮彼甲兵。贞律临戎，推诚驭众。远明边务，赡（阙）军储厚衣食之恩养（阙阙）之勇称於无事之日，常为有备之谋。连营苟示於严庄，种落自当於柔服。布我大信，深仗亲规。於戏！窦婴赐金，不为廊庑之有；营平积粟，免烦饭馈挽之劳。减费惠人，於斯为急。节宣柄任，称朕意焉。贵视汉貂，荣兼赵印。兹为宠数，以耀启行。
    ○授韦悫鄂岳节度使制
    门下。王者建诸侯以镇抚方域，立将帅以藩屏皇家；受任惟难，选命斯重。而况控三江之黎庶，总六郡之赋舆。必得兼能，乃膺成奖。前郑滑观察使韦悫，绅冕令才，人伦粹器。业光经济，道茂温恭。蕴冒雪之贞姿，挺发硎之利刃。自驰声词苑，耀价儒林。雅范兰馨，词雄绮丽。践更华贯，扬历显途。懿效彰明，布於台阁。洎职司诰命，参贰春官。业弥振於训词，道愈光於得士。及再迁会府，休闻尤彰。由是嘉乃良才，俾升节制。流美化於洪河之曲，布威声於白马之津。宜举宠光，用酬休绩。乃眷夏口，实曰雄藩。通波远接於荆衡，作镇式临於汉沔。由是再新戎旆，改筑斋坛。兴滑台之咏歌，慰鄂渚之黎庶。尔其以信义为理本，以赏为政柄。法亚夫训旅之术，以肃辕茫滑采龚遂理人之方，以清郡国。崇秩兼宠，无易旧恩。勉乃令图，勿替前志。
    ○授李彦佐坊节度使制
    门下。抚千里者，必仗於诚信；统三军者，固资於良帅。况地雄，壤接王畿。总貔武精锐之师，制犬羊杂种之俗。聿求上将，以镇近郊。守太子少傅李彦佐，夙负雄明，早通军志。生知忠义，旁阅诗书。计拟六奇，功高百胜。聚米而山川可料，变帜而壁垒尽倾。奋廉蔺之明谋，蓄关张之妙用。顷者常膺奖任，累践藩垣。信洽戎夷，爱深师旅。有驭众安人之效，著在边方；有廉平贞慎之规，腾於朝论。自避荣私室，物论尤归。朕以雕阴重藩，羌浑小扰。盖由乖於抚驭，遂失和宁。思得长才，往图镇理。尔其敷我恩信，戢其猖狂。静彼戎疆，用资壮略。於戏！廉颇虽老，尚请临戎；李牧居边，未尝生事。遐观前举，勉副徽猷。荣加五教之尊，仍帖三台之贵。服兹休命，无忝宠光。
    ○授崔珙凤翔节度使制
    门下，乃眷岐阳，襟拥汉。古称右辅，以扶助王圻；今为别京，以屏翰戎落。载烦元老，往抚旧邦。实资经国之谋，高副安边之寄。守太子少保崔珙，禀粹岳灵，挺生国戚。门容驷马，族盛八龙。胸襟洞开，智略辐赴。早以茂业，践於台衡。宣力致君，有犯无隐。怙叔敖之喜愠，体伯玉之卷怀。洎服休天朝，保洛邑。诚明之道，华皓不逾。能全素履之真，雅得大臣之体。方叔之猷克壮，师尹之望攸归。朕以保塞御戎，深图良算。馈军艰食，常在劳怀。由是渴王商之仪刑，伫营平之筹画。伏蒲之奏，前席忘疲。既符咨岳之求，宜举斋坛之典。自阃以外，尔实专之。断守宏才，庶集吾事。勉敷恩信，务洽华夷。且慰恩思，善图政柄。峻槐庭之礼命，宠茅社之侯封。服我徽章，敬兹有土。
    ○授韦博淄青节度使制
    门下。乃眷营邱，表於东海。富强号千乘之国，繁杂聚四方之人。假上将之威权，壮中军之垣翰。将畴阃寄，必在信臣。守尉卫卿韦博，文苑腾芳，儒林擢秀。襟灵旷远，风度详闲。周通爰表於器能，强济式彰於事任。早以重价，践迁清途。谏垣流謇谔之名，通邑擅神明之称。顷自移曹九棘，缓步八砖。冲澹安身，卷舒惟道。应兹图任，允叶佥谐。懿彼全齐，实为右壤。禹贡别九州之盛，海滨综五郡之雄。昔周命太师，汉封韩信。启土用申於带砺，分茅克懋於藩维。选任之隆，古今攸重。於戏！平仲尽规之节，夷吾当俗之方。经堂阜而徽猷可循，指牛山而忠谠如在。馀波未泯，遗爱斯存。礼节既洽於里闾，风谣尚传於古老。为政之暇，无忘谘询。盛铁马於师坛，帖金貂於骑省。膺成命，勉服宠光。
    ○授裴休汴州节度使制
    门下。将相大臣，中外迭任。入奉股肱之寄，出为藩翰之雄。无爽具瞻，式彰注意。金紫光禄大夫守中书侍郎兼户部尚书同中书六下平章事充集贤殿大学士上柱国河东县开国子食邑五百户裴休，气禀岳灵，梦叶岩瑞。威凤孤翔於玉圃，仙鹤独步於芝田。学精典坟，文纬邦国。自彤庭对策，谏列升班。粉署擅贰卿之荣，纶闱回五字之妙。洎司馈运，整葺牢笼。策画每得於亲闻，功庸必见於显效。章程轨范，历试无差。是用付以权衡，宜承任委。咨之远略，炳然大纶。四後协心，万邦系尔。今百度有截，庶绩其凝。前时屡以疾辞，犹烦卧理。岂无优贤之道，因遂由衷之意。乃眷梁苑，实为重藩。荒大东於周疆，接小沛於汉壤。富庶将及，悍勇无哗。仁化已洽於一方，清风渐扇於全境。闭关自固，悬&lt;盾&gt;不鸣。可仗台臣，置之静理。尔其践厥位，畅厥庸。侯服既增，相印不解。辅弼莫系於远迩，声容暂间於朝昏。敬哉戒哉，服我重命。可检校户部尚书同中书门下平章事使持节汴州诸军事行汴州剌史充宣武军节度副大使知节度事汴宋亳等州观察处置兼亳州太清宫等使，散官勋封如故。
    ○授李比凤翔节度使制
    门下。秦之旧都，汉为右地。扼戎疆之要害，作上国之藩篱。旁联封畿，前抗巴蜀。其所受任，必择忠良。刑部尚书兼宗正卿李比，生王侯之大家，传带砺之盛业。夙负才术，显於官名。周旋令图，佩服义教。信以自立，诚而致明。北海著辑睦之规，南方流恺悌之化。洁清知己，宽猛协中。连委翰垣，载高理行。朕心所属，物议与能。洎擢处月卿，掌我天旅。不忝维城之寄，副予同姓之求。今以昆夷来朝，愿纳故壤。将复河湟之境，必资整训之方。遂结疆场，付尔陇。於戏！惟昔乃祖，曾显是邦。勿隳贻谋，光膺分阃。兼尹正察廉之重，帖文昌宪府之崇。勉副家声，以酬殊奖。
    ☆郑吉
    吉，大中时人。
    ○楚州修城南门记
    今上元年春正月，楚州新作内城之南门。何以言新，因旧之云也。何以言作，更从王制也。王制若何，曰天子诸侯台门也。何称内城，别於外郛也。《春秋传》曰：南门者，法门也。南面而治者，政令之所出也。楚大邦也，且者草创，南虽设谯门，卑且陋，但阖两扇，为露棚於前，振军旅焉。露棚不能蔽风雨，亟理而亟坏，由是剌史兼御史中丞李公新作之。
    公名苟，陇西成纪人。用文学德行进，尝言於宾客曰：“走前为戎曹郎，白於执政曰：‘太平时天下有府兵，今散矣，而折冲果毅郎将戌官等辈尚冗食焉。艰难後天下有府兵，而军籍多空名，库兵皆元刂腐。安不忘危，易道也；有备无患，军志也。晋室尚清言，胡为噪河洛；天宝怙富庶，燕盗腥中原。职司其守，言非出位，幸相公财之。’当时执政虽似不为意，他日揖走於列曰：‘溯淮而上达於颖，而州兵之益团练者，纟丽联五郡焉。楚最东为名郡，疆土绵远，带甲四千人，征赋二万计，屯田五千顷，凡兵赋食三者相通也。公尝亟言兵，愿试锋颖焉。’召对延英，得列以闻，可脂辖矣。故遂授铜虎符竹使符来此。”
    公始下朱︶，遽视城洫，简兵甲，阅卒伍，若不适於意者。楚人再无岁，负租逋谷甚多，乃去乡胥之啄害良民，敛赋与之缓期，人载其惠，征租力人入矣。得善用筹者勾稽公物之出入，抉负财且二百万。俾军吏之敏察者觇公田之稼，得将隐谩之谷，不翅万斛。掌公财而坐於市，占军籍而蔽其家。计其入，仅足其廪食，牧财而斥其人。外厩有征马，虽不满四千蹄，而藁粟脂药之用，圉牧将卒之列，繁且耗。公曰：“幸天下无事，就有道。而此，悉罢去之。”月省费三万，藏有带财矣。乃完补卒伍，乃犀利甲兵，乃饫饱吏士，乃恢崇规制。掾曹有公膳，牙门有常饔，胥史有官厨，卫卒有给食。合而言之，曰廪餐钱者三百七十人。先是以岁用不足，常自正月迄于仲夏，凡曰廪餐钱者皆半之，俟敛新赋而後复之，或灾水旱，赋不毕入，亦终岁不复。公曰：“宁损他费，焉有责其尽力而使之歉复耶？悉之，仍笔於检日用约，若今岁後或不易，羊羹之败，其无虞乎？”由是吏胥醺其德，将卒许之死矣。士伍寒燠有若赐衣，诏以岁贡征缗赋之。向者泉轻而币重，赋之以帛，而士得其赢，今也泉重而币轻，犹赋之以帛，官受其利。公曰：“吾心有不安焉。盍赋之以缗，苟不足，即与帛而时其物之价而直之。”既闻令，欢声动壁垒，皆曰：“有君如此，使我蹈水火可也。”
    乃新南门，然而楼，增以旧五之二焉。划为双门，出者由左，入者由右。夹筑高阜，类观阙而非者九，军垒皆尔，命之曰却敌。虑垆土之喜陂ヌ也，鳞臂而涂固之，周施槛。其也，建大旆，鸣笳鼓，以司昏晓焉。其雨也，卷旆援袍於楼中。以谨击柝，以严教令，以仕都鄙，以张军声。为理若此，足塞执政之云兵赋食三者相通，试锋颖之说矣。凡畚筑攻木瓴甓涂暨者，无虑备於军伍，而州闾人皆来纵观耳。
    既休役劳工，顾谓吉曰：“子学旧史，愿为我记日月，不愿黼饰空言。”曰“古者国有史，举事必书；国有诗，王者采之，知其国之风。自秦郡县天下，史之与诗皆止矣。独有铭功记事，文之金石者，近於国史国风之类欤！然言之不文，不能播远。请将俟作者。”公曰：“否，子焉用辞！”既不得命，乃考三实以书。往岁有将作少监李姓阳冰名，善籀书，尤工为大字，瑰硕多力，郡邑省寺得其署题者，荣而葆之。大历中客有楚，因大署州门。昔人措之於西偏，至是公易之於南门，以表揭远近。或曰：“宏制异迹，公相期於数十年间，斯盛事也，不可以不识。”故著之於末，仲春贞陵复土，群臣上言，请御端门，赦天下改元，上思慕未许，故犹以大中纪年。十四年四月二十一日谨记。
    ☆盛均
    均字之材，泉州南安人。官昭州剌史。
    ○送建安郡守之任序
    大禹分九州之产，生物各有其处，独人之善恶，无区别之地，是圣人知民心牵於所化也。夫理有风而化有本，国者风帝王之理，邦者本牧守之化。二汉以还，风化相荡。贪波孛攵涨，人不栖身。故有得一郡，若豪虎之暴豚羊焉。猛既有馀，化宜不善也。有唐洗叔世之弊，惟牧守不新其规，实乃知风化之本，未可移去。然则禄食者，任国不务其理，为邦不敞其化，愚而不知夫禄食之道也。惟闽峤拔一臂西指，则建安在焉。其郡襟山而束水，其人猱黠而易随，等闽之支属。特稀闻善化者，得非地深法蠹，会敛无时，猾吏坐恣奸欺，黎庶日为蜂虿哉！皇帝远怀疲俗，乐有嘉政。使君前剌三郡，雅称善化。今兹东授，必能伸病俗以纾重寄矣。将期後贺，特以序行。
    ○桃林场记
    唐武宗二年，余迁斯境。其场由西十里，右协精庐，前距危岫，形拘势促，不似公门。故共人轻而险，其官屑而残。时非厌迁，殆有数也。今己卯年觐季父于此，视廛里若巨邑，览风物如大邦。鳞鳞然廨宇之罗，霭霭然烟火之邦。一派趋碧，群峰走青。横飞而野鹤冲尘，旷望而晴郊远去。是以俗阜家泰，官清吏闲。凌晨而舟车竞来，度日而笙歌不散。故知兴废有时，吉凶由地。不然，何劳於旧宇，而逸於新亭耶，吾友王颛字还古，莺泊未迁，禄为亲屈，莫邪曾试，犀象无全。是年冬，枉车再至，盖有为也。先是知子，谋展觐视，骤谒帘帏，去才旬月，归谐素志。知还古不日青□，暂适我愿耳。徒服其所刊，变风易俗。尝闻期月之内，变为大县乎！是亦斯场人士之所愿也。其他故事，前记已详。其或加予，未可无述。
    ○人旱解
    滩岁，越垠旷旱，塞诸阳，迁市不雨。祈山川庶神又不雨，觞土龙舞巫觋愈不雨。或言邦有术人，能捕退龙而噪之。昔岁尝然，农剩其泽。及召术人至，而旱色如故。太守怒，亟命擒之，术人遁去矣。其遗囊有书一幅，目曰人旱。旱有三，曰天旱、国旱、人旱。曷为天旱？蹇阳肆凶，下土慎，虽六七岁，黎人不饥。曷为国旱？君道炽灾，德涸仁枯，贪风暴气，蒸为时疠。曷为人旱？邦毁其政，吏贼其行，千里人心，燥不为阴。夫天旱求诸仁，仁洽而时丰。国旱求诸德，德润而泽流。人旱求诸政，政清而俗阜。今货游於上，刑黩於下。百姓焦愁，结成恨暑，所谓人旱者也。邦守不清其政，而逮龙货雨，是犹乘┝适海，豢羊望翼，於何可冀乎！太守得书增怒。是岁自正月不雨至於五月。明年殍死者数千人，而太守亦以财祸。
    ○仲尼不历聘解
    学者多称仲尼历聘不遇，吾谓仲尼观礼行道，不历聘不遇。吾谓仲尼观礼也。夫二国文曰聘，以臣使於君亦曰聘，男输财於女，国驾帛於士，皆曰聘。故无财与无君国之命，不曰聘也。当德蚀衰周，道徂七国，盖仲尼伤礼乐不起，是以学《韶》於齐，求师於周。将欲铸义以镜国，张仁以罗俗，使明笥为宗资也。且去鲁适卫，盖辞在於仕矣。自宋之郑，殆非臣矣。绝粮於陈蔡，亦无财矣。官至司寇，果不为士。安谓聘哉？吾闻夫子观夏道则之杞，观殷道则之宋。较是而言，虽他国可知也。安谓历聘哉。
    ○真龙对
    客有抽时贤待已之礼，举叶君爱龙意於座曰：“叶公好假而惮其真，诚然乎？”均曰：“即飞出丹青者殊未真，翔来庭宇者愈假矣。何则？夫灵济於物，无求於物，无求於人，实龙徒也。今闻叶公鳞画其象，则摹形趋之，是欲滋乎豢育宛蛇鱼类耳，真鸟在哉！”曰：“然则扰於夏，斗於郑者非邪？”曰：“妖而怪，所以幽王眚身，子产不礼焉。率假物矣。彼其真龙者，道能神化，其流多派。或蟠於天，或巢於田，或翼於人，或为马，或为剑。有侔於此，靡徒不居。其在天也。机纽阴阳，不蹉厥常；其在田也，赡腴疆土，庶汇蕃庑；其在人也，珠媚心澜，呀成智门；其为也。匝体柔油，遍崇九州；其为剑也，鬼泪淫淫，秋江万寻。至如挟云则十雨时濡，衔照则三光递舒。是群龙也，绵古今而不僵，渥生人以无倦。圣贤在上，将利益於物；天下无道，必亢悔於时。岂独矫矫栏端，露威於叶公而夸爪喙哉！是谓妖怪假物也。”客皱眉而俯，不复抽言。
    ☆黄颇
    颇，宜春人。会昌三年进士，官监察御史。
    ○受命于天说
    孔子曰：唯天子受命於天。士受命于君，故君命顺，则臣有顺命；君命逆，则臣有逆命。呜呼！君人者得不鉴戒於是言乎？王者将顺天行道，而臣下自修德矣。苟逆於天命，而臣下随所化矣。然忽汤文居其下，则将因是逆以原於德，摇民心於宇内，为其上者无危乎！故为君不易，而作臣者知难，不易则德明，知难则畏命。是故夏、殷、周、秦、汉、魏、晋、宋、齐、梁、陈、隋末之为理，内逆於心，外乱於身，岂不以受天命者耶！故夫十二朝之亡也，十二朝之作矣，虽小民女童，必知其过矣。何者？为君以为贤，为臣以为然，常不观于前，无虑于後，大涣一时之荣而已矣。历以度之，咸失於此。呜呼！君人者得弗鉴戒於是言乎！
    ☆朱景元
    景元，吴郡人。
    ○唐朝名画录序
    古今画品，论之者多矣。隋梁已前，不可得而言。自国朝以来，惟李嗣真《画品录》，空录人名而不论其善恶，无品格高下，俾後之观者，何所考焉？景元窃好斯艺，寻其踪迹，不见者不录，见者必书，推之至心，不愧拙目。以张怀《画品》断神、妙、能三品，定其等格。上、中、下又分为三。其格外有不拘常法，又有逸品以表其优劣也。夫画者以人物居先，禽兽次之，山水次之，楼殿屋木次之。何者？前朝陆探微屋木居第一，皆以人物禽兽，移生动质，变态不穷，凝神定照，固为难也。故陆探微画人物极其妙绝，至於山水草木，粗成而已。且萧史木雁风俗洛神等图画尚在人间，可见之矣。近代画者，但工一物以擅其名，斯即幸矣。惟吴道子天纵其能，独步当世，可齐踪於陆、顾。又周次焉。其馀作者一百二十四人，直以能画定其品格，不计其冠冕贤愚。然於品格之中，略序其事。後之至鉴者可以诋诃，其理为不谬矣。伏闻古人云：画者圣也。盖以穷天地之不至，显日月之不照，挥纤毫之笔，则万类由心，展方寸之能，而千里在掌。至於移神定质，轻墨落素，有象因之以立，无形因之以生。其丽也。西子不能掩其妍；其正也，嫫母不能易其丑。故台阁标功臣之烈，宫殿彰贞节之名，妙将入神，灵则通圣。岂止开厨而或失，挂壁则飞去而已哉！此画录之所以作也。
    ☆程邈
    邈，天成四年官主客郎中，知制诰。
    ○请禁割股疏
    臣闻身体发肤，受之父母，不敢毁伤。所以乐正子春下堂伤足，三月不出，而有忧色。民间多有割股上闻天听者。伏以尧代则共推虞舜，孔门则首举曾参，皆以至孝奉亲，不闻割股肉疗疾。或真有怀怙恃之感，报劬劳之恩，孝起因心，痛忘遗体。实行此事，自是人子之常情，不合鼓扇声名，希沾恤赉。伏惟陛下道齐覆载，孝治寰区，渐致升平，全除矫妄。乞愿明敕遍下诸州，更有此色之人，不令举奏。所冀真诚者自彰孝感，诈伪者免惑乡闾。咸归朴素之风，永布雍熙之化。
    ☆苏绛
    绛，会昌时人。
    ○贾司仓墓志铭
    公讳岛，字浪仙，范阳人也。自周康王封少子建侯于贾，因而氏焉。谊则大汉太傅，寅则晋尚书，由是徽音流远。祖宗官爵，顾未研详，中多高蹈不仕。公展其长材间气，超卓挺生。六经百氏，无不该览。妙之尤者，属思五言。孤绝之句，记在人口。穿杨未中，遽罹诽谤。解褐授遂州长江主簿。三年在任，卷不释手。秩满迁普州司仓参军。诸侯待之以宾礼。未尝评人之是非。丰骨自清，冥搜至理。悟浮幻之莫实，信无生之可求。知矣哉！又工笔法，得锺、张之奥。所著文篇，不以新句绮靡为意，淡然蹑陶谢之踪。片云独鹤，高步尘表，长沙裁赋，事略同焉。攸望遭时，紫泥必降，优游华省，游泳清涂。噫！修短定期，数岂能越，会昌癸亥岁七月二十八日，终于郡官舍，春秋六十有四。呜呼！未及浃旬，又转授晋州司户参军，荣命虽来，於公何有？痛而无子。夫人刘氏，承公遗旨，粤以明年甲子三月十七日庚子，葬于普南安泉山。虑陵谷变迁，刊石纪时。绛忝公知已，见命为志词，仍为之铭曰：
    猗欤贾君，天纵奇文。名高天下，鹤不在云。蚤振声光，高步出群。今则已矣，馨若兰薰。
    ●卷七百六十四
    ☆赵造
    造官通直郎，试大理评事。
    ○中大夫行内侍省内给事员餐置同正员上柱国赐绯鱼袋王公墓志铭（并序）
    公讳文干，字强之。其先即秦将翦，公之洪允也。自时厥後，子孙众多。文能出群，武蕴异略。贲则善虏其将，戊乃下笔成龙。功业居高，名施於後。秦霸天下，斯皆王氏之力也。遂使高秋朗月，瀚海澄波，诸属难俦，家世雄盛。皇朝中散大夫内侍省内侍赐紫金鱼袋奉诏和蕃使兼安西北庭使讳奉忠，公之曾王父也。德重名高，情见义立。西戎敛迹，不敢东窥；北狄戢群，不敢南牧。内侍省内侍赐紫金鱼袋内弓箭库使奉天定难南朝元从功臣讳英进，公之祖王父也。义勇冠时，见危致命。亲承圣旨，独步中朝。右神策军散副将云麾将军试殿中监奉天定难随驾南朝元从功臣讳臣端，公之烈考也。功高位下，命不待时。庆流有徵，果有令子。荣高处厚，德抱雄图。公即云麾将军第三子也。
    宪宗践阼时，公年始童舞。入趋紫闼，出践丹墀。敷奏详明，郁为俊彦，遂拜供奉官。恪居官次，务谨去奢，临事无渝，为官不昧。斯乃冲天逸翰，出润乔松。锡以朱绂之荣，带以银章之命。改梨园判官，奉八音之礼，专五果之名。艺就日新，功勤益著。迁鸡坊使，翦拂珍禽，在斗自我，羽翼奇特，利用绝群，每蕴能名，谁之与匹。转宣和殿使，载离寒暑，日往月来，每候銮舆，晷刻无失。金石磨而不磷，璧玉琢而弥坚。改军器监判官，专任武库，奠体有程，干必时，实谓戎备。寻迁左神策军宴设使，庖厨有节，饔饩无遗。修馔必善於精华，宴饮实惭其醉饱。镇幕歌晚，坊局拖留。拜同官镇监军，地居畿甸，镇压要冲，路接塞垣，命之监理。虬龙岂与蚯蚓为伍，鸾凤难可枳棘长栖。时当用才，俾之密侍。依前充供奉官，使於四方，善能专对，利於一事，罔不克堪。未几息车，改栽接使。公垦园树果，殖地生苗，供亿犹勤，庶事无阙。有司惜才恋德，公乃布义行仁。
    开成五年，诏遣充新罗使。拜辞龙阙，指日首途。巨少洪波，浩浩万里，一苇济涉，不越五旬。如鸟斯飞，届於东国。王事斯毕，回橹累程。潮退反风，征风阻驻，未达本国，恐惧在舟。夜耿耿而罔为，魂营营而至曙。呜呼！险阻艰难，备尝之矣。及其不测，妖怪竞生。波氵养而滔天，云而蔽日。介副相失，舟楫差池，毒恶相仍，疾从此起。扶持归国，寝膳稍微，药石无功，奄至殂谢。享年五十有三，会昌四年岁在甲子夏四月生五叶日，终於京兆万年广化里私第。虽违三月之期，终遂九原之礼。是岁冬十月十五日，葬於凤城东龙首原，礼也。
    嗟乎！命之不偶，李广岂遂於封侯；枭在官门，士衡终闻於叹。公婚於荥阳郑氏，克谐琴瑟，相敬如宾。有子三人，男曰义仙、义立，女适齐郡史氏。孤子衔恤茹荼，哀号罔极。恐田恩碧海，谷变为陵，片石未镌，防墓何辨。用凭不朽之石，以志永存之词。铭曰：
    猗嗟大夫，短折不禄。历事五朝，白圭三复。贾谊促龄，士衡叹。许国一心，居家可理。善则称君，过则称己。君臣道合，如鱼如水。嫉恶如仇，见善必迁。爱如冬日，畏若夏天。临官廉平，无党无偏。奉命出使，泛海东夷，洪流氵养，阳鸟攸危。大波汨起，天地变移。王事斯毕，车骑辞回。临达本国，魑魅为灾。幽魂何往，游岱不来。联绵经岁，四体转衰。辞恩处顺，阖门衔悲。吾将安仰，哲人其萎。美玉永沈，宝剑斯折。圣心哀恸，孤子泣血。福祚长存，恩光无歇。
    ☆裴坦
    坦字知进，第进士。累官礼部侍郎，授江西观察使华州刺史，拜中书侍郎同中书门下平章事卒。
    ○贬温庭筠敕
    敕。乡贡进士温庭筠，早随计吏，夙著雄名。徒负不羁之才，罕有适时之用。放骚人於湘浦，移贾谊於长沙，尚有前席之期，未爽抽毫之思。可随州随县尉。
    ☆王龟
    龟字大年，宰相起子。大中末拜兵部郎中知制诰。咸通末改太常少卿检校右散骑常侍同州刺史，徙浙东观察使。为盗所害。赠工部尚书。
    ○陈情表
    臣才疏散，无用於时。加以疾病所婴，不任禄仕。臣父年将九十，作镇远藩，喜惧之年，阙於供侍。乞罢今职，以奉晨昏。
    ☆姚
    ，开成时乡贡进士。
    ○大唐润州句容县大泉寺新三门记（并序）
    句曲之东，实曰仑峰，居峰之阳，厥生大泉，寺因泉而题焉。後刘宋升明二年，有邑令颜继祖，舍宅移寺，南去泉五里而遥。年代浸远，碑记埋没。粗所详者，乃颜氏十三代孙，今寺之惠诚也。
    太和初，监寺僧惠明与寺僧道琳等见三门破坏，乃言於众曰：“此教东流，设象为法。牢落如是，瞻仰何依？”乃请今寺主僧常谊昔旅於是者，戮力誓心，募缘祈化。如响斯应，人咸归之，远近趋走，投施香积，算财度费，功用果足。乃革旧制，恢新谋，延袤纵广，中阈无改。自太後庚戌至於癸丑，凡四年，厥功告成。崇轩峨峨，三阖其门，飞檐翼张，丹ㄆ霞焕。矧兹寺以重冈叠岭，深入崖谷，行树葱翠，烟萝蒙密，云收雾卷，宛若仙阙。俾得道者同指归於觉路，由径者讵深著於迷途。非我师之志诚，其孰能逮於此。
    今天下学佛道者，多宗旨於五台，灵圣踪迹，往往而在，如吾党之依於孔门也。谊本郑人，冠岁因往游焉，遂剃发於五台金阁寺。元和再岁，乃於渭州龙兴寺依年具戒，振锡经行。见色相之皆空，识衣珠之无价。又六年始到江南，初止於近寺兰若。其明春又之岭南，诣禅访道，酌水步云，心契如期，不远千里。十一年迁至兹寺。初寺每有僧俗大会，五十馀众，号曰龙华。常患釜之器，不周於用，物有所阙，人多告劳。谊乃发愿，铸一大镬，求布金之长者，得范之良工。归依一念之间，成就坚牢之质。落有用，硕大无朋。使天人毕会於龙花，香积普沾於法味。由此故也，寺众佥曰：“谊实有力於寺者，非宿习德本，沾诸善缘，岂以诱掖群心，终成喜舍。”
    太和初岁，乃闻诸府邑，请隶名焉。繇是三门氵存兴，功致一贯。则谊之行业前修，推可镜矣。人有语余於师为文者，谊因录所载，请识门焉。寺之备新记详矣。辞曰：
    寺之兴，大泉是生，沸犹在，既温且灵。寺之移，颜氏之基，宋室旧邑，桑野离离。寺之终，谊实是工，大鼎渠渠，三门崇崇。烟霞栋梁，松桂香风。周匝岩壑，警迷其钟。文入於石，播之无穷。
    ☆崔立
    立官雒县令，充采访判官，拜监察御史。
    ○庄宪皇後山陵奏
    伏准正月二十九日敕，除陵寝外，其并约庄宪皇後山陵制度者。伏以庄宪皇後合丰陵，不别置宫寝。今义安皇太後於光陵东别择陵地，与庄宪皇後礼不同，其宫殿并诸色官员等。今与详定官等同商量，伏恐合议建置。
    ☆萧邺
    邺字启之，梁长沙宣王懿九世孙。及进士第。大中时累拜户部侍郎，以工部尚书同中书门下平章事。懿宗初为山南东道观察使，历户、礼二部尚书，拜右仆射，以平章事节度河东卒。
    ○大唐故吏部尚书赠尚书右仆射渤海高公神道碑
    公讳元裕，字景圭。六代祖申国公讳士廉，皇朝（阙二字）中尚书右仆射。有仁俭之（阙二字）文（阙二十三字）在陶唐氏（阙五字）以隐德起为周文王师者，号为太公望，始受封於吕，子孙世仕於齐。（阙一字）世孙公子（阙二字）孙（阙一字）与管敬仲俱为齐上卿。合（阙一字）侯有功（阙十一字）廿七世孙洪後（阙二字）为渤海太守，因家焉。高氏故著（阙三字）平（阙四字）後魏（阙二字）录尚书事生岳，北齐侍中，封清河王。生敬德，开府仪同三司，改封（阙一字）安王申公（阙三字）之令（阙十二字）皇朝（阙一字）州长（阙三字）之行（阙二字）曾祖讳（阙二字）州馀杭令，赠尚书户部员外郎。大父讳，秘书省著作郎，赠右（阙二字）大夫。皇考讳（阙一字）太原少尹兼御史中丞。（阙十二字）之少子也。幼而颖悟，及长魁岸秀发。弱冠博学工文，擢进士上第。调补秘书省正字，佐山南西道荆南二镇为掌书记。转试协律郎大理评事，摄监察御史，入拜真御史，转右（阙四字）侍御史（阙五字）豪举（阙一字）拜司勋员外郎。转吏部员外郎，公之佐山南西道也。节度使崔公从以清明藻鉴，推重簪组。洎公抗揖上席，雅望益洽。及登御史府，好为荦荦事，自荆涉（阙十一字）急宣居常摧秣在枥厩吏多（阙四字）条制争（阙二字）客（阙一字）呵（阙一字）导者必恐遽忄匡迫，授以驿马不敢问，积习为弊，刺史不能治。有道士赵归真者，长庆初用黄老秘言得恩幸，（阙二字）旁（阙二字）言（阙一字）怪在驿（阙四字）自给时公方徵入，遇归真於途，连叱之，谓曰：“汝妄人耳。天子置驿马，俾尔鼠辈疾驱耶！且黄冠驿驰，用何条制？”顾左右牵（阙一字）之，归真沮挠不敢仰视。（阙四字）以（阙五字）归真（阙四字）闻者惮焉。公之为柱国也，当宝历初；天子年少，新即位，事多决於内。或坐朝颇旷旬朔，大臣罕得（阙一字）谒。公上疏指斥，极言（阙二字）中外之（阙一字）以镇（阙五字）公（阙三字）之亻品然公之为吏部郎也。精（阙一字）简峻，胥徒（阙一字）戢，若践刀戟，未竟南曹事。会与铨长以公事争短长，刚愤不能下，请急（阙六字）道除左司（阙二字）迁（阙四字）中书舍人。公之为谏议也，属朝廷多故，李训、郑注贻祸（阙一字）乱，欲先立威定事。公察其必变，锐以劲（阙二字）其头角。章疏（阙一字）上，文宗知而不能用。及为中书舍人，逆注益用事。注初以药道进，至是（阙一字）然以才望自居，会注迁秩（阙七字）扬其（阙三字）状注方倚恩自大，恚不能堪，遽出公为（阙一字）州刺史。注败，复入为谏大夫，兼充侍讲学士，寻兼太子宾客。文宗重儒术，尊奉讲席。公发挥教化之本，依经传纳，上倾心焉。（阙八字）筵（阙二字）为（阙四字）护之授（阙一字）公（阙二字）通经文雅任职，而操（阙一字）济素重朝廷上复欲（阙一字）之未几，擢拜御史中丞，兼金章紫绶之锡。公正色立朝，百吏震肃。（阙一字）暑（阙七字）下（阙二字）僚吏率多（阙三字）奖体（阙一字）不笃济办（阙一字）倪甚威，邪朋自远，班行相顾，耸动屏息。议者以为风宪振职，自元和以来，惟公为称首。进尚书右丞，改京兆尹。未几授左散骑常侍，迁兵部侍郎，转尚书左丞，知吏部尚书铨事。会恭僖皇太後陵寝有日，充礼仪使。公为左右辖也，郎吏籍公岸谷之峻，皆互（阙四字）事迎理。及铨综衡镜之务，抉奸与善，如见肝膈。猾吏（阙一字）勿又（阙二字）窜（阙一字）记（阙一字）为防（阙二字）迷视听公指摘（阙一字）病是非立辨，标为成宪，迄今赖焉。不仗一人，九流式（阙一字）寻改宣歙池（阙四字）使兼（阙四字）入拜吏部尚书。（阙五字）懿（阙十七字）为（阙二字）使（阙一字）事迁检校吏部尚书山南西道节度观察等使。公友睦清约，车服饮食比寒士。而（阙二字）吏（阙一字）奉公（阙二字）汲汲如嗜欲。居一室，凝尘积机，澹如也。於宛陵（阙一字）二郡理於汉南（阙一字）八郡化率用（阙一字）兴利除害，刊为故实。在汉南奏免（阙一字）内积年逋租七千八百馀万贯，节用而已。公私（阙二字）百姓（阙二字）之初公自侍讲为御史中丞，文宗久（阙六字）内举母兄少逸，上喜纳而遂其志。少逸果能（阙一字）二帝三王之业，发明（阙二字）上益敬重（阙三字）者咸谓公以诚事君者也，爱（阙二字）不忘举其亲，举其亲不忘存其义。眉寿景福，（阙三字）归公为（阙一字）州之五岁，慨然有悬车之念，累章陈恳，故复有（阙四字）之（阙一字）即日渡江，将休於（阙二字）行（阙一字）志（阙一字）大中四年夏六月廿日，次於邓，无疾暴薨於南阳县之官舍，享年七十六。上闻，抚机震悼，废朝（阙一字）日。（阙七字）年十一月十日，归葬於（阙一字）南府（阙二字）县（阙二字）之南原。以李夫人合窆。从於（阙一字）府君之兆次（阙二字）公前娶陇西李（阙一字）吉州刺史宣之女也。再娶京兆韦氏，郑国公孝宽七代孙（阙十字）先考司徒府君（阙二字）衽席（阙三字）国太夫人（阙一字）氏阴教修备。及公贵（阙五字）服（阙四字）哀荣之礼渥缛矣。（阙一字）子（阙一字）一人曰璩，李出也，进士擢第，试秘书省校书（阙一字）文行（阙字）记曰：有大德者，必得其禄其位其名其寿。（阙一字）公始终可谓全（阙二字）铭曰：
    烈山之（阙三字）太古（阙十三字）功锡姓申公嗣兴（阙二字）佐命（阙三字）赫（阙二字）秀令降（阙一字）公生。（阙五字）为（阙一字）师（阙一字）为廿资（阙六字）二（阙一字）行茂（阙三字）高终贾霜（阙一字）回（阙九字）政严官（阙二字）竞嚣（阙一字）我敦德义时（阙十一字）大羹（阙一字）味（阙九字）妄（阙七字）我坚豸（阙一字）大方（阙二字）以（阙三字）禁林密侍讲席陪升因经纳诲承问（阙一字）能辅道（阙七字）以（阙二十五字）多（阙五字）
    ○岭南节度使韦公神道碑
    韦氏之世系尚矣，陶唐氏之後，有国豕韦者，实为商伯。周衰，迁於楚之彭城。汉兴，韦孟为楚元王傅。繇孟五世至丞相贤，韦氏遂显大。贤封扶阳，後徙平陵。及子元成，别徙社陵，子孙家焉，遂为京兆人云。元成生宽，宽生育，生後汉尚书令浚，浚生梓潼太守豹，豹生东海相著。著孙胄，仕魏为詹事。胄少子曰穆，後著号为东眷。八世至隋郁城庄公讳元礼。距四世入唐，有为陕州刺史者讳岳子，於公为曾祖。是生京兆少尹河北采访使府君讳恒为王父。少尹生
  </div>
  <div class="pagination">
   <a href="全唐文_page454.html">
    上一页
   </a>
   <span>
    ...
   </span>
   <a href="全唐文_page450.html">
    450
   </a>
   <a href="全唐文_page451.html">
    451
   </a>
   <a href="全唐文_page452.html">
    452
   </a>
   <a href="全唐文_page453.html">
    453
   </a>
   <a href="全唐文_page454.html">
    454
   </a>
   <span class="current-page">
    455
   </span>
   <a href="全唐文_page456.html">
    456
   </a>
   <a href="全唐文_page457.html">
    457
   </a>
   <a href="全唐文_page458.html">
    458
   </a>
   <a href="全唐文_page459.html">
    459
   </a>
   <a href="全唐文_page460.html">
    460
   </a>
   <span>
    ...
   </span>
   <a href="全唐文_page456.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
