<!DOCTYPE html>
<html>
<head>
    <meta charset="UTF-8">
    <title>全唐文 - 第 171 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 171 页/共 603 页</h1>
    <div class="content">    问：隆周御历，多士如林，扬已露才，时求进，宁知媒之丑，不顾廉耻之规。风驰景轶，云集雾委，攘袂於选曹，盱衡於会府。吏员仍旧，人物实繁，优游窘於退飞，声最疲於点额。量能受职，无阙以供，料官列位，择才斯众。欲令九流式叙，一艺不遗，伫闻芳话，宏兹盛烈。且夫署行议年，殷姬取人之道；门调户选，魏晋持衡之术。因宜适变，何者为先？
    对：昔者贤良方正之士，应务之际，沔虽固陋，尝亟闻之，莫不修词立诚，难进易退。言不苟合，道不苟容，舍之则藏，义然後取，安肯负媒之丑，弃廉耻之规？若此之类，其可多乎！至夫扬已露才，时求进，盱衡攘袂，以徇速者，斯皆小子趋附之徒，岂足以厕我周行，於多士？屏而勿用，夫何疑哉？主上钦若庶官，明攵沈隐，是数虾英露委，多士景轶，而秉钧当轴之隽，察言观行之风，不能审枢机，定名实，惩鲁儒之虚服，辨齐竽之滥吹，至令累最为伪名交战，谬功与实效相参，而谓滞才由乎少官，无位供乎有德。嗟乎！事有大谬，一至於此！明主昧旦丕显，每叹才难；而群工扬於王庭，反忧多士：君臣之同德，其若是乎？天子有司，谈何容易！今懿纲遐布，淳风殷流，家识廉隅，人知礼节。苟能上尊王制，下绝吏奸，闭请托之源，塞虚诈之路使得怀才见用，以道周旋；无令椒兰信芳，独屈樵夫之手，骐骥虽骏，不贵屠者之门；则虚位待人，犹持固让，怀宝深藏，何患不达？九流式叙，庶莫远焉；一艺罔遗，谅其所也。沔又闻人能宏道，非道宏人；有济治之臣，无不弊之法，往古虽载其陈迹，行用实在乎主司。观夫署行议年，殷姬令典，门调户选，魏晋良图，无非致远之规，咸有理乱之兆，所以允百揆，铨综百官。及谗虐官朝，则君子在野；贪佞窃柄，则以货售才：典故虽存，而官政以紊。然则随时通变，观象因宜：近取诸身，一言斯蔽；远求於古，雨无适从。所以轻进狂言，犹冀或逢善听。谨对。
    ○第二道
    问：屠钓关柝之流，鸣鸡吠犬之伍，集於都邑，荩八万计。然（一作象）则人无求备，物各异宜，十哲殊科，八能异术。咸资对策，则绛灌之器或沈；必俟公求，则许、郭之才难遇。选贤取士，应有良规。
    对：《传》曰：“文以足言，言以足志，言或可察，志隐於漠。”是知文者言之藻绘，志之筌蹄：有贞实者，或忘藻绘；得鱼兔者，必弃筌蹄。则存言舍文，合於淳古，以言考德，必洞精微。故《书》云：“明试以言”，荩用此道也，今之对策，其试言之流欤？昔姬氏既衰，先王道丧，秦政虐戾，乱彼天纲，废古烧书，以愚黔首，穷兵骋诈，时无文焉。故绛、灌之徒，韩、彭之佐，雄姿虽茂，而道法不足。向使伊人薄见方策，早闻师范，当亦略通大体，抑扬宏议，岂止决胜於境外，而不能专议於君前乎！故《抱朴子》曰：“古之试良将者，亦问以策”，即其义矣。国家树万世之基，迁九流之弊，坟索奥业，洋溢於时，缙绅先生，蕴藉无缺，安有倜傥之杰，瑰玮之才，承明主之渥恩，逢生人之大庆，而不能抽其秘思，效其长策欤？然则谋而不行，信而不用者，抑可知也。今之考言取士者，必以绮饰为工：视学论文者，於心而必升；晓政达幽者，失其数而咸退。譬千金之璧，以微瑕而毁之；百丈之材，睹小节而弃之，亦良可悲矣！诚理达而义举者，勿以文害言；词婉而论深者，勿以言害意：则可以包括群品，纲罗众途，察微知彰，以文用武矣。昔许子将、郭林宗，徒以布衣之交，俯仰之际，而能拔奇旌异，因言揣心，况乎擅英博之姿，受明试之寄，享厚禄，居尊官，而不能抚足於吴阪，指潜璧於荆山，至使有公辅之才，而无许、郭之鉴者，斯则卿士之罪也，小子何足以知之！至如怀一异能，负一偏技，鸣梭抗履之汇，声律鼎饪之俦，事虽易於缣缃，功不资於翰墨，则方以类聚，各有司存。谨对。
    ○第三道
    问：至於衢室总期，（一作章）重屋阳馆，姬氏明堂之制，炎灵汶上之规三雍五室之名，清庙容台之目，蔡邕之论，袁准之谈，庶几繁省之仪，前贤是非之说，咸宜详释，以判群疑。
    对：我皇帝慈理广运，潍稽古，绍兴绝典，重光大壮。合宫云构，明庭天耸，列辟轨仪，群工制度，可以即事而见，观象而察，今犹远访先典，曲垂下问者，岂不欲揣其敏思，徵其博物？臣实菲薄，何足当之。昔哀公问儒，而仲尼请更仆，况此大体，其可率尔言乎？虽敢略谈之，然未臻其极也。若夫尧之衢室，舜之总期，（一作章）夏之重屋，殷之阳馆，皆所以取象天地，昭配阴阳，致孝於先，布政於下，历运虽改，此道不移。八窗四达，上圆下方，度堂以筵，度室以几，周之制也；昆仑茅屋，周流璧水，汉之图也。明堂、辟雍、灵台，三雍也；太庙、青阳、总章、明堂、元堂，五室也。取其宗祀祖考，则曰宗庙；取其修饰礼物，则曰容台。蔡邕之论，所以合异说；袁准之谈，所以别重事。历代繁省，其仪不一；先贤是非，其书甚众：非斯须之述所能尽，非造次之言所能精。自我皇创制之前，今臣定议之外，教明礼备，得繁省之中者，其姬宗乎？词寡理举，处是非之要者，其蔡氏乎？谨对。
    ○对重试一道
    问：不其才难，於今所叹；知人未易，自古病诸。以貌取言，此其不可；观声考，度又或非宜；故皇帝清问，有司藻核，公孙异之於天子，晁错褒然为孝廉，贤才训迪，其道宏矣，多历年所，兹率典常。国家谒报上元，展礼中岳，降非常之制，求希代之宝，将以润色云封，增辉柴燎。龙门既陟，方纵鳞於巨壑；鸿斯渐，忽垂翅於风路。良由梦石之木，犹参杞梓之行；冠玉之姿，尚忝琳琅之序。更令宪府，重摭词林，承凤绋之明威，俟龙泉之断割。其何以搴秀长楚，审词众好，辨是与非？惩，忿窒欲，聊耳陈事，冀获嘉谋。至若柳庄黜殡，用事之差也；石建阙马，为字之失也。寻其後句，末韵或犯於前声；览以终篇，答难不伦於次序。一简之内，贫富不侔；三道之中，妍媸顿别。取瑕则颇惭於卞氏，擢用则致嫌於葛龚。赠孟孙之言，膏育莫愈；学嗣宗之默，长短何分？进退之礼奚宜？用舍之方安在？又旁求流议，纷披风谣，威势压於权衡，黩货通於主守。不同吾党，无嫌小子之词；翻倩人，云竭老夫之思。始令行而诈起，终策出而奸生。何方可以静流兢之来？何法可以杜讹谬之入？伫裨不逮，无吝话言。
    对：夫铅刀均锋，剑之耻也；蹇驴齐足，骥之耻也；朗璞蒙垢，玉人之过也；鸣丝绝弦，伶官之罪也。借如承明旨，献嘉猷，而愚智纠纷，臧否错揉，斯亦士君子之所恨，岂独为政之忧哉？沔实陋才，良不足算，凭藉休庆，谬偕旌拔，狂言虽立，鄙道未孚，蕴杂薰莸，沈蔽玉石，重参群彦之末，再承议贤之问。进思自励，其何补欤？退欲鸣谦，岂获无咎？审词众好，傥或择善而行；辨是与非，请思即事而对。策曰：“柳庄黜殡，用事之差也；石建阙马，为字之失也。”窃谓议人者贵知其心，论道者务存其意。心惧未信，则援古以自明；道隐未光，即托文而後显。故事以明心为本，字以显道为公。事有小差，而心术著矣；字有小失，而道数存焉。斯则夜光之瑕，明月之类，固不可得而弃也。事与类相反，字与义相违，证乖而心不可宏，象毁而道不可见。一至於此，亦无取云。策曰：“寻其後句，末韵或犯於前声；览以终篇，答难不伦於次序。”窃谓明试以言，古之道也；徵言以策，今之制也。言有声韵，盖其浮饰；策之次序，固非典要。切问存於答难，次叙岂效谋谟？精义尽於对扬，声韵何寻献替？稽之於古，揣之於情，末韵或犯于前声，其来久矣；答难不伦於次序，为病良深。
    策曰：“一简之内，贫富不侔；三道之中，妍媸顿别。取瑕则颇惭於卞氏，擢用则致嫌於葛龚。”窃谓万有一失，圣人不免，舍过举能，先师是训。道不可以纯备，才不可以周给，断可知矣。是以国家稽通塞之迹，列甲乙之科，亦不可废善以取瑕，疑於擢用矣。策曰：“赠孟孙之言，膏育莫愈；学嗣宗之默，长短何分？进退之礼奚宜？用舍之方安在？”仲尼有言：“不在其位，不谋其政。”进退之礼，用舍之宜，允非小人之所及也，然则览古昔之遗事，敢不荐其闻乎？窃谓日中必й，操刀必割，惩奸以察，何俟赠言？致身於朝，不可以默。固当参刑礼以定枉直，体明智以辨情伪，见利不亏其分，见死不更其守，属聪明不讳之时，居执宪绳违之任，何至持疑於果断，逡巡於正色哉？策曰：“旁求流议，纷披风谣，威势压於权衡，黩货通於主守。不同吾党，无嫌小子之词；翻倩人，云竭老夫之思。始令行而诈起，终策出而奸生。”甚矣诚哉！不期所以然也。今所虑怙威黩货者，其类犹存；假手借词者，其人不远。但能察其言象，揆而度之，精核问试，优而柔之，则窃宝之名自分，滥吹之竽自遁矣。其道甚著，人焉庾哉？策曰：“何方可以静流竞之来？何法可以杜讹谬之入？”窃谓任良在主。宏道在人，以执事之明，遵大君之惠，敷明智以考往迹，扬清机以鉴群情，则知讹谬不兴，流竞永息，俯惭讠叟议，良非话言。谨对。
    ○朝议大夫光禄少卿虢县开国子吴兴姚府君神道碑
    原夫道之所运，坦乎大方；情之所锺，恸非恒数。积善馀庆，则吴有延陵丧子於嬴博（阙）寿则鲁有（下阙）哀词载感行路。况乎华岁阳止，摧兰秀於谢庭；望月融明，落珠晖於随掌。元成象（阙）上（阙）茂宏（阙）其（下阙）海层构蕃於夏业。克生俊彦，必复公侯，图勋烈而载常，席宠（阙）而纡组。（阙）诸（下阙）嗣祖善意，皇朝银青光禄大夫硖州刺史隽（阙）二州都督长沙县开国男赠（下阙）翼子於三台；殁为贵人，荣亲於八座。父崇，紫微令兼兵部尚书梁国公开府仪同三司。（下阙）也。禀五常之精粹，含六气之淳和。幼而韶明，长而英达，学礼而立，行中准（阙）学诗以言，文（阙）黼藻（下阙）警卫外云陛以周旋。惟彼储闱，聿求端士，出纳初命，尤藉正人。除君太子通事舍人。敷奏详（阙）词令（下阙）国所资，尤重符节，大夫元服，天子信臣，妙年兼之，可谓殊宠。迁都水使者。考（阙）之宜（下阙）胜迂令望，言佐近藩。出为延州司马，虽屈我直（阙）蹭蹬栖（阙）而安乎卑位。从（阙）默（阙）迁齐州（下阙）晋城宝利，将有范金，军国所储，於是为大。除君陇州长史，未到官，入转为（下阙）以清白外进，朝廷休之，封虢县开国子，食邑四百户。奄宅方国，传之子孙，策名清时，（下阙）穰邓之境。拜邓州刺史，兼检校商州运漕。武关之外，方城所临，（下阙）就役将何克堪？况奠川涤源，疏山通道，尽赋不足以供邮传，（下阙）数纤劳而无怨，义然後取，均不患贫，咸用康宁。莫敢（阙）窳{开木}毕（阙）不（阙）之功欤。（下阙）恂会稽之辞刘宠不是过也。上以形於远方，尤杖能吏，竟抑而不许。海滨广厚泻卤（下阙）命坐为泉薮，乱绳易扰，棼丝不纲。君褰帷到官，乘传按部，威令预振，仁风先翔，阖境肃然，良（下阙）豪杰知禁，专任诚恕，而人不忍欺；大削烦苛，而物皆遂性。朝廷嘉之，徵拜光禄少卿，海州人（下阙）厥政贰金鼎之重，司玉食之珍，课行职修，名劭身泰。於时令公光辅兴运丕承，睿（下阙）儿无骄盈之色。九班留滞，四载不迁，方於朝贤校（阙）族未有若斯之比者也。允所谓谦谦君子，无竞惟时；温温恭人，（下阙）粤以开元四年岁次景辰八月廿六日，遘疾终於东都慈惠里第，春秋。上初闻（阙）有疾，频遣使问（下阙）药奉御李宗乘驿就疗。嗟乎！异方灵草，不植中原；近古名香，无闻今日。营魂莫返，赋命何言？主上闻之，（下阙）夭促而礼备哀荣。以其年十一月癸酉朔十八日庚寅，葬於东都万安山之南原，礼也。平生（阙）卫（下阙）存惟君至性过人，少而纯（阙）宦於外，游必有方。恒营（阙）服玩动（下阙）实因心（阙）邀浮名尤慎内行。题饰後进，赏接名流，纤能不（下阙）疾众贤（阙）叹庶士忧惶，咸则由衷，有逾恒礼。亭（阙）羁（阙）之人（下阙）公以是子（阙）为家之宝。存不伸其用，殁必扬其名。不（阙）遗烈沔忝（阙）儒（阙）然（下阙）
    迈德流允，锡瑞离疆。祚分虞后，绩著（阙）王施於绵载（阙）诞生忠良。（其一）
    （下阙）门子冲年解巾。侍从丹禁，优游缙绅。（阙）总方岳惠我民。（阙）为名臣。（其三）
    竭诚（下阙）（其四）
    （阙）宸感彻台庭。郊原寂寂，埏遂冥冥。夜台不晓，泉户长扃。式（阙）百行，流范千龄。（其五）
    ●卷二百七十四
    ☆刘子元
    子元本名知几，以避元宗嫌名改。举进士，长安中擢拜凤阁舍人。景龙初封居巢县子，景□中迁太子左庶子兼崇文馆学士，加银青光禄大夫。开元初迁左散骑常侍，坐子贶累贬安州别驾。卒年六十一，赠工部尚书，谥曰文。
    ○思慎赋（并序）
    赋形天地，受气阴阳，生乐死哀，进荣退辱，此人伦之大分也。然历观自古，以迄於今，其有才位见称，功名取贵，非命者众，克全者寡。大则覆宗绝祀，堙没无遗；小则系狱下室，仅而获免；速者败不旋踵，宽者忧在子孙。至若保令名以没齿，传贻厥於後允，求之历代，得十一於千百。某尝迹其行事，略而论之。
    至如望夷篡夺，鸿沟战争，包燕荩之异志，践恭显之邪迹，或纪乱常，或窥窬侥幸，此而获罪，固其宜也。争二城而相杀，期五鼎以就烹，献鱼炙以交铍，舞鸡鸣而伏，或幸灾乐祸，或甘死徇生，求而得之，又何怨也！降兹以外，有异於是，莫不重七尺於泰山，吝一毛於尺璧。徒恶其死，而不知救死之有方；但惜其生，而未识卫生之有术。何者？地居流俗之境，身当名利之路，皆物之相物，我之自我。当仁不让，思倍万以孤标；唯利是视，愿半千而秀出。行高於人，众必非之；官大於国，主必恶之。而名誉娱其耳，光荣炫其目，口甘腴豢，嗤钩吻之腐肠；身安楝宇，诫垂堂之折足。自谓长无六疾，永固百龄，岿然可与金石齐坚、松乔比寿者矣。殊不知关、张以傲诞为将，桑、霍以满盈居职，晁错削国以献忠，伯宗匡朝而好直，处父则纯刚立性，张温则太明为识：见之者为之寒心，闻之者为之变色，亦犹卧於积薪之上，而不知火之将然；巢於折苕之末，而不悟风之已至。既而恶稔衅盈，道穷数极，黄沙在絷，怀上蔡而无追。白刃临颈，挥广陵而长叹，犹以为祸出不虞，灾非素渐，以兹自卜，奚其谬欤！假有举一反三，粗分菽麦，知丰屋之不诫，悟覆车之足尤，而皆宴安鸩毒，迟疑犹豫，交战未胜，而祸机先发，不杜之於欲萌，方悔之於既兆，用使茂先将戮，顾诤子而多惭；安仁已收，负慈亲而永诀。呜呼！自古所以多杀身亡族者，职由於此也。
    因斯而言，则知祸福无门，惟人自召，自贻伊戚，匪降於天，而谓之不幸，未之闻也。昔夫子有云：“仁远乎哉？我欲仁，她鲜至矣。”窃以仁为百行之首，大圣其犹病诸：“然必以中才之人，企勉而行，犹或可及。况其慎者，荩不过慎言语，节饮食，知止足，避嫌疑，若斯而已矣；非有朝闻夕死，去食存信之难也。违之则为凶人，蹈之则成吉士，其为宏益多矣。而世人能修身厉已，自求多福，方更越礼过度，坐致覆亡。此宣尼所以讥饱庄子之智不如葵，而孙叔敖譬以螳螂伺蝉，不知黄雀在後。
    余早游坟素，晚仕流俗，观古今之人物极矣，见吉凶之成败众矣。夫贵不如贱，动不如静，尝闻其语，而未信其事；及身更之，方觉斯言之徵矣。加以守愚养拙，怯进勇退，每思才轻任重之诫，智小谋大之忧，观止足於居常，绝觊觎於不次。是以度身而衣，量腹而食，进受代耕之禄，退居负郭之田，庶几全父母之发肤，保先人之邱墓，一生之愿，於是足矣，但才非上智，习以性成，犹恐睹芳饵而贪生，处鲍肆而神化。苟或静退之心日弛，则驰竞之欲日增，颠沛以之，嗟何及矣？常思列铭几杖，取配韦弦，刻心骨而不忘，传讽诵而无ル。荩语曰：“明镜可以览形，往古可以知今。”是用寻往哲之遗事，验古人之得失，寄彼形言，存诸炯诫，列之座右，题其赋云：
    吾尝终日不食，三省吾身，觉昨非而今是，庶舍旧而谋新。原夫天地之大德曰生，圣人之大宝曰位。生也者，贤愚定其美恶；位也者，朝市总其名利。七情由其不等，百行以之咸异，傥无心以自谋，良局途其必踬。何者？得不思失，雄独忘雌，耽人爵以健羡，穷代路之险。是则平衡而登九折，直辔而践三危，戈生於肘腋，胡越起於藩篱。假使履兽尾而不，探龙颔以获奇。省侥幸以适愿，非仁者之所为也。
    借如幽室凿坯，穷居负郭，二顷樵采，一廛耕获，困沈名於抱关，志充诎於悬箔。俄拔迹於羊豕，倏抟飞於燕雀，金紫照其陆离，银黄焕其沃若。彼满盈之难守，伊荣茂之易落，朝结驷而乘轩，暮齿剑而膏镬。方思上蔡之犬，追念华亭之鹤，奚一身而足怪，九族其惟索。尔其寂寞无事，殷忧不平，耻当年而功不立，疾没世而名不成。怀书访道，学古言兵，擅云之美誉，驰日下之休声。夫铎穴由於足响，膏烁起於多明：赵国从而苏裂，齐城下而郦烹，吹律诛於西汉，献宝刖於南荆，逐怀沙於楚塞，囚说难於秦庭，李仕登朝而就戮，嵇道超代而逢刑：苟才智之为患，虽语默而同倾。若猛将出师，谋臣献策，鳞翼攀附，风云感激，开黄阁与朱门，树高幡及长戟。恃龙蛇之旧恩，望鸟兔之尽获，思擅宠於邦家，誓传名於竹帛。蜀既平而艾槛，吴已霸而胥溺，黜淮阴以毙韩，迁杜邮而死白：彼功成而不退。俄宠谢而招隙，何追忆於布衣，翻兴思於下泽，各入门而自媚，徒吊闾其何益？亦有爵非才举，荣因宠迁，吮痈求爱，砥痔逢怜，朝承恩而袖断，夜托梦而衣穿。嗤弦直之死道，喜邪径之败田，气嘘霜而吸露，力转日而回天。自谓方江湖而共永，比嵩岱而齐坚，一朝失据，万古凄然！至於申侯逼迫而辞楚，卢绾披猖以去燕，彼丁傅之崇贵，将梅茹之威权，畴一姓其或在，覆五宗而不全。
    次有迹鄙衡门，情娱侠窟，出入田、窦，往来平、勃，歌无鱼以自媒，献文蛇而请谒。疑卧薪之可久，谓巢苇之恒安，烈火照其潜燎，冲风炊其上抟，曹门倾而夭邓，贾室坏而夷潘，班坐刑於党窦，殷取戮於臣桓，顾噬脐而不及，知触藩之为难。夫化赤渐乎邻丹，为黔资於迩墨，生於麻者既革其操，染於蓝者亦变其色。交非鲍叔，游异田苏，忘臭肆之不恶，持甘醴以为娱。馀推诚而狎耳，萧结契而连朱，始刎颈以交约，终反噬而相屠。王绸缪於魏讽，石嫌疑於州吁，孙秀与赵伦齐贯，石显将牢梁并驱：无礼以自及，蹈不义而同诛。别有直若史鱼，正如伯厚，饰智惊物，露才不偶，持瑾瑜而指瑕，鉴冰镜而求垢，彼独洁之为雅，固群醉之所丑，况诽谤朝廷，摈斥朋友，方绅以豚犊，延冠荩以鸡狗。符结怨於晋台。公言於蜀后，祢悲号於座上，庾嘲谑於行後：揆荣辱之在身，犹枢机之发口，傥一言其靡慎，奚四大之能守？然则礼无微而不警，怨无小而不雠，察关、张之同败，审韦弦之所由，岂直君子不可罔，而小人独可仇。
    倜傥英寺，昂藏远迈。睹厮隶其如萍，观舆台其若芥。本无猜於蝼蚁，宁有忌於蜂虿？安知鹅炙辍授，七尺由其丧亡；羊羹匪均，三军以之覆败。苟有怨其必复，谅无所而不诫，於是考兹出处，稽彼行藏，咸知进而不知退，知存而不知亡，惑多言之必败，迷暴贵之不祥。彼有足而卫，行立身而靡防，犹乘车之去轨，若涉海之无航，既百虑而一致，故异术而同丧。唯夫明达高人，贤良智士，知满损而谦益，验弱生而强死。无为福先，无为祸始，节其饮食，谨其容止，聚而能散，为而不恃，洁其心而秽其迹。浊其表而易其裹。范ウ室而整冠，循覆车而易轨，以道德为介胄，忠贞为剑履，爱发肤而不伤，保家室以不耻。若询木雁於国吏，访光尘於柱史，万石守慎以全荣，二疏既满而辞仕，袁不及於僧爱，柳忘情於愠喜。汉先主之立诫，莫尚中庸；卫大夫之所羞，独为君子。余虽不佞，尝从事於斯矣。
    重曰：夫含灵禀质，异品殊伦，生何如而弗贵？命何如而弗珍？雁含枚以避缴，狐听冰而涉津，葵倾心以卫足，栎不材而谢斤。彼草树之无识，惟禽兽之不仁，犹称能以远害，尚假智以全真。矧百行之君子，三才之令人，何自轻於养性？何自忽於周身？傥狂歌之可采，伊舆诵之可询，敢刊铭以勒座，遂援翰而书绅。
    ○韦弦赋（以“君子佩之，用规性情”为韵）
    赵魏君子，迹著明文，有韦弦之淑慎，在躁静以区分。於以诫德在我，於以表正事君，禀刚以宣其志，守柔以播其勋。动静有恒，得枢机於要道；佩服无ル，合规矩於典坟。昔董安于事赵简子，虚心固节，收目反视，由一国之具瞻，在四德之为美。诫孜孜於不怠，谅勤勤於所履，观其弦之劲姿，可以励其攸止。式标其道，于焉克已，所谓惕祸以垂休，故以善终而令始。且其天道何常？顺之无悔，察是非之倚伏，节行藏於进退，守而取则，在刚柔以为箴；动必可观，比玉剑之为佩。邺令曰躁用，乖於正性，故安卑以从时；静既恭於五德，故不暴以为师。命韦带之缓，体君子之舒迟，惟器可象，惟贤则之。佩兰则殊於楚客，象环有慕於宣尼，信建物之表意，实善人之所资。故知欲不可纵，俭以足用；德或可移，中以成规：识君子之容止，见淑人之表仪。周旋之中，宁假於宫徵；内外相制，亦合乎埙篪。大哉景行！刚柔异性，缓之於韦用和，急之於弦表正，既守道而恒佩，因履端而不竞。懿夫！式彰茂德，分意表情，礼节既备，敬慎孔明。参衣冠而振序，列簪绂以齐荣，猗二子之垂诫，与千古之扬名。
    ○京兆试慎所好赋（以“重译献珍，信非宝也”为韵）
    君子严其墙仞，戒以心胸，知耽味之易入，俾回邪而不容。其慎德也，白圭是闻其三复；其好贤也，缁衣必荐其九重。自然契已坦荡，清蝎雍，玩丧志而何有？欲败度兮何从？昔如王者三朝，远人重译，执贽山委，献琛云积。岂不知纳宝库为子孙之藏映玉墀嘉戎夷之绩？荩以难得之货有损，不贪之宝无ル。获狼而荒服不臻，却马而汉皇受益，嗤虞公受玉之败，美晋帝焚裘之迹。匪骋欲而适愿，将去奢而无怨。满堂足戒，黄金宁慎其四知；连城不求，白璧何劳於三献？所爱者礼，所怀者仁，君由之而国，士用之以防身。衣服有常，非敢玩於千袭；饮食不溽，宁专美於八珍？其爱才也，必择能而得亻；其慕友也，谱资忠而履信。将辞直而不违，知言甘而有吝。是窒其欲，无忽於微：五色足耽，审之则朱紫不夺；八音可乐，慢之则郑雅同归。思禁邪而制放，虑今是而昨非。上则宣风，下同偃草，将还淳而复朴，在德而味道。田失度。则念虞人之箴；慈俭或兮，必思老氏之宝。至矣哉！好之者儒，以多闻为润屋。立义为分社，孝既慕於参乎！学愿从於回也。孜孜屑屑，束修问寡，如此，人所以铭座而弗忘，书绅而不舍。
    ○应制表陈四事
    皇业权舆，天地开辟，嗣君即位，黎元更始，时则藉非常之庆，以申再造之恩。今六合清晏，而赦令不息，近则一年再降，远则再岁无遗。至於违法悖礼之徒，无赖不仁之辈，编户则寇攘为业，当官则赃贿是求。而元日之朝，指期天泽；重阳之节，伫降皇恩。如其忖度，咸乐释免。或有名垂结正，罪将断决，窃行货贿方便规求，故致稽延，毕г宽宥。用使俗多顽悖，时廉隅，为善者不预恩光，作恶者独承徼幸。若方正直言之士，守善嫉恶之夫，每欲揽辔埋轮，效鹰而报国；褰帷露冕，去蝥贼以安人。而遇赦无以效其功，阅恩无所施其巧。古语曰：“小人之幸，君子之不幸。”斯之谓也。望陛下而今而後，颇节於赦，使黎民知禁，奸宄肃清。
    海内具僚，九品以上，每岁逢赦，必赐阶勋；至於朝野宴集，公私聚会，绯服众於青衣，象板多於木笏：皆荣非德举，位才升。不知何者为妍蚩？何者为美恶？臣望自今以後，稍息私恩，使有善者逾效忠勤，无才者咸知勉励。
    昔有唐御历，列职命官，国多元刂印之讥，人有积薪之叹。自陛下临朝。顿革此风，然矫枉过正，以为甚矣。至如六品以下，职事清官，遂方之土芥，比之砂砾。其有行无闻於十室，即厕朝流；识不反於三隅，俄登仕伍。斯固比肩咸是，举目皆然，闻翘楚之歌，惟见伐檀之刺。今尸禄谬官，其流非一，若遂不加沙汰，诚恐有累皇风。
    臣闻汉宣帝云：“与我共理天下，其惟良二千石乎！”二千石者，今之刺史也。移风易俗，其寄不轻，求瘼字人，佥属斯在。然则历观两汉已降，迄乎魏晋之年，方伯岳牧，临州按部，或十年不易，或一纪仍留，莫不尽其化下之方，责以理人之术。既而日就月将，风加草靡，故能化行千里，恩渐百城。今之牧伯，有异於是：倏来忽往，蓬转萍流，近则日月仍迁，远则窬年必徙，待厅事为逆旅，以下车为传舍。或云来岁入朝，必应改职；或道今兹会计，必是移藩。既怀苟且之谋，何暇循良之绩？用使百城千邑，无闻廉、杜之歌；万国九州，见赵、张之政。臣愿自今以後，刺史非三岁以上，不可迁官，仍以明察功过，精甄赏罚，冀宏共理之风，以赞垂衣之化。
    ○衣冠乘马义
    伏以古者，爰自大夫以上皆乘车，而以马为服。魏晋以隆，迄于隋代，朝士又驾牛车。历代经史，具有其事，不可一二而言也。至如李广北征，解鞍憩息；马援南伐，据鞍顾眄：斯则鞍马之设，行於军旅，戎服所乘，贵於便习者也。按江左官至尚书郎，而取轻乘马，则为御史所弹；又颜延之罢官後，好骑马出入闾里，当代称其放诞：此则专车凭轼，可擐朝衣，单马御鞍，宜从亵服，求之近古，灼然之明验也。自皇家抚运，沿革随时，至如陵庙巡谒，王公册命，则盛服冠履，乘彼路车，其士庶有衣冠亲迎者，亦时以服箱充驭；在於他事，无复乘车，贵贱所行，通用鞍马而已。臣伏见比者鸾舆出幸，法驾首途，左右侍臣，皆以朝服乘马。夫冠履而出，止可配车而行，今乘车既停，而冠履不易可谓唯知其一，而未知其二也。何者？褒衣博带，革履高冠，本非马上所施，自是车中之服。必也蔑而升镫，跣以乘鞍，非惟不师古道，亦自取惊今俗，求诸折中，进退无准。且长裾广袖，翼如如；鸣佩纡组，锵锵奕奕，驰骤於风尘之内，出入於旌之。傥马有惊逸，人从颠坠，遂使属车之右，遗履不收，清道之傍，纟圭骖相续，固以受嗤行路，有损威仪。
    今议者皆云：秘阁有《梁武帝南郊图》，多有衣冠乘马者，此则近代故事，不得谓无其文。臣案此图，是后人所为，非当时所撰。且观民有古今图画者多矣，如张僧繇画群公祖二疏，而兵士有著芒ハ者；阎立本画昭君入匈奴，而妇人有著帷帽者。夫芒ハ出於水乡，非京华所有；帷帽创於隋代，非汉宫所作：议者岂可徵此二画，以为故实者乎？由斯而言，则梁氏南郊之图，义同於此。又传称政宜因俗，礼贵缘情。殷辂周冕，规模不一；秦冠汉佩，用舍无恒。况我国家道轶百王，功高万古，事有不便，理资变通，其乘马衣冠，窃谓宜从省废。臣怀此异议，其来自久。日不暇给，未及扌扬。今属殿下亲从齿胄，将临国学，凡有衣冠乘马，皆惮此行，所以取进狂言，用申鄙见。
    ○孝经老子注易传议
    谨按今俗所传《孝经》，题曰郑氏注。爰在近古，皆云郑注即康成，而魏晋之朝，无有此说。至江左晋穆帝永和十一年，及孝武帝太元元年，再聚群臣，共论经义，有荀茂祖者，撰集《孝经》诸说，始以郑氏为宗。自齐梁以来，多有异论：陆澄以为非元所注，请不藏於秘省；王俭不依其请，遂得见传於时。魏、齐则立於学官，著在律令，荩由肤俗无识，故致斯讹舛。
    然则《孝经》非元所注，其验十有二条：据郑君自序云：“遭党锢之事，逃难注《礼》；党锢事解，注《古文尚书》、《毛诗》、《论语》；为袁谭所逼，来至元城，注《周易》。”都无注《孝经》之文，其验一也。郑君卒後，其弟子追论师注所述，及应对时人，谓之《郑志》，其言郑所注者，唯有《毛诗》、《三礼》、《尚书》、《周易》，都不言《孝经》，其验二也。又《郑志》目录记郑之所注，五经之外，有《中候书传》、《七政论》、《乾象历》、《六艺论》、《毛诗谱》、《答临硕难礼》、《许慎异义》、《发墨守》、《针膏肓》及《答甄子然》等书，寸纸片言，莫不悉载，若《孝经》之注，无容匿而不言，其验三也。郑之弟子，分授门徒，各述师言，更相问答，编录其语，谓之《郑记》，唯载《诗》、《书》、《礼》、《易》、《论语》，其言不及《孝经》，其验四也。赵商作《郑先生碑铭》，具称诸所注笺论，亦不言注《孝经》。《晋中经簿》、《周易》、《尚书》、《尚书中候》、《尚书大传》、《毛诗》、《周礼》、《仪礼》、《礼记》、《论语》凡九书，皆云郑氏注名元，至於《孝经》则称郑氏解，无名元二字，其验五也。《春秋纬演孔图》云：康成注《三礼》、《诗》、《易》、《尚书》、《论语》，其《春秋》、《孝经》则有评论。”宋均《诗纬序》云：“我先师北海郑司农”，则均是元之传业弟子也，师所注述，无容不知，而云《春秋》、《孝经》唯有评论，非元之所注，於此特明，其验六也。又宋均《孝经纬》注，引郑《六艺论》叙《孝经》云：“元又为之注。”“司农论如是，而均无闻焉。有义无辞，令予昏惑。”举郑之语，而云无闻，其验七也。宋均《春秋纬》注云：“元为《春秋》、《孝经》略说，则非注之谓。所言‘元又为之注’者，辞耳，非事实。”其序《春秋》亦云：“元又为之注也，宁可复责以实注《春秋》乎？”其验八也。後汉史书存於代者，有谢承、薛莹、司马彪、袁山松等，其为郑元传者，载其所注，皆无《孝经》，其验九也。王肃《孝经传》首有司马宣王之奏云：“奉诏令诸儒注述《孝经》，以肃说为长。”若先有郑注，亦应言及，而都不言郑，其验十也。王肃著书，发扬郑短，凡有小失，皆在圣证。若《孝经》此注亦出郑氏，被肃攻击，最应烦多。而肃无言，其验十一也。魏晋朝贤，论辨时事，郑氏诸注，无不撮引，未有一言引《孝经》之注，其验十二也。
    凡此证验，易为讨核，而代之学者，不觉其非，乘彼谬说，竞相推举，诸解不立学官，此注独行於代。观夫言语鄙陋，义理乖疏，固不可以示彼後来，传诸不朽。至《古文孝经》孔传，本出孔氏壁中，语其详正，无俟商扌，而旷代亡逸，不复流行。至隋开皇十四年，校书学士王孝逸於京市陈人处买得一本，送与著作郎王邵，邵以示河刘炫。仍令校定，而此书更无兼本，难可凭依。炫取以所见，率意刊改，因著《古文孝经稽疑》一篇，邵以为此书经文尽正，传义甚美，而历代未尝置於学官，良可惜也。然则孔、郑二家，云泥致隔，今纶旨发问，校其短长，愚谓行孔废郑，於义为允。
    又今俗所行《老子》，是河上公注，其序云：“河上公者，汉文帝时人，结草庵於河曲，仍以为号。以所注《老子》授文帝，因冲空上天。”此不经之鄙言，流俗之虚语。按《汉书艺文志》，注《老子》者有三家，河上所释无闻焉尔，岂非注者欲神其事，故假造其说耶？其言鄙陋，其理乖讹，虽使才别朱紫，粗分菽麦，亦皆嗤其过谬，而况有识者乎？岂如王弼英才隽识，探赜索隐，考其所注，义旨为优。必黜河上公，王辅嗣，在於学者，实得其宜。
    又按《汉书艺文志》，《易》有十二家，而无子夏作传者，至梁阮氏《七录》，始有“子夏《易》六卷，或云韩婴作，或云丁宽作。”然据《汉书艺文志》，韩《易》有十二篇，丁《易》有八篇，求其符会，则事殊隳刺者矣。夫以东鲁伏膺，文学与子游齐列；西河告老，名行将夫子连踪。而岁越千龄，时经百代，其所著述，沈翳不行，岂非後来，假凭先哲？亦犹石崇谬称阮籍，郑璞滥名周宝。必欲行用，深以为疑。臣窃以郑氏《孝经》、河上公《老子》二书，舛讹不足流行；孔、王两家，实堪师授。每怀此意，其愿莫从，伏见前敕令所司详定四书得失，具状闻奏，臣寻草议，请行王、孔二书，牒礼部讫。如将为允，请即颁行。谨议。
    ○重论孝经老子注议
    臣才虽下劣，而学实优长，窃自不逊，以为近古已来，未之有也。当以郑氏《孝经》、河上公《老子》二书，讹舛不足流行，孔、王两家，实堪师授。每怀此意，其愿莫从，伏见去月十日敕，令所司详定四书得失，具状闻奏，臣草议请行孔、王二书，牒礼部讫。但今育襄浅识，闻见不周，可与共成，难与虑始。荩孔父有言曰：“行夏之时，乘殷之辂，服周之冕。”此则今古循环，愚智往复，岂前者必是，而後者独非乎？是以《老》篇、《庄子》，兴於晋代；《公羊》、《梁》，寝於魏日；《春秋左氏》，因元凯而方著；《尚书孔传》，至光伯而始行；斯皆尚好不同，晚觉悟，承习既久，近辄弛张。伏惟开元皇帝陛下，尝以九重馀隙，穷览文艺，百氏详观，游心经典，爰降纶，俯逮刍荛。臣辄以愚识，上符睿旨，伏望明恩，曲垂察。如将为允，请即班行。不可使随流腐儒，参论其义。
    ○上萧至忠论史书
    仆幼闻诗礼，长涉艺文，至於史氏之言，尤所悦。寻夫左史右史，是曰《春秋》、《尚书》；素王素臣，斯称微婉志晦；两京三国，班、谢、陈、习阐其；六朝江左，王、陆、、孙纪其历。刘、石僭号，方策委於和、张；宋、齐膺录，史归於萧、沈。亦有汲冢古篆，禹穴残编，孟坚所亡，葛洪传其《杂记》；休潍缺，谢绰裁其拾遗。凡此诸家，其流荩广，莫不赜彼泉薮，寻其枝叶，原始要终，备知之矣。若刘峻作传，自述长於论才；范氏为书，盛言务其赞体：斯又当仁不让，庶几前哲者焉。
    然自策名士伍，待罪朝列，三为史臣，再入东观，终不能勒成国典，贻彼後来者何哉？静言思之，其不可有五故也。何者？古之国史，皆出自一家，如鲁、汉之邱明、子长，晋、齐之董狐、南史：咸能立言不朽，藏之名山，未闻藉以众功，方云绝笔。惟後汉东观，大集群儒，著述无主，条章靡立，由是伯度讥其不实，公理以为可焚。张、蔡二子，纠之於当代；传、范两家，嗤之於後叶。今者史司取士，有倍东京，人自以为荀、袁，家自称为政、骏，每欲书一事，载一言，皆阁笔相视，含毫不断，故首白可期，而汗青无日。其不可一也。前汉郡国计书，先上太史，副上丞相；後汉公卿所撰，始集公府，上兰台：由是史官所修，载书为博。爰自近古，此道不行，史臣编录，唯自询采。而左右二史，阙注起居；衣冠百家，通行状。求风俗於州郡，视听不该；访氵公革於台阁，簿籍难见。虽使尼父再出，犹且成其管窥，况仆限以中才，安能遂其博物？其不可二也。昔董狐之书法也，以示於朝；南史之书弑也，执简以往。而近代史局，皆通籍禁门，幽居九重，欲人不见，寻其义者，荩由杜彼颜面，防诸请谒故也。然今馆中作者，多士如林，皆愿长喙，无闻<齿责>舌。傥有五始初成，一字加贬，言未绝口，而朝野具知；笔未栖毫，而缙绅咸诵。夫孙盛实录，取嫉权门；王韶直书，见雠贵族：人之情也，能无畏乎？其不可三也。古者刊定一史，纂成一家，体统各殊，指归咸别。夫《尚书》之教也，以疏通知远为主；《春秋》之义也，以惩恶劝善为先；《史记》则退处士而进奸雄，《汉书》则抑忠臣而饰主阙：斯并曩贤得失之列，良史是非之准，作者言之详矣。顷史官注记，多取禀监修：杨令公则云必须直词，宗尚书则云宜多隐恶。十羊九牧，其命难行；一国三公，适从安在？其不可四也。窃以史置监修，虽古无式，寻其名号，可得而言。夫言监者，荩总领之义耳。如创纪编年，则年有断限；草传叙事，则事有丰约；或可略而不略，或应书而不书；此刊削之务也。属词比事，劳逸宜均；挥铅奋椠，勤惰须等；某帙某篇，付之此职，某纪某传，归之彼官：此铨配之理也。斯并宜明立科条，审定区域，傥人思自勉，则书可立成。今监之者既不指授。修之者又无遵奉，用使争学苟且，务相推避，坐变炎凉，徒延岁月。其不可五也。凡此不可，其流实多，一言以蔽，三隅自反，而时谈物议，乌得笑仆编次无闻者哉！
    比者伏见明公，每汲汲於劝诱，勤勤於课责：或云坟籍事重，努力用心；或云岁序已淹，何时辍手？窃以纲维不正，而督课徒勤，虽威以刺骨之刑，勖以悬金之赏，终不可得也。语曰：“陈力就列，不能则止。”仆所以比者布心知已，历抵群公，屡辞载笔之官，愿罢记言之职者，正为此耳！抑又有所未谕，聊复一二言之。比奉高命，令隶名修史，而其职非一，如张尚书、崔岑二吏部、郑太常等，既迫以吏道，不可拘之史任，以仆曹务多闲，勒令专知下笔。夫以惟寂惟寞，使记事记言，苟如其例，则柳常侍、刘秘监、徐礼部等，并门可张罗，府无堆案，何事置之度外，而使各无羁束乎？必谓诸贤载削，非其所长，以仆枪枪铰铰，故推为首最，就如斯理，亦有其说。何者？仆少小从仕，早蹑通班，当皇上初临万邦，未亲庶务，而以守兹今直，不附奸回，遂使官若土牛，弃同刍狗。逮銮舆西幸，百寮毕从，自惟官曹务简，求以留後居台，常谓朝廷不知，国家於我已矣。岂谓一旦，忽承恩旨，州司临门，使者结辙。既而驱驷马，入函关，排千门，谒天子，引贾生於宣室，虽叹其才；召季布於河东，反增其愧。明公既位居端揆，望重台衡，飞沈属其顾眄，荣辱由其俯仰，曾不上祈宸极，申之以宠光；佥议绅，縻我以好爵。其相见也，直云史笔阙书，为日已久，石渠扫第，思子为劳。今之仰追，唯此而已。
    抑明公足下独不闻刘炫蜀王之说乎？昔刘炫仕隋，为蜀王侍读，尚书牛宏尝问之曰：“君王遇子，其礼如何？”曰：“相期高於周、孔，见待下於奴仆。”宏不悟其言，请闻其义。炫曰：“吾王每有所疑，必先见访是相期高於周、孔。酒食左右皆餍，而我馀沥不г，是见待下於奴仆也。”仆亦窃不自揆，取敢方於鄙宗。何者？求史才则千里降追。语宦途则十年不进，意者得非相期高於班、马，见待下於兵卒乎？又人之品藻，贵识其性，明公视仆於名利何如哉？当其坐啸洛城，非隐非吏，惟以守愚自得。宁以充诎撄心？但今者亻黾勉从事，挛拘就役，朝廷厚用其才，竟不薄加其礼，求诸隗始，其义安施？傥使士有澹雅若严君平，清廉如段干木，与仆易地而处，亦将弹铗告劳，积薪为恨，况仆未能免俗，能不蒂芥於心者乎？当今朝号得人，国称多士，蓬山之下，良直差肩；芸阁之中，英奇接武。仆既功兮刻鹄，笔未绝麟，徒殚太官之膳，虚索长安之米。乞以本职，还其旧居，多谢简书，请避贤路，惟明公足下哀而许之。
    ○答郑惟忠史才论
    史才须有三长，世无其人，故史才少也。三长谓才也、学也、识也。夫有学而无才，亦犹有良田百顷，黄金满ぷ，而使愚者营生，终不能致於货殖者矣。如有才而无学，亦犹思兼匠石，巧若公输，而家无便冉斧斤，终不果成其宫室者矣。犹须好是正直，善恶必书，使骄主贼臣，所以知惧，此则为虎传翼，善无可加，所向无敌者矣。脱苟非其才，不可叨居史任，自古以来，能应斯目者，见其人。
    ○史通序录
    长安二年，余以著作佐郎兼修国史，寻迁左史，於门下撰起居注。会转中书舍人，暂停史任，俄兼领其职。今上即位，除著作郎太子中允率更令，其修史皆如故。又属大驾还京，以留後在都，无几，驿徵入京，专知史事，仍迁秘书少监。自惟历事二主，从官两京，遍居司籍之曹，久处载言之职。昔马融三入东观，汉代称荣；张华再典史官，晋朝称美。嗟予小子，兼而有之，是用职思其忧，不遑启处。尝以载削馀暇，商扌史篇，下笔不休，遂盈筐箧，於是区分类聚，编而次之。昔汉世诸儒，集论经传，定之於白虎阁，因名曰《白虎通》。予既在史馆，而成此书，故便以《史通》为目。且汉求司马迁後封为史通子，是知史之称通，其来自久。博采众议，爰定兹名，凡为廿卷，列之如左，合若干言。於时岁次庚戌景龙四年仲春之月也。
    ○自叙
    予幼奉庭训，早游文学，年在纨绮，便受《古文尚书》。每苦其辞艰琐。难为讽读，虽屡逢捶挞，而其业不成。尝闻家君为诸兄讲《春秋左氏传》，每废《书》而听，逮讲毕，即为诸兄说之。因窃叹曰：“若使书皆如此，吾不复怠矣！”先君奇其意，於是始授以《左氏》，期年而讲诵都毕，於时年甫十有二矣。所讲虽未能深解，而大义略举。父兄欲令博观义疏，精此一经，辞以获麟已後，未见其事，乞且观馀部，以广异闻。次又读《史》、《汉》、《三国志》，既欲知古今沿革，历数相承於是触类而观，不假师训。自汉中兴以降，迄乎皇家实录，年十有七，而窥览略周。其所读书，多因假赁，虽部帙残缺，篇第有遗，至於叙事之纪纲，立言之梗概，亦粗知之矣。但於时将求仕进，兼习揣摩，至於专心诸史，我则未暇。洎年登弱冠，射策登朝，於是思有馀闲，获遂本愿。旅游京洛，颇积岁年，公私借书，恣情披阅。至如一代之史，分为数家，其杂记小书，又竞为异说，莫不钻研穿凿，尽其利害。加以自小观书，喜谈名理，其所悟者，皆得诸衿腑，非由染习，故始在总角，读班、谢两《汉》，便怪《前书》不应有《古今人表》，《後书》宜为更始立纪。当时闻者，共责以童子何知，而敢轻议前哲，於是郝然自失，无辞以对。其後见张衡、范昱集，果以二史为非，其有暗合於古人者，荩不可胜纪，始知流俗之士，难与之言，凡有异同，蓄诸方寸。及年已过立，言悟日多，常恨时无同好，可与言者。维东海徐坚，晚与之遇，相得甚欢，虽古者伯牙之识锺期，管仲之知鲍叔，不是过也。复有永城朱敬则、沛国刘允济、吴兴薛谦光、河南元行冲、陈留吴兢、寿春裴怀古，亦以言议见许，道术相知，所有扬扌，得尽怀抱。每云德不孤，必有邻，四海之内，知我者不过数子而已矣！
    昔仲尼以睿圣明哲，天纵多能，睹史籍之繁文，惧览之者不一，删《诗》为三百篇，约史记以修《春秋》，赞《易》道以黜八索，述《职方》以除九邱，讨论坟典，断自唐、虞，以迄於周，其文不刊，为後王法。自兹厥後，史籍逾多，苟非命世大才，孰能刊正其失？嗟予小子，敢当此任？其於史传也，尝欲自班、马以降，迄於姚、李、令狐、颜、孔诸书，莫不因其旧义，普加革。但以无夫子之名，而辄行夫子之事，将恐致惊愚俗，取咎时人，徒有其劳，而莫之见赏，所以每握管，叹息迟回者久之。非欲之而不能，实能之而不敢也！既朝廷有知意者，遂以载笔见推，由是三为史臣，再入东观。每惟皇家受命，多历年所，史官所编，粗为纪录，至於纪传及志，则皆未有其书。长安中年，会奉诏预修《唐史》；及今上即位，又敕撰《则天大圣皇后实录》。凡所著述，常欲行其旧议，而当时同作诸士，及监修贵臣，每与其凿枘相违，龃龉难入。故其所载削，皆与俗浮沈，虽自谓依违苟从，然犹大为史官所嫉。嗟乎！虽任当其职，而吾道不行，见用於时，而美志不遂，郁怏孤愤，无以寄怀。必寝而不言，嘿而无述，又恐没世之後，谁知予者？故退而私撰《史通》，以见其志。
    昔汉世刘安著书，号曰《淮南子》。其书牢笼天地，博及古今，上自太公，下至商鞅，其错综经纬，自谓兼於数家，无遗力矣。然自《淮南》以後，作者无绝，必商扌而言，则其流又众。荩仲尼既没，微言不行，史公著书，是非多谬，由是百家诸子，诡说异辞，务为小辨，破彼大道，故扬雄《法言》生焉。儒者之书，博而寡要，得其糟粕，失其菁华，而流俗鄙夫，贵远贱近，传兹牾，自相欺惑，故王充《论衡》生焉。民者冥也，冥然罔觉，率彼愚蒙，墙面而视，或讹音鄙句，莫究本源，或守株胶柱，动多拘忌，故应邵《风俗通》生焉。五常异禀，百行殊轨，能有兼偏，知有长短，苟随才而任使，则片善不遗，必求备而後用，则举世莫可，故刘邵《人物志》生焉。夫开国承家，立身立事，一文一武，或出或处，虽贤愚壤隔，善恶区分，苟时无品藻，则理难铨综，故陆景《典语》生焉。词人属文，其体非一，譬甘辛殊叶，丹素异彩，後来祖述，识昧圆通，家有诋诃，人相掎摭，故刘勰《文心》生焉。若《史通》之为书也，荩伤当时载笔之士，其义不纯，思欲辨其指归，殚其体统。夫其书虽以史为主，而馀波所及，上穷王道，下人伦，总括万殊，包吞千有，自《法言》以降，迄於《文心》而往，固以纳诸胸中，曾不蒂芥者矣。夫其为义也，有与夺焉，有褒贬焉，有鉴诫焉，有讽刺焉。为贯穿者深矣，其为纲罗者密矣，其所商略者远矣，其所发明者多矣。荩谈经者恶闻、服杜之嗤，论史者憎言班、马之失，而此书多讥往哲，喜述前非，获罪於时，固其宜矣。犹冀知音君子，时有观焉。尼父有云：“罪我者《春秋》，知我者《春秋》。”抑斯之谓也！
    昔梁徵士刘孝标作《叙传》，其自比於冯敬通者有三。而予辄不自揆，亦窃比於扬子云者有四焉。何者？扬雄尝好雕虫小伎，老而悔其少作；予幼喜诗赋，而壮都不为，耻以文士得名，期以述者自命。其似一也。扬雄草《元》，累年不就，当时闻者，莫不哂其徒劳；余撰《史通》，亦屡移寒暑，悠悠尘俗，共以为愚。其似二也。扬雄撰《法言》，时人竞尤其妄，故作《解嘲》以讠州之；余著《史通》，见者亦互言其短，故作《释蒙》以拒之。其似三也。扬雄少为范、刘歆所重，及闻其撰《太元经》，则嘲以恐尽酱瓿，然刘、范之重雄者，荩贵其文彩，若《长杨》、《羽猎》之流耳，如《太元》深奥，难以探赜，既绝窥窬，故加讥诮；余初好文笔，颇获誉於当时，晚谈史传，遂减价於知已。其似四也。夫才唯下劣，而迹类先贤，是用铭之於心，持以自慰。抑犹有遗恨，惧不似扬雄者有一焉。何者？雄之《元经》始成，虽为当时所贱，而桓谭以为数百年外，其书必传；其後张衡、陆绩，果以为绝伦参圣。夫以《史通》方诸《太元》，今之君山，即徐、朱等数君是也；後来张、陆，则未之知耳。嗟乎！傥使平子不出，公纪不生，将恐此书与粪土同捐，烟烬俱灭，後之识者，无得而观。此予所以抚卷涟ㄝ，泪尽而继之以血也。
    ○昭成皇太后哀册文
    维开元四年岁次景辰秋八月甲辰朔十七日庚申，昭成皇太后梓宫启自靖陵，将迁於桥陵。皇帝使某官姓名设祖於行宫，礼也。丹既舒，元宫载辟，ㄈ龙せ而命驾，指鲋隅而卜宅。哀子嗣皇帝讳，瞻蓼莪而罔极，感莒而增伤，嗟镜奁之不御，痛珠匣之沈光。缅考前烈旁稽旧史，顾西陵以永怀，托东观而书美。其词曰：
    观津锺祉，平陵诞灵。作嫔西汉，为母东京。地专戚里，门承后族。重睹玉衣，再开金屋。爰初笄总，实负才贤。学殚诗礼，工极纟延。方松等劲，比菊齐妍。庆膺怀月，祥兆扪天。胶东胙土，济南开国。邦媛思才，河鲂伫德。柔闲植性，婉顺成则。六行毕彰，四训无忒。粤自朱邸，来紫微。政成阃闼，化穆闺闱。孕佚淆母，牢笼二妃。桃夭阐誉，葛ぱ增徽。五福多爽，百龄过隙。地裂方，天倾圆魄。归神蒿里，灭彩椒掖。德音若存，仪形遽隔。呜呼哀哉！痛锺宸，礼极哀荣。谥窬光烈，仪比功成。寻周阙之先梦，奉尧门之旧名。抚遗镜而增咽，揽赐衣而疚情。呜呼哀哉！黾兆协谋，龙盾戒辙。指黄山以徐转，背青门而永诀。挽铎锵其竞喧，旒俨其齐列。万国惨而潜怛，六宫悲而恸绝。呜呼哀哉！遂入松径，园归林。见寒山之月苦，闻拱树之风吟。玉座空兮寿宫寂，金闭兮泉户深。想清徽之不昧，寄彤管以流音。呜呼哀哉。
    ●卷二百七十五
    ☆卢怀慎
    怀慎，滑州灵昌人。举进士，景龙中累迁黄门侍郎，赐爵渔阳伯。先天二年同中书门下三品，开元中迁黄门监兼吏部尚书。卒赠荆州大都督，谥曰文成。
    ○谏十日一朝西宫表
    臣怀慎言，臣闻《书》曰：“聪明，作元后，元后作人父母。”伏惟陛下敬顺昊天，为人父母，人之所行，莫大於孝乎！故曰夫孝者，天之经，地之义，人之本也。是陛下躬率此道，为天下先，每十日朝西宫，式展亲亲之义，故得万国之欢心者，实惟陛下孝理天下也。臣窃不揆，颇闻於师：王者必深居而高视，用以表其严重也；其将动，未尝不清道而後发，外车而後引，出有警，入有跸，用备其周卫也。今陛下再立乾坤，重安社稷，克定中兴之业，务宏大孝之端，率礼因心，臣何敢预？然陛下臣之君父也，夫为臣子者，得不欲尽忠孝之事乎？忠孝之事，臣安敢让也？固知言出必死，亦无所辞，臣死罪死罪。
    臣闻昔者汉祖受命，五日一朝太公於栎阳宫，今日陛下岂不欲为此乎？臣度其事业与此有异。夫汉祖起布衣，登皇极，子有天下，尊归於父母，故行於此耳。今陛下守文继统，嗣武开基，奉三圣之休烈，当千龄之宝命，顺天立极，荩曰其常，不知何为更用此道？远自三五，洎乎夏、殷，圣帝明王，臣所览见，未有用此者，陛下安所取则哉？臣闻事不师古，匪说攸闻，礼烦则黩，抑有其义。况应天去提象才至二里馀，骑不得成列，车不得方轨。於兹屡出，假愚人万有犯属车之尘者，陛下虽罪之何及？纵使万全，亦非重慎之道也。且唐之宝命，继在陛下，虽欲自忽，其若社稷何？其若宗庙何？顷三卫仗中路相失，当时惊动圣听，臣等空知待死，臣死罪死罪。望陛下从今已後，遵其内朝，一则有畅於温清，二则无烦於出入：敬慎之道，谁曰不然？必以长至在辰，元正布历，应天纳祜，行庆有期，则愿陛下备法驾，周羽仪，然後出朝，亦天下大礼也。居常之曰，窃惟陛下思之。臣本书生，叨荣执简，辄荐刍荛之议，札魂犬马之诚，特乞天恩察其愚恳，无任忄空款之至。谨诣ト奉表以闻。
    ○遗表
    臣素无才识，叨沐恩荣，待罪枢密，颇积年序。报国之心，空知自竭，推贤之志，终未克申。孤负明恩，夙夜惶惧。臣染疾已久，形神欲离，虽凫雁之飞未为乏少；而犬马之志，终祈上闻。其鸣也哀，乞垂圣察。宋立性公直，执心贞固，文学足以经务，识略期於佐时，动惟直道，行不苟合，闻诸朝野之说，实为社稷之臣。李杰勤苦绝伦，贞介独立，公家之事，知无不为，时之才，众议推许。李朝隐操履坚贞，才识通赡，守文奉法，颇怀铁石之心；事上谒诚，实尽人臣之节。卢从愿清贞谨慎，理识周密，始终若一，朝野共知，简要之才，不可多得。并明时重器，圣代良臣，比经任使，微有愆失，所坐者小，所弃者大，所累者轻，所贬者远，日月虽近，谴责伤深，望垂矜录，渐加进用。臣窃闻黄帝所以垂衣裳而天下理者，任风力也；帝尧所以光宅天下者，任稷呙也。且朝廷者天下之本，贤良者风化之源，得人则庶绩其凝，失士则彝伦攸ル。臣每见陛下忧劳庶政，勤求理道，慎举群司，必期称职，使鹭成列，草泽无遗，故得岁稔时和，政平讼理：此陛下用贤之明效也。臣非木石，早识天心，瞑目不遥，厚恩未报。黜殡之义，敢不庶几？城郢之言，思布愚恳。
    ○请毁河桥奏
    顷者吐蕃以河为界，神龙年中降公主，吐蕃遂过河筑城，置独山、九曲两军，去积石三百里，又於河上造桥。吐蕃今既叛我，此桥即应毁拆。桥既见毁，城自然拔。臣等望与郭知运、荩恩贵等计议，克期翦扑。
    ○请按王仙童奏
    仙童倚恃王亲，斯夺百姓，事状明白，人人共知，御史推寻，实知枉滥。御史若不堪信，他人何必可依？如更动摇，恐招物议，望准前状。
    ○驳诏赠崔父官奏
    臣等谨重商量，不敢奉诏。崔位忝大臣，身犯恶逆，宫灭族，国有常刑。其父挹，特承恩涣，免其诛戮，蒙兹大造，得尽馀年，若更追荣，恐招物议。唯刑与赏，天下共之，发号施令，国之所重，举而不法，後代何观？望不赠官，但厚给葬事。
    ○陈时政得失疏
    臣闻孔子曰：“为邦百年，可以胜残去杀。”又曰：“苟有用我者，期月而已，三年有成。”《尚书》云：“三载考绩，校其功也。”昔子产相郑，更法令，布刑书，一年而人歌之曰：“取我田畴而伍之，取我衣冠而褚之，孰杀子产，吾其与之！”三年而人又歌之曰：“我有子弟，子产教之；我有田畴，子产殖之；子产而死，谁其嗣之？”终有遗爱，流芳史策。子产贤者也，其为政，尚累年而化成，况其常才乎？臣窃见比来州牧上佐，及两畿县令，下车布政，终四考，在任多者一二年，少者三五月，遽即迁除，不论课最。或有历时未改，便倾耳而听企踵而望，争求冒进，不顾廉耻，亦何暇为陛下宣风布化，求瘼恤人哉？礼义未能兴行，风俗未能齐一，户口所以流散，仓库所以虚空，百姓凋弊，日更滋甚，职为此也。何则？人知吏之不久，则不从其教；吏知迁之不遥，又不尽其力，偷安爵禄，但养资望。陛下虽勤劳之怀，宵衣旰食，然侥幸路启，上下相蒙，共为苟且而已，宁尽至公乎？此国之病也。此贾谊所谓之病，小小者耳，此弊久而不革，臣恐为膏肓，虽和缓不能疗，岂而已哉？汉宣帝总核名实，兴理至化，黄霸良二千石也，就增秩赐金，以旌其能，而不迁於颍川，前代之美政也。又古之为吏者长子孙，仓氏、庾氏即其後也。《书》云：“事不师古，以克永代，匪说攸闻。”臣望请诸州都督、刺史、上佐及两畿县令等，因任未经四考以上，不许迁除。察其课效尤异者，或锡以车裘，或就加禄秩，或降使临问，并玺书慰勉。若公卿有阙，则擢以劝能。其政绩无闻及犯贪暴者，免归田里，以明圣朝赏罚之信，则万方之人，一变於道矣，致此之美，革彼之弊，易於反掌，陛下何惜而不行哉？
    ○第二疏
    臣闻《尚书》云：“唐、虞稽古，建官惟百。夏、商官倍，亦克用。”此省官之义也。又云：“官不必备，惟其人。”又云：“无旷庶官，天工人其代之。”此为官择人之义也。臣窃见京诸司员外官，所在委积，多者数逾十倍，近古以来，未之有也。官不必备，此则有馀，人代天工，多不务。广有除拜，无所裨益，俸禄之费。岁巨亿万空竭府藏而已，岂致理之基哉？方今仓库空虚，百姓凋弊，河苇杨免。西给京师，公私损耗，不可胜纪。况边隅未静，兵革尤兴，节用爱人，正在今日，增官广费，岂曰其时？傥水旱成灾，租税减入，水衡无贯朽之蓄，京庾阙流衍之储；或疆场外守，兵车远出；或收藏无岁，赈救在辰：此军国之急务也，陛下将何以济之乎？《书》云：“无轻人事惟艰，无安厥位惟危。”又云：“不见是图。”此皆慎微之深旨也。臣窃见员外官中，或簪裾雅望，或台阁旧人，或明习宪章，或谙闲政要，皆一时之良也。多不司案牍，空尸禄俸，滞其才而不申其用，尊其位而不尽其力。周称多士，汉曰得人，岂其然欤？必有异於此矣。臣望请诸司员外官，有才能器识，众共闻知，堪为州牧、县宰及上佐者，并请迁擢，使宣力四方，申其智效；有老病及不堪理务者，咸从废省，使贤不肖较然殊贯。此济时之切务也，安可谓行之艰哉？
    ○第三疏
    臣闻天吏逸德，烈於猛火；贪人败类，取兴大风。则知冒於宠赂，侮於鳏寡，为政之蠹，莫先於兹。臣窃见内外官人，有不率宪章，公犯赃污，侵牟万姓，劓割蒸人，鞫按非虚，刑宪已及者，或俄复旧资，虽负残削之名，还膺牧宰之任；或江淮岭碛，微示惩贬，而徇财黩货，能悛革，委以共理，俟河之清。臣闻明主之於万姓也，必畅以平分，而无偏施。若犯罪之吏，作牧遐方，便是屈法惠奸，恤近遗远矣。凡左降之人，鲜能省过，必怀自弃，长恶滋深，则小州远郡，蛮陬夷落，何负於圣化，独受其弊政乎？昔孟尝廉明，方临合浦，隐之清洁，莅番禺。郅都之镇静朔方，耿恭之辑宁疏勒，地则遐僻，必择贤良，务以宁济为怀，岂以遐荒见隔？况边徼之地，夷夏杂处，负险恃远，易扰难安，弥藉循良，以寄绥抚。若委失其任，官非其才，凌虐黎庶，侵剥蕃部，小则坐致流亡，大则起为盗贼。由此言之，不可用凡材，而况於猾吏乎？其内外官人，有犯赃贿推勘得实者，臣望请削迹簪裾，十数年，不许齿录。《书》云：“飒灭淑慝，黜陟幽明。”即其义也。若不循此道，去邪有疑，善政能官，甄奖或未之遍，担赃负贿，侥幸或即蒙外，则赏罚无章，沮劝安寄？浮竞之风转扇，廉耻之行渐聩。其源不塞，为蠹斯甚。
    ○夏州加兵议
    兵虽不厌多，多则费广。降人既纳甲仗，固亦无虞，虽欲纵之，其将何往？况夏州旧有马二千匹，兵一千三百人，苟能用之，足堪镇遏，待一二年後，更量宜处分。
    ☆薛稷
    稷字嗣通，蒲州汾阴人。第进士，累迁礼部郎中中书舍人，景龙末为谏议大夫昭文馆学士。睿宗立，以翊赞功迁太常少卿，封晋国公，累拜中书侍郎兼黄门侍郎，与崔日用数争事帝前，罢为左散骑常侍，历工礼部尚书，除太子少保。窦怀贞构逆，稷以知其谋，赐死万年狱，年六十五。
    ○临难不顾徇节宁邦科策第一道
    问：若济巨川，必凭舟楫之势；将兴大厦，实伫栾栌之材。圣皇提象膺符，顺天革命，变浇风於易简，济薄俗於醇Ο。未明求衣，昃旰忘食，无遗庖鼎，不弃刍荛。闻逆耳之言，忻然启齿；听犯鳞之说，假以温颜。缅怀六圣之规，劳求五臣之俊。至如临难不顾，知无不为，献替帷幄，匡过补阙，氕雪衔命之流，并应搜扬之旨。子大夫博古强学，见贤思齐，一善或同，千载相遇。肇自魏、汉，以及梁、陈，若斯之人者，布在方策，宜具载年代，各叙徽猷，无惮米盐，用旌多识。
    对曰：后克艰厥后，臣克艰厥臣。是群龙无首，虚已明庭之上；鼷鼠全身，深穴神邱之下。故有劳於一馈，不辍子高之耕；待以二旌，无过屠羊之肆。懔乎秋驾，既识为君之难；此椽鸣，未见为臣之易。然而梦弼降佐，风起云从，自天之，俊将至。当今制贤以禄，制爵以庸，设言不违，式化厥训。霸王骐骥，翼天驷而齐衡；社稷元黾，升帝宝而负兆。犹是幽芳在采，云逸来羁，垂倒景之悬光，烛重泉之沈隐。故远臣得离山草，比献野芹，瞻望天台，数迹对曰：帝德广运，六臣参其业；天道大明，五帝陈其序。犹黼黻之章五色，鼎鼐之饪五味，五灵之效祯祥，五音之和雅乐。若同义变力，古人中求，则纪信诳项以免君，王经刎颈以纾国。九卿居府，王修从赴难之义；二国合围，路中无返言之失。汉帝之惮汲黯，陈主之畏柳庄，社稷之臣，於是乎在。恪居尔位，勤不告劳，则萧公堂堂，吴汉纠纠，冯豹伏於阁下，黄公宿於台上：忧国奉公，可以不谓忠乎？书诫面从，诗咏司直，犯颜无隐，求福不回。周昌之比汉高，同乎桀、纣；刘毅之方晋武，类彼桓、灵。申屠刚之轫车，锺离意之排ト，史鱼是慕，直在其中。圣人谟议，君子谋道。张良之翼汉王，郭嘉之协魏主，宋武之得穆之，齐高之得褚彦：定策决胜，谋夫孔多。蓬数唬弧，有志四海，飞旌插羽，道好二同，胶柱岂调弦之术？饮冰实将命之难。陆贾南行，责蛮夷之失礼；陈汤西讨，诛单于之暴慢。终令赵佗贡职，郅支传首，竹帛所载，斯其庶乎！谨对。
    ○第二道
    问：自周星攒耀，汉日通辉，象教聿兴，刍郁起。眷兹和众，因果为先，伊此法门，楝梁攸属。我皇光膺天授，托降阎浮，宏八解之要津，启四禅之幽键，济含生於彼岸，证圆果於中天。绀宇巍巍，缁徒翼翼，莫不誉高澄、什，声重安、远，振三幡於辨囿，悟两谛於谈筵。飞锡烟蒸，乘杯雾委，兰艾因而或揉，玉石由是难甄，迹虽选於元关，名编於白屋。若欲令沙汰，促以金科，将恐乖智海之宏规匪提河之遗范。然则经行之所，在释氏而含容，朱紫分区，谈王化而期切。弛张之术，去就何从？
    对曰：窃惟善本无生，兹缘常寂。舍身舍智，涅之行可观；不动不定，般若之名已立。尊容圣质，剖碧玉而恒传；宝相灵模，镂紫金而尚在。运二仪而回掌，巍乎宝力；极万物之濡足，皇矣能仁。是以付受有归，郁兴尊记。知来之鉴，远明於万劫；祚圣之符，大启於九部。始则江汉广被，终以关河积学，由是名僧辈出，贤众肩降。道行息於，（疑）顾澄、什而服侣；戒梵禅结，视安、远而俯孩。虽葱岭茄蓝，涉流沙而西极；白木聚落，浮涨海而东驰。圣教之兴，为期为感。但敬重坚固，有悲忍之大权；循习护持，有烦恼之深浅，物情以之勤切，俗慕由是恳到。苟求利养，或滋贪浊，滥名窃服，行伪学非。鱼目叨珍，遂入摩尼之宝；乌鹊借类，便假伽蓝之翼。谓宜宥而勿罚，限其自新，卷迹缁林之游，反服白衣之役。则愍愚受智，宽令四飞，辨是决嫌，浮食一变。九色扬翰，不谬於楚鸡；六管流声，岂混於齐士？庶人无量，在释典而虽宏；出家有限，凭国经而必恪。维摩之入诸心藏，尚为居士之身；菩萨之惠其神通，由持在家之诫。未亏平等，何妨慎择。谨对。
    ○第三道
    问：神农曰：“金城千里，汤池百步，而无粟者，弗能守也。”然则师出以律，咸资於糗粮；兵虽尚奇，必藉於流衍。皇周八有截，四海无虞，折冲樽俎之，旅军衽席之上。而吐蕃小丑，时扰於沙场；默啜遗凶，偷生於玉塞。由是任以精卒，寄以边陲，车徒置骑，实赖防御。飞刍免粟，转馈之弊尤深；疆理屯田，播植之功难就。欲数纤无忧於半菽，岁有积於如坻，强国富，伫聆良策。
</div>
    <div class="pagination">
<a href="全唐文_page170.html">上一页</a><span>...</span><a href="全唐文_page166.html">166</a><a href="全唐文_page167.html">167</a><a href="全唐文_page168.html">168</a><a href="全唐文_page169.html">169</a><a href="全唐文_page170.html">170</a><span class="current-page">171</span><a href="全唐文_page172.html">172</a><a href="全唐文_page173.html">173</a><a href="全唐文_page174.html">174</a><a href="全唐文_page175.html">175</a><a href="全唐文_page176.html">176</a><span>...</span><a href="全唐文_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
