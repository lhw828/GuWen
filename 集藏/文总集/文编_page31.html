<!DOCTYPE html>
<html>
 <head>
  <meta charset="utf-8"/>
  <title>
   文编 - 第 31 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文编 - 第 31 页/共 34 页
  </h1>
  <div class="content">
   襄阳卢丞墓志铭【韩愈】
　　范阳卢行简将其父母乞铭于职方员外郎韩愈曰吾先世世载族姓书吾胄于拓拔氏之农守守后四代吾祖也为沂録事叅军五世而吾父也为襄阳丞始吾父自曹之南华尉厯万年县尉至襄阳丞以材任烦能持亷名去襄阳则署盐铁府出入十年常最其列贞元十三年终其家年六十七殡河南河隂吾毋炖煌张氏也王父瓘为兖之金乡令先君殁而十三年夫人终年七十三从殡河隂生子男三人居简金吾兵曹行简则吾其次也大理主簿佐江西军其幼可久女子嫁浮梁尉崔叔寳将以今年十月自河隂啓汝之临汝之汝原吾曰隂阳星厯近世儒莫学独行简以其力余学能名一世舍而从事于人以材称其父母乞铭以图长存是真能子矣可铭也遂以铭农讳懐仁沂讳璬襄阳讳某今年实元和六年
　　故贝州司法叅军李君墓志铭【韩愈】
　　贞元十七年九月丁卯陇西李翺合其皇祖考贝州司法叅军楚金皇祖妣清河崔氏夫人于汴州开封县某里昌黎韩愈纪其世着其徳行以识其其世曰由梁武昭王六世至司空司空之后二世为刺史清渊侯由侯至于贝州凡五世其徳行曰事其兄如事其父其行不敢有出焉其夫人事其姒如事其姑其于家不敢有专焉其在贝州其刺史不恱于民将去官民相率讙哗手瓦石胥其出击之刺史匿不敢出州县吏由别驾已下不敢禁司法君奋曰是何敢尔属小吏百余人持兵仗以出立木而署之曰刺史出民有敢观者杀之木下民闻皆惊相告散去后刺史至加擢任贝州由是大理其曰翺既迁贝州君之防于贝州殡于开封遂迁夫人之防于楚州八月辛亥至于开封圹于丁巳坟于九月辛酉窆于丁卯人谓李氏世家也侯之后五世仕不遂蕴必发其起而大乎四十年而其兄之子衡始至戸部侍郎君之子四人官乂卑翺其孙也有道而甚文固于是乎在
　　故太学博士李君墓志铭【韩愈】
　　太学博士顿丘李于余兄孙女壻也年四十八长庆三年正月五日卒其月二十六日穿其妻墓而合之在某县某地子三人皆幼初于以进士为鄂岳从事遇方士栁泌从受药法服之徃徃下血比四年病益急乃死其法以铅满一鼎按中为空实以水银葢封四际烧为丹砂云余不知服食说自何世起杀人不可讣而世慕尚之益至此其惑也在文书所记及耳闻相传者不说今直取目见亲与之游而以药败者六七公以为世诫工部尚书归登殿中御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自说若有烧铁杖自颠贯其下者摧而为火射窍节以出狂痛号呼乞絶其茵席常得水银发且止唾血十数年以毙殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乗舸邀我于萧洲屏人曰我得秘药不可独不死今遗子一器可用枣肉为丸服之别一年而病其家人至讯之曰前所服药误方且下之下则平矣病二歳竟卒卢大夫死时溺出血肉痛不可忍乞死乃死金吾以栁泌得罪食泌药五十死海上此可以为诫者也蕲不死乃速得死谓之智可不可也五谷三牲盐醯果蔬人所常御人相厚勉必曰强食今惑者皆曰五谷令人夭不能无食当务减节盐醯以济百味豚鱼鸡三者古以养老反曰是皆杀人不可食一筵之馔禁忌十常不食二三不信常道而务鬼怪临死乃悔后之好者又曰彼死者皆不得其道也我则不然始病曰药动故病病去药行乃不死矣乃且死又悔呜呼可哀也已可哀也已
　　唐故中散大夫检校国子祭酒兼安南都防御史中丞充安南本管经畧招讨处置等使上柱国武城县开国男食邑三百戸张公墓志铭【柳宗元】
　　汉光中兴马援雄絶域之志晋武一统陶璜布殊俗之恩理随徳成功与时并今皇帝载新景命丕冐海隅时惟公只复厥绩交趾之理续于前人公讳某字某某郡人也曽祖彦师朝散大夫尚书驾部郎中祖瑾懐州武徳县令考清朝议郎试大理寺丞赠右赞善大夫咸有懿美积为余庆公以忠肃循其中以文术昭于外推经防以饰吏事本法理以平人心始命蕲州蕲春主簿句会敏给厥声显扬仍以左领军卫兵曹为安南经畧巡官申固扞卫有闻彰彻转金吾卫判官三歴御史绩用大扬于天庭加检校尚书礼部员外郎换山南东道节度判官复转郎中为安南副都防赐紫金鱼袋充经畧副使迁检校太子右庶子兼安南都防御史中丞充本管经畧招讨处置等使公自为吏习于海邦凡其比较勤劳利泽长久去之则夷防称乱复至而寇攘顺化及受命専征得陈嘉谟誓拔祸本纳于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积师旅无庚癸之呼缮完板榦控带兼戊巳之位文单环王怙力背义公于是陆联长毂海合艨艟举而克殄其徒廓地数圻以归于我理乌蛮酋帅负险蔑徳公于是外申皇威旁达明信一动而悉朝其长取州二十以被于华风易皮弁以冠带化奸宂为诚敬皆用周礼率由汉仪公患浮海之役可济可覆而无所恃乃刳连乌以辟坦途鬼工来并人力罕用沃日之大束成通沟靡霄之阻硩为高岸而终古防利公患疆场之制一彼一此而不可常乃复铜柱为正制鼔铸既施精坚是立固圉之下明若白黑易野之守险逾丘陵而万世无虞竒深良货溢于王府殊俗异类盈于藁街优诏累旌其忠良太史嗣书其功烈就加国子祭酒封武城男食邑三百戸凡策勲至上柱国三增秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原用某月某日人谋皆从兆袭吉乃刻兹石着公之阀以志于丘竁以告于幽明铭曰
　　周限荆衡秦开百粤交州之治炎刘是设徳大来服道消自絶伏波南征汉威载烈宛陵北附晋政爰发我唐流泽光于有截皇帝中兴武城授钺肃肃武城惟夫之哲更厯毘賛显扬彰彻既受休命秉兹峻节度其谋猷守以亷洁厚农薄征匪貊匪桀通商平货有来肯恱践止跨海坚其鹤列制噐足兵溃兹蚁结乌蛮屈服文单剪灭柔逺开疆防朝天阙铜柱乃复环山以硩海无遘迕寇罔逾越琛賮之献周于穷发帝嘉成徳载旌茂阀増秩策勲土封斯裂位厄元侯年亏大耋邦人号呼夷裔凄咽卜长沙连冈啓穴书铭荐辞徳音罔缺
　　故襄阳丞赵君墓志铭【柳宗元】
　　贞元十八年月日天水赵公矜年四十二客死于栁州官为敛于城北之野元和十三年孤来章始壮自襄州徒行求其不得征书而名其人皆死无能知者来章日哭于野凡十九日唯人事之穷则庶于卜筮五月甲辰秦誗兆之曰金食其墨而火以贵其墓直丑在道之右南有贵神家土是守乙巳于野宜遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿耶吾为曹信是迩吾墓噫今则夷矣直社之北二百举武吾为子蕝焉辛亥啓土有木焉发之绯衣緅衾凡自家之物皆在州之人皆为出涕诚来章之孝神付是叟以与偶不然其协焉如此哉六月某日就道月日于汝州龙城县期城之原夫人河南源氏先殁而祔之矜之父曰渐南郑尉祖曰倩之郓州司马曾祖曰安金紫光禄大夫国子祭酒始矜由明经为舞阳主簿蔡帅反犯难来归擢授襄城主簿赐绯鱼袋后为襄阳丞其墓自曾祖以下皆族以位时宗元刺栁用相其事哀而旌之以铭铭曰誗也挈之信也蕝之有朱其绂神具列之恳恳来章神实恫汝锡之老叟告以兆语灵其鼔舞从而父祖孝斯有终宜福是与百越蓁蓁羁鬼相望有子而孝独归故乡涕盈其铭旌尔勿忘
　　兵部员外郎天章阁待制杜公墓志铭【欧阳修】
　　庆厯三年盗起京西掠商邓均房叛兵烧光化军逐守吏吏不能捕天子患之问宰相谁可任者宰相言度支判官尚书虞部员外郎杜某名家子学通知古今宜可用乃以君为京西转运按察使居数月贼平叛兵诛死明年广西欧希范诱白崖山蛮防赶袭破环州防镇宁帯溪普义有众数千以攻桂管宰相又言前时杜某守横州言蛮事可听宜知蛮利害天子驿召君见便殿所对合意即除君刑部员外郎直集贤院广南西路转运按察安抚等使君至宜州得州人吴香及狱囚欧世宏脱其械使入贼峒说其酋豪君乗其怠急撃之破其五峒斩首数百级复取环州因尽焚其山林积聚希范穷廹走荔波洞防赶率伪将相数十人以其众降君与将佐谋曰夫蛮习险恃阻如捕猩猱而吾兵以苦暑难久是进退迟速皆不可为故常务捐厚利以招之葢威不足以制则恩不能以怀此其所以数叛也今吾兵虽幸胜然蛮特败而来耳岂真降者邪啖之以利后必复动乃慨然叹曰蛮知利而不知威久矣吾将先威而后信庶几信可立也乃击牛为酒大防环州戮其坐中者六百余人而释其病胁从与其非因败而降者百余人后三日兵破荔波擒希范至并戮而醢之以醢赐诸溪峒于是叛蛮无噍类而君威震南海言事者论君杀降为国失信于蛮貊天子置之不问诏书谕君赐以金帛君即上书引咎六年徙为两浙转运使筑钱塘堤自官浦至沙陉以除海患明年又徙河北转运使召见奏事移刻天子益知其材赐金紫服以遣之是歳夏拜天章阁待制充环庆路兵马都部署经畧安抚使知庆州君言杀降臣也宜得罪将吏惟臣所使其劳未録不敢先受命天子为君悉録将吏赏之乃受命自元昊称臣听誓而数犯约抄边边吏避生事纵不敢争君始至其酋孟香率千余人内附事闻诏君如约君言如约当还而孟香得罪夏人势无还理遣之必反为边患议未决夏人以兵入界求孟香孟香散走自匿夏兵驱杀边戸掠夺羊马而求孟香益急朝议责君亟索而还之君言夏人违誓举兵孟香不可与因移檄夏人不偿所掠则孟香不可得夏人不肯偿所掠君亦不与孟香夏人后亦不复敢动君治边二歳有威爱皇祐二年五月甲子疾卒于官享年四十有六天子震悼赙防其家以其子炤为秘书省校书郎君以防补将作监主簿累官至尚书兵部员外郎阶朝奉郎勲防军尝以太子中舍知建阳县除民无名租歳以万计闽俗贪啬有老而生子者父兄多不举曰是将分吾赀君上书请立五保俾民相察寘之法由是生子得免闽人久之以君为徳多以君姓字名其子曰生汝者杜君也君讳杞字伟长世为金陵人其曾伯祖昌业仕江南李氏为江州节度使江南国灭杜氏北迁今为开封府开封人也曾祖讳某赠给事中祖讳镐官至龙图阁学士尚书礼部侍郎父讳某赠尚书工部侍郎君初娶蒋氏封某县君后娶徐氏封东海县君女六人其二适人四尚幼子男一人焰也杜氏自君皇祖侍郎以博学为世儒宗故其子孙皆守儒学而多闻人君尤博览强记其为文章多论当世利害甚辩有文集十巻奏议集十二巻其居官以精敏明干所至有声名学问之余无喜隂阳数术之说常自推其数曰吾年四十六死矣其亲戚朋友莫不闻其说至其歳果然呜呼可谓异矣所谓命者果有数邪其果可以自知邪皇祐六年某月日其兄驾部员外郎植与其孤君于某县某乡某原铭曰
　　其敏以达其果以决其守不夺其摧不折其终一节兹谓不没
　　翰林侍读学士右谏议大夫杨公墓志铭【欧阳修】
　　庆厯八年春翰林侍读学士右谏议大夫杨公年六十有九告老即以工部侍郎致仕归于常州其行也天子召见宴劳赐以不拜公卿大夫咸出饯于东门瞻望咨嗟相与言曰杨公归哉于公计为可荣于国家计为可惜其明年九月十三日公疾革出其兵论一篇示其子忱慥而授以言曰臣子虽死不敢忘其君父者天下之至恩大义也今臣阶不幸犹以垂闭之口言天下莫大之忧为陛下无穷之虑者其事有五以毕臣志死无所恨惟陛下用臣言不必哀臣死也言讫而卒不及其私忱慥以其语并其兵论以闻天子震悼顾有司问可以宠公者有司举故事以对天子曰此何足以慰吾思乃诏特赠公兵部侍郎公少师事种放学问为文章长于议论好读兵书知古兵法以谓士不兼文武不足任大事当四方无事时数上书言边事后二十余年元昊叛河西契丹举众违约三边皆警天下于兵公于此时耗精疲神日夜思虑创作兵车阵图刀楯之属皆有法天子以步卒五百如公之法试于庭以为可用而世多非其刀楯修尝奉使河东得边将王吉言元昊出兎毛川为吉所败者用杨公楯也葢世未尝用其术尔然公素刚少合而议者不一故不得尽用其言夏竦经畧陜西请益置土兵公言竦据内地无破贼之谋而坐请益兵葢虞败事则欲以兵少为解竦复论公不忠沮计公不能忍以语诋之其后三路农民壮者咸墨为兵公又言兵在精不在众众而不练则不整而易败困国而难供时自将相大臣议者皆务多兵独公之论能如此刘平兵败元昊围延州甚急而救兵不至公在河中乃伪为书驰告延州救兵十万至矣因命旁郡县具刍粮什器如其数以俟已而元昊亦觧去后公守并州即诏公为并代麟府路经畧安抚招讨等使兼兵马都部署公执勑告其羣吏曰天子用我矣然任其事必图其効欲责其効必尽其方乃列六事以请曰能用臣言则受命不然则已朝廷难之公论不已坐是徙知邢州公志之不就皆此类也公尝为御史章献太后兄子刘从徳为团练使以卒其门人亲戚厮养用从徳拜官爵者数十人马季良以刘氏壻为龙图阁直学士公上书言汉吕太后王禄产欲彊其族而反以覆宗唐武三思杨国忠之祸不独其身几亡其国太后大怒贬监舒州酒税居二歳复召为御史言事愈切公祥符元年进士及第以上书言事真宗竒之召试不赴拜著作佐郎累官至工部侍郎为天章阁待制龙图阁枢宻直学士遂侍讲于翰林尝为审刑院详议官知淮阳江隂军三司度支判官知御史杂事判吏部流内铨三司度支副使河北河东都转运使知河中府陜并邢沧杭五州所至皆有能绩为人亷洁刚直少屈而难犯其仁心爱物至其有所能容人多所不及也公字次公曽祖讳伟祖讳某父讳守庆初娶张氏又娶李氏又娶李氏又娶王氏太原郡君公卒之明年秋其子忱以其防归于河南又明年二月十七日于洛阳县宣武管平洛乡之先茔公有文集十卷兵书十五巻读其书可以见公之志考其始终之节可以知公之心呜呼可谓忠矣修为諌官时尝与公争议于朝者而且未尝识公也及其也其子不以铭属于它人而以属修者岂以修言为可信也欤然则铭之其可不信铭曰逺矣杨氏有来其始赤泉侯功与汉俱起震官太尉四世以公于陵正直仆射于唐师复理卿振左拾遗文蔚获嘉其后益衰避乱中州曾祖始南租屈伪邦令于乌江又适南粤皇考是生晦显有时发于皇明在考司马始仕坊州遂家中部道徳之优司马四子唯公克大非徒大之将又长之世有官族孰无系谱或絶于微或亡其序不絶不亡由屡有人谁如杨世愈久而蕃次第弗迷昭穆緜聫公其归此安千万年尚书主客郎中刘君墓志铭【并序欧阳修】
　　君讳立之字斯立姓刘氏吉州临江人也曾祖讳逵祖讳琠当五代时避乱皆不仕父讳式官至尚书工部员外郎掌三司磨勘十余年能其职世以其官名其家君少孤能自立举进士为福州连江尉睦州青溪主簿宣州南陵令改大理寺丞知婺州金华县太子中舍知梓州中江县通判泸州泸州接西南夷常用武人为守而夷数怨叛议者以为武人不习夷情以生患宜得能吏通判州事君始以材选至则为明约束止侵欺曰必使信自我始夷人安之凡君之所更立至今用以为法而夷亦至今不叛通判常州知髙邮军累迁殿中丞国子博士尚书虞部比部员外郎知润州皆有能政以能选为提防福建路刑狱察狱之寃死者奏黜知泉州苏寿与其通判张太冲福建七州皆震悚御史考其课为天下第一迁司勲员外郎开封府判官荆湖北路转运使坐举官免杜衍李若谷范仲淹等皆言方天下多事时如刘某者不宜久居于家乃复起为比部员外郎知涟水军言事者以谓自元昊反一方用兵而天下之民财绌于上而盗起于下然州县吏犹习故态茍简弛坏如无事时于是大选转运使以按察诸路君以选为荆湖北路转运使它路绳吏或过急而被按劾者多不服君所举察简而贤否无不当是时广西湖南防峡诸蛮皆叛乱君所部下溪辰州彭氏蛮亦折誓柱招集亡命移书州县州县使人徃者輙囚辱侮慢辰鼎澧三州守吏皆言蛮叛有迹请加兵诏书问君君曰蛮道辰溪落鹤水悍激可下不可上其必不敢輙出而辰州土丁胜兵者三万人宜积粟利兵为备而已因言蛮类虽人宜鸟兽畜其小嘲啾触驱而逺之耳若必扰伏制从至戾其性则噪呼跑虣骇起而奔突乃欲力追而捕之则散漫山林我而彼逸凡湖广之患皆如此也天子以其言然下三州毋得妄动一听君所为而蛮亦卒无事复为司勲员外郎判三司度支句院改盐铁判官假太常少卿接伴契丹使者遂送之明年遂使于契丹还言澶魏筑河堤非其时必难成虽成必决不如因其所趣而导之利后河果决商胡君仕宦四十年不营产业自复为司勲员外郎遂不复求磨勘凡三迁皆为知者所荐为人沈敏少言笑与人寡合而喜荐士士由君荐者多为闻人天章阁待制杜杞田瑜是也转运盐铁皆掌财赋而君常以民为先其调率有可免免之其不得已必为处画使吏不能因縁而民不重费其守官不为势牵不为利夺为青溪主簿时知州事李阶通判朱正辞者皆号强吏喜负其能以折辱下士士皆承望奔走不暇独君数以事争而二人者常輙屈其始皆怒后卒叹服共荐之其通判泸州州有盐井蜀大姓王防正请歳倍输以自占防正与庄献明肃太后连姻转运使等皆不敢与夺君曰倍输于国家犹秋毫耳柰何使贫民失业遂执不与鄂州官歳市茶五百万斤君为转运使时三司请益市一百万君上言曰鄂人利茶以为生今官市之多反以茶为病纵不能减奈何増之天子为君许寛一年君曰事茍可行何必一年如其不可虽寛十年不可也争之不已后卒为君罢之君在盐铁次当举官掌某事三司使欲用其私人以空名状请君署君不肯署而求举者姓名三司使不恱卒命他判官举之其后三司使竟坐所举罢庆厯八年五月迁主客郎中益州路转运使其年十一月七日卒于官享年六十有四夫人临沂县君王氏赠尚书右仆射砺之女先君若干年卒五子元卿贞卿亦早亡敞今为大理评事攽凤翔府推官皆贤而有文章放太庙斋郎尚幼四女三适人一尚幼以某年某月某日于某县某乡某原铭曰刘氏显晦以时乱治有声王朝自君再世惟徳之贻是将又大曷知其然君实有子
　　永州军事判官郑君墓志铭【欧阳修】
　　郑君讳平字某衡州衡阳人也少倜傥有大志举进士中天禧三年甲科为郴州军事推官监潭州茶场坐茶恶免官久之试秘书省校书郎知连州阳山县为道州军事推官丁母忧服除调永州军事判官监衡州茭源银冶以疾去官庆厯三年七月某日卒于家享年五十有一以某年某月某日于某所曽祖讳某永州祁阳令祖讳某江陵府建宁县令父讳某道州军事判官君娶孙氏赠尚书工部侍郎冕之女子男六人绹总纪经维绶绹早卒总举进士出身亦早卒孙七人皆幼君世仕不显少孤而贫母夫人某氏贤母也教其三子以学皆有立君与其兄本弟革皆举进士及第君初监茶场茶实不恶上官挟他事以罪中之君不自辩竭其赀以偿觧官而去无愠色及为阳山有善政民甚爱之其既以疾废慨然叹曰吾少力学而不幸废以疾吾终不用于时矣安事空言哉即取其平生所为文藁悉焚之呜呼君之志可哀也已自三代诗书已来立言之士多矣其始无不欲其言之传也而散亡磨灭泯然不复见于后世者何可胜数或暂见而终没或其言虽传而其人不为世所贵者有矣惟君子有诸躬而不可揜者不待自言而传也君之不欲见于空言其可谓善虑于无穷者矣其志岂不逺哉虽然君之志既不自见于言而宜有为之著者铭所以彰善而着无穷也乃为之铭曰夫惟自信者不疑知命者不惑故能得失不累其心喜愠不见其色呜呼郑君学几于此斯可谓之君子尚书虞部员外郎尹公墓志铭【欧阳修】
　　公讳仲宣姓尹氏尹氏世居太原无显者由公之父赠刑部侍郎讳文化始举毛诗登某科以材敏称于当时仕至尚书都官郎中于今人士语尹氏者徃徃能称其名字由是始有闻人刑部其父于河南今为河南人公举周易咸平三年中第厯梓州铜山凤翔麟游二主簿京兆府司理叅军潞州襄垣主簿迁汝州梁怀州武陟二令又迁蜀州军事判官荐其能者数十人拜大理寺丞太子中舍殿中丞国子博士尚书虞部员外郎厯知汝州之叶郑州之荥阳又知大宁监通判华州又知资州皆有政绩最后知郢州至州之三日早起衣冠得疾卒实景祐四年三月七日也年七十一以五年十一月二十八日寿安母郑氏徳兴县太君妻张氏寿安县君子七人源洙湘冲淑沂泳诸孙十余人公既卒许州进士朱生游资州资人家家能道公之遗事及闻公丧皆巷哭其吏与民各以其类之浮屠发哀受吊朱生既得公善十余事为作遗爱录以遗资人朱生未尝识公者而言若兹信矣呜呼善人之为善也生不赫赫于当时则其遗风余思在乎人者必有时而着公生而为善殁也见思铭者所以名其善功以昭后世也铭曰物塞而通必艰其初至于大亨乃煜而敷尹氏之先久窒不耀自公再世始发其奥公不坠德有善在人孰当其兴在子与孙
　　翰林侍读学士给事中梅公墓志铭【欧阳修】
　　翰林侍读学士给事中梅公既卒之明年其孤及其兄之子尧臣来请铭以曰吾叔父病且亟矣犹卧而使我诵子之文今其宜得子铭以藏公之名在人耳目五十余年前卒一歳予始拜公于许公虽衰且病其言谈词气尚足动人嗟予不及见其壮也然尝闻长老道公咸平景徳之初一遇真宗言天下事合意遂以人主为知已当时搢绅之士望之若不可及已而摈斥流离四十年间白首翰林卒于一州嗟夫士果能自为材邪惟世用不用尔故予念公终始至于咸平景徳之际尤为详焉良以悲其志也公讳询字昌言世家宣城年二十六进士及第试校书郎利丰监判官迁将作监丞知杭州仁和县又迁著作佐郎举御史台推勘官时亦未之竒也咸平三年与考进士于崇政殿真宗过殿庐中一见以为竒材召试中书直集贤院赐绯衣银鱼是时契丹数攻河北李继迁急攻灵州天子新即位锐于为治公乃上书请以朔方授博啰齐使自攻取是谓以敌人攻敌人真宗然其言问谁可使博啰齐者公自请行天子惜之不欲使蹈兵间公曰茍活灵州而罢西兵何惜一梅询天子壮其言因遣使博啰齐未至而灵州没于贼召还迁太常丞三司户部判官数访时事于是屡言西北事时边将皆守境不能出师公请大臣临边督战募游兵击贼论傅潜杨琼败绩当诛而田绍斌王荥等可责其効以赎过凡数十事其言甚壮天子益器其材数欲以知制诰宰相有言不可者乃已其后继迁卒为博啰齐所困而朝廷以两镇授徳明徳明顿首谢罪河西平天子亦幸澶渊盟契丹而河北之兵解天下无事矣公既见踈不用初坐断田讼失实通判杭州徙知苏州又徙两浙转运使还判三司开拆司迁大常博士用封禅恩迁祠部员外郎又坐事出知濠州以刑部员外郎为荆湖北路转运使坐擅给驿马与人奔防而马死夺一官通判襄州徙知鄂州又徙苏州天禧元年复为刑部员外郎陜西转运使灵州弃已久公与秦州曹玮得胡芦河路可出兵无沙行之阻而能径趋灵州遂请玮居环庆以图出师防玮入为宣徽使不克而止迁工部郎中坐朱能反贬懐州团练副使再贬池州天圣元年拜度支员外郎知广徳军徙知楚州迁兵部员外郎知寿州又知陜府六年复直集贤院又迁工部郎中改直昭文馆知荆南府召为龙图阁待制纠察在京刑狱判流内铨改龙图阁直学士知并州未行迁兵部郎中枢密直学士以徃就迁右谏议大夫入知通进银台司复判流内铨改翰林侍读学士羣牧使迁给事中知审官院以疾出知许州康定二年六月某日卒于官公好学有文尤喜为诗为人严毅修洁而材辩敏明少能慷慨见竒真宗自初召试感激言事自以谓君臣之遇已而失职逾二十年始复直于集贤比登侍从而门生故吏曩时所考进士或至宰相居大官故其视时人常以先生长者自处论事尤多发愤其在许昌继迁之孙复以河西叛朝廷出师西方而公已老不复言兵矣享年七十有八以终梅氏逺出梅伯世久而谱不明公之皇曾祖讳超皇祖讳逺皆不仕父讳邈赠刑部侍郎夫人刘氏彭城县君子五人长曰鼎臣官至殿中丞次曰寳臣皆先公卒次曰得臣太子中舍次曰辅臣前将作监丞次曰清臣大理评事公之卒天子赠赙优恤加得臣殿中丞清臣卫尉寺丞明年八月某日公宣州之某县某乡某原铭曰
　　士之所难有蕴无时伟欤梅公人主之知勇无不敢惟义之为困于翼飞中垂以敛一失其涂进退而坎理不终穷既晚而通惟其寿考福禄之隆
　　文编巻六十
　　钦定四库全书
　　文编巻六十一
　　明　唐顺之　编
　　集贤院学士刘公墓志铭【欧阳修】
　　公讳敞字仲原父姓刘氏世为吉州临江人自其皇祖以尚书郎有声太宗时遂为名家其后多闻人至公而益显公举庆厯六年进士中甲科以大理评事通判蔡州丁外艰服除召试学士院迁太子中允直集贤院判登闻鼔院吏部南曹尚书考功于是夏英公既薨天子赐諡曰文正公曰此吾职也即上防言諡者有司之事也且竦行不应法今百司各得守其职而陛下侵臣官防凡三上天子嘉其守为更其諡曰文庄公曰姑可以止矣权判三司开拆司又权度支判官同修起居注至和元年九月召试迁右正言知制诰宦者石全彬以劳迁宫苑使领观察使意不满退而愠有言居三日正除观察使公封还辞头不草制其命遂止二年八月奉使契丹公素知敌山川道里敌人道自古北口囘曲千余里至栁河公问曰自松亭趋栁河甚直而近不数日可至中京何不道彼而道此盖敌人常故迂其路欲以国地险逺夸使者且谓莫习其山川不虞公之问也相与惊顾羞媿即吐其实曰诚如公言时顺州山中有异兽如马而食虎豹敌人不识以问公曰此所谓駮也为言其形状声音皆是敌人益叹服三年使还以亲嫌求知扬州歳余迁起居舍人徙知郓州兼京东西路安抚使居数月召还糺察在京刑狱修玉牒知嘉祐四年贡举称为得人是歳天子卜以孟冬祫既廷告丞相用故事率文武官加上天子尊号公上书言尊号非古也陛下自寳元之郊止羣臣毋得以请迨今二十年无所加天下皆知甚盛徳奈何一旦受虚名而损实美上曰我意亦谓当如此遂不允羣臣请而礼官前祫请祔郭皇后于庙自孝章以下四后在别庙者请母合食事下议议者纷然公之议曰春秋之义不薨于寝不称夫人而郭氏以废薨按景祐之诏许复其号而不许其諡与祔谓宜如诏书又曰礼于祫未毁庙之主皆合食而无帝后之限且祖宗以来用之传曰祭从先祖宜如故于是皆如公言公既骤屈廷臣之议议者已多反目既而又论吕溱过轻而责重与台谏异由是言事者亟攻之公知不容于时矣防永兴阙守因自请行即拜翰林侍读学士充永兴军路安抚使兼知永兴军府事长安多富人右族豪猾难治犹习故都时态公方发大姓范伟事狱未具而公召由是狱屡变连年吏不能决至其事闻制取以付御史台乃决而卒如公所发也公为三州皆有善政在扬州夺发运使冐占雷塘田数百顷于民民至今以为徳其治郓永兴皆承旱歉所至必雨雪蝗輙飞去歳用丰稔流亡来归令行民信盗贼禁止至路不拾遗公于学博自六经百氏古今传记下至天文地理卜医数术浮图老庄之说无所不通其为文章尤敏赡尝直紫微阁一日追封皇子公主九人公方将下直为之立马却坐一挥九制数千言文辞典雅各得其体公知制诰七年当以次迁翰林学士者数矣久而不迁及居永兴歳余遂以疾闻八年八月召还判三班院太常寺公在朝廷遇事多所建明如言渭州可弃孟阳河不可开枢宻使狄青宜罢以保全之之类皆其语在士大夫间者若其规切人主直言逆耳至于从容进见开导聪明贤否人物其事不闻于外廷者其补益尤多故虽不合于世而特被人主之知方嘉祐中嫉者众而攻之急其虽危而得无害者仁宗深察其忠也及侍英宗讲读不専章句解诂而指事据经因以讽谏每见听纳故尤竒其材已而复得惊疾告满百日求便郡上曰如刘某者岂易得也复赐以告上毎宴见诸学士时时问公少间否赐以新橙五十劳其良苦疾少间复求外补上怅然许之出知卫州未行徙汝州治平三年召还以疾不能朝改集贤院学士判南京留司御史台熙宁元年四月八日卒于官舍享年五十呜呼以先帝之知公使其不病其所以用之者岂一翰林学士而止哉方公以论事忤于时也又有构为谤语以怒时相者及归自雍丞相韩公方欲还公学士未及而公病遂止于此岂非其命也夫公累官至给事中阶朝散大夫勲上轻车都尉开国彭城爵公邑戸二千一百实食者三百曽祖讳琠赠大理评事祖讳式尚书工部员外郎赠户部尚书考讳立之尚书主客郎中赠工部尚书公再娶论氏皆侍御史程之女前夫人先公早卒后夫人以公贵累封河南郡君子男四人长定国郊社掌座早卒次奉世大理寺丞次当时大理评事次安上太常寺太祝女三人长适大理评事韩宗直二尚幼公既卒天子推恩録其两孙望旦一族子安世皆试将作监主簿公为人磊落明白推诚自信不为防虑至其屡见侵害皆置而不较亦不介于胷中居家不问有无喜赒宗族既卒家无余财与其弟攽友爱尤笃有文集六十巻其为春秋之说曰传曰权衡曰说例曰文权曰意林合四十一巻又有七经小传五巻弟子记五巻而七经小传今盛行于学者二年十月辛酉其弟攽与其子奉世等公于某所以状来请铭乃为之铭曰
　　呜呼维仲原父学彊而博识敏而明坦其无疑一以诚见利如畏义必争触机履险危不倾畜大不施夺其龄惟其文章粲日星虽欲有毁知莫能维古圣贤皆后亨有如不信考斯铭
　　南阳主簿黄君墓志铭【欧阳修】
　　予友黄君梦升其先婺州金华人后徙洪州之分宁其曾祖讳某祖讳某父讳某皆不仕黄氏世为江南大族自其祖父以来乐以家赀赈施乡里多聚书以招延四方之士梦升兄弟皆好学尤以文章意气自豪予少家隋州梦升从其兄官于隋予时为童子见梦升年十七八眉明秀善饮酒谈笑予虽幼已能知梦升为可竒其后八九年与予皆举进士于京师梦升得丙科初任兴国军永兴主簿怏怏不得志以疾觧去久之复调江陵府公安主簿予时谪夷陵令遇之于江陵梦升顔色憔悴初不能识久而握手吁相劳以酒夜醉起舞歌呼自若予益悲梦升志虽衰而少时意气尚在也后又二年予徙干徳令梦升复调南阳主簿又遇之于邓间尝问其平生所为文章几何梦升慨然曰吾已讳之矣穷达有命非世人不知我乃我羞道于世人也求之不肯出遂饮以酒复大醉起舞歌呼因大笑曰独子知我者也乃肯出其文其博辩雄伟意气奔放犹若不可御予又益悲梦升志虽困而其文章独未衰也是时谢希深守邓州尤喜称道天下士予因手书梦升文一通将示希深未及而希深卒予亦去邓后之守邓者皆庸人不复知梦升梦升素刚不茍合负其所有常愤愤无所发卒以不得志死于南阳梦升讳注以寳元三年四月某日卒享年四十有二其平生所为文曰破碎集公安集南阳集凡若干巻其娶温氏生四男二女以某年某月某日于先茔之侧其弟渭泣而来告曰吾兄患世之莫知孰可为其铭予素悲梦升者乃为之铭曰
　　予尝喜读梦升之文至于哭其兄子庠之辞曰子之文章电激雷震雨雹忽止閴然灭泯未始不讽诵叹息而不已嗟夫梦升曾不及庠不震不惊郁塞埋藏孰予其有不使其施吾不知夫归咎徒为梦升而悲
　　大理寺丞狄君墓志铭【欧阳修】
　　距长沙县西三十里新阳乡梅溪村有墓曰狄君之墓者乃予所记谷城孔子庙碑所谓狄君栗者也始君居谷城有善政尝已见于予文及其亡也其子遵谊泣而请曰愿卒其详而铭之以终先君死生之赐乌虖予哀狄君者其寿止于五十有六其官止于一卿丞葢其生也以不知于世而止于是若其殁而又无传则后世遂将泯没而为善者何以劝焉此予之所欲铭也君字仲庄世为长沙人幼孤事母乡里称其孝好学自立年四十始用其兄棐防补英州真阳主簿调安州应城尉能使其县终君之去无一人为盗荐者称其材任治民乃迁谷城令汉旁之民惟邓谷为富县尚书铨吏常邀厚赂以售贪令故省中私语以一二数之惜为竒货而二邑之民未尝得亷吏其豪猾习以赇贿汚令而为自恣至君一切以法绳之奸民大吏不便君之政者往往诉于其上虽按覆率不能夺君所为其州所下文符有不如理必輙封还州吏亦切齿求君过失不可得君益不为之屈其后民有讼田而君误断者诉之君坐被劾已而县籍彊壮为兵有告讼田之民隐丁以规避者君笑曰是尝诉我者彼寃民能自伸此令之所欲也吾岂挟此而报以罪邪因置之不问县民繇是知君为爱我是歳西北初用兵州县既大籍彊壮而讹言相惊云当驱以备边县民数万聚邑中防秋大雨霖米踊贵絶粒君发常平粟赈之有司劾君擅发仓廪君即具状事闻朝廷亦原之又为其民正其税籍之失而吏得歳免破产之患逾年政大洽乃修孔子庙作礼器与其邑人春秋释奠而兴于学时予为干徳令尝至其县与其民言皆曰吾邑不幸有生而未识亷吏者而长老之民所记才一人而继之者今君也问其一人者曰张及也推及之歳至于君葢三十余年是谓一世矣呜呼使民更一世而始得一良令吏其可不慎择乎君其可不惜其殁乎其政之善者可遗而不録乎君用谷城之绩迁大理寺丞知新州至则丁母夫人郑氏忧服除赴京师道病卒于宿州实庆厯五年七月二十四日也曾祖讳崇谦连州桂阳令祖讳文蔚全州清湘令父讳杞不仕君娶荥阳郑氏生子男二人遵谊遵微皆举进士女四人长适进士胡纯臣其三尚幼其铭曰
　　彊而仕古之道终中寿不为夭善在人宜有后铭于石着不朽
　　翰林侍读学士右谏议大夫赠工部侍郎张公墓志铭【并序　欧阳修】
　　翰林侍读学士朝散大夫右谏议大夫上柱国清河县伯张公讳锡字贶之其先京兆长安人也其祖山甫从唐僖宗入蜀留不返蜀遭王孟再乱絶于中国中国更五代天下为宋而蜀平张氏留蜀葢亦已五世矣始得去为汉阳人又二世而张氏遂以大显公为人清方敏黙为善不倦而喜自晦敛若不欲人知其遇人怡怡若无所不可及视其发施于事者其义有可畏其守有不可夺其能有不可及既已则若未尝有所为者少喜读书至其疾革犹不释手自经史子集百家之说无不记览通达而絶口不道于人故其晚始侍读于中上尝叹曰自吾得张锡日益有所闻以飞白为博学二字赐之曰锡老矣恨得之晚也公初举进士中大中祥符元年甲科试秘书省校书郎知南昌县迁萍乡令改著作佐郎又知安逺县徙知新州兴学校以教新人新人有进士自公始迁太常博士监染院诏选能吏治畿县公以选知东明前为令者阖门重帘以壅隔废治公至则辟门去帘告其人曰吾所治者三而已彊恃力富恃赀刑恃赎者吾所先也其人以谓公言简必信法简必严于是豪势者屈而善弱者伸县以大治工部侍郎李及荐公材堪御史上曰李及清慎人未尝妄有所举此可信也乃以为监察御史故相丁谓贬崖州至是议徙内地公疏言谓奸邪弄国罪当死无可怜且大臣窜逐本与天下弃之今复内还是违天下意由是止徙道州玉清昭应宫灾坐火事劾当死者百余人公疏言天灾可畏不可反以罪人而重天怒愿益修徳以塞谴人乃获免公于御史自监察厯殿中侍御史侍御史知杂事于尚书为员外郎郎中累官至諌议大夫于外为荆湖北路京东河北转运使江淮两浙荆湖发运制置使利防路安抚使知河中府滑州于三司为盐铁判官判旬院厯盐铁度支户部副使又尝权知諌院判三班审官院太常寺国子监于侍从为天章阁待制龙图阁直学士翰林侍读学士虽其自晦其所居人皆以为宜其在京东籍淄青齐濮济郓六州之人冐耕河壖地收租缗绢歳二十八万而六州之民争讼遂息其后言利者请税天下桥渡以佐军公建言津梁利人而反税之以为害卒争罢之平居退让未尝肯为人先妖贼王则反贝州兵围久不克而自河以北军饷调发益急转运使受命者以疾留不行公自滑州权河北转运使命至即日驰城下军需皆如其期其于取舍缓急常如此公居家有常法虽贵显衣服饮食如少贱时事母至孝与族兄甚相友爱人以为同产公以皇祐元年七月十日遇疾卒于京师享年六十有八上闻震悼以白金三百两赐其家特赠工部侍郎曾祖讳惟序不仕祖讳文翼复州録事参军赠太子中舍父讳从赠右谏议大夫母南阳郡太君邓氏自皇祖中舍君家于汉阳遂之至公始汝州之襄城某乡某原实五年闰七月十七日也公初娶程氏再娶孙氏封乐安郡君先公五十日而卒公子五人曰子骏子充子云子谅子真子真子充皆早丧于公之也子骏子云皆为大理评事子谅大理寺丞有孙十人女三人长适虞部员外郎杜枢次早卒防适大理寺丞王縡铭曰
　　自足乎其中不求乎其外斯惟公之善晦仁能勇于必为善有应而无逺故公晦其终显难于自进以晚见嗟而寿胡不俾其遐呜呼其奈何
　　尚书刑部郎中充天章阁待制兼侍读赠右谏议大夫孙公墓志铭【欧阳修】
　　公讳甫字之翰许州阳翟人也初举进士天圣五年得同学防出身为蔡州汝阳县主簿八年举进士及第为华州观察推官转运使李纮荐其材迁大理寺丞知绛州翼城县故丞相杜祁公与纮皆以清节自高尤难于取士闻公纮所荐也数招致之一见大喜已而祁公自御史中丞拜枢密直学士知永兴军辟公司録凡事之繁猥者一以委之公叹曰待我以此可以去矣祁公为谢顾事非他吏不能者不敢烦公公乃从容为陈当世之务所以缓急先后施设之宜又多荐士之贤而在下者于是祁公自以为得益友歳满知彭州永昌县监益州交子务再迁太常博士祁公为枢密副使荐于朝得秘阁校理是时诸将兵讨灵夏久无功天下骚动盗贼数入州县杀吏卒吏多失軄而民矣天子方锐意更用二三大臣乃极选一时知名士増置諌员使补阙失公以右正言居谏院上好纳谏诤未尝罪言者而至言宫禁事它人犹须委曲开讽而公独曰所谓后者正嫡也其余皆犹婢尔贵贱有等用物不宜过僣自古宠女色初不制而后不能制者其祸不可悔上曰用物在有司吾恨不知尔公曰世谓谏臣耳目官所以达不知也若所谓前世女祸者载在书史陛下可自知也上深嘉纳之保州兵变前有告者大臣不时发之公因力言枢宻使副当得罪使乃杜祁公也边将刘沪城水洛于渭州部署尹洙以沪违节度将诛之大臣稍主洙议公以谓水洛通秦渭于国家利沪不可罪由是罢洙而释沪洙公平生所善者也公在諌院所言补益尤多是三者其一人所难言其二人所难处者其后言宰相以某事当去者上亟为罢之因以陈执中为参知政事公又言执中不可用由是上难之公遂求觧軄于是小人不便大臣执政而朋党之论起二三公相继去位公亦在论中而辨诤愈切不自疑由是罢谏軄以右司谏知邓州徙知安州厯江南两浙转运使再迁兵部员外郎改直史馆知陜府又徙晋州河东转运使公素羸性淡然寡所好欲恂恂似不能言而内劲果遇事精明议者谓公道徳文学宜在朝廷备顾问而钱谷刀笔非其职然公处之益办至临疑狱滞讼常立得其情大贼张海郭貌山攻劫商邓新破南阳顺阳公安辑有方常曰教民知战古法也乃亲阅县弓手教之撃射坐作皆为精兵盗贼为息陜当东西冲吏苦厨传而前为守者顾毁誉不能有所损至公痛裁节之过客畏其清初无所望而亦莫之毁也陜人赖以纾后遂以为法其为转运使所至州县视其职事修废察其民乐否以此升黜官吏而不纳毁誉遇下虽严而不害其在两浙范文正公守杭州以大臣或便宜行事公曰范公贵臣也吾屈于此则不得伸于彼矣由是一切绳以法而常以监司自处范公遇公无倦色及退而不能无恨公遇范公不少下然退而未尝不称其贤也自河东召为度支副使勤其职不以为劳已而得疾嘉祐元年迁刑部郎中天章阁待制河北都转运使不行疾少间乃留侍读公博学彊记尤喜言唐事能详其君臣行事本末以推见当时治乱每为人说如其身履其间而听者晓然如目见故学者以谓终歳读史不如一日闻公论也所着唐史记七十五巻论议宏瞻书未及成以嘉祐二年正月戊戌卒于家享年六十公既卒诏取其书藏于秘府赠右谏议大夫又有文集七巻公喜接士务扬人善所得俸廪多所施与抚诸孤儿教育如已子曾祖讳恕博州堂邑主簿祖讳贲尚书库部员外郎考讳从革不仕以公贵累赠都官郎中母曰长安县太君李氏娶陈氏寿昌县君子三人长曰宜滑州节度推官次曰实曰寘皆将作监主簿女三人一适将作监主簿程着余皆早亡以五年七月丁酉公于阳翟县旧学乡坞头村之北原铭曰惟学而知方以行其义惟简而无欲以遂其刚力虽弱兮志则彊积之厚兮发也光宜寿兮奄以藏有深其泉兮有崇其冈永安其固兮百世无伤
　　尚书戸部侍郎叅知政事赠右仆射文安王公墓志铭【并序　欧阳修】
　　公姓王氏其先太原祁人其六世祖某为唐辉州刺史遭世乱因留家砀山砀山近宋其后又徙宋州之虞城今为应天虞城人也公讳尧臣字伯庸天圣五年举进士第一为将作监丞通判湖州召试以著作佐郎直集贤院知光州歳大饥羣盗发民仓廪吏法当死公曰此饥民求食尔荒政之所恤也乃请以减死论其后遂以着令至今用之丁父忧服除为三司度支判官再迁右司谏郭皇后废居瑶华宫有疾上颇哀怜之方后废时宦者阎文应有力及后疾文应又主监医后且卒议者疑文应有奸谋公请付其事御史考按虚实以释天下之疑事虽不行然自文应用事无敢指言者后文应卒以恣横斥死后犹在殡有司以歳正月用故事张灯公言郭氏幸得防厚恩复位号乃天子后也张灯可废上遽为之罢景祐四年以本官知制诰赐服金紫同知通进银台司兼门下封駮提举诸司库务迁翰林学士知审官院元昊反西边用兵以公为陜西体量安抚使公视四路山川险易还言某路宜益兵若干某路贼所不攻某路宜急为备至于诸将材能长短尽识之荐其可用者二十余人后皆为名将是时边兵新败于好水任福等战死今韩丞相坐主帅失律夺招讨副使知秦州范文正公亦以移书元昊不先闻夺招讨副使知耀州公因言此两人天下之选也其忠义智勇名动四方不宜以小故置之且任福由违节度以致败尤不可深责主将由是忤宰相意并其它议多格不行明年贼入泾原战定川杀大将葛懐敏乃公指言为备处由是始以公言为可信而前所格议悉见施行因复遣公安抚泾原路公曰陛下复用韩琦范仲淹幸甚然将不中御兵法也愿许以便宜从事上以为然因言诸路都部署可罢经畧副使以重将权而偏将见招讨使以军礼置徳顺军于笼竿城废泾原等五州营田以其地募弓箭手其所更置尤多方公使还行至泾州而徳胜寨兵迫其将姚贵闭城叛公止道左觧装为牓射城中以招贵且发近兵讨之初吏白曰公奉使且还归报天子尔贵叛非公事也公曰贵土豪也颇得士心然初非叛者今不乗其未定速招降后必生事为朝廷患贵果出降明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏率富人出钱下至果菜皆加税而用益不足公始受命则曰今国与民皆矣在陛下任臣者如何由是天子一听分所为公乃推见财利出入盈缩曰此本也彼末也计其缓急先后而去其蠧之有根宂者斥其妄计小利之害大体者然后一为条目使就法度罢副使判官不可用者十五人更荐用材且贤者朞年民不加赋而用足明年以其余偿内藏所借者数百万又明年其余而积于有司者数千万而所在流庸稍复其业公曰臣之术止于是矣且臣母老愿觧烦剧天子多公功以为翰林学士承防兼端明殿学士羣牧使初宦者张永和方用事请収民房钱十之三以佐国事下三司永和隂遣人以利动公公执以为不可度支副使林潍附永和议不已公奏罢潍乃止益利防三路转运使皆请増民盐井课歳可为钱十余万公亦以为不可而权幸因縁多见裁抑京师数为飞语及上之左右徃往谗其短者上一切不问而公为之亦自若也及公既罢上慰劳之公顿首谢曰非臣之能惟陛下信用臣尔丁母忧去职服除复为学士羣牧使再迁给事中皇祐三年以本官为枢宻副使公持法守正遂以身任天下事凡宗室宦官医师乐工嬖习之贱莫不关枢宻而滥恩幸请随其事可损损之可絶絶之至其大者则皆着为定令由是小人益怨构为飞书以害公公得书自请曰臣恐不能胜众怨愿得罢去上愈知公为忠为下令购为书者甚急公益感励在位六年废职修举皆有条理枢宻使狄青以军功起行伍居大位而士卒多属目往徃造作言语以相扇动人情以为疑而青色颇自得公尝以语众折青为陈祸福言古将帅起微贱至富贵而不能保首领者可以为鉴戒青稍沮畏嘉祐元年三月拜戸部侍郎叅知政事三年迁吏部侍郎八月二十一日以疾薨于位享年五十有六公在政事论议有所不同必反覆切劘至于是而后止不为独见在上前所陈天下利害甚多至施行之亦未尝自名其所设施与在枢宻时特异岂政事者丞相府也其体自宜如是邪公为人纯质虽贵显不忘俭约与其弟纯臣相友爱世称孝悌者言王氏遇人一以诚意无所矫饰善知人多所称荐士为时名臣者甚众有文集五十巻将终口授其弟纯臣遗奏以宗庙至重储嗣未立为忧天子愍然临其防辍视朝一日赠左仆射太常諡曰文安曾祖讳化某官赠太傅妣戚氏封曹国太夫人祖讳砺某官父讳渎某官皆赠太师中书令兼尚书令祖妣袁氏郓国太夫人妣仇氏徐国太夫人娶丁氏安康郡夫人子男三人同老大理评事周老太常寺太祝早卒朋老大理评事二女长适校书郎戚师道早卒次未嫁王氏自迁虞城由公曾祖而下或双金或土山皆在虞城嘉祐四年八月十日改公之皇考于宋城县平台乡石落原而以公从焉铭曰
　　王为祁人遭乱不还六世之祖初留砀山其后再迁虞宋之间遂安其居不逺卜宋多名家王实大族族大而振自公显闻公初奋躬以学以文逢国多事有劳有勤利归于邦怨不避身帝识其忠谓堪予弼俾副枢机出入惟宻遂叅政事实有谋谟惟中止之不俾相予帝有褒章愍饰之赠长于百寮考徳惟称维古载功在其庙器今亦有铭幽宫是閟
　　端明殿学士蔡公墓志铭【欧阳修】
　　公讳襄字君谟兴化军仙游人也天圣八年举进士甲科为漳州军事判官西京留守推官改著作佐郎馆阁校勘庆厯三年以秘书丞集贤校理知谏院兼修起居注是时天下无事士大夫弛于久安一日元昊叛师久无功天子慨然厌兵思正百度以修太平既已排羣议进退二三大臣又诏増置谏官四员使拾遗补阙所以遇之甚宠公以材名在选中遇事感激无所囘避权幸畏敛不敢挠法干政而上得益与大臣图议明年屡下诏书劝农桑兴学校革修废而天下悚然知上之求治矣于此之时言事之臣无日不进见而公之补益为尤多四年以右正言直史馆出知福州以便亲遂为福建路转运使复古五塘以溉田民以为利为公立生祠于塘侧又奏减闽人五代时丁口税之半丁父忧服除判三司盐铁勾院复修起居注今叅知政事唐公介时为御史以直言忤防贬春州别驾廷臣无敢言者必独论其忠人皆危之而上悟意觧唐公得改英州遂复召用皇祐四年迁起居舍人知制诰兼判流内铨御史吕景初吴中复马遵坐论梁丞相适罢台軄除它官封还辞头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之至和元年迁龙图阁直学士知开封府三年以枢宻直学士知泉州徙知福州未几复知泉州公为政精明而世闽人知其风俗至则礼其士之贤者以劝学兴善而变民之故除其甚害徃时闽人多好学而専用赋以应科举公得先生周希孟以经术传授学者常至数百人公为亲至学舍执经讲问为诸生率延见处士陈烈尊以师礼而陈襄郑穆方以徳行著称乡里公皆折节下之闽俗重凶事其奉浮图防宾客以尽力丰侈为孝否则深自愧恨为乡里羞而奸民游手无赖子幸而贪饮食利钱财来者无限极徃徃至数百千人至有亲亡秘不举哭必破产办具而后敢发防者有力者乘其急时贱买其田宅而贫者立劵举责终身困不能偿公曰有大于此邪即下令禁止至于巫觋主病蛊毒杀人之类皆痛断絶之然后择民之聪明者教以医药使治疾病其子弟有不率教令者条其事作五戒以教谕之久之闽人大便公既去闽人相率诣州请为公立徳政碑吏以法不许谢即退而以公善政私刻于石曰俾我民不忘公之徳嘉祐五年召拜翰林学士权三司使三司开封世称省府为难治而易以毁誉居者不由以迁则由以败而败者十常四五公居之皆有能名其治京师谈笑无留事尤善破奸隐吏不能欺至商财利则较天下盈虚出入量力以制用必使下完而上给下暨百司因习蠧切磨刬剔久之簿书纎悉纪纲条目皆可法七年季秋大享明堂后数月仁宗崩英宗即位数大赏赉及作永昭陵皆猝办于县官经费外公应烦愈间暇若有余而人不知劳遂拜三司使居二歳以母老求知杭州即拜端明殿学士以徃三年徙南京留守未行丁母夫人忧明年八月某日以疾卒于家享年五十有六蔡氏之谱自晋从事中郎克以来世有显闻其后中衰隐徳不仕公年十八以农家子举进士为开封第一名动京师后官于闽典方州领使一路二亲尚皆无恙闽人瞻望咨嗟不荣公之贵而荣其父母母夫人尤有寿年九十余饮食起居康彊如少者歳时为寿母子鬓发皆皤然而命服金紫煌煌如也至今闽人之为子者必以夫人祝其亲为父母者必以公教其子也公于朋友重信义闻其防则不御酒肉为位以哭尽哀乃止尝会饮食灵东园坐客有射矢误伤人者客遽指为公矢京师喧然事既闻上以问公公即再拜媿谢终不自辩退亦未尝以语人公为文章清绮粹美有文集若干巻工于书画颇自惜不妄为人书故其残章断藁人悉珍藏而仁宗尤爱称之御制元舅陇西王碑文诏公书之其后命学士撰温成皇后碑文又勅公书则辞不肯书曰此待诏职也公累官至礼部侍郎既卒翰林学士王珪等十余人列言公贤其亡可惜天子新即位未及识公而闻其名久也为之恻然特赠吏部侍郎官其子旻为秘书省正字孙传及弟之子均皆守将作监主簿而优以赙防以旻尚幼命守吏助给其防事曾祖讳显皇不仕祖讳恭赠工部员外郎父讳琇赠刑部侍郎母夫人卢氏长安郡太君夫人葛氏永嘉郡君子男三人曰匀将作监主簿曰旬大理评事皆先公卒幼子旻也女三人一适著作佐郎谢仲规二尚幼以某年某月某日公于莆田县某乡将军山铭曰
　　谁谓闽逺而多竒产产非物寳惟士之贤嶷嶷蔡公其人杰然奋躬当朝谠言正色出入左右弥缝补益间归于闽有政在人食不畏蛊防不忧贫疾者有医学者有师问谁使然孰不公思有髙其坟有拱其木凡闽之人过者必肃
　　尚书兵部员外郎知制诰谢公墓志铭【欧阳修】
　　朝散大夫行尚书兵部员外郎知制诰知邓州军州事兼管内劝农使上轻车都尉阳夏县开国男食邑三百戸赐紫金鱼袋谢公讳绛字希深其先出于黄帝之后任姓之别为十族谢其一也其国在南阳宛三代之际以微不见至诗嵩髙始言周宣王使召公营谢邑以赐申伯葢谢先以失国其子孙散亡以国为姓厯秦汉魏益不显至晋宋间谢氏出陈郡者始为盛族公之皇考曰太子賔客讳涛其爵陈留伯至公开国又为阳夏男皆在陈郡故用其封复因为陈郡人然其官邑卒随世而迁其谱自八世而下可见曰八代祖汾为河南缑氏人至五代祖希图始迁而南或嘉兴或丽水自皇考已上三代皆杭州之富阳公以寳元二年四月丁夘来治邓其年十一月己酉以疾卒于官以逺不克归于南即以明年八月得州之西南某山之阳遂以公享年四十有五初娶夏侯氏先卒今举以祔后娶高氏文安县君三男六女男某皆将作监主簿女一早亡五尚幼公之卒其客欧阳修吊而哭于位退则叹曰初宾客之薨修获铭其徳纳诸富阳之原今又哭公之防哭者在位莫如修旧葢尝铭其世矣乃论次其终始曰公年十五起家试秘书省校书郎复举进士中甲科以奉礼郎知頴州汝阴县迁光禄寺丞上书论四民失业杨文公荐其材召试充秘阁校理再迁太常丞通判常州丁母晋陵郡君许氏忧服除迁太常博士用郑氏经唐故事议昭武皇帝非受命祖不宜配享感生帝天圣中天下水旱而蝗河决壊滑州又上书用洪范五行京房传推灾异所以为天谴告之意极陈时所阙失无所讳与修真宗国史迁祠部员外郎直集贤院通判河南府移书丞相言歳防嵩山宫宜罢勿治又上书论妖人方术士不宜出入禁中请追所赐先生处士号歳满权开封府判官迁兵部员外郎为三司度支判官上书论法禁宻花透背诏书云自内始今内人赐衣复下有司取之是为法而自戾无以信天下又言后苑作官市筒亦禁物民间非所有有之为犯法因请罢内作诸器皆以其职言又言有司多求上防从中出而数更且谓号令数变则亏国体利害偏听则惑聪明请者务欲各行而守者患于不一请凡诏令皆由中书枢宻院然后行郭皇后废上书用诗白华引申后襃姒以为戒景祐元年丁父忧服除召试知制诰判流内铨谏者言李照新定乐不可用下其议议者久不决公为两议曰宋乐用三世矣无文法不合古吾从旧乃署其一议曰从新乐者异署议者皆从公署公为人肃然自修平居温温不妄喜怒及其临事敢言何其壮也虽或听或否或论高而不能行或后果如其言皆传经据古切中时病二代已来文章盛者称西汉公于制诰尤得其体世所谓常杨元白不足多也公既以文知名至于为政无所不达自汶隂已有能名佐常州至今常人思之钱思公守河南悉以事属之是时庄献明肃太后庄懿太后起二陵于永安至于铁石畚锸不取一物于民而足修国子学教诸生自逺而至者百余人举而中第者十八九河南人闻公防皆出涕诸生画像于学而祠之初吏部拟官以圭田有无为均公取州县田覆其实者准其方之物贾差为多少掲之省中它有名而无实者皆不用人以为便天下之吏有定軄而无定贠故选者常患其多而久积吏縁以奸至公为之选而集者有不逾旬而去天下皆称其平其遇事尤剧尤若简而有余及求知邓州其治益以寛静为本州遂无事先时有妖僧者以伪言诱民男女数百人徃徃昼夜为防凡六七年不废公则取其首恶二人寘之法余一不问民始知公法可畏而安于不苛南阳堰引湍水溉公田水之来逺而少能及民而堰撤墩破公议复召信臣故渠以罢邓人歳役而以水与民大兴学舍皆未就而卒始公来邓食其廪者四十余人或疑其多及其防为之制服其治衣栉才二婢至三从孤弟妹皆聚而食之卒之日廪无余粟家无余赀入哭其堂椸无新衣然平生喜宾客谈晏怡怡如也自少而仕凡三十年间自守不囘而外亦不为甚异此其始终大节也铭曰
　　寿吾不知命系其偶不俾其隆安归其咎惟徳之明惟仁之茂惟力之为而公之有
　　翰林侍读侍讲学士王公墓志铭【欧阳修】
　　公讳洙字原叔其生始能言已知为诗指物能赋既长学问自六经史记百氏之书至于圗纬隂阳五行律吕星官算法训故字音无所不学学必通达如其専家其语言初如不出诸口已而辨别条理发其精微听者忘倦决疑请益人人必得其所欲故自其少也一时名臣贤士皆称慕之其名声着天下初举进士为庐州舒城尉坐事免官归居南京故相临淄晏公为留守竒其文章待以客礼久之复调贺州富川主簿未行临淄公荐其才留居应天府学敎诸生防诏举经术士为学官京东转运使举公应诏召为国子监直讲迁大理评事史馆检讨知太常礼院天章阁侍讲直龙图阁同判太常寺庆厯中小人有不便大臣执政者欲排去之未知所发而杜丞相子壻苏舜钦为集贤校理负时名所与交游皆当世贤豪已而舜钦坐监进奏院祠神防客为御史所弹公以坐客贬知濠州徙知襄徐亳三州范文正公富丞相皆言王某学问经术多识故事宜在朝廷复召为检讨同判太常寺侍讲充史馆修撰拜知制诰权判吏部流内铨至和元年九月为翰林学士三年以亲嫌改侍读学士兼侍讲学士嘉祐二年九月甲戌朔以疾卒享年六十有一累官至尚书吏部郎中阶朝散大夫勲轻车都尉爵开国伯食邑五百户公为人寛厚乐易孝于宗族信于朋友诸孤不能自立者皆为之嫁娶始举进士时与郭稹同保人有告稹冐母禫者法当连坐主司召公问果保稹否不然可易也公言保之不可易也于是与稹俱罢公以文儒进用能因其所学为上开陈其言缓而不迫天子常喜其说意有所欲必以问之无不能对尝以涂金龙水牋为飞白词林二字以褒之至于朝廷它有司前言故实皆就以考正既领太常吉防礼典撰定尤多尝修集韵校定史记前后汉书编国朝防要乡兵制度祖宗故事三朝经武圣畧皇祐中大享明堂翰林侍读学士宋祁言明堂礼废久必得通知古今之学者诏公共草其仪礼成撰大享明堂记又诏修雅乐晚喜书尤有古法着易传一篇其它文章千有余篇其施于为政敏而有方襄州中庐戍兵骄前为守者患之不能制公至因事召之悉集于庭告曰某时为某事者非某人邪取其一二人寘于法余悉不问兵始知惧是时妖贼反贝州州县无逺近皆惊动佐吏劝公毋给州卒教习者真兵公笑曰是欲防乱乎此所以使人不安也在徐州遭歳大饥免民舟筭缗使得籴旁郡而出公私籴粟赈民所活尤多有司上其最降诏书褒美其在朝廷多所论议遇人恂恂惟谨及既殁而考其言乃当世要务公知制诰夏竦卒天子以东宫旧恩赐諡文献公曰此僖祖皇帝諡也封还其目不为草辞因曰前有司諡王溥为文献章得象为文宪字虽异而音同皆当改于是太常更諡竦文庄而溥得象皆易諡又尝论宗戚近幸冐法干恩泽以乱刑赏又言天下民田税不均而奸民逃亡有司失其常税请用郭谘孙琳千步开方为均田法颁之州县使因民讼稍稍均之可不扰而有司得复其常数近时选谏官御史有执政之臣尝荐举者皆以嫌不用公以谓士饬身励行而大臣荐贤以报国以嫌废之是疑大臣而废贤材不可及论河功邉食皆可施行方公病时八月开迩英阁侍臣并进讲读而公独病天子思之遣使者问公病少间否能起而为予讲耶既而公病笃以卒天子震悼赙防加等赠给事中特赐諡曰文即以其年十月辛酉于应天府虞城县之孟诸乡土山原公应天宋城人也曾祖讳厚祖讳化赠太傅父讳砺赠太师中书令兼尚书令公初娶董氏娶胡氏皆先公卒又娶齐氏封高阳郡君子男五人长曰叟臣早卒次曰力臣太常寺太祝次钦臣秘书省正字次陟臣将作监主簿次曾臣某官一女适太常博士陈安道铭曰
　　惟王氏之先逺自三代下迄战国商周齐魏其后之人皆以王为氏故其为姓尤多于后世而太原之王出周王子公世可考实太原人后家于宋遂以蕃延惟其皇考是生八子公实其季其徳克嗣播其休声以显于仕八支之盛名誉材贤公考朝廷儒学之臣退食于家诜诜子孙岂其不乐胡夺之年朝无咨询士失益友送车国门出泣引首子兹归藏刻铭不朽
　　太常博士尹君墓志铭【并序欧阳修】
　　君讳源字子渐姓尹氏与其弟洙师鲁俱有名于当世其论议文章博学彊记皆有以过人而师鲁好辩果于有为子渐为人刚简不矜饰能自晦藏与人居久而莫知至其一有所发则人必惊伏其视世事若不干其意已而防其情伪计其成败后多如其言其性不能容常人而善与人交久而益笃自天圣明道之间予与其兄弟交其得于子渐者如此其曽祖讳谊赠光禄少卿祖讳文化官至都官郎中赠刑部侍郎父讳仲宣官至虞部贠外郎赠工部郎中子渐初以祖廕补三班借軄稍迁左班殿直天圣八年举进士及第为奉礼郎累迁太常博士厯知芮城河阳二县签署孟州判官事又知新郑县通判泾州庆州知懐州以庆厯五年三月十四日卒于官赵元昊寇边围定川堡大将葛懐敏发泾原兵救之君遗懐敏书曰贼举其国而来其利不在城堡而兵法有不得而救者且吾军畏法见敌必赴而不计利害此其所以数败也宜驻兵瓦亭见利而后动懐敏不能用其言遂以败死刘涣知沧州杖一卒不服涣命斩之以闻坐専杀降知宻州君上书为涣论直得复知沧州范文正公常荐君材可以居馆阁召试不用遂知懐州至朞月大治是时天子用范文正公与今观文殿学士富公武康军节度使韩公欲更置天下事而权幸小人不便三公皆罢去而师鲁与时贤士多被诬枉得罪君叹息忧悲发愤以谓生可厌而死可乐也徃徃被酒哀歌泣下朋友皆窃怪之已而以疾卒享年五十至和元年十有二月十三日其子材居于河南府寿安县甘泉乡龙涧里其平生所为文章六十篇皆行于世子男四人曰材植机桴呜呼师鲁常劳其智于事物而卒蹈忧患以穷死若子渐者旷然不有累其心而无所屈其志然其寿考亦以不长岂其所谓短长得失者皆非此之谓欤其所以然者不可得而知欤铭曰
　　有韫于中不以施一愤乐死其如归岂其志之将衰不然世果可嫉其如斯
　　江隣几墓志铭【欧阳修】
　　君讳休复字隣几其为人外若简旷而内行修饬不妄动于利欲其彊学博览无所不通而不以矜人至有问輙应虽好辩者不能穷也已则黙若不能言者其为文章淳雅尤长于诗淡泊闲逺徃徃造人之不至善书喜琴奕饮酒与人交久而益笃孝于宗族事孀姑如母天圣中与尹师鲁苏子美游知名当时举进士及第调蓝山尉骑驴赴官每据鞍读书至迷失道家人求得之乃觉厯信潞二州司法叅军又举书判拔萃改大理寺丞知长葛县事通判閴州以母防去职服除知天长县事迁殿中丞又以父忧终防献其所著书召试充集贤校理判尚书刑部当庆厯时小人不便大臣执政者欲累以事去之君友苏子美杜丞相壻也以祠神防饮得罪一时知名士皆被逐君坐落职监蔡州商税久之知奉符县事改太常博士通判睦州徙庐州复得集贤校理判吏部南曹登闻检院为羣牧判官出知同州提防陜西路刑狱入判三司盐铁句院修起居注累迁刑部郎中君于治人则曰为政所以安民也无扰之而已故所至民乐其简易至辨疑折狱则或权以术举无不得而不常用亦不自以为能也君所著书号唐宜鉴十五巻春秋世论三十巻文集二十巻又作神告一篇言皇嗣事以谓皇嗣国大事也臣子以为嫌而难言或言而不见纳故假神告祖宗之意务为深切冀以感悟又尝言昭宪太后杜氏子孙宜録用故翰林学士刘筠无后而官没其赀宜为立后还其赀刘氏得不絶君之议论颇多凡与其游者莫不称其贤而在上位者久未之用也自其修起居注士大夫始相庆以为在上者知将用之矣而用君者亦方自以为得而君亡矣呜呼岂非其命哉君以嘉祐五年四月乙亥以疾终于京师即以其年六月庚申于某所君享年五十有六方其亡恙时为理命数百言已而疾且革其子问所欲言曰吾已着之矣遂不复言曾祖讳濬殿中丞赠驾部员外郎妣李氏始平县太君祖讳日新驾部贠外郎赠太仆少卿妣孙氏富阳县太君考讳中古太常博士赠工部侍郎妣张氏仁寿县太君夫人夏侯氏永安县君金部郎中或之女先君数月卒子男三人长曰懋简并州司户叅军次曰懋相太庙斋郎次曰懋迪女三人长适秘书丞钱衮余尚幼君姓江氏开封陈留人也自汉轑阳侯徳扂于陈留之圉城其后子孙分散而君世至今居圉城不去自高祖而上七世圉南夏冈由大王父而下三世乃阳夏铭曰
　　彼驰而我后彼取而我不岂用力者好先而知命者不茍嗟吾隣几兮卒以不偶举世之随兮君子之守众人所亡兮君子之有其失一世兮其存不朽惟其自以为得兮吾将谁咎
　　蔡君山墓志铭【欧阳修】
　　予友蔡君谟之弟曰君山为开封府太康主簿时予与君谟皆为馆阁校勘居京师君山数徃来其兄家见其以县事决于其府府尹吴遵路素刚好以严惮下吏君山年少位卑能不慑屈而得尽其事之详吴公独喜以君山为能予始知君山敏于为吏而未知其他也明年君谟南归拜其亲夏京师大疫君山以疾卒于县其妻程氏一男二女皆幼县之人哀其贫以钱二百千为其赙程氏泣曰吾家素以亷为吏不可以此汚吾夫拒而不受于是又知君山能以恵爱其县人而以廉化其妻妾也君山间尝语予曰天子以六科策天下士而学者以记问应对为事非古取士之意也吾独不然乃昼夜自苦为学及其亡也居谟发其遗藁得十数万言皆当世之务其后逾年天子与大臣讲天下利害为条目其所改更于君山之藁十得其五六于是又知君山果天下之竒才也君山景祐中举进士初为长谿县尉县媪二子渔于海而亡媪指某氏为仇告县捕贼县吏难之皆曰海有风波岂知其不水死乎且虽果为仇所杀若尸不得则于法不可理君山独曰媪色有寃吾不可不为理乃隂察仇家得其迹与媪约曰吾与汝宿海上期十日不得尸则为媪受捕贼之责凡宿七日海水潮二尸浮而至验之皆杀也乃捕仇家伏法民有夫妇偕出而盗杀其守舍子者君山亟召里民毕防环坐而熟视之指一人曰此杀人者也讯之果伏众莫知其以何术得也长谿人至今喜道君山事多如此曰前史所载能吏号如神明不过此也自天子与大臣条天下事而屡下举吏之法尤欲官无小大必得其材方求天下能吏而君山死矣此可为痛惜者也君山讳高享年二十有八以某年某月某日卒今年君谟又归迎其亲自太康取其柩以归将以某年某月某日于某所且谓予曰吾兄弟始去其亲而来京师欲以仕宦为亲荣今幸还家吾弟独以柩归甚矣老者之爱其子也何以塞吾亲之悲子能为我铭君山乎乃为之铭曰
　　呜呼吾闻仁义之行于天下也可使父不哭子老不哭少嗟夫君山不得其寿父母七十扶行送柩退之有言死孰谓夫子墓予铭其传不朽庶几以此慰其父母
　　太常博士曽公墓志铭【王安石】
　　公讳易占字不疑姓曾氏建昌南丰人其世出有公之考赠谏议大夫致尧之碑大夫当太宗真宗世为名臣公少以廕补太庙斋郎为抚州宜黄临川二县尉举三司法中进士第改镇东节度推官还改武胜节度掌书记崇州军事判官皆不徃用举者监真州装卸米仓迁太子中允太常丞博士知防州之如皐信州之玉山二县知信州钱仙芝者有所丐于玉山公不与即诬公吏治之得所以诬公者仙芝则请出御史当是时仙芝葢有所挟故虽坐诬公抵罪而公亦卒失博士归不仕者十二年复如京师至南京病遂卒娶周氏吴氏最后朱氏封崇安县君子男六人晔巩牟宰布肇女九人公以端拱己丑生卒时庆厯丁亥也后卒之二年而其墓在南丰之先茔始公以文章有名及试于事又愈以有名临川之治能不以威而使恶人之豪帅其党数百人皆不复为恶在越州其守之合者倚公以治其不合者有所不可公轻正之庄献太后用道士言作干明观匠数百人作数歳不成公语道士曰吾为汝成之为之捐其费太半役未几而罢如皋歳大饥固请于州而越海以籴所活数万人明年稍已熟州欲収租赋如常公独不肯听歳尽而泰之县民有复亡者独如皐为完既又作孔子庙讽县人兴于学玉山之政既除其大恶而至于桥梁廨驿无所不至葢公之已试于事者能如此既仕不合即自放为文章十余万言而时议十巻尤行于世时议者惩已事忧来者不以一身之穷而遗天下之忧以为其志不见于事则欲发之于文其文不施于世则欲以传于后后世有行吾言者而吾岂穷也哉葢公之所为作之意也寳元中李元昊反契丹亦以兵近邉阳为欲弃约者天子独忧之诏天下有能言者皆勿讳于是言者翕然论兵以进公独以谓天下之安危顾吾自治不耳吾已自治敌人无可忧者不自治忧将在于近而敌人岂足道哉即上书言数事以为事不尔后当如此既而皆如其云公之遭诬人以为寃退而贫人为之忧也而公所为十余万言皆天下事古今之所以存亡治乱至其寃且困未尝一以为言公没而其家得其遗疏曰刘向有言谗邪之所以并进者由上多疑心用贤人而行善政如或谮之则贤人舍而善政还此可谓明白之论切于今者夫敌人动于外百姓穷于下臣以谓尚未足忧也臣之所谓可忧者特在分诸臣之忠邪而已其大畧如此而其详有人之难言者葢公既病而为之未及上而终云呜呼其尤可以见公之志也夫谏者贵言人之难言而传者则有所不得言读其畧不失其详后世其有不明者乎公之事亲心意几微輙逆得之好学不怠而不以求闻于世所见士大夫之防二人逆一人之柩以归又字其孤又一人者宰相舅尝为赞善大夫死三十年犹殡殡壊公为增修又与宰相书责使之此公之行也葢公之试于事者小而不尽其材而行之所加又近唯其文可以见公之所存而名后世故公之故人子王某取其尤可以铭后世者而为铭曰
　　夫辨邪正之实去万事之例而归宰相之责合兵为农以立天下之本设学校奬名节以材天下之士正名分定考课通财币以成制度之法古之所以治者不皆出于此乎而时议之言如此读其书以求其志呜呼公之志何如也
　　司封员外郎秘阁校理丁君墓志铭【王安石】
　　朝奉郎尚书司封员外郎充秘阁校理新差通判永州军州兼管内劝农事上轻车都尉赐绯鱼袋晋陵丁君卒王某曰噫吾僚也方吾少时辅我以仁义者乃发哭吊其孤祭焉而许以铭越三月君壻以状至乃叙铭赴其叙曰君讳寳臣字元珍少与其兄宗臣皆以文行称乡里号为二丁景祐中皆以进士起家君为峡州军事判官与庐陵欧阳公游相好也又为淮南节度掌书记或诬富人以博州将贵人也猜而専吏莫敢议君独力争正其狱又为杭州观察判官用举者兼州学教授又用举者迁太子中允知越州剡县葢其始至流大姓一人而县遂治卒除兴利甚众人至今言之于是再迁为太常博士移知端州侬智高反攻至其治所君出战能有所捕斩然卒不胜乃与其州人皆去避之坐免一官徙黄州会恩除太常丞监湖州酒又以大臣有解举者迁博士就差知越州诸暨县其治诸暨如剡越人滋以君为循吏也英宗即位以尚书屯田员外郎编校秘阁书籍遂为校理同知太常礼院君质直自守接上下以恕虽贫困未尝言利于朋友故旧无所不尽故其不幸废退则人莫不怜少进也则皆为之喜居无何御史论君尝废矣不当复用遂出通判永州世皆以咎言者谓为不宜夫敺未尝教之卒临不可守之城以战虎狼百倍之贼议今之法则独可守死尔论古之道也则有不去之以死有去之以生吏方操法以责士则君之流离穷困几至老死尚以得罪于言者亦其理也君以治平三年待阙于常州于是迁尚书司封员外郎以四年四月四日卒年五十八有文集四十巻明年二月二十九日于武进县懐徳北乡郭庄之原君曾祖讳辉祖讳谅皆弗仕考讳柬之赠尚书工部侍郎夫人饶氏封晋陵县君前死子男隅太庙斋郎除隮为进士其季恩儿尚幼女嫁秘书省著作佐郎集贤校理同县胡宗愈其季未嫁嫁胡氏者亦又死矣铭曰
　　文于辞为达行于徳为充道于古为可命于今为穷呜呼已矣卜此新宫
　　右领军致仕王君墓志铭【王安石】
　　君王氏讳乙字次公其望在太原而实家大名之元城不知其始所以徙曾祖讳安当周世宗时为阁门通事舍人祖讳廷温开寳中泰宁军节度副使考讳奉諲右班殿直赠左武卫大将军君尝举进士不中因献其所藏书秘阁而上书言先臣某逮事许王于先皇帝有一日之幸臣实其子天子下其问验以为三班借职累迁至内殿崇班閤门祗淮南东路都巡检使皇祐二年年七十三以右领军卫将军致仕卒于海州而以嘉祐二年真州之扬子县某乡某原以后夫人刘氏祔于是先夫人林氏既矣君强记博问刚毅而聪明好读书虽老矣读书未尝少止于穷人贱士茍义所在乐与之爲胶漆一欲以不直加我虽严贵人义终不为受也数上书言事皆中世病而用事者多不听听者两言耳又事之小者然当时防其利言楚州可去堰为牐歳省卒一十一万七千人钱一百三十万米六万八千石又言河隂可以茶盐募入谷而漕之河北为十说以排三司之难三司不能绌其一此当时防其利者也宋兴百年大定于太宗至真宗内外富矣内外自是遂务以无为养息天下朝廷所尚贤良进士而将相大臣之世用君方慨然懐古人趋赴功业之意欲起贫贱不势左右而以其辩智当人主众圆独方用非其时卒以不合呜呼甚可悲也然天下不肖多畏恶君以其伉直而幸其龃龉不得意以老独贤者哀之耳君子越石秦州观察判官其次子仁杰为进士女二人嫁进士林度陈州项城主簿宋造余尝为君僚而与其子越石同年进士也铭其曰
　　强能吾嬴吾与之为抗嬴者惴惴吾与之为让卒嬴于强以窒于行维其心之亨以实其声也
　　广西转运使屯田员外郎苏君墓志铭【王安石】
　　庆厯五年河北都转运使龙图阁直学士信都欧阳修以言事切直为权贵人所怒因其孤甥女子有狱诬以奸利事天子使三司户部判官太常博士武功苏君与中贵人杂治当是时权贵人连内外诸怨恶修者为恶言欲倾修锐甚天下汹汹必修不能自脱苏君卒白上曰修无罪言者诬之耳于是权贵人大怒诬君以不直绌使为殿中丞泰州监税然天子遂寤言者不得意而修等皆无恙苏君以此名闻天下嗟乎以忠为不忠而诛不当于有罪人主之大戒然古之陷此者相随属以有左右之谗而无如苏君之救是以卒至于败亡而不寤然则苏君一动其功于天下岂小也哉苏君既出遂权贵人更用事凡五年之间再赦而君六徙东西南北水陆奔走輙万里其心恬然无有怨悔遇事强果未尝少屈葢孔子所谓刚者殆苏君乎苏君之仁与智又有足称者尝通判陜府当葛懐敏之败边告急枢宻使使取道路戍还之卒再戍仪渭于是延州还者千人至陜闻再戍大恐即讙聚谋为变吏白闭城城中无一人敢出君徐以一骑出卒间谕慰止之而以便宜还使者戍卒喜曰微苏君吾不得生陜人亦曰微苏君吾其掠死矣有令刺陜西之民以为兵敢亡者死既而亡者得有司治之以死君輙纵去而言上曰令民以死者为事不集也事集矣亡者犹不赦恐其众相率而为盗惟朝廷幸哀怜愚民使得自反天子以君言为然而三十州之亡者皆不死其后知坊州州税赋之无归者里正代为之输歳币大家数十君悉钩治使归其主坊人不忧为里正自苏君始也苏君讳安世字梦得其先武功人后徙蜀蜀亡归家于京师今开封人也曾大考讳进之率府副率大考讳继殿直考讳咸熙赠都官郎中君以进士起家三十二年其卒年五十九为广西转运使而官止于尚书屯田员外郎者以君十五年不求磨勘也君娶南阳郭氏又娶清河张氏为清河县君子台文永州推官祥文大庙斋郎炳文试将作监主簿彦文未仕女子五人适进士防稽江崧单州鱼台县尉江山赵扬三人尚幼君既卒之三年嘉祐二年十月庚午其子君扬州之江都东兴宁乡马坊村而太常博士知常州军州事临川王某为铭曰
　　皇有四极周绥以福使维苏君奠我南服亢亢苏君不圜其方不晦其明君子之刚其枉在人我得吾直谁怼谁愠祗天之役日月有丘其下防防昭君无穷安石之铭
　　节度推官陈君墓志铭【王安石】
　　人之所难得乎天者聪明辨智敏给之材既得之矣能学问修为以自称而不于无穷之欲此亦天之所难得乎人者也天能以人之所难得者与人人欲以天之所难得者徇天而天不少假以年则其得有不暇乎修为其为有不至乎成就此孔子所以叹夫未见其止而惜之者也陈君讳之元字某年二十七为武昌军节度推官以卒自其为儿童强记防见能不劳而超其长者少长慨然慕古人所为而又能学其文章既以进士起家则喜曰无事于诗赋矣以吾目力尽之于所好其庶乎吾可以成材于是悉橐其家书之官而蚤夜读以思思而不得则又从其朋友讲觧至于达而后已其材与志如此使天少假以年则其成就当何如哉然无几何得疾病遂至于不起嗟乎此亦所谓未见其止而可惜者也君某州之某县人曾祖曰某祖曰某考曰某以嘉祐某年某月甲子其兄之方为之卜某州某县某所之原以而临川王某为铭曰
　　浮扬清明升气之乡沈翳浊墨降形之宅其升逺矣其孰能追其降在此有铭昭之
　　泰州海陵县主簿许君墓志铭【王安石】
　　君讳平字秉之姓许氏余尝谱其世家所谓今泰州海陵县主簿者也君既与兄元相友爱称天下而自少卓荦不覊善辨说与其兄俱以智畧为当世大人所器寳元时朝廷开方畧之选以招天下异能之士而陜西大帅范文正公郑文肃公争以君所为书以荐于是得召试为太庙斋郎已而选泰州海陵县主簿贵人多荐君有大才可试大事不宜弃之州县君亦常慨然自许欲有所为然终不得一用其智能以卒噫其可哀也已士固有离世异俗独行其意骂讥笑侮困辱而不悔彼皆无众人之求而有所待于后世者也其龃龉固宜若夫智谋功名之士窥时俯仰以赴势物之会而輙不遇者乃亦不可胜数辩足以移万物而穷于用说之时谋足以夺三军而辱于右武之国此又何说哉嗟乎彼有所待而不悔者其知之矣君年五十九以嘉祐某年某月某甲子真州之扬子县甘露乡某所之原夫人李氏子男瓌不仕璋真州司户叅军琦太庙斋郎琳进士女子五人已嫁二人进士周奉先泰州泰兴县令陶舜元铭曰
　　有拔而起之莫挤而止之呜呼许君而已于斯谁或使之















　　文编卷六十一
　　钦定四库全书
　　文编卷六十二
　　明　唐顺之　编
　　太子太师致仕杜祁公墓志铭【欧阳修】
  </div>
  <div class="pagination">
   <a href="文编_page30.html">
    上一页
   </a>
   <span>
    ...
   </span>
   <a href="文编_page26.html">
    26
   </a>
   <a href="文编_page27.html">
    27
   </a>
   <a href="文编_page28.html">
    28
   </a>
   <a href="文编_page29.html">
    29
   </a>
   <a href="文编_page30.html">
    30
   </a>
   <span class="current-page">
    31
   </span>
   <a href="文编_page32.html">
    32
   </a>
   <a href="文编_page33.html">
    33
   </a>
   <a href="文编_page34.html">
    34
   </a>
   <a href="文编_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
