<!DOCTYPE html>
<html>
<head>
    <meta charset="UTF-8">
    <title>全唐文 - 第 236 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 236 页/共 603 页</h1>
    <div class="content">    景，开元时擢书判拔萃科，官侍御史。
    ○对举抱瓮生判
    〈河南东道持斧举抱瓮生，或告云矫州，科生妄罪，不伏。〉
    弓旌待士，束帛登贤，授方任能，察言观行。虽三微改运，文质有殊，百代可知，风声不替。国家克明峻德，无旷庶官，多士斯闻，得人为盛。犹恐考有作，轴生词，思草泽之遗芳，忆山泉之逸赏。傍驰鹤板，博访龟枚，将求异等之才，载下非常之制。方书执简，直指观风，澄清之道莫闻，黜陟之宜且昧。海隅沉隐，未荐[B14A]衣；汉阴矫识，翻称抱瓮。详延不中，使司自是疏遗；混沌假修，野老若为加罪。
    ○河南县尉厅壁记
    县尉能御盗，而不能使民不为盗。盗贼息，非尉之能；盗贼繁，过不在乎尉矣。上失其平，下苦其情，弱者困死，疆者偷生，道之常也，岂乐盗哉？无竭民力，民心安益；无尽民物，民利丰实。居乡聚族，有良有睦，履诈迹伪，有责有愧，民之常也，孰肯为盗哉？故曰能与过，不在乎尉，在时政之得失尔。若夫平斗讼，慑凶狡，惟盗是御者，尉之职也。苟失其人，则贪残诬枉，民不胜弊，反甚於盗焉。今郡县至广，庸不知所得者几何人哉？太原王昭度字世范，登进士第，为河南尉。尉之职，无所不举焉，然诚不足展世范之才。顾其所得，亦斯民幸矣。世范於景有旧，因求记刻於厅壁，庶有信於後，於是乎书。
    ☆皇甫
    ，开元中官阳翟尉，上疏谏置劝农判官，贬盈川尉。
    ○谏置劝农判官疏
    臣闻智者千虑，或有一失，而愚夫千计，亦有一得。且夫无益之事繁，则不急之务重，不急之务重则役数，役数则人疲，人疲则无聊生矣。是以太上务德，以静为本；其次化之，以安为上。但责其疆界，严其是防，山水之馀，即为见地。何必聚人阡陌，亲遣检量，故夺农时，致令受弊？又因出使之辈，未识大体，所由殊不知陛下爱人至深，务以刻剥为计。州县惧罪，据牒即徵，逃亡之家，邻保代出，邻保不济，又便更逃，（一作输）。急之则都不谋生，缓之则虑法交及，臣恐逃逸从此更深。至如澄流在源，止沸在火，不可不慎。今之具寮，向逾万数，蚕食府库，侵害黎民，国绝数载之储，家无经月之蓄。虽有厚税，亦不可供，户口逃亡，莫不由此。纵使伊、皋申术，管、晏，陈谋，岂息兹弊？若以此给，将何以堪？虽东海南山，尽为粟帛，亦恐不足，岂量田税客能周给也？
    ☆李宙
    宙，开元朝登进士第，官殿中侍御史内供奉。
    ○奉和圣制喜雨赋
    既五月兮生一阴，犹不雨兮思作霖；圣自咎兮天同德，诚下答兮神孔歆。臣闻泽不润下，意欲乾封；岂大明在御？而荒岁或逢，礼有旱之舞，诗有昭回之咏。陛下退史巫之纷若，追后土之虔敬；以乾坤而合德，何造化之测？当赫曦兮是时，与{滂}{沱}兮为期。粤三日而将澍，未崇朝而已布。霏微露立之坛，风旋之步；缅察狱以临幸，尝祷林而戒惧。曷若不言而顺於阴骘，曰肃而变其阳数？非破块与鸣条，惟涤场及洒路。灵台是升，斯考休徵；浑仪已纬，更酌元亨。尔乃紫微凉夏，彤庭景深；初泛滟於太液，复萧条於上林。倾菡萏而花舞，散青葱而叶吟；宜刻漏於银箭，杂秋声於玉琴。龙虎飞腾兮多气色，鹳鹤鸣叫兮有清音。况田之至喜，奉圣人以为心。惟大君之德也，如雨施於上元，如泽漏於重泉；浸四溟而无远，洞万物而无偏。喜群生之遂也，山不翦其毛，河不污其宫阙；思就绀而生虹，愿从风而移月。绝奔雷以无景，静行云以不发；愿依稀兮其奚多，虽三五而可越。
    ○对不供祭用判
    〈景奉使沈，虞人不供其用。〉
    厚德载物，山泽通气，珍怪奇产，虞衡是职。无幽不通，在山川而有事；至诚则感，故鬼神以是依。惟景肃将天威，祗若事典，式崇望祀之礼。用展沈之义，而虞人不虔，祭物有阙。各守尔典，奚旷於庶官？莫恭其职，自贻於伊咎。请举虞人之罪，归於士师之辟。
    ☆张利贞
    利贞，河间人。开元朝官殿中侍御史内供奉、金部员外郎，迁御史中丞。出为陈留守，领河南道采访处置使。卒於官。
    ○对不供祭用判
    〈景奉使沈，虞人不供其用。〉
    国之大事，必存乎祀礼；有五经，莫重乎祭。故肃事享荐，虽不祈求，而歆馨硕德，是资昭报。主上纂尧丕绪，钦虞大孝。是卑宫室，固非为已；用崇享祭，其以佑人。故临遗制使，聿修祀典，饬躬戒告，展采错事。捧币，洁牲，盛仪宿设，嘉乐具举。川先河後，得沈浮之义；因方即阴，合瘗之礼。比时具物，责成存乎有司；虚中虑事，先令期於使者。彼何为尔，而敢阙供？夫惟虞人，不应无诉。
    ☆王师乾
    师乾字修然，琅琊临沂人。
    ○王右军祠堂碑
    公讳羲之，字逸少，琅琊临沂人也。原夫在天呈象，箕昴垂其宿；在地成物，岳渎耀其英。蕴粹含精，孕灵诞秘，降为人杰，君酌其休。自黄龙纪德，帝轩握大宝之符；丹乌启瑞，周储开氏姓之兆。尔其吉骏诚感，标秀质於文昌；离翦止杀，协英图於武帐。既而吕刀庆远，郭筮灵长，或浏浏风松，或烂烂岩电。盛哉茂族，其昭昭乎！系德象贤，为海内之冠冕，国史家谍，可略言焉。曾祖览，清河太守、宗正卿、光禄大夫、即邱子。刘德智略，始参宗正，蔡义经术，初登大夫，故得象海括河，高能赋。祖正，散骑常侍。父旷，建威将军、淮南内史、建始侯。应德琏之规献，入掌禁中，韩安国之严明，才兼阃外。公之生也，践得二之机，应五百之庆。骨鲠清贵，鉴裁端凝，夷简澹雅，魁梧颓放。性敖如也，深为从伯大将军敦、丞相导之所器重。学总坟素，艺苞流略，书穷八体，才赡五能。至若垂露崩□，芝英薤叶，鸾回鹊顾之巧，虎踞龙腾之势，信可挺拔终古、晖映来今者乎！我大唐太宗文武圣皇帝，甄陶尧舜，漂涤羲轩，物色贤良，梦寐前载。万机之暇，宏览典坟，得之右军，欣然师范。亲纡圣旨，制赞论焉，其略曰：“详察古今，研精篆素，尽善尽美，其会惟王右军乎！心慕手追，此人而已，斯乃万代之荣观也。与夫周表商闾、汉修乐墓，故不同年而语矣！”时太尉郗鉴，负佐命之勋，居台铉之贵，使求佳胥於文献公，公令东厢自观之。子侄闻者，莫不耸身矜持，公独坦腹而不屑意，竟当选矣。起家秘书郎。石渠奥府，天禄仙台，藉非扬雄、刘向之才华，班固、左思之覃思，笔削之举，不亦难乎？征西庾亮，请为参军，累迁长史。参预谋谟，总统纲纪。魏阳元之领袖，早历清阶；温太真之鲜明，遽登英位。兼此二美，在我公焉。迁宁远将军江州刺史。汇泽西浮，浔阳重镇，伊昔南夏，埒拟扶风，江湖氵沓氵ヌ，匡庐嵬崛。所以山薮藏疾，川泽纳污，非无草窃之人，实有萑苻之盗。下车无何，枭音遽革。公誉望幼挺，才器夙彰，声名洋溢，公卿藉甚。识兴不识，莫不引领而思交；知与不知，咸愿举手而同荐。频召为侍中、吏部尚书，皆不应命。常伯补衮，冢宰提衡，唐虞则龙作纳言，汉魏则貂蝉近侍。卒不降志，保真恬怡，荀卿所谓“德行高则骄富贵，礼义重则轻王公”，於右军见之宁矣。复授护军将军，亦推迁不拜，除右军将军会稽内史。瓯越奥区，地惟关辅，浙河襟带，秦岭股肱。士女殷繁，商贾联络，一部之会，氓俗难循。公示以威恩，孚以诚惠，敦学校，劝农桑，枭雄猾，赏廉孝，未逾期月，风化大行。然後致书朝端，以诫执事，词理鲠亮，言旨切直，岂徒贾生流涕、孟轲浩然而已哉？既而金行不竞，小人道长，兴言慷慨，峻誓坟茔，随时卷舒，关国隆替。即不屑之愿，循长往之诚，穷游名山，遍历沧海。捐龟组，褫龙章，练金膏，屑琼蕊，曲水，茂兰亭，开礼贤之馆，引贞肥之客。於是谢安、孙绰、李充、许询、支遁、许迈之俦，若非抗首谢时，即是文章冠代，何尝不攀胜慕德、夕处朝游？公自为之序，以申其志也。竟以乐死，遂其初情。春秋五十有九，卒於会稽之里第。朝野轸恸，郡县伤嗟，路泣行号，风悲日惨，岂徒舂者不相、工女辍机而已哉？追赠金紫光禄大夫，诸子仰遵先旨，固让不受。公有济天下之心，蕴公辅之量，智度淹旷，规模宏远。抱刘琨之气，嗟地狭而不容；怀乐毅之才，叹主昏而弗用，有以知晋室之不延也。夫盛德之祀，绵於百代；公侯之允，必复其先。自晋迄陈，统会稽时，殆逾数十，可谓英英门户矣。既而黄旗霸尽，紫盖英衰，衣冠咸返帝乡，礼乐并归宸甸。子孙流落，今为居人。十二代孙庭之、之，善人，高尚其事，贞不绝俗，隐不违亲。偃仰琴书，逍遥鱼鸟，虽心怀追远之道，而家迫屡空之恨。遂使丞尝久旷，享德无依，乐毅之後未封，若敖之魂遂馁。师乾幸因承乏，叨佐越藩，仰休烈而延耸，俯遗尘而景慕。敬聚宗族，隆构清祠，灵宇森邃，修廊葛。时思之再茂，如在之敬逾明。荃壁药房，煜晨风而转翠；蕙饣肴兰藉，顺四序而流馨。北望蕺岩，题扇之风更远；东连竹径，养鹅之沼弥清。西接邑居，朱城丽日；南通阡陌，翠柳含烟。加以万壑争流，千岩竞秀。澄湖湛镜，渍星象於波澜；洞穴封金，孕灵符於宛委。信允常之胜境，勾践之名都焉。从下一代孙正议大夫守越州都督上柱国公士希俊，师乾八从兄也。操行端举，风神朗迈，汪汪焉人不能测，凛凛然吏不敢犯。爱人如父母，摘伏如神明。春露流滋，厮庶铭其巨惠；秋霜泛简，豪猾肃其严威。游刃有馀，雍容多暇。乃昌言曰：“陆机文章，犹陈祖德；潘岳词赋，先述家风。况我族盛门昌，首出天下。爰自著姓，以迄於兹，莫不仪表三台，抑扬二铉。英贤发，才产光扬，苟无述焉，宁昭勋绩？”恭承嘉命，敢不云乎？师乾学非觇古，文惭秀异，聊申举一，讵述芳猷。敬疏无愧之词，庶披文以见质。公有七子，并有重名，《晋史》详矣。或早终绝嗣，或无子国除。其有子孙蝉联，以暨今日者，其惟黄门乎？可以配享祖宗，列为昭穆矣。又诸与公交游者，英贵特达，勋绩昭著，独谢太傅乎？今配食宾筵矣。从十四代孙石城寺僧道敬、金庭观道士道崇，研空两谛，妙重元，入龙藏而冥搜，游凤京而赜秘。从十四代孙朝议郎行歙州黟县令爽，铜章抚俗，墨绶亲人，惠训浃於重泉，讴谣光乎单父。从十六代孙元应令嗣贤文毒师元保家等，并晦迹林泉，脱屣缨冕，追仲长之逸轨，慕郭举之高踪。共扇家风，同宣祖德，殚素产，颂洪猷，勒琬玉於东瓯，俾庶几认南岘。其辞曰：
    沂波括地，缑岭干天。代载雄杰，奕叶英贤。三槐继轨，九棘蝉联。盛哉茂族，人无间然。秦则离翦，汉惟吉骏。武帐扬晖，文昌挺韵。象贤踵德，诞生英俊。汪汪万顷，森森千仞。常伯献替，纳言喉舌。佥曰具瞻，是属明哲。竟不降志，朗其不屑。霜气棱棱风威切切。泄泽西楚，稽岫东瓯。人称险躁，俗号轻浮。威而不猛，善而能柔。狱囚靡滞，庭事无留。有道则仕，无道则亡。关国隆替，与时行藏。屑琼膏铣，晦景韬光。山川益秀，草树增芳。我唐太宗兮皇王冠，文经天地兮武戡乱。钦墨妙兮右军，发睿词兮制幽赞。幽赞敏兮叨纪纲，佐郡未理兮泛沂康。钦族祖之休烈，峻祠宇兮蕺岩阳，明德惟馨兮茂尝。子孙不知其所以，遂刊石而流芳。
    ●卷三百九十八
    ☆卢昌
    昌，开元时擢书判拔萃科。
    ○对坐於左塾判
    〈里胥坐於左塾，邻长怒而逐之，县科无礼，邻长诉非失。〉
    人最物灵，道由学立。诗书礼乐，列圣巨儒之教行；孝慈忠良，父子君臣之义备。是以国学宏建东序西序，乡校大起左塾右塾。闻诗以言，执礼而动，遵夫子之善诱，仰先师之至德。里胥末役，乡人是赖。公门鞠躬，未彰於嘉躅；黉塾促膝，便乖於令典。苟兹无礼，胡异有皮？邻长逐之，允谓宜矣；县曹专断，窃未得诸。
    ○对吊服加麻判
    〈甲乙二人所受学师亡，皆吊服加麻。甲出有所之则，乙居则，出则否。县司科甲乙不合为师制服，并不伏。〉
    惟甲惟乙，夙庇唐封；如琢如磨，服勤师训。自凝情於竹素，将比色於朱蓝。既而逝水方惊，梁木其坏。微言已绝，先师从召於鹤书；素业无凭，弟子空思於序。闲阶寂历，泣对履綦；旧宅凄清，愁闻丝竹。爰制，以报师资，虽乖心丧之仪，未失礼经之意。何者？宣尼既没，子贡为庐；郑生云亡，叔然制服。往哲不贻伊诮，县司何遽见绳？请宽二公之愆，无滥五刑之法。
    ☆元承先
    承先，开元时擢书判拔萃科。
    ○对无夫修是堰判
    〈河南诸州申无夫修理是堰，请与之平价，仍免外徭。省司以为兴平价则官无所供，免外徭则公事废阙，不之许，州诉人实阻饥，恐不及冬成，至春复桃花水为害。〉
    备豫不虞，古来善策，随事兴理，今亦宜然。於廓长河，邈界中国，来万里之外，历数州之间。荣光载浮，竹箭长下。千里作曲，呈瑞马以出图；三日成霖，或迷牛而为害。永言诸郡，夹河之ヂ，尧水屡逢，娲灰未止。俾太守沈马，空竭精诚；将军负薪，犹劳太息。则必土功展事，金是爰起，匪用齐人之力，孰免为鱼之叹？恭闻汉事，以蠲六月之徭；大哉圣朝，实平百姓之价。公家之事，知无不为，苟利於人，胡为不可？省司所见，未窒盈庭之辞；州诉宜从，可塞如川之口。
    ☆牛上士
    上士，泾阳人，太常博士耸之父。
    ○狮子赋（并序）
    上士曾读《实录》：贞观九年，西域进狮子，秘书监虞世南献赋，前史美之。窃谓虞公博物洽闻，诚则可重；瑰玮倜傥，或非所长。欲精体物，乃赋其事：
    穷汗漫之大荒，当昆仑之南轴；铄精刚之猛气，产灵猊之兽族。指千里於崇朝，逾铁山而往复；非取俊於熊豹，岂方姿於<虎>？故其方颐蹙额，隅目高眶；攫地蹲踞，腾空抑扬。簇拳毛以被颈，缕柔毳以为裳。逢之者碎，犀象闻而顿伏；值之者破，雕鹗不敢飞翔。哮呼奋迅，ㄦ腾振；掌扌攒铍，口衔霜刃。怒双睛以电射，揭一吼而雷震；似乌获之摧锋，疑项王之入阵。及夫朝晡未食，鼓髯奋力；後劲双寅，前张阔臆。蹉殊榛以傲睨，跳绝梁而翕；倏横噬而风驰，乃掉尾而雷息。口裂奔ァ，足捎狂兕；猛虎摧於掌握，豪猪碎於牙齿。既饱饫而心和，乃宛颈而帖耳；彷徨於金河之外，生长乎葱山之裹。嘉此兽之奇杰，邈乔劲而殊材。随马牛而内向，顺讴歌而来；逾乌城之积阻，献龙阙之崔嵬。资译人之纳贡，弭雄心以效能；何虞者之维絷，惊牙爪之可怖？顿金锁而长縻，闭铁牢而永固；悲此生之窘束，怀旧国而愁慕。虽食肉於当年，思尽力而无路；羡文豹之掎鹿，美韩卢之逐兔。伊薄技之见收，而伟材之不顾。闻夫天以煦育为施，草木皆春；帝以惠训为施，猛戾皆仁。夏后氏扰骊龙而伏早，轩辕氏熊罴以佐人；此奇兽之为用，岂无用而来驯？何不校之於搏击，投之於绝伦；而使之郁郁於穷槛，区区於後尘者乎？
    ○古骏赋
    寒关月壮，羽书南向；虏马秋肥，胡兵犯障。烽夜惊，候马相望；云横朔塞之前，雪满天山之上。於是天子按剑，将军事边；雷驱甲卒，直指幽燕。风蓬蓬而出海，波漫漫而腾天；当雁门而北上，薄龙沙而左旋。既而汉虏齐兵，三军合阵；虹旗扫，鼓声雷振。奕奕熊罴，森森锋刃；或左提而右拂，乍一留而一进。则有侠少[B271]，雄驹捷疾；耳若插，颅疑削出。金镳以弄影，控铁衔而膝；始じす以舞风，忽略而追日。蒙具装，择组练；杂然一往，鼓仆旗旋。足不得摇，目不得眄；超腾绝壑，走及奔箭。疑隔汉之流星，似披云而出电；左贤为之胆慑，骨都为之颔战。飞奔肃肃，恣意驰逐；宛若游龙，行如惊鹿。左右披靡，东西往复；沟蹙汗以朱殷，毛拂霜而猬缩。萧条万里，顾盼翘陆；横塞上以长嘶，馀声振於山谷。况乃项籍英雄，驱驰冠戎；旗翻落日，剑倚长虹。惜良骓之不逝，歌美人於帐中；摧拔山之气泄，指乌江而路穷。遂使毕会战场，挑身锋镝；人控马以腾踊，马随人而奋击。转足生风，尘无迹；跳山超涧，冒刃冲敌。突围则汉将奔波，怒目则追军辟易；遭楚王之不利，当壮年之虚掷也。别有渥水龙媒，朱旄逸才；双瞳日耀，五色花开。逢汉王之弃置，吴坂以徘徊；思效技於金埒，愿追仙於玉台。怀玉台兮伤远道，朝朝暮暮衔枯草；千金买骨君傥知，百万交钱犹未老。垂两耳兮伏盐车，倚双兮惭蹇驴绊；权奇而不用，空倜傥其焉如？
    ○对归胙判
    〈甲监享，以胙归，父而祭。〉
    祀祭以神，官司执事。昔者由也，曾陪季氏之庭；孰谓鄹人，每入鲁侯之庙。甲既策名朝列，监享严。刚鬣柔毛，不作庖人之馔；白茅醴酒，遽闻归胙之荣。食美思亲，无乖孝养；馀有祭，暂越礼经。柴也之愚，虽闻小过；参也之鲁，何妨大伦？以礼许人，则吾岂敢？弃瑕录用，将子有闻，论情虽欲薄言，与进未宜深责。
    ☆窦
    ，开元时擢书判拔萃科。
    ○漏赋
    《易》曰：“天垂象，圣人则之。”故备以人事，法乎天时；定损益之道，察盈虚之期。嗟岁运兮倏忽，眷年容之逶迟；景苒苒而难驻，晷铢铢而在兹。盖以重金壶之器，建铜史之司；致用久而不易，循环因而可推。尔其漏之所作，漏之所托；至精至微，惟寂惟寞。水滴沥而潜响，箭差池而靡错。俯通轩禁，上应寥廓；亘千门兮连万户，左彤阶兮右丹阁。乱微唱於晨鸡，杂幽声於夜鹤。清清泠泠，日殷鸟星，送春漏於重扃；赫赫，时方祝融，传夏漏於深宫。的的绵绵，明河烂然，耿秋漏於凉天；暗暗阴阴，浓氛郁沈，转冬漏於寒林。观夫修短之意，见乎造化之心；信晷刻之道广，知挈壶之用深。故能度量万物，均分四序；既不忒於盈缩，亦无差於寒暑。顺之则千载可通，逆之则寸阴是阻；应乎日月，合乎律吕。盖漏亡则时昧，漏存则政举；实邦国之是务，谅枢衡之所与。悲夫天转气流，人生悠悠；景有亏而有满，时或沈而或浮；耻功名之未立，惧容华之先秋。所以怀宝献玉，弹冠振裘；歌圣明而不已，亦休暇於林邱。
    ○对吏脱帻判
    〈得丁为吏，脱帻挂县门而去，断不应为。〉
    喧寰易扰，野性难驯，鸿鸾不处於俗中，珠玉自生於尘外。丁至情无欲，含章寡词，琴书未入於山林，刀笔久劳於郡县。清风忽至，白□意多，拂衣不留，挂帻长往。陶潜之美志斯在，疏广之芳猷未歇，幽谷归来，高山可仰。州司牵於常法，责以诡时，欲处伯鱼之刑，实恐冶长非罪。
    ☆李黄中
    黄中，开元时擢书判拔萃科。
    ○对受田兼种五菜判
    〈丁受田，兼种五菜，吏税之。丁云在外，田稼不善，诣郡。科吏，吏固执合税，久莫能决。廉察使按郡守，令不行。〉
    王者域人，是制庐井，丁之受地，用给公私。以耕以耘，穷筋力於岁月；是是{艹衮}，惨容鬓於风霜。犹旨蓄以御冬，虑艰食而为馑。汉阴抱瓮，殆欲忘怀；於陵灌园，庶乎自适。虽屋粟兴税，园廛有征。而田急民，已阙三时之务；诚邦家有赋，焉取五菜之供？恐非民之未宜，将责吏之为当。还同履亩，郡令谁可封行？请效埋轮，廉使即当隼击。
    ☆魏ピ
    ピ，开元时擢书判拔萃科。
    ○对津吏告下方伤水判
    〈得津吏告下方伤水，请毁左右是，水工景固争。〉
    决河之虞，备闻前载；是防之设，厥务匪轻。故得其宜，则俗除垫；如失其道，则人受沈沦。由是禹得元圭，汉陈白璧，古来所慎，宁其怠诸？且将毁右是，则左是不理，下方之弊，为患将深。汉代成规，自宜遵奉，不达旧载，昧於物宜。轻此毁除，未闻其可，水工之议，谓得通方。
    ☆王利器
    利器，开元时擢书判拔萃科。
    ○对举抱瓮生判
    〈河南东道持斧举抱瓮生，或告云矫州，科生妄罪，不伏。〉
    大道潜运，群动无心，明王德孚，庶物适遂。由是山栖谷隐，常有居巢之人；鬻蔬灌园，时闻抱瓮之叟。属旒冕侧席，载勤於梦卜；绣衣持斧，博访於邱园。皇华以知无不为，诚朴略之可尚，或人以多闻博识，明混沌之非真。迹初兆於行藏，事有同於倚伏。举者纵非折衷，犹或献芹；科者贵叶平反，无疑棘。愚之寡见，告记为宜。
    ☆王惟孝
    惟孝，开元时擢书判拔萃科。
    ○对升高判
    〈解式与长年行，因升高不从所视，遂杖之。式诉，州断斗论，省科失入。〉
    先王设教，各有等威。君子盛仪，必修德礼，苟昧斯道，时谓不钦。解式妄人，不若厥训，徒守尊卑之位，终乖敬让之节。不从所视，实曰愆仪，或人杖之，事亦奚爽？州曹丕蔽，因噬腊之遇毒；省司失入，觉从之词游。罪自己招，云谁之咎？请当从礼之罚，勿听无稽之诉。
    ☆王希明
    希明，开元时人，自号青罗山布衣。
    ○太乙金镜式经序
    太乙，天帝之神也，下司九宫，中建皇极。钦若则彝伦攸叙，怠弃三正，错乱五常。黄帝以惠迪吉，而为五帝之圣；大禹戒从逆凶，而衍九畴之文。炎汉高祖受命，张良秘金刀之录；吴主争权，刘演炎旌之祥。神用於不言之载，睿化於无为之间；闭户而休咎自徵，拂鉴而毫皆极。非至精妙物、执契於混沌之始者，又何足以知之？爰发上元，迄是帝载，几千年而一圣，数百年而一贤。得奥隅有登龙之喜，窥闭键若重关之隔。沿波独往，泛沧海而不归；讨本穷源，峙孟门之崭绝。至於计神审物，天目司奸，一三置将之数，四六对绝之气。掩迫孤单，开杜七精，罗交较，以八节占水旱，九州言吉凶，五将定主客。亦犹兵戈胜负，邱明受经而作传；见非公谷，子夏师圣而序《诗》。复殊毛鲁，学而时习之，攻乎异端，笑他人未工，忘乎已拙，以蠡测海，以管窥天。心见之外，愚衷未尽，或指陈实录，或诞锡嘉名。正二局有阴阳之殊，纠六壬附时计之谬。淮南分野，纵博我以多闻；黄道日躔，竟有疑而则阙。源流则广，枝叶扶疏，狐裘同士荐之风，玉石抵昆山之鹊。虽亿则屡中，时自贤於仲尼；而谋之不臧，且推过於季氏。风国之事，多惟惭德。伏惟开元皇帝陛下明极稽疑，睿圣作范，察璇玑以齐七政，制礼乐以穆百揆。明太乙之威神，封泰山之能事，高祖万古，名言谓何？神嘉承日月之照，荷覆帱之广，参诏赐於金马，观秘籍於兰台。嗟此式经，有乖微旨。乃上稽天象，中迹算术，下统人事，旁观岁时。考帝先於神女之符，历载纪於苍颉之笔。甲乙之终数，宫元之往复，奇偶之二算，胜负之八门，与人法式之愆，阵图水火之失，礼乐不兴之论，周字狂简之文，或义通而即流，或理僻而便削，皆考经义，以一贯之。穆若蕙畹，声如玉振。夫诗对惠连，取得嘉句；笔因乐广，便至能文。万殊皆极而同归，独见忘言而既验。校之以元纪，又精之以日时，代谋於述作之前，总括於天人之际，会披览得意之妙，动契合如神之在，亦旷代之能事也。经凡十卷，名曰《太乙金镜式经》。若笔削後於孔明，用贤则子房升堂、风后入室、宋琨、乐产、李淳风属，可座廊庑之下。如以尔言过矣，将俟来哲。
    ☆赵
    ，开元时擢书判拔萃科。
    ○对乡贡进士判
    〈乡举进士至省，求试秀才，考功不听，求诉不已。〉
    乡大夫之兴贤能，大司徒之论俊造。既升司马，又告诸王，天府拜而已登，内史职为其贰。周云进士，汉曰秀才，在今日之区分，非曩时之名数。文艺小善，进士之能；访对不休，秀才之目。美彼良士，贤乎我师。以穷乡之莫知，徒举其小；庶会府之达识，即致其大。亦犹鲸鱼之鼓溟海，叹蹄涔之暴鳞；骅骝之局中庭，望□朔而骧首。考功自可表其秀杰，拔以殊伦。纵常式之文，不岁登其尤异；急贤之地，宜日新於进才。闻言不听，斯为蔽矣，试可乃已，何至是乎？公使湮沈，坐令求诉。
    ○对鬯酒不供判
    〈太常申博士请郁鬯酒，光禄以久无匠人，且金草不知所出，不造：祠部亦以为礼有沿废，不允所请。寺执见著唐礼，岂得不行？祠部云：籍田准令，兼给廪牺。籍田今或不供，牺亦废用。酒无郁鬯，於事何阙？寺犹固执。〉
    雍穆清庙，芬孝祀，为酒为醴，以以尝。执鬯玉之黄流，香郁金之美草，观灌禺若，居歆孔明。郁人是供，鬯人联事，司樽彝之筑鬻，赞宗伯之裸将。自周道崩离，礼籍咸灭；汉仪草创，祀典多。有徐生之为容，非如叔氏；虽匡衡之复古，未及周监。其後浸微，不资沿革。奉常执典，同制氏之铿锵；光禄莅祠，无大酋之湛饣喜。莫行其义，徒纪斯文。皇圣时乘，官人则惠，礼司皆好古之英，博士有表微之职。将尽善而论德，固大道之中行。岂可以沿废为言，积习而惑，未辨方志，不监匠人？何荆州之包茅，独供王祭？有卢家之兰草，不入国香。惟昔肆师，位同祠部，无为大祭之佐，不若君子之言。又以籍田，明乎甲令，去礼经之逾远，类俗吏之所为。且甸师之给神仓，洁粢以供鬼享。虢文谏，千亩之籍，崔实刺数亩之耕。亦曰文存，不当礼废。使唐礼不备於周礼，牺牲苟供於廪牺。既慢乎粢盛，仍拒我郁鬯，宜投棘署，俾解星郎。
    ☆蔡景
    景，开元时人。
    ○述二人德道行记
    大德檀越门徒，情深道义，惠灯传照，朗晤心灵，示诲之恩，碎躯难报。今瞩赞佛之次，述二师之至诚，辄申毫末之辞，式颂弥天之德，庶望将来君子，知三宝之住持。敬题行记，书之如左：
    法师义纟弘，字宏济，东魏邺城人也，俗姓张氏。年七岁，依（阙一字）马寺（阙五字）息兹弟子天纵英灵，聪惠明哲。文明初岁，落染衣，住<共谷>谷寺。勤於艺业，内外俱赡，解行双美，妙善悉昙。奉敕徵（阙五字）二京翻译。於是参详圣旨，（阙一字）阐梵言，译《金光明经》、《萨婆多律掌珍诠》等三百馀卷。并诠辞证义，笔授缀文，又补充（阙一字）僧统司修堵小组检校。寻被抽入荐福寺满世大德，百坐讲说，频登胜席，殿庭论议，擢以令名。法师学海宏深，辞林迥茂，阐扬（阙二字）名播二京。其时僧众咸号法师东魏大乘纟弘矣。又补京慈悲寺都维那，复於内道场佛光殿转经行道，面奉（阙六字）菩提迎接经像，至乾ヌ罗国，迎得三藏邬帝弟婆将真容画像廿铺，舍利千馀粒、三藏梵本二部。至京闻奏，圣（阙一字）严驾（阙二字）法师驰驿王城，方穷异域，往来四载，途经一万八千。供奉二朝十有三记，前後敕赐法衣道具，随得转施，不以自资，（阙二字）之怀无以加也。觐省重奏，请归（阙一字）道俗钦风，屈为<共谷>谷寺主。其时州将贺兰温，六条儒雅，八正居怀，辍（阙一字）寺（阙三字）补充大□寺法师教授。於是宣扬妙旨，成庶品之津梁；演畅微言，启含生之耳目。众又举法师以为上坐，纲纪寺众，（阙六字）准敕再涤释门，甄明戒律，重补充清涤上座。法师精勤摄念，策励持经，《维摩》、《法华》，日诵一遍，戒定惠解，讵测浅（阙五字）式题斯记。
    法师乾寿，字崇诠，义纟弘同郡人也，俗姓李氏。年廿岁，依化乐寺崇（阙一字）法师为传法弟子。学《法华经》、《惟识》、《俱舍》、《因明》等论，皆理极精微，妙穷法相。证圣之岁，剃落披缁，住<共谷>谷寺，奉别敕补充当寺教授。法师於是广演谈元，深攻理趣，威仪肃物，雅操超群。又补都维那，纲纪众事。利益常住，轨范僧（阙一字）修复伽蓝，咸皆壮丽。故得宝坊金地，月殿重明，严饰山门，光扬佛日。缁徒济济，士庶锵锵，三宝郁兴，四众攸仰者，其惟法师住持之德也。又以崎岖山路，剪拓修夷，枯涸川原，疏泉汲引。哀矜物类，济乏无，悲敬双修，广行（阙一字）舍，此皆法师大悲之行也。又乃天资妙（阙一字）巧惠殊伦，智用合宜，动中规矩。内怀至孝，无忝所亲，生事爱敬，死事哀，是谓孝道毕矣。恭穆仁慈，谨敬谦（阙一字）是谓礼仪备矣。未有已任孝别起津梁者哉！故经云孝名为戒，亦名制止。法师志崇清净之福，以报鞠育之恩，神用研精，敬（阙二字）室。於是依山构宇，备设堂仪，凿石疏（阙一字）宏开洞室。池引八功之水，炉焚六铢之香，七物咸珍，众事周赡，长时供养，通浴圣凡。法师四摄利生，三悲鬻（阙一字）融心二谛，观照五停，积德难量，解行弥广。略陈纲纪，题斯纪焉。
    ○三尊真容像支提龛铭
    原夫至道寥廓，等寂寞以无言；真智如如，湛然（阙二字）之外；应权变化，运神用於无边。至於无生之生，示现非相之相，洒甘露於尘界，普洽四生；转法轮於大千，哀矜六趣。（阙一字）大悲（阙二字）孰能预於斯焉？我大师造化神功，此地多形胜之所，金门梵响，振万古之音声；<共谷>谷伽蓝，树芳因於亿劫。邻兹福阶之（阙二字）灵瑞之幽岩，仰瞻鹫岳之峰，俯接祗园之地，非直溪谷幽邃，抑亦圣迹昭然？康哉大哉！故无得而称矣。爰有遗法弟子义纟弘、乾寿等，宿乘妙业，俱崇胜因，禀质天资，人灵特秀。惧暴流之叵度，建爱渚之津梁，（阙一字）乃运用奇功，依岩起塔。雕龛镂室，穷匠（阙一字）之神；绮饣芳庄严，竭工输之妙。望之如日，自有昭昭之晖；仰之如天，非复苍苍之色。大千世界，悉现於宝盖之中；应化三尊，处（阙一字）思议之一室。梵宫晃耀，此乃非殊；相好圆明，光同月爱。恐桑田变海，陵谷俄迁，用纪微功，刊兹贞石。其词曰：
    邈矣大圣，耀质金躯。三身化现，四智如如。不生不灭，非实非虚。有无所有，无无所无。（其一）真容毫相，光流月爱。常游十方，恒在三昧。示入生灭，无星无碍。脱屣嚣尘，超然物外。（其二）粤我三尊，惠力难量。慈□广被，普洽无疆。应权利物，导引随方。群生舟楫，苦海津梁。（其三）仙岩圣迹，式建支提。斜连麓岫，俯瞰幽溪。天长地久，日月昭回。金门动响，石室方开。（其四）
    ☆褚思光
</div>
    <div class="pagination">
<a href="全唐文_page235.html">上一页</a><span>...</span><a href="全唐文_page231.html">231</a><a href="全唐文_page232.html">232</a><a href="全唐文_page233.html">233</a><a href="全唐文_page234.html">234</a><a href="全唐文_page235.html">235</a><span class="current-page">236</span><a href="全唐文_page237.html">237</a><a href="全唐文_page238.html">238</a><a href="全唐文_page239.html">239</a><a href="全唐文_page240.html">240</a><a href="全唐文_page241.html">241</a><span>...</span><a href="全唐文_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
