<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 180 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 180 页/共 658 页
  </h1>
  <div class="content">
   袁绍之子，谭长而慧，（《三国志·袁绍传》注作「惠」，古书皆以「惠」为「慧」字。）尚少而美。绍妻爱尚，数称其才，绍亦雅奇其貌，欲以为后，未显而绍死。别驾审配，护军逢纪，宿以骑侈不为谭所善，于是外顺绍妻，内虑私害，矫绍之遗命，奉尚为嗣。颖川郭图辛评，与配纪有隙，惧有后患，相与依谭，盛陈嫡长之义，激以绌降之辱，劝其为乱，而谭亦素有意焉，与尚亲振干戈，欲相屠裂。王师承天人之符应，以席卷乎河朔，遂走尚枭谭，禽配馘图，二子既灭，臣无余。句有脱文。绍遇因运，得收英雄之谋，假士民之力，东苞巨海之实，西举全晋之地，南阻白渠黄河，北有劲弓胡马，地方二千里，众数十万，可谓威矣。当此之时，无敌于天下，视霸王易于覆手，而不能抑遏愚妻，显别嫡庶，婉恋私爱，宠子以貌；其后败绩丧师，身以疾死，邪臣饰奸，二子相屠，坟土未干，而宗庙为墟，其误至矣。
　　刘表长子曰琦，表始爱之，称其类己。久之，为少子琮纳后妻蔡氏之侄。至蔡氏有宠，其弟蔡瑁、表甥张允，并幸于表。惮琦之长，欲图毁之。而琮日睦于蔡氏，允、瑁为之先后。琮之有善，虽小必闻；有过，虽大必蔽。蔡氏称美于内，瑁、允叹德于外，表日然之，而琦益疏矣。出为江夏太守，监兵于外。瑁、允阴司其过阙，随而毁之。美无显而不掩，阙无微而不露。于是表忿怒之色日发，诮让之书日至，而琮坚为嗣矣。故曰容刀生于身疏，积爱出于近习，岂谓是邪？昔泄柳申详，无人乎穆公之侧，则不能安其身。君臣则然，父子亦犹是乎？后表疾病，琦归省疾。琦素慈孝，瑁、允恐其见表，父子相感，更有托后之意，谓曰：「将军命君抚临江夏，为国东藩，其任至重，今释众而来，必见谴怒，伤亲之欢心，（「心」字依《三国志·刘表传》注加。）以增其疾，非孝敬也。」遂遏于户外，使不得见，琦流涕而去，士民闻而伤焉。虽易牙、杜宫，坚牛、虚器，何以加此！琦岂忘晨凫、北犬之献乎？隔户牖而不达，何言千里之中山。嗟乎！父子之间何至是也。表卒，琮竟嗣立，以侯与琦，琦怒投印，伪辞奔丧，内有讨瑁、允之意。会王师已临其郊，琮举州请罪，琦遂奔于江南。
　　昔伊戾费忌，以无宠而作谗；江充焚丰，（「焚丰」当考。）以负罪而造蛊。高斯之诈也贪权，躬宠之罔也欲贵，皆近取乎骨肉之间，以成其凶逆。悲夫！匡、璋、配、图、瑁、允之徒，固未足多怪，以后监前，无不烹菹夷灭，为百世戮试。（旧校云：「试」恐当作「诋」。）然犹昧于一往者，奸利之心笃也。其谁离父子，隔昆弟，成奸于朝，制事于须臾，皆缘隙以措意，托气应以发事，挟宜愠之成画，投必忿之常心，势如忄敦怒，应若发机，虽在圣智不能自免，况乎中材之人！若夫爰盎之谏淮南，田叔之救梁孝，杜邺之绐二王，安国之和两主，仓唐之称诗，史丹之引过，周昌犯色以廷争，叔孙切谏以陈戒，三老抗疏以理冤，千秋托灵以寤主。彼数公者，或显德于前朝，或扬声于上世，或累迁而登相，或受金于帝室；其言既酬，福亦随之，斯可谓善处骨肉之间矣！（《群书治要》）
　　◇篇名缺
　　桓灵之际，阉寺专命于上，布衣横议于下；干禄者殚货以奉贵，要名者倾身以事势；位成乎私门，名定乎横巷。由是户异议，人殊论；论无常检，事无定价；长爱恶，兴朋党。（《意林》）
　　◇篇名缺
　　夫阴阳交，万物成；君臣交，邦国治；士庶交，德行光。同忧乐，共富贵，而友道备矣。《易》曰：「上下交而其志同。」由是观之，交乃人伦之本务，王道之大义，非特士友之志也。（《初学记》十八引《魏文帝集论》，疑即《典论》之误。）
　　夷吾侈而鲍叔廉，此其志不同也。张竦洁而陈遵污，此其行不齐也。（《意林》）
　　◇篇名缺
　　主与民有三求，求其为（道藏本作「谓」，依官本改，下放此。）己劳，求其为己死，求其为己生。（《意林》）
　　◇篇名缺
　　法者主之柄，吏者民之命。法欲简而明，吏欲公而平。（《意林》）
　　◇内戒
　　三代之亡，由乎妇人。故《诗》刺艳妻，（《治要》作「女」，依《意林》改。《书》）戒哲妇，（《意林》作「晨妇」。）斯已著在篇籍矣。近事之若此者众，或在布衣细人，其失不足以败政乱俗。至于二袁，过窃声名，一世豪士，而术以之失，绍以之灭，斯有国者所宜慎也。是以录之，庶以为戒于后，作《内戒》。
　　古之有国有家者，无不患贵臣擅朝，宠妻专室。故女无美恶，入宫见妒；士无贤愚，入朝见疾。夫宠幸之欲专爱擅权，其来尚矣，然莫不恭慎于明世，而恣睢于间（旧校云：「间」疑「暗」。）时者，度主以行志也。故龙阳临钓而泣，以塞美人之路；郑袖伪隆其爱，以残魏女之貌。司隶冯方女，国色也，世乱避地扬州，袁术登城，见而悦之，遂纳焉，甚爱幸之。诸妇害其宠，绐言将军以（「以」字依《御览》三百八十一加。）贵人有志节，但见时（《治要》作「当时」，依《御览》改。）宜数涕泣，（「宜数」二字依《意林》改。）示忧愁也。若如此，（「也若如此」四字依《意林》加。）必长见敬重。冯氏女以为然。后每（「每」字依《意林》加。）见术辄垂涕。（《意林》作「泣」。）术果以为有心志，益哀（《意林》作「宠」之。）诸妇因是共绞杀，（「杀」字依《意林》加。）悬之于厕梁，（《治要》作「悬之庙梁」，《意林》作「悬之于厕」，《御览》作「悬之厕」，今依改。）言其哀怨自杀。（「其哀怨」三字依《意林》加。）术诚以为不得志而死，厚加殡敛。袁绍妻刘氏甚妒忌，绍死，僵尸未殡，宠妾五人，妻尽杀之。以为死者有知，当复见绍于地下。（「于地下」三字依《三国·袁绍传》注加。）乃髡头墨面，以毁其形。追妒亡魂，戮及死人，恶妇之为，一至是哉！其少子尚，又为尽杀死者之家。嫔（旧校云：「嫔」疑「媚」。）说恶母，蔑死先父，行暴逆，忘大义，灭其宜矣。绍听顺妻意，欲以尚为嗣，又不时决定，身死而二子争国，举宗涂地，社稷为墟。上定冀州屯邺，舍绍之第，余亲涉其庭，登其堂，游其阁，寝其房，栋宇未堕，陛除自若，忽然而他姓处之。绍虽蔽乎？亦由恶妇！（《治要》）
　　上洛都尉王琰，获高干，以功封侯，其妻哭于室，（《意林》《御览》作「内」。）以为琰富贵，将更娶妾媵，而夺己爱故也。（《三国志·袁绍传》注。《后汉书·袁绍传》注，《意林》，《艺文类聚》三十五，《御览》四百八十七）
　　◇酒诲
　　酒以成礼，过则败德，而流俗荒沈，作「酒诲」。（《北堂书钞》未改本一百四十八。）孝灵之末，朝政堕废，群官百司，并湎于酒，贵戚尤甚，斗酒至千钱。中常侍张让子奉为太医令，与人饮酒，辄掣引衣裳，发露形体，以为戏乐。将罢，又乱其舄履，使小大差，无不颠倒僵仆，委跌手足，因随而笑之。（《北堂书钞》一百四十八。《御览》二百二十九，又四百九十七，又六百九十七，又八百四十五）
　　雒阳令郭珍，居财（一作「家有」。）巨亿。每暑夏召客，侍婢数十，盛装饰，被罗，袒裸其中，使之进酒。（《御览》四百七十二，又八百四十五）
　　荆州牧刘表，跨有南土，子弟骄贵，并好酒，为三爵：大曰伯雅，次曰中雅，小曰季雅。伯雅受七胜。（《御览》作「升」，下同。）中雅受六胜，季雅受五胜。又设大针于杖端，客有醉酒寝地者，辄以刂刺之，验其醉醒，是酷于赵敬侯以筒酒灌人也。大驾都许，使光录大夫刘松北镇袁绍军，与绍子弟日共宴饮。松尝以盛夏三伏之际，昼夜酣饮极醉，至于无知，云以避一时之暑。二方化之，故南荆有三雅之爵，河朔有避暑之饮。（《意林》。《初学记》三，《御览》四百九十七，又七百六十，又八百三十）
　　◇论俭等事
　　夫生之必死，成之必败，天地所不能变，圣贤所不能免。然而惑者望乘风云，与螭龙共驾，适不死之国。国即丹溪。其人浮游列缺，翱翔倒景，饥餐琼蕊，渴饮飞泉。然死者相袭，丘垄相望，逝者莫反，潜者莫形，足以觉也。（《文选》郭景纯《游仙诗》注，张孟阳《七哀诗》注）
　　然人形性，同于庶类，劳则早毙，逸则晚死。（《意林》）
　　淳于意诊赵章，谓其命在五日，后至七日乃死。章嗜粥，内脏充实，故得延日也。（《北堂书钞》未删改本一百四十四。）
　　颖川俭能辟谷，饵伏苓。甘陵甘始亦善行气，老有少容。庐江左慈知补导之术，并为军吏。初，俭之至，市伏苓价暴数倍。议郎安平李覃学其辟谷，餐伏苓，饮水中寒（《华佗传》》注，「寒」字在「水中」上，今依《博物志》乙转。）泄利，殆至殒命。后始来，众人无不鸱视狼顾，呼吸吐纳。军谋祭酒弘农董芬为之过差，气闭不通，良久乃苏。左慈到，又竞受其补导之术，至寺人严峻，往从问受。阉竖真无事于斯术也，人之逐声，乃至于是。光和中，北海王和平亦好道术，自以当仙。济南孙邕少事之，从至京师。会和平病死，邕因葬之东陶，有书百余卷，药数囊，悉以送之。后弟子夏荣言其尸解。邕至今恨不取其宝书仙药，刘向惑于鸿宝之说，君游眩于子政之言，古今愚谬，岂唯一人哉！（《三国志·华佗传》注，连江叶氏本《博物志》七，今本五）
　　陈思王（此当是后人所改，论内称文帝为太子，则其时植为临侯也。）《辩道论》云：世有方士，吾王悉招至之。甘陵有甘始，庐江有左慈，阳城有俭。始能行气，俭善辟谷，悉号三百岁人。自王与太子，及余之兄弟，咸以为调笑，不全信之。然尝试俭辟谷百日，犹与寝处，行步起居自若也。夫人不食七日则死，而俭乃能如是！左慈修房中之术，差可以终命，然非有志至精，莫能行也。甘始老而少容，自诸术士咸共归之。王使孟节主领诸人。（连江叶氏本《博物志》七，今本五。案：《三国志·华佗传》注，《艺文类聚》七十八、《辨正论》、《广宏明集》并载此论，合录之，得千二百数十字，尚有佚脱《典论》，未必全载，故但据《博物志》录之。）
　　一说皇甫隆遇青牛道士，姓封名君达，其余养性法，即可放用。大略云：体欲尝少劳，无过虚；食去肥浓，节酸咸；灭思虑，损喜怒，除驰逐；慎房室施写；秋冬闭藏。详别篇，武帝行之有效。（《博物志》同上。）王仲统云：（此有脱落，据《博物志》下文是东阿王及仲长统也。）甘始、左元放、东郭延年行容成御妇人法，并为丞相所录问，行其术，亦得其验。降就道士刘景受云母九子丸方，年三百岁，莫知所在。武帝恒御此药，亦云有验。刘德治淮南王狱，得枕中《鸿宝苑》秘书，及子向，咸共奇之，信黄白之术可成，谓神仙之道可致，卒亦无验，乃以罹罪也。刘根不觉饥渴，或谓能忍盈虚。王仲都当盛夏之月，十炉火炙之不热；当严冬之时，裸之而不寒，桓君山以为性耐寒暑。君山以无仙道，好奇得为之，前者已述焉。
　　（《博物志》同上。）博物志又云：魏王所集方士名：上党王真，陇西封君达，甘陵甘始，鲁女生，谯国华他字元化，东郭延年，唐，冷寿光，河南卜武，张貂，蓟子训，汝南费长房，鲜奴辜，魏国军吏河南赵圣师，阳城郄俭字孟节，庐江左慈字元放，右十六人。魏文帝、东阿王仲良长统所说，皆能断谷不食，分形隐没，出入不由门户。左慈能变形，幻人视听，厌刻鬼魅，皆此类也。《周礼》所谓怪民，《王制》称「挟左道者」也。
　　◇自叙
　　初平之元，董卓杀主（《御览》九十三作「弑帝」，五百九十三作「弑主」。）鸩后，荡覆王室。是时四海既困中平之政，兼恶卓之凶逆，家家思乱，人人自危。山东牧守，咸以《春秋》之义、卫人讨州吁于濮，言人人皆得讨贼，于是大兴义兵，名豪大侠，富室强族，飘扬云会，万里相赴：兖、豫之师战于荣阳，河内之甲军于孟津。卓遂迁大驾，西都长安，而山东大者连郡国，中者婴城邑，小者聚阡陌，以还相吞并。会黄巾盛于海岳，山寇暴于并、冀，乘胜转攻，席卷而南。乡邑望烟而奔，城郭睹尘而溃，百姓死亡，暴骨如莽。余时年五岁，上以四方扰乱，教余学射。六岁而知射，又教余骑马。八岁而知（《御览》作「能」。）骑射矣。以时之多难，（「难」字依《御览》九十三加。）故每征，余常从。建安初，上南征荆州，至宛，张绣降，旬日而反，亡兄孝廉子修、从兄安民遇害。时余年十岁，乘马得脱。夫文武之道，各随时而用。生于中平之季，长于戎旅之间，是以少好弓马，于今不衰，逐禽辄十里，驰射常（《艺文类聚》七十四作「出」，《御览》七百四十六无「驰」字，作「射常出」。）百步，日多体健，（《御览》九十三作「日夕体倦」。）心每不厌。
　　建安十年，始定冀州，貊（《北堂书钞》十作「貉」。）贡良弓，燕代献名马。时岁之暮春，句芒司节，和风扇物，弓燥手柔，草浅兽肥，与族兄子丹，猎于邺西终日，手获獐鹿九，雉兔三十（《御览》五百九十二有「余」字）。后军南征，次曲蠡，尚书令荀奉使犒军，见余，谈论之末，言「闻君善左右射，此实难能」，余言「执事未睹夫项发口纵，俯马蹄而仰月支也」。喜笑曰：「乃尔？」余曰：「埒有常径，的有常所，虽每发辄中，非至妙也。若夫（「夫」字依《御览》九十三加。）驰平原，赴丰草，要（《御览》七百四十六作「逐」。）狡兽，截轻禽，使弓不虚弯，所中必洞，斯则妙矣。」（《御览》七百四十六作「斯乃妙尔」。）时军祭酒张京在坐，顾拊手曰善，余又（《初学记》九作「幼」，当误）。学击剑，阅师多矣，四方之法各异，唯京师为善。桓、灵之间，有虎贲王越，善斯术，称于京师。河南史阿，言昔与越游，具得其法，余从阿学之（《御览》五百九十三有「甚」字。）精熟，常与平虏将军刘勋、奋威将军邓展等共饮。（《初学记》有「酒」字。）宿闻展善有手臂，晓五兵，又称其能空手入白刃，余与论剑良久，谓言将军法非也。余顾尝好之，又得善术，因求与余对。时酒酣耳热，方食芋蔗，（《艺文类聚》八十七作「干蔗」，《御览》七百十又九百七十四作「甘蔗」。）便以为杖，下殿数交，三中其臂。左右大笑，展意不平，求更为之。余言吾法急属，难相中面，故齐臂耳。展言愿复一交。余知其欲突以取交中也，因伪深进，展果寻前，余却脚巢阝，正截其颡。坐中惊视。余还坐笑曰：「昔阳庆使淳于意去其故方，更授以秘术，今余亦愿邓将军捐弃故伎，更受要道也。」一坐尽欢。
　　夫事不可自谓已长。余少晓持复，自谓无对，俗名双戟为坐铁室，镶盾为蔽木户。后从陈国袁敏学，以单攻复，每为若神，对家不知所出，先曰若逢敏于狭路，直决耳。余于他戏弄之事少所喜，唯弹棋略尽其巧，少为之赋。昔京师先工有马合乡侯东方安世。张公子，常恨不得与彼数子者对。上雅好诗书文籍，虽在军旅，手不释卷，每（《文纪》注作「每每」，今依《御览》九十三、五百九十二删一「每」字。）定省从容，常言「人少好学则思专，长则善忘，长大而能勤学者，唯吾与袁伯业耳」。余中以少诵诗论，及长而备历《五经》、《四部》，《史》、《汉》诸子百家之言，靡不毕览，所著书论、诗、赋，凡六十篇，至若智而能愚，勇而能怯，仁以接物，恕以及下，以付后之良史。（「所著」下三十四字依《御览》九十三加。《三国志·魏文纪》注）
　　◇太子
　　余蒙隆宠，忝当上嗣，忧惶躇。上书自陈，欲繁辞博称，则父子之间不文也；欲略言直说，则喜惧之心不达也。里语曰：「汝无自誉，观汝作家书。」言其难也。（《意林》、《太子篇》序）
　　◇剑铭
　　（《文选·七命》注引《典略》曰：太子丕《剑铭》曰：「流采色似采虹。」盖《剑铭》是篇名，言剑可以概刀，言太子丕者，蒙下文增加。）
　　昔者周鲁宝赤刀孟劳、雍狐之戟、屈卢之矛、孤父之戈、楚越太阿、纯钩、徐氏七首：凡斯皆上世名器。君子虽有文事，必有武备矣。余好击剑，善以短乘长。选兹良金，命彼国工，精而炼之，至于百辟，其始成也。五色充炉，（《书钞》、《御览》如此。《初学记》作「耀炉」。）巨橐自鼓，灵物仿佛，飞鸟翔舞，以为宝器九；剑三：一曰飞景，二曰流采，三曰华锋；刀三：一曰灵宝，二曰含章，三曰素质；七首二：一曰清刚，二曰扬文；露陌刀一，曰龙鳞，因姿定名，以铭其付。工非欧冶子，金非昆吾，亦一时之良也。铭曰：惟建安廿有四载（《书钞》未改本如此，下又作「廿四年」，《初学记》、《御览》作「二十四年」，转写变其词耳。）二月甲午。（《书钞》如此，《艺文类聚》作「壬午」，《御览》作「丙午」，推是年二月癸未朔王子晦日食，无「壬午」也。甲午十二日，丙午廿四日。）魏太子ぶ（《艺文类聚》、《文选》注、《初学记》、《御览》皆作「丕」，《书钞》作「卒」，知旧本作「ぶ」，隶「丕」字也。）造百辟宝剑三。（当有「其一」字。）长四尺二寸，重一斤十有五两，淬以清漳，厉以监（本注音「监」）诸（本注音「诸」，监诸，青石也。），饰以文玉，表以通犀。光似流星，名曰飞景。其二名流采，色似采虹，长四尺二寸，重一斤十有四两。（《华锋铭》缺）
　　魏太子ぶ造百辟宝刀三：其一长四尺三寸六分，重三斤六两，文似灵龟，名曰灵宝；其二采似丹霞，名曰含章，长四尺三寸三分，重三（疑作「二」。）斤十两；其三锋似霜，（《书钞》未改本如此，当有脱字，《艺文类聚》作「坚似崩霜」，《文选》注作「坚而似霜」，《御览》作「鉴似崩霜」，「崩」疑「明」之误。）刀身剑铗，名曰素质，长四尺三寸，重二斤九两。
　　魏太子造百辟七首二：其一理似坚冰，名曰清刚；其二曜似朝日，名曰扬文。又造百辟露陌刀一，长三尺二雨，状如龙文，名曰龙鳞。（《北堂书钞》未改本一百二十二引九条，一百二十三引六条。《艺文类聚》六十引六条，《文选·七命》注引三条。《初学记》十引一条，二十二引二条。《六帖》二引一条，十三引二条。《御览》三百四十三引二条，三百四十六引一条，合订成篇。案：《书钞》、《艺文类聚》、《御览》引魏文帝《露陌刀铭》曰：「於铄良刀，胡炼时。譬诸麟角，靡所任兹。不逢不若，永世宝持。利用卫身，以威弗治。」不云《典论》，故置弗录。）
　　◇论文
　　夫（「夫」字依《艺文类聚》五十三加。）文人相轻，自古而然。傅毅之于班固，伯仲之间耳，而固小之，与弟超书曰：「武仲以能属文为兰台令史，下笔不能自休。」夫人善于自见，而文非一体，鲜能备善，是以各以所长，相（「相」字依《艺文类聚》加。）轻所短。里语曰：「家有弊帚，享之千金。」斯不自见之患也。今之文人，鲁国孔融文举，广陵陈琳孔璋，山阳王粲仲宣，北海徐干伟长，陈留阮元瑜，汝南应德连，东平刘桢公干：斯七子（《艺文类聚》作「人」。）者，于学无所遗，于辞无所假，咸以自骋骐骥于千里，（《三国志·王粲传》注作「咸自以骋骐骥于千里」，《艺文类聚》作「咸自以骋骥于千里」。仰齐足而并驰，以此相服，亦良难矣。盖君子审己度人，故能免于斯累，乃本作「而」，依《艺文类聚》改。）作《论文》。
　　王粲长于辞赋，徐干时有齐气，然粲之匹也。（《三国志·王粲传》注作「是有逸气，然非粲匹也。」《艺文类聚》与《粲传》同，无「非」字。）如粲之《初征》、《登楼》、《槐赋》、《征思》，干之《玄猿》、《漏厄》、《圆扇》、《橘赋》，虽张、蔡不过也。然于他文，未能称是。陈琳、阮（「陈」字、「阮」字，依《艺文类聚》加）。之章表书记，今之亻隽也。应和而不壮，刘桢壮而不密。孔融体气高妙，有过人者，然不能持论，理不胜词，以至乎（《王粲传》注《艺文类聚》无「以」字，「乎」作「于」。）杂以嘲戏，及其时有（「时有」二字依《艺文类聚》加。所善，杨、班《王粲传》注有「之」字。）俦也。常人贵远贱近，向声背实，又患暗于自见，谓己为贤。夫文本同而末异，盖奏议宜雅，书论宜理，铭诔尚实，诗赋欲丽，此四科不同，故能之者偏也。唯通才能备其体。文以气为主，气之清浊有体，不可力强而致。譬诸音乐，曲度虽均，节奏同检，至于引气不齐，巧拙有素，虽在父兄，不能以移子弟。盖文章经国之大业，不朽之盛事。年寿有时而尽，荣乐止乎其身，二者必至之常期，未若文章之无穷。是以古之作者，寄身于翰墨，见意于篇籍，不假良史之辞，不托飞驰之势，而声名自传于后。故西伯幽而演《易》，周旦显而制《礼》，不以隐约而弗务，不以康乐而加思。夫然，则古人贱尺璧而重寸阴，惧乎时之过已，而人多不强力；贫贱则慑于饥寒，富贵则流于逸乐，遂营目前之务，而遗千载之功；日月逝于上，体貌衰于下，忽然与万物迁化，斯志士之（《艺文类聚》作「所」。）大痛也。融等已逝，唯干著论成一家言。《文选》或问屈原、相如之赋孰愈。曰：「优游案衍，屈原之尚也；穷侈极妙，相如之长也。然原据托譬喻，其意周旋，绰有余度矣。长卿、子云，意未能及已。」（《北堂书钞》一百）
　　余观贾谊《过秦论》，发周秦之得失，通古今之制义，洽以三代之风，润以圣人之化，斯可谓作者矣。（《御览》五百九十五）
　　李尢字伯宗。（《后汉》本传作「伯仁」。）年少有文章。贾逵荐尢有相如、杨雄之风，拜兰台令史，与刘珍等共撰《汉记》。（《北堂书钞》六十二）
　　议郎马融，以永兴中（《后汉》本传作「元初二年」）。帝猎广成，融从，是时北州遭水潦蝗虫，融撰《上林颂》以讽。（《艺文类聚》一百，此三条，疑当在前半，《文选》删落者尚多也。）
　　◇论太宗
　　文帝慈孝，宽仁弘厚，躬修玄默，以俭率下，奉生送终，事从约省，美声塞于宇宙，仁风畅于四海。（《御览》八十八）
　　文帝思（《书钞》作「急」）。贤甚于饥渴，用人速于顺流。（《北堂书钞》十一，《御览》八十八）
　　《三国·魏文纪》注引王沈《魏书》曰：「文学诸臣，或以为孝文虽贤，其于聪明，通达政体，不如贾谊。」帝著《太宗论》曰：「昔有苗不宾，重华舞以干戚；尉佗称帝，孝文抚以恩德。吴王不朝，锡之几杖，以抚其意，而天下赖安。乃弘三章之教，恺悌之化，欲使曩时累息之民，得阔步高谈，无危惧之心。若贾谊之才敏，筹画国政，特贤臣之器，管、晏之姿，岂若孝文大人之量哉？」
　　◇论孝武
　　孝武帝承累世之遗业，遇中国之殷阜，府库余金钱，仓廪畜腐粟，因此有意乎（《御览》作「平」。）灭匈奴而廓清边境矣。故即位之初，从王恢之画，设马邑之谋，自元光以迄征和四五十载之间，征匈奴四十馀：举盛馀，逾广汉，绝梓岭，封狼居胥，禅姑幕，梁北河，观兵瀚海，刈单于之旗，剿阏氏之首，探符离之窟，扫五王之庭。纳休屠昆邪之附，获祭天金人之宝。斩名王以千数，馘酋虏以万计。既穷追其散亡，又摧破其积聚，虏不暇于救死扶伤，疲困于孕重堕殒。元封初，躬秉（《艺文类聚》、《御览》皆作「孰」，依《北堂书钞》十三改。）武节，告以天子自将，惧以两越之诛，彼时号为威震匈奴矣。（《艺文类聚》十二，《御览》八十八）
　　◇论周成、汉昭
　　或有方周成王于汉昭帝者，余以为周氏体圣考之淑气，禀贤妣之胎教，周邵为保傅，吕尚为太师，故咳笑必含仁义之声，观听必觌礼义之容，弘践祚之义，隆太平之化，礼乐兴于上，颂声作于下。时成王年二十二，享国三十年，世永治长，德与年丰。夫孝昭，父非武王，母非邑姜，体不承圣，化不胎育，保失仁义之德，佐无隆平之治，所谓生深宫中，长妇手矣，德与体并，智与性成。孝昭之崩，年二十有一，承衰弊之世，牧周彡落之民，臣无淑圣之智，身有短折之期，欲高隆周，岂不谬哉？（《御览》四百四十七）
　　《艺文类聚》十二引魏文帝《周成汉昭论》曰：「或方周成王于汉昭，佥高成而下昭。余以为周成王体上圣之休气，禀贤妣之贻诲，周召为保傅，吕尚为太师，口能言则行人称辞，足能履则相者导仪，目厌威容之美，耳饱仁义之声，所谓沉渍玄流，而沐浴清风者矣。犹有咎悔：聆二叔之谤，使周公东迁，皇天赫怒，显明厥咎，犹启诸《金》，稽诸国史，然后乃悟，不亮周公之圣德，而信《金》之教言，岂不暗哉？夫孝昭，父非武王，母非邑浆养惟盖主，相则桀光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手，然而德与性成，行与体并。年在二七，早智夙达。发燕书之诈，亮霍光之诚，岂将有启《金》信国史而后乃寤哉？使夫昭成均年而立，易世而化，贸臣而治，换乐而歌，则汉不独少，周不独多也。（案：此即《典论》也。《御览》删改，持论顿殊，但《类聚》不引《典论》，故附录之。）
　　◇终制
　　黄初三年冬十月，表首阳山东为寿陵，作《终制》。
　　礼，国君即位为卑，存不忘亡也。昔尧葬谷林，通树之，禹葬会稽，农不易亩，故葬于山林，则合乎山林。封树之制，非上古也，吾无取焉。寿陵因山为体，无为封树，无立寝殿，造园邑，通神道。夫葬也者，藏也，欲人之不得见也。骨无痛痒之知，冢非栖神之宅，礼不墓祭，欲存亡之不黩也。为棺椁足以朽骨，衣衾足以朽肉而已。故吾营此丘墟不食之地，欲使易代之后不知其处。无施苇炭，无藏金银铜铁，一以瓦器，合古涂车、刍灵之义。棺但漆际会三过，饭含无以珠玉，无施珠襦玉匣，诸愚俗所为也。季孙以敛，孔子历级而救之，譬之暴骸中原。宋公厚葬，君子谓华元、乐莒不臣，以为弃君于恶。汉文帝之不发，霸陵无求也；光武之堀，原陵封树也。霸陵之完，功在释之；原陵之堀，罪在明帝。是释之忠以利君，明帝爱以害亲也。忠臣孝子宜思仲尼、丘明、释之之言，览华元、乐莒、明帝之戒，存于所以安君定亲，使魂灵万载无危，斯则贤圣之忠孝矣。自古及今，未有不亡之国，亦无不堀之墓也。丧乱以来，汉氏诸陵无不发堀，至乃烧取玉匣金缕，骸（《文选》》注作「体」。）骨并尽，是焚如之刑也，岂不重痛哉！祸由乎厚葬封树。「桑、霍为我戒」，不亦明乎？其皇后及贵人以下，不随王之国者，有终没，皆葬涧西前，又以表其处矣。盖舜葬苍悟，二妃不从，延陵葬子，远在嬴、博，魂而有灵，无不之也。一涧之间，不足为远。若违今诏，妄有所变改造施，吾为戮尸地下，戮而重戮，死而重死。臣子为蔑死君父，不忠不孝，使死者有知，将不福汝，其以此诏藏之宗庙，副在尚书、秘书、三府。（《三国志·魏文帝纪》。案：陈寿但出篇名，不言《典论》。据《文选·七哀诗》注引《典论》曰：「丧乱以来，汉氏诸陵无不发堀，至乃烧取玉匣金缕，体骨并尽。」知《终制》是《典论》之一篇也。）
　　◇诸物相似乱者
　　（案：《博物志》言魏文帝所记，而上文多引《典论》，明此亦《典论》也。）
　　武夫怪石似美玉，蛇床乱蘼无，荠艹尼乱人参，杜衡乱细辛，雄黄似石留，黄鳊鱼相乱，以有大小相异；敌休乱门冬，百步似门冬，房葵似狼毒；钩吻堇与荇华相似，拔楔与卑解相似，一名狗脊。菊有二种，苗花如一，唯味小异，苦者不中食。野葛食之杀人，家葛种之，三年不收；后旅生，亦不可食。（连江叶氏本《博物志》七）
　　◇以下篇名皆缺
　　天下无切玉之刀，火浣之布。（《抱朴子·内篇》论仙云：「魏文帝穷览洽闻，自呼于物无所不经，谓天下无切玉之刀，火浣之布，及著《典论》，尝据言此事。」）
　　火性酷烈，无含生之气。（《搜神记》十三。汉世西域旧献火浣布，中间久绝。至魏初，时人疑其无有。文帝以为火性酷烈，无含生之气，著之《典论》，明其不然之事，绝智者之听。及明帝立诏三公曰：「先帝昔著《典论》，不朽之格言，其刊石于庙门之外及太学，与石经并以永示来世。」至青龙三年二月，西域献火浣布袈裟，于是刊灭此论。）
　　火尚能铄石销金，何为不烧其布？（《法苑珠林》四十七）
　　苏林。（《三国·王粲传》注引《魏略》曰：林字孝友，文帝作《典论》，所称苏林者也。）
　　逾长城之阻，登单于之台。（《北堂书钞》十三。案上文先引《典论》云：「孝武征匈奴，埽五王之庭。」又云：「刈单于之旗，探符离之窟。」今皆在《论孝武》篇，此复云云，未知同篇与否，故附于末。）
　　结绳而治。（《北堂书钞》十五）
　　北海郑玄，学之渊府。（《北堂书钞》九十七）
　　君子谨乎约己，弘乎接物。（《文选》陆士龙《大将军宴会诗》注，《任彦升、王文宪集·序》注）
　　欲得二女充备六宫，佐宣阴阳，聿修古义。（《文选》范蔚宗《后汉·皇后传论》注）
　　汝南许劭，与族兄靖，俱避地江东，保吴郡，争论于太守许贡坐，至于手足相及。（《御览》四百九十六）

卷九·魏九
◎明帝（一）
　　帝讳，字元仲，文帝太子。黄初七年五月即位，改元三：太和、青龙、景初，在位十三年，谥曰明皇帝，庙号烈祖。有集七卷。（《唐志》作十卷）
　　◇游魂赋
　　崆峒丹穴，孤竹北户。沈沦冥，岂有所睹。（《北堂书钞》一百五十八）
　　◇喻指华歆诏（黄初七年十二月）
　　朕新莅庶事，一日万几，惧听断之不明。赖有德之臣，左右朕躬，而君屡以疾辞位。夫量主择君，不居其朝，委荣弃禄，不究其位，古人固有之矣，顾以为周公伊尹则不然。洁身徇节，常人为之，不望之于君。君其力疾就位，以惠予一人。将立席机筵，命百官总己以须，君到朕然後御坐。（《魏志·华歆传》。）
　　◇改元诏
　　先帝即位之元，则有延康之号，受禅之初，亦有黄初之称，今名年可也。（《宋书·礼志一》。）
　　◇封聊城王诏（太和元年）
　　昔象之为虐至甚，而大舜犹侯之有鼻。近汉氏淮南、阜陵，皆为乱臣逆子，而犹或及身而复国，或至子而锡土。有虞建之于上古，汉文、明、章行之乎前代，斯皆敦叙亲亲之厚义也。聊城公茂，少不闲礼教，长不务善道。先帝以为古之立诸侯也，皆命贤者，故姬姓有未必侯者，是以独不王茂。太皇太后数以为言。如闻茂顷来少知悔昔之非，欲修善将来。君子与其进，不保其往也。合封茂为聊城王，以慰太皇太后下流之念。（《魏志·乐陵王茂传》）
　　◇议定庙乐及舞诏
　　礼乐之作，所以类物表庸，而不忘其本者也。凡音乐以舞为主，自黄帝《云门》以下，至于周《大武》，皆太庙舞名也。然则其所司之官，皆曰「太乐」，所以总领诸物，不可以一物名。武皇帝庙乐未称。其议定庙乐及舞，舞者所执缀兆之制，声歌之诗，务令详备，乐官自如故，为「太乐」。（《宋书·乐志一》，《通典》一百四十一）
　　◇日蚀求言诏（太和初）
　　盖闻人主政有不得，则天惧之以灾异，所以谴告使得自修也。故日月薄蚀，明治道有不当者。朕即位以来，既不能光明先帝圣德，而施化有不合于皇神，故上天有以寤之。宜励政自修，以报于神明。天之于人，犹父之于子，未有父欲责其子，而可献盛馔以求免也。今外欲遣上公与太史令具禳祠，于义未闻也。君公卿士，其各勉修厥职。有可以补朕不逮者，各封上之。（《宋书·五行志五》。太和初太史令许芝奏日应蚀，与太尉于灵台祈禳，帝诏曰云云。）
　　◇下诏征管宁（明帝元年十一月）
　　太中大夫管宁，耽怀道德，服膺六艺，清虚足以侔古，廉白可以当世。曩遭王道衰缺，浮海遁居，大魏受命，则襁负而至，斯盖应龙潜升之道，圣贤用舍之义。而黄初以来，征命屡下，每辄辞疾，拒违不至。岂朝廷之政，与生殊趣，将安乐山林，往而不能反乎！夫以姬公之圣，而德不降，则鸣鸟弗闻。以秦穆之贤，犹思询乎黄发。况朕寡德，曷能不愿闻道于子大夫哉！今以宁为光禄勋。礼有大伦，君臣之道，不可废也。望必速至，称朕意焉。（《魏志·管宁传》）
　　◇下公卿议复肉刑诏
　　太傅学优才高，留心政事，又于刑理深远。此大事，公卿群僚，善共平议。（《魏志·锺繇传》。）
　　◇诏张益邑（太和二年春）
　　贼亮以巴蜀之众，当虎之师，将军被坚执锐，所向克定，朕甚嘉之。益邑千户，并前四千三百户。（《魏志·张传》。）
　　◇刊典论诏（太和二年四月戊子）
　　先帝昔著《典论》，不朽之格言。其刊石于庙门之外及太学，与石经并以永示来世。（《魏志·齐王芳纪》注引《搜神记》）
　　◇贡士先经学诏（太和二年六月）
　　尊儒贵学，王教之本也。自顷儒官，或非其人，将何以宣明圣道？其高选博士才任侍中常侍者，申赦郡国。贡士以经学为先。（《魏志·明帝纪》，又见《御览》二百三十六）
　　◇诏雍丘王植（太和二年）
　　皇帝问雍丘王，先帝昔常非于汉氏诸帝积贮衣被，使败于函箧之中，遗诏以所服衣被赐王公卿官僚诸将，今以十三种赐王。（《初学记》二十。曹植表称，诏曰云云。）
　　◇报杨阜诏（太和二年后）
  </div>
  <div class="pagination">
   <a href="全上古三代秦汉三国六朝文_page179.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page175.html">
    175
   </a>
   <a href="全上古三代秦汉三国六朝文_page176.html">
    176
   </a>
   <a href="全上古三代秦汉三国六朝文_page177.html">
    177
   </a>
   <a href="全上古三代秦汉三国六朝文_page178.html">
    178
   </a>
   <a href="全上古三代秦汉三国六朝文_page179.html">
    179
   </a>
   <span class="current-page">
    180
   </span>
   <a href="全上古三代秦汉三国六朝文_page181.html">
    181
   </a>
   <a href="全上古三代秦汉三国六朝文_page182.html">
    182
   </a>
   <a href="全上古三代秦汉三国六朝文_page183.html">
    183
   </a>
   <a href="全上古三代秦汉三国六朝文_page184.html">
    184
   </a>
   <a href="全上古三代秦汉三国六朝文_page185.html">
    185
   </a>
   <span>
    ...
   </span>
   <a href="全上古三代秦汉三国六朝文_page181.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
