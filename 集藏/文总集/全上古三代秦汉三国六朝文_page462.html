<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 462 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 462 页/共 658 页
  </h1>
  <div class="content">
   圣哲同风，功美殊称。盖出乎道者无方，故形於物者不一。伏惟道塞人神，信通期运，爱敬所禀，因心则远，英粹之照，正性自天。体苞潜跃，虑周卷舒。龙德在阴，虽艰贞而不闷。因时而惕，故有来其必亨。在晋之季，皇途荐阻，搀抢干纪，璇玑失驭。天鉴灵武，民属圣明，不假十室之资，不籍百乘之赋，首义驰风，一鼓静乱，涤除泰阶，消殒薄蚀。斯亮登庸之基，经纶之始者也。内难虽弭，外图未辑，河华海岱，负固相望。荆濮燕亳，侯服交侵。眷言帝畿，思康王路。戎不再驾，遗氓即叙。斥堠之所未羁，亭徼之所不译。莫不饰诚请罪，款塞来宾，故能洒埽中岳，致庙九山，神道会昌，宝命既集，损之而益，後身愈先。既而仪形帝载，揖让天历，改玉乎文祖，班瑞於神宗。贯革寝机，文武笏。故宸居两楹，坐一八表，国训成均之学，家沾抚辜之仁。大美配天，必终之以俭德。道固万叶，犹申之以话言。允所谓教思无穷，树之长世，取高上代，顾邈前王矣。（《艺文类聚》十三。）
　　◇天马状
　　降灵骥子，九方是选。白义朱文，缘也紫燕。水轶惊凫，陆越飞箭。遇山为风，值云成电。（《艺文类聚》九十三）
　　◇与王昙生书
　　君家高世之节，有识归重，豫染豪翰，所应载述。况仆托慕末风，窃以叙德为事。但恨短笔，不足书美。（《宋书·王弘之传》，弘之卒，延之欲为作诔，书与弘之子昙生，诔竟不就。又见《南史》二十四。）
　　◇吊张茂度书
　　贤弟子少履贞规，长怀理要，清风素气，得之天然。言面以来，便申忘年之好，比虽艰隔成阻，而情问无睽。薄莫之人，冀其方见慰说，岂谓中年，奄为长往。闻问悼心，有兼恒痛。足下门教敦至，兼实家宝。一旦丧失，何可为怀。（《宋书·张敷传》。）
　　◇与王微书
　　图画非止艺，行成当与《易》象同体，而工篆隶者，自以书巧为高。
　　◇答或问甥侄
　　或问颜延之曰：「甥侄亦可施於伯叔从母邪？」颜答曰：「伯叔有父名，则弟兄之子不得称侄，从母有母名，则姊妹之子不得称甥。且甥侄唯施之於舅姑耳，何者？侄之言实也，甥之言生也。女子虽出，情不自绝，故於兄弟之子，称其情实，男子居内，据自我出，故於姊妹之子，言其出生。伯叔本内，不得言实，从母俱出，不得言生。然后谓吾伯叔者，吾谓之兄弟之子；谓吾从母者，吾谓之姊妹之子。（《通典》六十八。）
　　◇七绎
　　北岳孤生，戋刂迹埋名，身闲事尽，道畜山扃。东国进士，谬与迁焉。其居也依隐甚阴，结架清深，岩居桥构，磴道相临，寒荣陇首，纟乔饮江浔。
　　客曰：周以岩廊，匝以采房，水写云气，土秘椒芳。既旋天而倒井，又斫员而镂方，松丘箭渚，药苑香林，梁涧道以高济，栈岩磴而上寻。（已上并《艺文类聚》五十七，《御览》一百八十八。）
　　客曰：若夫舟山之奥，金门之秘，地首岷铜，川上汶泗，裁石成音，调金为器，故列真玩其微鸣，辞人赋其清懿。若乃梓漆简声，丽容呈才，陈舞态，开吹台，猎悲风，溯秋埃，既而昵宾献寿，中人奉膳，有悄者颜，弗怡高殿，视华鼓之繁桴，听笳边之嘶啭，飞朱鹭以首引，逮玄云而终变。然後簪珥摇晖，庄服流湎，抗妍歌以ㄢ跃，扬轻袖而翳面。杂纷披於巾拂，递间关乎扇。（《艺文类聚》五十七。）
　　梓工饰雕简单之舆，涓人进龙图之马，驭驾则眩夺凤盖，振镳则圈促函夏，故动轫驰光，举策流赭。（《御览》三百五十八。）
　　◇三月三日曲水诗序
　　夫方策既载，皇王之迹已殊；钟石毕陈，舞咏之情不一。虽渊流遂往，详略异闻，然其宅天衷，立民极，莫不崇尚其道，神明其位。拓世贻统，固万叶而为量者也。
　　有宋函夏，帝图弘远。高祖以圣武定鼎，规同造物。皇上以睿文承历，景属宸居。隆周之止既永，宗汉之兆在焉。正体毓德於少阳，王宰（《艺文类聚》作「上宰」。）宣哲於元辅。晷纬昭应，山渎效灵。五方杂Ш，四奥来暨。选贤建戚，则宅之於茂典；施命发号，必酌之於故实。大予协乐，上庠肆教。章程明密，品式周备。国容氐令而动，军政象物而具。箴阙记言，校文讲艺之官；采遗於内，车朱轩，怀荒振远之使，论德於外，茎素毳，并柯共穗之瑞，史不绝书，栈山航海，逾沙轶漠之贡。府无虚月，烈燧千城，通驿万里。穹居之君，内首禀朔。卉服之酋，回面受吏。是以异人慕响，俊民间出。警跸清夷，表里悦穆。将徙县中宇，张乐岱郊。增类帝之宫，饬礼神之馆，途歌邑诵，以望属车之尘者久矣。
　　日缠胃维，月轨青陆，皇发生之始，后王布和之辰，思对上灵之心，以惠庶萌之愿。以二王于迈，出饯戒告，有诏掌故，爰命司历，献洛饮之礼，具上已之仪。南除辇道，北清禁林，左关岩登，右梁潮源。略亭皋，跨芝廛，苑太液，怀曾山。松石峻危，葱翠阴烟，游泳之所攒萃，翔骤之所往还。於是离宫设卫，别殿周徼，旌门洞立，延帷接互，阅水环阶，引池分席。春官联事，苍灵奉途，然後升秘驾，胤缇骑，摇玉鸾，发流吹，天动神移，渊旋云被，以降於行所，礼也。
　　既而帝晖临幄，百司定列，凤盖俄轸，虹旗委旆，肴蔌芬藉，觞泛浮。妍歌妙舞之容，衔组树羽之器，三奏四上之调，六茎九成之曲。竞气繁声，合变争节。龙文饰辔，青翰侍御。华裔殷至，观听骛集。扬袂风山，举袖阴泽。靓庄藻野，ㄚ服缛川。故以殷赈外区，焕衍都内者矣。上膺万寿，下礻是百福。匝筵禀和，阖堂依德。情盘景遽，欢洽日斜。金驾总驷，圣仪载伫。怅约台之未临，慨酆宫之不县。方且排凤阙以高游，开爵园而广宴。并命在位，展诗发志。则夫诵美有章，陈言无愧者欤？（文选、《艺文类聚》四）
　　◇赤槿颂
　　日御北至，夏德南宣。玉蒸荣心，气动上玄。华缫闲物，受色朱天。是谓珍树，含艳丹间。（《艺文类聚》八十九。）
　　◇碧芙蓉颂
　　泽芝芳艳，擅奇水属。练气红荷，比符缥玉。棹丽沧池，飞映云屋。实纪仙方，名书灵躅。（《艺文类聚》八十二。）
　　◇新喻侯茅斋赞
　　辇草作壮，采茅昭俭。哲人素节，贵而能贬。羁结茨危，瞰临涯兼。（《艺文类聚》六十四。）
　　◇蜀葵赞
　　井维降精，岷络升灵。物微气丽，夫草之英。沦艳众葩，冠冕群英。类麻能直，方葵不倾。（《艺文类聚》八十一。）
　　◇释何衡阳达性论
　　前得所论，深见弘虑。崇致人道，黜远生类，物有明征，事不愆义。维情辅教，足使异门扫轨，况在蕲同，岂忘所附？徒恐琴瑟专一，更失阐谐，故略广数条，取尽後报。
　　足下云：同体二仪，共成三才者，是必合德之称，非遭人之目。然总庶类，同号众生，亦含识之名，岂上哲之谥？然则议三才者，无取於氓隶；言众生者，亦何滥於圣智？虽情在序别，自不患乱伦。若能两藉方教，俱举达义，节彼离文，采此共实，则可便倍害自和，析符复合，何讵怏怏，执吕以毁律？且大德曰生，有万之所同，同於所方万，岂得生之可异？不异之生，宜其为众。但众品之中，愚慧群差，人则役物以为养，物则见役以养人。虽始或因顺，终至裁残，庶端萌超，情嗜不禁，生害繁惨，天理郁灭。皇圣哀其若此，而不能顿夺所滞，故设侯物之教，谨顺时之经，将以开仁育识，反渐息泰耳。与道为心者，或不剂此而止。又知大制生死，同之荣落，类诸区有，诚亦宜然。然神理存没，倘异於枯ぼ变谢，就同草木，便当烟尽，而复云三后升遐，精灵在天？若精灵必在，果异於草木，则受形之论，无乃更资来说。将由三后粹善，报在生天邪。欲毁後生，反立升遐，当毁更立，固知非力所除。若徒有精灵，尚无体状，未知在天，当何凭以立？吾怯於庭断，故务求依仿，而退思索，未获所安。
　　凡气数之内，无不感对，施报之道，必然之符。言其必符，何猜有望？故遗惠者无要，在功者有期，期存未善，去惠乃至。人有贤否，则意有公私，不可见物或期报，因谓树德皆要。且经世恒谈，贵施者勿忆，士子服义，犹惠而弗有。况在闻道要，更不得虚心，而动必怀嗜，事尽惮权邪？曾不能引之上济，每驱之下沦，虽深诮校责，亦已原言不代。足下缨城素坚，难为飞书，而吾自居忧患，情理无托。近辱褒告，欲其布意裁往释，虑不或值，颜延之白。（《弘明集》四。）
　　◇重释何衡阳达性论
　　薄从岁事，躬敛山田，田家节隙，野老为俦。言止谷稼，务尽耕牧，谈年计耦，无闻达义。重获微辨，得用昭慰。启告精至，愈惭固结。今复忘书往怀，以输未述。
　　夫藉意探理，不若析之圣文。三才之论，故当本诸三画，三画既陈，中称君德，所以神致太上，崇一元首。故前谓自非体合天地，无以元应斯弘，知研其清虑，未肯存同，犹以兼容罔弃，广载不遗，笃物之志，诚为优瞻。恐理位杂越，疑阳遂众。若恻隐所发，穷博爱之量；耻恶所加，尽直之正，则上仁上义，吾无间然。但情之者寡，利之者众，预有其分，而未臻其极者，不得以配拟二仪耳。今方使极者为师，不极者为赀，扶其敬让，去其忮争，令弥金斧铸刃，利害寝端，驱百代之民，出信厚之途，则何萌不滋，何善不援？而诬以不算，未值其意。三才等列，不得取偏才之器。众生为号，不可滥无生之人。故此去氓隶，彼甄圣智，两藉俱举，旨在於斯。若乔札未能道一皇王，岂获上附伊颜。犹共赖气化，宣乎下丽。二途之判，易於赜指。
　　又知以人生虽均被大德，不可谓之众生，譬圣人虽同禀五常，不可谓之众人。夫不可谓之众人，以茂人者神明也。今已均被同众，复何讳众同，故当殊其特灵，不应异其得生。徒忌众名，未亏众实，无似蜀梁逃畏，卒不能避，所谓役物为养，见役养人者，欲言愚慧相倾，忄昏算相制，事由智出，作非出天理。是以始矜萌起，终哀郁灭，岂与足下刍拳百品，共其指归？凡动而盖流，下民之性，化而裁之。上圣之功，谨为垣防，犹患逾盗，况乃罔不备设，以充侈志，方开所泰，何议去甚？故知惨物之谈，不得与薄夫同忧。乐杀意偏，好生情博。所云与道为心者，博乎生情，将使排虚率遂，跖实莫反，利泽通天。而不为惠，庸适恩止麝卵，事法豺獭邪。推此往也，非唯自己，不复委咎市ㄩ乎庖厨。且市庖之外，非无御养。神农所书，中散所述，公理美其事，仲彦精其业，是亦古有其传。今闻其人，何必以刳为禀和之性，焰瀹为翼善之具哉？若以编户难齐，忧鄙论未立，是见二叔不咸，虑周德先亡，傥能伸以远图，要之长世，则日计可满，岁功可期。精灵草木，果已区别，游魂之答，亦精灵之说。若虽有无形，天下宁有无形之有？顾此惟疑，宜见正定。仲尼不答，有无未辨。足下既辨其有，岂得同不辨之答？虽子嗜学，惧未获所附，或是晓晦途隔，隐著事悬，遂令明月废照，世智限心。知谓必符之言，体之极於罔，讲求反意，如非相尽。或世人守璞，受让玉市，将译胥牵俗，还说国情。苟未照尽，请复具伸。
　　近释报施，首称气数者，以为物无妄然，各以类感。感类之中，人心为大，心术之动，隶历所不能得，及其积致於可，胜原而当，断取世见，据为高证。庄周云：「莽卤灭裂，报亦如之。」孙卿曰：「报应之势，各以类至，後身著戒，可不敬与？」慈护之人，深见此数。故正言其本非邀其未，长美遏恶，反民大顺，济有生之类，入无死之地，令庆周兆物，尊冠百神，安宜祚极胤子，福限卿相而已？常善以救，善亦从之，势犹影表，不虑自来，何言乎要惠说报，疑罪勤施，似由近验吝情，远猜德教，故方罚矜功，而滥咎忘贤。遗存异义，公私殊意，已备前白。若不重云，想处实陋华者，复见其居厚去薄耳。若施非周急，惠而期誉，乃如之人，诚道之蠹。惟子之耻，丘亦耻之。（《弘明集》四。）
　　◇又释何衡阳达性论
　　圣虑难原，神应不测。中散所云，中人自竭，莫得其端，岂其浅斥，所可深抽。徒以魏文大布，见刊异世，滕修虾须，取愧当时。故於度外之事，怯以意裁耳。足下已审其虚实，方书之不朽，独鉴坚精，难复疑问。聊写馀怀，依答条释。事纬殃福，义杂胡华，虽存简章，自至烦文。过此已往，余欲无言。
　　答曰：若如论旨，以三画为三才，则初拟地爻，三议天位。然而遁世无闷，非厚载之目。君子乾乾，非苍苍之称。果两仪罔托，亦何取於立人。但爻有中和，宜应君德耳。释曰：闻之前学，淳象始於三画，兼卦终於六爻。三画立本，三才之位，六爻未变，群龙所经。是以重卦之後，则以出处明之。故遁世乾乾，潜藏皆行，圣人适时之义，兼之道也。若以初爻非地，三位非天，以为两仪罔托，立人无取，未知足下前论三才同体，何因而生？若犹受之系说，不轶师训，何独得之复卦，丧之单象。如羲文之外，更有三才。此自春秋新意，吾无识焉。且遁世乾乾，虽非载覆之名。一体之中，未失高卑之实。岂得以变动之辞，废立本之义。又知以爻在中和，宜应君德。若徒有中和之爻，竟无中和之人，则爻将何放？若中和在德，则不得人皆中和。体合之论，固未可殊越。
　　答曰：上仁上义，便是许体仁义者为三才。寻又云，侨札未获上附，伊颜宜其下丽，则黄裳之人，其犹弗及。虽赜之旨，高下无准，故惑者未悟。释曰：所云上仁上义，谓兼总仁义之极，可以对飨天地者耳，非谓少有耻爱，便为三才。前释已具，怪复是问。四彼城中，唯王是体。知三此两仪，非圣不居，易者同归，可无重惑。案东鲁阶差，侨札理不允备，何由上附至位；依西方准墨，伊颜未获法身，故当下丽生品，来论挟姬议释。故两解此意，冀以取了；反致辞费，圣作君师。贤为臣赀，接畅神功，影响大业，行藏可共，默语亦同。体分至此，何负黄裳。议者徒见不得等位元首，横生诮恨而不知引之极地，更非守节之情。指断如斯，何谓无准？
　　答曰：夫阴阳陶气，刚柔赋性，圆首方足，容貌匪殊，恻隐耻恶，悠悠皆是。但参体二仪，必举仁义为端耳。释曰：若谓圆首方足，必同耻恻隐之实，容貌匪殊，皆可参体二仪。跖之徒，亦当在三才之数邪？若诚不得，则不可见横目之同，便与大人同列？悠悠之伦，品量难齐。既云仁者安仁，智者利仁。又云力行近仁，畏罪强仁。若一之正位，将真伪相冒。庄周云：「天下之善人寡，不善人多。」其分若此，何谓皆是？
　　答曰：知欲限以名器，慎其所假，遂令惠人洁士，比性於毛群；庶几之贤，同气於介族，立象之意，岂其然乎？释曰：名器有限，良由赀体不备。虽欲假之，疑阳谓何？含灵为人，毛群所不能同；禀气成生，洁士有不得异。象放其灵，非象其生。一之而已，无乃诬漫。
　　答曰：已均被同众云云，特灵之神，既异於众，得生之理，何尝暂同。生本於理，而理异焉，同众之生，名将安附？若执此生名，必使从众，则混成之物，亦将在例邪？释曰：吾前谓同於所方，岂得生之可异？足下答云，非谓不然。又曰奚取不异之生，必宜为众，是则去吾为众，而取吾不异。岂有不异而非众哉！所以复云故当殊其特灵，不应异其得生耳。今答又谓得生之理，何尝暂同。生本於理，而理异焉。请问得生之理，故是阴阳邪？吾不见其异，而足下谓未尝暂同。若有异理，非复煦蒸邪。则阴阳之表，更有受生途趣，三世讵宜坚立，使混成之生，与物同气，岂混成之谓？若徒假生名，莫见生实，则非向言之匹，言生非生，即是有物不物。李叟此说，或更有其义。以无诘有，颇为未类。
　　答曰：谨为垣坊云云，始云皇圣设侯物之教，谨顺时之经，将以反渐息泰。今复以方开所泰为难，未详此将难鄙议，为讥圣人也。释曰：前观本论，自九谷以下，至孔钓不纲，始知高议，谓凡有宰，作皆出圣人躬为尸匠，以率先下民也。孤鄙拙意，自谓每所施为，动必有因。圣人从为之节，使不迁越。此二怀之大断，彼我所不同。吾将节其奢流，故有息泰之说。足下方明备设，未知於何去甚？而中答又云：所谓甚者，圣人固已去之，不了此意，故近复以所泰为问。答云：未详谁难，或自忌前报。
　　答曰：市庖之外云云，夫瘗茧栗，宗社三牲，肜尧豆俎，以供宾客。七十之老，俟肉而饱，岂得唯陈草石，取备上药而已。而忧不立者，非谓洪论难持，退嫌此事，不可顿去於世耳。释曰：神农定生，周人备教，既唱粒食，而言上药；既用牺牢，又称苹蘩。祭膳之道，故无定方。前举市庖之外，复有御养者，捐夺刳沦之滞，以明延性不一。非谓经世之事，皆当取备草石，然Ρ拳之功，希至百龄，芝之懿，亟闻千岁。由是言之，七十之老，何必谢恩於肉食，但自封一域者，舍此无术耳。想不可顿去於世，犹是前释所云，不能顿夺所滞也。始获符同，敢不归美？既知不可顿去，或不谓道尽於此。
　　答曰：天下宁有无形之有云云。寻来旨似不嫌有鬼，尝谓鬼宜有质，得无惑天竺之书，说鬼别为生类邪？昔人以鬼神为教，乃列於典经，布在方策，郑侨吴札，亦以为然？是以云和六变，实降天神。龙门九成，人鬼咸格。足下雅秉周礼，近忽此义，方诘无形之有，为支离之辩乎？释曰：非唯不嫌有鬼，乃谓有必有形。足下不无是同处有复异，是以比及质诘，欲以求尽，请舍天竺之说，谨依中土之经。又置别为生类，共议登遐，精灵体状有无，固然宜报定。典策之中，鬼神累万，所不了者，非其名号，比获三论。每来益众，万鬼毕至，竟未片答。虽启告周博，非解企渴。无形之有，既不匠立，徒谓支离，以为通说。若以核正为支离者，将以浮漫为直达乎。
　　答曰：後身著戒云云，未详所谓慈护者，谁氏之子。若据外书报应之说，皆吾所谓权教者耳。凡讲求至理，曾不析之圣言，多采谲怪，以相扶翼，得无似以水济水乎？释曰：慈护之主，计亦久闻其人，责以谁子，将以文殊释氏，如谓报应之说，皆是权教。权道隐深，非圣不尽。虽子通识，虑亦未见其极。吾疲於推求，而足下逸於独了，良有恶然。若权教所言，皆为欺妄，则自然之中，无复报应。吾懦於击决，足下烈於专断，亦又惧焉。神高听卑，庸可诬哉！想云圣言者，必姬孔之诰。今之所谈，皆其信顺之事，而谓曾不析之，复是未经。详思来论，立姬废释，故吾引释符姬，答不越问，未觉多采，由余日，不生华壤，何限九服之外，不有穷理之人？内外为判，诚亦难乎？若自信其度，独思耳目，习识之表，皆为谲性，则吾亦已矣。
　　答曰：又云，物无妄然，必以类感云云，斯言果然，则类感之物。轻重必侔，影表之势，修短有度，致饰土木，不发慈愍之心，顺时狩，未根惨虐之性。天宫华乐，焉赏而上升。地狱幽苦，奚罚而沦陷。唱言穷轩轾，立法无衡石。一至於此。释曰：影表之说，以征感报，来意疑不必侔，嫌其无度，即复除福应也。福应非他，气数所生，若灭福应，即无气数矣。足下功存步验，而还伐所知，想信道为心者，必不至此。若谓不慈於土木之饰，有甚於顺时之杀者，无乃大负夫人之心。黄屋玉玺，非必尧舜之情。崇居丽养，岂是释迦之意？责天宫之赏，求地狱之罚，颇类昔人亚夫之诘，英布之问，有味乎其言。此盖众息心之所详，吾可得而略之。
　　答曰：且阿保傅爱，慎及溷腴，良庖提刀，情怵介族。彼圣人者，明并日月，化关三统。若令报应必符，亦何妨於教，而缄扃羲唐之纪，埋闭周孔之世。肇结网罟，兴累亿之罪。仍制牲牢，开长夜之罚。遗彼天厨，甘此刍拳，曾无拯溺之仁，横成纳隍之酷。其为不然，宜简渊虑。若无穷神之智，犹有所不尽。虽高情爱奇，想亦未至於侮圣。释曰：知谓报应之义，缄羲周之世，以此推求，为不符之证。羲唐邈矣，人莫之详。《尚书》所载，不过数篇，方言德刑之美，遑记祸福之源。今帝典王策，犹不书性命之事，而微阙文，以为古必无之，斯亦师心之过也。且信顺殃庆，咸列姬孔之籍，谓之埋闭如小迳乎。但言有远近，教有浅深，故使智者与此而夺彼邪？夫生必有欲，欲必有求，欲歉则争，求给则恬。争则相害，恬则相安。网罟之设，将蠲害以取安乎？且畋渔牲牢，其事不异。足下前答，已知牲牢不可顿去於今世，复谓畋渔不可独弃於古，未为通类矣。好生恶死，每下愈笃。故宥其死者顺其情，夺其生者逆其性。至人尚矣，何为犯顺而居逆哉？是知不能顿夺所滞，故因为之制耳。圣灵虽茂，无以睿忄昏之心，弱丧之民，何可胜论？罪罚之来，将物自取之。事远难致，不由天厨见遗；物近易耽，故常刍拳是甘。拯溺出隍，众哲所共，但化物不同，非道之异，不尽之让，亦如过当。子长爱奇，本不类此。
　　答曰：足下论仁义，则云情之者少，利之者多。言施惠则诈其遗贤忘报。在情既少，孰能遗贤，利之者多，曷云忘报？若能推乐施之士，以期欲仁之畴，演忘报之意，引向义之心，则义实在斯，求仁不远。释曰：情仁义者寡，利仁义者众，闻之庄书，非直孤说，未获详校，遽见弹责。夫在情既少，利之者多，不能遗贤，曷云忘报？实吾前後勤勤以为不得配拟二仪者耳。复非笃论，所应据正？若乐施忘报，即为体仁，忘报而施，便为合义。可去欲字，并除向名。在斯不远，谁不是慕？
　　答曰：济有生之类云云，斯旨宏诞，非本论所及，无乃秦师将遁，行人言肆乎？释曰：足下论挟姬释，吾亦答兼戎周。足下以此抑彼，谓福及高门，吾伸彼抑此，云庆周兆物。足下据此所见，谓祚止公侯。吾信彼所闻，云尊冠百神，本议是争，曷云不及？夫论难之本，以易夺为体，失之已外，辄云宏诞，求理之途，几乎塞矣。师遁言肆，或不在此。
　　答曰：岂其相迫，居吾语子。圣人在上，不与百神争长；有始有卒，焉得无死之地云云。释曰：岂其相迫，一何务德。「居吾语子，又何壮辞？凡为物之长，岂急之所得？非唯不争，必将下之。不可见尊冠百神，便谓与百神争长，无乃取之滕薛，弃之体仁，和谓物有始卒，无不死之地，求之域内，实如来趣。前释所谓胜类诸区，有诚亦宜然者也。至如《山经》所图，仙传所记，事关世载，已不可原。况复道绝恒情，理隔常照，必以於我不然，皆当绝弃，此又所不得安。
　　答曰：夫辨章幽明，研精庶物云云。释曰：逮省此章，盛陈列代，文博体周，颇善师法。歌诵圣世，足为繁声。讨求道义，未是要说耳。昔在幼壮，微涉群纪。皇王之轨，贤智之迹，侧闻其略，敢辱其详，惠示之笃，实勤执事。
　　答曰：何必陋积庆之延祚，希无验於来生，蹲膜揖让，终不并足。窃愿吾子舍兼而遵一云云。释曰：不陋积庆，已伸信顺之条。贯希来生，亦具感报之说。藻兖大裘，同周一体。蹲膜揖让，何为不俱行一世。理有可兼，无谓宜舍。
　　答曰：蜀梁二叔，世人驿胥之譬，非本论所经，故不复具云。释曰：近此数条，聊发戏端，亦犹越人问布，见采於前谈，肄业及之，无相多怪。然二叔为问，欲以却编户之疑，没而不答，诚有望焉。足下连国云从，宏论风行。吾幽生孤说，每获窃议。此之不侔，事有固然。实由通才，所共者理，忘其烦，贪复息心。（《弘明集》四。）
　　◇论检
　　圣人者，灵照烛微，理绝功外。（《初学记》十七。）

卷三十八
◎颜延之（三）
　　◇范连珠
　　盖闻匹夫履顺，则天地不违，一物投诚，则神明可交。事有微而愈著，理有暗而必昭。是以鲁阳倾首，离光为之反舍，有鸟拂波，河伯为之不潮。（《艺文类聚》五十七。）
　　◇大筮箴
　　余因读《易》，偶意蓍龟，友人有请决游宦务，志卦有咎占，故作大箴以悟焉。先王设筮，大人尽虑，卦遭《同人》，变而之《豫》，先号後笑，初睽未遇。时至运来，当在三五。功毕官成，几乎衍数。庆在坤宫，灾在坎路。不出户庭，独立无惧。违此而动，投足失步。无惰尔仪，灵骨有知。无曰余逆，神策不豫。南人司箴，敢告驰骛。（《艺文类聚》七十五。）
　　◇右光禄大夫西平靖侯颜府君家传铭（案：颜含延之曾祖。）
　　夷导日，岱方春，星离望合，水别浸邻。少阳畜德，苍效神，孕仙字圣，诞智息仁。洙上道奥，稷下儒渊，乃昔宗林，倾席曜筵，外门取俊，接室称贤，阖则遁哀，烛亦执宣。犷（《艺文类聚》作「旷」。）彼琅邪，实惟海宇，憬属之罘，邪临潮扌舞。载济越师，大淹秦旅，谁其来迁，时闻远祖。青州隐秀，爰始贞居，内辟鼎府，外康（《艺文类聚》作「秉」。）邦闾。建节中平，分竹黄初。刑清齐右，政偃营区，葛峄明懿，平阳聪理。或（《艺文类聚》作「式」。）荐公庭，或登宰士。列美霸朝，双风千里。华萼之茂，於昭不已。博士渊退，再逡儒聘。贞子七穆，比世称盛。无忝汝阴，有伟安定。舍人孜敏，亦允储命，靖侯潜德，信岂在明。言则测幽，叹实耸灵，仁亲之宝，大孝之荣。官必凝绩，学乃敦经。随难蕃霸，特安闱掖。扶元陟帝，翼成复辟。忌满裁婚，鉴冲贬石。望年静驾，乐恬延历。三祖连光，众门禀教。於时列孝，克端殊操。洁景衡阴，湮心理奥。任不穷秩，是谓高蹈。山曾木□，胄积ぼ深，永惟世□，思树辞林，碑表有毁，策素匪任。诵灵坟阿，长寄风音。（《景定建康志》，又略见《艺文类聚》五十五，《初学记》二十一。）
　　◇陶征士诔（并序）
　　夫璇玉致美，不为池隍之宝，桂椒信芳，而非园林之实，岂其深而好远哉！盖云殊性而已，故无足而至者，物之藉也；随踵而立者，人之薄也。若乃巢高之抗行，夷皓之峻节，故已父老尧禹，锱铢周汉，而绵世浸远，光灵不属。至使菁华隐没，芳流歇绝，不其惜乎。虽今之作者，人自为量，而首路同尘。辍途殊轨者多矣，岂所以昭末景，汛馀波。有晋征士寻阳陶渊明，南岳之幽居者也，弱不好弄，长实素心，学非称师，文取指达。在众不失其寡，处言愈见其默。少而贫病，居无仆妾，井臼弗任，藜菽不给。母老子幼，就养勤匮。远惟田生致亲之议，追悟毛子捧檄之怀。初辞州府三命，後为彭泽令，道不偶物，弃官从好，遂乃解体世纷，结志区外，定迹深栖，於是乎远。灌畦鬻蔬，为供鱼菽之祭，织纟句纬萧，以充粮粒之费。心好异书，性乐酒德，简弃烦促，就成省旷。殆所谓国爵屏贵，家人忘贫者与？有诏征为著作郎，称疾不到，春秋若干。元嘉四年月日，卒於寻阳县之某里，近识悲悼，远士伤情。冥默福应，呜呼淑贞。夫实以诔华，名由谥高。苟允德义，贵贱何焉？若其宽乐令终之美，好廉克己之操，有合谥典，无愆前志。故询诸友好，宜谥曰靖节征士，其辞曰：
　　物尚孤生，人固介立，岂伊时遘，曷云世及？嗟乎若士，望古遥集，韬此洪族，蔑彼名级，睦亲之行，至自非敦，然诺之信，重於布言。廉深简洁，贞夷粹温，和而能峻，博而不繁，依世尚同，诡时则异。有一於此，两非默置，岂若夫子，因心违事。畏荣好古，薄身厚志，世霸虚礼，州壤推风。孝惟义养，道必怀邦。人之秉彝，不隘不恭，爵同下士，禄等上农。度量难钧，进退可限。长卿弃官，稚宾自免。子之悟之，何悟之辩。赋诗归来，高蹈独善。亦既超旷，无适非心，汲流旧，葺宇家林。晨烟暮蔼，春煦秋阴，陈书辍卷，置酒弦琴。居备勤俭，躬兼贫病。人否其忧，子然其命。隐约就闲，迁延辞聘。非直也明，是惟道性，纠缠斡流，冥漠报施。孰云与仁，实疑明智，谓天盖高，胡愆斯义，履信曷凭，思顺何置？年在中身，疚维┲疾，视死如归，临凶若吉。药剂弗尝，祷祀非恤，素幽告终，怀和长毕。呜呼哀哉，敬述靖节，式尊遗占，存不愿丰。没无求赡，省讣却赙。轻哀薄敛，遭壤以穿。旋葬而窆，呜呼哀哉，深心追往，远情逐化，自尔介居，及我多暇。伊好之洽，接阎邻舍，宵盘昼憩，非舟非驾。念昔宴私，举觞相诲，独正者危。至方则碍，哲人卷舒。布在前载，取鉴不远。吾规子佩，尔实愀然。中言而发，违众速尤。迕风先蹶，身才非实。荣声有歇，睿音永矣，谁箴余阙。呜呼哀哉，仁焉而终，智焉而毙，黔娄既没，展禽亦逝，其在先生，同尘往世，旌此靖节，加彼康惠，呜呼哀哉。（文选《艺文类聚》三十七。）
　　◇阳给事诔（并序）
　　惟永初三年十一月十一日，宋故宁远司马、濮阳太守彭城阳君卒。呜呼哀哉！瓒少禀志节，资性忠果，奉上以诚，率下有方。朝嘉其能，故授以边事。永初之末，佐守滑台。值国祸荐臻，王略中否。獯虏闲衅，靡刂剥司兖，幽并骑弩，屯逼巩洛。列营缘戍，相望屠溃。瓒奋其猛锐，志不违难。立乎将卒之间，以缉华裔之众。罢困相保，坚守四旬，上下力屈，受陷寇。士师奔扰，弃军争免。而瓒誓命沈城，佻身飞镞，兵尽器竭，毙于旗下。非夫贞壮之气，勇烈之志，岂能临敌引义，以死徇节者哉。景平之元，朝廷闻而伤之，有诏曰：「故宁远司马濮阳太守阳瓒，滑台之逼，厉诚固守，投命徇节，在危无挠。古之烈士，无以加之。可赠给事中，振恤遗孤，以慰存亡。」追宠既彰，人知慕节，河汴之间，有义风矣。逮元嘉廓祚，圣神纪物，光昭茂绪，旌录旧勋，苟有概於贞孝者，实事感於仁明。末臣蒙固，侧闻至训，敢询诸前典，而为之诔。其辞曰：
　　贞不常，义有必甄。处父勤君，怨在登贤。苫夷致果，题子行间。忠壮之烈，宜自尔先。旧勋虽废，邑氏遂传。惟邑及氏，自温徂阳。狐续既降，晋族弗昌。之子之生，立绩宋皇。拳猛沈毅，温敏肃良。如彼竹柏，负雪怀霜。如彼驷，配服骖衡。
　　边兵丧律，王略未恢。函陕堙阻，洛蒿莱。朔马东骛，胡风南埃。路无归彗，野有委骸。帝图斯艰，简兵授才。实命阳子，佐师危台。憬彼危台，在滑之。周卫是交，郑翟是争。昔惟华国，今实边亭。恁结关，负河萦城。金柝夜击，和门昼扃，料敌厌难，时惟阳生。
　　凉冬气劲，塞外草衰。矣獯虏，乘障犯威。鸣骥横厉，霜镝高。轶我河县，俘我洛畿。攒锋成林，投鞍为围。翳翳穷垒，嗷嗷群悲。师老变形，地孤援阔。卒无半菽，马实扌甘秣。守未焚冲。攻已濡褐。烈烈阳子，在困弥达。勉慰痍伤，拊巡饥渴。力虽可穷，气不可夺。义立边疆，身终锋栝。呜呼哀哉。贲父殒节，鲁人是志。督效贞，晋策攸记。皇上嘉悼，思存宠异。於以赠之，言登给事。疏爵纪庸，恤孤表嗣。嗟尔义士，没有馀喜。呜呼哀哉。（文选《艺文类聚》四十八。）
　　◇宋文皇帝元皇后哀策文
　　惟元嘉十七年七月二十六日，大行皇后崩于显阳殿，粤九月二十六日，将迁座于长宁陵。礼也，龙典（《艺文类聚》作需。纟丽绋，容翟结骖。皇途昭列。《艺文类聚》作「旷」。）神路幽严。皇帝亲临祖馈，躬瞻宵载。饰遗仪於组旒，沦徂音乎珩，悲黼筵（《艺文类聚》作「た」。）之移御，痛プ之重晦。降舆客位，撤奠殡阶。乃命史臣，累德述怀。其辞曰：
　　伦昭俪升，有物。（《艺文类聚》作有凭。圆精初铄，方始凝。昭哉世族，祥发庆膺。秘仪景胄，图《艺文类聚》作「圆」。）光玉绳。昌晖在阴，柔明将进。率礼蹈和，称诗纳顺。爰自待年，金声夙振。亦既有行，素章增绚。
　　象服是加，言观维则。俾我王风，始基嫔德。惠（《艺文类聚》作蕙。）问川流，芳猷渊塞。方江泳汉，载谣南国。伊昔不造，鸿化中微。用集宝命，仰陟天机。释位公宫，登曜紫闱。钦若皇姑，允迪前徽。孝达宁亲，敬行宗祀。进思才淑，傍综图史。发音在咏，动容成纪。壶政穆宣，《房乐》韶（《宋书》作「昭」。）理。坤则顺成，星轩润饰。德之所届，惟深必测。下节震腾，上清侧。有来斯雍，无思不极。谓道辅仁，司化莫晰。象物方臻，氐告。太和既融，收（《艺文类聚》作「攸」）华委世。兰殿长阴，椒途弛卫。呜呼哀哉！戒凉在聿（《宋书》作「律」。）杪秋即穸，霜夜流唱，晓月升魄。八神警引，五辂迁迹。敫敫储嗣，哀哀列辟。洒零玉墀，雨泗丹掖。抚存悼亡，感今怀昔。呜呼哀哉，南背国门，北首山园。仆人案节，服马顾辕。遥酸紫盖，眇泣素轩。灭彩清都，夷体寿原。邑野沦蔼，戎夏悲欢。（《艺文类聚》作「叹」。）来芳可述，往驾弗援。呜呼哀哉。（文选，又《宋书·文帝袁皇后传》，《艺文类聚》十五。）
　　◇为张湘州祭虞帝文
　　惟哲化神，继天作圣，藏器渔陶，致身爱敬。是以二妃嫔德，九子观命，在麓不迷，御衡以正。唐历既终，虞道乃光。咨尧授禹，素俎采堂。百龄厌世，万里陟方。敬询故老，钦咨圣君。职奉西湘，虔属南云，神之听之，匪酒伊荤。（《艺文类聚》十一。）
　　◇祭屈原文
　　惟有宋五年月日，湘州刺史吴郡张邵，恭承帝命，建旧楚。访怀沙之渊，得捐之浦。弭节罗潭，舣舟汨渚。乃遣户曹掾某敬祭故楚三闾大夫屈君之灵：兰薰而摧，玉缜则折。物忌坚芳，人讳明洁。曰若先生，逢辰之缺。温风怠时，飞霜急节。嬴芊遘纷，昭怀不端。谋折仪尚，贞蔑椒兰。身绝郢阙，迹篇湘干。比物荃荪，连类龙鸾。声溢金石，志华日月。如彼树芳，实颖实发。望汨心欷，瞻罗思越。藉用可尘，昭忠难阙。（文选，《宋书·颜延之传》。）
　　◇祖祭弟文
　　阖棺穷野，启殡中荒，灵影夙灭，筵寝虚张。人往运来，自秋徂阳。蕃兰落色，宿草滋长。孰云不痛，辞家去乡。尔之於役，爰适兹邑。上秋告来，方春伫立。如何不吊，吉违凶集。六亲憧心，姻朋浩泣。我虽载奔，伊何云及？永怀在昔，追亡悼存。惟兄及弟，瞻母望昆。生无荣燕，没望归魂。令龟吉兆，祖榇东旋。灵辕次路，严舟在川。廓然何及，痛矣终天。（《艺文类聚》二十一。）
　　◎颜竣
　　竣字士逊，延之子。元嘉中为太学博士太子舍人，出为教武抚军主簿。随府转安北镇军北中郎主簿，又随府迁南中郎记室参军。孝武举义，转谘议参军，领录事。及即位，以为侍中，寻迁左卫将军，封建城县侯，转吏部尚书，领骁骑将军兼领军将军丹阳尹，加散骑常侍。又加中书令，固让，复为吏部尚书，领太子左卫率。未拜，丁忧，起为右将军丹阳尹，出为东扬州刺史，忤旨免。大明三年，下狱赐死，有集十四卷。
　　◇让中书令表
　　虚窃国灵，坐玷禁要，闻命惭惶，形魂震越。臣东州凡鄙，生於微族，长自闾阎，不窥官辙，门无富贵，志绝华伍。直以委身垄亩，饥寒交切，先朝陶均庶品，不遗愚贱，得免耕税之勤，厕仕进之末。陛下盛德居蕃，总揽英异，越以不才，超尘清轨，奉躬历稔，劳效莫书，仰恃曲成之仁，毕愿守宰之秩。岂期天地中阕，殷忧启圣，倚附兴运，擢景神途，云飞海泳，冠绝伦等，曾未三期，殊命八萃。详料赏典，则臣不应科，瞻言勤良，则臣与侔贵。方欲诉款皇朝，降阶盛序，微已国言，少彻身谤，而制书猥下，爵权弥隆。臣小人也，不及远谋，宠利之来，何能居约，徒以上渎天明，下汨彝议，灾谪之兴，惧必在迩。今之过授，以先微身，苟曰非据，危辱将及，十手所指，谕等膏肓，所以寤寐兢遽，维萦苦疾者也。伏愿陛下察其丹诚，矜其疾愿，绝会收恩，以全愚分，则造化之施，方兹为薄。（《宋书·颜竣传》。）
　　◇张畅卒官表
　　张畅遂不救疾，东南之秀，蚤树风范，闻问凄惨，深切常怀。（《宋书》五十九《张畅传》，案，畅有二传，前篇在四十六，不载此表。）
　　◇奏荐孔觊王为散骑常侍
　　常侍华选，职任俟才。新除临海太守孔觊，意业闲素。司徒长史王或，怀尚清理，并任为散骑常侍。（《宋书·孔觊传》，孝建三年，吏部尚书颜竣奏。）
　　◇郊庙乐议
　　德业殊称，则干羽异容，时无沿制，故物有损益，至於礼失道愆，称习忘反，中兴运，视听所革，先代谬章，宜见刊正上帝及四望。」又曰：「四圭有邸，以祀天旅上帝。两圭有邸，以祀地旅四望。」四望非地，则知上帝非天。《孝经》云：「郊祀后稷以配天，宗祀文王於明堂，以配上帝。」则《豫》之作乐，非郊天也。大司乐职，「奏黄锺，哥大吕，舞《云门》，以祀天神。郑注：「天神，五帝及日月星辰也。王者以夏正月祀其所受命之帝於南郊，则二至之祀，又非天地。考之众经，郊祀有乐，未见明证。宗庙之礼，事炳载籍。爰自汉元，迄乎有晋，虽时或更制，大抵相因，为不袭名号而已。今乐典沦灭，知音世希，改作之事，臣闻其语。《正德》、《大豫》，礼容具存，宜殊其徽号，饰而用之。以《正德》为《宣化》之舞，《大豫》为《兴和》之舞，庶足以光表世烈，悦被後昆。前汉祖宗，庙处各异，主名既革，舞号亦殊。今七庙合食，庭殿共所，舞蹈之容，不得庙有别制。後汉东平王苍已议之矣。又王肃、韩祗以王者德广无外，六代四夷之舞，金石丝竹之乐，宜备奏宗庙苍、肃、祗议，合於典礼，适於当今。（《宋书·乐志》一，孝建二年九月，散骑常侍丹阳尹建城县开国侯颜竣议，又见《通典》一百四十七。）
　　◇与虏互市议
　　愚以为与虏和亲无益，已然之明效。何以言其然？夷狄之欲侵暴，正苦力之不足耳。未尝拘制信义，用辍其谋。昔年江上之役，乃是和亲之所招。历稔交骋，遂求国婚，朝廷羁縻之义，依违不绝，既积岁月，渐不可诬，兽心无厌，重以忿怒，故至於深入。幸今因兵交之後，华、戎隔判，若言互市，则复开曩敝之萌。议者不过言互市之利在得马，今弃此所重，得彼下驷，千匹以上，尚不足言，况所得之数，裁不十百邪。一相交关，卒难闭绝。寇负力玩胜，骄黠已甚，虽云互市，实觇国情，多赡其求，则桀傲罔已，通而为节，则必生边虞。不如塞其端渐，杜其觖望，内修德化，外经边事，保境以观其衅，於事为长。（《宋书·颜竣传》，元嘉二十八年虏自彭城北归，复求互市，竣议。）
　　◇铸四铢钱议
　　泉货利用，近古所同，轻重之议，定於汉世，魏晋以降，未之能改。诚以物货既均，改之伪生故也。世代渐久，弊运顿至，因革之道，宜有其术。今云开署放铸，诚所欣同。但虑采山事绝，器用日耗，铜既转少，器亦弥贵。设器直一千，则铸之减半，为之无利，虽令不行。又云：「去春所禁，一时施用。」是欲使天下丰财。若细物必行，而不从公铸，利已既深，情伪无极，私铸翦凿，尽不可禁，五铢半两之属，不盈一年，必至於尽。财货未赡，大钱已竭，数岁之间，悉为尘土，岂可令取弊之道，基於皇代。今百姓之货，虽为转少，而市井之民，未有嗟怨，此新禁初行，品式未一，须臾自止，不足以垂圣虑。唯府藏空匮，实为重忧。今纵行细钱，官无益赋之理，百姓虽赡，无解官乏。唯简费去华，设在节俭，求赡之道，莫此为贵。然钱有定限，而消失无方，翦铸虽息，终致穷尽者，亡应官开取铜之署，绝器用之途，定其品式，日月渐铸，岁久之後，不为世益耳。（《宋书·颜竣传》。）
  </div>
  <div class="pagination">
   <a href="全上古三代秦汉三国六朝文_page461.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page457.html">
    457
   </a>
   <a href="全上古三代秦汉三国六朝文_page458.html">
    458
   </a>
   <a href="全上古三代秦汉三国六朝文_page459.html">
    459
   </a>
   <a href="全上古三代秦汉三国六朝文_page460.html">
    460
   </a>
   <a href="全上古三代秦汉三国六朝文_page461.html">
    461
   </a>
   <span class="current-page">
    462
   </span>
   <a href="全上古三代秦汉三国六朝文_page463.html">
    463
   </a>
   <a href="全上古三代秦汉三国六朝文_page464.html">
    464
   </a>
   <a href="全上古三代秦汉三国六朝文_page465.html">
    465
   </a>
   <a href="全上古三代秦汉三国六朝文_page466.html">
    466
   </a>
   <a href="全上古三代秦汉三国六朝文_page467.html">
    467
   </a>
   <span>
    ...
   </span>
   <a href="全上古三代秦汉三国六朝文_page463.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
