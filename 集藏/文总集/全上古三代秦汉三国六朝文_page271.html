<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 271 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 271 页/共 658 页</h1>
    <div class="content">　　◇议定父子生离哀制表
　　有六亲相失，及不知父母没地者，以未指得死亡之闻，没地处所，情虑无异。然以未审指的，希万一之存，未忍举哀，则有终身之戚，不涉吉事。或惟一身承一宗之重，传祖考遗体，无心婚娶，遂令宗祀绝灭于一人，又犯不孝莫大无後之罪。此实难处，然臣犹谓此非圣人不以死伤生之教也。西路粗通，义无音问，殡可知矣，但不了死地耳。如此之徒，宜以王法断之，令举哀制，服勤三年，凶不过三年，此近亡于礼者之礼也。（《通典》九十八）
　　◇请议定改葬服制表（大兴二年）
　　王路渐通，士人得视冢墓，多闻凶问，朝野所行不同，或有制重斩杖者，复有制齐衰三月、缌麻三月者，直素服尽哀者。人生不同，性有厚薄，是以圣人制礼居中，使贤者俯就，不肖者企及。臣谓墓毁之制，改葬缌麻，当包之矣。郑康成、王子雍皆云棺毁见尸，痛之极也。今遇贼见毁，理无轻重也。以礼无明文，行者致异，臣以为宜使明礼，大臣议为正。（《通典》一百二）
　　◇霍原不应举寒素议
　　寒素者，当谓门寒身素，无世祚之资。原为列侯，显佩金紫，先为人间流通之事，晚乃务学。少长异业，年逾始立，草野之誉未洽，德礼无闻，不应寒素之目。（《晋书·李重传》，燕国中正刘沈举霍原为寒素，司徒左长荀组以为云云。）
　　◎荀奕
　　奕字玄欣，组子，少拜太子舍人、驸马都尉，出为镇东参军，行杨武将军、新汲令，随父渡江，拜中庶子，迁给事黄门郎、散骑常侍、侍中。成帝时卒，赠太仆。谥曰定。
　　◇驳尚书符下陈留王使出城夫
　　昔虞宾在位，《书》称其美；诗咏《有客》，载在《雅》、《颂》。今陈留王位在三公之上，坐在太子之右，故答表曰「书」，赐物曰「与」。此古今之所崇，体国之高义也。谓宜除夫役。（《晋书·荀奕传》）
　　◇重驳
　　春秋之末，文武之道，将坠于地。新有子朝之乱，于时诸侯逋替，莫肯率职。宋之于周，实有列国之权。且同已勤王而主之者晋，客而辞役，责之可也。今之陈留，无列国之势，此之作否，何益有无，臣以为宜除，于国职为全。（同上）
　　◇驳读秋令（咸和五年六月）
　　尚书三公曹奏读秋令，仪注旧典未备，臣等参议光禄大夫臣华恒议，武皇帝以秋夏盛暑，常阙不读令，在春冬则不废也。夫先王所以顺时读令者，盖後天而奉天时，正服尊严之所重。今服章所阙，加比热隆赫。臣等谓可如恒议，依故事阙如不读。（《晋书·礼志》上，《宋书·礼志》二，《通典》七十，咸和五年六月，有司奏读秋令，兼侍中、散骑常侍荀奕、兼黄门侍郎、散骑侍郎曹宇驳云云，诏可。）
　　◇元会敬司徒议
　　三朝之首，宜明君臣之体，则不应敬。若他日小会，自可尽礼。又至尊与公书手诏则曰「顿首言」，中书为诏则云「敬问」，散骑优册则曰「制命」。今诏文尚异，况大会之与小会，理岂得同。（《晋书·荀奕传》）

卷三十二
◎何桢
　　桢字元，庐江潜人，魏太和中为扬州别驾，正始中为弘农太守，历幽州刺史，拜廷尉，入晋为尚书光禄大夫。有集五卷。
　　◇许都赋
　　元正大飨，坛彼东南。旗幕峨峨，檐宇弘深。（《宋书·礼志一》）
　　景福郁枕以云起，飞栋鸟企而翼舒。（《文选·陆亻垂石阙铭》注）
　　乃然百枝，盛庭燎。（《北堂书钞》一百五十五）
　　◇表省函关
　　易称王公设险，以守其国。孟轲云：「古者关讥而不征。」关险之设，所由尚矣。（《艺文类聚》六引《何桢集》。正始六年，为弘农太守，表省函关。）
　　◇为旧君反服议
　　礼，为贵臣贵妾缌麻三月。夫贵之施贱，犹论恩纪以制服。况尝为臣吏、礼遇恩纪，优劣不同，焉可同之一例。今以为辟举正职之吏，宜依古为旧君服，不论违适之异，皆齐三月，其馀郡吏，闻丧尽哀而已。（《通典》九十，又《宋书·礼志》二。泰始四年，尚书何桢奏，故辟举纲纪吏，不计违适，皆反服旧君，齐衰三月。）
　　◇笺
　　凡二日蝗生，此谓见其始生，知其处所，可得言。初上蝗事云，县及下部各不旱见，至今生翅能飞，臣辄躬亲扑灭。
　　布在及下部各不旱见，至一顷田中，往往十步五步一头，案其言事，蝗之枚数，可得而知也。（《艺文类聚》一百）
　　◇玄寿赐名叙
　　新妇荀氏所生女以岁在丁丑四月五日日始出时生，此月斗建已其日又巳，其时加卯，甲乙卯皆东南，春夏天地，动发万物，兹之三月，吉之善时也。又于《易卦》，震值在卯，巽位在巳，震为长男，巽为长女。而此女孙正用兹日，斯时始旦，日月岂依，先祖之灵，实临之。玄发素颜，妇人之上姿也。寿考无疆，先民之至愿也。故赐名曰玄寿焉。（《御览》三百六十二）
　　◎何恽
　　恽，桢子，咸宁末为扬州别驾，累迁豫州刺史。
　　◇与周浚笺
　　《书》贵克让，《易》大谦光，斯古文所咏，道家所崇。前破张悌，吴人失气，龙骧因之，陷之区宇。论其前後，我实缓师，动则为伤，事则不及。而今方竞其功。彼既不吞声，将亏雍穆之弘，兴矜争之鄙，斯愚情之所不取也。（《晋书·周浚传》，浚随王恽代吴，恽欲与王争功，恽笺与浚，浚谏止恽，不纳。）
　　◎何充
　　充字次道，恽孙，王敦辟为大将军掾，转主簿，左迁东海王文学，进中书侍郎。成帝即位，迁给事、黄门侍郎，以与平苏峻功封都乡侯，拜散骑常侍，出为东阳太守，除建威将军、会稽内史，徙丹阳尹，加吏部尚书，进号冠军将军。又领会稽王师，转护军将军，录尚书事，寻迁尚书令，加左将军，固让，徙中书令。康帝即位，出为骠骑将军，都督徐州、扬州之晋陵军事，假节、领徐州刺史，镇京口，入为都督、扬州、徐州之琅邪诸军事，领扬州刺史。穆帝即位，加中书监，录尚书事，又加侍中。永和二年卒，赠司空，谥曰文穆。有集五卷。
　　◇贺正表
　　璇衡运周，元正肇祚。伏惟陛下，应乾纳祜，与天同休。（《初学记》四）
　　◇请徵虞喜疏
　　臣闻二八举而四门穆，十乱用而天下安，徽猷克阐，有自来矣。方今圣德钦明，思恢遐烈，旌舆整驾，俟贤而动。伏见前贤良虞喜天挺贞素，高尚邈世，束修立德，皓首不倦，加以傍综广深，博闻强识，钻坚研微有弗及之勤，处静味道无风尘之志，高枕柴门，怡然自足。宜使蒲轮纡衡，以旌殊操，一则翼赞大化，二则敦励薄俗。（《晋书·虞喜传》）
　　◇奏言沙门不应敬王者
　　尚书令、冠军抚军、都乡侯臣充、散骑常侍、左仆射、长平伯臣、散骑常侍、右仆射建安伯臣恢、尚书、关中侯臣怀、守尚书、昌安子臣广等言，世祖武皇帝以盛明革命，肃祖明皇帝聪圣玄览，岂于时沙门不易屈膝，顾以不变其修善之法，所以通天下之志也。愚谓宜遵承先帝故事，于义为长。（《释藏冠》一，《沙门不应拜俗事》一。）
　　◇又奏
　　尚书令、冠军抚军、都乡候臣充、散骑常侍、左仆射、长平伯臣、散骑常侍、右仆射建安伯臣恢、尚书关中侯臣怀、守尚书、昌安子臣广等言，诏书如右，臣等暗短，不足以赞扬圣旨，宣畅大义，伏省明诏震惧屏营。辄共寻详，有佛无佛，固非臣等所能定也。然寻其遗文，赞其要旨，五戎之禁，实助王化。贱昭昭之名行，贵冥冥之潜操，行德在于忘身，抱一心之清妙，且兴自汉世，迄于今日，虽法有隆衰，而弊无妖妄，神道经久，未有其比也。夫诅有损也，祝必有益。臣之愚诚，实愿尘露之微，增润嵩岱；区区之祝，上裨皇极。今一令其拜，遂坏其法令，修善之俗，废于圣世，习实生常，必致愁惧。隐之臣心，窃所未安。臣虽蒙蔽，岂敢以偏见疑误圣听，直谓世经三代，人更明圣，今不为之制，无亏王法，而幽冥之路，可无拥滞。是以复陈愚诚，乞垂省察，谨启。（《释藏冠》一，《沙门不拜俗事》一。）
　　◇又奏
　　臣充等言，臣等虽诚暗蔽，不通远旨，至于乾乾夙夜，思修王度，宁苟执偏管而乱大伦邪？直以汉魏逮晋，不闻异议，尊卑宪章，无或暂亏也。今沙门之慎戒专然，及为其礼，一而已矣。至于守戒之笃者，亡身不忄吝，何敢以形骸而慢礼敬哉！每见烧香祝愿，必先国家。欲福祜之隆，情无极己。奉上崇顺，出于自然，礼仪之简，盖是专一守法。是以先圣御世，因而弗革也。天网恢恢，疏而不失，臣等屡屡以为不令致拜，于法无亏，因其所利而惠之，使贤愚莫敢不用情，则上有天覆地载之施，下有守一修善之人。谨复陈其愚浅，愿蒙省察，谨启。（《释藏冠》一，《沙门不拜俗事》一，《弘明集》。）
　　◇褚太后敬父议
　　如禅所正，可敕御史、左将军，入在公廷，则修臣敬。皇太后归宁之日，则全子礼，申谕内外奉行。（《通典》六十七）
　　◇与庾翼书
　　褚将军还朝，值太后临朝，时议褚侯虽后父，乃晋臣也，宜用郑议。或谓诸王宜不拜耳，乃不称臣燕王，非比也。又云，窦武虽受爵太后，录尚书事，而汉无拜文为疑，故恐大义乖错。褚侯既不拜，便是异姓太上皇也。此巍巍亦庶姓不敢安。（《通典》六十七）
　　◎何琦
　　琦字万伦，充从兄。元帝时为郡主簿，察孝廉，除郎中，补宣城泾县令。明帝时，司徒王导引为参军，不就。以母忧去职，服阕。司空陆玩、太尉桓温辟，不就。诏徵博士。简文为抚军，召为参军，公车再徵通直散骑侍郎、散骑常侍，并不行。卒年八十二，有《三国志论》九卷。
　　◇请修五岳祠（升平中）
　　唐虞之制，天子五载一巡狩，顺（《宋志》作「省」。）时之方，柴燎五岳，望于山川，遍于群神，故曰，因名山升中于天，所以昭告神，飨报功德。是以灾厉不作，而风雨寒暑以时。降及三代，年数虽殊，而其礼不易，五岳视三公，四渎视诸侯，著在经记，所谓「有其举之，莫敢废也。」及秦汉都西京，泾、渭、长水，虽不在祀典，以近咸阳故，尽得比大川之祠，而正立之祀可以阙哉！自永嘉之乱，神州倾覆，兹事替矣。惟之天柱，在王略之内也，旧台选百户吏卒，以奉其职。中兴之际，未有官守，庐江郡常遣太吏兼假四时祷赛，春释寒而冬请冰。咸和迄今，又复隳替。计今非典之祠，可谓非一。考其正名，则淫昏之鬼；推其糜费，则百姓（《宋志》作「四人」。）之蠹。而山川大神更为简缺，礼俗颓紊，人神杂扰，公私奔蹙，渐以繁滋。良由顷国家多难，日不暇给，草建废滞，事有未遑。今元憝已歼，宜修旧典。岳渎之域，风教所被，来苏之众，咸蒙德泽。而神明祀，未之或甄，巡狩柴燎，其废尚矣。崇明前典，将俟皇舆北旋，稽古宪章，大厘制度。俎豆牲牢，祝嘏文辞，旧章靡记，可令礼官作式，归诸诚简，以达明德馨香，如斯而已。其诸妖孽，可粗依法令，先去其甚，俾正邪不黩。（《晋书·礼志》上，《宋书·礼志》四，《通典》五十五。）
　　◇追驳江统、许遐拜时遭丧议
　　夫正名者，道理之本，然拜时非古，而行之历代，遂以成俗。古者布其几筵，恭告祖祢。将纳他族，以奉宗祀。父亲醮子而命之迎，女受父母之遗，以涉夫氏之庭，而交拜敬之礼，在涂丧纪定矣。服制即正，齐功卒哭可迎，此不阙于古而通于今议是也。然婚姻之道，公私急务。愚以为拜时及一日二日之妇，妇名既正，即宜一揆。其衾未接，归葬其党。（《通典》五十九）
　　◇天子敬父议
　　父母之尊，拟则天地；君亲之道，资敬是同。今承受命运，君临率士。而父以子食天禄，不敢子天子，以明王者之道。而子虽以为天子，必有尊也。推斯以言，自必臣天位之君，而子自必尊天性之父。（《通典》六十七）
　　◇为曾祖後服议
　　卿士之家，别宗无後，宗绪不可绝，若昆弟以孙若曾孙後之，理宜然也。礼缘事而兴，不应拘常以为碍也。魏之宗圣，远继宣尼，琦从父以孙继族祖。荀ダ无子，以兄孙为嗣，此成比也。（《通典》九十六）
　　◇论前母党服
　　夫子曰：「必也正名乎。」正名者，理道之本，礼之大者也。文条或阙，而附例可明。《礼》云：生不及父祖母昆弟，而父税丧，己则不若，与祖乖违。父既殁而闻丧，岂可拘以本制不税，而废其正服乎？若未生而伯叔母终，终为伯叔父後。继嗣之道虽同，原情之实则异，今必从于所养，而反疑于为本乎？诸侯国人，生不及先代之君，于其陵庙，亦必曰君也。此公义之正名也。前母之尊，固家人正称也。其易了如日。太康初，博议王昌前母服，公府卞粹以为母之非亲，而服三年者非一也。前母名同尊正，义存配父，盖以生不及故无其制，非于义不可也。元康中，有改葬前母，而疑其服。司徒左长史胡济以前母父之元妃，所生则家之嫡长，应制如改葬之服。于时二代，无曰不允。自兹以来，行之不殊。礼：母卒，自为母之党服。母出，则不为母之党服，而为继母之党服。故尊其所从，则不敢不服。服有所逼，则不得自伸，外服无二，而必宜有一。如向所论，必所继不及伯叔母之党，居然可见矣。明以名礼为制者，不计恩逮与不也。
　　◇答纳采文
　　皇帝嘉命，访婚陋族，备数采择。臣从祖弟故散骑侍郎准之遗女，未闲教训，衣履若人。钦承旧章，肃奉典制。（《晋书·穆章何皇后传》，《通典》五十八。）
　　◇答问名文
　　皇帝嘉命，使者某到，重宣中诏，问臣名族。臣族女父母所生，先臣故光禄大夫、雩娄侯祯之遗玄孙，先臣故豫州（《通典》作「蔡州」）刺史、关内侯恽之曾孙，先臣故安丰太守、关内侯睿之孙，先臣故散骑侍郎准之遗女。外出自于先臣故尚书左丞孔胄之外曾孙，先臣故侍中、关内侯夷之外孙女，年十七。钦承旧章，肃奉典制。
　　◇答纳吉文
　　皇帝嘉命，使者彪之重宣中制，大卜元吉。臣陋族卑鄙，忧惧不堪。钦承旧章，肃奉典制。
　　◇答纳徵文
　　皇帝嘉命，降婚卑陋，崇以上公，宠以典礼，备物典策。钦承旧章，肃奉典制。
　　◇答请期文
　　皇帝嘉命，使者某重宣中诏，吉日惟八月某可迎。臣钦承旧章，肃奉典制。
　　◇答迎后文
　　皇帝嘉命，使者某重宣中诏，令月吉辰，备礼以迎。上公宗卿兼至，副介近臣百两。臣蝼蚁之族，猥承大礼，忧惧战悸。钦承旧章，肃奉典制。（并《晋书·礼志》下，《通典》五十八。）
　　◎何澄
　　澄字季玄，充弟准之第三子。孝武时为秘书郎，转丞，迁秘书监太常中护军，出为冠军将军、吴国内史，徵拜尚书。安帝即位，迁尚书左仆射，领本州大中正。元兴末，卒。义熙初追赠金紫光禄大夫。
　　◇太皇太后服议（隆安三年）
　　太皇太后名位允正，体同皇极，理制备尽，情礼合伸。《春秋》之义，母以子贵，既称夫人，礼服宜从正。故成风著夫人之号，文公服三年之丧。子于父之所生，体义情重。且礼祖不厌孙，固宜遂服无屈，而缘情立制。嫌不文明，则宜从重，应同为祖母後齐衰周。永安皇后无服，但一举哀，百官亦一周。（《通典》八十）
　　◎李胤
　　胤字宣伯，辽东襄平人。魏时为郡上计掾，州辟部从事治中。举孝廉，参镇北军事，迁乐平侯相，入为尚书郎，迁中护军司马，转吏部郎，赐爵关中侯，出补安丰太守。文帝为大将军，引为从事中郎，迁御史中丞，寻为西中郎将，督关中诸军事，徙河南尹，封广陆伯。晋受禅，拜尚书，进爵为侯，迁吏部尚书、仆射，转太子少傅，领司隶校尉。咸宁初拜侍中，加特进，迁尚书令，代何曾为司徒。太康三年卒，谥曰成。
　　◇奏请延访三公
　　古者三公坐而论道，内参六官之事，外与六卿之教，或处三槐，兼听狱讼，稽疑之典，谋及卿士。陛下圣德钦明，垂心万机，猥发明诏，仪刑古式，虽唐虞畴谘，周文翼翼，无以加也。自今以往，国有大政，可亲延群公，询纳谠言。其军国所疑，延诣省中，使侍中、尚书谘论所宜。若有疾，不任觐会，临时遣侍臣讯访。（《晋书·李胤传》）
　　◇王毖子昌前母服议
　　毖为黄门侍郎，江南已叛，石厚与焉。大义灭亲，况于毖之义，可得以为妻乎。（《晋书·礼志》中，案：王昌事详前竟陵王文。）
　　◎曹志
　　志字允恭，谯国谯人，魏陈思王植子。太和末徙封济北王。晋受禅，降封鄄城县公，出为乐平太守，历章武赵郡。咸宁初迁散骑常侍、国子博士。免，後复为散骑常侍。太康九年卒，谥曰定。有集二卷。
　　◇奏议齐王攸之藩
　　伏闻大司马齐王当出藩东夏，备物尽礼，同之二伯。今陛下为圣君，稷契为贤臣，内有鲁卫之亲，外有齐晋之辅，坐而守安，此万世之基也。古之夹辅王室，同姓则周公其人也，异姓则太公其人也，皆身在内，五世反葬。後虽有五霸代兴，桓文谲主，下有请隧之僭，上有九锡之礼，终于谲而不正，验于尾大不掉，岂与召公之歌「棠棣」周诗之咏「鸱」同日论哉！今圣朝创业之始，始之不谅，後事难工。干植不强，枝叶不茂；骨鲠不存，皮肤不充。自羲皇以来，岂是一姓之独有！欲结其心者，当有磐石之固。夫欲享万世之利者，当与天下议之。故天之聪明，自我人之聪明。秦魏欲独擅其威，而财得没其身；周汉能分其利，而亲疏为之用。此自圣主之深虑，日月之所照。事虽浅，当深谋之；言虽轻，当重思之。志备位儒官，若言不及礼，是志寇窃。知忠不言，义所不敢。志以为当如博士等议。（《晋书·曹志传》）
　　◇肉刑议
　　严刑以杀，犯之者寡；刑轻易犯，蹈恶者多。臣谓玩常苟免，犯法乃众。黥刖彰罪而民甚耻。且创制墨黥刖，见者知禁，彰罪表恶，亦足以畏《艺文类聚》作「闻者多服」。所以《易》曰「小惩大戒，」岂蹈恶者多邪？假使恶多尚不致死，无妨产育，苟必行杀以止杀，为恶纵寡，积而不已，将至无人，天无以大君无以尊矣。故古人宁过不杀，不宁轻积杀。是以为上宁宽得众，不宁急旧积杀。若乃于张听讼，刑以止刑，可不革旧。过此以往，肉刑宜复，假令汉文于张，承大乱之後，创基七十，国寡民稀，止禁刑书，鞭杖为治也。肉刑于死为轻，减死五百为重。重不害生，足以惩奸；轻则知禁禁民为非。所谓相济经常之法，议云不可，或未之喻也。（《艺文类聚》五十四）
　　◎曹臣
　　臣，志子。元康中为中郎，封关中侯。
　　◇移冀州大中正
　　臣以元康四年为先定公薨背，还济北谷城墓宅安厝。太学博士赵国苏宙。昔先公临赵，以宙为功曹！後为察孝。前臣遭难，宙为镇东司马。赵之故吏，有致身叙哀者，有在职遣奉版者，唯宙名讳不至。宙今典礼学之官，口诵义言，不可废在三之义。于宙应见论贬。（《通典》九十九。元康中，赵郡吏苏宙不奔吊于郡将，中郎、关中侯曹臣移冀州大中正云云。）

卷三十三
◎裴秀
</div>
    <div class="pagination">
<a href="全上古三代秦汉三国六朝文_page270.html">上一页</a><span>...</span><a href="全上古三代秦汉三国六朝文_page266.html">266</a><a href="全上古三代秦汉三国六朝文_page267.html">267</a><a href="全上古三代秦汉三国六朝文_page268.html">268</a><a href="全上古三代秦汉三国六朝文_page269.html">269</a><a href="全上古三代秦汉三国六朝文_page270.html">270</a><span class="current-page">271</span><a href="全上古三代秦汉三国六朝文_page272.html">272</a><a href="全上古三代秦汉三国六朝文_page273.html">273</a><a href="全上古三代秦汉三国六朝文_page274.html">274</a><a href="全上古三代秦汉三国六朝文_page275.html">275</a><a href="全上古三代秦汉三国六朝文_page276.html">276</a><span>...</span><a href="全上古三代秦汉三国六朝文_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
