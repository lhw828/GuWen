<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 45 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 45 页/共 53 页</h1>
    <div class="content">　　刘向　　　　　　　扬雄
　　汉光武　　　　　　邓禹
　　张堪　　　　　　　张湛
　　桓温　　　　　　　刘平
　　钟兴　　　　　　　第五伦
　　廉范　　　　　　　班固
　　黄昌　　　　　　　种暠
　　马融　　　　　　　李膺
　　髙防　　　　　　　陈寔
　　服防　　　　　　　陈纪
　　郑　　　　　　　诸葛亮
　　厐统　　　　　　　董和
　　费诗　　　　　　　谯周
　　钟繇　　　　　　　王肃
　　羊祜　　　　　　　张华
　　杜预　　　　　　　王濬
　　夏侯湛　　　　　　乔智明
　　范广　　　　　　　王尊
　　谢安　　　　　　　桓石防
　　杨祖识諡议　　　　　　　　宋游桂
　　故知遂宁府童川杨公卒蜀之士君子交相吊哭皆失声门人相与私諡曰乐行先生先生之道斋心服形脩之杳冥发于言动施之家以及于居官为政皆本乎斋心之学自其先世率以文行相承抱负竒崛恬黙然守道祖回光先生父靖安先生葢三世至乐行优游餍饫玉润金声德气所钟动中武象其为人和而不流中立而不倚庸言之信庸行之谨不怙上以陵下不由下以援上正已而不求于人其事亲冠带而养居家治官喜怒不形于色敎其子以其平居不以言素髙于文弃之而专笃于行通达于天下之故而泯然常若不足以发年已七十才得一见人主雍容冲洽有大臣之言老为童顔居若处子望其容貌使之意消乐行云者取孔子孟轲之言名之也孔子曰知之者不如好之者好之者不如乐之者所谓乐者此也孟子曰居天下之广居立天下之正位行天下之大道得志与民由之不得志独行其道所谓行者此也先生位不副其德然乐乎其所自乐行乎其所得行称斯諡矣桂诚不敏无以议先生然窃以为先生之乐行其发见于英华者似曽子曽子曰君子所贵乎道者三动容貌斯逺暴慢矣正顔色斯近信矣出辞气斯逺鄙倍矣是言也先生有焉先生讳祖识世孙其字也桂以诱生出先生之门敢以斯议合门人为诸如右铭諡皆刻之碑传于世




　　全蜀艺文志巻四十八
　　钦定四库全书
　　全蜀艺文志巻四十九　　明　周复俊　编杂著
　　即位告天文　　　　　　　汉先主
　　惟建安二十六年四月丙午皇帝备敢用牡昭告皇天上帝后土神祗汉有天下厯数无疆曩者王莽簒盗光武皇帝震怒致诛社稷复存今曹操主兵安忍戮杀主后滔天冺夏罔顾天显操子丕载其凶逆窃居神器羣臣将士以为社稷隳废备宜脩之嗣武二祖龚行天罚备虽否徳惧忝帝位询于庶民外及蛮夷君长佥曰天命不可以不答祖业不可乆替四海不可以无主率土式望在备一人备畏天明命又惧汉邦将湮于地谨择元日与百寮登坛受皇帝玺绶脩燔瘗告类于天神惟神飨祚于汉家永绥四海
　　与羣下教　　　　　　　　　诸葛亮
　　大参署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相啓告茍能慕元直之十一幼宰之殷勤有忠于国则亮可少过矣又曰昔初交州平屡闻得失后交元直勤见启诲前参事于幼宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也
　　诸葛武侯庙古栢文　　　　段文昌
　　是草木有异于草木则灵武侯祠前栢寿千龄盘根拥门势如龙形舍碧太空散雾虚庭合抱在于旁枝骈梢叶之青青百寻及于半身蓄风雷之防防攅柯垂隂分翠开明忽如虬螭向空争行上承翔云孤鸾时鸣下荫芳苔凡草不生古色天风苍苍泠泠曽到灵山老栢纵横亦有大者莫之与京于惟武侯佐蜀有程神其不昏表此为真斯庙斯栢实播芳馨
　　诫子元膺文　　　　　　　伪蜀王建
　　永平二年汉州什邡县获铜牌上有六十二字建嗣子更名元膺字昌美符铜牌膺昌之文建以元膺年少权重命文士为文诫之曰
　　吾提三尺劒化家为国亲决庶狱人无枉滥恭俭畏慎勤劳慈惠无一事纵情无一言伤物故百官吏民爱朕如父母敬朕如天地汝襁褓富贵不知创业之艰难更汝之名上应图防勿骄勿矜勿盈勿忌惟敬惟诚惟谦惟和内睦九族外安百姓赤心待羣臣恩信爱士卒刑罚人之命也无徇爱憎奸邪国之贼也无信才构絶畋逰之娱察声色之祸然后能保我社稷君我民臣吾蚤莫戒朂恐汝遗忘当置于几案出入观省
　　下蜀国教　　　　　　　　孟知祥
　　取威定霸乃公侯权变之方舍爵防勲乃皇王叙酬之典其或兵屯万旅地广三川周环列国之山河奄有全蜀之封部傥不从权而徇众则稽录効以报功今禀命于中朝得专制而行赏但念承世家之余庆受旌钺之殊荣自领成都于兹半纪穷奢极侈固断意而不为讲武教民在安边而有作往歳方勤述职务保永图不幸诸藩构成深隟此际主兵将帅争陈排难之功运防兵僚咸展出竒之略因兴武旅分荡渠魁累破竹以焚枯连开疆而拓土其次诸司奉职庶吏推诚咸着勲劳岂忘奬荅一昨圣上以显分忠佞遂降册封砺岳带河铭大君之异宠辂车珠冕表列国之殊荣仍示优崇俾行墨制上自屏藩之任下及州县之官凡黜陟幽明许先行而后奏自可保不僣不滥之典赏立功立事之人必无患于不均庶有觊于允当布告遐迩咸使闻知
　　录民词【按此为张忠定公咏作】　　　　宋阮昌龄
　　景徳三年秋九日蜀民康平上欲天下皆如蜀也遂召我公以归将行僚吏儒士洎外学之人咸发謌诗以称道盛徳而民吏謡颂无以上达属邑吏陈留阮昌龄录其民词以献
　　国无忠贞遐僻孰御治非祸乱英雄孰覩顺贼始平焚溺无主帝闻悯然曰公汝处公不宿命临机威抚若潦而旸若旱而雨若饥而哺若婴而乳氛沴廓清余枭尚翥元戎矜功沉吟翫侮公气如虹言发樽爼胆肝四落再造蜀宇廻车未停贼炽复举贤臣迭治秦竖孰愈公在雍都帝忧密谕捧诏秣马足不入户炎风劒山五日而度公之来尸一从旧矩公之至日衙从云委旦驱暮警执刃挟矢公曰自疑民疑何弭摈而去之权震千里公至之始狱不容质躬询亲决百不留一禁幸塞奸削枝从实以今方旧年不及日僣阙遗则五门三阈朝西承天规号弗革公为偏署州郡之式尽革旧制以断民惑玉垒之西禽戎兽夷公爵其帅诚而礼之刻已削俸以怀以绥万里凶丑縻之轩墀翘翘错薪歳贡雾臻文翁逺矣蜀秀无闻公荐其三【张及李畋张达】翩然凌云企慕承化儒风大振大会旧规革偃波驰公曰顿拒民其怨咨万众所集必布奸欺首罪一夫路无拾遗西戎之利星精月驷旧贯峻严千不一至公寛其法鹅聨鳞萃蜀蚕奋种叶价日耸公教种桑廕畴庇垅歳不外求懽声四踊豪居大宅覆沟侵陌轮蹄梗蔽奸宄遁匿公直旧绳廓然四辟周伯丽天帝亿宋年讹言勃兴咫步万传公诛狂魁风清两川公醼賔友弗皷弗钟奕棊排星鸣弰叠锋尔威尔暇权在其中公归内署弗跣弗寐夜息昼行集寅衙未必躬必亲孰敢懈易蜀腰川头春酣玉柄妙音俊毫惠黠修整公堂萧然链眞吊影雷足蹄金盗机眉针竒名怪状水陆之琛宫室罄然左书右琴无私于身不欺于人卑高无间毫纎必均逰之如海视之如春吾不知其仁我用既给我仓既溢子孙孝悌牛羊蕃息刑不横及吏不相贼吾不知其徳言发座右事在逺夷法成笔下名行九围从权约制不间洪微吾不知其机贤愚必察亲酬一平见始穷末罄理尽情若有鉴水若经权衡吾不知其明曰帝有诏公拜以愉爰膏其辖爰饲其驹曰鳏曰寡晨不俟夜胥立泣俟絷公之马曰童曰艾昬不俟晨惊呼踊走招公之辕有曰弗可虚席黄扉彼济天下我亦随之两康吾蜀公岂弗思公马既逸万涕交頥愿绘神姿愿葺生祠青山碧臯愿留两碑
　　录二叟语　　　　　　　　　何耕
　　立春日通天下郡邑设土牛而磔之谓之班春所从来旧矣其説盖微见于吕令而详于续汉礼仪志大抵先王谨农事之遗意也成都大都会自尹而下茗漕二使者之治所在焉将春前一日有司具旗旄金皷俳优侏儒百伎之戯迎所谓芒儿土牛以献于二使者最后诣尹府遂安于班春之所黎明尹率掾属相与祀勾芒环牛而鞭之三匝退而纵民磔牛民讙哗攫攘尽土乃已俗谓其土归置之耕蚕之器之上则蠒孳而稼美故争得之虽一丸不忍弃歳率以为常绍兴丙子余往观焉见二叟立牛侧一叟抚牛而叹曰是孰象似汝孰丹垩汝孰引羣吏爼豆而罗拜汝方旗旄金皷俳优侏儒百伎之戱杂然而前陈以导汝至此而空一府之人以观汝也不亦荣而甚可乐欤俄而挺者竞进击者交下而汝始碎首折骨矣噪者夺者负者趋者而汝始荡为游尘散为飘风矣呜呼悲哉今夫富贵之家高明之门倚势而怙宠役物以自奉嘘吸生风云叱咤为雷霆偃然自以为莫已若也有不似兹牛之始至者乎及其权移而运去大者陨身赤族小者触刑抵罪虽三尺孺子莫不闻而哀之有不似兹牛之既磔者乎吾悲夫祸福之无常而庆吊之相蹑于俛仰之间也吾又悲夫造物者之戯人胡为而至斯极也吾是以叹一叟局局然笑曰子何言之陋耶是安从生自土而为泥自泥而为牛土不知其为牛也自牛而遭磔磔而复为土土不知其为牛也彼既不知其为牛矣则虽象似之丹垩之爼豆而罗拜之与夫旗旄金皷俳优侏儒百伎之戯迎而致之空一府而观之彼且何荣而何喜乎哉彼既不知其非牛矣则虽击之碎之败之有之彼且何惧而何戚乎哉牛固无所喜愠而世之人方且认外物以为已有其未得也挟术用数以致其必来而其既去则犹殚智极力以幸其少留也可不为之大哀乎其有愧于兹牛多矣而造物者初何与焉庄子曰适来时也适去顺也安时而处顺忧乐不能入也子无庸叹尝试以是观之余竦然异其言追而问之若何为者也二叟皆不告而去余归而録之蜀固多隐君子哉










　　全蜀艺文志巻四十九
　　钦定四库全书
　　全蜀艺文志巻五十　　　明　周复俊　编杂著　诔　哀辞　祭文
　　吊纪信文　　　　　　　　唐卢藏用
　　维年月日某官名恭吊汉忠臣将军纪信公曰皇纲圯兮帝纽頽王风悲兮霸道衰天运促兮周以复秦德弃兮汉业开何项王之赑屭作驱除于云雷岂渊海之飞荡资防山之伟才于是左契归楚羣雄奉职皇矣汉祖独负其直矧荥阳之围城兮既孤而逼伟将军之天诱兮矫夺其识彼见危而授命兮亦各有时考振古以为观兮罔恢帝基感将军之愤兮壮大义之在兹仰前修以砥节顾车廻而马迟呜呼身既焚兮业既昌楚歌絶兮汉道光君不旌兮史不扬功不录兮殁不伤奄孤坟以载葬抑千祀而为荒皇周敷训兮泽及枯胔伊予寡德兮忝宰兹地奉宣嘉猷兮惧尸厥位思将军兮允忠且义托神交于万古兮实获心志乃斵石于他山兮式幽坟以昭贲词曰摄提贞兮奉扬仁风跋渉草莽兮祠吊纪公善彼勇兮杀身为忠九原不作兮予将焉同金石刻名兮千万歳魂魄光烈兮为鬼雄
　　白云先生张少愚诔　　　　宋蒲氏芝【少愚之妻】
　　高视往古哲士实殷施及秦汉余烈氤氲挺生英杰卓尔逸羣孰谓今世亦有其人其人伊何白云隐君尝曰丈夫趋世不偶仕非其志禄不可茍营营末途非吾所守吾生有涯少实多艰穷亦自固困亦不顚不贵人爵知命乐天脱簪散发眠云听泉有峯千仞有溪数曲广成遗趾吴兴高躅疏石通迳依林架屋麋鹿同羣昼逰夜息岭月破云秋霖洒竹清意何穷真心自得放言遗虑何荣何辱孟春感疾闭户不出岂期遂往英标永隔抒词哽噎挥涕汍澜人谁无死惜乎材贤已矣吾人呜呼哀哉
　　张愈字少愚益州郫人秘书郎辞官归隐居青城山白云谿杜光庭故居六召不应性乐山水遇有兴虽数千里輙尽室往遂浮湘沅观浙江升罗浮入九疑买石载鹤以归杜门著书未就而卒妻蒲氏名芝贤而有文为之诔云
　　乐善郭先生诔　　　　　　　杨天惠
　　孟子论士以为入而独善其身则仁义忠信乐善不倦出而私淑诸人则孝弟忠信诲人不倦如此人者盖古之所谓天民君子而今之所谓乡先生者也以余观于乐善先生岂其人耶先生讳某字长孺自言本虢叔后虢与郭声相似故转为郭其迁徙入蜀初莫详也今为成都人曾祖讳某大父讳某世以晦德相光迨皇考益力学为文词知名于乡先生幼读父书尽传其学皇考蚤世先生执防如成人丧除犹有余戚奉母夫人极谨身率妻子约衣觕食操井臼以养无懈时间遇亲疾輙忧恐緼火结带晨夕侍不去疾平乃已先生家居陋甚然徒步出入里闾人望之常辟易其耆寿以先生笃于亲故多遣子弟持脯币助给太夫人滫瀡裘葛费先生得之不以一钱私妻子悉归亲所数奉甘脆美好物亲欲必供未尝以有亡为解亲没先生哀毁骨立畚土成墓庐其旁三年遂菜食终身先生鲜兄弟独从兄存尤困惫先生辍食饮馈之比其疾革有老父穉女在先生趋告之曰兄母忧某能为兄身任之即日迎馆于家既办丧与葬竟奉其父如父已殁送如礼抚女如子已长聘以时异时先生从祖父母及叔父母皆无后委棺客土先生倾所有举四丧葬高原春秋奠享必及无阕舅有孤儿体下不立先生携归敎畜为娶妇有子母党之祀赖以无絶先生气体夷粹侃侃似不能言遇人无贵贱磬折下之然其中端挺不倚终日剧谈无驳杂戯慢半语故乡人之善者亲附其不竞者尊惮之平生惟好书无他嗜丹铅防勘笔不去手自经史百氏之书浮屠黄老之教下暨阴阳地理医卜之艺吐纳煅炼之术皆研尽其妙有易解十巻书解七巻老子道徳经解一巻三敎合辙论【阙】巻蔬食谱一巻歌诗杂文十巻以为立身扬名莫如孝作孝行图守节高蹈莫如隐作高逸图善恶之应犹影响作阴徳杂证图各为之论述传于其徒时朝廷设八行科求笃实尤异之士乡老喜相语曰吾里有人矣于是合千百人状先生美行于县于府以卜数府县以礼延置乡校将荐诸朝会先生病卒年若干实某年月日也娶张氏生一子某登上舍第二女未嫁以某年月日葬某乡里其友人杨汇曰自古贤者殁有易名请諡曰乐善先生而东蜀杨天惠诔以文之凡先生之获于人者其斯而已矣顾不已薄哉然以圣可为子而彊为善颇能自将要必能起其家者则天之报先生其亦奚薄哉诔曰
　　呜呼先生肫肫于食货而安矻矻于为善而乐若犹可及然至其用贫以裕子而亲以施于人而我皆无憾焉是不可及已弱无固壮无专老无在死无余此元次山所以哀紫芝者顾某于先生亦云呜呼先生其果可以戒涂之滛佞也夫其真可以配古之卓行也夫
　　房季文诔　　　　　　　　　前人
　　季文房氏名彪曾祖讳某父讳某偕以迈徳为成都闻家自予假馆于其家园季文从予学文最开敏有精识然不乐效书生作应用之词尤羞与乡校少年伍予曰子亲之髪垂领矣日望子速化叵若何季文蹷然起为一再试学官皆异等后三年访予于郫文益工行益峻洁又一年从予府城之客舍则胜言翛翛逼人予曰子何自得此季文曰彪比师耆而友谦之二子皆大士也请介以交于先生予曰固愿之然恐难致耳季文曰彪能致之居有间二子不来予问故于原父原父曰前【阙】日季文死矣某拊髀嘑失涕实某年月日也于是其母若兄将以是歳月日葬之某乡某里而乞铭于予予弗忍铭也故诔之以遗之季文妻某几歳诔曰
　　予顷疑仲尼圣之盛也颇遗耻于少贱既老而后集成六经怪子云贤之尤也仍窃悔于少作盖晚而后覃经顾【阙】子廼交臂于壮齿而童乌骤谈于稚龄斯已竒矣然造物者【阙】　既其实而司命者忍复陨其英吁嗟季文子予无以唁若矣请问诸泱漭之庭
　　寜魂辞　　　　　　　　　　张商英
　　熙寜元年六月壬戌有星陨于张氏之宅是夕也予兄殿中侍御史次功卒明年二月乙酉葬于双流县之甘泉乡从父茔礼也兄敏悟出于天禀弱歳通五经善缀文是时禄寺府君自三江之新穿徙居于江原之金马有乡先生号为硕儒次功就学歳余曰才有余而道不足不可以为吾学府君异之以一壥购书千余巻资其读次功闭户刻苦力学或半歳不识肉味年十八乡书送至礼部后五年为解头遂释褐调南平决曹掾非其志也乃叹曰大丈夫进无竹素之功退无千古之名何以出人益发愤而大穷古人之道胷中所蕴沦滃渤而不能自禁于是溢为文彩顷刻千字感槩以吐其愤浩荡以快其思旷达以踈其情清苦以敛其气至于时之理乱民之利病晓然洞见其本末而计谋识虑常在人意之表前后封章十余上诸公闻其名以贤良方正科荐者五六人以台谏馆阁荐者数十人自南平更典秭归狱迁襄州谷城县令改东观即监阆州税迁秘省丞太常博士今上即位迁田曹员外郎以近臣荐其鲠正有先识之明擢为殿中侍御史正色言事不顾时忌方将大出所有以泽当世不幸以忧去职感疾而卒呜呼次功之名暴于天下之耳目播于多士之咏歌记录其章疏议论藏于秘府其文章流落溢于好事者之巾箱其始终大槩具于予之行状今其葬也内不瘗志而外不掲表次功之名亦可以万世矣故为辞以寜其魂辞曰
　　遵邑门以西出兮蓊莽乎甘泉之野甓九壤而为室兮閴密乎黝无昼夜慨俊迈之永息兮逐霜筌而奄谢遗纷垢以探兮杳未穷夫上下敛清气以归藏兮贲轜车而晓驾感湔流之噫咽兮抱遗恨而东泻鸿灵澒其罔物兮递有无以更化惋人世之飘游兮孰悲咷之自暇砥才刃以反戕兮弯智弧以却射甘大患而役形兮髙不覩夫太华修途邈其无隩兮骥足惫而莫跨大空荡其亡隈兮鸿羽摧而已下既明哲之是畀兮胡寿年之弗假防凉宗之薄祐兮踤百罹以予嫁蠧五内以寸裂兮涕浪浪而横洒涕与血尽兮可奈之何伊人往矣兮遗我实多荦荦伊人兮其仪峨峨冠姬服孔兮躏雄蹈轲安贫力学兮一志无他晨炊不绍兮恬事弦歌鸾鶱鹤翥兮匪驾匪鴚躟驰防眎兮弗防【莫佳切】弗蹉刽谲诡兮相谬讹柄停浩气兮防斟太和舍塿跻衡兮去潢泳河镗韶嗄郑兮掐蘅刌莪雄文焕烂兮乾象森罗武库抽鐍兮霜寒万戈突为层崖兮涨为巨波呼号荡海兮狞蛟战鼍堂堂劲气兮不挠不阿孤篁挺节兮危松擢柯狒唇狐貌兮毅然诋诃豪焰浡浡兮青穹上摩妙龄升冠兮俯陟贤科扼居下僚兮珠潜于蠃嗤诮彼已兮胡食其禾捐生取义兮感叹汨罗忠愤自许兮沽求则那皂封沥血兮志念时疴议论端确兮不磷于磨如广指的兮如乗诊瘥名擅海内兮价重銮坡晁刘大对兮勇过廉颇安能俛首兮尘壒婆娑熈寜之主兮轩道虞徳寤寐正人兮心虚席侧濯濯羣公兮推挽先识佥俞允谐兮超寘言职霜简棱棱兮豸冠觺觺言行俱危兮不讦不愎纲愔高造兮曩谓司直髙步跨古兮烈无难色抉开肺腑兮揠出丹臆寜同江苇兮漩止涛逼浑首可殊兮语不可黙一躯胡恤兮誓于报国囊装靡释兮日傒南殛虎啸于山兮貆匿于棘皁雕戛云兮鸮鸺撺翼旦聨寳珂兮伏觐宸极一言感悟兮天衷太息隆栋钜础兮行睨厥力谓可近侍兮献替失得奫奫素畜兮臯夔益稷匪徒藻翰兮钑绘紩织方圆设施兮大哕悃愊如丹伏蒲兮如藩批敇嘘吸淳风兮薰沐动植挹清浣污兮拄强防踣布序万曜兮躔南舍北昴晕潜白兮冲妖丧黑防忸勍虏兮扱衽匍匐没烟为疆兮朱耶就纆志遥噐邈兮皎皎不惑车击輠摧兮兰燔香熄笑言在耳兮音容或或于庭于墙兮诞谩莫测呜呼哀哉母垂白兮子胜裳死者佚兮生者伤惨聚首兮号素堂哀声苦兮白昼黄鲁而存兮智而亡天乎何辜兮遘此不祥感神祗之不妥兮畏山岳之摧冈驷黄螭以仚举兮愬予懐乎彼苍彼苍秘其防造兮愍予心之抢攘假宵梦以谆谕兮漏灵机之茫呀九闳以洞辟兮进予趾乎玉厢曰地行之泯懵兮徒纷纷其吾殃三才剖而殊体兮吾独宰乎阴阳蒸和融润兮喷燠呵凉六气欲叶兮三辰欲光元精遗以堕世兮孰吾弼而还相岂而世之寳才兮吾固亦珍乎畯良忽形开以寤兴兮谅神理之不荒茍诘施于善恶兮奚顔短而跖长呜呼哀哉维昔吾考兮志操逸羣顚沛于善兮革家以文质衣而饩賔客兮市田而购典坟门惟蓬茅而贤辙常满兮廪乏甔石而义声四闻肆吾兄之肯构兮为时卿云擥芳桂以飘缨兮释南亩之耕耘嗟人事之反覆兮何变故之纠纷天泽方连于星驿兮薤声已咽于乡枌悲予才之短耗疎促兮其曷以就先志而嗣清芬念获终于正命兮予又乌能効宋玉之招魂呜呼哀哉世衰俗薄兮仁义不施机功竞骛兮化为浇漓已矣乎长往兮蜕去如遗归如返寂兮又奚其悲戢收精爽兮隐于大仪嫓元朴以长存兮纵陵谷之改移勿降为贤人哲士兮忧患生于有知勿瑞而为驺虞鸑鷟兮嘷豺狼而噪鸢鸱勿秀而为紫芝朱草兮山草占春以离离勿坚而为黄金白璧兮绕指耀钢而夸功矜竒呜呼噫兮万古有畸不知其人兮视此哀辞
　　祭王岐公文　　　　　　　　范鎭
　　维鎭与公官事多同若一臂交常相依从公进于用鎭退居穷罙十六年公誉自充方遂平生奄忽以终自予退居人事隔絶侍从常僚不复通谒惟公每歳遇上元节置酒开罇笙歌间【阙】　道应【阙】穷欢【阙】悦自顾耄耋
　　年七十八茍在人【阙】能几日月今公此【阙】　　　　所恨【阙】劣不能酹别
　　祭李舍人文【大临】　　　　　　　前人
　　惟灵谅直果敢着于平生于朝尽忠于人尽诚伊余与公自幼相从【阙】景祐中朅来之东同年登科四纪于今白首一节金玉其心近【阙】去冬诗筒见贻三老唱酬欢如埙篪江山之兴共得其时余虽勉招计方览窥凶讣之来肝肠摧悲颍昌寓居道逺人疲遣致薄奠公其鉴之
　　祭范蜀公文　　　　　　　　苏轼
　　呜呼仁宗在位四十二年畦而种之有得皆贤既歴三世悉为名臣今如晨星存者几人孰如我公硕大光明导日而升灿焉长庚死生契濶公独寿考天实耆之以殿诸老二圣嗣位仁义是施公昔所言略行无遗维乐未和公寝不宁乐成而薨公往则瞑凡百君子愿公无极胡不万年以重王国责难之忠爱莫助之嗟我后来谁复似之吾先君子秉徳不耀与公弟兄一日之少穷达不齐欢则无间岂以闾里忠义则然先君之终公时在陈宵梦告行晨起讣闻先友尽矣我亦白发闻公之丧方食哽噎堂堂我公岂其云亡望公凛然犹举我觞
　　同前　　　　　　　　　　　苏辙
　　公之少年初以赋鸣挟防以东气和而平微见圭角人人自惊宋氏伯仲典司众盟见公所为屣履以迎自毁其文以致公名士满太学莫之敢争公之中歳始以谏起尧老将传未有立子羣公欲言以目相视公独发之自诡以死帝知其忠始怒终喜复有继者实蹈公轨公亦自信卒老言事公之末年终以节闻国有蟊贼当之以身力言不从遂致为臣开门接士不怨不愤羣枉既消众屈当伸有欲援之同抚我民公笑称病誓不复振凡世之人有一于是翘然自名足以为贵公有其三岂不卓伟位虽显融有不尽忠崧隗之间颍潩之侧有庐可安有田可食顾惟平生笃志钟律乐成既上疾亦告革呜呼昔我先人公蚤知之白首相欢往事莫追轼方在朝公举谏官卒以获罪初无一言辙来自东复馆于门曾患之不恤而惟义是敦今共云亡无复斯人
　　代赵端明祭范蜀公文　　　　　冯山
　　大贤于人景星凤凰不出则已出则为王者之嘉祥有目者争先覩之为快及其不复见也识与不识共惜乎人之云亡方公妙龄起于华阳风流文彩相如子昻及为从官而慷慨论议扬雄李固不足以比方使中州之豪杰视蜀青衿之子而不敢诒慢者由公为之主张白首玉堂而不自如聊卒歳而徜徉先请老于耆年遂濯缨于沧浪踵越相之遗风轻二疏以粃糠方元祐之访落登耆明而赞襄凡天下之大老杂遝至于庙堂诏书旁午而不起乃引礼以抗章完始终而无亏孤高岌如太行衮绣在前而弗之顾独友乎仲元与蜀庄呜呼未老而归数十年流軰零落者殆尽而公方傲睨乎林泉忽新乐之方上梁木坏于璧田乾坤倐其安往骑箕尾而上天其不发为卿云甘露以辉润乎万物则将结为精金美玉而发见于山川悲夫自昔登门属居某后束书从师公则诲诱义兼姻娅子舍维友宦逰穷年去徳滋乆谓言于公当享上寿杖履从公志或可就云何一别遂不我有我欲哭之天高地厚人亡师表国失耆旧江汉竭灵岷峨陨秀千里致奠豆肴巵酒言出涕随公其闻不
　　代许内翰祭李侍制文　　　　　前人
　　维公金马碧鸡西南之珍奋起江汉俪踪渊云秉笔立朝嫓词皇坟熈寜之初英彦鳬藻孰不纡余以自襮褾公独守官不少低绕拂衣西还便欲请老岷山之前有田一防图史自适乐全乎天嗟予鼎来异获亲贤须公疾间当奉周旋云何不淑馆舍是捐呜呼性命之理在公已通昔生非有去亦无从公虽偃然人则怀公一罇一奠聊与人同
　　祭寳月大师宗兄文　　　　　苏辙
　　辙方志学从先君子东游故都览观药市解鞅精舍时始见兄颀然如鹄介而善鸣宗党之故情若旧识屈信臂项阅歳四十性直且刚纎恶不容与人尽言口如病风惟我兄弟不见瑕疵行有利病势有隆污始终一意不为薄厚交逰之间盖未始有昔我之东师则有言逰宦如寄非可乆安意适忘归忧患所由亟还于乡泉石可求我志师言未返而顚师亦不待与化俱迁遣舟与荣万里来讣开纸失声悔恨无所弹指西望夘塔既成临絶之言求我以铭自我窜逐忧病相袭缉缀清风得一忘十追怀曩好徒有此心心则不忘而病未能收泪语舟归酌流水一生一死诚则无已
　　祭白帝庙文　　　　　　　　何逢原
　　白帝子阳氏维公孙生于西方扶风茂陵耻臣新莽击灭宗城遂据益州帝其民人四七之际赤伏再兴十二为期殄我金行背城以死允也国君异安乐公防邦保身扞关之顚岿然古城庙食其中威灵具存旄头法驾御如羣臣环佩结裾绘画错陈遐想盛时文物声明蚕丛鱼鳬岂帝之伦我懐英风酹以斯文休哉白帝千古益尊
　　祭汉先主昭烈皇帝文　　　明献园
　　维洪武二十四年歳次辛未十二月二十八日敢昭告于汉昭烈皇帝汉丞相诸葛忠武侯曰龙兴云从君明臣良旷千载而一遇何会合之不常曰若稽古实惟成汤三聘莘野承筐是将咸有一徳革夏为商歴嬴秦而两汉孰能袭其遗芳伟中山之帝胄当羣雄之扰攘嘘炎焰于寒灰时三顾于南阳情交懽于鱼水言靡间于关张保岷峨控荆湘三分天下开拓封疆信同心而协力视当代而有光予丕仰于休风幸开国于是邦覩閟宫之頽圯叹古栢之荒凉命我将士缭以垣墙屹栋宇之崔嵬焕丹青之焜煌新规模于今日聚精神于一堂告厥成功我心孔臧遣官致祭酾酒刲羊惟帝与侯神其洋洋祐我蜀民降福穰穰
　　祭杜子美文　　　　　　　　献园
　　维洪武二十六年歳次癸酉十二月某日遣官以牲醴之奠致祭于草堂先生杜公曰先生距今之世数百余年而成都草堂之名至今日而犹传予尝纵观乎万里桥之西浣花溪之侧寻草堂之故址黯衰草兮寒烟是以不能无所感也于是命工构堂辟地一防扁旧名于其上庶几过者仰慕乎先贤然人之所传者先生之遗编也而予之所羡者盖以先生一饭之顷而忠臣爱国之惓惓虽其出巫峡下湘川固不恋恋于此而先生之精神如水之在地无所往而不在焉爰矢辞于翰墨写予心之悁悁临风酾酒尚其来旃
　　祭韫玉山文　　　　　　　　献园
　　维洪武二十八年歳次乙亥八月某日遣成都右防卫指挥同知李遵以牲醴之奠致祭于韫玉山之神曰山者石之所自出而石者地气之所凝结也今欲命工匠动云根分翠巘之巉岩凿苍苔之磊落以为邦家之用而尔神司之用是遣使致祭以告于兹山之灵俾人匠之众陆运车输履险如夷黙加庇佑式昭灵贶伏惟神其鉴之






</div>
    <div class="pagination">
<a href="全蜀艺文志_page44.html">上一页</a><span>...</span><a href="全蜀艺文志_page40.html">40</a><a href="全蜀艺文志_page41.html">41</a><a href="全蜀艺文志_page42.html">42</a><a href="全蜀艺文志_page43.html">43</a><a href="全蜀艺文志_page44.html">44</a><span class="current-page">45</span><a href="全蜀艺文志_page46.html">46</a><a href="全蜀艺文志_page47.html">47</a><a href="全蜀艺文志_page48.html">48</a><a href="全蜀艺文志_page49.html">49</a><a href="全蜀艺文志_page50.html">50</a><span>...</span><a href="全蜀艺文志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
