<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 54 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 54 页/共 134 页
  </h1>
  <div class="content">
   风水问答序【胡翰】
　　乌伤朱君彦修故文懿先生之髙第弟子也少读书从先生游最久尝有志当世充赋有司不合退而学医犹幸其濡沬及人也著书数万言曰格致论人多传之而君之医遂名海右又以阴阳家多忌讳不知稽诸古也复著书数千言曰风水问答书成示予双谿之上推其用心可谓至矣易曰仰以观于天文俯以察于地理天确然在上其文着矣地隤然在下其理防矣著者观之防者察之知乎此者知乎幽明之故非圣人孰与焉而汉魏以来言地理者往往溺于形法之末则既失矣至其为书若宅经葬经之属又多秘而亡逸不传则失之愈逺矣朱君力辩之以为人之生也合宗族以居为宫室以处审曲面势得则吉不得则防其理较然及其死也祖宗之神上防于天举而葬者枯骨耳积嵗之久骨已朽矣安知祸福于人贵贱于人夀夭于人哉故葬不择地而居必度室据往事以明方今出入诗书之间固儒者之言也昔者先王辨方正位体国经野土宜之法用之以相民宅土圭之法用之以求地中皆为都邑宫室设也而冢人墓大夫之职公墓以昭穆邦墓以族葬借欲择之其兆域禁令孰得而犯之以是知君之言为得也惜其书不见于二百年之前绍兴山陵改卜之议晦庵朱子以忠贾祸夫以一世豪杰之才千古圣贤之学萃乎其人观于天下之义理多矣而笃惟蔡元定之説是信者果何也哉吾邦自何文定公得朱子之学于勉斋四传而为文懿君受业先生之门计其平日之所讨论亦尝有及于斯乎不然则是书成于先生未易箦之日必能是正其説传信于人而顾使翰得而读之岂知言哉且翰先人之葬今十年矣襄事之初匍匐将命而不暇择尝惕然于先儒土厚水深之言于是得君之书欣然如获拱璧昔里有余祯者以是术游江湖间邵庵虞公深敬信之其著书曰地理十凖虞公称其有得于管辂王吉之传力诋曾杨之非而不悟指防非辂所作则与翰同一惑也书之于篇朱君其幸终有以教之
　　古乐府诗类编序【王祎】
　　太原郭茂倩裒次乐府诗一百卷余采其可传者更定为集若干卷复论之曰周衰礼乐崩壊而乐为尤甚自制氏为时乐官能纪其铿锵鼓舞而不能言其意则天下之知者鲜矣况先王之声音度数不止其所谓铿锵鼓舞其人固不能尽纪也以是言之岂不难哉若声诗者古之乐章也雅郑得失存乎其辞辨其辞而意可见非若声音度数之难知而国家之制作民俗之歌謡诗人之讽咏至于后世遂无复雅颂之音虽用之郊庙朝廷被之乡人邦国者犹世俗之乐耳独何欤盖诗之为用犹史也史言一代之事直而无隐诗系一代之政婉而成章辞义不同由世而异中古之盛政善民安化成俗美人情舒而不廹风气淳而不散其言庄以简和以平用而不匮广而不宣直而有曲体顺成而和动是谓徳音及其衰也列国之言各殊俭者多啬强者多悍淫乱者忘反忧深者思蹙其或好乐而无主因敝而思治亦随其俗之所尚政之所本人情风气之所感故古诗之体有美有刺有正有变圣人并存而不废唯所以用之郊庙朝廷非清庙我将之颂不得奏于升歌宗祀非鹿鸣四牡大明文王之雅不得陈于会朝燕享内之为闺门外之为乡党非闗雎麟趾则鹊巢驺虞之风情深而文明气盛而化神故可以感神和上下美教化移风俗今茂倩之所次有是哉以其所谓郊祀安世黄门鼓吹铙歌横吹相和琴操杂曲攷之汉辞质而近古其降也为魏魏辞温厚而益趋于文其降也为晋晋之东其辞丽遂变而为南北南音多艳曲北俗杂邉声而隋唐受之故唐初之辞婉丽详整其中宏伟精竒其末纎巧而不振虽人竭其才家尚其学追琢襞积曾不能希列国之风而况欲反于雅颂之正滋不易矣是以郊庙祭祀则非有祖宗之美事盛徳告成功之实会朝燕享君臣之间则非有斋庄和悦之意以发先王之徳尽羣下之情哇声俚曲若秦楚之讴巴渝之舞凉伊之按莫不杂出以为中国朝廷之用慆心盈耳不复知其为教化风俗之蠧夫民不幸不见先王之礼乐考其声诗盖有足言者然以唐虞之盛不能无憾吾于此见其风气之淳人情之泰政治俗尚之美皆非古矣其治乱得失是非邪正虽去之千数百载不待其言之着而今皆可见者则诗之为用岂不犹史之事哉故合而论之以寓吾去取之意将望于后之作者焉
　　郁离子序【徐一防】
　　郁离子者诚意伯刘公在元季时所着之书也公学足以探三才之奥识足以逹万物之情气足以夺三军之帅以是自许卓然立于天地之间不知自视与古之豪杰何如也年二十已登进士第有志于尊主庇民当是时其君不以天下系念虑官不择人例以常格处之噤不能有为已而南北绎骚公慨然有澄清之志藩阃方务治兵辟公防賛而公鋭欲以功业自见累建大议皆匡时之长防而当国者乐因循而悦茍且抑而不行公遂弃官去屏居青田山中发愤著书此郁离子之所以作也郁离者何离为火文明之象用之其文郁郁然为盛世文明之治故曰郁离子其书总为十卷分为十八章散为一百九十五条多或千言少或百字其言详于正已慎防修纪逺利尚诚量敌审势用贤治民本乎仁义道徳之懿明乎吉防祸福之几审乎古今成败得失之迹大槩矫元室之弊有激而言也牢笼万彚洞释羣疑辩博竒瑰工于比喻而不失乎正骤而读之其锋凛然若太阿出匣若不可玩徐而思之其言确然凿凿乎如药石之必治病断断乎如五谷之必疗饥而不可无者也岂若管商之功利申韩之刑名仪秦之捭阖孙呉之阴谋其说诡于圣人务以智数相髙而不自以为非者哉见是书者皆以公不大用为憾讵知天意有在挈而畀之维新之朝乎皇上龙兴卒以宏谟伟略辅翼兴运及定功行赏疏土分封遂膺五等之爵与元勲大臣丹书铁篆聮休共美于无穷不其盛哉传有之曰维楚有材晋实用之公之谓也初公著书本有望于天下后世讵意身亲用之虽然公之事业具于书此元之所以亡也公之书见于事业此皇明之所以兴也呜呼一人之用舍有闗于天下国家之故则是书也岂区区一家言哉一防蚤尝受教于公后谒公金陵官邸出是书以见教一防骇所未见愧未能悉其要领今公已薨其子仲璟惧其散佚以一防于公有相从之好俾为之序顾一防何敢序公之书苐得系名于简编之末亦为荣幸因不让而序之公讳基字伯温括苍人若其言行之详官勋之次则具在国史兹不着
　　六书本义序【徐一防】
　　古者六书之法皆掌于官成周保氏之职以六书教国子而书之设以同文为盛故又有外史掌逹书名行人掌论书名汉循其法太史试学童讽书九千字者得为史吏民上书字有不正者则纠率之其掌于官可知已夫书非曲艺也大而二帝三王周公孔子之道次而古今成败得失之迹九流百氏杂家之説又次而官牍家乗钱谷狱讼米盐碎务之记注莫不有赖于书盖不容于一日废者也而所书之法六曰象形曰指事曰谐声曰会意曰假借曰转注其为法也有子母相生之类形声清浊之别五方言语之异用之者易流于譌舛自夫官失其守大夫士务趋简便以指事为象形者有之以防意为指事者有之至有以转注为假借会意为转注其失滋甚于是六书之义不明而义理之精防有失其本真者已越人赵君防谦深以为病取许叔重而下诸家论著之书攷其得失推子母之相生俾各归其类正五方之言语律以四声而以子母相生之例统之为凡例以总其纲为图説以括其要分为十类着为十二篇厘为三百六十部于是六书之义明而六书之用无譌舛之患矣嗟乎大夫士之于六书譬之麻缕丝絮莫不以为衣也而或不知其出于莳育稻粱鱼肉莫不以为食也而或不知其出于佃牧习而不察此固人情之大较伪谦非有官守如古者外史行人之所掌而能用力于众人所略之地何其用心之専也哉防谦系出宋宗室志慤而守恬其学邃于经术诸子百氏莫不记览着为文辞抑扬反覆能沛然尽其所欲言而不畔于道观其所着六书论可见已至于六书本义则尤其尽心者也方国家较正韵谱徴至京师稍试其所学擢中京国子监典簿旋以疾引退遂克毕力于此书书成征余序之虽然余固习而不察者也安能发其蕴以防谦请之力始着其用心之専云尔
　　古诗选唐序【蘓伯衡】
　　诗之有风雅颂赋比兴也犹乐之有八音六律六吕也八音六律六吕乐之具也风雅颂赋比兴诗之具也是故乐工之作乐也以六律六吕而定八音诗人之作诗也以赋比兴而该风雅颂但诗人作诗之初因事而发于言不若乐工作乐之初先事而为之制焉耳呜呼韶箫也大夏也大武也以至于秦魏齐诸国其乐之作也陈之以八音和之以律吕未尝不同也而其音则未尝同也商也周也鲁也以至于鄘卫诸国其诗之作也经之以风雅颂纬之以赋比兴未尝不同也而其音则未尝同也乐之有治有忽不系八音六律六吕而系世变诗音之有正有变系风雅颂赋比兴而不系世变哉夫惟诗之音系乎世变也是以大小雅十三国风出于文武成康之时者则谓之正雅正风出于夷王以下者则谓之变雅变风风雅变而为骚些骚些变而为乐府为选为律愈变而愈下不论其世而论其体裁可乎李唐有天下三百余年其世盖屡变矣有盛唐焉有中唐焉有晚唐焉晚唐之诗其体裁非不犹中唐之诗也中唐之诗其体裁非不犹盛唐之诗也然盛唐之诗其音岂中唐之诗可同日语哉中唐之诗其音岂晚唐之诗可同日语哉昔襄城杨伯谦选唐诗为唐音録蜀郡虞文靖公序之慨夫声文之成系于世道之升降而申之以一言曰吾于伯谦之録安得不叹夫知言之难也盖不能无憾焉无他文之日降譬如水之日下有莫之能御者故唐不汉汉不秦秦不战国战国不春秋春秋不三代三代不唐虞自李唐一代之诗观之晚不及中中不及盛伯谦以盛唐中唐晚唐别之其岂不以此乎然而盛时之诗不谓之正音而谓之始音衰世之诗不谓之变音而谓之正音又以盛唐中唐晚唐并谓之遗响是以体裁论而不以世变论也其亦异乎大小雅十三国风之所以为正为变者矣诗与乐同一道也不审音不足以知乐不审音则何以知诗伯谦之于音如此则其于诗也可见矣此文靖之所以不能无憾也欤平阳林敬伯蚤嵗谓文靖之序深有概乎其衷及游国学质诸博士贝廷琚刘子宪而知唐音去取出其嗜好也其主防阴县簿暇日乃更选焉非有风雅骚此之遗韵者不取也得七百六首随其世次厘为六卷以所选皆五七言古诗故目为古诗选唐敬伯之言曰窃闻诗縁情而作者也其部则有风雅颂其义则有赋比兴其言或三或四或五或六或七其篇或长或短初曷尝拘拘于其间哉又曷尝曰我为风为雅为颂也因事而作出于国人者则曰风出于朝廷者则曰雅用之宗庙郊社者则曰颂又曷尝曰我为赋为比为兴也成章之后直陈其事则曰赋取彼譬此则曰比托物起意则曰兴如斯而已矣奈何律诗出而声律对偶章句拘拘之甚也诗之所以为诗者至是尽废矣故后世之诗不失古意惟有古诗而今于唐诗亦惟选古律以下则置之而况唐之诗近古而尤浑噩莫若李太白杜子美至于韩退之虽材髙欲自成家然其吐辞暗与古合者可胜道哉而唐音乃皆不之録今则不敢不録焉余伟其论之确识之夐而选之精也是以备着之呜呼此诗选胜于唐音甚逺使文靖复生而见之宁不快于其意必有以发挥敬伯之用心者矣惜乎九原莫作顾使余序其篇端也
　　六经师律序【吴沉】
　　呜呼兵者国之大事也圣人之所罕言而不敢轻用者也古之时文武为一途士之途未尝不知兵也后世析文武为二途而兵之学寡矣有能言者下之人不以为狂则上之人必以为讳幸四方之无虞宜无事乎此也茍或有警将求若人而用之不亦迟乎古之兵谋战防多矣歴代以来散亡略尽今之存而显著者七书而已七书者司马法六韬孙子呉子尉缭子三略唐太宗李卫公问对也前代尝以之颁布武学令天下诵习之谓之武经世之谈兵者尊之仰之真犹儒者之于六经也夫行师不法圣人则是为暴曾谓彼七书而可以为万世不刋之典乎何当时之袭陋而不悟也以七书考之三略尉缭子已有可疑汉志杂家尉缭子二十九篇兵形势家乂有三十一篇今书有二十三篇则不知果其本真否三略三卷经籍志云下邳神人所撰其亦信然乎若太公六韬与李卫公问对则灼然依托者也其为古书而可信者司马法及孙呉乎太史公称司马法闳廓深逺虽三代征伐未能究其义汉时存者百五十五篇班固入之于礼今之存者仅五篇而已盖昔者齐威王使其大夫追论古司马兵法附以先齐大夫田穰苴之説号曰司马穰苴兵法五篇之传其穰苴之遗乎然亦非齐之全书矣吁先王之兵制尽在古司马而今不可得见矣宜孙呉之岿然而独髙也班固志艺文时兵家者流总五十三家七百九十篇而孙子冠其首观夫十三篇之书备竒正用机权量彼度已先计后战变化开阖其用不穷亦深妙矣哉虽然谓武之书为秦汉兵学之祖则可谓三代之兵学亦若此则不可圣人之兵昭文徳而威不轨者也所以生人也非杀人也御乱也非为乱也尚义也非尚诈也孙子曰兵者诡道也吾恐其非圣人意也世道日贬民论日卑论将帅则以勇壮击刺为贤能语行阵则以竒谲设伏为巧妙若曰我将动之以仁义行之以礼让虽三尺之童亦指以为迂濶而不切矣昔者荀卿子之非孙呉有曰彼孙呉也尚势利而商变诈者也又曰齐之技击不可以遇魏之武卒魏之武卒不可以值秦之锐士秦之鋭士不可以当桓文之节制桓文之节制不可以敌汤武之仁义伊吕之将子孙有国与商周并孙呉之徒皆身戮于前而国灭亡于后报应之势各以类至其説可谓当哉至扬子云亦复不喜孙呉而曰不有司马法乎子云之不喜孙呉其意美矣然不知子云当时所见司马法乃古之书耶抑穰苴所述之遗耶圣人于师中之事虽未尝一一悉言而其宏纲大用则岂不可得而窥哉盖兵之始作也非圣人之私意也天地之所造设圣人观法之而已掌之有其官定之有其制教之有其时备之有其素歌诗以劳之誓戒以齐之上顺乎天下应乎人廓然大公至正之心炳然神武不杀之徳岂孙呉之所可得而测识哉间尝不自揆度以易诗书礼论孟诸经其言其义有涉于师征者辑録而类聚之定为五篇一曰兵象二曰兵用三曰兵礼四曰兵诗五曰兵训縂而题之曰六经师律窃取子朱子仪礼集传师田篇之意而不自知其不可也若乃春秋二百四十二年之间诸侯之强大僣侈兵法军制俱非先王之旧曰侵曰伐曰围曰入曰追曰击曰袭曰取曰败曰灭圣人不厌其书于简册者诚诛黩武之罪以示万世之防学者当自其全经而讲焉不得而尽録也至于夹谷之会则以吾夫子之文徳武备于是可见故特取之以系于兵用之篇呜呼有国家者于平居暇豫之日能谨夫修齐治平之道兵无由而作矣如其万一犹当按圣人之遗经法圣人之运量岂不足处天下之大事平天下之大艰而又奚假于孙呉乎此是篇之所以一本于经而不容附以他书之説也天下之事固有以新竒而为世所好者亦有以陈常而为世所厌者有人于此曰我善为孙呉则必肃然聴之矣如曰六经之中未尝无兵法存焉则必哗然难之矣习俗之移人至此乎方当四方合一文治聿兴之时草茅之士得以余力及此极知牵缀圣人之经犯非所当言之戒其罪无所逃之然有备可以无患考古所以制今世之君子当有采焉
　　读战国防【方孝孺】
　　文武之道至于春秋之世委地矣孔子之作春秋伤周道之衰也夫岂知春秋之法复委地于战国之世乎呜呼朝觐会同之礼不修于天子之庭礼乐征伐之柄或轻易于诸侯之雄君臣上下之纪隳而簒弑争夺之事起此孔子之所甚痛也然其时天下诸侯犹知以尊周为义狼攫狐顾而不敢肆其无厌之欲盖道之在人心者尚有未冺耳及乎战国则不然诸侯或遣一介之使而让周或兴师临之而徴其鼎或责王入朝一旦而遂灭其宗庙其所由来者久矣功利炽而仁义销矣游説行而防耻衰矣谲诈盛而忠厚之风息矣观乎十二国之所载繁辞瑰辩烂然盈目及求其指意非谋以夺人之国则以揺人之位非间人之骨肉则皆惑人之事或大言倨礼以激之或佯疑曲问以入之或卑声屈体以冀其哀或正貌诈心以钓其名或揣其志而施其计非不博且富也欲一简之合乎道而不可得岂惟不合乎道欲一简如左氏所传公卿大夫之言亦不可得矣先王之遗泽余化漫尽而国家继之以亡岂不哀哉然其待士之礼犹有存者故得以广听兼知匡扶其国久而后俱并于秦至秦之始皇则自任其智弃天下之士而不用燔三代之言而不法巍然独伸其尊以为可恃而其危乱不旋踵而即见于是战国之遗法复委地矣悲夫
　　读吕氏春秋【方孝孺】
　　吕氏春秋十二纪八览六论凡百六十篇吕不韦为秦相时使其宾客所著者也太史公以为不韦徙蜀乃作吕览夫不韦以见疑去国嵗余即饮酖死何有宾客何暇著书哉史又称不韦书成悬之咸阳市置千金其上有易一字者輙与之不韦已徙蜀安得悬书于咸阳由此而言必为相时所着太史公之言误也不韦以大贾乗势市竒货致富贵而行不谨其功业无足道者特以宾客之书显其名于后世况乎人君任贤以致治者乎然其书诚有足取者其节防安死篇讥厚葬之弊其勿躬篇言人君之要在任人用民篇言刑罚不如徳礼逹郁公职篇皆尽君人之道切中始皇之病其后秦卒以是数者偾败亡国非知几之士岂足以为之哉苐其时去圣人稍逺论道徳皆本黄老书出于诸人之所传闻事多舛谬如以桑谷共生为成汤以鲁庄与顔阖论为与齐桓伐鲁鲁请比闗内侯皆非其事而其时竟无敢易一字者岂畏不韦势而然耶然予独有感焉世之谓严酷者必曰秦法而为相者乃广致宾客以著书书皆诋訾时君为俗主至数秦先王之过无所惮若是者皆后世之所甚讳而秦不以罪呜呼然则秦法犹寛也











　　明文海卷二百十
　　钦定四库全书
　　明文海卷二百十一　　　　余姚黄宗羲编序二
　　彭氏族谱辨疑序【解缙】
　　甚哉公议之难明也而世谓尝明于身后非谓国史之传足以考信欤未也时移事去过其旧乡询其故老称人之善者无所佞谀言人之不善者无所避讳考其成败之迹与其言行之遗以推原其用心庶几足以知之然犹未也国史固不足尽信贤人之隐徳难知而凡传记所説私家之所纂録或朋友私与其所善子孙欲盖其所亲亦有奸谀未死之先逞其胸臆之见笔之于书以授其人令身后出之以为信实是非错谬又有甚于国史之传讹昔人有言人无所不至惟天不容伪欲知其人之善恶是亦在并视其子孙之隆替可以征之也唐末五季豫章庐陵之乱极矣钟传起乡兵防功至通显已而骄恣其下复乱赖危全讽彭玕兄弟起而救其弊粗定一方传奏全讽为抚州玕为吉州虽由传所荐实唐室之命也杨行宻既背唐以自为则胁江西从之独全讽及玕不从仍唐刺史之号各守境土以拒行宻则二人者特立不从乱固唐之忠臣也厥后势孤援絶不得已而奔马殷未尝为之臣也殷亦念同盟以客礼待之独乡之传闻与私家纂録多毁其务报仇为剽击刦州人往臣于楚盖是时全讽死光稠降玕既去而行宻尽有江西乡人亦多仕于杨氏矣玕固杨氏所恶也则其毁短玕者非私怨则为杨氏恶之矣玕之不死宜必有以报唐室者不幸梁唐继簒志不获伸惜哉又其事多散出于国史不得其列传独其子孙之盛有非私家所得而抑之者盖天之报之也故翰林危公太朴尝叙其族出于全讽建昌抚州之有危氏犹吉之有彭氏荣盛相埒两家善庆之积公议之明亦可得而征也予友彭君子斐以家谱来京师名卿钜公既皆为之序乃以示予予颇通氏族之学请着予所闻以考正焉谱称彭宣氏事汉成帝为大司空而北齐陈留王乐其九世孙予按宣事孝哀以二千七十四户侯长平薨谥曰顷子圣孙业嗣侯遭王莽始废而谱略之成帝下距北齐将四百年来不应才九世疑上当有十字盖谱之增续传刻屡矣防或有此遗脱也又云陈留王六世孙景直值唐中宗为礼部郎官其后有构云天寳中袁州刺史李景以名闻上遣中使齐延立召之至再乃行上欲官之辞归遣中使房嘉送之加赐束帛号其乡曰招君有震山钓台石室其所居处今袁州宜春也予按宣家淮阳乐家安定而景直但云世居淮阳岂迁徙不常故略之欤中宗时距天寳未逺景直构云非父子则祖孙耳谱称构云之子始家庐陵而不着其先以何时居宜春予以他书考之盖自景直之先隋之季世而谱失其名不敢妄加盖谨之也又云招君之子兹宪宗时进士为进贤令三子伉倜维岳皆进士而倜登第在徳宗贞元七年为令宜春父兹登第在其后盖兹十七生伉十八生倜倜登第时才十九兹登第时年五十二相去十六七年且以年少荣升而父差池晚世固常有此也倜生辅信州长史五子玕其第四子其世徳既如此谱称其干符初投笔举义兵不着其居里按史称玕世家庐陵今吉水永丰故庐陵县地南唐保大八年始置吉水旋废雍熈元年复为县致和元年始置永丰今永丰之沙溪吉水之丰口坟墓具在玕以后唐长兴四年癸已三月薨年八十敕葬长沙杨氏太和之五年也未四年而杨氏国亡始归葬折桂乡之丰口玕之生当在唐宣宗大中年也癸酉起兵时才二十余耳州志称平湖有彭玕疑冢所居必在长溪丰口之间其为吉水人无疑也又云干符丁酉谒钟传命镇王岭按王岭在今吉水之兰溪其上仓廪府库之迹犹有存者其前有山曰张钦察乃呉将屯兵对垒之所初玕以门第领胥徒为州从事即弃去归乡与兄弟治兵王岭非传命镇也传以中和二年观察江西而抚州乱赖玕及全讽平之传始上其功为刺史未尝私谒传也谱称干化初授检校太保后唐长兴壬辰加太尉封安定王以疾辞不拜予按干化之时马殷尚在羁縻庄宗克梁殷始入贺玕不与偕行其志可见长兴封王之命犹且辞之朱温太保之命其不受可知矣然则但称吉州刺史者固玕之志欤今吉州自唐初所置故无城玕始筑宋季丞相江公万里为守以兵少减其旧之半其故址襟山带江雄据要害元季措置绪余犹可想少年起事白首百战干戈从容不废讲学真豪杰之士哉故楚国大司徒欧阳文公以为使吉州遇时得君当不在郭汾阳下不虚语哉然予尝过华州仰思汾阳之风低徊其故里而访其子孙又不如彭氏之在吉者逺甚彼此先后所得又何较哉玕长子世家庐陵显者有博士齐太子中允应求贺州刺史君醇御史中丞思永程伯子其壻也其在鄱阳有汝励治平进士第一吉水丰塘有方迥寳祐南省第一人其在镜方有应瑞应星应祈方界晋起予皆进士子美叔季新叔士龙九龄必逹士杰禹玉徳髙子明子承仕皆有名吾子斐其后贤也增修是谱其善承先祖之志哉
　　书文章正宗【杨士竒】
　　右文章正宗二十四卷凡七册今存五册欠卷一至卷八不完余客武昌时假馆授徒有秦叟者以二子从叟耿介豁逹贾书为业所畜有十余年不售者以是坐贫数月束脩无所入叟曰先生用书惟意所取也为取大学衍义及陶渊明诗叟以为防指所从学十嵗子笑曰是儿初生时千钱所得耳余曰畜十年不得当万钱乎叟曰先生自处厚奈何以薄处我余为再取文章正宗叟益以王维孟浩然韦应物诗孟韦诗皆旧刻特完叟复顾余笑曰此书亦静极当动也余既以书去是夜秦隣家火延秦书肆尽焚之明旦余往吊焉叟曰物成败有定数先日而归先生以获全者亦数也余孙擕书在京师侄子相登第赐居崇礼坊一日就吾家取衍义一册正宗二册又取陶王孟韦诗及他书归读是夜隣舍火延相家所蓄书尽焚之于是余所得于秦叟者惟存此五册及衍义三册如相后一日持去不及于燬然思叟定数之言固非偶然哉
　　书胡忠简公封事藁【杨士竒】
　　右吾郡宋胡忠简公封事藁有周文忠公杨文节公题跋在后忠简孙搢刻于融州真僊岩刘长吾得之以惠余者忠简笔法出顔鲁公盖忠义之性有相契矣掲文安公谓此书本左司郎中丰城范璿舜文所为将奏之以示忠简忠简曰书奏即不免南迁子有老母不可以累母吾为奏之遂有新州之命余近于两府检志书见丰水志载范璿事云为户部检详时欲与胡铨相继论奏和议胡首抗章范实怂慂之胡之逐又赆其行未尝云此书范所为也丰水志作于宋南渡后当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之后
　　书苏老泉文后【杨士竒】
　　右老泉诗文三十余首与用之同读全集而择之者也世之论文章家曰一代不数人一人不数篇观于此可知其难矣
　　书李长吉诗后【杨士竒】
　　洪武戊寅冬余自陶金归邑中过深湖值雨憇道旁田舍有学馆教者延余坐童子从旁诵长吉梦天诗其句及字音多误余私告教者正之应曰吾受之吾师如此意若不怿然者顷之入告其主人主人出不复问余所从来揖余曰子奈何非吾师余叹而不应童子益朗诵不休余厌闻欲起避之而雨不止既久余告主人曰读此汝无所用曷如读杂字书得用也曰然曰吾以杂字与汝易此何如曰可遂以钞一贯纳主人曰此可得杂字十数部主人喜即命童子以此本纳余始问余所从来呼妇取豉汤荞麦饼为礼雨止送余出门甚恭独教者于余言终不能平夫于已不明妄自尊重为师以误人及闻善言拒之不从而又有憾焉与欲教其子不知择师徒费而无益如余所遇者皆不可也因记始得此诗又以寓戒云
　　跋四书待问【杨士竒】
　　四书待问一册八卷元临江萧镒南金编为科举之学设也元塲屋有四书疑问国初三科犹然洪武甲子始改为四书义此书余初习举业时受之司仓伯今吾所蓄书独此最久也
　　跋史畧释文【杨士竒】
　　右史畧释文一册余在京师并史畧二册皆得于隣舍之罢官去者忆年十四五坐贫不得已出为村落童子师以谋奉养之计而急欲此编及字书直音是时二书市直百钱然不能得也家独畜一牝鸡数嵗矣先宜人命以易之今致书颇多而先宜人弃背已二十年不及见也呜呼恸哉
　　法帖释文【杨士竒】
　　右宋刘次庄法帖释文附以陈与义刋误余初録于武昌尹千户盖童子所写草草来京师重録之尹名升余客武昌时已七十余致仕间居与余厚其为人慷慨豁逹有侠气好草书明四声等字之学自著书已板行喜宾客尤喜接儒者所居直黄鹤楼之北面大别山江汉会其前鹦鹉洲带其左治隙地数十亩为园池作小亭其中杂植四时花卉烂然不絶而山川阴晴朝莫之景出于亭下者一望可数百里实据武昌胜处亭中嘉客无虚日余亦数日輙一往醉其间然自余去武昌尹亦往雷州以卒其地遂废谩因识此并及其人云
　　説文字原【杨士竒】
　　右説文字原一册元周伯琦着伯琦字伯温闻之前辈言元至正间初改奎章阁为宣文朝臣咸谓必命库库书榜是时伯温虽在馆阁精篆书而未防上知库库日令篆书宣文阁榜十数纸周不识其意一日敕库库书宣文阁榜库库言臣所能真书非古古莫如篆朝廷宣文阁用篆书为得体周伯温篆书今世无过之者上如其言命伯琦书下笔称旨由是益见进用前辈临事明于大体而不自取其功与引拔人材委曲成就之如此皆不可及因得伯琦所著书輙附志旧闻于卷之末
　　孔子家语【杨士竒】
　　孔子家语一册在江夏时得之南昌龙参参博学工诗有清思喜规模盛唐吾友夏仲逹特爱重之参敦契谊然不能择交湘中有道士善诗参南游与之厚后道士以符呪败官并捕其家其父走匿参舟参弟谏不可纳参叹曰岂有朋友之父有急而不容乎弟走告仲逹仲逹窃谓参曰不忍朋友之父亦念吾有父乎参虽悟终不肯明言遣之道士父心知其意去匿他处数日官跟捕得之他处匿之者同罪家属皆徙边参虽幸免罪亦因是尽防其家资易曰比之匪人参之谓矣若仲逹非纳约自牖者乎余目击其事故因此书思其人而以志戒
　　常建诗【杨士竒】
　　唐常建长安人宗时进士授盱眙尉世传其诗集一卷今已罕见余客武昌时一日同陆伯阳造呉孟勤先生时先生初得此诗以示余两人伯阳戏曰老师无所用此宜以惠教后生先生可之余曰以教后生则仆当得盖余少伯阳七嵗先生笑指门外汲井者曰二贤请赋此先就者持去余诗先就曰皎洁如明镜铜瓶下愈深妆成不照影应恐坠金簮遂揖而取之三人相视大笑伯阳遂不复赋谓余曰宜録一本纳我以谢不悌既归即録送伯阳伯阳取谢晖诗见报谢诗亦今所罕见者后相侄持去失之此诗余得之二十余年伯阳去世十有三年呉先生捐舘亦十年矣每一披阅追思当时游从之乐未尝不叹息而怊怅也
　　玉篇【杨士竒】
　　玉篇一册考其图书云周阳侯世家盖吾族兄孟坚之书余得之宾畿弟宾畿得之萧子英子英孟坚内弟也孟坚多蓄书既死无子故遗书无为保蔵悉散落不存尝诵刘长卿生子诗且免琴书与别人之句窃以为无后者之慨然今世儒之家子孙不肖往往取先人书籍及所为文章博易所好甚者用易酒食视弃之犹弃土苴以防于不孝而为人所僇笑者吾见之多矣如此亦何贵乎其有后哉
　　广韵【杨士竒】
　　广韵一册洪武庚午余市之其直五百文既为友人持去后十年复市之其直亦然凡今民生日用之物歴十年之久率增直十数倍独书无所增岂售书者其操心独防哉抑好而求之者寡虽欲增而不能耶
　　跋木钟集【杨士竒】
　　木钟集一册朱子门人永嘉陈埴器之着余初得于江夏樊思齐子贤子贤遗余他书尚多后率为亲友持去今独存此集及韩文耳余弱冠至武昌逆旅与子贤居相接一见相好如平生时年已七十其少与乡人聂炳南昌包希鲁交厚尝亲见虞揭欧阳原功许可用诸公其为学有要领治诗经评论古今人物及忖度事后当成败皆有理而浮沉市防以卖书为业虽乡人莫或知之者独呉公启佑时来就之然不知其意也颇喜作中州乐府以为冯梅粟之豪俊张小山之精丽当兼而有之时有所作輙为余询焉余一日效其体和数篇见之愀然不怿曰老夫岂以是望贤者又曰老夫过矣余甚愧焉自是不复与余言乐府矣可谓爱人以徳者也未几而别别未几遂卒惜哉不肖驽劣既无以副前辈之望独其拳拳厚意至于今未始一日忽忘之也故因此书识余之情
　　跋橘亭幽兴集【杨士竒】
　　右橘亭幽兴集一册集古棋法也友人邓存诚数与余棋余不能胜存诚授余此集自是余颇胜存诚然仅胜存诚而已耳未有以胜余人也始余未习棋授官翰林晚退之暇或与光大相聚以此为嬉光大机悟頴敏骎骎有造诣余不能及也是时同官能棋者颇众以所造深浅髙下各相为耦日彰伯益一耦也光大宗豫一耦也用行民则一耦也崇璧与果之用之与余又各自为耦希范不及果之而差胜余然喜持论议不屈日彰尝戯余曰吾棋如坐十一层塔顶公之棋殆在百尺井底乎余曰公尚未及李憨子吾岂不胜林和靖哉仲熈曰既不能及李憨子亦何用胜林和靖然仲熈棋尤下而笃好特过余数人者遇暇輙造用之及余或邀余两人者就其家闭户以奕促妇具酒馔欵客余以疾戒饮则为粔籹代酒率尝至暮或夜二鼔始散然仲熈未尝一胜不胜未尝不乐盖好之而不留意得失者仲熈一人而已余尝有诗嘲之云年中欲数输棋日直自新正到嵗除时又有好之而不能者若思幼孜能之而不为者伯厚也夫叨职侍近荷国荣宠闲暇不能及时进修以自见乃甘自弃若此且使后生小子视而效之废学而败徳皆非小过然当国家太平之时吾徒职务之暇得以从容间肆适其情者皆上之所赐其安可忘乎故既自讼吾过又以志幸遇云
　　跋通鉴前编举要新书【杨士竒】
　　通鉴前编举要新书金履祥编四明陈桱举要起唐尧以下接乎纲目其体则编年其事则易书诗春秋其文则兼孔子春秋朱子纲目之法也刻在苏州郡学余家一册録于中书舍人朱季宁盖读之窃有感焉孔子伤周东迁之后尧舜禹汤文武之道不行上失其所以为君下失其所以为臣彞伦斁而天下乱故作春秋以正君臣父子尊卑内外之分以明尧舜禹汤文武之道向使二百四十二年之间尧舜禹汤文武之道行焉春秋之书无作矣春秋之后降为战国为秦汉以至隋唐五代其为斁且乱益甚朱子效春秋作纲目亦孔子之意也向使战国至于五代尧舜禹汤文武之道行焉纲目之书无作矣故春秋纲目之作皆以伤尧舜禹汤文武之道不行于世也新书用春秋纲目之法乃比尧舜禹汤文武之事而书之果可乎哉纲目者继春秋而作以新书接纲目之前是无春秋矣其又可乎或曰此书简要便于学者夫简便者常情之所趋趋彼者必舍此使人皆求之新书之简且便将舍易书诗春秋不讲卒不知圣人之所以为训可乎不可也此皆余之所惑而不能通者愿有质焉
　　三朝圣谕録序【杨士竒】
　　太宗皇帝初正大统故翰林之臣不及十数人诏吏部及翰林举文学行谊才识之士授职其中士竒首膺简擢赐五品服肇建内阁简七人専典宻务皆进官士竒与焉属时几务孔殷常旦及午百官奏事退内阁之臣造扆前进呈文字商机宻承顾问率漏下十数刻始退既建储简翰林之臣兼辅导士竒与焉旦上前奏事退必造东朝参侍经幄车驾北巡简内阁二人辅监国士竒与焉仁宗皇帝宣宗皇帝嗣位所以宠任士竒者始终皆如永乐士竒祗事三圣三十有三年宠愈厚而官愈进负乗之愧夙夜靡宁呜呼三圣逺矣当时共事之臣或亡或退独士竒今年七十有八衰病昏耄犹滥玷朝行未已也诚孝昭皇后上仙梓宫归葬士竒奉命祗送旬月乃竣事其每旦展敬三陵之下追念旧恩五内摧痛因记忆榻前所得玉音之详者辑而録之厘为三卷永乐居首洪熈次之宣徳又次之盖计平生所得此殆十之一二而潦倒荒迷非惟不能悉述亦不能悉记也有疑之者曰廷陛之宻可存于私乎輙应之曰吾惟懔乎虑冺吾君之盛美是惧而遑他恤哉不观于古乎欧阳文忠公着奏事録及濮议司马文正公着手録且记当时君臣问对之辞委曲而详尽所以着一代明良契合之盛事盖昔之大臣君子往往皆然义之所不能已也况臣之所録有圣徳焉有圣训焉有特恩焉臣惟惧録之不能详也而奚暇他恤哉疑者既释敬号曰圣谕録

　　明文海卷二百十一
　　钦定四库全书
　　明文海卷二百十二　　　　余姚黄宗羲编序三
　　文山诗史序【刘定之】
　　予少时得宋丞相信国文公指南集读之慨然闻公在幽囚中有集杜句诗未见也及官翰林始得见而録之诗皆古体五言四句凡二百首分为四卷首述其国次述其身次述其友次述其家而终以冩本心叹世道者莫如何于人胜天邪害正而有待于天胜人正化邪之必有日也卷目皆公所自定其先公而后私尽已以听天于此亦可以见而俗本或混之今皆为复其初集首有总序又有小序散于章首其后又有跋尾序跋中有缺文者指元之君臣宋之叛逆缺而不书使知者以意属读今皆补之而为白字者不没公初意也不书纪年者陶靖节削永初之意也姓某履善甫者指南集中所谓范雎变张禄越蠡改陶朱之意也而其事之难有甚于指南之时焉者矣小序之末多曰哀哉者公所以伤其国之亡悯其忠臣义士之同尽恸其家族之殉国而自处期于死岂待南向再拜引颈受刄之际而后有决志哉呜呼孔子不以仁许人独以许殷之三臣孤竹之二子余以为若公者文山之隠京口之脱去而不污矣巴延拘于江舰范絷于海舟世祖维于燕狱囚而不屈矣仰药于庾岭絶粒于乡郡已而殒身于燕市死而不悔矣兼防箕比干之心而为心者其在公乎若乃是诗之作而岂徒哉麦秀黍离之歌作于其国已亡之后而其身可以不死也懐沙抱石之辞作于其身临絶之际而其国犹未至于亡也身且死矣国已亡矣于是乎有首阳采薇之歌燕狱集杜之作所谓求仁得仁而奚怨者也合伯夷叔齐之言而为言者其不在是诗乎以是心也为是诗也公其可谓仁矣仁者天地之元气古今之人极其在上为日月之明风雷之壮其在下为江河之所以长流山岳之所以常镇其混然在中为君臣民物之所赖以长治久安而在宋之末世为公之本心在公之死也为尽心有读而不防伤者余以为非仁人也公同时有曰呉郡张子善者亦尝集杜句述公始末大概而疏其事于下方以证之今内相安成彭公纯道得其本以示予遂録以附公诗之后合而题之曰文山诗史取公序中语也公之宗孙廷佩欲锓梓以广其传乃序以归之廷佩又尝承其父志修祠堂以祀公可谓贤后裔云
　　本草纲目序【商辂】
　　旧本草三卷药分上中下三品凡三百六十五种盖炎黄时所着实不刋之书也梁陶景增药为七百三十种书为七卷唐苏恭又增药为八百五十四种书为二十卷世谓之唐本草宋开寳中诏取医家尝用得效药凡一百三十三种附益之命李昉扈防等重加刋正乃有详定重定之目蜀孟昶亦尝命其臣韩保升等以唐本图经防比为书稍或增广世谓之蜀本草他如徐之才之药对陈蔵器之拾遗与夫杨振之杜善方陈士良日华子防宗奭诸人逓相增附互有注释于是删繁性事食性衍义诸书出焉蜀唐慎防又于本草图经之外增药六百余种益以诸家方书及经子传记佛书道蔵凡该明乎物而効用者各附于本药之左为书三十余卷名曰经史证本草至为明备旧有解人厐氏得其善本中更兵燹所存无几后平阳张存惠因厐氏本附以宗奭衍义增多药品为之板行惜传之未广今山东按察佥事茂君彪曩以御史出按平阳购求得之珍重有年适副都御史原君杰奉命巡抚山东见而善之谋诸左右布政使雷君复叶君冕按察使李君裕副使刘君敬命工重锓诸梓以广其传都宪因提学佥事周君濠来京以序见属予惟疾之所恃者医医之所恃者药或君臣佐使之不明甘苦寒温之莫辨虽欲疗人之疾其可得乎上古圣人开物成务制为医药以救无妄其功不可尚矣后世明智之士游心方技率先注意本草盖人于药之性味既明斯于疾之治疗弗误用能成功当日垂声后来此本草之书所为有补于世也欤今兹板刻既新传之必广庶几起死回生之术有赖焉噫都宪之用心仁矣哉敬为序诸首简
　　题革象新书后【岳正】
　　占天之学本圣贤大事业载于尧典盖有由也自慎灶之説行而儒者始术之矣其氛祲祥周官虽具至甘石星座其曰骑官羽林丞尉之类袭用秦汉名称愈疑后学者不屑用力焉殊不知经纬天地首务明时时茍不明终不能抚五辰以播四政矣革象谈异十无一二皆为厯设学者所当究心者也苐以邵子之书不堪作厯致可疑焉皇极经世天厯数用宋人虽有此谈西山蔡氏以为书不尽言者蔵诸用也又曰以当时日月五星推而上之得尧即位之日是即逆推法而不着其法者岂非蔵诸用乎且数家以毫厘丝忽积而十百千万如因影求形无具可隠况康节数学直继孔子程子尝言厯法主于日月其他皆可推洛下闳作厯言数百年后当差一日何承天因立差法摊其差于所厯之年以验分数竟亦不审独尧夫于日月交感之际以阴阳亏盈求之差法遂定可谓冠絶古今此非虚语也又按邵学伯温不与而传王豫豫殁书殉蜀道士杜可大购得于发冢之盗以授廖应淮由是邵学复出近世祝秘傅立齐琦皆传邵学者本朝宋学士先正最号博洽其序此书曰傅立极敬畏縁督谓其能发前人所未言不知立时曾见此説否也又论耶律西征庚午厯精妙絶出及元许王郭陈邓诸公相与订定授时厯可法万代曾无一言及邵近舜江人余诚者为予言邵学内外篇已见传书而秘传书又有内外集具天地人三元之学其天元所论厯数极为精简意必具逆推法或伊川所谓冠絶古今者耳惜乎吾不得而时读焉因并书之以为有志圣贤大事业者告
　　六书音义序【张诩】
　　六书音义一书致政郡守丰城芝轩涂先生所辑其冡嗣宪副卿仪刻之以传者也其为卷十有八其为门十有三其为部五百十有四其为字总若干万其真楷主洪武正韵而附之以古文篆文籕文其音切亦主正韵而兼取玉篇其释义虽本説文凡涉穿凿者悉删去而兼采他説文字正而无玉篇之杂音义正而无説文之凿可以左右正韵而备一代书学之制与昔之玉篇广韵韵府统诸书并行于世无疑也先生自登仕版以来四十余年无所好独好储书将踵邺侯之富政暇手不释卷暨归老于剑江之上也日惟从事于著述此其一焉宪副公擕之入广刻已属走也一言以引诸端嗟乎结防废而书契生书契之初作也依类象形谓之文形声相益谓之字而着于竹帛则谓之书也周礼小学保氏教国子先以六书六书者象形会意指事转注谐声假借是也书必有音宫商角征羽是也音必有义训诂是也音失则防江左之偏义失则蹈荆国之妄而六书于是乎失真矣此六书音义之所由以辑也皇明大一统文字无寄象鞮译之殊然惟章奏用正韵公移劵课程碑板之类往往尚沿旧俗习岂非由昧文字体用源流与失音义之所在故与是书一出启初学醒羣防其有功于书学也不少矣若夫含性情于顾盼蓄血气于典策沐之以虚圆不测之神浴之以浩然刚大之气去睢盱侧媚之态回熈熈穆穆之风使阅之者神和而气融此则又音义之外有别传焉所谓神而明之存乎其人者也抑闻之穆叔立言不朽之説诗孝思维则之训先生之立言固足以为不朽图矣而宪副公思章亲美其孝思必足以为锡类之劝也走也故于序末表而出之
　　周礼重言重意互注序【张诩】
　　先儒谓周礼一书自周公广大心中流出大包宇宙细析毫芒成一代之治体为万世之准防故当时治效至于囹圄空虚天下太平海不扬波四裔宾服呜呼盛矣后世之为君臣者心学既失徒敝精神于仪文度数之末若类稚子弄影之为者不几于戏乎故迹其治效髙者或仅致小康下者视桓文为不及又焉有所谓郁郁乎文者也何也心非广大则于天地之心为不合矣于天地之心为不合则于天地之用为不肖矣况乎明良相逢尤不易也唐太宗深信矣而无其辅王通笃好矣而无其时刘歆有志矣而昧于所事宋神宗刻意矣而失于所任彼宇文之于苏绰似矣而又以智力簒魏若是者虽其人品髙下相与夐絶然所谓心学或不能知或知而不能扩充以至于周公之广大无怪乎三代之治寂寥数千载而莫有继之者非三代之治卒不可复也无三代之君臣故也非不可以为三代之君臣也无三代之心学故也中庸曰文武之政布在方防其人存则其政举其人亡则其政息程子曰必有闗雎麟趾之意然后可以行周官之法度此之谓也诩少时阅书目有所谓周礼句解者集传者注疏者又有所谓纂图释文或问讲义详解要义解义攷工总义订义会元复古者其句解集传注疏则见之所谓纂图以下则闻其名至于重言重意互注则其名亦未之闻也侍御上虞尹公徳容蚤嵗留心礼学遂以是经取髙第厯显官持重而居寛盖有得于礼意者以奉命清两广戎政偶得是书于西藩士人家喜其考究之精援引之当于圣经有所裨也擕至东藩出视广郡守袁君景辉俾刻而传焉属诩为之序方今圣治百二十余年正符鲁两生所谓积徳之説传心学而契周公之广大世岂无其人于焉光辅圣人制礼作乐以追继成周之盛斯时也公当摅其平日所得礼意者逐诸贤賛至化而是书盖可复矣诩也卧病丘园深愧无可为世用者傥天锡以犬马余年虽无似尚能击壤以歌太平之盛
　　白沙遗言纂要序【张诩】
　　儒有真伪故言有纯驳六经四书以真圣贤而演至道所谓言之纯莫有尚焉者矣继此若濂洛诸书有纯者有近纯者亦皆足以羽翼乎经书而启万世之防世诚不可一日而缺也至于圣絶言湮著述家起类多春秋呉楚之君僣称王者耳齐桓晋文假名义以济其私者耳匪徒言之驳而无足取也其蓁芜大道晦蚀性天莫甚焉非荡之以江海驱之以长风不可以入道也故我白沙先生起于东南倡道四十余年多示人以无言之教所以救僣伪之弊而长养夫真风也其恒言曰孔子大圣人也而欲无言后儒弗及圣人逺矣而汲汲乎著述亦独何哉虽然无言二字亦著述也有能超悟自得则于斯道思过半矣然则六经四书亦剰语耳矧其他乎而世方往往劝先生以著述为事而以缺著述为先生少之者盖未之思耳今则诗集出焉而人輙以诗求之文集出焉而人輙以文求之自非具九方臯之目而能得神骏于骊黄牝牡之外者或寡矣诩诚惧夫进修者复溺于无言以为道也因摭先生文集中语仿南轩先生传道粹言例分为十类而散入之其间性命天道之防文章功业之着修为持治之方经纶干运之机靡不灿然毕具辑成名曰白沙先生遗言纂要凡十卷云庶观者知先生虽寻常应酬文字中无非至道之所寓至于一动一静一语一黙亦无非至教盖可触类而长焉由是观之先生虽以无言示教而卒未尝无言是以言焉而言无不中有纯而无驳其本真故也是可以佐圣经而补贤传矣
　　论孟或问序【张诩】
　　论孟或问世多闻其名而未获覩其书乃今出于数百年之后与大学中庸或问并行于世使学者有所考据得以益广其知识开其聪明而为斯道之碑也是书之出也诩固窃为天下后世喜也虽然予欲无言孔子甞以是为子贡启也故曰天何言哉四时行焉百物生焉天何言哉尽信书不如无书孟子尝有所感故曰吾于武成取二三册而巳矣夫诲人不倦圣人之心而欲无言六经万世所尊而孟子犹有所择自古圣贤指之的择之精不徇迹而任真不贵耳而贱目也如是使学者深悟而自得焉则论孟本具胸中虽无论孟可也况或问乎不然溺意筌蹄留神糟粕吾恐认浮云而迷太虚知识多而大智昏聪明作而太朴散卒为斯道之障也是书之出也诩又窃为天下后世忧也先儒著述之富未有如文公先生者盖当时欲矫陆学之偏故耳在文公则然在我学者不可以不之觉也御史君某近得善本将刻而传之夫流布贤传以上翼六经下惠来学甚盛举也间属诩一言且语之曰是书得尹杨诸老全书撮其语分注于辨欵之下尤为明备耳今姑刻之以竢后之成人之美者补焉呜呼圣贤隠没正道将沉凡声利得防足以败道而防心者其为迷也显人犹知之至于溺意旨逐影响其为迷也防而觉者鲜矣诩诚无似因御史君间属僣一言之不敢不置不腆之辞于先贤著述之末而因之以声其一得之愚焉盖足音之喜固不胜其杞人之忧也
　　厓山新志序【张诩】
　　厓山在广之新会邑南八十里与竒石山对峙如门故又名曰厓门山环以大海潮汐升降吞吐由之在昔樵苏登眺者絶至恣蛇虺麋鹿所宫者盖不知其几千百年矣自宋祥兴幼帝浮海始创行宫其上而杨太后与文天祥诸臣鏖战死节之始末皆在焉慨夫六飞赴海大风覆舟之后贞烈忠愤之气郁而弗伸者又二百余年于此矣至我国朝始表章焉成化丙申邑人白沙陈公甫先生与佥事郁林陶君自强议上请创大忠祠以祀文天祥陆秀夫张世杰三公又十有六年为治辛亥同今兵部尚书华容刘公时雍时为右布政使泛舟厓门议创慈元庙以祀杨太后又九年为庚申与佥事晋陵徐君朝文议请入祀典制曰可特赐庙额为全节祭品视古先圣帝王而祀之之期则先大忠一日也于是乎两厓巨浸之间英魂义魄贞烈忠愤之气勃然与云厓争髙鲸波争濬海月山日争耀于无穷而香火四时弗絶有司嵗仲春率一祭牲牢酒醴俎豆玉帛襍然前陈往来部使暨骚人墨客登临吊酹播诸篇章不一而足徐君一日顾谓诩曰厓山宜志而未有志之者盖阙典也盍留意焉诩谢不敏而君意益固伏枕之余因与门徒博采羣载次第编辑首沿革次形胜次里域次景致次帝纪次诏勅次事迹次列传次祠宇次祀典次碑文次题咏次纪异次杂著次题名悉笔之所以寓褒也其前元张范李恒之徒列传及刻石纪功之作悉削之所以寓贬也编辑既成名曰厓山新志凡十有八卷云嗟乎世之治乱国之兴亡虽曰有数然未尝不由于人事之修废有以兆之也姑以有宋一代论之使当时君臣有古帝王之学以修其身则出治有本决不至于议论多而成功少矣有古帝王政教以新天下则治具毕张决不至于声容盛而武备衰矣何播迁之有不幸而至于南渡茍防防乎以兴复为务而劝讲和者必诛忠荩如李如岳必任之而勿贰奸佞如秦如贾必去之而勿疑则中原决可复而大讐决可雪矣何败亡之有诗云迨天之未阴雨彻彼桑土绸缪牖户今此下民或敢侮予则宋之失于南渡之先者既可慨矣孟子曰七年之病求三年之艾茍为不蓄终身不得则宋之失于南渡之后者尤可痛也呜呼此志之所以作也夫岂但为为人臣妾者忠节之劝而已哉
　　玩画斋藏书目録序【姚翼】
　　天下之物莫难于聚而其聚也莫贵于不散余尝观世之贵游公子往往驰心于金玉珠玑瑚翡翠之好而竭其力以致之间或厌苦世俗而稍务为清虚者则或竒花怪石或古器图画终其身淋漓燕嬉于其中而不出虽以苏文安之贤逹长公犹称其笃于好画而韩昌黎画记亦且自谓得赵侍御小画一卷百金不愿易也余自少无他好不惟于世俗之所沈酣如金玉珠玑之类略不以淄乎其心虽花石画品为清虚之士所崇尚者亦所欲不存而其私心之所癖而不舍者乃独在古今之简册然好之虽切而力又不能多致六籍而下九流诸子旁逮外家杂説仅得二千余卷尝自夸其所好之胜以为世人诸好惟画稍为近之然以吾卷帖之美陈之几上已足与其丹青之艶彼此相角而其中上下古今数千万年兴衰治乱之迹及其义理之精歌咏叙述之妙虽野史偏记亦可以资多识而广见闻皆画中之所絶无也故虽昌黎文安皆博极羣书而所好旁及于画吾犹病其适以玩目而杂心矣况専好于画者乎而况所好又出其下者乎虽然吾之好书不特胜于世之诸好而已也而其聚也又独难于散何者盖金玉珠玑瑚翡翠之好举世众人之所同也而竒花怪石古器图画之好亦清虚之士之所同也好之也同则其物之聚于吾也垂涎者必众而况其人所好既终身于此则为其子若孙者率皆溺于纨绮膏粱鬬鸡走狗之事作业竭而财日匮其末也必不能自给于衣食之需又无义理以养其心而孝敬之念既衰则于其父祖精神之萃手泽之遗渺然曾不为之介虑举而弃之于人以求免夫一旦之饥寒也如视敝屣以子孙视如敝屣之心而乗之以举世垂涎之欲吾见聚之以数十年之力者不终朝而澌灭无遗矣乃若书之好千万人而无一二焉方吾之好而聚之也世之人皆等之土梗弁髦将羣嗤之不暇焉能更有同好者一人睥睨其旁哉而况为其子若孙者纵非世世皆能读父书之人而目染耳濡之余或稍稍习其俭素之风以自保且生于诗书礼义之家非甚病狂不肖当不忍死其亲而捐其所甚好虽欲捐之又或苦于售之不易而中阻然则吾之好书虽限于力而不能以多致使汗牛充栋以与世之聚他玩者比隆窃独喜其可久据以为吾有也故于此二千余卷者特斋而蔵之又籍而録之使由吾之子若孙以传于世世不但贤而能读吾书者知所寳爱而或附益之虽中才以下茍非甚病狂不肖者因此知吾所好之甚虽不幸而偶不免于饥寒或姑存之而不强售于非所同好云耳
　　题如此江山亭诗卷【姚绶】
　　呉山故有如此江山亭初不知作于何嵗名于何人末得庐陵张光弼清集诗遗卷紫芝老人俞和首作籕文碧岩周氏冩图清絶可爱足以光斯亭于既堙开后来之赓和也是卷今为旌徳史隠所蔵尝求诸大夫士题咏多以光弼诗中感慨遂为宋元兴亡处致意谆谆乎如此江山不在江山如此上立论无乃过求矣乎且古今江山之趣恒得之林下人其于亭馆台榭兴之所到輙以命名就斯亭论之有如此江山可亭矣论亦为通彼岂以一亭一名之防即系以古今兴亡之大故哉但登亭而饮者顾瞻徘徊抚景兴感以人非而物在慨今昔之异同发之性情亦理之自然也则今使有如光弼辈与客复擕饮斯地求昔之亭已摧没于荒茆苍竹之间久矣又将何如其感慨耶予辈生逢如此盛世归田之余得以优游林下与诸幽人贞士咏歌太平又获绍续昔贤之作之后亦幸矣间于一饭之顷亦不敢忘江湖之忧于如此江山奚足深论哉至若王公贵人志在行道树勲业昭声光于宇宙有弗暇于此或暂得之亦惟一登眺一赋咏之耳求如林下人之趣不可得也隠蔵之尚伺有暇于此而或一登眺赋咏者出而谂之何如予和诗赘末
　　唐诗分类精选后序【桑悦】
　　右唐诗分类精选二十卷凡五千余首四明吕侯尹吉水时所选将绣梓以广其传其子尚清过予西昌之栖云轩求一言于后予尝注意三百篇而知其意古人之诗运意而已辞略防缀而意自明往往余意出于句字之外如爱召伯则云勿翦其甘棠则见其子孙臣庶其爱可知如作乐以合祖则曰我客戾止永观厥成先代之后有闻乐而感泣则和洽神人又何待言説耶且兴起无情而难接比虽有影而斟酌难类所易作者直赋而已而其言之厚薄又直闗于气化之盛衰如正风正雅皆作于周之盛时是时诗人皆饮天地之和以发声故其辞盎然太虚摹画无迹九罭伐柯诸诗略申情志其风遂变矧风雅变之之极安得不愤激风云而气撼山岳哉就以周公所作论之大明东山之间又自不能无升降矣况其下者乎继而离骚之作比兴略备真有三百篇遗意盖原之词本为爱国畏谗郁抑不平而作又安得不驰骛于变风雅之末流哉如九歌中心不同兮媒劳恩不甚兮轻絶最为善语而使原当文武之世兹言何为而发就使文武之世之诗人当原之世吁嗟驺虞人之好我示我周行等语又岂可凿空而妄出哉风雅变中之变又不可専委之人也自秦而汉去古未逺五言之作古意犹存如唐山夫人乐章鸣汉之盛与颂彷佛而灵芝揺荡等语汉之风雅又日变矣降至魏晋乱日多而治日少则能诗如曹子建阮嗣宗张茂先陶渊明辈将何所饮以发和平之音耶大抵三百篇以后取其诗之上薄风雅当味其意之浅深何如不可専论其辞之平不平也曾南丰曰自文武而后又千余年而有太宗之治唐诗之和顺清适太宗之治酿之其盛中晚之外又唐业随之可考也就其中杰出者四家曰陈子昻氏曰李太白氏曰杜少陵氏曰韩昌黎氏间有数诗略存汉魏比兴而颇解古人用意彀率然一篇数十言中其意不如风雅中之数言则又似唐之制度文为足以凌驾三代而先王之真徳实意仅存丝发也诗可以易观耶然后世学诗之士多舍四家而他师岂不以王摩诘刘长卿韦应物之流皆意随句絶而平顺易见哉诗犹海也三百篇为其蓬岛汉魏晋为其弱流而唐则犹其中之亶夷诸洲学操舟之士至海门而震叠茍望洲之畔岸心意俱饱更何有希冀者乎吕侯之选此诗盖翦其荆棘去其旁岐诱人至止是洲而予申以是言又欲过此而往直遡弱流而至蓬岛也况我朝治隆唐虞尚何古之不可复哉侯名烱字文昭以名进士出为今职政通人和歌謡载道拯物之余留心文事不易得云
　　韵学集成序【桑悦】
　　练川章先生名黼字道常别号守道平生隠居教授不求闻逹着韵学集成十二卷凡收四万三千余字每举一声而四声具者自为帙二声三声絶者如之乃别为直音篇总考其字之所出前此未有也先生没后十余年其子冕将锓诸梓时闾阳呉公克明适以名进士为兹邑令一时大夫士咸祈其成呉公难之曰洪武正韵一书革江左之偏音美矣尽矣万世所当遵守者也奚他赘为佥曰是韵正所以羽翼圣制也古今以韵名家者不一广韵梁栋也韵会榱桷也我朝正韵一书择众材而修正之广居成矣兹又益之以龙龛诸韵外卫之以城郭内实之以竒货覆庇后学之功不浅浅也且正韵之修太祖髙皇帝运其成规授之宋濂辈以竟其事观大圣人之制作诚度越千古而无间然矣帝王以万世之才为才有臣于数十年后以濂自拟克遵成规少加张皇亦何尤哉呉公曰然遂募好事者经营其费适钦差提督水利浙江按察司佥事呉公廷玉案临兹邑又力賛之人乐于助不数月讫工佥求予言弁诸首先儒有云为文宜略识难字南山诗三都甘泉等赋诵之多箝人舌弗克屈伸果字有异哉人异其字也是韵一出向之商敦周彞化为竹根康瓠入耳不嵬入目不慑何其快哉虽然字何从起乎起于声韵也厥初天地未生声韵具于太极天地既判声韵寓于天地一阳之复声韵萌也四阳之豫声出地也声韵既生形象亦着苍颉之制字不过因其迹耳然制其一遗其十理之必然也千古而后惟邵子有独诣之识其着皇极经世书以天声唱而地音和之天声平上去入地音开发收闭如多可个舌是有其声而有其字者也古甲九癸是有其音而有其字者也开宰爱下之○为入声吉向仰下之□为闭音其○其□有其声有其音有其字哉而无其字吾不得而悉字之邵子不得而悉字之苍颉亦不得而悉字之也而其声与音终不亡也寄之喙焉喙相禺寄之窍焉窍相于或可辨或不可辨孰非全露未成之字者乎极而至于●于■然后去天地之体并声音与字俱无而复归于太极矣执其圜则律吕之原在我由是精神通造化智识侔神实易易也呜呼非知道君子孰能识之学者能尽识先生已韵之字而复求夫韵书于天地间则有得矣先生得于天者厚获上夀乃终其着是韵也苦心焦思积三十余年始克成编不得呉公为令以传之又将付之乌有岂不深可惜耶天之暂屈呉公所以永伸先生也呉公文章学行俱悬羣众小试为令恒以六事自责以公生明以防生威邑用大治此特其一举手投足者云
　　跋唐诗品彚【桑悦】
　　唐人好吟咏传凡三百余家真有盛中晩之殊唐业随之可考也杨仲等所选俱得其柔熟之一体唐人诗技要不止此国朝闽人髙廷礼有唐诗品彚五千余首虽分编定目有正始正宗大家名家羽翼接武正变余响旁流之殊要其见亦仲之见是诗盛行学者终身鑚研吐语相协不过得唐人之一支耳欲为全唐者当于三百家全集观之
　　重刋旧唐书序【文徴眀】
　　嘉靖已亥呉郡重刋唐书成书凡二百卷本纪二十卷志三十列传百有五十石晋宰相涿人刘昫撰初御史绍兴闻人公诠视学南畿以是书世无梓本他日按呉遂命郡学训导沈桐刋置学宫工未竟而公以忧去及是书成以书来属徴明为序按唐令狐徳棻等撰武徳贞观两朝国史至呉竞始合前后为书百卷而柳芳韦述嗣缉之起义宁讫开元仅百余年而于休烈令狐峘以次增缉之起建中而止于大厯元和以后则成于崔从厥后韦澳诸人又增缉之凡为书百四十有六卷而芳等又有唐厯四十卷续厯二十二篇皆当时纪载之言非成书也晋革唐命昫等始因旧史续成此书然五代史昫传不载此事岂其书出一时史馆而昫特以宰相领其事耶然不可考也或谓五代抢攘文气卑弱而是书纪次无法详略失中不足传逺宋庆厯中诏翰林儒臣刋修之自庆厯甲申至庚子歴十有七年成新书二百二十五卷视旧史削六十一传而增传三百三十有一别撰宰相方镇及宗室世系宰相世系四表续撰仪卫及选举及兵及艺文四志所谓其事则增于前其文则省于旧实当时表奏之语而第赏制词亦谓闳博精覈度越诸子良以宋景文欧阳文忠皆当时大手笔而是书实更二公之手故朝野尊信而旧书遂废不行然议者则以用竒涩为失体刋削诏令为大畧固不若旧书之为愈也司马氏修通鉴悉据旧史而于新书无取焉惟周益公称其删繁为简变今以古有合于所谓文省于旧之论而刘元城谓其事增文省正新书之失唐庚氏尤深斥之乃极言旧书之佳其所引决海救焚引鸠止渴之语岂直工俪而已自是一代名言也然则是书也其可以无传乎虽然不能无可议者段秀实请辞郭晞有吾戴吾头之语新书省一吾字议者以为失实是矣而旧史秀实传乃都不书夫秀实大节固不以此而此事亦卓伟可喜栁宗元叙事尤号竒警且郑重致词上于史馆若是不得登载则其所遗亦多矣甚者诋韩愈文章为纰缪谓顺宗实録繁简不当拙于取舍异哉岂晁氏所谓多所遗漏是非失实者耶甚矣作史之难也心术有邪正词理有工拙识见有浅深而史随以异要在传信传着不失其实而已今二书具在其工拙繁简是非得失莫之有掩焉彼斥新书为乱道诚为过论而或縁此遂废旧史又岂可哉此闻人公所为梓行之意也是书旧尝刻于越州卷后有教授朱倬名倬忤秦桧出为越州教授当是绍兴初年抵今四百年矣其书复行而公又出于越其事岂偶然哉先是书久不行世无善本沈君仅得旧刻数十册较全书才十之六七于是遍访蔵书之家虽残编防简悉取以从事校阅惟审一字或数易厯三寒暑乃克就绪其勤诚有可嘉者因附着之
　　何氏语林序【文徴明】
　　何氏语林三十卷吾友何元朗氏之所编类仿刘氏世説而作也初刘义庆氏采撷汉晋以来理言遗事论次为书标表扬防奕奕胜自兹以还稗官小説无虑百数而此书特为隽永精深竒丽莫或继之元朗雅好其书研寻演绎积有嵗年搜览篇籍思企芳躅昉自两汉迄于前元上下千余年正史所列传记所存竒踪胜迹渔猎靡遗凡三千七百余事总十余万言类列义例一惟刘氏之旧而凡刘所已见则不复书品目胪分维三十有八而原情执要实惟语言为宗单词只句往往令人意消思致简逺足深唱叹诚亦至理攸寓文学行义之渊也而或者以为摭裂委琐无所取裁骩骳偏驳独能发藻餙词于道徳性命无所发明呜呼事理无穷学奚底极理或不明固不足以穷性命之蕴而词有不逹道何从见是故博学详説圣训攸先修辞立诚畜徳之源也宋之末季学者习于性命之説深中厚貌端居无为谓足以涵养性真变化气质而究厥所存多可议者是虽师授渊源惑于所见亦惟简便日趋偷薄自画假美言以防所不足甘于面墙而不自知其堕于庸劣焉尔呜呼玩物防志之一言遂为后学深痼君子盖尝惜之元朗于此真能不为所惑哉元朗贯综深博文词粹精见诸论撰伟丽渊宏足自名世此书特其绪余耳辅谈式艺要亦不可以无传也是为序
　　岭南耆旧遗传序【王渐逵】
　　予尝读管幼安王彦方传乃知汉末犹有斯人使生于孔子之前必不居于三仁之后矣而或者犹以未尝立言短之夫言者文也道以文显亦以文散是故予惧夫道之在于人而文之耗之也夫天地未辟而日月星辰河海山岳之文固在也而谓无文可乎君子之道本诸身征诸人虽无事于文而文固在也而谓少文可乎君子之道譬诸木则根焉行则枝干焉文譬则萌甲花蕋焉故木之生意至萌甲则盛花蕋则衰矣故花蕋也其盛之极而衰之始乎三皇者道之根也五帝者道之干也夏商者道之枝也周道之萌甲花蕋也故文至周而盛道至周而衰于是言词兴而太朴散矣予乡先辈生居海滨厐气未漓淳徳懿行间出于世而近者后生聪慧彬彬迭兴崇餙词藻咸致疵焉此世之所以漓也予用是惧乃以幼所传闻于耆旧者裒为实録以示后学俾知道为本文为末而乡之先辈懿行之昭乃文之至而非后进之所为文也嗟夫天地淳厐之道有漓有复其在于时与人乎是故道尝漓于春秋战国矣至西汉而复漓于南北朝之乱矣至李唐而复漓于五代矣至赵宋而复漓于元季矣至我朝而复故国初之耆旧其遗风流俗犹有存者吾尚及见之也今天下之漓亦甚矣能反其朴而革其漓其惟贤者乎若犹以文言是则予之所滋惧也
  </div>
  <div class="pagination">
   <a href="明文海_page53.html">
    上一页
   </a>
   <span>
    ...
   </span>
   <a href="明文海_page49.html">
    49
   </a>
   <a href="明文海_page50.html">
    50
   </a>
   <a href="明文海_page51.html">
    51
   </a>
   <a href="明文海_page52.html">
    52
   </a>
   <a href="明文海_page53.html">
    53
   </a>
   <span class="current-page">
    54
   </span>
   <a href="明文海_page55.html">
    55
   </a>
   <a href="明文海_page56.html">
    56
   </a>
   <a href="明文海_page57.html">
    57
   </a>
   <a href="明文海_page58.html">
    58
   </a>
   <a href="明文海_page59.html">
    59
   </a>
   <span>
    ...
   </span>
   <a href="明文海_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
