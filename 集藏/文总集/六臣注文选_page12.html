<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 12 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 12 页/共 33 页
  </h1>
  <div class="content">
   赠丁翼【五言　善曰文士传曰翼字敬礼仪之弟也为黄门侍郎　翰曰翼少有才姿博学
　　植赠此诗以勗厉之为大度之意】
　　曹子建
　　嘉賔填城阙丰膳出中厨【善曰郑礼记注曰塡满也毛诗曰我有嘉賔又曰在城阙兮　铣曰丰美膳食也】吾与二三子曲宴此城隅【善曰论语子曰二三子以我为隐乎吾无隐乎尔毛诗曰俟我于城隅　良曰隅即角也】秦筝发西气齐瑟扬东讴【善曰楚辞曰挟秦筝而弹征歌録曰美女篇齐瑟行史记曰秦説齐王曰临菑甚富其民莫不吹竽鼓瑟説文曰讴齐歌也　济曰秦女善秦筝秦在西路故云西气齐女善鼓瑟齐在东故云东讴讴歌也】肴来不虚归觞至反无余【向曰肴膳觞酒也言不虚归反无余者必尽之也】我岂狎异人朋友与我俱【善曰毛诗曰岂伊异人兄弟匪他尔雅曰狎习也毛诗序曰伐木燕朋友故旧也　翰曰言岂独亲狎贵游之异人而朋友亦与我俱乐也】大国多良材譬海出明珠【善曰礼斗盛仪曰其君乗金而玉则江海出大贝明珠　铣曰言多良材如海中之出明珠甚多矣】君子义休偫【五臣作待】小人徳无储【善曰言君子之义美而且具小人之徳寡而无储也説文曰偫待也一曰具也储谓蓄积之以待无也　良曰言君子有义而美则待用于时小人纵有小徳不能储蓄发于辞色以自为大也】积善有余庆荣枯立可须【善曰周易曰积善之家必有余庆孔安国尚书传曰须待也　济曰而能守之荣则立可待也不能守之枯亦立可见也　翰同济注】滔荡固大节时俗多所拘【善曰淮南子曰使神滔荡而不失其充又曰曲士不可与语至道拘于俗而束于教　翰曰滔荡大貌固坚也而时俗之人多所拘束小节】君子通大道无愿为世儒【善曰论衡曰説经者为世儒　向曰言君子当通达大道无为时儒之教以自局促其志】
　　赠秀才入军五首【四言　善曰集云兄秀才公穆入军赠诗刘义庆集林曰嵇熹
　　字公穆举秀才】
　　嵇叔夜【铣曰康之从弟秀才入军赠以此诗不知其名】
　　良马既闲丽服有晖【善曰毛诗曰良马四之又曰君子之马既闲且驰郑曰闲习也广雅曰丽好也扬雄反骚曰素初贮厥丽服兮　翰曰丽服军戎之服有光晖也】左揽繁弱右接忘归【善曰新序曰楚王载繁弱之弓忘归之矢　以射兕于云梦　翰曰繁弱弓名忘归矢名】风驰电【五臣作雷】逝蹑景【五臣作影】追飞【善曰四子讲徳论曰风驰雨集杂袭并至孙该琵琶赋曰飘风电逝舒疾无方七启曰忽蹑景而轻骛　向曰逝往也言士卒如风电之速蹑影谓捕影也追飞谓逐飞鸟也此皆言疾也】淩厉中原顾盼生姿【善曰刘歆遂初赋曰登句注以淩厉广雅曰淩驰也厉上也风俗通曰顔色厚所顾盼若以亲宻也　良曰淩上厉越也】携我好仇载我轻车【善曰毛诗曰君子好仇　济曰仇匹载乘也好匹则秀才也】南凌长阜北厉清渠【善曰广雅曰凌乘也王逸楚辞注曰厉度也　铣曰阜山厉越也】仰落惊鸿依引渊鱼【铣曰谓行军田猎也】盘于游田其乐只且【子余切　善曰西京赋曰盘于游畋其乐只且　良曰盘犹乐也只且助辞也】轻车迅迈息彼长林【良曰迅疾迈行也】春木载荣布叶垂隂【良曰载则也】习习谷风吹我素琴【善曰毛诗曰习习谷风秦嘉妇徐氏书曰芳香既珍素琴又好　济曰谷风春风习习风和貌】咬咬黄鸟顾畴弄音【善曰毛诗曰交交黄鸟古歌曰黄鸟鸣相追咬咬弄好音　向曰咬咬鸟声畴匹也亦如我之思人也】感悟驰情思我所钦【善曰古诗曰驰情整巾带　济曰钦敬也思我所敬谓秀才也】心之忧矣永啸长吟【善曰毛诗曰心之忧矣我歌且谣杜笃连珠曰能离二明之显长吟永啸】浩浩洪流带我邦畿【善曰毛苌诗传曰畿疆也翰曰浩浩水流貌洪大也近国之地曰畿】萋萋緑林奋荣扬晖鱼龙瀺【士成】灂【助角】山鸟羣飞【善曰乐动声仪曰风雨动鱼龙仁义动君子上林赋曰瀺灂霣坠刘向七言曰山鸟羣鸣我心懐　向曰萋萋盛貌奋起也瀺灂鱼龙游水声】驾言出游【五臣作游之】日夕忘归【善曰毛诗曰驾言出游楚辞曰日将暮兮怅忘归】思我良朋如渇如饥【五臣作饥　善曰毛诗曰每有良朋曹植责躬诗曰迟牵圣顔如渇如饥铣曰良朋谓秀才也】愿言不获怆矣其悲【善曰张衡诗曰愿言不获终然永思曹植责躬诗曰心之云慕怆矣其悲也向曰获得也愿言见秀才不得故怆然而悲之】息徒兰圃秣马华山【善曰兰圃蕙圃也毛诗曰之子于归言秣其马毛苌诗传曰秣养也华山山有光华也　铣曰息师　徒于兰圃圃园秣饲也华山山名】流磻【波】平臯垂纶长川【善曰説文曰磻以石着缴也郑毛诗笺曰钓者以丝为之纶　翰曰流磻箭镞也纶钓丝也流箭平臯之泽垂钓于长川谓军息而渔猎也】目送归鸿手挥五【善曰汉书曰周亚夫趋出上以目送之归田赋曰弹五于妙指　翰曰五琴也】俯仰自得游心太【善本作泰字】【善曰楚辞曰漠虚静以恬愉兮澹无为而自得泰谓道也淮南子曰自得者全其身者也全其身则与道为一矣良曰太大道也】嘉彼钓叟得鱼忘筌【善曰庄子曰庄子钓于濮水之上又曰筌者所】
　　【以得鱼也得鱼而忘筌蹄者所以得兔也得兔而忘蹄言者所以在意也得意而忘言吾焉得夫忘言之人而与之言哉　济曰叟老也得鱼忘筌谓其得道也言与秀才亦相与得意忘言筌引鱼者】郢人逝矣谁与尽言【善曰庄子曰庄子送葬过恵子之墓顾谓从者曰郢人垩墁其鼻端若蝇翼使匠石斵之匠石运斤成风听而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣质死久矣自夫子之死也吾无以为质矣吾无与言也　向曰今秀才与我得妙道相信如此今将往矣谁可与尽言也】
　　闲夜肃清朗月照轩【善曰舞赋曰夫何皦皦之闲夜明月列以施光徐干齐都赋曰轩长廊之有也】微风动袿【闺】组帐高褰【善曰方言曰袿谓之裾音圭袿或为帏礼曰幕人掌帷帟绶组所以系帷也王逸楚辞注曰以幕组结束玉璜为帷帐也　良曰袿衣裾也组所系帐者褰举也】防酒盈樽【五臣作罇】莫与交欢【善曰毛诗曰防酒欣欣汉书曰郭解入闗贤豪争交欢　翰曰防美也莫与交欢谓秀才不在此也】鸣琴在御谁与鼓弹【善曰毛诗曰琴瑟在御莫不静好　济曰御用也鼓亦弹也】仰慕同趣其馨若兰【善曰六韬曰同好相趣薛综西京赋注曰趣犹意也易曰同心之言其臭如兰　向曰仰慕秀才同于此趣则相美如兰之馨】佳人不在【五臣作存】能不永叹【平声　善曰楚辞曰闻佳人兮召予毛诗曰假寐永叹　铣曰佳人谓秀才】
　　赠山涛【五言】
　　司马绍统【善同铣注　铣曰臧荣绪晋书云司马彪字绍统少笃学为散骑侍郎初山涛为吏部侍郎而绍统未仕故赠以此诗欲涛荐也】
　　苕苕椅桐树寄生于南岳【善曰椅桐彪自喻也毛诗曰其桐其椅其实离离马融琴赋曰惟椅梧之所生在衡山之峻陂向曰椅桐中为琴瑟此彪自托】上凌青云霓下临千仞谷【善曰苍颉篇曰凌侵也吕氏春秋曰若决积水于千仞之谿包咸论语注曰七尺曰仞　良曰树高极上入于云中霓亦云也】处身孤且危于何托余足【善曰毛诗序曰孤危将亡汉书贾山上书曰不得邪径而托足焉济曰孤危谓生幽逺无平居寄足之地】昔也植朝阳倾枝俟鸾鷟【助角切　善曰毛诗曰鳯凰鸣矣于彼高冈梧桐生矣于彼朝阳郑曰鳯凰之性非梧桐不栖非竹实不食也説文曰鸾鷟鳯属神鸟也　铣曰也语助辞言昔久已来植育于朝阳之和气而倾枝以待鳯凰谓鳯凰非梧桐不栖自言育徳藏器倾心待时而入亊君也鷟鳯也鸾亦鳯类通言之也】今者絶世用【善作人】倥【口贡】【子贡】见迫束【善曰新语曰楩梓仆则为世用楚辞曰悲余生之无欢兮愁倥偬于山陆王逸曰倥偬困苦也　翰曰今絶于代人所用常在孤危之地故倥偬迫束常不安也】班匠不我顾牙旷不我録【善曰班匠及牙旷皆喻执政也墨子曰公输般为云梯郑礼记注曰般伎巧者也庄子曰匠石之齐见栎杜树匠伯不顾司马彪曰匠石字伯郑毛诗笺曰顾视也列子曰伯牙善鼓琴左氏传曰师旷侍于晋侯杜预曰师旷晋乐太师　向曰匠人不知我材且不相顾牙旷不知我音亦不收録言堪为琴瑟雅器】焉得成琴瑟何由扬妙曲【善曰桓子新论曰黄门工鼓琴者有任贞卿虞长倩能传其度数妙曲遗声　济曰木不逢匠人牙旷必不成琴瑟不扬妙曲则比我有材不遇时用安得立功立事也】冉冉三光驰【五臣作迟】逝者一何速【善曰广雅曰冉冉进也淮南子曰夫道含吐阴阳而章三光许慎曰三光日月星也论语曰子在川上曰逝者如斯夫　良曰冉冉渐进貌言渐进而驰走时之往者一何速哉叹恐不及时也】中夜不能寐抚劒起踯躅【善曰毛诗曰耿耿不寐左氏传曰子朱怒抚劒从之説文曰蹢防任足也踯躅与蹢防同翰曰劒谓常佩之者夜起抚之而行踯躅不进貌】感彼孔圣叹哀此年命促【善曰】
　　【春秋説题辞曰天尝有血书鲁端门作法孔圣没周室亡司马迁悲士不遇赋曰天道幽昧人理促　铣曰孔子叹逝川云不舍昼夜逝者如斯故感此哀年命短促志愿从仕】卞和潜幽防谁能证竒璞【善曰韩子曰卞和抱璞而哭于楚山之下　向曰卞和知玉者若潜隐于幽防虽有竒玉之璞谁证之也人虽有良才无媒难以进也】冀愿神龙来扬光以见烛【善曰神龙喻涛也山海经曰赤水之山有神人面虵身其瞑乃晦其视乃明是烛九阴是谓烛龙　翰曰假托神龙以喻山涛欲使荐而用之故云愿神龙扬其光晖以相照烛钟山有烛龙能照其万物】
　　答何劭二首【五言】
　　张茂先【良曰何劭字敬祖赠华诗则此诗之下是也赠答之体则赠诗当为先今以答为先者盖依前贤所编不复追改也】
　　吏道何其迫窘然坐自拘【善曰班彪与金昭卿书曰逺在东垂吏道迫促鵩鸟赋曰愚士系俗窘若囚拘　向曰吏道谓理人之道也迫逼迫也窘急也自谓拘束无暇也】缨緌【儒谁】为徽纆文宪焉可逾【善曰缨緌制人同于徽纆国之文宪岂可逾乎礼记曰冠緌缨郑曰緌缨饰也周易曰系用徽纒孔安国尚书传曰宪法也翰曰缨冠缨也緌所以继缨冠者徽纆并纠防之类宪法逾越也】恬旷苦不足烦促每有余【善曰广雅曰恬静也苍颉篇曰旷疏旷也　铣曰恬旷闲暇也烦促急迫也】良朋贻新诗示我以游娯【善曰毛诗曰毎有良朋徐干赠五官中郎将诗曰贻尔新诗又思赋曰虽游娱以媮乐　良曰贻遗娯乐也】穆如洒清风焕【善作奂】若春华敷【善曰毛诗曰吉父作颂穆如清风淮南子曰犹条风之时洒答賔戏曰摛藻如春华　济曰穆和敷布也言敬祖之所赠诗恬雅之气如洒清风焕烂又若春华布色】自昔同寮寀于今比园庐【善曰臧荣绪晋书曰恵帝即位劭为太子太师又曰武帝崩华为太子少傅然考乎其时事正相接故曰同寮也左氏传曰先薎之使也荀林父止之曰同官为寮吾常同寮敢不尽心乎尔雅曰采僚官也南都赋注曰园庐旧宅也　向曰同寮寀同官也比园庐谓并宅也】衰疾【善作夕】近辱殆【五臣作殆辱】庶几并悬舆【善曰王逸楚辞注曰夕以喻衰言日夕将暮已巳衰老也老子曰知足不辱知止不殆汉书曰薛广徳乞骸骨赐安车驷马悬其安车传子传孙也　翰曰衰暮之年近于危辱之事将欲庶几以就悬车致仕之道也舆车也】散发重阴下抱杖临清渠【善曰钟防遗荣赋曰散发抽簪　铣曰散发言不为冠所束也重阴木林之阴防杖相抱于清渠之上】属耳听鸎鸣流目翫儵【直由】鱼【善曰毛诗曰耳属于垣郑曰属耳于壁听之又仪礼注曰属注也毛诗曰嘤其鸣矣思赋曰流目眺夫衡阿翫犹悦也庄子曰鯈鱼出游从容是鱼乐也　向曰属倾也儵小鱼也】从容养余日取乐于桑榆【善曰汉书疏广曰此金者圣主所以恵养老臣也故乐与乡党共飨其赐以尽吾余日不亦可乎东观汉记光武曰失之东隅收之桑榆　良曰余日谓残年也桑榆日晩亦比年老之称】
　　洪钧陶万类大块禀羣生【善曰洪钧大钧谓天也大块谓地也言天地陶化万物而羣生禀受其形也鵩鸟赋曰大钧播物广雅曰陶化也河图曰地有九州以苞万类庄子曰大块载我以形劳我以生孔安国尚书传曰禀受也汉书董仲舒对防曰羣生和而万物植　翰曰洪钧造化也陶犹作也万类万物也大块自然也言万物皆造化所作羣生禀自然而成】明闇信异姿静躁亦殊形【善曰刘歆遂初赋曰非积习之生常固明闇之所别老子曰重为轻根静为躁君王弼曰凡物轻不能载重小不能镇大不行者使行不动者制动是以重必为轻根静必为躁君　济曰人性明闇有异缓速各殊静缓躁速也】自予及有识志不在功名【善曰李陵与苏武书曰陵自有识以来士之立操未有如子卿者也吕氏春秋曰功名大立天也　济曰有识自三十成立之后本谓志不在驰逐功名也】虚恬窃所好文学少所经【善曰楚辞曰漠虚静以恬愉　良曰虚恬谓闲暇也】忝荷既过任白日已西倾【善曰白日西领以喻年老也洛神赋曰日既西倾　翰曰忝辱君禄媿荷天子以才轻位重是以过任又年将衰暮矣故云白日已西倾】道长苦智短责重困才轻【善曰论语曽子曰士不可以不毅任重而道逺仁以为己任不亦重乎死而后已不亦逺乎吕氏春秋曰智短则不知化不知化者每举必危范后汉书刘寛曰任重责大忧心如醉曹植上表曰爵重才轻　向曰道长谓道逺也言国家以我为任重道逺苦智虑浅短不当其人心虽求成重事困于才轻常不就也责求也】周任有遗规其言明且清【善曰论语孔子云周任有言曰陈力就列不能者止马融曰周任古之良史子思子诗云昔吾有先正其言明且清国家以寜都邑以成　铣曰周任古之贤人也规戒也言其云陈力就列谓此言明且清也】负乗为我戒夕惕坐自惊【善曰周易曰负且乗致寇至负也者小人之事也乗也者君子之器也小人而乗君子之器盗思夺之矣又曰夕惕若厉孔安国尚书传曰惕惧也　翰曰负负担也小人之事乗乗车也君子之事使小人为君子之事难以安之故华自谦比小人居重位为我戒也】是用感嘉贶写心出中诚发篇虽温丽无乃违其情【善曰感犹荷也魏文帝书曰嘉贶益腆西都赋曰启发篇章汉书曰司马相如作赋甚丽温雅广雅曰违背也　向曰贶思诚志也言华感何劭善赐其诗今使华倾冩心事出于中志作此答篇然何劭所赠是启发茂先则虽章句温丽而今俱在朝廷尚未即隐遁是违其情也】
　　赠张华【五言】
　　何敬祖【良曰臧荣绪晋书云何劭字敬祖姿望甚长者博学多闻善篇章为太子师与华相善也】
　　四时更代谢悬象迭巻舒【善曰孙卿子曰日月递照四时代御淮南子曰二者代谢舛驰周易曰悬象着明莫大乎日月淮南子曰阴阳赢缩巻舒沦于不测　向曰谢去也悬象日月也迭递也巻舒犹往来也】暮春忽复来和风与节俱【善曰论语曰暮春者春服既成毛诗曰习习谷风毛苌诗传曰习习和舒之貌杨泉物理论曰春气臑其风温和　铣曰与节俱至也】俯临清泉涌仰观嘉木敷【善曰西都赋曰嘉木树庭　济曰敷布也春水初泮故泉涌正可临翫嘉木布其华也】周旋我陋圃西瞻广武庐【善曰臧荣绪晋书曰呉灭封张华广武侯左氏传太史克曰奉以周旋　翰曰周旋谓周流也陋圃谓敬祖之园华居在西故云西瞻也华封爵广武侯故曰广武庐庐宅也】既贵不忘俭处有能存无【善曰毛苌诗传曰有谓富无谓贫良曰华好俭虽有贵位不傲于人是存无也】镇俗在简约树塞焉足摹【善曰周易曰简则易从广雅曰约俭也论语曰或问管仲知礼乎孔子曰邦君树塞门管氏亦树塞门　向曰理俗在简约节俭之道焉摹学管氏树塞门也镇理也】在昔同班司今者并园墟【善曰张茂先荅何劭诗曰自昔同寮寀于今比园庐臧荣绪晋书曰恵帝即位劭为太子太师又曰武帝崩华为太子少傅然考乎其时亊正相接故曰同寮也　铣曰昔曽连官今复并居也墟庭落之通言】私愿偕黄发逍遥综琴书【善曰尚书曰询兹黄发王肃周易注曰综理事也刘歆遂初赋曰玩琴书以条畅　翰曰偕俱也黄发老夀也逍遥得性也综犹理也】举爵茂阴下携手共踌躇【善曰韩诗曰搔首踌躇薛君曰踌躇踯躅也　济曰爵酒杯举于林木茂阴之下踌躇缓步也】奚用遗形骸忘筌在得鱼【善曰庄子曰申徒兀者谓子产曰吾与夫子游十有九年矣而未曽知吾兀者也今子与我游于形骸之内而子索我于形骸之外不亦过乎庄子曰筌者所以得鱼也得鱼而忘筌　向曰何用遗忘形骸但自相得意如得鱼忘筌也】
　　赠冯文罴迁斥【昌夜】丘令【四言　善曰晋百官名曰外兵郎冯文罴集云文罴为太子洗马迁斥丘令赠以此诗阚骃十三州记曰斥丘县在魏郡东八十里】
　　陆士衡
　　于【安乎】皇圣世【五臣作代】时文惟晋【善曰毛诗曰于皇时周周礼栗氏量铭曰时文思索郑曰言是文徳之君思求可以为人立法也　铣曰于美也言美皇圣代时有文徳以和天下者惟是晋道也】受命自天奄有黎献【善曰谓武帝也毛诗曰有命自天命此文王又曰奄有四方毛苌曰奄大也尚书曰万邦黎献共惟帝臣孔安国曰黎众也献贤也　良同善注】阊阖既辟承华再建【善曰谓恵帝也晋宫阁名曰洛阳城阊阖门陆机洛阳记曰太子宫在太宫东薄室门外中有承华门再建谓立愍懐太子国储以对阊阖故谓之再也　济曰阊阖天门也辟开也自晋受命自天故天门开也承华太子门名言太子经废复立故云再建建立也】明明在上有集惟彦【其一善曰毛诗明明在下赫赫在上　向曰明明美称在上谓天子能集用晋彦在于左右惟辞也】奕奕冯生哲问【五臣作门】允迪【善曰方言曰自闗而西凡美容谓之奕奕尚书曰允迪厥徳谟明弼谐孔安国曰迪蹈也言信蹈行古人之徳　翰曰奕奕美盛貌冯生则文罴也哲智允信迪道也言智信之道而为太子洗马】天保定子靡徳不铄【善曰毛诗曰天保定尔亦孔之固剧秦美新曰铄徳懿和之风尔雅曰铄美也　良曰保安靡无铄盛也言天之安定子之道无徳不盛子则冯生也】迈心旷矫志崇邈【善曰尔雅曰迈行也王逸楚辞注曰矫举也尔雅曰崇高也　铣曰迈行美旷大矫举崇高邈逺也言所行心事美大举志高逺】遵彼承华其容灼灼【其二　善曰毛诗曰桃之夭夭灼灼其华济曰遵奉也承华太子所居门言文罴奉太子之容光也灼灼光貌】嗟我人斯戢翼江潭【善曰毛诗曰嗟我懐人又曰彼何人斯又曰鸳鸯在梁戢其左翼楚辞曰游于江潭　向曰斯谓冯也戢敛也如鸟之敛翼于江潭文罴呉人故云此也】有命集止飜【五臣作翻】飞自南【善曰周易曰大君有命毛诗曰有命既集又曰翻飞惟鸟又曰凯风自南　翰曰天子有命集止于帝京翻飞往南而来】出自幽谷及尔同林【善曰谓俱为洗马也臧荣绪晋书曰杨骏诛征机为太子洗马毛诗曰出自幽谷迁于乔木　良曰如鸟出于幽谷之中相与同林谓士衡亦为洗马】双情交映遗物识心【其三　善曰映犹照也　铣曰交映谓相明也遗物识心谓得意忘言】人亦有言交道实难有頍【邱弭】者弁千载一弹【善曰毛诗曰人亦有言靡哲不愚汉书曰萧育与朱博后有隙故世以交为难也毛诗曰有頍者弁实惟伊何毛苌曰頍弁貌也弁皮弁也汉书曰萧朱结绶王贡弹冠杜预左氏传注曰弁亦冠也故通言之　济曰頍冠也弁亦冠也千载一圣人出圣人既出是以弹冠求仕则王阳在位贡禹弹冠言相与交情如此】今我与子旷世齐欢【善曰言我及子虽与王贡旷世而实齐其欢也班固议曰自汉兴以来旷世歴年广雅曰旷逺也　翰同善注】利断金石气恵秋兰【其四　善曰周易曰二人同心其利断金同心之言其臭如兰翰曰金石至坚也言交情之坚利又能割断金石坚甚也恵美也言相美之气如秋兰之香】羣黎未
　　绥帝用勤止【善曰毛诗曰羣黎百姓长杨赋曰羣黎为之不康诗曰文王既勤止　向曰绥安勤劳止辞也】我求明徳肆于百里【善曰毛诗曰我求懿徳肆于时夏郑曰肆陈也陈其功烈也汉书曰县大率百里其人稠则盛稀则旷也　铣曰我谓帝也肆置也帝求明徳之人置于百里之职谓县令也】佥曰尔谐俾民是纪【善曰尚书佥曰垂哉帝曰汝谐毛诗曰四方是维俾民不迷郑毛诗笺曰以网罟喻为政理之为纪也　济曰佥皆谐和也尔谓冯君俾使也言羣臣皆云罴可谐和其政理使斥丘之人是谓纪纲也】乃眷北徂对扬帝祉【其五　善曰毛诗曰乃眷西顾又曰对扬王休又曰既受帝祉施于孙子　向曰徂往也乃眷北往谓斥丘在北对答阐扬天子之美祉美也】畴昔之游好合纒绵【善曰左氏传羊斟曰畴昔之羊子为政毛诗曰妻子好合张升与任彦坚书曰纒绵思好庶蹈高踪　良曰纒绵宻貌】借曰【五臣作日】未给【五臣作洽】亦既三年【善曰诗曰借曰未知亦既抱子　翰曰借日暇日也洽犹足也言王事无暇常假日而游尚未为足亦已三年也】居陪华幄出从朱轮【善曰应璩与赵叔潜书曰入侍华幄出典禁闱司马彪续汉书曰皇太子安车朱班轮　铣曰居谓常在朝之时陪侍太子华幄幄坐帐朝羣臣也太子出则乘朱轮车】方骥齐镳比迹同尘【其六　善曰郑仪礼注曰方并也南都赋曰騄骥齐镳范后汉书孔融荐谢该曰该实卓然比迹前列老子曰和其光同其尘　铣曰方并骥马也镳马辔言常相与并辔齐镳连迹而又同尘也】之子既命四牡项领【善曰毛诗曰驾彼四牡四牡项领　良曰之子谓文罴也既命谓奉帝命出于斥丘四牡四马驾车也项领驾木项上也】遵涂逺蹈腾轨高骋【善曰四子讲徳论曰未若遵途之疾也郑考工记注曰轨谓辙也　翰曰腾疾行也轨迹骋驰也】庆云扶质清风承景【善曰广雅曰质躯也　良曰景影也言如庆云清风望美之也又言疾也】嗟我懐人其迈惟永【其七　善曰毛诗曰嗟我懐人毛苌曰懐思也　良曰迈行永长也】否泰有【善作苟】殊穷达有违【善曰否泰周易二卦名也列子西门子谓北宫子曰汝造亊而穷予造事而达此厚薄之验与贾逵国语注曰违异也　良曰时陆公免官居家故云殊违也】及子春华后尔秋晖【善曰言否泰殊流穷达异辙今虽及尔春华之美终当后尔秋晖之盛也春华喻少年秋晖喻老成也苏武诗曰努力爱春华　翰曰与子少壮时同官故云春华今已俱老亦有光晖】逝将去我陟彼朔陲【善作垂　善曰毛诗曰逝将去汝又曰陟彼高冈朔垂斥丘也尔雅曰朔北方也説文曰垂逺边也　济曰逝往陟升朔北陲迁也言冯公既往将离去我升彼北边谓斥丘也】非【善作悲】子之念心孰为悲【其八　向曰非子交亲使我思念则我心谁能使悲】答贾长渊【五臣作谧四言并序　善曰王隐晋书曰贾谧字长渊】
　　陆士衡
　　余昔为太子洗马【善曰汉书曰太子属官有先马如淳曰前驱也先作洗也】鲁公【善无此二字】贾长渊以散骑常侍侍【善无一侍字】东宫积年【善曰高诱吕氏春秋注曰东宫太子所居诗曰东宫之妹　向曰贾谧任散骑常侍侍太子谧食封于鲁】余出补呉王郎中令【善曰臧荣绪晋书曰呉王晏字平度武帝第二十三子封呉又曰吴王出镇淮南以机为郎中令也　铣曰呉王武帝子封于呉郎中令王府官名】元康六年入为尚书郎【善曰臧荣绪晋书曰机为尚书中兵郎】鲁公赠诗一篇作此诗答之云尔【五臣无云尔字】
　　伊昔有皇肇济黎蒸【善曰尔雅曰伊惟也郭璞曰发语辞也毛诗曰有皇上帝毛苌曰皇君也封禅书曰觉悟黎蒸　翰曰肇始也有皇谓三皇黎蒸众庶也】先天创物景命是膺【善曰周易曰先天而天弗违周礼曰智者创物毛诗曰君子万年景命有仆毛苌曰仆附也毛诗曰戎狄是膺毛苌曰膺当也　翰曰先犹尊也创始景大膺当也言尊奉天时始化万物大命是当乃为人主也】降及羣后迭毁迭兴【善曰史记太史公曰递兴递废能者用事小雅曰递迭更也　翰曰降下羣众后君迭递毁亡也三皇之下众君迭有兴亡】邈矣终古崇替有征【其一　善曰楚辞曰春兰兮秋菊长无絶兮终古国语蓝尹亹谓子西曰吾闻君子唯独居思念前世之崇替于是乎有叹韦昭曰崇终也替废也左氏传曰君子之言信而有征　翰曰邈逺也崇替亦犹兴亡也】在汉之季皇纲幅裂【善曰韦昭曰国语注曰季末皇纲以纲为喻也答宾戏曰廓帝纮恢皇纲毛苌诗传曰张之曰纲魏志崔琰曰今天下分崩九州幅裂　济曰季末也皇家纲纪如帛幅分裂谓其羣雄分其土地】火【善作大】辰匿晖金虎曜【善作习】质【善曰汉书曰东方苍龙房心心为明堂大星天王尔雅曰大辰房心尾也石氏星经曰昂者西方白虎之宿也太白者金之精太白入大昂金虎相薄主有兵乱也　济曰匿藏也火辰心星也明则天下和平闇则天下防乱昻西方白虎宿也太白金精也太白入昻是金虎相薄则有乱兵故火辰藏晖金虎曜质谓汉乱也】雄臣驰骛义夫赴节【善曰解嘲曰世乱则圣哲驰骛而不足也　翰曰英雄之臣驰走天下义勇之夫赴其忠节将救王室也】释位挥戈言谋王室【其二　善曰左氏传王子朝告于诸侯曰居王于彘诸释位以闻王政説文曰挥奋也左氏传曰防于洮谋王室也　铣曰天子有难则诸侯释去其守位动用干戈以谋匡救王室也挥动也】王室之乱靡邦不泯【平声　善曰毛诗曰乱生不夷靡国不泯毛苌曰泯灭也　向曰靡无泯平也】如彼坠景曽不可振【平声　善曰丁徳礼寡妇赋曰日亹亹以西坠説文曰振举也　向曰坠落曽则也言汉室衰微如落日之景则不可振而起也】乃眷三哲俾乂斯民【善曰三哲刘备孙权曹操也尚书帝曰下民其咨有能俾又孔安国曰乂治也　向曰皇天乃眷三哲使理天下之人但使乂理也】启土虽难改物承天【其三　善曰尚书曰建邦启土国语王谓晋侯曰叔父若能更姓改物以创天下礼记明堂阴阳録曰王者承天统物也　良曰三哲开土宇安患难改汉物制承奉天命】爰兹有魏即宫天邑【善曰礼记孔悝鼎铭曰即宫于宗周尚书曰周公曰肆予敢求尔于天邑　向曰爰于即就宫居也言于此有魏就居于天中之邑都也】呉实龙飞刘亦岳立【善曰东京赋曰乃龙飞白水　良曰吴孙权也龙飞九五位也刘刘备也岳立言如四岳诸侯之立也云吴实龙飞者士衡呉人故有尊呉之意不忘本也】干戈载扬俎豆载戢【善曰毛诗曰载戢干戈毛苌曰戢聚也论语孔子曰俎豆之事则尝闻之矣　良曰载则扬举戢藏也俎豆礼器也言天下盛举干戈不暇尚礼也】民劳师兴国玩凯入【其四　善曰毛诗曰民亦劳止玩与翫同古字通周礼曰师有功则恺乐　铣曰言所玩习但为凯乐之歌而入于国谓但尚战胜也】天厌霸徳黄祚【五臣作祖】告衅【许觐切　善曰左氏传郑伯曰天而既厌周徳矣干宝搜神记曰魏惟五徳之运以土承汉春秋保干图曰汉以魏征黄精接期天下归高贾逵国语注曰衅兆也言祸有兆　铣曰霸谓魏也魏土徳故曰黄祖言天厌魏主无徳乃告其凶衅将有革也】狱讼违魏讴歌适晋【善曰孟子万章曰尧以天下与舜有诸孟子曰否不然天与之尧崩三年之防毕舜让避丹朱于南河之南天下朝觐狱讼者不之尧之子而之舜讴歌者不讴歌尧之子而讴歌舜舜曰天也夫而后归中国践天子之位焉　翰曰言决狱定讼讴歌道徳皆违去于魏而之于晋也适之也】陈留归藩我皇登禅【去声　善曰魏志曰陈留王讳奂字景明武帝孙燕王宇子也奉皇帝玺绶防禅位于晋嗣王魏世谱曰封帝为陈留王　济曰魏帝禅位于晋封魏帝为陈留王故云归藩】庸岷稽颡三江改献【其五善曰庸岷蜀境也庸国名也岷山名也礼记孔子曰拜而后稽颡三江呉境也尚书曰三江既入　铣曰庸】
　　【岷蜀也三江呉也稽颡改献谓归晋徳为臣】赫矣隆晋奄宅率土【善曰曹府君陈窦诔曰赫矣陈君毛诗曰宅殷土芒芒又曰率土之濵向曰赫隆皆盛美貌奄大宅居也率土天下也】对扬天人有秩斯祜【善曰书曰敢对扬天子之休命司马相如封禅文曰天人之际已交毛诗曰嗟嗟列祖有秩斯祜尔雅曰祜福也　向曰言对答扬举天人之事有其次于此福矣秩次斯此也】惟公太宰光翼二祖【善曰臧荣绪晋书曰晋太祖为大将军以贾充为司马右长史及世祖受禅转太宰左氏传康王论晋范防曰宜夫子之光辅五君翰曰太宰贾充也谧之父太祖为大将军以充为右长史及武帝即位复为太宰云二祖光翼谓充为辅弼也】诞育洪胄纂戎于鲁【其六善曰臧荣绪晋书曰谧父韩夀河南尹母贾充少女也充平生不议立后充后妻郭槐辄以外孙韩谧为黎民子袭封槐自表陈是充遗意也帝许之以谧为鲁公毛诗曰诞弥厥月毛苌曰诞大也郑曰大矣后稷之在其母终人道十月而生毛诗曰缵戎祖考郑曰戎汝也毛诗曰俾侯于鲁　良曰洪胄谓长子即谧也纂继戎大也武帝封谧为鲁公故云继大于鲁也】东朝既建淑问峩峩【善曰谓愍懐太子也毛诗曰淑问如皋陶　良曰太子既立美问甚高也东朝太子也建立淑美问闻也峩峩高貌】我求明徳济同以和【善曰毛诗曰我求懿徳肆于时夏左氏传齐侯曰唯据与我和晏子曰据亦同也焉得为和和如羮焉宰夫和之济其不及以泄其过君子食之以平其心君臣亦然杜预曰梁丘据也　向曰我谓太子也言太子求明徳之人以济王事同心而和穆也】鲁公戾止衮服委【平】蛇【徒何切善曰毛诗曰鲁侯戾止尔雅曰戾至也周礼曰三公自衮冕而下毛诗曰退食自公委蛇委蛇　铣曰言贾谧至止衣冠委蛇委蛇美貌衮服谓衣冠也】思媚皇储高步承华【其七　善曰王隐晋书曰谧以贾后之妹子数入宫与愍懐处毛诗曰思媚周姜又曰媚于天子汉书疏广曰太子国储嗣君陆机洛阳记曰太子宫在太宫东薄室门外中有承华门　翰曰媚爱也言谧思爱太子高步于承华门也皇储太子也】昔我逮兹时惟下僚【善曰下僚谓洗马也　翰曰逮及也机为太子洗马故云下僚】及子栖迟同林异条【善曰俱在东宫故曰同林而贵贱殊隔故曰异条毛诗曰或栖迟偃仰铣曰栖迟游息也同林谓同事太子异条谓谧先贵也】年殊志比服舛【五臣作殊】义稠【直留切　善曰服章服也尊卑殊制故曰舛也説文曰稠多也　济曰谧少机老故曰年殊相与为友故曰志比爵秩各异故曰服殊志相善故曰义稠】游跨三春情固二秋【其八　良曰跨越也言同游经越三春情之坚固亦已二秋也】祗承皇命出纳无违【善曰尚书曰祗承于帝论语曰樊迟问孝子曰无违也　向曰祗敬也】往践藩朝来步紫微【善曰藩朝呉也紫微至尊所居谓为尚书郎　向曰出为呉王郎中令故云往践藩朝入为尚书故云来步紫微紫微天子宫也】升降秘阁我服载晖【善曰谢承后汉书曰谢承父婴为尚书侍郎毎读高祖及光武之后将相臣名防文通训条在南宫秘于省阁准台郎升复道取急因得开览序云入为尚书郎作此诗然秘阁即尚书省也　翰曰秘阁尚书郎所司也载则也晖犹光也】孰云匪惧仰肃明威【其九善曰尚书曰我有周佑命将天明威　良曰谁云非惧者仰敬天子之明威也】分索则易携手实难【善曰郑礼记注曰索散也铣曰分别则易集防则难】念昔良游兹焉永叹【平善曰刘桢黎阳山赋曰良游未厌白日潜晖毛诗曰兹之永叹　向曰此重述出郎中令在呉时相思也】公之云感贻此音翰【平　善曰应劭汉书注曰云有也韦昭曰翰笔也　济曰鲁公感此分别之亊遗我此诗音翰谓诗笔也】蔚彼高藻如玉如兰【善作之阑其十善曰蔚文貌周易曰君子豹变其文蔚也楚辞曰文彩耀于玉石王逸曰言发文舒辞烂然成章如玉石之有文彩也阑力旦切协韵力丹切　翰曰蔚叹美也藻文也此葢言鲁公高文如玉之美如兰之芳】惟汉有木曽不逾境惟南有金曽不作咏【善曰木谓橙也贾谧赠诗云在南称柑度北则橙故答以此言木度北而变质故不可以逾境金百链而不销故万邦作咏贾戒之以木而陆自勗以金也谷梁传曰妇人既嫁不逾境毛诗曰大赂南金　向曰江汉有木谓橘也言度北则为枳故云不逾境此言物之有变质人之有变节也金刚而坚百链不销故万国作咏也盖　自勗如金之坚刚不可变易也谧赠诗戒士衡无为变志故也故诗云在南称柑度北则橙也故以金答也】民之胥好狂狷【绢五臣作捐狂】厉圣【善曰尔雅曰胥相也谓相戒勗以所好尚也论语子曰不得中行而与之必也狂狷乎狂者进取狷者有所不为尚书曰惟圣罔念作狂惟狂克念作圣説文曰厉石也言人之自勗若金之受厉　铣曰胥相也狷狂之心厉以作圣喻不善人也言谧之相好赠我以言　相戒使我狂狷之心厉以作圣人之道也】仪形在昔予闻子命【其十一　善曰毛诗曰仪刑文王万邦作孚左氏传晋克曰臣闻命矣　翰曰仪形在昔谓以古之道相戒谕我闻子之命】
　　于承明作与士龙【五言　善曰集云与士龙于承明亭作　良曰承明亭名机从
　　呉入洛与弟士龙别于长林亭作诗与士龙述相思之意】
　　陆士衡
　　牵世婴时网驾言逺徂征【善曰邹阳上书曰岂拘于俗牵于世曹子建责躬诗曰举挂时网毛诗曰驾言徂柬　济曰婴纒也驾言谓驾车马出游也徂往征行也】饮饯岂异【五臣作他字】族亲戚弟与兄【善曰毛诗曰饮饯于祢又曰岂伊异人兄弟匪他】婉娈【力转】居人思纡郁游子情【善曰方言曰倇欢也倇与婉同古字通説文曰娈慕也班固汉书述哀记曰婉娈董公惟亮天工曹子建赠白马王彪诗曰黄犹能进我思郁以纡楚辞曰愿假簧以舒忧志纡郁其难释王逸曰纡屈也郁愁也　翰曰郁纡愁思繁也良曰婉娈深思貌居人谓士龙也纡郁失志貌】明发遗安寐寤言涕交缨【善曰毛诗曰明发不寐又曰独寐寤言淮南子曰雍门子以哭见孟尝君涕流霑缨　铣曰明发初晓时也言将行遗忘其安寐乃觉寤而起泪下而交于缨也缨衣领也】分途长林侧挥袂万始亭【翰曰长林万始并亭名】伫眄要遐景倾耳玩余声【善曰家语孔子曰顷耳而听之不可得而闻杜预左氏传注曰翫贪也　良曰伫立眄看遐逺景影也言挥袂与士龙为别犹立看其逺影玩想其余语之声】南归憩永安北迈顿承明【善曰毛苌诗传曰憩息也顿止舎也　铣曰南归谓弟也北迈自属也憩息顿止也永安承明皆亭也】永安有昨轨承明子弃予【上协韵　善曰毛诗曰弃予如遗也　翰曰言永安亭有兄弟二人昨日之迹至承明则士衡独止不见其弟故云弃予也轨迹也】俯仰悲林【善作外字】薄慷慨含辛楚【善曰范后汉书刘瑜上书曰窃为辛楚泣血涟如楚犹痛也　向曰俯仰于林薄之间但有悲凄慷慨为叹含蓄辛酸痛楚也】懐往欢絶端悼来忧成绪【善曰言和悦才徃欢已絶端哀悼暂来忧便成绪毛苌诗传曰懐和也楚辞曰欲寂寞而絶端方言曰悼哀也　济曰言懐思往时之欢絶其端也哀来则忧心成其乱绪也】感别惨舒翮思归乐遵渚【善曰舒翮谓鹄遵渚谓鸿言感别之情惨于舒翮之飞鹄思归之志乐于遵渚之征鸿也苏武诗曰黄鹄一逺别郦炎诗曰舒吾凌霄羽毛诗曰鸿飞遵渚　铣曰言我感别乡邑惨然不能进行汝将归乐循其洲渚也惨舒翮谓如鸟分飞惨然不进飞亦如我不能进行】
　　赠尚书郎顾彦先二首【五言　善曰王隐晋书曰顾荣字彦先呉人也为尚
　　书郎　翰曰顾彦先同为尚书郎遇雨不相见故赠此诗】
　　陆士衡
　　大火贞朱光积阳熙自南【善曰尔雅曰大火谓之大辰郭璞曰大火心也在中最明故时主之也孔安国尚书传曰贞正也朱光朱明也尔雅曰夏为朱明尚书曰日永星火以正仲夏淮南子曰积阳之热气生火火气之精者为日尔雅曰熙兴也续汉书曰日行南陆谓之夏也　向曰大火南方星也朱光日也此仲夏之月积阳为日气也熙炽也自南者则南方为夏】望舒离金虎屏翳吐重阴【善曰言月离毕天将雨也楚辞曰前望舒使先驱王逸曰望舒月御也汉书曰西方金也尚书考灵耀曰西方秋虎汉书曰参白虎三星又曰觜觿为虎首孔安国尚书传曰昻白虎中星然西方七星毕昴之属俱白虎也毛诗曰月离于毕俾滂沱矣楚辞曰屏翳起雨王逸曰屏翳雨师名也曹子建赠王粲诗曰重隂润万物　良曰毕星西方宿故云金虎也谓月着于毕毕星好雨故雨师吐重阴而为滞离着也屏翳雨师也】凄风迕时序苦雨遂成霖【善曰左氏传申丰曰春无凄风秋无苦雨杜预曰苦雨为人所患苦也尔雅曰迕犯也庄子曰阴阳四时运行各得其序　铣曰凄寒迕逆也为人所患苦故云苦也三日雨为霖也】朝游忘轻羽夕息忆重衾【善曰轻羽谓扇也傅毅有羽扇赋毛诗曰抱衾与裯　济曰轻羽毛扇也衾被也言寒风逆时人寒故也】感物百忧生纒緜自相寻【善曰张升与任彦坚书也纒緜恩好庶蹈高踪济曰感此风雨逆序遂生百忧也纒緜思乱貌】与子隔萧墙萧墙阻【善作隔】且深【善曰论语子曰吾恐季孙之忧在萧墙之内也　良曰萧墙院落之墙也】形影旷不接所托声与音【向曰托寄也声音谓性命往来】音声日夜阔何用慰吾心【善曰毛诗曰仲山父永怀以慰其心】
　　朝游游曽【善作层】城夕息旋直庐【善曰张晏汉书注曰直宿曰庐也　济曰曽重也直庐直宿之庐】迅雷中宵激惊电光夜舒【善曰论语曰迅雷风烈必变楚辞曰凌惊雷轶骇电兮　翰曰宵夜激震也电光夜中布于目前也】云拖【徒何】朱阁振风薄绮疏【善曰説文曰拖曳也郑礼记注曰振动也风以动物故谓之振孔安国尚书传曰薄造也李尤东观铭曰房闼内布绮疏外陈是谓东观　良曰绮疏也】丰注溢修霤潢潦浸阶除【善曰王逸楚辞注曰霤屋宇也説文曰潦雨水也又曰除殿阶也　铣曰丰多也注雨水也修高也潢潦雨水流于地者除庭也言雨水溢于高檐之霤潢潦又浸于阶庭】停阴结不解通衢化为渠【向曰结不解言云不开也衢道也】沉【五臣作沈字】稼湮梁颍流民泝荆徐【善曰广雅曰湮没也梁颍二地名也毛苌诗传曰泝向也荆徐二州名也　翰曰稼谓田苗也湮汲也梁颍二郡名言此郡田稼沈没人之流散泝水上于荆徐二州】眷言懐桑梓无乃将为鱼【善曰毛诗曰眷言顾之又曰惟桑与梓必恭敬止左氏传曰天王使刘定公劳赵孟馆于雒汭刘子曰美哉禹功明徳逺矣微禹吾其鱼乎　济曰机本呉人其乡国多水今此尚为沈渠则惧彼已湮没矣故怀桑梓之人化为鱼也】
　　赠顾交阯公眞【五言　善曰晋百官名云顾秘字公眞为交州刺史　翰曰士衡思
　　之故赠此诗】
　　陆士衡
　　顾侯体明徳清风肃已迈【善曰周易曰君子体仁足以长人郑曰体生也尚书曰先王既勤用明徳胡广书曰建鸿徳流清风　向曰肃严迈逺也】发迹翼藩后改授抚南裔【善曰藩后呉王也顾氏谱曰秘为呉王郎中令解嘲曰骠骑发迹于祁连蔡邕陈球碑曰逺镇南裔近抚侯服郑周礼注曰抚安也　铣曰公眞初为呉王郎中令故云翼藩后南裔即交阯也】伐鼓五岭表扬旌万里外【善曰汉书曰秦北为长城之役南有五岭之戍裴渊广州记五岭云大庾始安临贺桂阳掲阳汉书刘向上疏曰甘延夀悬旌万里之外　良曰伐击也五岭交阯也旌旗也击鼓扬旌言彼蛮夷之地有军矣】逺绩不辞小立徳不在大【善曰左氏传刘子谓赵孟曰子盍亦逺绩功而大庇焉又穆叔曰太上有立徳其次立功　济曰绩功也言逺有功绩不辞小位立徳成理亦不在大国小亦可为之】高山安足凌巨海犹萦带【善曰古辩异博游曰众星累累如连贝江河四海如衣带　翰曰交州去帝京虽有高山安足凌于上言虽险如易越也大海如绕带亦言度不难也】惆怅瞻飞驾引领望归斾【善曰楚辞曰惆怅兮而私自怜左氏传穆叔谓晋侯曰引领西望曰庶几乎　铣曰言惆怅瞻公眞之驾引领望其归斾冀相见也此士衡思之甚矣斾亦旌属】
　　赠从兄车骑【五言　善曰集云陆士光】
　　陆士衡
　　孤兽思故薮离鸟悲旧林【善曰周礼曰薮牧养蕃鸟兽郑曰泽无水曰薮　向曰孤兽离鸟尚思故林薮而况人乎此士衡思归之意】翩翩游宦子辛苦谁为心【善曰汉书薄昭与淮南王书曰游宦事人　铣曰翩翩旅游之貌】髣髴谷水阳婉娈昆山阴【善曰楚辞曰时髣髴以遥见陆道瞻呉地记曰海盐县束北二百里有长谷昔陆逊陆凯居此谷东二十里有昆山父祖葬焉谷梁传曰水北曰阳方言曰倇欢也倇与婉同古字通説文曰娈慕也班固汉书述哀纪曰婉娈董公惟亮天工　济曰髣髴似见不明之貌婉娈好貌谷水昆山并呉地山水思之髣髴若见其在于目前也婉娈存思貌水北曰阳山北曰阴】营魄懐兹土精爽若飞沉【五臣作沈字善曰老子曰载营魄抱一能无离乎钟防曰载辞也经防为营形气为魄谓魂魄经防其形气使之长存也论语子曰小人懐土左氏传乐祁曰心之精爽是谓魂魄铣曰营心府间也言心府魂魄懐于呉土而精爽若飞若沉不定也】寤寐靡安豫愿言思所钦【善曰东京赋曰膺多福以安悆毛诗曰愿言思子嵇康赠秀才诗曰思我所钦　良曰无安豫之志钦敬也所敬谓兄也】感彼归涂艰使我怨慕深【善曰孟子万章问曰舜往于田号泣于旻天何为其号泣也孟子曰怨慕也集本云归涂顺也　翰曰言感彼归涂艰难谓人事阻难不遂所心使我怨深也】安得忘归草言树背与襟【善作衿　善曰韩诗曰焉得諠草言树之背然衿犹前也　向曰忘归草谓忘忧草言以其名忘忧欲树于前后以忘忧也】斯言岂虚作思鸟有悲音【翰曰谓此言不虚也思侣之鸟且有悲声况人岂无之也】
　　答张士然【五言　善曰孙盛晋阳秋云张悛字士然少以文章与士衡友善　良曰机从
　　驾出游士然赠诗故有此答】
　　陆士衡
　　絜身跻秘阁秘阁峻且【善曰四子讲徳论曰絜身修思吊魏武曰机出补著作游乎秘阁然秘书省亦为秘阁説文曰幽逺也谓秘阁之幽逺也　向曰跻升嵕高深也】终朝理文案薄暮不遑眠【善作瞑　善曰毛诗曰不遑假寐瞑古眠字　铣曰遑暇也】驾言巡明祀致敬在祈年【善曰毛诗曰驾言出游又曰敬祭明祀礼记曰拜至所以致敬也毛诗曰祈年孔夙郑曰我祈丰年甚早也　翰曰此机从驾出巡祭祀致敬鬼神祈丰年也】逍遥春王圃踯躅千畆田【善曰晋宫阁铭曰洛阳宫有春王园踯躅与蹢防同礼记曰天子为借田千畆　济曰时晋有春王囿天子游焉逍遥闲乐貌踯躅渐进行貌时天子借田躬推千畆】回渠绕曲陌通波扶直阡【善曰风俗通曰南北曰阡东西曰陌铣曰回渠曲渠也扶者言水在阡上若从下扶持而上也】嘉谷垂重颖芳树发华顚【善曰尚书曰农殖嘉谷广雅曰顚末也　铣曰垂颖谷穂顚树梢也】余固水乡士总辔临清渊【五臣作泉字　善曰水乡谓呉也汉书曰武功中水乡人三舎垫为池家语孔子曰善御者正身以总辔　向曰水乡呉地也临其清泉意慕也】戚戚多逺念行行遂成篇【善曰楚辞曰居戚戚而不解　良曰戚戚忧也】
　　为顾彦先赠妇二首【五言　善曰集云为令彦先作今云顾彦先误也且此上
　　篇赠妇下篇答而俱云赠妇又误也】
　　陆士衡
　　辞家逺行游悠悠三千里【善曰鹦鹉赋曰女辞家而适人蔡琰诗曰悠悠三千里何时复来防　翰曰悠悠逺貌】京洛多风尘素衣化为缁【上声　善曰毛苌诗传曰缁黒色　济曰言尘染衣黒也】修身悼忧苦感念同怀子【善曰孟子曰古之人不得志修身见于世列子曰卑辱则忧苦　向曰悼伤也同懐谓同懐抱之子即其妇也】隆思乱心曲沈欢滞不起【善曰薛君韩诗章句曰时风又且暴使已思益隆毛诗曰乱我心曲　良曰隆繁也心曲谓中心也欢情沈滞而不起】欢沈难克兴心乱谁为理愿假归鸿翼翻飞游【善作浙】江汜【善曰魏文帝喜霁赋曰思寄身于鸿鸾举六翮而轻飞毛诗曰江有汜　铣曰克犹可也兴起也　翰曰假借也汜水名言欢沈难起心乱难理是愿借归鸿之翼共飞游江水之涯以见所思也】
　　东南有思妇长叹充幽闼【善曰曹子建七哀诗曰上有愁思妇悲叹有余哀西京赋曰重闺幽闼　向曰此诗代答前诗也东南谓呉也充满也幽闼深闼也】借问叹何为佳人眇天末【善曰西京赋曰天末以逺期　翰曰妇自借问以发诗情佳人则彦先也眇然极望若在天之末畔盖思逺也】游宦久不归山川修且阔【善曰淮南王书曰游宦事人　良曰游宦子仕于中朝修长也】形影参商乖音息旷不达【善曰左氏传子产曰昔高辛氏有子伯曰阏伯季曰实洗居旷林不相能日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔故参为晋星法言曰吾不赌参辰之相比也音息音问消息也广雅曰旷久也　铣曰形影相随之理夫妇之义今如参辰之相乖音书消息旷絶参商二星常出没不相见商则辰也】离合非有常譬彼【五臣作】与筈【音括善曰吕氏春秋曰夫万物成则毁合则离离则复合合则复离刘熙释名曰矢末曰筈括防也与防同　济曰人生离合不可常如弓与箭筈暂着乃释逺去也】愿保金石躯慰妾长饥渇【善曰汉书武涉説韩信曰足下自以为与汉王为金石交李陵赠苏武诗曰思得琼树枝以解长饥渇　翰曰金石谓坚固也躯身也言相思如饥渇思饮食也】
　　赠冯文罴【五言　翰曰文罴为斥丘令前已赠诗今此重赠也】
　　陆士衡
　　昔与二三子游息承华南【善曰论语子曰二三子以我为隐乎吾无隐乎尔诗曰遵彼承华其容灼灼　良曰承华太子所居乃士衡与文罴同为洗马】拊翼同枝条翻飞各异寻【善曰班固汉书曰拊翼俱起　铣曰如鸟拊翼同栖于枝条也】苟无凌风翮徘徊守故林【善无此二句　向曰故林太子宫言尚为洗马】慷慨谁为感愿言懐所钦【善曰嵇叔夜赠秀才诗曰感悟驰情思我所钦陆士衡赠从兄车骑诗曰愿言思所钦　济曰慷慨叹也钦敬也懐所钦则思文罴】发轸清洛汭驱马大河阴【善曰尚书曰东至于洛汭孔安国曰水北曰汭糓梁传曰水南曰阴　翰曰轸车也言发车洛阳也水南曰汭驱马于黄河之南也大河黄河也阴谓河南斥丘所在也】伫立望朔涂悠悠迥且深【善曰冯在斥丘故云朔涂毛诗曰伫立以泣王粲赠士孙文始诗曰虽则固城邈其迥深　向曰朔北也悠悠逺貌回阔也】分索古所悲志士多苦心【善曰古诗曰晨风怀苦心】悲情临川结苦言随风吟【善曰张平子书曰酸者不能不苦于言　良曰临川结谓水声相感志节之一多勤苦之言随风则増气】愧无杂佩赠良讯代兼金【善曰毛诗曰知子之来之杂佩以赠之孟子曰齐王餽兼金一百而不受赵岐曰兼金其价兼倍于恶金也　铣曰杂佩宝重之物诗人所以赠行也今愧无此物而以善戒之以代兼金兼金好金也讯犹戒也】夫子茂逺猷欵诚寄恵音【善曰尚书曰逺尔猷秦嘉赠妇诗曰何用叙我心遗思致欵诚絜斋俟兮恵音声　翰曰夫子谓文罴也茂美猷徳也言夫子有美逺之徳欵诚之志寄恵我音信者也】
　　赠弟士龙【五言】
　　陆士衡
　　行矣怨路长惄【溺】焉伤别促【善曰论语曰君命召不俟驾行矣曹子建赠白马王诗曰怨彼东路长诗曰我心忧伤惄焉如方言曰溺忧也自闗而西秦晋之间或曰惄并奴的切曹子建送应氏诗曰别促防日长　向曰惄忧心也】指途悲有余临觞欢不足我若西流水子为东跱【五臣作峙】岳【善曰言已逝如西流之不息云止类束岳之不移也　翰曰言西入京如西流水行不止弟在家不游如东止之山岳也峙止也】慷慨逝言感徘徊居情育【善曰逝机自谓也居谓云也言慷慨不平逝者之言多感徘徊兴恋居者之志弥生　济曰慷慨叹息往者之言多感衡自谓也徘徊懐恋居人之志情生谓陆士龙育生也】安得携手俱契阔成騑【非】服【善曰毛诗曰死生契阔与子成説又曰携手同行毛苌曰契阔勤苦也説文曰騑骖傍马也郑毛诗笺曰两服中央夹辕也　翰曰具同也騑服之马常相随也愿与兄弟虽契阔常同也】
　　为贾谧作赠陆机【四言】
　　潘安仁【向曰大意述晋平呉得陆生与之同官兼言离别欢戒之事】
　　肇自初创二仪烟煴【于云切　善曰周易曰易有太极是生两仪王肃曰两仪天地也易曰天地絪緼万物化醇　铣曰肇始也初创犹草创也烟煴元气也】粤有生民伏羲始君结绳阐化八象成文【善曰剧秦美新曰爰初生民周易曰上古结绳而治后世圣人易之以书契又曰古者包牺氏之王天下也始作八卦以通神明之徳以类万物之情包牺即伏牺也声类曰阐大开也　翰曰粤于也伏牺古帝王也八象八卦也言伏牺始为君结绳阐化后画八卦以成文字】芒芒【五臣作茫茫】九有区域以分【其一　善曰左氏传魏绛曰虞人之箴曰芒芒禹迹画为九州杜预云芒芒逺貌也毛诗曰方命厥后奄有九有毛苌曰九有九州也　济曰芒芒寛广貌区域犹都邑也言都邑自此分也】神农更王轩辕承纪【善曰史记曰轩辕为天子代神农氏是为黄帝顺天地之纪家语孔子曰古之王者易代改号取法五行五行更王终始相生也　良曰神农没而黄帝承其统纪】画野离疆爰封众子【善曰汉书曰昔在黄帝画壄分州得百里之国万区史记曰黄帝二十五子得其姓者一十四人也　向曰言分别川土疆界以封众子也众子谓黄帝有九子各封一国】夏殷既袭宗周继祀【善曰楚辞曰思尧舜兮袭与毛诗曰赫赫宗周　向曰袭因也言殷因于夏而周继之商祀祝也】緜緜瓜瓞【徒结】六国互峙【其二　善曰毛诗曰绵绵瓜瓞民之初生自土沮漆六国谓韩燕赵魏齐楚也　翰曰緜緜不絶貌瓜瓞瓜蔓也言六国如蔓之引交互而立也】彊【善作强】秦兼并吞灭四隅【善曰史记曰秦始皇初并天下班固汉书述曰孝武行师吞灭海隅淮南子曰经营四隅还反于枢高诱曰隅犹方也　济曰彊暴也秦兼六国四方也】子婴面榇汉祖膺图【五臣作应符字　善曰史记曰赵高立公子婴为秦王又曰子婴降沛公于轵道傍汉书曰高祖隆准而龙顔左氏传曰楚子围许许僖公见楚子于武城面缚衔璧大夫衰绖士舆榇东京赋曰高祖膺箓受图曹植大魏篇曰大魏膺符　良曰子婴秦王也面缚与榇降汉祖汉祖乃应符运也榇棺也降者舆而自随以明必死也】灵献微弱在涅则渝【善曰范晔后汉书曰孝灵皇帝讳宏肃宗孙也桓帝崩无子即皇帝位又曰孝献皇帝讳协灵帝中子也灵帝崩即皇帝位曽子曰沙在泥与之皆黒赵岐孟子章句曰白沙入泥不染自黒尔雅曰渝变也向曰灵帝献帝也言二帝微弱也献帝遭董卓迁之西京天下乱也】三雄鼎足孙启南呉【其三　善曰三雄即三国之主班固汉书述曰三雄是败汉书蒯通説韩信曰方今足下三分天下鼎足而居　铣曰三雄魏曹操蜀先主呉孙权启开也】南呉伊何僭号称王【善曰呉志曰黄龙元年权即皇帝位春秋命厯序曰呉楚驹胜僭号称王驹景驹也胜陈胜也字书曰僭假也　翰曰孙权僭称帝号】大晋统天仁风遐扬【善曰谓武帝也周易曰大哉乾元万物资始乃统天典引曰仁风翔于海表　济曰大晋理天下仁恵之风逺扬也】伪孙衔璧奉土归疆【善曰伪孙谓皓也呉志曰孙皓字元宗和子也孙休薨皓立晋命王濬伐皓皓书于濬濬受皓之降左传曰许僖公面缚衔璧　良曰伪孙谓皓衔璧而降奉国土归我晋之封疆也璧者国宝降者亲奉于君面缚无手以执故用口衔也】婉婉长离凌江而翔【其四善曰长离喻机也楚辞曰驾八龙之婉婉汉书曰长丽前掞光耀明臣瓒曰长离灵鸟也离与丽古字通也　向曰长离鳯也以喻君子婉婉美貌陆机自凌江而来亦犹鳯翔也】长离云谁咨尔陆生【善曰毛诗曰云谁之思又曰咨尔殷商】鹤鸣九臯犹载厥声【善曰毛诗曰鹤鸣九臯声闻于天又曰厥声载路　铣曰鹤鸣九臯之上其声闻天诗人犹记之载犹记也】况乃海隅播名上京爰应旌招抚翼宰庭【其五　善曰海隅谓呉也尚书曰至于海隅范后汉书沮授谓袁绍曰将军播名海内孔安国尚书传曰播布也臧荣绪晋书曰太熙末太傅杨骏辟机为祭酒孟子曰夫招士以旌班固汉书曰抚翼俱起宰谓骏也宰或为紫非也　翰曰旌招贤之饰抚奋也宰庭天子之庭也】储皇之选实简惟良【善曰汉书疏广曰太子师友必于天下英俊尔雅曰简择也尚书曰时惟良显哉孔安国曰是惟良臣则君显明于世　济曰储皇副主也言择任贤良以为左右】英英朱鸾来自南冈【善曰鸾亦喻机也毛苌诗传曰英鲜明也王逸楚辞序曰虬龙鸾鳯以托君子毛诗曰我来自东　良曰朱鸾瑞鸟也亦喻君子冈山也南冈谓机自南来也】曜藻崇正冕丹裳【善曰谓为洗马也崇正太子之宫也臧荣绪晋书曰世祖以皇太子富于春秋初命讲孝经于崇正殿周礼曰大夫冕礼记曰君朱韠环济要畧曰韠以象裳色　向曰曜藻文华也崇正殿名太子讲艺之所机时为太子洗马故曜文章于此殿冕丹裳大夫之仪服】如彼兰蕙载采其芳【其六　翰曰载则采取也言陆机如兰蕙太子则取其道徳之芳也】藩岳作镇辅我京室【善曰谓呉王也班固卢绾述曰绾自同闬镇我北疆毛诗曰大启尔宇为周室辅　济曰藩岳谓诸侯也谓恵帝弟呉王晏出为大将军以镇呉机为郎中令故云辅我京室也】旋反桑梓帝弟作弼【善曰毛诗曰惟桑与梓必恭敬止作弼谓为呉王郎中令也　良曰几呉人今与呉王同镇呉故云旋反桑梓为帝弟之辅弼也】或云国宦【五臣作官】清涂攸失【善曰汉书曰武有淮南衡山之谋作左宦之律应劭曰人道尚左今舎天子而仕诸侯故谓之左宦　向曰或有人云自太子洗马出为郎中令是失其清官之涂】吾子洗然恬淡自逸【其七　善曰庄子曰庚桑子之始来也吾洒然异之郑礼记注曰洒如肃敬也文子曰静漠恬淡説文曰淡安也徒敢切毛诗曰我不敢效我友自逸陈太丘碑曰澹然自逸　铣曰吾子谓机也洗然肃敬之貌言虽失清官之涂而逾肃敬自安逸也】廊庙惟清俊乂是延【善曰史记曰贤人深谋于廊庙尔雅曰室有东西厢曰廊捷为舎人曰殿有东西小堂也然廊庙君之居臣朝觐之所故曰俊乂是延也尚书曰俊乂在官郑周礼注曰延进也　向曰乂理也廊庙之官惟择其清俊能理之材是进用也】擢应嘉举自国而迁【善曰方言曰擢拔也　济曰机从呉王郎中令征入为尚书郎国呉国也言拔应此举从呉国迁为此官】齐辔羣龙光赞纳言【善曰谓为尚书郎也扬雄河东赋曰建乾坤之贞兆兮将悉总之以羣龙韦昭曰比羣贤也尚书帝曰龙命汝作纳言应劭汉书注曰纳言如今尚书官陆为郎故曰光赞也郑周礼注曰赞佐也　良曰羣龙喻羣贤也赞明也谓尚书郎与羣贤齐辔以明出纳天子之言也】优游省闼珥笔华轩【其八　善曰毛诗曰优游尔休矣崔骃奏记窦宪曰珥笔持牍拜谒曹下韦昭汉书注曰槛殿上栏轩上板向曰闼门也华轩殿上曲栏也珥执也言闲豫于省闼执笔殿上以侍天子也】昔余与子缱绻东朝【善曰左氏传臧昭伯曰缱绻从公无通外内也济曰谧昔为散骑常侍侍东宫机亦为太子洗马缱绻不离散貌】虽礼以賔情同友僚嬉娯丝竹抚鞞【步迷】舞韶【善曰礼记曰丝竹乐之器也字林曰鞞小鼓也尚书曰箫韶九成孔安国曰韶舜乐名　良曰賔敬也虽以礼相敬于情不殊友僚常以丝竹鼓乐以自嬉娯也】修日朗月携手逍遥【其九　向曰修长朗明也逍遥游徃也】自成【五臣作我】离羣二周于今【善曰礼记曰子夏曰吾离羣索居毛诗曰自我不见于今三年　铣曰谧与机别经二年也于今赠诗时也】虽简其面分着情深【善曰孔安国尚书传曰简略也袁绍与公孙瓒书曰分着丹青　翰曰简别着明也言虽面别分义之理明于深情】子其超矣实慰我心【善曰毛诗曰实获我心　济曰超谓为尚书郎言子超升实欢慰我心】发言为诗俟望好音【其十　善曰毛诗序曰在心为志发言为诗毛诗曰谁将西归怀之好音　良曰发言舒志为诗也俟待也言待好音者谓望机答此诗也】欲崇其高必重其层【善曰郭璞山海经注曰层重也慈登切　向曰将崇高大之徳必须重其増益之事言此以诫机也】立徳之柄莫匪安【善作宣】恒【善曰周易曰谦徳之柄也恒徳之固也　铣曰言立徳权柄安守其恒恒常也】在南称甘度北则橙【宅耕协韵　善曰言甘以移植而易名恐人徙居而变节故引以戒之淮南子曰江南橘树之江北而化为橙博物志曰橘柚类甚多甘橙枳皆是翰曰甘果木名生之于江南则芳香种于北地则为橙枳言木以移而变恐人亦同是而易节故引为戒】
　　崇子锋颖不頽不崩【其十一　善曰郑礼记注曰崇犹尊也挚伯陵答司马迁书曰有能者见锋颖之秋毫毛诗曰如南山之夀不骞不崩　济曰崇尔道徳锋颖勿使崩頽也】
　　赠陆机出为呉王郎中令【四言】
　　潘正叔【善曰文章志云潘尼字正叔少有清才初应州辟后以父老归养及父终出仕位至太常卿良同善注】
　　东南之美曩惟延州【善曰尔雅曰东南之美者有防稽之竹箭焉左氏传曰呉子使屈狐庸聘于晋赵文子问焉曰延州来季子其果立乎杜预曰延州来季札邑也　济曰延州谓延陵季子也曩昔也延陵为东南昔时之美也】显允陆生于今尠【五臣作鲜】俦【善曰毛诗曰显允君子莫不令徳　铣曰觧少俦匹也言机有明信之徳于今少匹也】振鳞南海濯翼清流【善曰高唐赋曰振鳞奋翼应徳琏建章台集诗曰濯翼陵高梯　翰曰南海谓呉也清流谓晋也凡言鳞翼者皆龙鳯也君子比之故作者遂以鳞翼随亊宜以用之也】婆娑翰林容与坟丘【其一善曰答宾戏曰婆娑乎术艺之场长杨赋曰借翰林以为主人左氏传楚左史倚相趋过王曰是史也能读三坟五典八索九丘　济曰翰笔也林谓儒林也坟丘皆古书也婆娑容与皆游放之貌】玉以瑜润隋以光融【善曰礼记孔子曰君子比徳于玉焉温润而择仁也瑜不揜瑕忠也郑曰瑜其中间美者班孟坚西都赋曰隋侯明月错落其间淮南子曰隋侯之珠和氏之璧得之而富失之而贫杜预左氏传注曰融朗也良曰瑜玉上美者隋隋侯珠也玉以瑜而温润珠以光色而明朗言人加学亦如之也】乃渐上京
　　羽【善作乃】仪储宫玩尔清藻味尔芳风【善曰玩犹爱也祢衡顔子碑曰秀不实振芳风　向曰渐进也羽仪储宫谓机为东宫洗马为太子羽仪也玩习味美也清藻芳风言机之文章也】泳之弥广挹之弥冲【其二　善曰毛诗曰汉之广矣泳之游之毛苌曰潜行为泳又曰挹防也老子曰大满若冲字书曰冲犹虚也　铣曰泳游广逺挹酌冲深也言犹酌道徳之源弥觉深逺】昆山何有有瑶有珉【善曰新序晋平公叹曰嗟乎安得贤士大夫与共此乐船人固桑对曰夫劒产于越珠产江汉玉产昆山此三宝者皆无足而至今君苟好士则贤士至矣説文曰瑶玉美者又曰珉石之美者　翰曰昆山喻省阁也瑶珉喻君子也言省阁之内所有者皆君子也】及尔同僚具惟近臣【善曰臧荣绪晋书曰正叔元康初拜太子舎人陆士衡答贾长渊诗序曰东宫积年高诱吕氏春秋注曰东宫太子所居毛诗曰我虽异事及尔同僚东京赋曰具惟帝臣国语曰近臣尽规　济曰僚官也正叔尝为太子舎人言与机同官俱为近臣】予涉素秋子登青云【善曰素秋喻老青春喻少也刘桢与临淄侯书曰肃以素秋则落楚辞曰青春爰谢　良同善注】愧无老成厠彼日新【其三　善曰毛诗曰虽无老成人尚有典刑周易曰大畜刚健笃实辉光日新其徳　向曰正叔自云愧无老成人之风而厠列日新之徳日新者谓机也】祁祁大邦惟桑惟梓【善曰毛诗曰采繁祁祁毛苌曰祁祁众多也　良曰大邦则呉矣谓是机之桑梓机出为呉王郎中令故云尔】穆穆伊人南国之纪【善曰毛诗曰穆穆鲁侯又曰所谓伊人又曰滔滔江汉南国之纪　铣曰穆穆美也伊是也谓美是人为呉纲纪也】帝曰尔谐惟王卿士【善曰尚书帝曰尔谐　铣曰谐和也惟王谓帝弟呉王也卿士即机也】俯偻从命奚恤奚喜【其四　善曰左氏传孟僖子召其大夫曰吾闻将有达者曰孔丘圣人之后也而授厉公及正考父佐戴武宣三命兹恭敬其鼎铭曰一命而偻再命而伛三命而俯循墙而走莫余敢侮　翰曰俯偻屈身也言屈身从于王命无忧喜于懐也】我车既巾我马既秣【善曰周礼巾车下大夫二人郑曰巾犹衣也毛诗曰之子于归言秣其马毛苌诗传曰秣养也　济曰巾车衣也秣饲也言将饲车马而行也】星陈夙驾载脂载辖【善曰尚书大传八伯歌曰烂然星陈毛诗曰星言夙驾説于桑田又曰载脂载辖还车言迈　良曰星陈夙驾言早发也脂膏也以滑车也辖车键也】婉娈二宫徘徊殿闼醪澄莫飨孰慰饥渴【其五　善曰淮南子曰酒澄而不饮孔丛子子思谓鲁穆公曰君若饥渇待贤也　向曰婉娈徘徊皆顾慕貌二宫谓帝及太子宫也机经任之故正叔眷慕二宫之内醪酒之澄无人飨宴慰我饥渇之情也】昔子忝私贻我蕙兰【善曰陆集有赠正叔诗　铣曰陆先赠潘诗故云忝私情于我而贻我蕙兰也蕙兰香草以喻文章之美】今子徂东何以赠旃【善曰徂东谓适呉也毛诗曰驾言徂东又曰何以赠之　翰曰徂往旃之也】寸晷惟宝岂无璵璠【善曰淮南子曰圣人不贵尺之璧而重寸之阴难得而易失也説文曰晷景也璵璠美玉也　济曰言岂无宝玉不足贵以寸阴可为宝】彼美陆生可与晤言【其六　善曰毛诗曰彼美淑姬可以晤言郑曰晤犹对也　良曰言陆机之美可以申明晤之言】
　　赠河阳【五言　向曰潘岳为河阳令是尼从父故不言名】
　　潘正叔
　　虙【善本作宓】生化单父子竒涖东阿【善曰吕氏春秋曰宓子贱治单父弹鸣琴身不下堂单父治巫马期以戴星出入日夜不居以身亲之而单父亦治巫马期问其故于宓子宓子曰我之任人子之任力任力者固劳任人者固逸説苑曰子竒年十八齐君使治阿既行齐君悔之遣使追使者返曰子竒必能矣共载者皆白首者也子竒至阿铸库兵以为耕器魏闻童子为君库无兵仓无粟乃起兵击之阿人父率子兄率弟以私兵战遂败魏师　铣曰虙子贱子竒并古良宰也单父东阿二邑名二君以风化临之其邑称理也】桐乡建遗烈武城播歌【善曰汉书曰朱邑字仲卿庐江人少时为舒桐乡啬夫廉平不苛后为大司农病且死属其子曰我故为桐乡吏其人爱我必葬我桐乡后世子孙奉我不如桐乡人及死其子葬之桐乡西郭外人果共立为邑起冢立祠祭至今不絶班固説东平王苍曰遗烈着于无穷论语曰子之武城闻歌之声孔安国曰子游为武城宰　翰曰桐乡朱仲卿为桐乡啬夫主稼穑之邑武城子游所理邑或以遗爱为业或以歌见美以岳喻此四贤】逸骥腾夷路潜龙跃洪波【善曰骥龙喻岳也　济曰骥良马也夷平也纵良马于平路跃潜龙于大波喻得涂也】弱冠步鼎铉既立宰【五臣作寄】三河【善曰岳早辟贾充府出为河阳令礼记曰人生二十曰弱冠周易曰鼎金铉郑曰金铉喻明道能举君之官职也尚书注曰鼎三公象也论语曰三十而立汉书东方朔曰汉去三河之地止霸浐以西　良曰年二十曰弱冠也鼎三公象也鼎耳环也岳二十为贾充府掾故云步鼎也年三十曰立三河河东河内河阳也宰理也】流声馥秋兰摛藻艳春华【善曰家语孔子曰流声后裔非唯学之所致耶楚辞曰秋兰兮青青説文曰摛舒也答賔戏曰摛藻如春华向曰馥香摛发也流其芳声香逾秋兰发其文藻美于春华也】徒美天姿茂岂谓人爵多【善曰风俗通曰太尉掾范滂天姿聪叡孟子曰有天爵有人爵仁义忠信乐善不倦此天爵也公卿大夫此人爵也古之人修其天爵而人爵从之今之人修天爵以要人爵既得人爵而弃天爵终亦亡矣　铣曰所美者聪敏仁义天姿之茂岂言此人爵之多也】
　　赠侍御史王元贶【五言　向曰周礼大宗伯御史掌书之官至秦以为理狱之官】潘正叔
　　昆山积琼玉广厦搆众材【善曰潘正叔赠陆机诗曰昆山何有有瑶有珉新序晋平公叹曰嗟乎安得贤士大夫与共此乐船人固桑对曰夫劒产于越珠产江汉玉产昆山此三宝皆无足而致今君苟好士则贤士至矣慎子曰廊庙之材非一木之枝　济曰广大构合也昆山大厦以喻国也琼玉众材以喻羣贤合成于国也】游鳞萃灵沼抚翼希天阶【善曰游鳞龙也毛苌诗传曰萃聚也毛诗曰王在灵沼楚辞曰攀天阶而下视　良曰萃聚希望也灵沼天阶喻左右省阁也鳞翼谓龙鳯况君子也言君子皆抚仁义之道聚望天子之左右】膏兰孰为消济治由贤能【奴来切　善曰汉书曰龚遂卒有父老来吊曰薰以香自烧膏以明自销　向曰膏兰为物以明烛暗以香变臭自致销烁不辞其劳贤能济理亦犹是也孰谁也】王侯厌崇礼回迹清宪台【善曰汉书上谓严助曰君厌承明之庐张孟阳魏都赋注曰听政殿左崇礼门汉官仪曰御史为宪台也　铣曰王侯谓贶也崇礼门名王前为尚书郎朝奏皆在此门言今厌之回迹清肃宪台宪台即御史署】蠖【乌缚】屈固小往龙翔乃大来【善曰周易曰尺蠖之屈以求信也龙蛇之蛰以存身也又曰泰小往大来吉亨郭璞方言注曰尺蠖又呼为步屈也　翰曰蠖屈喻圣人潜隐也龙翔圣人即位也言蠖屈之时喻贤人在外故云小往龙翔之时喻君子入用故云大来】协心毗圣世毕力赞康哉【善曰尚书曰三后协心毛诗曰天子是毗郑曰毗辅也吕氏春秋曰百官有司之事毕力竭智矣尚书咎繇乃歌曰元首明哉股肱良哉庶事康哉　济曰协合毕尽赞佐也合心辅于圣代尽力以佐康哉之风】












　　文选巻二十四
　　钦定四库全书
　　文选巻二十五
　　梁　昭　明　太　子　萧　统　编
　　唐李善吕延济刘良张铣吕向李周翰注
　　赠答三
　　赠何劭王济【五言并序】
　　傅长虞【善曰王隐晋书云傅咸字长虞北地泥阳人也举孝廉拜太子洗马后为司校尉　良同善注】
　　朗陵公何敬祖咸之从内兄【善曰臧荣绪晋书曰何劭袭封朗陵郡公　向同善注】国子祭酒王武子咸从姑之外孙也【善曰王隐晋书曰王济为国子祭酒】并以明徳见重于世咸亲之重之【善曰尚书曰先王既勤用明徳汉书曰霍光以张安世笃行尤亲重之】情犹同生义则师友【善曰左氏传曰郑罕驷丰同生孙卿子曰人必将求贤师而事之择良友而友之】何公既登侍中武子俄而亦作【善曰臧荣绪晋书曰何劭为散骑常侍迁侍中傅畅晋诸公赞曰王济左迁国子祭酒数年入为侍中铣曰俄顷也有顷武子亦迁侍中】二贤相得甚欢咸亦庆之然自恨闇劣虽愿其缱绻而从之末由【善曰汉书曰灌夫窦婴两人相得欢甚无厌左氏传臧昭伯曰缱绻从公无通内外毛诗传曰遡洄从之翰曰二贤谓何劭王济也庆善也缱绻犹亲宻也咸自言恨闇劣愿与亲宻而官爵去逺从之末由礼隔也】歴试无效且有家艰【善曰书曰歴试诸艰毛诗曰未堪家多难余又集于蓼　济曰歴试谓歴职言歴无功也家艰谓父母忧也】心存目替【善无此一句】赋诗申怀以贻之云尔【善曰苍颉篇曰懐抱也薛君韩诗章句曰云辞也　良曰替废也心常在于何王而目不相见故申懐以赠二君】
　　日月光太清列宿曜紫微【善曰鹖冠子曰上及太清下及太宁春秋合诚图曰北辰其星七在紫微之中也　向曰太清天也列宿二十八宿也紫微天帝宫也谓列宿曜之】赫赫大晋朝明明辟皇闱【善曰左氏传子囊曰赫赫楚国而君临之毛诗曰明明在下赫赫在上张衡陈公诔曰穆穆皇闱公实省之　铣曰赫赫盛貌谓晋朝之盛辟开闱门也谓开门以待宾也】吾兄既鳯翔王子亦龙飞【善曰呉质答文帝牋曰曹烈曹丹加以公室枝庶骨肉旧恩其龙飞鳯翔实其分也　翰曰吾兄谓劭也王子王济也鳯翔龙飞喻君子得用】双鸾游兰渚二离扬清晖【善曰鸾离喻王何也兰渚喻中书也王逸楚辞序曰虬龙鸾鳯以托君子汉书曰长丽前掞光耀明巨瓒曰长离灵鸟也二离日月也　济曰离之精为鸾鳯喻君子也兰渚比中书省扬谓扬举清风以生光晖也】携手升玉阶并坐侍丹帷【善曰毛诗曰携手同行西都賔曰玉阶彤庭毛诗曰既见君子并坐鼓瑟曹植娯賔赋曰丹帷以四张　良曰玉阶丹帷皆天子之殿庭】金珰缀惠文煌煌发令姿【善曰董巴与服志曰侍中冠弁大冠加金珰附蝉为文汉书曰昌邑王贺冠恵文冠音义曰今侍中所着也服防通俗文耳珠曰珰向曰珰耳珠也恵文冠名煌煌光也言冠文彩増发于令善之姿容也】斯荣非攸庶缱绻情所希岂不企高踪麟趾邈难追【善曰贾逵国语注曰庶冀也广雅曰希庶也司马彪庄子注曰企望也蔡邕袁阳碑曰邈矣高踪孰能尅兹毛诗曰麟之趾振振公子　铣曰此荣非庶几所能及但亲密之情是所希望岂不慕高轨但踪迹邈逺难可追攀也】临川靡芳饵何为守空【善作空守】坻【善曰芳饵以喻令徳也归田赋曰徒临川以羡鱼呉越春秋大夫种曰深川之鱼死于芳饵饵鱼食也庄子曰任公为大钓犗牛以为饵淮南子曰黄帝化天下也渔者不争坻　翰曰饵钓肉也坻河岸也言钓者无饵守于空岸终非得鱼言此以喻于已也】槁叶待风飘逝将与君违【善曰槁叶自喻也毛诗曰萚兮萚兮风其吹女郑曰木叶槁得风乃落毛诗曰逝将去女毛苌诗传曰违离也　济曰咸时出为冀州刺史将发如枯槁之叶待风之飘也逝往也】违君能无恋尸素当言归【善曰韩诗曰何谓素餐素者质人但有质朴无治民之材名曰素餐尸禄者颇有所知善恶不言黙然不语苟欲得禄而已譬若尸矣毛诗曰言旋言归　良曰离君岂能无眷恋但自恨尸禄素餐当归也】归身蓬荜庐乐道以忘饥【善曰刘向雅琴赋曰潜坐蓬庐之中礼记孔子曰儒有荜门圭窦毛诗曰泌之洋洋可以乐饥毛苌曰言可以乐道忘饥　向曰蓬荜庐草庵也言归此以乐先王之道将忘其饥也】进则无云补退则恤其私【善曰汉书诸葛丰曰臣诚愿之独恐未有云补广雅曰云有也论语曰退而省其私　济曰云补谓以言补阙恤私谓忧其家私】但愿隆美王度日清夷【善曰东观汉记陈元上疏曰抉瑕擿舋掩其美左氏传右尹革曰祈招之诗曰思我王度式如玉式如金仲长子昌言曰警跸清夷　良曰但愿二子盛大美之道为王之法度日益清平夷平也】
　　答傅咸【五言】
　　郭泰机【善曰傅咸集曰河南郭泰机寒素后门之士不知余无能为益以诗见激切可施用之才而况沈沦不能自拔于世余虽心知之而末如之何此屈非复文辞所了故直戏以答其诗云向同善注】
　　皎皎白素丝织为寒女衣【善曰素丝喻徳寒女喻贱也傅咸赠诗曰素丝岂不洁寒女难为容崔驷七言曰皦皦练丝退浊污曹植闲居赋曰愿同衾于寒女　铣曰皎皎洁白也素丝喻才也寒女衣者谓已贱而负美才】寒女虽妙巧不得秉杼机【善曰言不见用也传咸赠诗曰贫寒犹手拙操杼安能工古诗曰札札弄机杼　向曰秉执也言虽巧不得机杼执之犹有才而不见用也】天寒知运速况复鴈南飞【善曰言嵗之方晏以喻年之将老也庄子曰天寒既至霜雪既降楚辞曰鴈雍雍而南游　济曰言天寒日月速而鴈南飞逐暖所以多感也】衣工秉刀尺弃我忽若遗【善曰衣工喻傅咸也张衡髑髅赋曰飞锋曜景秉尺持刀毛诗曰将安将乐弃予如遗　良曰刀尺谓执政事也执其刀尺弃人之寒如遗者也】人不取诸身世事焉所希【善曰言凡人皆不能恕己及物取之于身故世间之士安可冀而相荐乎周易曰近取诸身　向曰言人不能反身自求当代之事焉所希冀也】况复已朝餐曷由知我饥【善曰言已朝餐而忘我饥犹居贵而遗我贱　铣曰朝餐谓咸先食禄曷何曷由知我饥者刺咸不恕己及人也】
　　为顾彦先赠妇二首【五言】
　　陆士龙【善同向注　向曰集云为顾彦先赠妇二首为妇答亦二首此是妇答而云赠妇集者悮也】
  </div>
  <div class="pagination">
   <a href="六臣注文选_page11.html">
    上一页
   </a>
   <span>
    ...
   </span>
   <a href="六臣注文选_page7.html">
    7
   </a>
   <a href="六臣注文选_page8.html">
    8
   </a>
   <a href="六臣注文选_page9.html">
    9
   </a>
   <a href="六臣注文选_page10.html">
    10
   </a>
   <a href="六臣注文选_page11.html">
    11
   </a>
   <span class="current-page">
    12
   </span>
   <a href="六臣注文选_page13.html">
    13
   </a>
   <a href="六臣注文选_page14.html">
    14
   </a>
   <a href="六臣注文选_page15.html">
    15
   </a>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <span>
    ...
   </span>
   <a href="六臣注文选_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
