<!DOCTYPE html>
<html>
<head>
    <meta charset="UTF-8">
    <title>香艳丛书 - 第 210 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 210 页/共 467 页</h1>
    <div class="content">　　颇欲得贤女，贤女胜姜姬。 
　　回面答媒媪。身实寒且微。 
　　无弟无长兄，老母心偎依。 
　　所愿事力作，涩指缝裙鞋。 
　　安得随他人，乖违母恩慈。 
　　母年风中灯，女命霜中葵。 
　　须臾母大病，死父相寻追。 
　　棺椁安当中，起坟遂成堆。 
　　一一营事托，姑姊可前来。 
　　为我唤长老，长老升堂阶。 
　　为我召乡邻，乡邻麕如围。 
　　十岁随斧娘，幼小惟痴孩， 
　　十五衔沉冤，灌鼻承醇酰。 
　　二十行报仇，报仇苦且危。 
　　三年走大梁，赵北燕南陲。 
　　女行本无伴，女止亦有规。 
　　皎皎月光明，不堕浊水湄。 
　　斑斑锦翼见，耿光安能翳。 
　　自此旋入房，重阖双双扉。 
　　朱绳八九尺，挂向梁间颓。 

　　鲜鲜桂华树，树好叶何奇。 
　　葳蕤扬芳馨，生在空山隈。 
　　烈火烧昆岗，三日夜未衰。 
　　大石屋言言，小石当连■⑷。 
　　萧芝泣蕙草，万族合一煤。 
　　烧出白玉姿，皎雪光皑皑。 
　　玉以为女坟，将桂坟上栽。 
　　夜有大星辰，其光何闪离！ 
　　错落桂树间，千年照容徽。 



　　〖注：■⑴，“牦”之未改牙。（无读音）■⑵，哥+鸟，gē，同鴚，鴚鹅，雁也。■⑶，上艹下毗，pí，蒿也。■⑷，上差下车，chà，音柴，连车也。〗 


　　杜秋传　唐　杜牧　撰 

　　杜秋，金陵女也，年十五，为李锜妾。后锜叛灭，籍之入宫，有宠于景陵。穆宗即位，命秋为皇子傅姆。皇子庄，封漳王。郑注用事，诬丞相欲去已者，指王为根。王被罪废削，秋因赐归故里。予过金陵，感其穷，且老，为之赋诗云： 
　　京江水清滑，生女白如脂。 
　　其间杜秋者，不劳朱粉施。 
　　老濞即山铸，后庭千双眉。 
　　秋持玉斝醉，与唱金缕衣。 
　　濞既白首叛，秋亦红泪滋。 
　　吴江落日渡，灞岸绿杨垂。 
　　联裾见天子，盼眄独依依。 
　　椒壁悬锦幕，镜奁蟠蛟螭。 
　　低鬟认新宠，窈窕复融怡。 
　　月上白壁门，桂影凉参差。 
　　金阶露新重，闲捻紫箫吹。 
　　莓苔夹城路，南苑雁初飞。 
　　红粉羽林仗，独赐辟邪旗。 
　　归来煮豹胎，餍饫不能饴。 
　　咸池升日庆，铜雀分香悲。 
　　雷音后车远，事往落花时。 
　　燕禖得皇子，庄发绿緌緌。 
　　画堂授傅姆，天人亲捧持。 
　　虎睛珠络褓，金盘犀镇帷。 
　　长杨射熊罴，武帐弄哑咿。 
　　渐抛竹马剧，稍出舞鸡奇。 
　　崭崭整冠佩，侍宴坐瑶池。 
　　眉宇俨图画，神秀射朝辉。 
　　一尺桐偶人，江充知自欺。 
　　王幽茅土削，秋放故乡归。 
　　觚棱拂斗极，回首尚迟迟。 
　　四朝三十载，似梦复疑非。 
　　潼关识旧吏，吏发已如丝。 
　　却唤吴江渡，舟人那得知。 
　　归来四邻改，茂苑草菲菲。 
　　清血洒不尽，仰天知问谁？ 
　　寒衣一疋素，夜借聆人机。 
　　我昨金陵过，闻之为歔欷。 
　　自古皆一贯，变化安能推。 
　　夏姬灭两国，逃作巫臣姬。 
　　西子下姑苏，一舸逐鸱夷。 
　　织室魏豹俘，作汉太平基。 
　　误置代籍中，两朝尊母仪。 
　　光武绍高祖，本系生唐儿。 
　　珊瑚破高齐，作婢春黄糜。 
　　萧后去杨州，突厥为阏氏。 
　　女子固不定，士林亦难期。 
　　射钩后呼父，钓翁王者师。 
　　无国要孟子，有人毁仲尼。 
　　秦因逐客令，柄归丞相斯。 
　　安知魏齐首，见断篑中尸。 
　　给丧蹶张辈，廊庙冠峨危。 
　　珥貂七叶贵，何妨我虏支。 
　　苏武却生返，邓通终死饥。 
　　主张既难测，翻覆亦其宜。 
　　地尽有何物，天外复何之？ 
　　指何为而捉，足何为而驰？ 
　　耳何为而听，目何为而窥？ 
　　已身不自晓，此餐何思惟？ 
　　因倾一樽酒，题作杜秋诗。 
　　愁来独长咏，聊可以自怡。 

　　附：王眉山传 
　　王氏眉山，宝奴号也。当武帝南征，驻跸金陵，选教坊司乐妓十人，备供奉。宝奴为首，姿容瑰丽出众，数得持巾栉，近至尊。班中人，争求■以媚上，或毁妆以自全，左右狼顾，虑随侍无当，祸且不测。宝奴云：“吾侪婢子，非敢当御宿，但率意曲谨，幸无谴责，遑恤其它？饰固无益，毁亦太迂。实命不犹，惟局脊以承恩，无希福矣！”武宗凯旋，各有赉锡。俾无从，惟宝奴还旧籍，咸以贵人呼之。祠部亦宽其数，不以众人畜也，识者称眉山。眉山云：“初眉山倜傥，负丈夫气，挥霍自如，每出，趋奉者载道。一日乘油壁车，经水西刘公庙。球师王悦傅愉，皆负绝技，邀之广涂，诸王娘登场。眉山下车，风度洒然，举趾蹁跹，众皆辟易，叹赏，以为天人。萦而观者如堵，眉山出金一锭，酬二师去，其豪爽类如此。自供奉归后，闭阁不出。乃叹曰：‘婢子获执巾天子前，安得复为人役！’遂结道堂长桥边，长斋诵经，为道人装，不复溷巾帼中矣。” 
　　潘之恒曰：“教坊司，御乐也。国制宫彩奉直，未闻选召邪曲中人。虽三十四楼，歌舞喧填，朝抱乐器，暮或连袂而归，亦惟王公邸第呼之，无僭用舆骑者。至武宗南巡，出意外事，而供奉诸妓，能曲谨不蒙呵让，则王宝奴实主持之。夫卑贱之辈，以近幸为荣，若杜秋宝奴，何有幸有不幸欤！ ” 
　　王廷陈曰：“《杜秋传》自是牧之自寓其天涯迟暮耳，‘刻意伤秋复伤别，人间唯有杜司勋’，信然。” 
</div>
    <div class="pagination">
<a href="香艳丛书_page209.html">上一页</a><span>...</span><a href="香艳丛书_page205.html">205</a><a href="香艳丛书_page206.html">206</a><a href="香艳丛书_page207.html">207</a><a href="香艳丛书_page208.html">208</a><a href="香艳丛书_page209.html">209</a><span class="current-page">210</span><a href="香艳丛书_page211.html">211</a><a href="香艳丛书_page212.html">212</a><a href="香艳丛书_page213.html">213</a><a href="香艳丛书_page214.html">214</a><a href="香艳丛书_page215.html">215</a><span>...</span><a href="香艳丛书_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
