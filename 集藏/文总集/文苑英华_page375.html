<!DOCTYPE html>
<html>
<head>
    <meta charset="UTF-8">
    <title>文苑英华 - 第 375 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 375 页/共 634 页</h1>
    <div class="content">　　司马
　　授杜从则雍州司马制　　　阙　名
　　鸾台中大夫检校尚方少监杜从则体业端固器识通敏驱防自乆绩効有闻作贰神州实资干用兼司剧署载伫公勤宜践新荣仍兼旧职可雍州司马兼知尚方少监事主者施行
　　授吉义福等荆州都督府司马制
　　阙　名
　　鸾台检校河源军营田游击将军守左卫杜阳府左果毅都尉员外置上柱国吉义福等勤绩兵栏効申田祖五戎既戢万庾斯殷宜辍掌于连营俾收功于别乗可鄯州都督府司马
　　授温慎微扬州司马制　　　苏　颋
　　门下中散大夫守兴州刺史轻车都尉温慎微门遗清白家传诗礼外鸣谦而益光中造理而能宻书工悬帐赋掩驰轮闲逹彰其起草仁明最于分竹乃睠维扬之藩是称重江之奥端寮所择佥议攸归可守扬州大都督府司马散官勲如故
　　授樊偘【总目作侃】益州司马制
　　黄门大中大夫前守荣州都督借紫金鱼袋上柱国樊偘早负文词累迁省闼顷扬才智受任军州敏以邀功断而临事峨眉作镇鼈灵开国惟巴蜀之险接西南之夷式遏抚循尤择时望端寮副职俾承朝委可行益州大都督府司马余如故仍知蜀川防御副使即驰驿赴任
　　授冯光嗣扬州都督府司马制
　　前　人
　　门下朝散大夫使持节黄州诸军事守黄州刺史冯光嗣忠信立名见推人物朝散大夫守相州别驾上柱国郑国公杨献通明应务雅有吏能顷在中朝各登清贯自居外郡颇闻政绩连率之府贰职为难宜膺并命之荣以副缺官之选光嗣可守扬州大都督府司马散官如故献可守潞州大都督府司马散官封如故仍并驰驿赴任
　　授李廷珎沂州司马制　　　孙　逖
　　勑朝议郎行右领军长史李廷珎爰以畴人遂居先职不脩其任是旷于官歴象之司既非适用海沂之佐俾効所能可行沂州司马员外置同正员
　　授李庭芝绛州司马制
　　门下行栎阳县令李庭芝行能通敏政术优长有士族之令名是王畿之良吏在官既乆成効则多宜佐雄藩俾增荣秩可行绛州司马散官如故
　　授梁郢州司马制
　　勑潘州司戸叅军员外置同正员江南西道采访使判官梁才堪应物累则因人近佐澄清颇彰勤苦以兹补过因可收长宜迁贰郡之荣式允连率之荐可郢州司马员外置伺正员
　　授严正诲博州司马制
　　门下朝散大夫行司农寺丞摄殿中侍御史专知太仓出纳使借绯鱼袋严正诲颇有吏能累迁官守况所効职必闻其政出纳之吝或未当才邦国之功期于佐理可博州司马借绯鱼袋如故














　　文苑英华巻四百十四
　　钦定四库全书
　　文苑英华巻四百十五　　宋　李昉等　编宰邑
　　外县令
　　授元素履忠州临江县令制　李　峤
　　勑奉议郎行涪州隆化县元素履绾铜两穴游刃三巴府推其能人便其政賔寮恋仰蛮汉讴吟宜遂所祈以终美绩可忠州临江县令
　　授李承嘉并州太原县令制
　　勑通议大夫前守文昌司勲员外郎李承嘉擢秀士林升荣礼閤公勤无怠干制有余既脩太原是惟旧国爰制美锦实伫良材宜锡崇班伫闻异绩可检校并州太原县令散官如故仍驰驿赴任
　　授赵崇嗣南由县令等制
　　勑朝议郎前行庆州同川县丞赵崇嗣儒林郎守蓬州寅县丞陈义全等或典农朔陲致京庾之积或驱驿巴徼有绥辑之功宜叙成劳俾无遗赏崇嗣可行陇州南由县令义全可守潼关令散官并如故
　　授窦慈逊岐山县令制　　　苏　颋
　　勑朝议郎行司农寺窦慈逊爰以干用歴登班秩宪曹农府星籥未深雍畤岐山歌所属宜迁子男之邑伫闻人吏之谣可岐山县令散官如故
　　授毕懐亮清流县令制
　　勑前常州晋陵县丞毕懐亮践言立行希髙慕古弓旌之礼方议于征辟轩冕之荣每闻于退譲厥声则逺斯道不渝须嘉贤良可镇浮竞遂其彭泽之志用表太丘之徳可滁州清流县令
　　授呉太宋城县令制
　　勑朝议郎行监察御史呉太清以立身严以持法谣成避马实惮于霜威政伫迁蝗俾闻于风教可行宋州宋城县令散官如故
　　授王璬栁城县令制
　　勑朝议郎前行营州都督府仓曹叅军上柱国王璬早闻干用兼擅筹画龙城逹邑俾居铜墨之班鲸海安波仍掌舳舻之事可行营州栁城县令散官如故仍充海路押运粮使
　　授阳洽安邑县令制
　　黄门朝请大夫新除河南府司録叅军事阳洽慎则能宻清而又公任之养人特【疑作时】曰循吏朱钩应务迹岂滞于中京墨绶宣风才可临于大邑可蒲州安邑县令散官如故
　　授于光庭闻喜县令制
　　黄门朝议大夫前行邓州长史上柱国临淄县开国男于光庭早闻诗礼兼着词学歴职有声在公无挠宛潭菊水未旌理剧之能汉邑桐乡式伫宣风之最可行绛州闻喜县令散官勲封如故
　　授韦由太原县令等制　　　孙　逖
　　门下朝议大夫守太子中允韦由太常丞长清县开国男程若水等或业擅乡族恩延将相或以人才累升官叙北京理剧东朝駮议宜膺并命以叶类能由可守太原县令若水可守太子中允散官如故
　　授徐钧南海县令制
　　勑行晋州神山县徐钧干以立身果于从政频更所职颇効其能言念逺人实资良吏既有使臣之荐宜迁宰邑之荣可广州南海县令
　　授崔纶郓县令制
　　勑益州大都督府仓曹叅军崔纶顷为郡掾兼佐军麾清干有闻公勤亦著名当嵗调才应时须宜迁宰邑之荣式允使臣之荐可益州郓县令
　　授银州刺史刘颇河中府河西县令制
　　元　稹
　　勑刘颇朕以自鄜而北夷夏杂居号为难理乃诏执事求所以绥懐控压之者皆曰颇在兹选且言其伐蔡之役尝叅事【集作军非】于懐汝之师部分弛张允叶军政遂命试领州郡事众果宁阜边人宜之连帅以闻议请甄奬河西近邑择吏惟精无恡牛刀为我烹割可依前件
　　授齐煦崔讽等郑县剡县令制
　　前　人
　　勑前横海军节度判官监察御史里行齐煦前衢州须江县令崔讽等今一邑之长古一国之君也刑罚纪纲约略受制于朝廷大抵休戚予夺之间尽专之于令长矣然而天下至大百吏至众吾安能以一耳一目观听其短长耶防等皆奉诏条为人求瘼剡荐于尔岂其欺予各勉厥诚以臻于理煦可华州郑县令讽可越州剡县令
　　授元公度华隂县令制　　　白居易
　　勑元公度吾欲理化万方故自近始前授大宗正防印绶使牧华人防能副吾此心选吏责课言公度防明有守乞宰华隂噫华隂当道东西往来先是为邑者多饰厨传奉賔旅以沽名誉而不亲吾人尔能革之足为良宰敬长果法无慢乃官可华隂县令余如故
　　授薛元赏华原县令制
　　勑前大理丞薛元赏甸服之制也树以尹正承以令长上下有统而理化行焉以元赏前为廷尉丞察狱平刑颇闻敬慎寺卿奏课邑宰缺员故移钦恤之心使布惠和之政上承尔长下字吾人无或越思而乖统理可华原县令
　　授辛弁文淄州长山县令制
　　勑赵州临城县令辛弁文既有吏材又知臣节遁逃宼难奔走道途言念忠劳宜加恩奬俾换铜墨移宰长山可依前件
　　授裴克谅权知华隂县令制
　　勑华隂令卒非选补时调租勉农官【集作政】不可阙前镇国军判官试大理评事裴克谅乆佐本府颇有勤绩属邑利病尔必周知宜假铜墨试其材理待有所立方议正名
　　授崔郁南郑县令等制　　　崔　嘏
　　勑前蓝田令崔郁前登封令郑倚前陆浑令李元夔前京兆尹户曹李庑等抚鳏惸奉陵寝本于防白借彼恪勤爰因叅调之资是奉选求之命铨衡之下虽欲抡材资品之间固难专授勉膺奬任无俾蔑闻郁可兴元府南郑县令倚可鳯翔府天兴县令元夔可庄陵令庑可髙陵令
　　授李瑶云阳县令等制
　　勑李瑶等京县理剧纲曹纠违书殿雠校之清闲光禄膳馐之承副从容于莲蓬之下筹画于云幕之间茍非才能不预斯选以瑶等或职任脩举或文业优长用是披之宠光旌此休问各从其适无忝已知可依前件授杨镒西水县令张廷济永清县令卢轺新政县令孙球下邳县令等制　刘崇望
　　勑昔魏郡十五城独繁阳有异政汉史书之以其为县之才未易得也今我择官忧人之际一朝以难得之才待镒等四子其何如哉将责试功亦宜申命为政如御不可改辙而行为政如农唯在勤思其事无或穷人使为盗也书称以庸本朝旌赏遽以印绶光命之球盖延徐师溥之所举乃为之酬当务其实可依前件
　　授杨范郿县令制
　　勑杨范能以下位伸于上闻谅属驱驰不避繁剧郿大邑也有民人焉勉扬仁风无辱公举可依前件授薛珰新郑县令贾希弼汧源县令李牢麟游县令等制
　　勑薛珰等我闻焦贑之伺奸邪虞诩之推盘错皆屏盗之迹为治县之先盗既不兴县是用保今其时也勉思齐之其于政之善恶人之理乱赏罚甚明足以自择珰得银章无忘兢惕
　　授于荷双流县令制　　　　薛廷珪
　　勑具官某等嗟乎尔荷丞相之子也栖迟府县汨没风尘美荫成蹊孤根委地矧吾戚属兹用轸懐聊效牛刀式遂鸡口顔而下则辕之门吏也自陈去职乆困家食俾佐方州各均禄仕而荷峻其阶序饰以章服吾不能无私于亲亲之道也可依前件
　　授沈正言南郑县令李登赵县令杨守节永乐县令等制
　　勑宣尼荐弟子之能曰由也果于从政乎何有朕惩兵革之后念疲瘵之人富而教之令长为急具官沈正言等或纳图籍于书府或称劳绩于本官皆不因依明自论列执政详验功状昭然皆可谓果矣夫南郑亚赤永乐次畿及晋之赵城皆名邑也俾尔各为之宰冀乎有成呜呼无成果于自谋而殆于从政可依前件
　　授刘廷温华原县令丘景元分水县令制
　　前　人
　　勑华原甸服之重分水呉境之清宰宇至于属僚不可轻往以廷温在官有绩罢退稍乆景元侯表奏举其才能资次命之各勤于职可依前件
　　授李昌伟岐山县令王羣白石县令杜荛曾口县令等制
　　勑昌伟等宣宗皇帝命明法吏删刑书为统类十编尽去繁词而独着元结县令箴其间是于养人之官殷勤深切矣岐山右辅之名邑固所重也而壁之白石邑之曾口委以养人之任岂以僻陋而轻哉以昌伟等勲臣所荐迹其勤効咸可宠嘉用尔大小等众俾其并为令长噫风俗虽异户口虽殊茍无忽于元箴则皆可副吾防矣可依前件
　　授卢蟾富平县令郭諲武宁县令李嗣业曲沃县令冯珙山隂县令等制
　　勑卢蟾等十年兵戈兆人流散朕延执政与百执事问所以聚人之方皆慎选令长而已夫畿赤之富平可谓大邑而洪之武宁绛之曲沃越之山隂亦皆著名者也尔蟾等或称华胄或曰才人华胄以礼譲为本才人以政术为宗而珙尝于佛寺有迁明皇真像避贼火之功可谓忠敬矣以尔四人为县庶可聚吾人乎勉端尔能以称其用可依前件
　　授孔竞隂平县令张标湖州録事叅军王振蓬溪县令等制
　　勑孔竞等或连帅奏请或郡守荐扬或劳绩可称罢免斯乆能自陈列动我听闻宰邑纠曹皆其任也可依前件
　　主簿
　　授髙昌首领守蒲类县主簿制
</div>
    <div class="pagination">
<a href="文苑英华_page374.html">上一页</a><span>...</span><a href="文苑英华_page370.html">370</a><a href="文苑英华_page371.html">371</a><a href="文苑英华_page372.html">372</a><a href="文苑英华_page373.html">373</a><a href="文苑英华_page374.html">374</a><span class="current-page">375</span><a href="文苑英华_page376.html">376</a><a href="文苑英华_page377.html">377</a><a href="文苑英华_page378.html">378</a><a href="文苑英华_page379.html">379</a><a href="文苑英华_page380.html">380</a><span>...</span><a href="文苑英华_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
