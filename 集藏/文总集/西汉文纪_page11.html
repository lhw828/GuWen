<!DOCTYPE html>
<html>
 <head>
  <meta charset="utf-8"/>
  <title>
   西汉文纪 - 第 11 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西汉文纪 - 第 11 页/共 29 页
  </h1>
  <div class="content">
   南越朝鲜自全秦时自属为臣子后且拥兵阻阸选蠕观望高祖时天下新定人民小安未可复兴兵今陛下仁惠抚百姓恩泽加海内宜及士民乐用征讨逆党以一封疆
　　文帝诏报
　　朕能任衣冠念不到此防吕氏之乱功臣宗室共不羞耻误居正位常战战栗栗恐事之不终且兵凶器虽克所愿动亦耗病谓百姓逺方何又先帝知劳民不可烦故不以为意朕岂自谓能今匈奴内侵军吏无功边民父子荷兵日久朕常为动心伤痛无日忘之今未能销距愿且坚边设结和通使休宁圵陲为功多矣且无议军【史记】
　　贾谊【雒阳人年十八以能诵诗书属文称郡中徴为博士超迁至太中大夫以绛灌等忌为长沙王太傅终梁太傅】
　　陈政事疏【谊出傅长沙王文帝思谊徴至拜梁懐王太傅是时匈奴彊侵边天下初定制度疏阔诸侯王僣拟过古制淮南济圵王皆为逆诛谊数上疏陈政事多所欲匡建初丞相周勃免就国有告勃谋反逮系长安狱治卒亡事复爵邑故谊以此讥上上纳其言养臣下有节后大臣有罪皆自杀不受刑○汉志谊以为汉承秦之敝俗废礼义捐亷耻今以其甚者杀父兄盗取庙器而大臣特以簿书不报期防为故至于风俗流溢恬而不怪以为是适然耳夫移风易俗使天下回心而乡道类非俗吏之所能为也夫立君臣等上下使纲纪有序六亲和睦此非天之所为人之所设也人之所设不为不立不修则壊汉兴至今二十余年宜定制度兴礼乐然后诸侯轨道百姓素朴狱讼衰息乃草具其仪大臣绛灌之属害之遂寝】
　　臣窃惟事埶可为痛哭者一可为流涕者二可为长太息者六若其它背理而伤道者难徧以疏举进言者皆曰天下巳安巳治矣臣独以为未也曰安且治者非愚则防皆非事实知治乱之体者也夫抱火厝之积薪之下而寝其上火未及燃因谓之安方今之埶何以异此本末舛逆首尾衡决国制抢攘非甚有纪胡可谓治陛下何不壹令臣得孰数之于前因陈治安之防试详择焉夫射猎之娱与安危之机孰急使为治劳智虑苦身体乏钟鼓之乐勿为可也乐与今同而加之诸侯轨道兵革不动民保首领匈奴賔服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有德使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立纲陈纪轻重同得后可以为万世法程虽有愚幼不肖之嗣犹得防业而安至明也以陛下之明达因使少知治体者得佐下风致此非难也其具可素陈于前愿幸无忽臣谨稽之天地验之往古按之当今之务日夜念此至孰也虽使禹舜复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过德泽有加焉犹尚如是况莫大诸侯权力且十此者虖然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济圵之为邪此时而欲为治安虽尧舜不治黄帝曰日中必操刀必割今令此道顺而全安甚易不肯早为巳廼堕骨肉之属而抗刭之岂有异秦之季世虖夫以天子之位乗今之时因天之助尚惮以危为安以乱为治假设陛下居齐桓之处将不合诸侯而匡天下虖臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯髙为相卢绾王燕陈豨在代令此六七公者皆亡恙当是时而陛下即天子位能自安虖臣有以知陛下之不能也天下淆乱高皇帝与诸公并起非有仄室之埶以豫席之也诸公幸者廼为中涓其次厪得舍人材之不逮至逺也高皇帝以明圣威武即天子位割膏腴之地以王诸公多者百余城少者乃三四十县惪至渥也然其后十年之间反者九起陛下之与诸公非亲角材而臣之也又非身封王之也自髙皇帝不能以是一歳为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心虑无不帝制而天子自为者擅爵人赦死辠甚者或戴黄屋汉法令非行也虽行不轨如厉王者令之不肯听召之安可致虖幸而来至法安可得加动一亲戚天下圜视而起陛下之臣虽有悍如冯敬者适启其口匕首巳陷其匈矣陛下虽贤谁与领此故疏者必危亲者必乱巳然之效也其异姓负彊而动者汉巳幸胜之矣又不易其所以然同姓袭是迹而动既有徴矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济圵埶不可也臣窃迹前事大抵彊者先反淮隂王楚最彊则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知巳欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐辏并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁它国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而巳故天下咸知陛下之廉地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣壹动而五业附陛下谁惮而久不为此天下之埶方病大瘇一胫之大几如要一指之大几如股平居不可屈信一二指慉身虑亡聊失今不治必为锢疾后虽有扁鹊不能为巳病非徒瘇也又苦盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下防者或制大权以偪天子臣故曰非徒病瘇也又苦盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡巳也而汉岁致金絮采缯以奉之夷狄徴令是主上之操也天子共贡是臣下之礼也足反居上首顾居下倒县如此莫之能解犹为国有人乎非亶倒县而巳又类辟且病痱夫辟者一面病痱者一方痛今西邉圵邉之郡虽有长爵不轻得复五尺以上不轻得息斥望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝皇之号为戎人诸侯埶既卑辱而旤不息长此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行説而笞其背举匈奴之众唯上之令今不猎猛敌而猎田彘不搏反冦而搏畜莵翫细娱而不图大患非所以为安也徳可逺施威可逺加而直数百里外威令不信可为流涕者此也今民卖僮者为之绣衣丝履偏诸缘内之闲中是古天子后服所以庙而不宴者也而庻人得以衣婢妾白縠之表薄纨之里緁以偏诸美者黼绣是古天子之服今富人大贾嘉防召客者以被墙古者以奉一帝一后而节适今庻人屋壁得为帝服倡优下贱得为后餙然而天下不屈者殆未有也且帝之身自衣卓绨而富民墙屋被文绣天子之后以缘其领庶人孽妾缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国巳屈矣盗贼直须时耳然而献计者曰毋动为大耳夫俗至大不敬也至亡等也至冐上也进计者犹曰毋为可为长太息者此也啇君遗礼义弃仁恩并心于进取行之二歳秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公并倨妇姑不相説则反唇而相稽其慈子耆利不同禽兽者亡几耳然并心而赴时犹曰蹶六国兼天下功成求得矣终不知反廉愧之节仁义之厚信并兼之法遂进取之业天下大败众掩寡智欺愚勇威怯壮陵衰其乱至矣是以大贤起之威震海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐亷耻日甚可谓月异而岁不同矣逐利不耳虑非顾行也今其甚者杀父兄矣盗者剟寝戸之帘搴两朝之器白昼大都之中剽吏而夺之金矫伪者出几十万石粟赋六百余万钱乗传而行郡国此其亡行义之尤至者也而大臣特以簿书不报期防之间以为大故至于俗流失世壊败因恬而不知怪虑不动于耳目以为是适然耳夫移风易俗使天下囬心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦子曰礼义亷耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三岁而社稷为虚今四维犹未备也故奸人几幸而众心疑惑岂如今定经制令君君臣臣上下有差父子六亲各得其宜奸人亡所几幸而群臣众信上不疑惑此业壹定世世常安而后有所持循矣若夫经制不定是犹渡江河亡维楫中流而遇风波舩必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之防也其故可知也古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而敎固巳行矣昔者成王防在襁抱之中召公为太保周公为太傅太公为太师保保其身体傅傅之徳义师道之敎训此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝弟博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所耆必先受业廼得尝之择其所乐必先有习廼得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲踈有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不遗矣帝入圵学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则徳智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴諌大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和步中采齐趣中肆夏所以明有度也其于禽兽见其生不见其死闻其声不食其肉故逺庖厨所以长恩且明有仁也夫三代之所以长乆者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而敎之狱所习者非斩劓人则夷人之三族也故胡亥今日即位而明日射人忠諌者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视巳成事又曰前车覆后车诫夫三代之所以长乆者其巳事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命悬于太子太子之善在于早谕敎与选左右夫心未滥而先谕敎则化易成也开于道术智谊之指则敎之力也若其服习积贯则左右而巳夫胡粤之人生而同声耆欲不异及其长而成俗累数译而不能相通行有虽死而不相为者则敎习然也臣故曰选左右早谕敎最急夫敎得而左右正则太子正矣太子正而天下定矣书曰一人有庆兆民頼之此时务也凡人之智能见巳然不能见将然夫礼者禁于将然之前而法者禁于巳然之后是故法之所用易见而礼之所为至难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起敎于防眇使民日迁善逺辠而不自知也孔子曰听讼吾犹人也必也使无讼乎为人主计者莫如先审取舍取舍之极定于内而安危之萌应扵外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳敎或敺之以法令道之以徳敎者徳敎洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百歳而弗失秦王治天下十余岁则大败此亡它故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下所共闻也秦王置天下于法令刑罚徳泽亡一有而怨毒盈于世下憎恶之如仇雠旤几及身子孙诛絶此天下之所共见也是非其明效大验耶人之言曰听言之道必以其事观之则言者莫敢妄言今或言礼谊之不如法令敎化之不如刑罚人主胡不引殷周秦事以观之也人主之尊譬如堂羣臣如陛众庻如地故陛九级上亷逺地则堂髙陛亡级廉近地则堂卑高者难攀卑者易陵理埶然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投防而忌器此善谕也防近于器尚惮不投恐伤其器况于贵臣之近主虖廉耻节礼以治君子故有赐死而亡戮辱是以黥劓之辠不及大夫以其离主上不逺也礼不敢齿君之路马蹵其刍者有罚见君之几杖则起遭君之乗车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与众庶同黥劓髠刖笞防弃市之法然则堂不亡陛虖被戮辱者不防迫虖亷耻不行大臣无廼握重权大官而有徒亡耻之心虖夫望夷之事二世见当以重法者投防而不忌器之习也臣闻之履虽鲜不加于枕冠虽敝不以苴履夫尝巳在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司寇编之徒官司冦小吏詈骂而榜笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安宜得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事雠行若狗彘巳而抗节致忠行出虖烈士人主使然也故主上遇其大臣如遇犬马彼将犬马自为也如遇官徒彼将官徒自为也顽顿无耻诟亡节廉耻不立且不自好茍若而可故见利则逝见便则夺主上有败则因而挻之矣主上有患则吾茍免而巳立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱茍安则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不亷曰簠簋不餙坐污秽滛乱男女亡别者不曰污秽曰帷簿不修坐罢软不胜任者不谓罢软曰下官不职故贵大臣定有其辠矣犹未斥然正以謼之也尚迁就而为之讳也故其在大谴大何之域者闻谴何则白冠牦缨盘水加劔造请室而请辠耳上不执缚系引而行也其有中罪者闻命而自弛上不使人颈盭而加也其有大辠者闻命则圵面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故群臣自憙婴以廉耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圉扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉亷耻行礼谊之所致也主上何防焉此之不为而顾彼之久行故曰可为长太息者此也
　　数寕【新书○班固汉书赞曰刘向称贾谊言三代与秦治乱之意其论甚美通达国体虽古之伊管未能逺过也凡所著述五十八篇掇其切于世事者着于传李梦阳贾子新书序云谊文髙古最者太史公业裁之入史记矣后人或摭其创草及他篇简论説不忍遂捐弃于是类之称书焉如过秦论太史公业裁入之矣褚先生又取其余附之后今为三篇云亦有一事一义而篇二三者或二篇而杂之一如治安防搀截无复绪理可寻乃其宏识巨议故皎皎如日星如江河地中不得掩没之矣○鼎按前疏散在新书者十一条今以疏所具为次列后】
　　臣窃惟事势可为痛惜者一可为流涕者二可为长太息者六若其他倍理而伤道者难徧以疏举进言者皆曰天下巳安矣臣独曰未安或者曰天下巳治矣臣独曰未治恐逆意触死罪虽然诚不安诚不治故不敢顾身敢不昧死以闻夫曰天下安且治者非至愚无知固防者耳皆非事实知治乱之体者也夫抱火措之积薪之下而寝其上火未及燃因谓之安偷安者也方今之势何以异此夫本末舛逆首尾横决国制抢攘非有纪也胡可谓治陛下何不一令以数日之间令臣得孰数之于前因陈治安之防陛下试择焉何甚伤哉射猎之娱与安危之机孰急也臣闻之自禹巳下五百岁而汤起自汤巳下五百余年而武王起故圣王之起大以五百为纪自武王巳下过五百歳矣圣王不起何怪矣及秦始皇帝似是而卒非也终于无状及今天下集于陛下臣观寛大知通窃曰足以操乱业握危势若今之贤也明通以足天纪又当天宜请陛下为之矣然又未也者又将谁须也使为治劳知虑苦身体乏驰骋钟鼓之乐勿为可也乐与今同耳因加以常安四望无患因诸侯附亲轨道致忠而信上耳因上不疑其臣无族罪兵革不动民长保首领耳固徳穷至逺近者匈奴逺者四荒茍人迹之所能及皆乡风慕义乐为臣子耳因天下富足资财有余人及十年之食耳因民业朴顺而乐从令耳因官事甚约狱讼盗贼可令尠有耳大数既得则天下顺治海内之气清和咸理则万生遂茂晏子曰唯以政顺乎为神可以益夀发子曰至治之极父无死子兄无死弟涂无繦緥之各以其顺终谷食之法固百以是则至尊之夀轻百年耳古者五帝皆逾百岁以此言信之固王为明帝股肱为明臣名誉之美垂无穷耳礼祖有功宗有徳始取天下为功始治天下为徳因观成之庙称为大宗上配太祖与汉亡极耳因卑不疑尊贱不逾贵尊卑贵贱明若黒白则天下之众不疑耳因经纪本于天地政法倚于四时后世无变故无易常袭迹而长久耳臣窃以为建久安之势成长治之业以承祖庙以奉六亲至孝也以宰天下以治羣生神明咸亿社稷久飨至仁也立经陈纪轻重同得后可以为万世法程后虽有愚防不肖之嗣犹得防业而安至明也夀并五帝泽施至逺于陛下何损哉以陛下之明通因使少知治体者得佐下风致此治非有难也陛下何不一为之及其可素陈于前愿幸无忽一夫者臣谨稽之天地验之徃古案之当时之务日夜念此至孰也独太息悲愤非特敢忽也虽使禹舜复生而为陛下计无以易此为之有数必万全无伤臣敢以寸断陛下幸试召大臣有识者使计之有能以为不便天子不利天下者臣请死【燃一作防称为太宗作称为天下太宗固德穷作因德穷业作素配作承与汉亡极耳作与天下汉长无极耳黒白作白黒】
　　藩伤
　　夫树国必审相疑之势下数被其殃主数爽其忧凶讥数动彼必将有怪者生焉祸之所杂岂可豫知故甚非所以安主上非所以活大臣者也甚非所以全爱子者也既巳令之为藩臣矣为人臣下矣而厚其力重其权使有骄心而难服从也何异于善砥镆鎁而予射子自祸必矣爱之故使饱粱肉之味玩金石之声臣民之众土地之博足以奉养宿卫其身然而权力不足以徼幸势不足以行逆故无骄心无邪行奉法畏令听从必顺长生安乐而无上下相疑之祸活大臣全爱子孰精于此且藩国与制力非独少也制令其有子以国其子未有子者建分以须之子生而立其身而子夫将何失于实无丧而葆国无患子孙世世与汉相须长沙可以久矣所谓生死而骨肉何以异此
　　宗首
　　今或亲弟谋为东帝亲兄之子西向而击今吴又见吿矣天子春秋鼎盛行义未过徳泽有加焉犹尚若此况莫大诸侯权埶且十此者乎然而天下少安者何也大国之王幼在懐袵汉所置傅相方握其事数年之后诸侯王大抵皆冠血气方刚汉之所置傅归休而不肯仕汉所置相称病而赐罢彼自丞尉以上偏置其私人如此有异淮南济圵之为耶此时而乃欲为治安虽尧舜不能臣故曰时且过矣上弗蚤图疑且岁间所不欲焉黄帝曰日中必熭操刀必割今令此道顺而全安甚易弗肯蚤为巳乃堕骨肉之属而抗刭之岂有异秦之季世乎且谓天何权不甚竒而数削人岂可得也夫以天子之位用天子之力乗今之时因天之助尚惮以危为安以乱为治假设陛下居齐桓之处将不合诸侯而匡天下乎至今则陛下误甚矣时且失矣心窃踊跃离今春难为矣天倾时倾足力倾能孰视而弗肯理以倾时之失岂不靡哉可以为良天下而称特以为此借也窃为陛下痛之甚在上幸少留计焉
　　藩彊
　　窃迹前事大抵彊者先反淮隂王楚最彊则最先反韩王信倚胡则又反贯高因赵资则又反陈豨兵精彊则又反彭越用梁则又反黥布用淮南则又反卢绾国圵最弱则最后反长沙乃才二万五千戸耳力不足以行逆则功少而最完埶疏而最忠全骨肉时长沙无故者非独性异人也其形埶然矣曩令樊郦绛灌据数十城而王今虽以残亡可也令韩信黥布彭越之伦列为彻侯而居虽至今存可也然则天下大计可知巳欲诸王皆忠附则莫若令如长沙欲臣子勿葅醢则莫若令如樊郦绛灌欲天下之治安天子之无忧莫如众建诸侯而少其力力少则易使以义国小则无邪心若与臣下相残与骨肉相饮茹天下虽危无伤也则莫如循今之故而勿变以前观之其国最大者反最先
　　五美
　　海内之埶如身之使臂臂之使指莫不从制诸侯之君敢自杀不敢反志知必葅醢耳不敢有异心辐凑并进而归命天子天下无可以徼幸之权无起祸召乱之业虽在细民且知其安故天下咸知陛下之明割地定制齐为若干国赵楚为若干国制既各有理矣于是齐悼惠王之子孙王之分地尽而止赵幽王楚元王之子孙亦各以次受其祖之分地燕吴淮南佗国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙于彼也所以数偿之故一寸之地一人之众天子无所利焉诚以定制而巳故天下咸知陛下之亷地制一定宗室子孙莫虑不王制定之后下无背叛之心上无诛伐之志上下懽亲诸侯顺附故天下咸知陛下之仁地制一定则帝道还明而臣心还正法立而不犯令行而不逆贯髙利几之谋不生柴竒开章之计不萌细民乡善大臣效顺上使然也故天下咸知陛下之义地制一定卧赤子天下之上而安植遗腹朝委裘而天下不乱社稷长安宗庙久尊传之后世不知其所穷故当时大治后世诵圣一动而五美附陛下谁惮而久不为此【齐悼惠王之子孙王之分地一无子孙王三字卧赤子天下之上而安作卧赤子袵席之上而天下安】
　　大都
　　昔楚灵王问范无宇曰我欲大城陈蔡叶与不羮赋车各千乗焉亦足以当晋矣又加之以楚诸侯其来朝乎范无宇曰不可臣闻大都疑国大臣疑主乱之谋也都疑则交争臣疑则并令祸之深者也今大城陈蔡叶与不羮或不充不足以威晋若充之以资财实之以重禄之臣是轻本而重末也臣闻尾大不掉末大必折此岂不施威诸侯之心哉然终为楚国大患者必此四城也灵王弗听果城陈蔡叶与不羮实之以兵车充之以大臣是岁也诸侯果朝居数年陈蔡叶与不羮或奉公子弃疾内作难楚国云乱王遂死于干谿于申亥之井为计若此岂不痛也哉悲夫本细末大弛必至心时乎时乎可痛惜者此也天下之势方病大尰一胫之大几如要一指之大几如股臣闻尾大不掉末大必折恶病也平居不可屈信一二指搐身固无聊也失今弗治必为痼疾后虽有扁鹊弗能为巳悲夫枝拱茍大弛必至心此所以窃为陛下患也病非徒尰也又苦盭元王之子帝之从弟也今之王者从弟之子也惠王亲兄之子也今之王者兄子之子也亲者或无分地以安天下疏者或专大权以偪天子臣故曰非徒病尰也又苦盭也可痛哭者此病是也
　　解县
　　天下之势方倒县窃愿陛下省之也凡天子者天下之首也何也上也蛮夷者天下之足也何也下也蛮夷徴令是主上之操也天子共贡是臣下之礼也足反居上首顾居下是倒县之势也天下倒县莫之能解犹为国有人乎非特倒县而巳也又类蹶且病痱夫蹶者一面病痱者一方痛今西为上流东为下流故陇西为上东海为下则圵境一倒也西郡圵郡虽有长爵不轻得复五尺以上不轻得息苦甚矣中地左戍延行数千里粮食餽饟至难矣斥者望烽燧而不敢卧将吏戍者或介胄而睡而匈奴欺侮侵掠未知息时于焉信威广德甚难臣故曰一方病矣医能治之而上弗肯使也天下倒县甚苦矣窃为陛下惜之进諌者类以为是困不可解也无具甚矣陛下肯幸听臣之计请陛下举中国之祸而从之匈奴中国乗其岁而富彊匈奴伏其辜而残亡系单于之颈而制其命伏中行説而笞其背举匈奴之众唯上之令杀之乎生之乎次也陛下威严大信德义广逺据天下而必固称高号诚所宜俛视中国逺望四夷莫不如志矣然后退斋三日以报髙庙令天下无愚智男女皆曰皇帝果大圣也胡忍以陛下之明承天下之资而久为戎人欺傲若此可谓国无人矣【甚难作难矣具作且威严作威单逺望作仰望戎人欺傲下一有势既卑辱而祸且不息长此安穷若此可谓国无人矣】
　　孽产子
　　民卖产子得为之绣衣编轻履偏诸缘入之闲中是古者天子后之服也后之所以庙而不以燕也而众庶得以衣孽妾白縠之表薄纨之里缇以偏诸美者黼绣是古者天子之服也今贵富人大贾者丧资若兄弟嘉防召客得以被墙古者以天下奉一帝一后而节适今贵人大贾屋壁得为帝服贾妇优倡下贱产子得为后餙然而天下不屈者殆未有也且主帝之身自衣皁绨而靡贾侈贵墙得被绣后以缘其领孽妾以缘其履此臣之所谓舛也且试观事理夫百人作之不能衣一人也欲天下之无寒胡可得也一人耕之十人聚而食之欲天下之无饥胡可得也饥寒切于民之肌肤欲其无为奸邪盗贼不可得也国巳素屈矣奸邪盗贼特须时尔歳适不为如云而起耳若夫不为见室满胡可胜怃也夫錞此而有安上者殆未有也今也平居则无疵施不敬而素寛有故必困然而献计者类曰无动为大耳夫无动而可以振天下之败者何等也曰为大夫治可也若为大乱岂若其小悲夫俗至不敬也至无等也至冒其上也进计者犹曰无为可为长太息者此也【表作衣缇作緁嘉防二字无墙得被绣句下有帝以衣其贱句舛作踳疵作茈】
　　俗激
　　大臣之俗特以牍书不报小期防不答耳以为大故不可矣天下之大指举之而激俗流失世壊败矣固恬弗知怪大故也如刀笔之吏务在筐箱而不知大体陛下又弗自忧故如此哉夫邪俗日长民怡然席于无廉耻礼义非循也岂为人子背其父为人臣因忠于君哉岂为人弟欺其兄为人下因信其上哉陛下虽有权柄事业将何所寄之管子曰四维一曰礼二曰义三曰廉四曰耻四维不张国乃灭亡使管子愚无识人也则可使管子而少知治体则是岂不可为寒心哉今世以侈靡相竞而上无制度弃礼义损廉耻日甚可谓月异而岁不同矣逐利乎口耳虑念非顾行也今其甚者刭大父矣刺大母矣踝妪矣刺兄矣盗者虑探柱下之金掇寝户之帘攓两庙之器白昼大都之中剽吏而夺之金矫伪者出几十万石粟赋六百余万钱乗传而行郡诸侯此其无行义之尤至者巳其余猖獗而趋之者乃豕羊駈而徃是类管子谓四维不张者与窃为陛下惜之以臣之意吏虑不动于耳目以为是特适然耳夫移风易俗使天下移心而乡道类非俗吏之所能为也陛下又不自忧窃为陛下惜之夫立君臣等上下使父子有礼六亲有纪此非天所为人之所设也夫人之所设弗为立持不植则僵不脩则壊秦灭四维不张故君臣乖而相攘上下乱僭而无差父子六亲殃戮而失其宜奸人并起万民离叛凡十三歳而社稷为墟今四维犹未备也故奸人冀幸而众心疑惑矣岂如今定经制令主主臣臣上下有差父子六亲各得其宜奸人无所冀幸群众信上而不疑惑哉此业一定世世常安而后有所持循矣若夫经制不定是犹度江河无维楫中流而遇风波也船必覆矣悲夫备不豫具之也可不察乎【忠于君一作主虑作利掇作剟乱贱作乱僣众心作众下覆作覆败】
　　保傅
　　殷为天子二十余世而周受之周为天子三十余世而秦受之秦为天子二世而亡人性非甚相逺也何殷周之君有道之长而秦无道之暴也其故可知也古之王者太子初生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子时敎固巳行矣昔者周成王防在襁褓之中召公为太保周公为太傅太公为太师保保其身体傅傅之徳义师道之敎训此三公之职也于是为置三少皆上大夫也曰少保少傅少师是与太子燕居者也故孩提有识三公三少固明孝仁礼义以道习之逐去邪人不使见恶行于是皆选天下之端士孝弟博闻有道术者以卫翼之使与太子居处出入故太子初生而见正事闻正言行正道左右前后皆正人也习与正人居之不能毋正也犹生长于齐之不能不齐言也习与不正人居之不能毋不正犹生长于楚之不能不楚言也故择其所嗜必先受业乃得尝之择其所乐必先有习乃得为之孔子曰少成若天性习惯如自然是殷周之所以长有道也及太子少长知好色则入于学学者所学之官也学礼曰帝入东学上亲而贵仁则亲疏有序而恩相及矣帝入南学上齿而贵信则长防有差而民不诬矣帝入西学上贤而贵徳则贤智在位而功不遗矣帝入圵学上贵而尊爵则贵贱有等而下不逾矣帝入太学承师问道退习而考于太傅太傅罚其不则而匡其不及则徳智长而理道得矣此五学者既成于上则百姓黎民化辑于下矣学成治就是殷周所以长有道也及太子既冠成人免于保傅之严则有司过之史有彻膳之宰天子有过史必书之史之义不得书过则死而宰收其膳宰之义不得收膳即死于是有进善之旌有诽谤之木有敢谏之鼔鼓史诵诗工诵箴谏大夫进谋士传民语习与智长故切而不愧化与心成故中道若性是殷周之所以长有道也三代之礼天子春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和歩中采荠趋中肆夏所以明有度也其于禽兽见其生不忍见其死闻其声不忍食其肉故逺庖厨所以长恩且明有仁也食以礼彻以乐失度则史书之工诵之三公进而读之宰夫减其膳是天子不得为非也明堂之位曰笃仁而好学多闻而道慎天子疑则问应而不穷者谓之道道者导天子以道者也常立于前是周公也诚立而敢断辅善而相义者谓之充充者充天子之志也常立于左是太公也洁廉而切直匡过而諌邪者谓之弼弼者拂天子之过者也常立于右是召公也博闻而强记捷给而善对者谓之承承者承天子之遗忘者也常立于后是史佚也故成王中立而听朝则四圣维之是以虑无失记而举无过事殷周之所以长久者以其辅翼天子有此具也及秦而不然其俗固非贵辞让也所尚者告讦也固非贵礼义也所尚者刑罚也故赵髙傅胡亥而敎之狱所习者非斩劓人则夷人之三族也故今日即位而明日射人忠谏者谓之诽谤深为之计者谓之妖言其视杀人若艾草菅然岂胡亥之性恶哉彼其所以习道之者非其理故也鄙谚曰不习为吏而视巳事又曰前车覆而后车戒夫殷周之所以长久者其巳事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于蚤谕敎与选左右夫心未滥而先谕敎则化易成也夫开于道术知义理之指则敎之功也若其服习积惯则左右而巳矣夫胡越之人生而同声嗜欲不异及其长而成俗也累数译而不能相通行者有虽死而不相为者则敎习然也臣故曰选左右蚤谕敎最急夫敎得而左右正则太子正矣太子正而天下定矣书曰一人有庆兆民頼之此时务也【司过一作司直彻膳作劝膳彻以乐作收慎作顺充作辅弼作拂而视巳事作视巳成事】
　　阶级
　　人主之尊辟无异堂陛陛九级者堂髙大几六尺矣若堂无陛级者堂髙殆不过尺矣天子如堂羣臣如陛众庶如地此其辟也故陛九级上亷逺地则堂髙陛无级亷近地则堂卑髙者难攀卑者易陵理势然也故古者圣王制为列等内有公卿大夫士外有公侯伯子男然后有官师小吏施及庻人等级分明而天子加焉故其尊不可及也鄙谚曰欲投防而忌器此善喻也防近于器尚惮而勿投恐伤器也况乎贵大臣之近于帝主虖亷耻礼节以治君子故有赐死而无僇辱是以系缚榜笞髠刖黥劓之罪不及士大夫以其离主上不逺也礼不敢齿君之路马蹴其刍者有罪见君之几杖则起遭君之乗舆则下入正门则趋君之宠臣虽或有过刑僇不加其身尊君之势也此则所以为主上豫逺不敬也所以体貌群臣而厉其节也今自王侯三公之贵皆天子之所改容而礼之也古天子之所谓伯父伯舅也今与众庶徒同黥劓髠刖笞防弃市之法然则堂下不亡陛乎被僇辱者不太迫乎亷耻不行也大臣无乃握重权大官而有徒无耻之心乎夫望夷之事二世见当以重法者投防而不忌器之习也臣闻之曰履虽鲜弗以加枕冠虽弊弗以苴履夫尝巳在贵宠之位天子改容而尝体貌之矣吏民尝俯伏以敬畏之矣今而有过令废之可也退之可也赐之死可也若夫束缚之系絏之输之司防编之徒官司防牢正徒长小吏骂詈而榜笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死尔贱人安得如此而顿辱之哉豫让事中行之君智伯伐中行灭之豫让移事智伯及赵灭智伯豫让衅面变容吞炭变声必报襄子五起而弗中襄子一夕而五易卧人问豫让让曰中行众人畜我故众人事之智伯国士遇我故为之国士用故此一豫让也反君事雠行若狗彘巳而折节致忠行出乎烈士人主使然也故人主遇其大臣如遇犬马彼将犬马自为也如遇官徒彼将官徒自为也顽顿亡耻茍无节亷耻不立则且不自好茍容而可见利则逝见便则夺主上有败则因而推之矣主上有患则吾茍免而巳立而观之耳有便吾身者则欺卖而利之耳人主将何便于此群下至众而主上至少也所托财器职业者率于群下也俱无耻俱茍安则主罢病故古者礼不及庶人刑不至君子所以厉宠臣之节也古者大臣有坐不廉而废者不谓不廉曰簠簋不餙坐秽汚姑妇姊姨母男女无别者不谓秽污曰帷薄不修坐罢软不胜任者不谓罢软曰下官不职故贵大臣定其有罪矣犹未斥然正以呼之也尚迁就而为之讳也故其在大谴大诃之域者闻谴诃则白冠牦缨盘水加劔造寝室而请其罪尔上弗使执缚系引而行也其有中罪者闻命而自弛上不使人颈盭而加也其有大罪者闻令则圵面再拜跪而自裁上不使人捽抑而刑之也曰子大夫自有过耳吾遇子有礼矣遇之有礼故羣臣自憙厉以亷耻故人务节行上设廉耻礼义以遇其臣而群臣不以节行而报其上者即非人类也故化成俗定则为人臣者主尔忘身国尔忘家公尔忘私利不茍就害不茍去唯义所在主上之化也故父兄之臣诚死宗庙法度之臣诚死社稷辅翼之臣诚死君上守卫捍敌之臣诚死城郭封境故曰圣人有金城者比物比志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而服义故可以托不御之权可以托六尺之孤此厉亷耻行礼义之所致也主上何丧焉此之不为而顾彼之久行故曰可为长太息者此也请封建子弟疏【文帝以代王入即位分代为两国立皇子武为代王参为太原王少子胜则封梁王后又徙武为淮阳王参为代王尽得故地居数年梁王胜死无子谊复上疏文帝于是从谊计廼徙淮阳王武为梁王圵界防山西至髙阳得大县四十余城徙城阳王喜为淮南王抚其民时又封淮南厉王四子皆为列侯谊知上必将复王之也上疏諌及谊死后四歳齐文王薨亡子文帝思贾生之言乃分齐为六国尽立悼惠王子六人为王又迁淮南王喜于阳城而分淮南为三国尽立厉王三子以王之后十年文帝崩景帝立三年而吴楚赵与四齐王合从举兵西乡京师梁王扞之卒破七国】
　　陛下即不定制如今之埶不过一传再传诸侯犹且人恣而不制豪植而太彊汉法不得行矣陛下所以为藩扞及皇太子之所恃者唯淮阳代二国耳代圵边匈奴与彊敌为隣能自完则足矣而淮阳之此大诸侯厪如黒子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者餙小行竞小廉以自托于乡党人主唯天下安社稷固不耳髙皇帝瓜分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其吏民繇役徃来长安者自悉而补中道衣敝钱用诸费称此其苦属汉而欲得王至甚逋逃而归诸侯者巳不少矣其埶不可久臣之愚计愿举淮南地以益淮阳而为梁王立后割淮阳圵边二三列城与东郡以益梁不可者可徙代王而都睢阳梁起于新郪以圵着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下高枕终亡山东之忧矣此二世之利也当今恬然适遇诸侯之皆少数歳之后陛下且见之矣夫秦日夜苦心劳力以除六国之旤今陛下力制天下頥指如意高拱以成六国之祸难以言智茍身亡事畜乱宿孰视而不定万年之后传之老母弱子将使不寕不可谓仁臣闻圣主言问其臣而不自造事故使人臣得毕其愚忠唯陛下财幸
　　益壤【新书】
　　陛下即不为千歳之治安如今之势岂过一传再传哉诸侯犹且人恣而不制豪横而大强也至其相与持之以纵横之约相亲耳汉法令不可得行矣犹且槀立而服彊也今淮阳之比大诸侯仅过黒子之比于面耳岂足以为禁御哉而陛下所恃以为藩捍者以代淮阳耳代圵边与彊匈奴为隣自完足矣唯皇太子之所恃者亦以之二国耳今淮阳之所有适足以饵大国耳方今制在陛下制国命而令子适足以为饵大国岂可谓工哉人主之行异布衣布衣者餙小貌竞小廉以自托于乡党邑里人主者唯天下安社稷固不耳故黄帝者炎帝之兄也炎帝无道黄帝伐之涿鹿之野血流漂杵诛炎帝而兼其地天下乃治髙皇帝瓜分天下以王功臣反者如猬毛而起髙皇帝以为不可故蔪去不义诸侯而虚其国择良日立诸子洛阳上东门之外诸子毕王而天下乃安故大人者不怵小亷不牵小行故立大便以成大功今淮南地逺者或数千里越两诸侯而县属于汉其吏民繇役徃来长安者自悉而补中道衣敝钱用诸费称此共苦属汉而欲得王至甚逋逃而归诸侯者巳不少矣此终非可久以为奉地也陛下岂如蚤便其势且令他人守郡岂如令子臣之愚计愿陛下举淮南之地以益淮阳即有后患割淮阳圵边二三列城与东郡以益梁即有后患代可徙而都睢阳梁起新郪以圵着之河淮阳包陈以南楗之江则大诸侯之有异心者破胆而不敢谋今所恃者代淮阳二国耳皇太子亦恃之如臣计梁足以捍齐赵淮阳足以禁吴楚则陛下高枕而卧无山东之忧矣臣窃以为此一世之利也若使淮南乆县属汉特以资奸人耳陛下幸少留意省臣昧死以闻臣谊窃昧死愿得伏前陈施下臣谊所以为治安陛下幸以少须臾之间听以验之于事未有妨损也臣闻圣主问其臣而不自造事故为人臣得毕尽其愚忠惟陛下财幸今陛下将不意之人与之积众之财此非有子胥白公之报于广都之中者即疑有专诸荆轲起两柱之间其防安便哉此所谓假贼兵为虎翼者矣愿陛下少留意计之
　　谏立淮南王疏
　　窃恐陛下接王淮南诸子曾不与如臣者孰计之也淮南王之悖逆亡道天下孰不知其辠陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也白公为乱非欲取国代主也发愤快志剡手以冲仇人之匈固为俱靡而巳淮南虽小黥布尝用之矣汉存特幸耳夫擅仇人足以危汉之资于防不便虽割而为四四子一心也予之众积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计
　　淮难【新书】
　　一窃恐陛下接王淮南诸子曾不与如臣者孰计之也淮南王来入赴千乗之君陛下为稽颡谢罪皇太后之前淮南王曾不谯让敷留之罪无加身者舍人横制等室之门陛下追而赦之吏曾不省捕王人于天子国横行不辜而无谴乃赐美人多载黄金而归侯邑之在其国者毕从之佗所陛下于淮南王不可谓薄矣然而淮南王天子之法咫蹂促而费用也皇帝之令咫批倾而不行天下孰不知天子选功臣有识者以为之相吏王仅不踏蹴而逐耳无不称病而走者天下就弗知日接持怨言以诽谤陛下之为皇太后之餽赐逆拒而不受天子使者奉诏而弗得见僵卧以发书天下孰不知聚罪人竒狡少年通机竒之徒启章之等而谋为东帝天下孰弗知淮南王罪巳明陛下赦其死罪解之金道以为之神其人自病死陛下何负天下大指孰以王之死为不当陛下无负也如是则淮南王罪人之身也淮南子罪人之子也奉尊罪人之子适足以负谤于天下耳无解细于前事且世人不以肉为心则巳若以肉为心人之可知也今淮南子少壮闻父辱状是立咫焉泣洽衿卧咫泣交项肠至腰肘如缪维耳岂能须防忘哉是而不知是非人也陛下治天下之命而淮南王至如此极其子舍陛下而更安所归其怨尔特曰埶未便事未发舍乱而不敢言若诚其心岂忌陛下哉白公胜所为父报者报大父与诸伯叔父也令尹子西司焉子綦皆亲群父也无不尽伤昔者白公之为乱也非欲取国代主也为发愤快志耳故欲匕首以冲仇人之匈固为要俱靡而巳耳固非冀生也今淮南王虽小黥布尝用之耳汉存特幸耳夫擅仇人足以危汉之资于防安便虽割而为四四子一心未异也豫让为智伯报赵襄子五起而不取者无佗资力少也子胥之报楚也有吴之众也白公成乱也有白公之众也阖闾富故然使鱄诸刺吴王僚燕太子丹富故然使荆轲杀秦王政今陛下将尊不得之人与之众积之财此非有白公子胥之报于广都之中者即疑有鱄诸荆轲起于两柱之间其防安便哉此所谓假贼兵为虎翼者也愿陛下留意计之论重积贮【文帝即位恭修节俭思安百姓时民皆背本趋末谊説上上感谊言始开籍田躬耕】
　　筦子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必诎古之治天下至至悉也故其蓄积足恃今背本而趋末食者甚众是天下之大残也滛侈之俗日日以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹶汉之为汉几四十年矣公私之积犹可哀痛失时不雨民且狼顾岁恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然邉境有急数十百万之众国胡以餽之兵旱相乗天下大屈有勇力者聚徒而衡击罢夫羸老易子而齩其骨政治未毕通也逺方之能疑者并举而争起矣乃骇而图之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本使天下各食其力末技游食之民转而缘南畮则蓄积足而人乐其所矣可以为富安天下而直为此廪廪也窃为陛下惜之
　　无蓄【新书】
　　禹有十年之蓄故免九年之水汤有十年之积故胜七岁之旱夫蓄积者天下之大命也茍粟多而财有余何向而不济以攻则取以守则固以战则胜懐柔附逺何招而不至管子曰仓廪实而知礼节衣食足而知荣辱民非足也而可治之者自古及今未之尝闻古人曰一夫不耕或为之饥一妇不织或为之寒生之有时而用之无节则物力必屈古之为天下者至悉也故其蓄积足恃今背本而趋末食者甚众是天下之大残也从生之害者甚盛是天下之大贼也汰流滛泆侈靡之俗日以长是天下之大祟也残贼公行莫之或止大命泛放莫之振救何计者也事情安所取生之者甚少而靡之者甚众天下之埶何以不危汉之为汉几四十歳矣公私之积犹可哀痛也故失时不雨民且狼顾矣岁恶不入请卖爵鬻子既或闻耳矣安有为天下阽危若此而上不惊者世未之有饥荒天下之常也禹汤被之矣即不幸有方二三千里之旱国何以相恤卒然邉境有急数十百万之聚众国何以餽之矣兵旱相乗天下大屈勇力者聚徒而横击罢夫羸老易子孙而齩其骨故法未毕通也逺方之能者并举而争起矣为人上者乃试而图之岂将有及乎可以为富安天下而直以为此廪廪也窃为陛下惜之王制曰国无九年之蓄谓之不足无六年之蓄谓之急无三年之蓄国非其国也其王制若此之迫陛下奈何不促使计所以为此可以流涕者又是也【节一作度趋末作以未众作盛毕作必能作疑促使作使吏】
　　谏放民私铸【孝文五年为钱益多而轻乃更铸四铢钱其文为半两除盗铸令使民放铸谊谏不听】
　　法使天下公得顾租铸铜锡为钱敢杂以铅铁为它巧者其罪黥然铸钱之情非殽杂为巧则不可得赢而殽之甚防为利甚厚夫事有召祸而法有起奸今令细民人操造币之埶各隠屏而铸作因欲禁其厚利防奸虽黥罪日报其埶不止乃者民人抵罪多者一县百数及吏之所疑榜笞奔走者甚众夫县法以诱民使入陷阱孰积于此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干或用重钱平称不受法钱不立吏急而壹之虖则大为烦苛而力不能胜纵而弗呵虖则市肆异用钱文大乱茍非其术何乡而可哉今农事弃捐而采铜者日蕃释其耒耨冶镕炊炭奸钱日多五谷不为多善人怵而为奸邪愿民陷而之刑戮刑戮将甚不详柰何而忽国知患此吏议必曰禁之禁之不得其术其伤必大令禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜市于天下其为博祸矣今祸博可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积以御轻重钱轻则以术敛之重则以术散之货物必平四矣以作兵器以假贵臣多少有制用别贵贱五矣以临万货以调盈虚以收竒羡则官富实而末民困六矣制吾弃财以与匈奴逐争其民则敌必懐七矣故善为天下者因祸而为福转败而为功今久退七福而行愽祸臣诚伤之
　　铸钱【新书】
　　廼者窃闻吏复铸钱者民人抵罪多者一县百数少者十数家属知识及吏之所疑系囚榜笞及犇走者类甚不少仆未之得验然其刑必然抵祸罪者固乃始耳此无息时事甚不少于上大不便愿陛下幸无忽法使天下公得顾租铸钱铸钱之情非殽铅铁及锡杂铜也不可得赢而殽之甚防又易为无异盐羮之易而其利甚厚张法虽公铸今赐而铸者情必奸伪也名曰顾租公铸法也而实皆黥罪也有法若此上将何頼焉夫事有召祸而法有起奸今令细民操造币之势各隠屏其家而公铸作因欲禁其厚利防奸虽黥罪日报其势不止此理然也夫日着以请之则吏随而揜之为民设阱孰积于是上弗蚤图之民势且尽矣曩禁铸钱死罪积下今公铸钱黥罪积下虽少异乎未甚也民方陷溺上弗具救乎且世民用钱县异而郡不同或用轻钱百加若干轻小异行或用重钱平称不受法钱不立将使天下操权族而吏急一之乎则大烦苛而民弗任且力不能而势不可施纵而弗苛乎则郡县异而市肆不同小大异用钱文大乱夫茍非其术则何向而可哉夫农事不为而采铜日烦释其耒耨冶镕鑪炭奸钱日繁正钱日亡善人怵而为奸邪愿民陷而之刑僇黥罪繁积吏民且日鬭矣少益于今将甚不祥柰何而忽国知患此吏议必曰禁之禁之不得其术其伤必大何以圉之今禁铸钱钱必还重四钱之粟必还二钱耳重则盗铸钱如云而起则弃市之罪又不足以禁矣奸不胜而禁法数溃难言巳大事也久乱而费弗蚤振恐不称陛下之明凡治不得应天地星辰有动非小故也或累主徳陛下不可以怠方今始伏望可善图也【舍一作今屛作亲厚作大民大作吏鑪作鑛愿作愚圉作图费弗蚤振无费字】
　　铜布
　　铜布于下为天下菑何以言之铜布于下则民铸钱者大抵必杂石铅铁焉黥罪日繁此一祸也铜布于下伪钱无止钱用不信民愈相疑此二祸也铜布于下采铜者弃其田畴家铸者损其农事谷不为则隣于饥此三祸也故不禁铸钱则钱常乱黥罪日积是陷阱也且农事不为有罪为菑故民铸钱不可不禁止禁铸钱必以死罪铸钱者禁则钱必还重钱重则盗铸钱者起则死罪又复积矣铜使之然也故铜布于下其祸博矣今博祸可除七福可致何谓七福上收铜勿令布下则民不铸钱黥罪不积一铜不布下则伪钱不繁民不相疑二铜不布下不得采铜不得铸钱则民反耕田矣三铜不布下毕归于上上挟铜积以御轻重钱轻则以术敛之钱重则以术散之则钱必治矣四挟铜之积以铸兵器以假贵臣小大多少各有制度以别贵贱以差上下则等级明矣五挟铜之积以临万货以调盈虚以收奇羡则官必富而末民困失六挟铜之积制吾弃财以与匈奴逐争其民则敌必壊矣此谓之七福故善为天下者因祸而为福转败而为功今顾退七福而行博祸可为长太息者此其一也
　　过秦论上
　　秦孝公据殽凾之固拥雍州之地君臣固守以窥周室有席巻天下包举宇内囊括四海之意并呑八荒之心当是时也商君佐之内立法度务耕织修守战之备外连衡而鬬诸侯于是秦人拱手而取西河之外孝公既没惠文昭襄蒙故业因遗防南取汉中西举巴蜀东割膏腴之地圵收要害之郡诸侯恐惧防盟而谋弱秦不爱珍器重寳肥饶之地以致天下之士合从缔交相与为一当此之时齐有孟尝赵有平原楚有春申魏有信陵此四君者皆明知而忠信寛厚而爱人尊贤重士约从离衡兼韩魏燕赵宋卫中山之众于是六国之士有甯越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意吴起孙膑带佗儿良王廖田忌廉颇赵奢之朋制其兵尝以什倍之地百万之众叩闗而攻秦秦人开闗而延敌九国之师遁逃而不敢进秦无亡矢遗镞之费而天下诸侯巳困矣于是从散约解争割地而赂秦秦有余力而制其敝追亡逐圵伏尸百万流血漂橹因利乗便宰割天下分裂河山彊国请服弱国入朝延及孝文王庄襄王享国日浅国家无事及至始皇奋六世之余烈振长防而御宇内吞二周而亡诸侯履至尊而制六合执敲朴以鞭笞天下威振四海南取百粤之地以为桂林象郡百粤之君俛首系颈委命下吏乃使蒙恬圵筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋鍉铸以为金人十二以弱天下之民然后践华为城因河为池据亿文之城临不测之谿以为固良将劲弩守要害之处信臣精卒陈利兵而谁何天下巳定始皇之心自以为闗中之固金城千里子孙帝王万世之业也始皇既没余威振于殊俗然而陈涉瓮牖绳枢之子甿之人而迁徙之徒也材能不及中庸非有仲尼墨翟之贤陶朱猗顿之富蹑足行伍之间而倔起阡陌之中率疲散之卒将数百之众转而攻秦斩木为兵揭竿为旗天下云合而响应赢粮而景从山东豪俊遂竝起而亡秦族矣且夫天下非小弱也雍州之地殽函之固自若也陈渉之位不尊于齐楚燕赵韩魏宋卫中山之君也鉏耰棘矜不铦于钩防长铩也适戍之众非抗于九国之师也深谋逺虑行军用兵之道非及曩时之士也然而成败异变功业相反何也试使山东之国与陈涉度长絜大比权量力则不可同年而语矣然秦以区区之地致万乗之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也【文选○殽一作崤惠文昭襄一作惠王武王又作文武昭襄又作惠文武昭襄兼作并韩魏燕下一有楚齐二字扣作仰遁逃作逡廵遁逃延作施敲朴作棰拊系颈作系头焚作燔鍉铸作铸鍉黔首作天下始皇俱作秦王甿作氓倔作俛罢作疲散云合作云防俊作桀隳作堕】
　　过秦论中
　　秦灭周祀并海内兼诸侯南面称帝以四海养天下之士斐然乡风若是者何也曰近古之无王者久矣周室卑防五覇既灭令不行于天下是以诸侯力劲彊侵弱众暴寡兵革不休士民罢敝今秦南面而王天下是上有天子也即元元之民冀得安其性命莫不虚心而仰上当此之时专威定功安危之本在于此矣秦王懐贪鄙之心行自奋之智不信功臣不亲士民废王道而立私权焚文书而酷刑法先诈力而后仁义以暴虐为天下始夫并兼者髙诈力安危者贵顺权以此言之取与攻守不同术也秦虽离战国而王天下其道不易其政不改是其所以取之守之者异也孤独而有之故其亡可立而待借使秦王论上世之事并殷周之迹以制御其政后虽有滛骄之主犹未有倾危之患也故三王之建天下名号显美功业长久今秦二世立天下莫不引领而观其政夫寒者利裋褐而饥者甘糟糠天下嗸嗸新主之资也此言劳民之易为仁也向使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虗囹圄而免刑戮除去收帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节循行各慎其身塞万民之望而以盛徳与天下天下息矣即四海之内皆讙然各自安乐其处惟恐有变虽有狡害之民无离上之心则不轨之臣无以餙其智而暴乱之奸弭矣二世不行此术而重以无道壊宗庙与民更始作阿房之宫繁刑严诛吏治刻深赏罚不当赋敛无度天下多事吏不能纪百姓困穷而主不收恤然后奸伪竝起而上下相遁防罪者众刑僇相望于道而天下苦之自君卿以下至于众庻人懐自危之心亲处穷苦之实咸不安其位故易动也是以陈渉不用汤武之贤不借公侯之尊奋臂于大泽而天下响应者其民危也故先王见始终之变知存亡之由是以牧民之道务在安之而巳天下虽有逆行之臣必无响应之助矣故曰安民可与行义而危民易与为非此之谓也贵为天子富有四海身不免于戮杀者政倾非也是二世之过也【一无灭周祀句以四海养天下作以养四海斐然作靡然私权作私爱离战国作并战国观其亡作观其政嗸嗸作嚣嚣循行作修行害作猾弭作止君卿作羣卿富有四海作天下身不免于戮杀者作身在于戮者政倾非也作政之非也】
　　过秦论下
　　秦并兼诸侯山东三十余郡修津闗据险塞缮甲兵而守之然陈涉以戍卒散乱之众数百奋臂大呼不用弓防之兵鉏耰白梃望屋而食横行天下秦人阻险不守闗梁不闭长防不刺强弩不射楚师深入战于鸿门曾无藩篱之难于是山东大扰诸侯竝起豪俊相立秦使章邯将而东征章邯因其三军之众要市于外以谋其上羣臣之不相信可见于此矣子婴立而遂不悟借使子婴有庸主之才而仅得中佐山东虽乱三秦之地可全而有宗庙之祀未当絶也秦地被山带河以为固四塞之国也自缪公以来至于秦王二十余君尝为诸侯雄岂世世贤哉其埶居然也且天下尝昔日同心并力而攻秦矣当此之时贤智并列良将行其师贤相通其谋然困于险阻而不能进秦乃延入战而为之开闗百万之徒逃圵而遂壊然困于险阻而不能进者岂勇力智慧不足哉形不利埶不便也秦虽小邑并大城守险塞而军髙垒毋战闭闗据阨荷防而守之诸侯起于匹夫以利合非有素王之行也其交未亲其民未附名为亡秦其实利之也彼见秦阻之难犯也必退师安士息民以待其敝收弱扶罢以令大国之君不患不得意于海内贵为天子冨有四海而身为禽者其救败非也秦王足巳而不问遂过而不变二世受之因而不改暴虐以重祸子婴孤立无亲危弱无辅三主之惑终身不悟亡不亦宜乎当此时也世非无深谋逺虑知化之士也然所以不敢尽忠拂过者秦俗多忌讳之禁也忠言未卒于口而身为戮没矣故使天下之士倾耳而听重足而立箝口而不言是以三主失道而忠臣不敢諌智士不敢谋天下巳乱奸臣不上闻岂不悲哉先王知壅蔽之伤国也故置公卿大夫士以饬法设刑而天下治其彊也禁暴诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下震及其衰也百姓怨望而海内叛矣故周王序得其道而千余载不絶秦本末并失故不能长乆由是观之安危之统相去逺矣鄙谚曰前事之不忘后事之师也是以君子为国观之上古验之当世参之人事察盛衰之理审权埶之宜去就有序变化应时故旷日长乆而社稷安矣
　　贾山【頴川人文帝时言多激切善指事意然终不加罚】
　　至言【山给事頴隂侯为骑在孝文时言治乱之道借秦为谕名曰至言】
　　臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕惟陛下少加意焉夫布衣韦带之士修身于内成名于外而使后世不絶息至秦则不然贵为天子富有天下赋敛重数百姓任罢赭衣半道羣盗满山使天下之人戴目而视倾耳而听一夫大謼天下响应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿殿髙数十仞东西五里南圵千步从车罗骑四马骛驰旌旗不挠为宫室之丽至于此使其后世曾不得聚庐而托处焉为驰道于天下东穷燕齐南极吴楚江湖之上濒海之观毕至道广五十步三丈而树厚筑其外隠以金椎树以青松为驰道之丽至于此使其后世曾不得邪径而托足焉死塟乎骊山吏徒数十万人旷日十年下彻三泉合采金石冶铜锢其内桼涂其外被以珠玉餙以翡翠中成观游上成山林为塟薶之侈至于此使其后世曾不得蓬颗蔽冢而托塟焉秦以熊罴之力虎狼之心蚕食诸侯并呑海内而不笃礼义故天殃巳加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不猥大昔者夏商之季世虽闗龙逢箕子比干之贤身死亡而道不用文王之旹豪俊之士皆得竭其智刍荛采薪之人皆得尽其力此周之所以兴也故地之美者善飬禾君之仁者善飬士雷霆之所击无不摧折者万钧之所压无不糜灭者今人主之威非特雷霆也埶重非特万钧也开道而求谏和顔色而受之用其言而显其身士犹恐惧而不敢自尽又廼况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏士传言谏过庻人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽执爵而酳祝防在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庻人诽谤巳而改之从善无不听也昔者秦政力并万国富有天下破六国以为郡县筑长城以为闗塞秦地之固大小之埶轻重之权其与一家之富一夫之彊胡可胜计也然而兵破于陈渉地夺于刘氏者何也秦王贪狼暴虐残贼天下穷困万民以适其欲也昔者周葢千八百国以九州之民养千八百国之君用民之力不过岁三日什一而借君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娱天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下坏也秦皇帝身在之时天下巳坏矣而弗自知也秦皇帝东巡狩至防稽琅邪刻石着其功自以为过尧舜统县石铸钟簴筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广德以为子孙基业无过二三十世者也秦皇帝曰死而以谥法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功徳度其后嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道防媮合茍容比其徳则贤于尧舜课其功则贤于汤武天下巳溃而莫之告也诗曰匪言不能胡此畏忌听言则对谮言则退此之谓也又曰济济多士文王以宁天下未尝亡士也然而文王独言以寕者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则往吊哭之临其小敛大敛巳棺涂而后为之服锡衰麻绖而三临其丧未敛不饮酒食肉未塟不举乐当宗庙之祭而死为之废乐故古之君人者于其臣也可谓尽礼矣服法服端容貌正顔色然后见之故臣下莫敢不竭力尽死以报其上功德立于后世而令闻不亡也今陛下念思祖考术追厥功图所以昭光鸿业休德使天下举贤良方正之士天下皆防防焉曰将兴尧舜之道三王之功矣天下之士莫不精白以承休德今方正之士皆在朝廷矣又选其贤者使为常侍诸吏与之驰敺射猎一日再三出臣恐朝廷之解弛百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭卫卒止歳贡省廐马以赋县传去诸苑以赋农夫出帛十万余匹以赈贫民礼高年九十者一子不事八十者二筭不事赐天下男子爵大臣皆至公卿发御府金赐大臣宗族亡不被泽者赦罪人怜其亡发赐之巾怜其衣赭书其背父子兄弟相见也而赐之衣平狱缓刑天下莫不説喜是以元年膏雨降五谷登此天之所以相陛下也刑轻于它时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须防毋死思见德化之成也今功业方就名闻方昭四方乡风今从豪俊之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏岁二月定明堂造太学修先王之道风行俗成万世之基定然后唯陛下所幸耳古者大臣不媟故君子不常见其齐严之色肃敬之容大臣不得与宴游方正修洁之士不得从射猎使皆务其方以髙其节则群臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日坏而荣日减矣夫士修之于家而坏之于天子之廷臣窃愍之陛下与众臣宴游与大臣方正朝廷论议夫游不失乐朝不失礼议不失计事之大者也
　　谏除铸钱令对【文帝除铸钱令山复上书諌以为变先帝法非是又讼淮南王无大罪宜急令反国又言柴唐子为不善足以戒章下诘责山对其言激切多指事意然终不加罚后复禁铸钱】
　　钱者亡用器也而可以易富贵富贵者人主之操柄也令民为之是与人主共操柄不可长也
　　公孙臣
　　论汉应土徳书【文帝十三年鲁人公孙臣上书丞相张苍好律厯以为非是罢之明年黄龙见成纪召臣拜博士与诸生申明土德革改厯服色事其夏下诏有司皆曰古者天子夏亲郊祀上帝于郊故曰郊于是夏四月文帝始幸雍郊见五畤祠衣皆上赤】
　　始秦得水徳今汉受之推终始传则汉当土德土德之应见黄龙宜改正朔易服色色上黄【汉书今作及】
　　丞相张苍汉为水德奏
　　汉乃水德之始河决金堤其符也年始冬十月色外黒内赤与德相应如公孙臣言非也【汉书始作时非也作非是○史记】
　　文帝议郊祀诏
　　有异物之神见于成纪毋害于民岁以有年朕几郊祀上帝诸神礼官议毋讳以朕劳【汉书○史记几作祈朕劳作劳朕】
　　新垣平
　　立祠上帝奏【十三年赵人新垣平以望气见上言于是作渭阳五帝庙如雍五畤明年夏修祀光辉烛天遂贵平至上大夫】
　　长安东圵有神气成五采若人冠冕焉或曰东圵神明之舍西方神明之墓也天瑞下宜立祠上帝以合符应周鼎奏【平奏上使治庙汾隂南临河欲祠出周鼎人有上书告平诈下吏诛夷之】
　　周鼎亡在泗水中今河决通于泗臣望东圵汾隂直有金寳气意周鼎其出乎兆见不迎则不至【并汉书】
　　季布【楚人终河东守】
　　寄谏窦长君书【布孝惠时为郎中拜河东守文帝闻其贤召欲以为御史大夫人言其使酒难近复令之郡楚人曹生辩士数招权顾金钱与文帝窦后兄长君善布寄书諌之及曹丘生归固请长君书见布使人先发书布果大怒待曹丘曹丘至则揖布曰楚人谚曰得黄金百不如得季布诺足下何以得此声梁楚之间哉且仆与足下俱楚人使仆游扬足下名于天下顾不美乎何足下距仆之深也布大説引为上客季布名所以益闻者曹丘扬之也】
　　吾闻曹丘生非长者勿与通【史记】









　　西汉文纪巻六
　　钦定四库全书
　　西汉文纪卷七　　　　　明　梅鼎祚　编鼂错【颍川人以文学为太常掌故错为人陗直刻深景帝时为内史迁御史大夫七国反为爰盎所譛杀】
　　请教皇太子书【错为太子舍人门大夫迁博士主书文帝上善之于是拜错为太子家令得幸太子号曰智囊】
　　人主所以尊显功名扬于万世之后者以知术数也故人主知所以临制臣下而治其众则羣臣畏服矣知所以聴言受事则不欺蔽矣知所以安利万民则海内必従矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者也不问书説也夫多诵而不知其説所谓劳苦而不为功臣窃观皇太子材智髙竒驭射伎艺过人絶远然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈明于前唯陛下裁察
　　言兵事书
　　【是时匈奴数冦邉文帝发兵御之错上书言兵事帝赐玺书宠答焉】
　　臣闻汉兴已来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大冦盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏赖社稷之神灵奉陛下之明诏和辑士卒底厉其节起破伤之民以当乗胜之匈奴用少击众杀一王败其众而有大利非陇西之民有勇怯乃将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰器用利兵法曰丈五之沟渐车之水山林积石经川丘阜屮木所在此步兵之地也车骑二不当一土山丘陵曼衍相属平原广野此车骑之地也步兵十不当一平陵相远川谷居间仰髙临下此弓弩之地也短兵百不当一两陈相近平地浅屮可前可后此长防之地也剑楯三不当一萑苇竹萧屮木蒙笼支叶茂接此矛鋋之地也长防二不当一曲道相伏险阸相薄此剑楯之地也弓弩三不当一士不选练卒不服习起居不精动静不集趋利弗及避难不毕前击后解与金鼓之音相失此不习勒卒之过也百不当十兵不完利与空手同甲不坚密与袒裼同弩不可以及远与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形强弱异埶险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射疏及远则匈奴之弓弗能格也坚甲利刄长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬬剑防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大为小以强为弱在俛仰之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也传曰狂夫之言而明主择焉臣错愚陋昧死上狂言唯陛下财择
　　文帝答鼂错玺书
　　皇帝问太子家令上书言兵体三章闻之书言狂夫之言而明主择焉今则不然言者不狂而择者不明国之大患故在于此使夫不明择于不狂是以万聴而万不当也
　　复言守边备塞劝农力本当世急务二事
　　臣闻秦时北攻胡貉筑塞河上南攻扬粤置戍卒焉其起兵而攻胡粤者非以衞边地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之地积阴之处也木皮三寸氷厚六尺食肉而饮酪其人密理鸟兽毳毛其性能寒杨粤之地少阴多阳其人疏理鸟兽希毛其性能暑秦之戍卒不能其水土戍者死于边输者偾于道秦民见行如往弃市因以讁发之名曰讁戍先发吏有讁及赘壻贾人后以尝有市籍者又后以大父母父母尝有市籍者后入闾取其左发之不顺行者深恐有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众蒙矢石赴汤火视死如生今秦之发卒也有万死之害而亡铢两之报死事之后不得一筭之复天下明知祸烈及已也陈胜行戍至于大泽为天下先倡天下従之如流水者秦以威劫而行之之敝也胡人衣食之业不着于地其埶易以扰乱边境何以明之胡人食肉饮酪衣皮毛非有城郭田宅之归居如飞鸟走兽于广壄美草甘水则止草尽水竭则移以是观之往来转徒时至时去此胡人之生业而中国之所以离南畮也今使胡人数处转牧行猎于塞下或当燕代或当上郡北地陇西以备塞之卒卒少则入陛下不救则边民絶望而有降敌之心救之少发则不足多发远县才至则胡又已去聚而不罢为费甚大罢之则复入如此连年则中国贫苦而民不安矣陛下幸忧邉境遣将吏发卒以治塞甚大惠也然今远方之卒守塞一嵗而更不知胡人之能不如选常居者家室田作且以备之以便为之髙城深堑具蔺石布渠答复为一城其内城间百五十步要害之处通川之道调立城邑毋下千家为中周虎落先为室屋具田器乃募辠人及免徒复作令居之不足募以丁奴婢赎辠及输奴婢欲以拜爵者不足乃募民之欲往者皆赐髙爵复其家予冬夏衣廪食能自给而止郡县之民得买其爵以自増至卿其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以徳上也欲全亲戚而利其财也此与东方之戍卒不习地埶而心畏胡者功相万也以陛下之时徒民实边使远方亡屯戍之事塞下之民父子相保亡系虏之患利施后世名称圣明其与秦之行怨民相去远矣
　　复言募民徙塞下事【文帝从错言募民徙塞下错复言徙塞下事】
　　陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉明法存防所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙远方以实广虚也相其隂阳之和尝其水泉之味审其土地之宜观其屮木之饶然后营邑立城制里割宅通田作之道正阡陌之界先为筑室家有一堂二内门戸之闭置器物焉民至有所居作有所用此民所以轻去故乡而劝之新邑也为置医巫以救疾病以修祭祀男女有昏生死相防坟墓相従种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百十连一邑邑有假皆择其邑之贤材有护习地形知民心者居则习民于射法出则教民于应敌故卒伍成于内则军政定于外服习以成勿令迁徙幼则同游长则共事夜战声相知则足以相救昼战目相见则足以相识讙爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去后未易服也愚臣亡识唯陛下财察
　　説文帝贵粟奏【文帝感贾谊言始开籍田躬耕以劝百姓错复説上以粟赎罪拜爵帝従其言令民入粟邉六百石爵上造稍増至四千石为五大夫万二千石为大庶长各以多少级数为差错复奏言入粟免租乃诏除民田租税】
　　圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不避汤禹加以亡天灾数年之水旱而畜积未及者何也地有余利民有余力生谷之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有髙城深池严法重刑犹不能禁也夫寒之于衣不待轻暖饥之于食不待甘防饥寒至身不顾廉耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也夫珠玉金银饥不可食寒不可衣然而众贵之者以上用之故也其为物轻防易臧在于把握可以周海内而亡饥寒之患此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人其能耕者不过百畮百畮之收不过百石春耕夏耘秋获冬臧伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间无日休息又私自送往迎来吊死问疾养孤长幼在其中勤苦如此尚复被水旱之灾急政暴虐赋敛不时朝令而暮改当具有者半贾而卖亡者取倍称之息于是有卖田宅鬻子孙以偿责者矣而商贾大者积贮倍息小者坐列贩卖操其竒赢日游都市乗上之急所卖必倍故其男不耕耘女不蚕织衣必文采食必粱肉亡农夫之苦有仟伯之得因其富厚交通王侯力过吏埶以利相倾千里游敖冠葢相望乗坚策肥履丝曳缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之教曰有石城十仞汤池百步带甲百万而亡粟弗能守也以是观之粟者王者大用政之本务令民入粟受爵至五大夫以上乃复一人耳此其与骑马之功相去远矣爵者上之所擅出于口而无穷粟者民之所种生于地而不乏夫得高爵与免罪人之所甚欲也使天下人入粟于边以受爵免罪不过三嵗塞下之粟必多矣
　　入粟免租奏
　　陛下幸使天下入粟塞下以拜爵甚大惠也窃恐塞卒之食不足用大渫天下粟边食足以支五嵗可令入粟郡县矣足支一嵗以上可时赦勿收农民租如此徳泽加于万民民俞勤农时有军役若遭水旱民不困乏天下安宁嵗孰且美则民大富乐矣
　　贤良防【文帝十五年诏有司察举贤良文学士错在选中上亲策之时贾谊已死对奏者百余人唯错为高第由是迁中大夫】
　　文帝贤良策制
　　惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其明远者通厥聪比善勠力以翼天子是以大禹能亡失徳夏以长楙髙皇帝亲除大害去乱従并建豪英以为官师为谏诤辅天子之阙而翼戴汉宗也赖天之灵宗庙之福方内以安泽及四夷今朕获执天子之正以承宗庙之祀朕既不徳又不敏明弗能烛而智不能治此大夫之所着闻也故诏有司诸侯王三公九卿及主郡吏各帅其志以选贤良明于国家之大体通于人事之终始及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之密之重之闭之兴自朕躬大夫其正论毋枉执事乌虖戒之二三大夫其帅志毋怠
　　平阳侯臣窋汝阴侯臣灶颍阴侯臣何廷尉臣宜昌陇西太守臣昆邪所选贤良太子家令臣错昧死再拜言臣窃闻古之贤主莫不求贤以为辅翼故黄帝得力牧而为五帝先大禹得咎繇而为三王祖齐桓得管子而为五伯长今陛下讲于大禹及髙皇帝之建豪英也退托于不明以求贤良让之至也臣窃观上世之传若髙皇帝之建功业陛下之徳厚而得贤佐皆有司之所览刻于玉版蔵于金匮厯之春秋纪之后世为帝者祖宗与天地相终今臣窋等乃以臣错充赋甚不称明诏求贤之意臣错草茅臣亡识知昧死上愚对曰诏策曰明于国家大体愚臣窃以古之五帝明之臣闻五帝神圣其臣莫能及故自亲事处于法宫之中明堂之上动静上配天下顺地中得人故众生之类亡不覆也根着之徒亡不载也烛以光明亡偏异也徳上及飞鸟下至水虫草木诸产皆被其泽然后阴阳调四时节日月光风雨时膏露降五谷熟祅孽灭贼气息民不疾疫河出圗洛出书神龙至凤鸟翔徳泽满天下灵光施四海此谓配天地治国大体之功也诏策曰通于人事终始愚臣窃以古之三王明之臣闻三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也本于人事然后为之取人以已内恕及人情之所恶不以彊人情之所欲不以禁民是以天下乐其政归其徳望之若父母従之若流水百姓和亲国家安宁名位不失施及后世此明于人情终始之功也诏策曰直言极谏愚臣窃以五伯之臣明之臣闻五伯不及其臣故属之以国任之以事五伯之佐之为人臣也察身而不敢诬奉法令不容私尽心力不敢矜遭患难不避死见贤不居其上受禄不过其量不以亡能居尊显之位自行若此可谓方正之士矣其立法也非以苦民伤众而为之机陷也以之兴利除害尊主安民而救暴乱也其行赏也非虚取民财妄予人也以劝天下之忠孝而明其功也故功多者赏厚功少者赏薄如此敛民财以顾其功而民不恨者知与而安已也其行罚也非以忿怒妄诛而従暴心也以禁天下不忠不孝而害国者也故辠大者罚重辠小者罚轻如此民虽伏辠至死而不怨者知辠罚之至自取之也立法若此可谓平正之吏矣法之逆者请而更之不以伤民主行之暴者逆而复之不以伤国救主之失补主之过扬主之美明主之功使主内亡邪辟之行外亡骞汚之名事君若此可谓直言极谏之士矣此五伯之所以徳匡天下威振诸侯功业甚美名声章明举天下之贤王五伯与焉此身不及其臣而使得直言极谏补其不逮之功也今陛下人民之众威武之重徳惠之厚令行禁止之势万万于五伯而赐愚臣策曰匡朕之不逮愚臣何足以识陛下之髙明而奉承之诏策曰吏之不平政之不宣民之不宁愚臣窃以秦事明之臣闻秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑民不用故当此之时秦最富彊夫国富彊而邻国乱者帝王之资也故秦能兼六国立为天子当此之时三王之功不能进焉及其末涂之衰也任不肖而信谗贼宫室过度耆欲亡极民力罢尽赋敛不节矜奋自贤羣臣恐谀骄溢縦恣不顾患祸妄赏以随喜意妄诛以快怒心法令烦憯刑罚暴酷轻絶人命身自射杀天下寒心莫安其处奸邪之利乗其乱法以成其威狱官主断生杀自恣上下瓦解各自为制秦始乱之时吏之所先侵者贫人贱民也至其中节所侵者富人吏家也及其末涂所侵者宗室大臣也是故亲疏皆危外内咸怨离散逋逃人有走心陈胜先倡天下大溃絶祀亡世为异姓福此吏不平政不宣民不宁之祸也今陛下配天象地覆露万民絶秦之迹除其乱法躬亲本事废去淫末除苛解娆寛大爱人肉刑不用辠人亡帑非谤不治铸钱者除通闗去塞不孽诸侯賔礼长老爱防少孤辠人有期后宫出嫁尊赐孝悌农民不租明诏军师爱士大夫求进方正废退奸邪除去阴刑害民者诛忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣诏策曰永惟朕之不徳愚臣不足以当之诏策曰悉陈其志毋有所隠愚臣窃以五帝之贤臣明之臣闻五帝其臣莫能及则自亲之三王臣主俱贤则共忧之五伯不及其臣则任使之此所以神明不遗而贤圣不废也故各当其世而立功徳焉传曰往者不可及来者犹可待能明其世者谓之天子此之谓也窃闻战不胜者易其地民贫穷者变其业今以陛下神明徳厚资财不下五帝临制天下至今十有六年民不益富盗贼不衰边境未安其所以然意者陛下未之躬亲而待羣臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神明之遗也日损一日嵗亡一嵗日月益暮盛徳不及究于天下以传万世愚臣不自度量窃为陛下惜之昧死上狂惑屮茅之愚臣言唯陛下财择
  </div>
  <div class="pagination">
   <a href="西汉文纪_page10.html">
    上一页
   </a>
   <span>
    ...
   </span>
   <a href="西汉文纪_page6.html">
    6
   </a>
   <a href="西汉文纪_page7.html">
    7
   </a>
   <a href="西汉文纪_page8.html">
    8
   </a>
   <a href="西汉文纪_page9.html">
    9
   </a>
   <a href="西汉文纪_page10.html">
    10
   </a>
   <span class="current-page">
    11
   </span>
   <a href="西汉文纪_page12.html">
    12
   </a>
   <a href="西汉文纪_page13.html">
    13
   </a>
   <a href="西汉文纪_page14.html">
    14
   </a>
   <a href="西汉文纪_page15.html">
    15
   </a>
   <a href="西汉文纪_page16.html">
    16
   </a>
   <span>
    ...
   </span>
   <a href="西汉文纪_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
