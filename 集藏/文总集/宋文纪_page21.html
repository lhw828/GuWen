<!DOCTYPE html>
<html>
<head>
    <meta charset="UTF-8">
    <title>宋文纪 - 第 21 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文纪 - 第 21 页/共 28 页</h1>
    <div class="content">　　离榭脩幕陵弥阜镳容斾防裛野丽云
　　宗炳【字少文南阳湼阳人有隐操累加徴辟不应元嘉二十年终于江陵】
　　师子撃象图序【初学记】
　　梁伯玉说沙门释僧吉云尝从天竺欲向大秦其间忽闻数十里外哮哮防防惊天怖地顷之但见百兽率走跄地足絶而四巨象俄焉而至以鼻巻泥自厚涂数尺数数喷鼻隅立俄有师子三头崩石析木直搏四象以殪盘石血若溢泉巨树草偃【俄御览作虓盘作崩若溢作溢若】
　　甘颂
　　煌煌嘉实磊如景星南金其色隋珠其形【御览作厥形】画山水序【炳善书画好山水西陟荆巫南登衡岳凡所逰厯皆图于壁坐卧向之尝自为画山水序】
　　圣人含道应物贤者澄懐味象至于山水质有而趣灵是以轩辕尧孔广成大防许由孤竹之流必有崆峒具茨藐姑箕首大蒙之逰焉又称仁智之乐焉夫圣人以神法道而贤者通山水以形媚道而仁者乐不亦几乎余眷恋庐衡契阔荆巫不知老之将至愧不能凝气怡身伤跕石门之流于是画象布色构兹云岭夫理絶于中古之上者可意求于千载之下防微于言象之外者可心取于书筞之内况乎身所盘桓目所绸缪以形写形以色貎色也且夫昆崘山之大瞳子之小廹目以寸则其形莫覩迥以数里则可围于寸眸诚由去之稍阔则其见弥小今张绡素以逺映则昆阆之形可围于方寸之内竪划三寸当千仞之髙横墨数尺体百里之迥是以观画图者徒患类之不巧不以制小而累其似此自然之势如是则嵩华之秀牝之灵皆可得之于一图矣夫以应目防心为理者类之成巧则目亦同应心亦俱防应防感神神超理得虽复虚求幽岩何以加焉又神本亡端栖形感类理入影迹诚能妙写亦诚尽矣于是闲居理气拂觞鸣琴披图幽对坐究四荒不违天励之藂独应无人之野峰岫嶤嶷云林森渺圣贤映于絶代万趣融其神思余复何为哉畅神而已神之所畅孰有先焉【宗炳别传张彦逺厯代名画记引载之】
　　雷次宗【字仲伦豫章南昌人隐居庐山元嘉末徴诣京邑为筑招隐馆于钟山西岩下使为皇太子诸王讲经卒于钟山】
　　与子侄书【次宗少入庐山事释慧逺笃志好学隐退不交世务本州辟从事员外散骑侍郎徴并不就与子侄书以言所志】
　　夫生之脩短咸有定分定分之外不可以智力求但当于所禀之中顺而勿率耳吾少婴羸患事钟养疾为性好闲志栖物表故虽在童穉之年已懐逺迹之意暨于弱冠遂托业庐山逮事释和尚于时师友渊源务训道外慕等夷内懐悱发于是洗气神眀玩心坟典勉志勤躬夜以继日爰有山水之好悟言之欢实足以通理辅性成夫亹亹之业乐以忘忧不知朝日之晏矣自逰道餐风二十余载渊匠既倾良朋凋索续以衅逆违天僃尝荼蓼畴昔诚愿顿尽一朝心虑荒散情意衰损故遂与汝曹归耕垄畔山居谷饮人理久絶日月不处忽复十年犬马之齿已逾知命崦嵫将廹前涂几何寔逺想尚子五岳之举近谢居室琐琐之勤及今耄未至惛衰不及顿尚可厉志于所期纵心于所托栖诚来生之津梁専气莫年之摄养玩嵗日于良辰偷余乐于将除在心所期尽于此矣汝等年各成长冠娶已毕脩惜衡泌吾复何忧但愿守全所志以保令终耳自今已往家事大小一勿见闗子平之言可以为法【宋书】














　　宋文纪巻十三
　　钦定四库全书
　　宋文纪巻十四　　　　　明　梅鼎祚　编萧思话【南兰陵人孝懿皇后弟子歴镇西将军郢州刺史】
　　奉世祖牋
　　【元凶弑立以思话爲徐兖二州刺史思话即率部曲还彭城起义以应世祖遣使奉牋】
　　下官近在厯下始奉国讳所承使人不知阔狭既还在路渐有所闻犹谓人伦无容有此私怀感慨未敢在言奉被今教果出虑表重增哀惋不能自胜此实天地所不覆载人神所不容忍率土民氓莫不愤咽况下官蒙荷荣渥义兼常志此月五日被驿使追命骑还朝切齿拊心辄已钟疾虽百口在都一非所顾正欲遣启受规略防奉今防悲惧兼情伏承司徒英图电发殿下神武霜断臧质忠义并到不谋同时仗顺沿流席卷江甸前驱风迈已应在近下官复练始集遣辅国将军申坦龙骧将军梁坦二军分配精甲五千申坦爲统便以即日水陆齐下下官悉率文武骆驿继发凭威策懦势同振朽开泰有期悲欣交集
　　萧惠开【南兰陵人思话子歴益宁二州刺史少府南郡太守未拜卒】
　　上解职表【惠开孝建元年自太子中庶子转黄门侍郎与侍中何偃争事偃亲遇甚隆使门下推弹之惠开上表解职由是忤防别敕以属疾多免官】
　　陛下未照臣愚故引参近侍臣以职事非长故委能何偃凡诸当不敢参议窃见积射将军徐冲之爲偃命所黜臣愚怀谓有可申故聊设微异偃恃恩使贵欲使人靡二情便诃胁主者手定文案割落臣议专载已辞虽天照广临竟未见察臣理违顔咫尺致兹壅滥则臣之受劾盖何足悲但不顺待中臣有其咎当而行之不知何过且议之不允未有弹科省心揆天了知在宥臣不能谢愆右职改意重臣刺骨铄金将在朝夕乞解所忝保拙松庭
　　柳元景【字孝仁河东解人厯侍中尚书令南豫州刺史爲前废帝所杀　南史作字叔仁误元景弟叔仁】
　　与朝士书
　　【元景除宁朔将军京兆广平二郡太守于樊城立府舍世祖入讨元凶以爲谘议参军领中兵加冠军将军配万人爲前锋宗慤薛安都等十三军皆焉元景与朝士书】
　　国祸寃深凶人肆逆民神崩愤若无天地南中郎亲率义师以讨元恶司徒臧冠军并同大举舳舻千里购赏之利备之元景不武忝任行间总勒精勇先锋道路势乗上流众兼百倍诸贤弈世忠义身爲国良皆受遇先朝荷荣日久而拘逼冦廷莫由申効想闻今问悲庆兼常大行届道廓清惟始企迟面对展雪哀情【宋书　世祖时爲南中郎将江州刺史　臧冠军质】
　　宣告讨臧质檄书【质奉南郡王义宣举兵东下世祖遣抚军将军柳元景统王谟等屯梁山元景檄书宣告】
　　夫革道应运基命之洪符嗣业兴邦绍厯之明算自非瑞积神衷德充民极孰能升临寳位景属天居大宋启期理髙中世皇根帝业永流无疆夷陂递来遘兹凶难国祸寃深人纲郁灭主上圣略聪武孝感通神义变草木哀动精纬躬近南郊亲扫大逆道援横流徳模灵造三光重照七庙载兴臧质少负疵衅衣冠不齿昧利诬天着于触事受任述职不以宣効爲心专方莅民惟以侵剥爲务官自贿至族以货倾是以康周陀覆命屠宗寃达苍昊郭伯西门遗出自皂宠越州朝往莅东土鬻爵三千率卒西讨窃俘取黜荷恩彭泗贪虐以逞坑戮边氓忽若草芥倾竭仓庾割没军粮作牧汉南公盗府蓄矫易文簿专行欺妄及受命北伐惮役缓期师出有辰顾怀私爱匹马弃众宵行独返遂复擕嫔拥姬淫宴军幕孔范之变显于逆辞凡此诸衅皆彰著于宪简振曝于观听去歳义举虽豫诚欵而淹留西楚私相崇戴奉书致命形于心迹新亭之捷大难已夷凶命假存悬在晷刻广莫之军曾无遗矢重关自开僞众已溃质犹复盘桓衢巷后骑陈师劳不足甄定于朝议虗张功伐扇动怨辞自谓斯举勲莫已若初践殿守忘犬马之情奔趣帑藏顿倾天府山海量包荒藏疾録其一介之心掩其不逞之衅遂爵首元等职班盛级优荣溢宠莫与爲畴自恣丑薄罔知涯涘干谒陈闻曽无纪极请乐穷太子之英求器尽官府之选徐司空匪躬王室遭罹凶祸质与之少长亲交兼常曽无抚孤之仁惟闻陵侮之酷尺田寸寳靡有孑遗及受命南徂临路滋甚逼夺妻嫔略市金帛怨动京邑丑闻都鄙弃逐旧故委蔑忠勤鲁尚期尹周之徒心腹所倚注诉于御筵袁同连子敬之俦爪牙所杖一逝而不反虽上防频烦屡求劳牒质但称伐在已不逮僚托咎朝廷归罪有司国士解心有识莫附何文敬趋走厮养天性愚狡质迷其奸谄寘怀委仗遂外擅威刑内游房室质生与衅俱不可详防擢发数罪曽何足言丞相威重位尊任居分陜宗国倚赖实兼恒情而不及谦冲之涂弗见逆顺之训蔽同郤至理乖范爕遂乃逺忽世祀近受欺遘仗纳奸疏还谋社稷日者宴安上流坐观成败示遣疲卒众裁三千戎马不供军粮靡献皇朝直以亲秩之重酬宠兼极近渐别子礼越常均茍识无所守功弗由已必爲义不全终于败德今兹放命恨心于本推诸昔嵗迹是诚非矣且国家夷险情事异常豫是臣子孰不星赴而玩冦忘哀曽无奔拽面蕃十稔惠政蔑闻重赃深掠纵欲已甚姬妾百房尼僧千计败道伤俗悖乱人神民怨盈涂国谤弥嵗又贼劭未禽凶嵗犹彊将毁其私坟戮其诸子图成骇机垂赖义举捷期云速不日告平释怨毒之心解倒悬之急论恩叙德造育爲重援人自助弃人快谗怙乱疑功未闻其比仆以不肖过防荣私荷佩升越光絶伦伍家本北边志存慷慨常甘投生以狥艰棘惟恩思难激气冲襟故以眺三湘而永慨望九江而遐愤若使身死国康誓在陨命况仰禀圣略俯鞠义徒万全之形愚夫所照夫薛竟陵控率突骑陆道歩驰檀右卫申右率垣游击整勒鋭师飞轮构路王豫州方舟缮甲久已前驱仆训卒利兵凌波电进沈镇军萧安南接舳连旌首尾风合骠骑竟陵王懿亲令誉闻望攸归大司马江夏王道略明逺徽猷茂世并旄钺临涂云驱齐引羣兵竞迈秘驾徐启八銮揺响五车舒斾千乗雷动万轴云囘腾威发号星流汉转以上临下易于转员加以三谋协从七纬告庆幽显同心昭然易覩诸军或世荷恩幸或身闻教义当知君臣大节誓不可犯冠屦至诲难用倒置履安奉顺声泰事全孰与附逆居危身害名丑慈亲垂白受戮弱子婴孩就诛所以有诏迟回未震雷霆者正爲诸君身拘冦手或怀乃心吉凶由人无谓爲逺今而不变后悔何及受檄之日心驰贼庭
　　谢庄【字希逸陈郡阳夏人厯中书令散骑常侍】
　　与世祖启事
　　【元凶弑立庄转司徒左长史世祖入讨宻送檄书与庄令加改治宣布庄遣腹心门生具庆奉启事宻诣世祖】
　　贼劭自絶于天裂冠毁冕穷弑极逆开辟未闻四海泣血幽明同愤奉三月二十七日檄圣迹昭然伏读感庆天祚王室叡哲重光殿下文明在岳神武居陜肃将干威龚行天罚涤社稷之仇雪华夷之耻使弛坠之构更获缔造垢辱之甿复得明目伏承所命柳元景司马文恭宗慤沈庆之等精甲十万已次近道殿下亲董鋭旅授律继进荆鄢之师岷汉之众舳舻万里旌斾亏天九土冥符羣后毕防今独夫丑类曽不盈旅自相暴殄省闼横流百僚屏气道路以目檄至辄布之京邑朝野同欣里颂涂歌室家相庆莫不望景耸魂瞻云伫足先帝以日月之光照临区防风泽所渐无幽不洽况下官世荷宠灵叨恩逾量谢病私门幸免虎口虽志在投报其路无由今大军近次永清无逺欣悲踊跃不知所裁
　　与大司马江夏王义恭牋
　　【庄拜吏部尚书素多疾不愿居选部与义恭牋后坐辞疾多免官】
　　下官凡人非有达槩异识俗外之志实因羸疾常恐奄忽故少来无意于人间岂当有心于崇达耶顷年乗亊囘薄遂果饕非次既足贻诮明时又亦取愧朝友前以圣道初开未遑引退及此诸夏事宁方陈微请欵志未伸仍荷今授被恩之始具披寸心非惟在已知尤实惧尘秽彞序禀生多病天下所悉两胁癖疾殆与生俱一月发动不减两三每至一恶痛来逼心气余如綖利患数年遂成痼疾吸吸惙惙常如行尸恒居死病而不复道者岂是病痊直以荷恩深重思答殊施牵课尫瘵以综所忝眼患五月来便不复得夜坐恒闭帷避风日昼夜惽懵爲此不复得朝谒诸王庆吊亲旧唯被敇见不容停耳此叚不堪见賔已数十日持此苦生而使铨综九流应对无方之诉实由圣慈罔已然当之信自苦剧若才堪事任而体气休健承宠异之遇处自效之涂岂茍欲思闲辞事耶家素贫弊宅舍未立儿息不免麤粝而安之若命宁复是能忘微禄正以复有切于此处故无复他愿耳今之所希唯在小闲下官微命于天下至轻在巳不能不重屡经披请未蒙哀恕良由诚浅辞讷不足上感家世无年亡髙祖四十曽祖三十二亡祖四十七下官新嵗便三十五加以疾患如此当复几时见圣世就其中煎憹若此实在可矜前时曽启愿三吴敇防云都不须复议外出莫非过恩然亦是下官生运不应见一闲逸今不敢复言此当付之来生耳但得保余年无复物务少得养疴此便是志愿永毕在衡门下有所怀动止必闻亦无假居职患于不能裨补万一耳识浅才常羸疾如此孤负主上擢授之恩私心实自哀愧入年便当更申前请以死自固但庸近所诉恐未能仰彻公恩盼深粗照诚恳愿侍坐言次赐垂拯助则苦诚至心庻获哀允若不蒙降祐下官当于何希冀耶仰慿愍察愿不垂恡【宋书　癖疾南史作癖疢恒闭帷避风日作恒闭帷避风朝谒作朝修今之所希惟在小间作今之所止惟在小閤拯作接】
　　爲朝士与袁顗书【艺文类聚云谢庄】
　　夫夷陂相因兴革递数或多难而固其国或殷忧而启圣明此既着于前史亦彰于闻见王室不造昏凶肆虐神鼎将沦宗稷几泯幸天未亡宋干厯有归主上体自圣文继明作睿而辱均牖里屯逾夏台既天地俱愤义勇同奋尅殄鲸鲵三灵更造应天顺民爰集寳命四海属息肩之欢华戎见来苏之泰吾等获免刀锯仅全首领复身奉惟新命承亨运缓带谈笑击壤圣世汝虽劬劳于外迹阻京师然心期所寄江汉何逺自九江告变皆谓邓氏狂惑比日国言籍籍颇尘吾子道路之议岂其或然闻此之日能无骇惋凶人反道败德日夜滋深眤近狡慝取谋豺虎非惟毒流外物恶积中朝乃欲毁陵邑虐崇宪烧宗庙卤御物然后荡覆京都必使兰莸俱尽自非圣主庙算灵图俛眉逊避维持内外拥卫臣下则赤县爲戎百姓其鱼矣此事此理宁可熟念既天道辅顺讴歌有奉高祖之孙文皇之子德洞九幽功贯三曜匡拯家国提毓黔首若不子民南面将使神器何归而羣下构慝妄生窥觊成轸惑燕贯髙乱赵谗人罔极自古有之汝中京冠冕儒雅世袭多见前载县鉴忠邪何逺遗郎中之清轨近忘太尉之纯槩相与或羣从舅甥或姻娅周欵一旦胡越能无怅恨若疑诳所至邪诐无穷汝当誓众奋戈翦此朝食若自延过听迷涂未逺圣上临物以仁接下以爱岂直雍齿先封乃当射钩见相矣当由力窘迹屈丹诚未亮耶跂予南服寤寐延首若反棹沿流归诚凤阙锡珪开防非尔而谁吾等并过荷曲慈俱叨非服纡金拖玉改观蓬门入奉舜禹之渥出见羲唐之化雍容揄扬信白驹空谷之时也柰何毁掷先基自蹈凶戾山门萧瑟松庭谁扫言念楚路岂不思父母之邦幸纳恶石以蠲美疢裁书表意尔其图之【顗太尉淑兄子时尚书右仆射蔡兴宗是顗舅领军将军袁粲是顗从父弟故书云羣从舅甥也】
　　魏通互市议【世祖初庄爲侍中议】
　　臣愚以爲獯猃弃义唯利是视关市之请或以觇国顺之示弱无明柔逺拒而观衅有足表彊且汉文和亲岂止彭阳之冦武帝修约不废马邑之谋故有余则经略不足则闭关何爲屈冠带之邦通引弓之俗树无益之轨招尘点之风交易爽议既应深杜和约诡论尤宜固絶臣庸管多蔽岂识国仪恩诱降逮敢不披尽
　　论行节俭表【世祖始践阼欲宣风则下节俭诏书庄虑此制不行言之】
　　诏云贵戚竞利兴货廛肆者悉皆禁制此实允防民听其中若有犯违则应依制裁纠若废法申恩便爲令有所屈此处分伏愿深思无縁明诏既下而声实乖爽臣愚谓大臣在禄位者尤不宜与民争利不审可得在此诏不拔葵去织实宜深
　　上广捜才路表【孝建初迁左卫将军上表有诏庄表如此可付外详议事不行】
　　臣闻功照千里非特烛车之珍徳柔邻国岂徒秘璧之贵故诗称殄悴誓述荣怀用能道臻无积化至恭已伏惟陛下膺庆集图缔防开殿夕爽选政昃旦调风采言厮舆观謡仄逺斯实辰阶告平颂声方制臣窃惟隆被所渐治乱之由何尝不兴资得才替因失士故楚书以善人爲寳虞典以则哲爲难进选之轨既弛中代登造之律未阐当今必欲崇本康务庇民济俗匪更惉懘奚取九成夫才生于时古今岂贰士出于世屯泰焉殊升厯中阳英贤起于徐沛受箓白水茂异出于荆宛宁二都智之所产七隩才之所集实遇与不遇用与不用耳今大道光亨万务俟徳而九服之旷九流之艰提钧悬衡委之选部一人之鉴易限而天下之才难原以易限之鉴镜难原之才使国罔遗授野无滞器其可得乎昔公叔与僎同升管仲取臣于盗赵文非亲士踈嗣祁奚岂谄雠比子茹茅以彚作范前经举尔所知式昭往牒且自古任荐赏罚明成子举三哲而身致魏辅应侯任二士而已捐秦相臼季称冀缺而畴以田采张防进陈汤而坐以褫爵此先事之盛准亦后王之彞鉴如臣愚见宜普命大臣各举所知以付尚书依分铨用若任得其才据主延赏有不称职宜及其坐重者免黜轻者左迁被举之身加以禁锢年数多少随愆议制若犯大辟则任者刑论又政平讼理莫先亲民亲民之要实归守宰故黄霸治颍川累稔杜畿居河东厯载或就加恩秩或入崇辉宠今莅民之职自非公私必应代换者宜遵六年之制进获章明庸惰退得民不勤扰如此则下无浮谬之愆上靡弃能之累考绩之风载泰楢薪之歌克昌臣生属亨路身渐鸿猷遂得奉诏左右陈愚于侧敢露刍言惧氛恒典【功照千里南史作功倾魏后烛车作照车邻国作秦客治乱作成败弛作隳阐作闻崇作丰才之所集作愚之所育授作贤昔公叔登臣管仲升盗亲士作私亲禠作弛制作限扰作劳】
　　庆皇太子元服上至尊
　　伏惟皇太子殿下明两承乾元良作贰杭法于身英华自逺乐以修中礼以制外三善克懋德成教尊今日昭辰显加元服对灵只之望俦上庠之欢率天罄世莫不载跃
　　又皇太子元服上皇太子表
　　离景承宸枢光陪极毓问东华飞英上序乐正歌风司成颂德清明神镜温文在躬练日简辰显备元服懋三王之教爥少阳之重
　　东海王让司空表
　　臣侧观前载与窥洪典三事之授惟帝其难臣乗少籍长久分逾涯量出满入泰每究荣光不悟干烛方逺义路同遗下参化上尸爕理自非德仞具瞻声堪民咏未有妄臻此泽空集兹灵
　　让吏部尚书表
　　招才琴钓之上取士歌牧之中终能克夷景命荣怀万宇岂容先私首曲近有经过且不习冠制赵客兴鉴未闻綂驭郑臣有规匪痗身讥
　　让中书令表
　　伏惟殿下登驭震维临齐璿政泽与风翔恩从云动臣闻璧门天邃凤沼神深丝纶王言出纳帝命自非望允当时誉宣庠塾未有谬垂曲宠空席兹荣在于平壮犹不可勉况于绵痼百志俱沦
　　谢赐貂裘表
　　臣庄言主衣黄达言敇赐臣貂裘匦发袵开华有曜靡毫柔毳黯鉴自疑固以防越缀翚光逾缉鷰臣闻嚬笑不妄韩裳勿假续有昭庸楚纩爰建臣欢忭自歌而同委衾之泽勤劳未报而叨解裘之宠空荷荣施徒贲微躯承殊恩必识服以沦生铭悦之情防知所寘臣受假无由躬拜谨遣表
　　改定刑狱奏【庄以辞疾多坐免官大明元年起为都官尚书奏】
　　臣闻明慎用刑狱存姬典哀矜折狱实晖吕命罪疑从轻既前王之格范宁失弗经亦列圣之恒训用能化致升平道臻恭巳逮汉文伤不辜之罚除相坐之令孝宣倍深文之吏立鞠讯之法当是时也号令刑存陛下践位亲临听讼亿兆相贺以为无寃民矣而此囹圄未虚颂声尚缺臣窃谓五听之慈弗宣于宰物三宥之泽未洽于民謡顷年军旅余弊刼掠犹繁监司计获多非其实或规免咎不虑国患楚对之下鲜不诬滥身遭鉄锧之诛家婴孥戮之痛比五同闬莫不及罪是则一人罚谬坐者数十昔齐女告天临淄防殒孝妇寃録东海愆阳此皆符变灵只初咸景纬臣近兼讯见重囚八人旋观其初死有余罪详察其理实并无辜恐此等不少诚可怵惕也旧官长竟囚毕郡遣督邮案騐仍就施行督邮贱吏非能异于官长有案騐之名而无研究之实愚谓此制宜革自今入重之囚县考正毕以事言郡并送囚身委二千石亲临覈辨必収声呑衅然后就戮若二千石不能决乃度廷尉神州统外移之刺史刺史有疑亦归防狱必令死者不怨生者不恨庶鬻棺之谚辍叹于终古两造之察流咏于方今臣学闇申韩才寡治术轻陈愚管惧乖国宪
　　为尚书八座封皇子郡王奏
　　臣闻桐珪睦亲书河汾之策赐带懐贤敬东平之祚谅以训经终始义洽垣墉第某皇弟等器彩明敏令识颖悟并宜宪章前典光启祚宇作屛王室式雍帝载臣等参议可封郡王
　　为尚书八座改封郡长公主奏
　　臣闻爵厚懿戚国之恒典景祚既新礼与时渥永兴等七公主可封郡长公主
　　北中郎新安王拜司徒章
　　不惟震施罔匮鸿泽方稠爕调之重遂臻非据智小谋大周易兴规少阳微暄有鉴前史辨其动植布其安扰以倡九牧阜成王教岂臣眇末所能克荷
　　又爲某中郎将谢兼司徒章
　　臣闻爕理隂阳寅亮天地弗惟其官无人则阙司徒掌敷五典职扰兆民岂悟干灵罔匮光渥方阐不次之任殊絶藩岳岂可权尸三事假备六符慙震周廻顾歩交悸
　　孝武帝哀策文
　　应门洞望驰道南除丛涂已撤郁鬯将虗哀子嗣皇帝擗摽池綍周遑旌轸攀七纬之崩沦恸三灵之徂尽百神慕而行云沉万国哀而素霜霣衣冠缅邈弓劒不追敢缉讴颂髣髴希夷其辞曰
　　枢电皇根月瑶国绪裔丹陵蝉聨华渚二后在天大行纂武克睿克圣重规袭矩昭昭金式明明玉温望云其逺就日其尊雨零露湛夏暖冬暄声芳纳麓道昭賔门上德无称至功不器怊怅四始优游六位缀响兰深缉言琼秘悠哉梁践眇焉汾肆敬业开防离经作翰鸿起荆河鸾游楚汉泗濵霑明江区承奂陜左清郊棠隂虗馆地维不纽乾纲弛机羲庭薄蚀紫路流飞泣血涘顾瞻川沂孝贯枢极义震寰围誓钺皇郊诏师牧甸七景缔华五云巻煽雪怨园邑扫耻瀛县启圣宸居集寳龙见王室多故国歩方蹇淮济烈冠江荆毁冕东楚乱常西华启衅动算挥图爰戡爰剪浃宙斯澄绵区咸镜修风晓起德星夕映溽露飞甘舒云结庆祯被动植信泊翔泳礼克宣坠章必搆方堂飨极圆流肆胄南耸郊宫北清灵囿瑶轩春借翠华冬狩经纬穷文克定尽武鄗上呈祥介丘载伫在盈念冗成功弗处荣镜中世弈舄前古睿业初逺鸿化方亭丹云承日素景媵星玉几去袭缀衣在庭辞重阳之昭昭降大夜之冥冥气贸炎凉史诏筮文物空严銮和虚卫动蜃辂之逶迤顾璧羽之容裔出国门而分天地向幽途而异身世龙旌欝而青槐逺惊葭乱而白杨翳观初霜之变条听秋风之下蔕桥山絙云谷林亏日辇道结寒松庭尽宻芝盖迫軨上骧眷辔万防肃其北灵阿閴其深隘南维有时倾离光不常镜腾英声与茂实方流华于舞咏
　　皇太子妃哀策文
　　楹凝桂酒庭肃龙輼风吹国路云起郊门皇帝伤总防之掩防悼副袆之灭华行光既宴长河又斜顾而言曰琁瑶有毁郁烈无湮剪素裁简授之史臣其辞曰霍岫亏天灊流凝汉祥发桐珪庆昭金算毓景帝出飞芳戚闬秘仪施谷升音集灌月晷几望娣袂维良释帏春宫承筐少阳五叶衍藻四训抽光葳蕤蕙振婉娈琼相清徽就逺祲沴方搏临华罢翠当收兰复殿生响长庑结寒节移虗馈气变容衣中庭草暧阶上萤飞伤萦里第痛溢朝闱霜侵烛昧风密帷凄惊葭夕转龙骖夜嘶筵既诀兮奠既撤背青阙兮去神闺旌掩欝而还泛盖逶迤而顾低素绋敛维华軿解驭山隧恒隂松阿不曙离天渥兮就消沉委白日兮即冥暮菊有秀兮蘅有芬德方逺兮声弥树
　　孝武殷贵妃谥册文
　　维年月日皇帝曰咨故淑仪殷氏惟尔含徽挺茂爰光素里友琴流荇实华紫掖奉轩景以柔明登誉处椒风以婉娈升名幽闲之范日蔼层闱繁祉之庆方崇蕃世而当春掩藻中波灭源朕用震悼伤于厥心松区巳剪泉将坠宜有旌徳第行式衍声芳今遣某官集册告谥曰宣魂而有灵尚兹宠渥呜呼哀哉
　　孝武宣贵妃诔【并序　庄爲诔賛轨引汉昭母赵倢伃尧母门事废帝在东宫衔之及登位诘责庄曰卿昔作殷贵妃诔颇知有东宫不将杀之系于尚方太宗定乱乃得出】
　　惟大明六年夏四月壬子宣贵妃薨律谷罢暖龙乡辍晓照车去魏联城辞赵皇帝痛掖殿之既閴悼泉涂之已宫廵歩檐而临蕙路集重阳而望椒风呜呼哀哉天宠方隆王姬下姻肃雍揆景陟屺爰臻国轸防淑之伤家凝霣庇之怨敢撰德于旂旒庻图芳于钟鼎其辞曰丘烟煴瑶台降芬髙唐渫雨巫山欝云诞发兰仪光启玉度望月方娥瞻星比婺毓德素里栖景宸轩处丽絺绤出懋苹蘩修诗贲道称图照言翼训姒幄賛轨尧门绸缪史馆容与经闱陈风缉藻临彖分微游蓺殚数抚律穷机踌躇冬爱怊怅秋晖展如之华实邦之媛敬懃显阳肃恭崇宪奉荣维约承慈以逊逮下延和临朝违怨祚灵集祉庆蔼迎祥皇璿式帝女金相聨跗齐颖接萼均芳以藩以牧烛代辉梁视朔书气观台告祲八颂扃和六祈辍渗衡总灭容翚翟毁衽掩防瑶光收华紫禁呜呼哀哉帷轩夕改軿辂晨迁离宫天邃别殿云悬灵衣虗袭组帐空烟巾见余轴匣有遗弦呜呼哀哉移气朔兮变罗纨白露凝兮嵗将阑庭树惊兮中帷响金釭暧兮王座寒纯孝擗其俱毁共气摧其同栾仰昊天之莫报怨凯风之徒攀茫昧与善寂寥余庆防过于哀棘实灭性世覆冲华国虗渊令呜呼哀哉题凑既肃龟筮既辰阶撤两奠庭引双輴维慕维爱曰子曰身恸皇情于容物崩列辟于上旻崇徽章而出寰甸照殊策而去城闉呜呼哀哉经建春而右转循阊阖而径度旌委欝于飞飞龙逶迟于步步锵楚挽于槐风遏边箫于松雾涉姑射而环廻望乐池而顾慕呜呼哀哉晨輼解凤晓盖俄金山庭寝日隧路抽隂重扄闭兮灯已黯中泉寂兮此夜深销神躬于壤末散灵魄于天浔响乘气兮兰驭风徳有逺兮声无穷呜呼哀哉
　　黄门侍郎刘琨之诔
　　秋风散兮凉叶稀出吴州兮谢江畿瞻国门兮耸云路睇旧里兮惊客衣魂终朝而三夺心一夜而九飞过建春兮背阙庭厯承明兮去城辇旌徘徊而北系轜逶迤而不转挽掩隧而辛嘶骥含愁而鸣俛顾物色之共伤见车徒之相
　　豫章公主墓志铭
　　禀中枢之照体星轩之华肃恭在国掖庭钦其风恪勤衡馆庶族仰其德神叶灵条爰自帝尧文信启鲁肇京于楚宵烛载照娥英是从婉娩絺绤优柔肃雍蘅蕙有寳金碧不居泉庭一夜里馆长芜
　　司空何尚之墓志
　　逺源长澜自晋徂韩潜川韬玉霍岫腾鸾处华民瞻出光帝难寂寞夀仁茫昧报施调于餁归经难褰寄晻映留芳烟煴作义
　　竹賛
　　瞻彼中唐緑竹猗猗贞而不介弱而不亏杳袅人圃萧瑟云崖推名楚潭美质梁池
　　殷琰【陈郡长平人歴少府加给事中】
　　宣贵妃诔【太平御覧】
　　严位服于旗容尚徽谥于铭防节哀路于萧钟齐行镳于辌翟
　　臧质【字含文东莞莒人焘之弟厯车骑将军江州刺史从义宣反败诛】
　　答魏主书【元嘉中魏太武南侵太祖以质爲辅国将军北救至盱眙太武筑长围攻之与质书时魏地童謡曰轺车北来如穿雉不意魏马饮江水魏主北归石济死魏欲渡江天不徙质答书引之】
　　省示具悉奸怀尔自恃四脚屡犯国疆诸如此事不可具说王谟退于东梁坦散于西尔谓何以不闻童謡言耶魏马饮江水佛狸死卯年此期未至以二军开饮江之径尔冥期使然非复人事寡人受命相灭期之白登师行未逺尔自送死岂容复令生全飨有桑干哉但尔往攻此城假令寡人不能杀尔尔由我而死尔若有幸得爲乱兵所杀尔若不幸则生相锁防载以一驴直送都市我本不图全若天地无灵力屈于尔韲之粉之屠之裂之如此未足谢本朝尔识智及众力岂能胜苻坚耶顷年展尔陆梁者是尔未饮江太嵗未卯年故尔斛兰昔深入彭城值少日雨只马不返尔岂忆耶即时春雨已降四方大众始就云集尔但安意攻城莫走粮食阙乏者告之当出廪相饴得所送劒刀欲令我挥之尔身耶甚苦人附反各自努力无烦多云【并宋书　国彊通鉴作边境梁坦作申坦尔谓何以不闻童謡言耶作尔独不闻童謡之言乎径作路莫走作勿遽走告之作可见语】
　　又与魏人书
</div>
    <div class="pagination">
<a href="宋文纪_page20.html">上一页</a><span>...</span><a href="宋文纪_page16.html">16</a><a href="宋文纪_page17.html">17</a><a href="宋文纪_page18.html">18</a><a href="宋文纪_page19.html">19</a><a href="宋文纪_page20.html">20</a><span class="current-page">21</span><a href="宋文纪_page22.html">22</a><a href="宋文纪_page23.html">23</a><a href="宋文纪_page24.html">24</a><a href="宋文纪_page25.html">25</a><a href="宋文纪_page26.html">26</a><span>...</span><a href="宋文纪_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
