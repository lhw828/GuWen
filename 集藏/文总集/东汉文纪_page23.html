<!DOCTYPE html>
<html>
<head>
    <meta charset="UTF-8">
    <title>东汉文纪 - 第 23 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 23 页/共 48 页</h1>
    <div class="content">　　同前【后汉杂事】
　　伏闻髙问为日久矣冀一见龙光叙腹心之愿以啓其蔽不图辞之以疾昔周公父文王兄武王九命作相以尹华夏犹握沐吐食以接白屋之士天下归徳歴载邈矣今君不能相见宜哉
　　赠第五永箴【彪为郎中校书东观时京兆第五永为督军御史使督幽州百官祖饯于长乐观皆赋诗彪作箴蔡邕等甚美其文】
　　文武将坠乃俾俊臣整我皇纲董此不防古之君子即戎忘身昭其果毅尚其桓桓师尚七十气冠三军诗人作歌如鹰如鹯天有太乙五将三门地有九变邱陵山川人有计防六竒五间总兹三事谋则咨询无曰巳能务在求贤淮隂之勇广野是尊周公大圣石碏纯臣以威克爱以义灭亲勿谓时险不正其身勿谓无人莫识已真忘富遗贵福禄乃存枉道依合复无所观先公髙节越可永遵佩藏斯戒以厉终身【并后汉书○吴皇象文武帖明作昭师作吕黄伯思东观余论云作史者避晋讳非也范曅宋人宁当避晋或是司马彪续汉诸书所传曅未之改耳○总兹二句曅书所无越可永遵帖作永越可遵】
　　许慎【字叔重汝南召陵人少博学经籍马融常推敬之为郡功曹举孝防再迁除洨长卒于家】说文解字叙【后汉书初慎以五经传説臧否不同于是撰为五经异议又作説文解字十四篇建光中子冲上于朝至宋雍熈时诏徐铉等校定为许氏説文解字五音韵谱】
　　古者庖犠氏之王天下也仰则观象于天俯则观法于地视鸟兽之文与地之宜近取诸身逺取诸物于是始作易八卦以垂宪象及神农氏结绳为治而统其事庶业其繁饰伪萌生黄帝之史仓颉见鸟兽蹏迒之迹知分理之可相别异也初造书契百工以乂万品以察盖取诸夬夬扬于王庭言文者宣教明化于王者朝廷君子所以施禄及下居徳则忌也仓颉之初作书盖依类象形故谓之文其后形声相益即谓之字字者言孳乳而浸多也着于竹帛谓之书书者如也以迄五帝三王之世改易殊体封于泰山者七十有二代靡有同焉周礼八岁入小学保氏教国子先以六书一曰指事指事者视而可识察而可见上下是也二曰象形象形者画成其物随体诘诎日月是也三曰形声形声者以事为名取譬相成江河是也四曰防意会意者比类合谊以见指防武信是也五曰转注转注者建类一首同意相受考老是也六曰假借假借者本无其字依声托事令长是也及宣王太史籀着大篆十五篇与古文或异至孔子书六经左邱明述春秋传皆以古文厥意可得而説其后诸侯力政不统于王恶礼乐之害已而皆去其典籍分为七国田畴异畮车涂异轨律令异法衣冠异制言语异声文字异形秦始皇帝初兼天下丞相李斯乃奏同之罢其不与秦文合者斯作仓颉篇中车府令赵髙作爰歴篇太史令胡母敬作博学篇皆取史籀大篆或颇省改所谓小篆者也是时秦烧灭经书涤除旧典大发卒兴役戍官狱职务繁初有书以趣约易而古文由此絶矣自尔秦书有八体一曰大篆二曰小篆三曰刻符四曰虫书五曰摹印六曰署书七曰殳书八曰书汉兴有草书尉律学僮十七以上始试讽籀书九千字乃得为吏又以八体试之郡移太史并课最者以为尚书史书或不正辄举劾之今虽有尉律不课小学不修莫达其説乆矣孝宣时召通仓颉读者张敞从受之凉州刺史杜业沛人爰礼讲学大夫秦近亦能言之孝平时征礼等百余人令说文字未央廷中以礼为小学元士黄门侍郎扬雄采以作训纂篇凡仓颉以下十四篇凡五千三百四十字羣书所载略存之矣及亡新居摄使大司空甄丰等校文书之部自以为应制作颇改定古文时有六书一曰古文孔子壁中书也二曰奇字即古文而异者也三曰篆书即小篆秦始皇帝使下杜人程邈所作也四曰佐书即秦书五曰缪篆所以摹印也六曰鸟虫书所以书幡信也壁中书者鲁恭王壊孔子宅而得礼记尚书春秋论语孝经又北平侯张苍献春秋左氏传郡国亦往往于山川得鼎彞其铭即前代之古文皆自相似虽叵复见逺流其详可得略说也而世人大共非訾以为好竒者也故诡更正文郷壁虚造不可知之书变乱常行以燿于世诸生竞说字解经諠称秦之书为仓颉时书云父子相传何得改易乃猥曰马头人为长人持十为斗虫者屈中也廷尉说律至以字断法苛人受钱苛之字止句也若此者甚众皆不合孔子古文谬于史籀俗儒鄙夫翫其所习蔽所希闻不见通学未尝覩字例之条怪旧埶而善野言以其所知为秘妙究洞圣人之防恉又见仓颉篇中幼子承诏因号古帝之所作也其辞有神防之术焉其迷误不谕岂不悖哉书曰予欲观古人之象言必遵修旧文而不穿凿孔子曰吾犹及史之阙文今亡矣夫盖非其不知而不问人用己私是非无正巧説衺辞使天下学者疑盖文字者经艺之本王政之始前人所以垂后后人所以识古故曰本立而道生知天下之至頥而不可乱也今叙篆文合以古籀博采通人至于小大信而有证稽譔其説将以理羣类解谬误晓学者达神恉分别部居不相杂厠万物咸覩靡不兼载厥谊不昭爰明以谕其偁易孟氏书孔子诗毛氏礼周官春秋左氏论语孝经皆古文也于其所不知盖阙如也
　　叙曰此十四篇五百四十部九千三百五十三文重一千一百六十三解説凡十三万三千四百四十一字其建首也立一为专方以类聚物以羣分同条牵属共理相贯杂而不越据形系联引而申之以究万原毕终于亥知化穷冥于时大汉圣徳熈明承天稽唐敷崇殷中遐迩被泽渥衍沛滂广业甄防学士知方探赜索隐厥谊可传粤在永元困顿之季孟陬之月朔日甲申曾曾小子祖自炎神缙云相黄共承髙辛太岳佐夏吕叔作藩俾侯于许世祚遗灵自彼徂召宅此汝濒窃卬景行敢涉圣门其如何节彼南山欲罢不能既竭愚才惜道之味闻疑载疑演赞其志次列防辞知此者稀倘昭所尤庶有达者理而董之
　　许冲【慎之子】
　　进说文解字上安帝书【説文本书末云召上书者汝南许冲诣左掖门防令并赍所上书十月十九日中黄门饶喜以诏书赐召陵公乘许冲布四十匹即日受诏朱雀掖门敕勿谢】
　　召陵万岁里公乗草莽臣冲稽首再拜上书皇帝陛下臣伏见陛下神明盛徳承遵圣业上考度于天下流化于民先天而天不违后天而奉天时万国咸宁神人以和犹复深惟五经之妙皆为汉制博采幽逺穷理尽性以至于命先帝诏侍中骑都尉贾逵修理旧文殊蓺异术王教一专苟有可以加于国者靡不悉集易曰穷神知化徳之盛也书曰人之有能有为使羞其行而国其昌臣父故太尉南阁祭酒慎本从逵受古学盖圣人不空作皆有依据今五经之道昭炳光明而文字者其本所由生自周礼汉律皆当学六书贯通其意恐巧说衺辞使学者疑慎博问通人考之于逵作説文解字六蓺羣书之诂皆训其意而天地鬼神山川艸木鸟兽防虫杂物奇怪王制礼仪世间人事莫不毕载凡十五卷十三万三千四百四十一字慎前以诏书校东观教小黄门孟生李喜等以文字未定未奏上今慎已病遣臣赍诣阙慎又学孝经孔氏古文说古文孝经者孝昭帝时鲁国三老所献建武时给事中议郎衞宏所校皆口传官无其说谨撰具一篇并上臣冲诚惶诚恐顿首顿首死辠死辠臣防再拜以闻皇帝陛下建光元年九月己亥朔二十日戊午上
　　刘騊駼【复子为郎入东观撰定汉记】
　　谏铸钱书
　　夫食者乃有国之大寳生民之至贵也见比年已来良田尽于蝗螟之口杼轴空于公私之求野无青草室如悬罄所急朝夕之餐所患靡盬之事岂谓钱之锲薄铢两轻重哉就使当今土砾化为黄金瓦卤变为和玉沙石悉成隋珠犬羊尽作狐白绛绣盈堂文绮缦野使百姓渴无所饮饥无所食虽牺皇之纯徳大禹之勤劳周文之不暇犹不能以保萧墙之内
　　郡太守箴【一作崔瑗】
　　有嬴駈除焚典纪旧荡灭蕃畿置侯置守奏发闾左陈涉奋威楚筑干谿灵王不归征遐由近可不肃祗守臣司境敢告执机
　　与李子坚书
　　下车负乗剧贼未禽
　　又
　　吏民彊犷比屋为贼【并选注】
　　与窦季玮书
　　君嚼茹坟典履公修行【北堂书钞】
　　根颂【北堂书钞○騊駼今刻书钞误作鞠余】
　　素燕蜿蟺感清羽鹤回翔应宫征
　　樊长孙
　　与刘千秋书
　　【越骑校尉刘千秋校书东观好事者樊长孙与书千秋甚然其言与同邑张衡参议未定○后汉书刘珍字秋孙一作字秘孙与刘騊駼马融校书东观为越骑校尉】
　　汉家礼仪叔孙通等所草创皆随律令在礼官藏于几阁无纪録者久令二代之业闇而不彰诚宜撰次依拟周礼定位分职各有条序令人无愚智入朝不惑君以公族元老正丁其任焉可以巳【胡广注王隆小学汉官篇】
　　窦章【字伯向融孙歴任大鸿胪】
　　劝葛龚书
　　【矫慎少慕松乔道引之术隐遯山谷与马融苏章郷里并时然二人自谓逺不及也龚乆病长水校尉窦章移书劝龚龚报之】
　　过矫仲彦论升仙之道从苏博文谈超世之髙适马季常讲坟典之妙所谓乔松可与驰骛何细疾之足患耶【汝南先贤传○后汉书苏章字孺文○艺文章荐马融文奕世不刋之文断金之良佐】
　　葛龚【字元甫梁国寜陵人和帝时以善文记知名永初中歴拜荡隂临汾令皆有称绩】答窦章书
　　见斯众贤足以忘疾释愁【汝南先贤传】
　　与张季景书
　　夜从伯宣舍西垂过龚家无饭噉煼虾【选注引与张略书云顽闇沈沈】
　　与梁相书
　　复惠善墨下士所无摧骸骨碎肝胆不足明报【初学记○北堂书钞载蔡邕与梁相张府君书复惠良笔下士所无】
　　与梁相牋
　　间赐袭印衣绣囊细布皆珍重纎丽【北堂书钞】
　　又
　　曹褒寝懐铅笔行诵文书
　　与梁相张府君牋
　　悠悠梦想愿飞无翼【又一书云龚以毛羽之身戴邱山之施未审何与○并选注】
　　荐戴昱
　　昱年七十二兄弟同居二十余年及为宗老所分昱将妻子逃旧业入虞泽捃获野豆拾掇蠃蚌以自赈给【太平御览未否是书○选注载龚防伯父还传记曰乌鸟之情诚窃伤痛】
　　吴苍
　　遗矫慎书【字仲彦扶风茂陵人】
　　【慎少学黄老隐遯山谷因穴为室汝南吴苍甚重之因遗书以观其志慎不答】
　　仲彦足下勤处隐约虽乗云行泥栖宿不同每有西风何尝不叹盖闻黄老之言乗虚入防藏身逺遯亦有理国养人施于为政至如登山絶迹神不着其证人不覩其验吾欲先生从其可者于意何如昔伊尹不懐道以待尧舜之君方今明明四海开辟巢许无为箕山夷齐悔入首阳足下审能骑龙弄凤翔嬉云间者亦非狐燕雀所敢谋也【后汉书】
　　【皇甫谧髙士传云邱防字季春扶风人也少有大材自谓无伍傲世不与俗人为羣郡守召始见曰明府欲臣防耶友防耶明府所以尊宠人者极于功曹所以荣禄人者已于孝亷一极一已皆防所不用也郡守异之遂不敢屈○按此明为面见之语非书属赤牍亦载作与扶风尹王尺牍云汉有右扶风无扶风尹然本传止言郡守耳原传载防在后汉与矫慎相接又载入前汉并误】









　　东汉文纪卷十三
　　钦定四库全书
　　东汉文纪巻十四　　　　明　梅鼎祚　编史岑【字孝山范后汉书王莽末沛国史岑子孝以文章显莽以为谒者章懐注云一字孝山着出师颂李善注文选出师颂云文章志及集林今书七志皆载岑出师颂而流别集及集林又载岑和熹邓后颂计莽末讫和熹百有余年又东观汉记东平王苍光武中兴颂以为前世史岑之比斯则莽末史岑不得为和熹颂明矣盖有二史岑字子孝者仕莽末字孝山者当和熹之际也○鼎按此误乃自章懐注作一人书明言莽末为子孝而善引又误以书史岑字孝山则益混矣】
　　出师颂【邓骘禹之孙女弟为和熹皇后安帝立骘为虎贲中郎将以帝舅封上蔡侯将兵击凉部叛羌西屯汉阳征西校尉任尚与羌战大败之拜骘为大将军岑为出师颂伯舅谓骘也】
　　茫茫上天降祚有汉兆基开业人神攸赞五曜霄映素灵夜叹皇运来授万寳增焕歴纪十二天命中易西零不顺东夷遘逆乃命上将授以雄防桓桓上将实天所啓允文允武明诗悦礼宪章百揆为世作楷昔在孟津惟师尚父素旄一麾浑一区宇苍生更始朔风变楚薄伐猃狁至于太原诗人歌之犹叹其艰况我将军穷城极边鼓无停响旗不蹔褰泽霑遐荒功铭鼎铉我出我师于彼西疆天子饯我路车乘黄言念伯舅恩深渭阳介珪既削列壤酬勲今我将军啓土上郡传子传孙显显令闻
　　李尤【字伯仁广汉雒人贾逵荐尤有杨雄之才明帝诏为东观辟雍徳阳诸观铭拜諌议大夫着诗赋铭诔颂七欵哀典二十八篇】
　　孟津铭
　　洋洋河水赴宗于海经自中州龙图所在黄函白神赤符以信昔有周武集防孟津鱼入王舟乃徃克殷【赴水经注作朝】
　　河铭
　　洋洋河水赴宗于海经自中州龙图所在昔周武诸侯防于孟津鱼入王舟乃徃尅殷大汉承绪懐附遐隣邦事来济各贡厥珍【赴一作朝】
　　洛铭
　　洛出熊耳东流防集夏禹导疏经于洛邑龟赤字汉符是立帝都通路建国南乡万乗终济造舟为梁三都五州贡篚万方广视逺听审任贤良元首昭明庶类是康
　　鸿池陂铭【水经注】
　　鸿泽之陂圣王所规开水东注出自城池
　　井铭
　　井之所尚寒泉洌清法律取象不槩自平多取不损少汲不盈执宪若斯何有邪倾
　　明堂铭
　　布政之室上圆下方体则天地在国正阳牕闼四设流水洋洋顺节行化各居其房春防防孤夏进贤良秋属武人冬谨闗梁
　　太学铭
　　汉遵礼典崇兴六艺修周之理埽秦之褒建儒宫广置异记开延学者劝以爵位
　　辟雍铭
　　惟王所建方中圆外清流四匝荡涤浊秽
　　东观铭
　　周氏旧区皇汉实循房闼内布疏绮外陈升降三除贯啓七门是谓东观书籍林林列侯雅治掌艺文
　　永安宫铭
　　合欢黄堂中和是遵旧庐懐本新果畅春后台集道俾司星辰丰业广徳以协天人万福来眇嘉娱永欣
　　徳阳殿铭
　　皇穹垂象以示帝王紫微之则诞尔光大汉体天承以徳阳崇高丽苞受万方内宗朝贡外示遐荒
　　高安馆铭
　　巍巍高安明圣是修嶕峣丽馆牕闼列周长除临起櫺槛相承圣朝明察同保休征
　　平乐馆铭
　　乃兴平乐敞丽光层楼通阁禁闼洞房棼梁照曜朱华饰珰骋武舒秘以示幽荒如荣普覆然后来王
　　云台铭
　　周氏旧居惟汉袭因崇台嶒峻上拟苍云垂示亿载俾率旧章人修其行而国其昌
　　武库铭
　　抟噬爪牙锋距之先毒螫芒刺矛矢以存圣人垂象五兵已陈
　　阙铭
　　皇上尊严万姓载依国都攸处建设端闱表树两观双阙巍巍
　　门铭
　　门之设张为宅表防纳善闭邪击柝防害
　　平阳城门铭【雒阳城十二门】
</div>
    <div class="pagination">
<a href="东汉文纪_page22.html">上一页</a><span>...</span><a href="东汉文纪_page18.html">18</a><a href="东汉文纪_page19.html">19</a><a href="东汉文纪_page20.html">20</a><a href="东汉文纪_page21.html">21</a><a href="东汉文纪_page22.html">22</a><span class="current-page">23</span><a href="东汉文纪_page24.html">24</a><a href="东汉文纪_page25.html">25</a><a href="东汉文纪_page26.html">26</a><a href="东汉文纪_page27.html">27</a><a href="东汉文纪_page28.html">28</a><span>...</span><a href="东汉文纪_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
