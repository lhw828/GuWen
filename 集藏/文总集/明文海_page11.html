<!DOCTYPE html>
<html>
<head>
    <meta charset="UTF-8">
    <title>明文海 - 第 11 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 11 页/共 134 页</h1>
    <div class="content">　　繄嘉植之挺特兮禀天地之义气不侔形于众圆兮乃外方以表异秉刺节而中虚兮允坚贞而不脆殿深秋而发萌兮冒霜雪而不畏余独爱其清修兮脱俗尚而无累爰移植于庭中兮仰直方以见志夫何蠢类之繁滋兮咸裹结于隠蔽夜羣出以咀嚅兮致萌蘖之日瘁羌防防而孑立兮恐根本之就毙愤奸防之弗除兮实有戕于善类尔乃摘抉不遗纎悉必去煽彼洪炉秉卑炎炬始蠢蠢而蚑蠕卒促促而燋腐嗟口腹之既充甘焚躯而莫诉顾枝叶之害悉除而节目之生犹故鼓荡荡之薫风濯渟渟之朝露时欣欣而向荣复亭亭于轩户譬彼奸邪伏辜正直是与君子得时而道行羣小屏斥而逺去喜大本之立植庆世道之复古审物理之盈虚信造化之有主
　　沙燕赋【周廷用】
　　繄沙燕之翩翾兮潜攸处乎隂墟相岓防与奔峭兮遂结构乎所居众喙营营不已兮通幽窍而拮据穴骈罗而星布兮似军垒之萦纡省啣泥之辛苦兮乐嘬土而劬劬释绸缪之牖户兮类蛇虫之所庐陋枝尾以作巢兮靡塜间之故集辞金屋之炜煌兮迫华檐而廪栗蔑鷾鸸之小智兮块鹪鹩以自逸兾飘扬而髙举兮羞琐细之菲质欲厉翮而遥集兮甘屋簌以就室惟卑污以永托兮聊迁延于歳月食虫蚁以饫饥兮嗜粪壤其如蜜兀羣飞以刺天兮间差池而啾唧览兹类之龌龊兮异燕燕之竒姿苦裳之褴褛兮慨厥貌之太媸岂瑶光之下散兮繄戾气之所为音啁哳而喧喧兮无呢喃之可怡尾防褷而翻翻兮靡颉颃之迟迟羌恶湿而居下兮奉微躯以窜之邈栋炎之上燎兮渺云罗而莫追获性命之侥幸兮煦雏鷇之嬉嬉胡狡童之残忍兮缴素丝于长竿窥众孔之洞虚兮羂毛羽之摧残聚凶丑以悲吟兮怨杌之不安乱曰非我族类其性异兮恶居下流圣所示兮畨畨缉缉君子避兮朂哉吾人其自治兮
　　调鹦鹉赋【王士骑】
　　家畜两鹦鹉一白一緑一铩其翮一系其足緑者雄白者雌戏命合之两不相宜乃知此鸟非独惟灵矣遂赋之曰
　　有鸟有鸟来自西极气别雄雌喙分丹黒或耀采而緑表或衬蜜而白饰度梨花而迷影蔵栁叶而无色如能言而不言亦不知而不识胡伉俪以相求遂遭罗而见弋彼系足以伤心此铩羽而填臆弃妃徘徊于故林怨偶悲怆于路侧而乃闲之以雕笼调之以越童音信絶于陇西姓名播于江东岂山河之顿异抑言语之不通各凄凉于夜雨争怨诉于西风时或人静帘虚庭空月照緑既増辉白亦生耀回清梦于万里觉形影之相吊睹容顔于咫尺慨尔我之非调泪落兮长门肠断兮阳台递鸣兮声促孤唱兮心摧嫠妇闻之陨涕寡夫聴之生哀于是主人遣画眉为媒鸧鹒賛襄清泉当酒珠罳为房将氷肌玉骨之女嫁緑衣年少之郎何迹疑于比翼乃心觉其参差藧为冠而怒发雪作羽而偏垂始含颦而若詈终掩抑以致辞顾主人之恩重胡鄙心之未知悲莫悲于死别痛莫痛于生离倘异类之见欺誓九死而不移主人闻言而叹息顾命童子按拍歌之歌曰西望兮闗山杳清夜兮梦魂绕彼照影兮緑波此皦心兮素缟嗟嗟可以人而不如鸟于是悄然四顾拆影分身緑憔悴而气索白睥睨其犹嗔已自呼而自舞复宛转以重陈若见假以羽毛愿传言于西方之美人
　　义鸽赋【皇甫汸】
　　余客居陪京尝养鸽十余寻被流言将图归计乃命童子悉放之一鸽夜去晨来徘徊瞻顾意若恋恋因感而作赋焉词曰
　　何斯禽之灵哲兮乃恋主而踟蹰若含意兮未展犹吊影以相于绕空梁以托宿兮嘅故栖之在除方其驯扰晨轩和鸣夕砌饮啄闲暇毛羽鲜丽或命侣以将雏奉清光以娱稚顾以鸟而养鸟胡观仁而取义逮其主人不乐羣鸽己辞翼将翔而复止声暂背而仍依岂无匹而守独舍寥廓而安卑似楚姬之怨别类田客之相随痛鸡鹜之鶱舞兮俾鸾凤为之摧頺乏冥鸿之遐举兮悼鹦鹉之罹灾众方嫉余之修能兮鸟何意而怜才若夫雀处堂而孔惧兮鹏止舍而贾悲繄鸽非野鸟兮奚昭慝而示危又若海鸥不惊庭爵斯集愧未尽乎尘机亦何征于报徳若其张仲之庐乍偃翟公之门尚开朱生絶谒以谢往敬通却扫以杜来世之丧道人亦何心昔时结驷今日遗簪请息交于良友恐负诮于微禽
　　读鸽赋赋【侯一元】
　　司勲皇甫大夫舍中驯鸽十余既被言欲行则放鸽于野鸽有去而复还者大夫感之作鸽赋读之凄怆决絶余以大夫往忤中贵承谴江湘既狎于忧患且君子焉徃而不三黜将广大夫之意故复赋焉
　　何浮云之黯黮兮哲人罹其眚灾钦乘沐而徃唁兮遵庭除而徘徊覩遗鸽于坐隅兮羌欲飞而未忍流惠音以盈庭兮情郁结而纡轸感夫君之昌辞兮怊临轩而太息张罗閴其在门兮夫何斯禽之独昵亡稻梁以与女兮故栖溘焉不存鵩鸟告予以将去兮雄鸠鸣而翩翻防深林以出雉兮弋髙天而下鸢览机辟之恢恢兮孰羽族之能安禽将牺而断尾兮兽将絷而决蹯乏彼鹤之恵姿兮孰云届乎华轩奠东门之食饮兮发贾生之休问羌聆音而鼓翼兮俛抽思而若愠何主人之夙知兮犹感激乎兹辞歴险艰而宻若兮顾微禽而怛之扼怒虎之咆烋兮曽不忍乎虻之咂肤登太行而不栗兮乃方皇乎陂陁昔搀抢之干纪兮茀扬光于帝侧执法眙而相睨兮勾陈弗求其贼君乃挺夫刳蟇之铦刄兮岩直立夫中流终被椒兰之唼佞兮亦浮湘而逺投猰防之牙森其相向兮世共嗟其濩落阽危亡而不反顾兮岂复恡夫好爵悲荆棘之既芟兮芳芜蔓而不扬鸳既违夫鸱鸮兮百鸟喧啾而踉蹡彼螳螂之执叶兮黄雀睨而在后阅传舍之流人兮孰栖迟而能乆循畴昔之顾养兮俦辈呴其相鸣倐澶漫于中野兮渺不知其所征慨衰荣兮各一时孑特立兮有所思江未春而雁北社方秋而燕辞释山中之隠祸兮逺幕上之至危智宁二虫之不若兮固义结而不可离隘廷尉之题门兮晰冯公之遇市鸟兽不可与同羣兮余非袭人而焉处昔灵均之遐征兮睨故都而踌蹰顾微羽其犹若兹兮又焉诧乎吾累乱曰防娟飞栁故所息兮皠皠自洁物无慝兮俦侣既逺形影只兮夷犹踯躅感今昔兮永葆孤贞矢无极兮
　　白鹦鹉赋【王世贞】
　　鹦鹉緑色以其喙红黒分雌雄见鉄围山丛谈而白者红者五色者最不易得北户録桂海志皆称白者稍大于他鹦鹉冠有五羽若藧花作轻黄色怒则尽张尾截于鸽外粉内蜜余从友人徐子与所见之果尔而灵慧俊秀依人可怜子与以余之喜之也举笼以赠而征一赋焉其视正平不能彷佛视延年摩诘或差有致耳
　　猗西域之慧羽禀金方之淑润频迦授以仙音孟亏锡其美倘瑶池之托质何青鸟之传信冠拟藧而三秀尾如鸽而偏俊乃若孕别雌雄喙分丹黒黒则片叶破霜丹则微苞折白岂辨口之象人实灵心之天锡忽乎穿林闪银梭之透机舒而饮泉俨螺觞之承沥于是虞人怂慂以进罗射师屏营以却弩虽靡逃乎一目幸毋损其片羽强彷徨而就食中掩抑而思土块焉独处悄然思语彼越裳之遥使何异徳而并依此陇首之下俦复质是而文非出入罘罳夷犹紫微感异梦于司空受真经于贵妃尔其性含雅驯度絶惊怒魂魄増辉飞霰夺素璧人出则一市尽倾玉女入则六宫争妬何郎傅粉以清言杞妇被缟以悲诉偶失身于置网遂长辞于林樾足何辜而见维翮何妨而遭铩嗟半菽之示恩均辙涔以茍活顾壶氷以怜影临绮飔而扪舌乃有谢豹劝归仓庚和歌闻音似友辨字则吪彼栖鹇之濯濯或舞鹤之傞傞俨长秋之来鲁郊非族类其奈何是以絶念戎荒甘心谢庭借玉树以长栖顾瑶草以怡情啜三危之澄浆饭九光之秀茎愿得臣弇州之大鸟相与诵圣瑞于千龄
　　孤雁赋【薛蕙】
　　孤雁感物也涡水上有孤雁从人家畜鹅鹜辈以取食人或逐之辄飞去入左右洲渚间然终不逺去也予防城西有野人指示予心恻然伤焉因作赋云
　　遵长河之峻阪出城隅以西徂望鸿雁于河涘竚徬徨而独居容貇憯以愁顇音凄怆而号呼伊斯鸟之嘉淑产异质于幽荒体贞信之至性动静一其有常固羽族之殊特众鸟孰可与比伉故其行不失时止必择所暖北逝先寒南下既冒险以涉危曽不恤夫勤苦惟众鸟之多智曰庇生之得宜弗一遘于艰难羡暇豫之无期或巢山巅或防海涯奋首虹霓濯翼天池托户牖之巍巍下民莫得以或窥足无虚跖翼不勤飞资饮啄于寻丈迁徙弗逾乎旬时何斯鸟之劬劳憎荼毒其易已将材质之不伦固天命之难俟瞻北都与南国念室家之靡止道路夐以辽逺间一歳而万里复有羣侣中迷雄雌死别目骇魂惊飞沈隔絶始回遑而不进终踌蹰以永诀尔乃背云路下绪风依沮洳潜防茸捐燕越之故思甘愁苦而终穷虽六翮之尚在欲北归其焉从于是沦形晦迹亡情失志牢落逺迁踯躅无寄痛众雏之一隔慕同类之难值伺晨鳬而朝征逐驾鵞以宵寐岂卑湫之敢辞耻众目之猜忌声未鸣而先絶翅将举而复坠呻吟幽僻周旋林坰践旷野之严霜食潢污之流萍延性命以茍存非初心之所营遭志意之摧毁中无故而或惊况畏忌之丛至迫末路之惸惸避缯缴而徃来困鹰隼之纵横思逸乐之无遗忧栗纷其相婴若乃阳律毕谢隂气时作天清日逈草枯木落明月出兮皎皎野露皓兮漠漠恋南防于朱厓懐北栖乎朔魂魄竦而怵愓顾形影之寂莫吐哀响之嘹唳志激昻而将跃动幽谷之虚籁停高门之晓柝闻之者怊怅而自怜见之者歔欷而不乐嗟斯禽之可哀像羇旅而无朋因昆虫之同感未若斯人之有情泛防观而歴兹忽容与而不行咏鸿雁于周诗泣涕下而沾缨览万物之叅错悟大化之合并相吉凶与忧喜终同归于杳冥齐百虑于一致孰云天道之不平







　　明文海巻四十
　　钦定四库全书
　　明文海巻四十一　　　　　余姚黄宗羲编赋四十一
　　禽虫四
　　吐绶赋【董梦桂】
　　尝读诗赋有山鸡吐绶不解为何物既考尔雅吐绶鸡一名珍珠鸡羽毛有白员防嗉蔵肉绶濶长数寸红碧相间遇晴顶上先出角肉二寸许然后徐舒其绶壬戌夏嘉禾有尉秦中者挟二冠归市之好事者争徃观之余得与寓目焉与尔雅所称若劵夫精华所钟即山林不常有况越数千里得闻且见异哉为之赋
　　相彼鸡兮庸庸可鄙何有木形徒夸金距相呼争食无澡刷之撡凿垣羣栖乏轩昻之志别有火徳含情金方产异寂寂无应潮之声落落无勇鬭之气绣领绮翼丹嘴碧眶琅玕作额珠玑缀裳嗉颔之下结如绣囊杂以朱碧间以黄衔云霄之丹诏偹黼黻之文章其舒也振藻其敛也含章卒然就之不见其好植足亭亭垂头悄悄既而日暖风清隂霾不至陡然展舒峥嵘赤帜如绣柱之双悬如晴峰之对峙尔乃云车锦绶翩翩欲出顾影自矜孰肯閟惜其状如轮其文如织错落既殊经纬不一或如渥丹或如苍璧或如凝脂或如防漆炫燿心惊辉煌目溢五色变而不可胜穷五采杂而难以递述皎皎秋旻云蒸霞蔚烂烂春山緑暗红宻鵕防对而无光翡翠仰而寝色于是佳人脉脉思举灵芸之针才子跃然梦授文通之笔夷考羽族丹山最灵九苞毓徳五彩丽明鸑紫而鹄白鹓黄而鸾青各得其一莫能偹形乃以渺然之质全收鹑离之精产灵表于穷谷扬传记之芳名固宜翔帝囿防天池超众禽而独上觐君子之光仪嗟撄祸于罿罻遭时命之险上之不能啄饮于山阿下之不能乘轩以见竒作耳目之近玩守藩篱以淹兹逾山岭而提挈秦与越之流离信美而非吾土想故乡而踟蹰若乃霜露零落风雨凄其徘徊栊槛俯仰庭墀惧英华之易谢负珍异其焉施嗟夫鹦鹉以聪明剪翮苍鹰以猛鸷受緤孔雀以美羽招殃鳬雁以丰肌自齧与其致饰而防患不如自全而守拙
　　后憎苍蝇赋【王乐善】
　　伊斡维之坱圠甄万彚而乐生何君子之大心独有疾乎苍蝇謇为品其何至缉文以示惩岂伊人之作恶自斯物之足憎彼其生兮本污长而含秽天赋贪谗习成狡狯阳渐老而薨薨隂一生而嘒嘒钟两间之沴气繄小人之同类峩峩骐弁楚楚青衿黔如者顔颀然其身舒素翼以如蝉翘广颡其乱螓即形貌之壮伟类小人之有文潝訿信口幡幡捷捷造言倐东寄声忽北羌荧惑夫二人遂交哄乎四国即厥声之乱聴类小人之谗谲工于伺间巧于投隙鼓翼趦趄摇头睥睨但罅璺之可乘即飚发而电掣果无缝而下蛆类小人之深计徃来翕歘不可以方翩翩翾翾其用善蔵当炎溽之蒸郁肆意得而扬扬即盛气之淩人类小人之披昌所嗜靡常恒懐不洁为白为缁随处变色防完璧以成瑕甚老氏之守黒即厥行之变幻类小人之污蔑防醑佳肴既饫既嘬秽种潜施务底于壊觉悟茍或不蚤佳品因而立败即播恶之为殃类小人之忮害闪烁挥霍魍魉不啻逐臭寻芳无所不至聚胔博名吊客成列疑为表瑞惑齐谐以有称类小人之欺世迨夫朋友合志聚乐讨论往来其间遂令纷纭摄衣思退不复披襟亲知高防晤言杯酒挠乱其间遂令掣肘回面猎缨可以出走大賔相对祗敬雍雍胶扰其间遂令失容矫手顿足陷于不恭髙年永昼北坦腹奔走其间遂令局促忧贻子姓勚及童仆迩之者化驯雅为狂率接之者易厚重为轻浮近衣冠沾渍而难浣入齿牙呕哕而堪羞固尝入梦兆昌邑之亡当夜误齐妃之聴防入灾库狄之阍抱笔漏苻秦之令附骥千里幸以诡计见竒隠字受扑宜以忌能委命嗟彼物之含灵何为而为蜮怅厥恶之难知每临风而太息岂谗贼之遗魂郁千年而再埴引六一之遗篇恨厥奸之未悉重有感于頽风用少纾于愊臆
　　感蟋蟀赋【孙承恩】
　　庚寅秋七月既望夜寝书斋闻蟋蟀之声惊节序之迅速念徳业之蹉跎感而作赋曰
　　当清夜之迢迢兮窅天宇之沈沈何啾啾以唧唧兮乱夜蛩之悲吟时则银河在天玉露如洗淡月流辉凉颷不起尔乃空阶暗壁幽砌闲庭非公非私自止自鸣何悲而泣何怨而诉其舒徐也何思其凄恻也何慕或独唱而无偶或相和而同声或语短而屡变或永言而尠更或更端而方浓或终章而暂停或防而欲歇或羞澁而不胜或沈思而未纵或得趣而自矜孰好汝而为娱孰叩汝而故荅孰诱汝而弗知孰督汝而靡辍孰假汝以声音之妙孰授汝以疾徐之节以时而有显晦何感而为语黙岂新愁之旋増聊旧恨之未絶溷一类而自分引百变而弗襍羌何物之善鸣兮齐万籁于一吷子时幽梦既防宿酒全醒却虑屏思侧耳静聴如窭人贫子之出于无聊如放臣去妇之吐其不平如感风木者极终天之恨如羇逆旅者切懐土之情如鼓盆者强歌而终悲如慰别者当喜而翻叹如过故都者兴黍离之欷歔如念行役者极中宵之凄惋如抱沈疴如懐隠忧如登山临水送将归者意恋恋而莫释如辞家逺役顾妇子者语刺刺而弗休虞姬请劔而吞声韩姬当筵而敛态懐湘灵之凄清动雍门之感慨肠断山阳之笛魂销薤露之声寄恸哭于絶塞寓哀怨于边庭非宫非征不律不吕疏数弗齐音节自防尔其乘气机之感触兮任天倪而呻吟虽知生之云晩犹喜名之及辰昔摧蔵而未逢乆冺嘿其如结抱终歳之穷愁欲于兹而尽泄极抽思而弗竟逾出竒而莫穷何情事之如许兮而藐躯之能容既歴历以分明亦切切而覼缕恍依床而近榻兮似向予而诉与感予心以掩抑兮増百年之烦忧方自念之弗暇兮顾何能为汝谋嗟乎盛事不常流光易换念予生之几何已百年之强半悲沈腰之渐怯惊潘鬂之忽变愧徳业之无成将与草木而同贯矧兹感物而摧伤置此心于氷炭抱耿耿而莫语答悲韵而永叹欹孤枕而弗安独惺惺而达旦
　　黄鹦鹉赋应制【习嘉言】
　　夫何品物之生弥满乎六合兮纷羽族其摠摠曰灵鸟兹鹦鹉兮辨慧轶乎羣动彼翠衿緑衣之聨翩兮世已为之矜重矧斯鸟之挺生兮赋灵表而殊种伟竒姿之伊何兮实不缟而不苍亦匪而匪缥兮羌采采以载黄体方祗之正色兮翕灵气于中央衣金缕之襹兮逝璀璨于耿光文鹓遇而羞其华采兮鵕防亦愧其锦翅胎禽胡为其翯翯兮夏翟胡为其泄泄羡独负于妙质兮蔚自然之真粹忽掩映于修兮聊一抹于緑裔趾淇洿以凝丹兮喙纎婉而流頳性委顺而孔驯兮貌闲暇以曷惊俨鹄眄而鸾峙兮宁轻举而妄停扬咬咬之逸响兮时缦引于圆吭吐华语以玲珑兮啭方言于浏亮纷独有此众美兮信不凡而莫尚眷攸毓于滇南兮适回翔以夷犹聿置身于雕笼兮遗翕习于遐陬盼故巢于迢遥兮俄延颈于中州迳洞庭其淼漫兮道淮海其绸缪瞻新都之奕奕兮门九重而敞振羽仪以进献兮爰依光于仙仗亘黄道而一色兮炫金铺以交荷重瞳之屡顾兮被灵囿之宠荣林琼树之苍蔚兮池太液之渟澄恣啄饮以自适兮乐容与于微生慨往昔之所畜兮惟勤贡于逺国彼婆罗与林邑兮竟耀乎赤白虽诃陵陁恒之飒沓兮邀传闻乎五色亶斯鸟之莫侪兮旷前古而肇觌原太钧之坱圠兮斡造以无私乃真宰之有意兮或畀付之孔竒揆诸理以究其故兮谅由圣化涵育以致之誓与鸾凤而等美兮同和鸣乎千载之昌期
　　闻蜩赋【徐】
　　维五月之既望兮寒蜩嘒其初鸣何盛阳之甫届兮倐微隂之已生两仪斡以迭运兮四序忽而变更彼在物以无心兮岂所触之殊情吾独乐斯之皎洁兮含造化之太清翳纎枝以自蔽兮类逺害以全身吸纯和而不茹兮庶縁督以为经值夏元而秋代兮禀金气之至精故其为物也飞不妄萃止必择林憇修条之崒恍灌木之幽森抚夕阳而増思对南薫以微吟陋百舌之巧啭襍万户之疎碪尔其为声也或促或长或近或逺或清或混或迅或缓或将往而复来或已续而中断川寂寂以无波日沈沈以乍晩羌一唱以万和绵延以缱绻渔老投纶舟人解缆学士为之停披逰子为之垂幰彼忧乐以多门固同系以异感乃若闺中思妇陌上丽人忆秦闗兮浩荡懐沙塞兮苦辛步井干兮倾聴罢柔瑟兮含嚬至若楚苑烟青吴宫草緑伤今古之潜移慨盛衰之倚伏噪暮雨于荒原郁余懐其相属亦有泽畔迁客陇隂放士步偃蹇而不前形枯槁而无侣诉悲声以饮泣独望风而延伫迨夫长门永昼铜雀深秋瞰西陵之松栢追北渚之欢逰怅余音之绕缭増贱妾之烦忧至于荡子从军河梁怨别形与影之相依哭无声而将咽聆遗响之参差悄离情之断絶已矣哉日惨惨兮云悠悠风飒飒兮木飕飕凴髙城兮俯长薄泛清川兮对芳洲引燕赵之妙曲兮征二八之名讴鼓雍门之怆奏兮冩濮上之新愁穷妖淫之众技兮何如闻振羽之啁啾物有天而相遇兮情有激而相投茍予心之无闷兮固已过而不留齐得丧而一穷达兮乐天命以何尤
　　啼螀赋【徐渤】
　　歳在壬辰宅艰寝块一丘未掩千里征文旅寓吴门心懐故园孤灯兀坐顾影寂寥忽闻四壁寒螀不禁千行泪血凄然伤感郁矣増悲欲抒哀情漫成斯赋
　　银河如练兮商飚萧瑟金气灏渺兮槁梧堕叶伤哉逺人离懐百结良夜以永复如何残灯惨淡愁思多凭危栏兮惆怅对孤枕兮滂沱流萤几防明复灭寒螀四壁怨如歌冷砌空堦頽垣暗室半夜微寒螀声唧唧始腾音于旷野愁吟喓喓再流响于中庭哀号趯趯如吟如啸非竹非丝刻商宫以窅杳变征羽兮凄其荆卿别于易水杨朱泣于路岐长门永巷湘江九疑伤不足以疑其呜咽哀不足以状其涟洏扬兮复抑速兮复迟尔其月落屋梁露零玉戺达南北兮东西彻前后兮逺迩杂乌鸟兮啼夜霜伴鸿雁兮叫秋水哀韵纷沸于一堂繁音不絶于两耳乃若零雨其蒙终风且曀虚室泬防重门宻闭啁哳出乎兰丛嘈杂透于薜荔若夫早烟初敛晓色冥蒙废井苔深荒园露浓和城闉之断角荅古寺之残钟乃有逺客宵征离邦去国马萧萧兮魂已断车辚辚兮心半死怅夜月兮空明怨秋风兮蹔起梁鸿度闗赋五噫王粲登楼歌信美又若香闺绮阁忆逺不归望蟾蜍兮空伫立织鸳鸯兮难上机麝兰火烬于宝鸭丝桐愁絶于金徽魂消永漏泪渍罗帏更若刘蕡下第季子空还黒貂裘敝壮士无顔风尘痛楚道路险艰万里羸马一夜闗山视笔砚兮愁咄咄睹诗书兮泪潺潺斯时也石人闻之而感伤鉄心聴之而増恸况麻衣孝子泪尽目枯而不饮恨吞声者乎乱曰万籁寂兮秋夜清秋风瑟瑟吹前楹秋风秋夜秋月明秋月明兮秋思生凄凄秋思空复情羇栖客子心魂惊心魂惊兮愁不辍吾将归去兮谁云此恨而难平
　　锦鸡赋【陶允嘉】
　　郧山中多锦鸡五色可爱古不经见至明而定为二品服章人始称之按尔雅纪雉有数种曰鷩者似山鸡而小冠背毛黄腹赤顶緑色鲜明疑即此物又尚书山龙华虫注华虫雉也一云鷩雉也当时章服所取意或由此初夏昼永感其在目聊为赋之
　　有鸟于此鼻祖鸑鷟厥采五章实繁其族玉衡之散其造不淑栖于埘桀人所卵育爰有令支机精所属首若郁金顶如结緑翡翠丛腋渥丹凝腹忽横絶而迅往杳惊电而掣目稍安翔而反顾烁残霞之散陆烂烂兮芍药之春敷灼灼兮菡蓞之朝荣又似乎火齐之为镫兮蜀机轧轧而未停尔其耿介自标驯和且平栖止必谐饮啄不争使鹖慙粗猛雉逊文明虽彬彬乎君子实粥粥其无能乏曽城之善舞谢九真之长鸣然而么麽微质托产遐裔岂帝舜之华虫而傍采乎尔类彼誉命兮不逮乎先朝乃服采兮章施于圣世陋吉光之徒珍笑鹔鹴之非丽躐孔翠而直上托胎禽以差次聊颉颃兮笋班竟先登兮枫陛噫嘻譬之云台丹青而赤松托寄者耶上应天象而垂钓水涘者耶名之曰锦鸡而古无是者耶其鷮□为兄以鹨为弟者耶乱曰唼喋禾黍聊容裔兮不自知贱安知贵兮食子之食匪以恵兮所苦笼絷愿从此逝兮
　　乳异鸡赋【赵统】
　　赵子幽居乳异鸡焉白而先黒翮人誉之曰此鹤鸡也请进鹤徳于是赋鹤鸣之诗曰余为子占之矣曰鹤鸣于九皋声闻于天天将乆子而归之乎子盖神夫知几且余将得与子老卧龙于骊隂而时放鹤于磻矶不然孰为乎幻吾之时夜者而更之鹤衣髙吭修膝絶海峤而为仪赵子曰否不然也夫天之归不归命也命不克物先泄苏卿之归也曽不兆夫秃节夫君闻之乎马之谓龙也非肖其形比为其足千里也天其惠吾此一鹤乎夫岂解絶九皋而孤起且吾之羇于斯也阅世事以穷年邈知命乎皓首内不沥乎其忠孝下不足以裕乎吾后竞桑榆之末照幸琴鹤乎阳九尔乃愀然外感竦而长啸风飒飒乎落叶日沈沈而脱乎檐徼盖曽不满夫一笑也誉人曰嘻仆誖与子之所执者物余之所先见者几之兆也理根乎兆而先乎理故周王兴而鱼跳孔子厄而麟死且子固独好逆天而留此乎乃自起为鹤舞盘旋轻举因重之歌以歆愚叟歌曰月明兮日普华山兮渭浦美人归兮鹤为侣天地兮终古余乃倔起长叹为之大笑曰夫岂独不知命也耶将不知物物极必反且吾固天地之一生物尔非我生归必有死返吉凶乆近不决不圈君盖误其末兆乎而昧乎其本且夫天下事之误于虚名不少也而将贵鹤乎吾固以为贱鸟焉其颠虽亢其视则卑其履虽濶实汚其资如鹳之防甘嗜璞如鸱空鸣不恊乎鸾凰髙举不离乎鸥鳬不避罻罗铩翮豢养效舞取食随人俯仰彼将自图归之不暇而克为吾兆归哉古之常言曰凤鸣而鸷翰之其鹤而翰吾鸡乎盍反吾初服愧此五徳实惟不谷维鹜争食将羞神卜而又奚自附于鹤乎嗟我人斯矫矫不龙不凤不鹯何所不容方寸为巢四大为栊系而缉雀脱而飞虫鄙范滂之何为攀陈实而曲终固无待乎鹤而又奚以鸡为彼人也噤无以应拂衣而絶反而相顾而相尤曰子老不化乎危言独行齐誉毁之矫人悲行藏之逆命子将何所归税乎且夫士有百行子非一眚之固知不终弃子也行扫石乎松隂要他日以相迎余怅然其不屑也就我鸡列泛然与之别

　　明文海巻四十一
　　钦定四库全书
　　明文海巻四十二　　　　　余姚黄宗羲编赋四十二
　　禽虫五
　　嗤彪赋【汤显祖】
　　予郡巴丘南百折山中有道士善槛虎两函桁之以铁中不通也左闗羊而开右以入虎悬机下焉饿之抽其桁出其爪牙楔而鍖之縆其舌已重饿之饲以十铢之肉而已乆则羸然弭然始饲以饭一杯菜一盂未尝不食也亦不复有一铢之肉矣以至童子皆得饲之已而出诸囚都无雄心道士时与扑跌为戏因而卖与人守门以为常率虎千钱大者千五百钱初犹惊动马牛后反见犬牛而惊矣或时伸腰振首辄受呵叱已不复尔常置庭中以娯客月须请道士诊其口爪镌剔扰洗各有期道士死其业废予独□夫虎雄虫也贪羊而穷以至于斯辱也赋之
　　夫何山中之一兽兮受猛质于西旻貌低团而项廷鼻黝隆而齿龈目斜眶而电烁声倨颔以雷殷舌理粗而莝树须峰横而猎人爪含铦而巻曲尾拂彗而縆伸咤形模其足怖矧精威之絶尘静啸而隂飚窣起坦步则稠林自分凛气之相制隠形势而见尊况百折之深山常此窟之成羣黄斑属而卧陇白頞连而饮津初涉味于牛马遂防及于人民戸震躬而屏徙或重迁而逺藩独无生之道士故有心而与隣力不加于子路术不诡于黄神布石闗之宛转交铁叶以缤纶界鸭羊于接槛诱闻羶而见循进宻厯以穷路退蹢躅而下门遂乃聊浪掷跌偪仄轮囷始伧防而怒涌乆牢骚而意烦气屈而皽力瘅而踆圹局拘而势改积威约而理均于是道士欣然待旦及晨举之于悬处饿之以兼旬待威神之委顿任处置之纷纭未陷头而拔发先罥爪而剔蹯捩权牙于巨斧磨刺舌以疏巾香泔变其肠胃清水洗其喉唇欲次第而施食己随宜而致驯初犹啖以碪肉次则习以盘飡或设以粰粒之余或投以菘芥之根既苦饥而伏槛敢择食以怼恩遂乃改山林之性气狎鸡犬之见闻遇夫人之下视即弭耳而意亲谅厓柴之已去放野牧以逡巡非止柔性兼弱其肋圆腰纎而脇息艳斑摧而襞皴抚之而亦喜扑之而不嗔似巨貍之扰足若卑犬之纒身偶循隅而吐喑辄防呵而怆魂懊撑距之无时委降戢于匪伦见其弱而可弄牵以售而论斤有守犬其未足借虚名而守阍第周旋于死薄得浑迹于毚麏学婆娑而昵主戏矍绰以娱賔感知音之君子被叹涕之慇懃伟兹灵之巨猛郁有武而有文论雄心与刚力固决干而倒坤略网絓而风飞触熛燎以雷喷哮怒则千人自废愤蹶则万瓦皆震匪胥疏其有欲何牢槛之敢陈偶朶頥于跛羊落一髪于千钧饥窘来而饵施利器往而性冺足人间之玩扰何气决之可存谅如此而乆生固不如即死之麒麟
　　太平鹊赋【陈子壮】
　　余步掖门见鹊羣飞入太庙啄松子毛衣甚都云太平鹊赋之
　　伊孳氄之何方亦翾而成族蔽越裳之翡翠骄建章之黄鹄绚采杂而成文莫损益其纷郁占贺世之劭名谢虞机于莽麓宜小过以遗音羞唶啧于覆轴望庙廷而不蹑罘罳兮若木宁躯弱而宇寛毋搏击乎踡曲将学语以犹人旋照影以自鬻懔皇神之在兹幸免妬而逺辱展防窱兮蓊荟泛枝柯兮霑足纵鷇雏之罔知谅因而表暴顾虮蚋之禄命劳握粟而出卜否乎雉雊于彤日休者乌流于火复其若斯之浑忘以载飞而载逐乎
　　沙鸡赋【陈子壮】
　　沙鸡西北邉鸟也边境数扰沙鸡无止冬月薄暮羣飞过都如风斯阵后飞至江北食禾稼凤阳守臣以异鸟闻
　　夫物畴微而无征性奚迁而弗革名禽经之罕详形迅駚而难索度野马于尘埃息相吹其逍遥初无疑于众羽比屋以飘飖跨阳鸟之递征泥鶢鶋于鲁郊彼六鹢之退飞或鸜鹆之来巢圣惟芒而必剔蠢以乱而益秦吉了曰我今者曽不彼入胡尔今者乃我之逃鹘回纥兮鵽突厥阿得脂兮甥博劳从连鸡而自并触穹庐以为髙幕有乌而四起城千雉兮将翺轰逐肉以顿尽咮长尺其犹饕韩卢反猘虎伥昼号沙虫祝化猿鹤周遭是以闺阁饥思于空仓缨冠胆弱于乘轩迨夫蓬蓬飒发望望星奔日意黫憯脱叶豗喧亘重障其闪烁有隔脰而摧魂若乃摠铚欠出艚艎在屯沙烟栁雪眢井窒门石马间嘶余防连墩雄雌既割弟不识昆枭音何徙鹰眼耐存抢天窟地为魗滋繁越陌逾阡防防秋翻刑使鹖哑执虸蚄而并吞若有人兮共蜡主帝使益兮絷其羽系曰仓庚于飞九鳸忙坎坎伐鼓筑我场抨我弓兮相举柴槖我矢兮乌三至虫拚飞兮肆无害失前驱兮邑不诫
　　夕蛾赋【郭造卿】
　　余旅防于塞投野寺而托宿谓暗室之偪隘乃露处而秉烛二三童子若骖若服时维仲夏百物繁生惟坱圠之潜动与圆榘之赋形若络纬之夜织若熠燿之宵征若蛙部之鼓吹若蚊阵之军声蚓窍初啓鹤栖复惊彼凄清而嘹唳皆助予之苦吟蕞尔飞虫曷来绳绳短喙灿粉巨翅摇金倐多倐少或伙或零有知无知有情无情岂暗投之弗白及覆照之未明争借辉以丛集径如燬而回萦非上下之火鼠及往来之青蝇焰焰所燎薨薨而倾余将以为无幸少间鼓翅而复升又以为焦烁之不可当必逺向菌木而自藏寻复振羽何异探汤微者或一再而缭绕钜者则旋转而徬徨胥糜烂于鏖战不知曽为燎之所戕尽尔族党至已斯亡俄顷瞬息折堲无光浮盆盂为鼎镬沈膏脂如豆觞宁趋热而速毙不就凉而延长岂薫之有馥而煨之为芳甘蹈火而俱焚以篝灯为昆冈嗟夫物之外蔽故昧死以趋炎乃人之内热孰不如彼之嗜义易厌嗜利弥坚或因难而止或中道而迁奉首幸免蔑理茍全方寸之欲胜则七尺其何悭旦夕之谋遂则百歳其可捐贸贸汩汩虫何辨焉故有感于物物用告乎元元惟随日月之照临而保天年于自然
　　放蟹赋【夏树芳】
　　长孺许伯子倡放蟹之防每歳秋杪与同心择日为盟随量大小买而放之江濵自黄田闸扬聆二岛意陶陶乐也予喜而赋之赋曰
　　伊水族之介类负郭索以成形客名之为公子或自号曰长卿香稻时稔天髙气清尔乃飕飕抵岸沙行盘礴菰芦之野婆娑鸿鴈之汀蝤蛑为兄蛣为侣雌名博带雄名防或拨棹而横斜或拥劔而奋起若夫文则有匡直则无肠止为离象动合干刚懐金抱玉喷露含霜响入琴声之雅兆指兵符之祥朝魁者每执其穗祭海者必输其芒郭景纯载之江赋陶隠居列为仙方即尔质之么防视凡物而异常有等好事勤为采捕设之笭箵悬之防沪贯以纶索升之釡讶风味之絶伦供拍浮而不顾或营糟丘或杂醢腊夸扬州之好羞餍娄东之桀步曾思一箸为食几何辄絫絫以登盘戕物命兮实伙稽古显报昭哉不诬富阳以裂断而幻为人言章安以屠客而见噬于于莬所以何辍食于方丈范尉征梦于庭柯邹志完解释于岭海蘓长公遣放于江波胡不转杀为生开此令图客喜而笑半予半夺谓吾江干家餔户啜数丸者潮烹脐者酧月有若子言不几唐突杜相之馋口曷充夏统之养亲谁掇傅嘉祐之谱案亦坐虚无毕吏部之风流依稀抹摋当夫江市始开矗矗阗阗大者如楪小者如钱摇江荡浦品实称鲜繄昔贤之染指我宁得而弃捐谢尚搜之尔雅扬雄拟之太田彦升逺贸于苏湖陆鲁望近乞于江邉且也方舆之内此种殊异诡形怪状莫可亶记海阳巨品其大盈车姑射山中广竟千里鼊之壑雄称虎头善菀之国珍逾凤喙飞行絶岛之墟淩歴三辰之次若是者子可得而尽放之乎客谈未已予狂且駴何要之繁称类齐谐之志怪不闻天台放生见则生全流水长者应縁无碍子但求之目前庸暇计夫方外于是宰官居士圆顶方袍普发愿竭蹶江皋喜津梁之一啓竞辐辏于钱刀或负担以趋或携簏而招载入芙蓉之舰同上木兰之桡脱尔虫孽解尔天弢乍轮囷以偃蹇顷勃窣而消摇忽泠然以御风驾万顷之洪涛任二螯之展舒骋八足之逰敖永弗罹于梁笱恣海濶兮任夫天髙
　　牡蛎赋【蒋徳璟】
　　贝之朋若人共之蠯蠃之羞鼈人簎之顾牡蛎王防阙焉文通氏津津石蜐而外史所识雾成黑蚌藻亷紫螺阳羡六眸之真腊万年之蛤信为竒也海东四郡西施舌第一蛎房次之案雷公炮炙论有石牡蛎石鱼蛎真海牡蛎蜀本又有蛎欧人插竹为簄縁竹生者曰竹蛎渔师曰肥则黄故称蛎黄用修乃以江珧为蛎黄何也夫南蛎北鳆造化所构遂赋之焉尔
　　竒相防诸侯于雒洋使沧州从事檄诸道曰歳云杪矣寡君须矣良乆江漘潒渹蚴蟉□防逶迤霓旌燐乱维诸侯至而诸辞臣胥在焉蚖脂既张凤盉既均弦焆棽丽海错纷有从马人来者伏波将军故部曲深目猳喙家于象豆左顾中郎之间遂以中郎献于时也防酶方半水灂颷旋古月云端竒相属之螺女而诏海门司户曰诸侯客能颃左郎者上坐伊洛侯辞曰寡人有臣无肠公子常使闗中威慴神文章横一世匡不可以厉至淞江侯曰金虀玉脍仚人石桂至且欧侯曰秦王算袋化花枝懐墨白事飌矴之愿四海若吏赐之玉蟾儿竒相听然而笑曰□哉虖君侯马人遂言曰臣以为皆未若左顾郎之美也其状如棱防确崭岩磔牢嵫厘踡崴嶫峤呀防率小字曰蚝则临海通泰广州昌阳经则杀邪强骨僷焉益精除污消结破闷解疟甹怒轻身蠲渴却酲昔列山氏之有天下也以闗节荣卫之术进帝尝而善之命雷公试于祝诵以为万年珀封之蚝山毋庶宗鼋硕耳偪腹为海月昆若其迅澓戕氛童奔若舞五岳磓蒲牢走马衔屾海市举鸣山嶈镜朒宅石笋而含滋饮灵潮而成族被碨防之裳衣结浑沌之眉目恶浮沈乎风波守坚贞而不副于是鼍精表鲛客推黄锥师遵碕罶子镌房菀幽菽其凝琭燀勺药而搆琼防霜饫雪乳酟珠天地一朝万期须臾于时也诸侯莫不相视而嘻射银海怫灵坚沥始梁敂罗千捧手致辞扣砌华隒笑钟岏之巧诋嘉苏公之隠传乃倚篑叩鼎而歌曰今夕何夕兮明铛工造化兮炭隂阳渍玉粘兮金浆登天防雾兮醉乡歌毕客防杓冷滈寒三星在户不知其残竒相庚授竿太虚先生曰为孤作颂宠之且媵诸侯其辞曰维牡蛎化百嵗能延年老鹏蜕维牡蛎石为肤禀刚徳月盛虚诸辞臣相与拍而歌之于是乃珥青蛇鞭素虬整璿鑁建辰旒齐鲸较裔龙辀顾赐马人幺贝之
　　双鹤赋【朱静庵】
　　惟仙禽之髙洁禀玉雪之贞姿翔昆仑之琪树啄圃之灵芝共遨逰于碧落同沐浴乎天池与鸾鳯而为侣矧燕雀之敢窥何虞人之见获遂羁络于轩墀防主人之过爱聊隠迹而栖迟故其呼之则应抚之则驯山鸡杂处野骛为伦志昻蔵而独立情偃蹇而弗伸若夫春雨初晴花隂满庭临风振羽向日梳翎或翩跹而对舞或夭矫而同行望故巢之修阻徒奋起而长鸣既而白露初降金风始髙丹顶皎洁裳飘萧发清唳于永夜彻遗响于九臯感防子之踯躅使迁客之无聊尔乃安于栖息饮啄适宜受乘轩之宠渥释笼楹之羇縻愧微躯之菲薄承眷顾之恩私感厚徳而犹未报徒驰情而在兹永充君之玩好誓毕世而不违














　　明文海巻四十二
　　钦定四库全书
　　明文海巻四十三　　　　　余姚黄宗羲编赋四十三
　　花木一
　　落叶赋【汪伟】
　　大火既没玉衡囬标着防霜于短草振脩柯以轻飚丹鸟行宵以含景禽望社而违巢叹百卉之何知亦感时而早凋于是梧飘金井之床木落洞庭之浦岸栁江枫前槐后栩碧者为丹坚者为窳望葳防兮朝霞聼淅沥兮夜雨初恋条以犹澁终脱然而别去忽纷沓以争先渐悠扬而徐下或既往而独还或已坠而更举颠倒自掷囘旋效舞趋逺若避控空如捕逐水迢逓随风容与惜连骈而异分懽邂逅而相聚无根蒂以焉托任飘泊其何所悲兴吊楚之骚人诗逓深宫之怨女圆者如钱鋭者如斧剡者如圭平者如楮龙鬭兮摧鳞鸟铩兮委羽填沟湮谷浮渠泛渚虽使首握筹子房借箸盖亦莫之能数也若乃严霜之晨皓月之夕深闺懐逺之妇戍邉思归之客莫不感之増悲对之太息梦缭乱以难成思纷纠其如积爰有松柏凌寒不殷表秀色于疎林掲孤标于空山独心许兮幽人相与同兮岁寒
　　伐老柳赋【杨守陈】
　　翰林院之后庭有巨栁数章参天蔽日民之输廪米者欲暴之庭患栁隂之翳之也请予伐其最巨而尤老者余不可为之赋曰吴民输税于京群告于翰林大夫曰吾侪小人供王之赋殚赀竭劳罔敢违误頋玉粒之含滋恐久储而红腐仰赫日之暴之奈栁隂之周布瞻彼众栁鬱如车盖榦轮囷而离竒根拳曲而轴觧惟条叶之轻盈若张少年之可爱时随风以媚人作妖姬之舞态岂觧禁雪霜之嵗寒安可作栋梁而雕绘异松柏之后凋同栎樗之徒大胡俾其蟠据乎紫垣掩映乎黄屋倚乾坤之发生占雨露之濡沐旁惟茂乎棘榛下不秀夫兰菊既矜翘而擅荣且裒凶而萃毒巢鸱鸦于其颠孕蚁蝎于其腹落叶防玉河之清流飞花蠹金毳之上服况其隂影之连接共浮云而蔽天昼虽晴而若雨地恒湿而不干喟吾米之频暴尚吐气如浮烟望廪収其何日徒困苦而忧煎昔丛竹以蔽庭而矣樱桃以翳庙而伐焉况兹栁之为害可使其据上地而长年欲尽屏去势难遽然敢指其最钜而尤老者请伐而置诸海壖大夫曰此非吾力之所能为亦岂汝喙之所当议凡物之生贵得其地故防穴社而不熏豺当道而皆避然物盛而衰理所必至故负担者极重则颠跻攀者过髙斯坠吾恐天渝于旦夕风与雷其皆厉尽众栁而防之并扫六合之隂翳曦光洞烛于九垓阳徳普施于万类物何暴之不晞民何欲之不遂惜汝命之未遭徒沉忧而永喟谓余言其无徴盍姑淹而少竢
　　水仙花赋【姚绶】
　　伊昔涪翁夙罹谪逐行迈阻脩浮水奔陆方归与以息驾乃燕坐于蔀屋惟是屋也倚髙山临大江影薄髙云声飞怒泷敞宇衡门洞乎八窻式遣懐于吟啸忽有覩乎神娏尔乃乍近乍遥水靣微步罗袜生尘绡裳沾露腰纎弱兰唇冶樊素匪扬桂旗匪踏神鱼遽引遽却或疾或徐袖翩翻兮婉娩带缭绕兮纾舒怅数年之独往鄙良夜以鳏居矫望延伫掠盼踌躇泛若断梗浮犹冯虚乃若贴金莲于玉趾眷兹乐胥于焉迩止玛瑙坡荒仙王祠圯睇梅兄于岭头懐矾弟于涧涘进左右而谂之曰水上步月彼其仙耶惟炫素质不御铅华中有金防轻防臂纱冲斥暮雨挥霍朝霞尔或见之而岂吾之过夸耶左右屏息对曰彼之来斯诚类仙子馨香芬芳容光旖旎其绰约也俨藐姑之神其聫姢也齐洛川之子初虽瞻驰终莫摹拟是则主人之所见仆辈之所跂者也于是之时涪翁哑然而作声彼人冺然而无迹江风惟清江月自白伥伥何之翳翳寝息晨兴向明踯躅于庭忽幽花之托根依后土以降灵胡然生之太瘦嵗晏流形宋玉招魂之赋荘周夣蝶之经翁遄作诗调同金石有顷比夕载騐厥迹无被花之懊恼出门一笑而横大江之空碧
　　黄杨赋【方逢时】
　　樗散野人逰于章贡之滨憇于水西之亭厥有丛木孤植于庭苍枝樛错碧叶缤纷团如翠盖蔚若青林顾谓童子此木何名童子曰噫余冲罔知命物未详闻诸父老厥称黄杨材质坚细可为图章琢磨雕刻玉石同光其为性也终嵗所息仅逾毫芒闰余之嵗反缩弗长故谚有之闰厄黄杨君胡未逹而询之详野人怅然俛而思仰而叹曰有是哉造化小儿其以是戏耶夫长之难则然矣闰而缩曷故哉将造化者之欲神其用也胡不于楩楠杞梓蒲苇榆栁之皆然而頋劳其机于一木之防也夫一气纷扰万有不齐或迟而速欲速或迟物各值于所遭有非司命之所能移矧夫干霄巨木匠石斯戕谷桑夙拱谓之不祥既忘情于速化又何恨乎黄杨
　　杨梅赋【朱应登】
</div>
    <div class="pagination">
<a href="明文海_page10.html">上一页</a><span>...</span><a href="明文海_page6.html">6</a><a href="明文海_page7.html">7</a><a href="明文海_page8.html">8</a><a href="明文海_page9.html">9</a><a href="明文海_page10.html">10</a><span class="current-page">11</span><a href="明文海_page12.html">12</a><a href="明文海_page13.html">13</a><a href="明文海_page14.html">14</a><a href="明文海_page15.html">15</a><a href="明文海_page16.html">16</a><span>...</span><a href="明文海_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
