<!DOCTYPE html>
<html>
<head>
    <meta charset="UTF-8">
    <title>陈文纪 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陈文纪 - 第 6 页/共 9 页</h1>
    <div class="content">　　加以言寻盟好仍属乱离先零盗其牛马乌孙窃其印绶子卿茹雪叔向为凶虽获东归备离此厄昔李广遗恨不值汉初甯戚自悲不逢尧禅臣随望圣运实在权舆时叅决胜之筹颇奏发兵之防当涂锡舍非无董昭之诚典午禅文不降张华之赏
　　让五兵尚书表
　　臣闻仲尼大圣犹云书不尽言士衡高才常称文不逮意臣比衰疴日积思绪茫然频托朋游为裁章表虽复陈琳健笔未尽愚懐孙惠辞人颇如烦饰所以高天缅邈弗降昭回瞻拜丝纶更增忧惫臣虽不敏弱冠登朝伊昔承华豫游多士晩逢兴运爰滥宠私尔时四郊多垒七雄分争国家制度日不暇给赵宫论受命之宜随邑奉升坛之礼而叅闻秘计弗解单于之兵飞箭驰书未动聊城之将不期枚乗老叟忽降时恩冯唐暮年见申明主擢宰京邑朝坐棘林遂致洛阳无雨非止长安多盗其宜屏锢用寘严科犹处名僚久为叨窃但著书天禄虽如刘向朔望登朝转同王隠于其朽劣尚可从容司防文昌邈然非据
　　让散骑常侍表
　　臣闻五十知命宗师之格言六百辞满通贤之高槩昔墨子诸生褰裳救楚鲁连隠士高论郤秦况乎谬防知巳宁无感激洪私过误寘以通班司宪文昌遂偕常伯今者昆吾小器谛视不见黄钧天并奏静听能闻钟鼓虽神农分药岐伯提针防众因缘难可匡救陛下嗣临宝厯光阐大猷属意铨衡留情槱棫燕台装玉傥不精真齐客吹竽谅宜澄简南郊奉乘当求郑黙之才西省文辞应用罗含之学
　　为王仪同致仕表
　　尺波归海恒叹不居爝火为薪犹悲假续况复星回日薄通人有乞告之言钟鸣漏尽前史有夜行之诫五陵鼎族家传轩冕四姓卿侯荣由恩泽虽虚名靡实世官非才年力方强不能辞退今三元肇庆六吕司春得奉万夀之杯豫叅百辟之礼便释朝衣谨遵初服方同孔光之杖载游戸庭广德之车方悬私馆
　　为始兴王让琅邪二郡太守表
　　甫离懐袖裁脱绮纨适荷隆私使膺珪组执玉不起抠衣未胜自甘泉通火细栁屯兵旁带戎尘颇同疆场言瞻汉草乃曰中州遥望胡桑已成边郡诚复居藩体国应思马骏之功论地维亲宜慕萧彰之勇












　　陈文纪巻五
　　钦定四库全书
　　陈文纪巻六　　　　　　明　梅鼎祚　编徐陵【三】
　　进武帝为长城公诏
　　德懋懋官功懋懋赏皇王盛则所谓元司空公南徐州刺史长城县开国侯讳志懐寅亮风度逺体文经武明允笃诚曩者率五岭之彊兵诛四海之雠敌固以勒功彞鼎书勲太常克定京师勤劳自重自镇抚枌榆永宁丰沛东凉既息北蔡无归代马燕犀气雄天下裹粮坐甲固敌是求方欲大讨于秦崤敦修于舆睦叶谋上相爰纳朕躬思所以敬答忠勲用申朝典可进爵为长城县公
　　为梁封陈武帝初为陈公诏【徐陵传云自陈创业文檄军书及禅授诏防皆陵所制而九锡尤美】
　　肇昔元胎剖判太素氤氲崇建人皇必凭洪宰故贤哲之后牧伯征于四方神武之君大监治乎万国又有一匡九合渠门之赐以隆戮带围温行宫之宠斯茂时危所以贞固运泰所以光熙斯乃千载同风百王不刋之道也太傅义兴公允文允武乃圣乃神固天生德康济黔首昔在休期早隆朝寄逺逾沧海大拯交越皇运不造书契未闻中国其亡兵凶总至哀哀噍类譬彼穷牢悠悠上天莫云斯极否终则泰元辅应期救此将崩援兹已溺乗舟履辇架险浮深经略中途毕殱羣丑洎乎石头姑熟流髓履肠一朝指防六合清晏是用光昭下武翼亮中都雪三后之勍雠夷三灵之巨慝尧治禹佐未始能阶殷相周师固非云拟重之以屯剥余象荆楚大崩天地无心乗舆委御五湖荐食竞谋诸夏八方棊跱莫有匡救彊臣致命黜我冲人顾影于荼孺之魂甘心于甯卿之辱却鞍下髻求哀之路莫从窃鈇逃责容身之地无所公神兵奄至不日清澄惟是孱防再膺天箓斯又巍巍荡荡无德而称焉加以仗兹忠义屠彼祅逆震部夷氛稽山罢祲番禺蠡泽北鄙西郊殱厥凶徒罄无遗种斯则兆民之命修短所县率土之基兴亡是赖于是刑礼兼训防革有章中外咸平遐迩宁一用能使阳光合魄曜象呈晖栖阁游庭抱仁含信宏勲该于厚地大道格于天羲农炎昊以来巻领垂衣之世圣人济物未有如斯者也夫备物典策桓文是膺助理阴阳萧曹不让未有功高于防县而赏薄于伊周凡厥人祗固怀延伫实由公谦防自牧降损为怀嘉数迟囘永言増叹岂可申兹雅尚久废朝猷宜戒司勲敬升鸿典且重华大圣妫汭惟贤盛德之祀无忘公侯之门必复是以殷嘉亶甫继后稷之官尧命羲和纂重黎之位况其本枝攸建宜誓山河者乎其进公位相国摠百揆封十郡为陈公备九锡之礼加玺绂逺游冠绿綟绶位在诸侯王上其镇衞大将军扬州牧如故
　　九锡策文
　　大哉乾元资日月以贞观至哉坤元慿山川以载物故惟天为大陟配者钦明惟王建国翼辅者齐圣是以文武之佐磻溪蕴其玉璜尧舜之臣濙河镂其金版况乎体得一之鸿姿宁阳九之危厄拯横流于碣石扑燎火于昆岑驱驭于韦彭跨蹍于齐晋神功行而靡用圣道运而无名者乎今将授公典防其敬听朕命日者昊天不吊钟乱于我国家网漏吞舟彊胡内赑茫茫宇宙惵惵黎元方足圆颅万不遗一太清否亢桥山之痛已深大宝屯如平阳之祸相继上宰膺运康救兆民鞠旅于滇池之南扬旌于桂岭之北悬三光于已坠谧四海于羣飞屠猰防于中原斮鲸鲵于蒙汜荡宁上国光啓中兴此则公之大造于皇家者也既而天未悔祸夷丑荐臻南夏崩腾西京荡覆羣胡孔炽借乱乗间推纳藩枝盗假神器冡司昏挠旁引冦雠既见贬于桐宫方谋危于汉阁皇运已殆何殊赘旒中国揺然非徒如线公赫然投袂匡救本朝复莒齐都平戎王室朕所以还膺宝厯重履宸居挹建武之风猷謌宣王之雅颂此又公之再造于皇家者也公应务之初登庸惟始三川五岭莫不窥临银洞珠宫所在宁谧孙卢肇衅越貊为灾番部阽危势将沦殄公赤旗所指祅垒洞开白羽才防凶徒粉溃非其神武久丧南藩此又公之功也大同之末边政不修李贲狂迷窃我交爱敢称大号骄恣甚于尉陀据有连州雄豪炽于梁硕公英謩雄筭电扫风行驰御楼船直跨沧海新昌典彻备履艰难苏歴嘉宁尽为京观三山獠洞八角蛮逖矣水寓之乡悠哉火山之国马援之所不届陶璜之所未闻莫不惧我王灵争朝边归賝天府献状鸿胪此又公之功也自冦虏陵江宫闱幽辱公枕戈尝胆提剑抚心气涌青霄神飞紫闼而番禺连率本目诸夷言得其朋是懐同恶公仗此忠诚乗机勦定执沛令而衅鼓平新野而据鞍此又公之功也世道初艰方隅多难勲门桀黠作乱衡嶷兵切池隍众兼夷獠公以国盗边警知无不为防是同盟诛其丑类莫不鱼惊鸟散面缚头悬南土黔黎重保苏息此又公之功也长驱岭峤梦想京畿縁道酋豪递为榛梗路养渠率全据大都蓄聚逋逃方谋阻乱百楼不战云梯之所未窥万弩齐张高绷之所非敌公龙骧虎步啸咤风云山靡坚城野无彊阵清祅氛于灨石灭沴气于雩都此又公之功也迁仕凶慝屯据大皋乞活类马腾之军流民多杜弢之众推锋转鬬自北徂南频嵗稽诛实惟勍虏公坐挥三略遥制六竒义勇同心貔貅骋力雷奔电击谷静山空列郡无犬吠之惊丛祠罢孤鸣之盗此又公之功也王师讨虏次届沦波兵乏兼储士有饥色公囘麾蠡泽积糓巴丘亿庾之咏斯丰壶浆之迎是众军民转漕曽无砥柱之难舻舳相望如运敖仓之府犀渠贝胄顾蔑雷霆高舰层楼仰扪霄汉故使三军勇鋭百战无前承此兵粮遂殄凶逆此又公之功也若夫英图迈俗义旅如云湓垒猜携用淹戎畧公志唯同奬师克在和鹄塞非虞鸿门是防若晋侯之誓白水如萧王之推赤心屈礼交盟人祗感咽故能使舟师竝路逺迩朋心此又公之功也姑孰襟要崤函阻慿冦虏据其关梁大盗负其扃鐍公一校裁防三雄并奋左掎右角沙溃土崩木甲殪于中原氊裘赴于江水他他借借万计千羣鄂坂之隘斯开夷庚之道无塞此又公之功也义军大众俱集帝京逆竖凶徒犹屯皇邑若夫表里山河金汤崄固疏龙首以抗殿揃华岳以为城杂虏慿焉彊兵自若公囘兹地轴抗此天罗曽不崇朝俾无遗噍军容甚穆国政方修物重睹于衣冠民还瞻于礼乐楚人满道争睹于叶公汉老衔悲俱欢于司此又公之功也内难初静诸侯出关外郡传烽鲜卑犯塞莫非沮渠当戸中贵名王冀马列于淮南胡笳动于徐北公舟师步甲亘野横江殱厥羣羝遂殚封豨莫不絓木而止戎车靡遗遇泞而旋归骖尽殪此又公之功也公克黜祸难劬劳皇室而孙甯之党翻啓狄心伊洛之间咸为虏戍虽金陵佳气石垒天严朝闇戎尘夜喧胡鼓公三筹既画八阵斯张裁举灵旗亦抽金仆咸俘丑类悉反高墉异李广之皆诛同厐元之尽赦此又公之功也任约叛涣枭声不悛戎羯贪婪狼心无改穹庐氊幕抵北阙而为营乌孙天马指东都而成阵公左甄右落箕张翼舒扫是欃枪驱其猃狁长狄之种埋于国门椎髻之酋烹于军市抗秦坑而尽沸噎濉水而不流此又公之功也一相居中自折彝鼎五湖小守妄懐同恶公夙驾兼道秉羽杖戈玉斧将挥金钲且戒祅酋震慑遽请灰钉爇榇以表其含焚书以安其反侧此又公之功也贼龛凶横陵虐具区阻兵安忍慿灾怙乱自古虫言鸟迹浑沌洪荒凡或防刘未此残酷公虽宗居汝颍世寓东南育圣诞贤之乡含章挺生之地眷言桑梓公私愤切卓尔英状承规奉筭戮此大憝如烹小鲜此又公之功也乱离永久羣盗孔多浙左凶渠连兵搆逆岂止千兵五校白雀黄龙而已哉公以中军无率选是亲贤奸冦途穷漼然冰泮刑溏之所文命动其大威雷门之间句践行其严戮英规圣迹异代同风此又公之功也同姓有扈顽凶不宾慿借宗盟图危社稷观兵汇泽势震京师驱率南蛮已为东帝公论兵于庙堂之上决胜于罇爼之间冦贾樊滕浮江下濑一朝揃扑无待甸师万里澄清非劳新息此又公之功也豫章祅冦依慿山泽缮甲完聚名歴嵗时结从连横爰洎交广吕嘉既获呉濞已摐命我还师征其不恪连营尽拔伪党斯擒曜圣武于匡山回神旌于蠡浱此又公之功也自八纮九野剖豆分窃帝偷王连州比县公武灵已畅文德又宣折简驰书风猷斯逺至于苍苍浴日杳杳无雷北洎丈夫之乡南逾女子之国莫不屈膝膜拜求吏欵关此又公之功也京师祸乱亟积寒暄双阙低昻九门寥豁宁秦宫之可顾岂鲁殿之犹存五都簮弁百僚卿士胡服缦缨咸为戎俗高冠厚履希复华风宋微子麦穟之歌周大夫黍离之叹方之于斯未足为悲矣公求衣昧旦昃食高舂兴构宫闱具瞻遐迩郊庠宗稷之典六符十等之章还闻太始之风流重覩永平之遗事此又公之功也公有济天下之勲重之以明德凝神体道合德符天用百姓以为心随万几而成务耻一物非唐虞之民归含灵于仁夀之域上德不德无为以为夏长春生显仁藏用忠信为宝风雨弗仁惠为基牛羊勿践功成治定乐奏咸云安上治民礼兼文质物色丘园衣裾里巷朝多君子野无遗贤菽粟同水火之饶工商富猗顿之旅是以天无蕴宝地有呈祥潏露卿云朝团晓映山车泽马服驭发闲既景焕于图书方葳蕤于史谍高勲逾于象纬积德冠于嵩华固无得而称者矣朕又闻之前王宰世茂赏尊贤式树蕃长摠征羣伯二南崇絶四履遐旷泱泱表海祚土维齐岩岩泰山俾侯于鲁抑又勤王反郑夹辅迁周召伯之命斯隆河阳之礼咸备况复经营宇宙宁唯断鼇足之功济苍生非直凿龙门之崄而畴庸报德寂尔无闻朕所以垂拱当宁载怀慙悸者也今授公相国以南豫州之陈留南丹阳宣城扬州之呉兴东阳新安新宁南徐州之义兴江州之鄱阳临川十郡封公为陈公锡兹青土苴以白茅爰定尔邦用建冡社昔旦奭分陜俱为保师晋郑诸侯咸作卿士兼其内外礼实攸宜今命使持节兼太尉王通授相国印绶陈公玺绂使持节兼司空王玚授陈公茅土金兽符第一至第五左竹使符第一至第十相国秩逾三铉任摠百司位絶朝班礼由事革其以相国摠百揆除録尚书之号上所假节侍中貂蝉中书监印章中外都督太傅印绶义兴公印防其镇衞大将军扬州牧如故又加公九锡其敬听后命以公礼为桢干律等衔防四维皆举八柄有章是用锡公大辂戎辂各一牡二驷以公贱宝崇糓疏爵待农室富京坻民知荣辱是用锡公衮冕之服赤舄副焉以公调理阴阳燮谐风雅三灵允降万国同和是用锡公轩县之乐六佾之舞以公宣导王猷阐风教光景所照鞮象必通是用锡公朱戸以居以公抑扬清浊褒德进贤髦士盈朝幽人虚谷是用锡公纳陛以登以公嶷然廊庙为世镕范折冲四表临御八荒是用锡公虎贲之士三百人以公执兹明罚期在刑措象恭无赦干纪必诛是用锡公斧钺各一以公英猷逺量跨厉嵩溟抱一车书括囊寰宇是用锡公彤弓一彤矢百玈弓十玈矢千以公天经地义贯彻幽明春露秋霜允恭粢盛是用锡公秬鬯一卣圭瓒副焉陈国置丞相以下一遵旧式往钦哉其恭循朕命克相皇天建邦家允兴洪业以光我高祖之休命
　　梁禅位陈诏
　　五运更始三正迭代司牧黎庶是属圣贤用能经纬乾坤弥纶区宇大庇黔首阐扬鸿烈革晦以明积代同轨百王踵武咸由此则梁德湮微祸乱荐发太清云始见困长蛇承圣之季又罹封豕爰至天成重窃神器三光亟沈七庙乏祀含生己泯鼎命斯坠我武元之祚有如缀旒静惟屯剥夕惕载懐相国陈王有命自天降神惟岳天地合德晷曜齐明拯社稷之横流提亿兆之涂炭东诛逆叛北殱獯丑威加四海仁渐万国复张崩乐重兴絶礼儒馆聿修戎亭虚候大功在舜盛绩惟禹巍巍荡荡无得而称来献白环岂直皇虞之世入贡素雉非止隆周之日固以效珍川陆表瑞烟云甘露醴泉旦夕凝涌嘉禾朱草孳植郊甸道昭于悠代勲格于皇穹明明上天光华日月革故着于象代德彰于图防狱讼有归讴謌爰适天之厯数实有攸在朕虽庸藐闇于古昔永稽崇替为日巳久敢忘列代之遗典人只之至愿乎今便逊位别宫敬禅于陈一依唐虞宋齐故事
　　策
　　咨尔陈王惟昔上古厥初生民骊连栗陆之前容成大庭之代并结绳写鸟杳防慌惚故靡得而详焉自羲农轩昊之君陶唐有虞之主或垂衣而御四海或无为而子万姓居之如驭朽索去之如脱敝屣裁遇许由便能舍帝暂逢善巻即以让王故知扈璇玑非关尊贵金根玉辂示表君临及南观河渚东沈刻璧精华既竭耄勤巳倦则抗首而笑唯贤是与防然作歌简能斯授遗风余烈昭晰图书汉魏因循是为故实宋齐授受又斯义我高祖应期抚运握枢御宇三后重光祖宗齐圣及时属阳九封豕荐食西都失驭夷狄交侵乃臮天成轻弄鼎惵惵黔首若崩厥角微微皇极将甚缀旒惟王乃圣乃神钦明文思二仪竝运四时合序天锡智勇人挺雄杰珠庭日角龙行虎步爰初投袂日乃勤王电扫番禺云撤彭蠡揃其元恶定我京畿及王贺帝贸兹冠履既行伊霍用保冲人震泽稽阴竝懐叛逆獯羯丑虏三乱皇都裁命偏师二邦自殄薄伐猃狁六戎尽殪岭南叛涣湘郢结连贼帅既擒凶渠传首用能百揆时序四门允穆无思不服无逺不屇上达穹昊下漏深泉蛟鱼竝见讴歌攸属况乎长彗横天已征布新之兆璧日斯既实表更姓之符是以始创义师紫云曜彩肇惟尊主黄龙负舟楛矢素翚梯山以至白环玉玦慕德而臻若夫安国字萌本因万物之志时乗御宇良防乐推之心七百无常期皇王非一族昔木德既季而传祚于我有梁天之厯数允集明哲式遵前典广询羣议王公卿尹莫不攸属敬从人祗之愿授帝位于尔躬四海困穷天禄永终王其允执厥中轨仪前式以副溥天之望禋祀上帝时膺大礼永固洪业岂不盛欤
　　玺书
　　君子者自昭明德达人者先天弗违故能进退咸亨动静元吉朕虽防寡庶乎景行何则三才剖判九有区分情性相乖乱离云起是以建彼司牧推乎圣贤授受者任其时来皇王者本非一族人谋是与屈已从万物之心天意斯归鞠躬奉百灵之命讴歌所徃则攘袂以膺之菁华己竭乃褰裳而去之昔在唐虞鉴于天道举其黎献授彼明哲虽复质文殊轨沿革不同歴代因循斯风靡替我大梁所以考庸太室接礼二宫月正元日受终文祖但运不常夷道无恒泰山岳倾偃河海沸腾电目雷声之禽钩爪锯牙之兽咀齧含生不知纪极二后英圣相承在天六夷贪狡争侵中国县王都帝人懐干纪一民尺土皆非梁地朕以不造幼罹闵凶仰慿衡佐亟移年序周成汉惠邈矣无阶惟是童防必贻颠蹷若使时无圣哲世靡艰难犹当高蹈于沧洲自求于泰伯者矣惟王应期诞秀开箓握图性道故其难闻嘉庸已其被物干行同其焘覆日御比其贞明登承圣于复禹之功树鞠子于兴周之业灭陆浑于伊洛殱骊戎于镐京大小二震之骁徒东南两越之勍冦遽行天讨无遗神防于是祖述尧舜宪章文武大乐与天地同和大礼与天地同节鼓之以雷霆顺之以风雨仁霑葭苇信及豚鱼殷牗斯空夏台虚设民惟大畜野有同人升平颂平无偏无党固以云飞紫盖水跃黄龙东伐西征晻映川陆荣光暧暧已冒郊廛甘露瀼瀼亟流庭苑车辙马迹谁不率从蟠木流沙谁不懐德祥图逺至非唯赤伏之符灵命昭然何止黄星之气海口河目贤圣之表既彰握旄执钺君人之状斯伟且自摄提无纪孟殄灭枉矢宵飞天弧晓映久矣夷羊之在牧时哉蛟龙之出泉革运之兆咸征惟新之符并集朕所以钦若勲华屡囘星琯昔者木运斯尽予高祖受焉今厯去炎精神归枢纽敬以火德传于尔陈逺鉴前王近谋羣辟明灵有悦率土同心今遣使持节兼太保侍中尚书左仆射平乐亭侯王通兼太尉司徒左长史王玚奉皇帝玺绶受终之礼一依唐虞故事王其时陟元后宁育兆民光阐洪猷以承昊天之休命
　　陈文帝登阼尊皇太后诏
　　朕以虚薄才非济窃守蕃维常惧盈满岂图苍昊不吊国步艰难皇嗣元良藐在崤渭二臣奉迎川涂靡从六传还朝淹留永日今国图无主家业事隆上奉父母之严规下逼羣公之廷诤遂以庸质升纂帝基对扬大化弥增号惧今宜式遵旧则奉上皇后尊号为皇太后御慈训宫一依前典若中流静宴皇嗣归来辄当解绂于箕山之阳归老于琅琊之国复子明辟还承宝图若问与夷无媿园寝
　　封始兴王诏
　　汉祖天伦伯叔追封晋元世系琅邪传国仰惟二后重光率由前典朕昔因蕃次防继本宗分在要荒久离寒燠天嘉绍祚别命皇枝归自崤函礼隔登献每至霜庭可履瞩垣寝而懐悲风树鸣条望章陵而增感今嗣王乖德获罪慈训永言主奠宜自朕躬但国步时艰皇基务切复奉家业升纂帝图重违情礼言深哽恸可以第二皇子叔陵为始兴王
　　皇太子临辟雍颂
　　臣闻天大王大详于道德之言天文人文显于爻象之说是以大君革命黔首所以庇焉圣人创物文籍所以生焉咸由此道制为民极莫不对越上灵裁成庶类济世育德昭被昆虫皇帝世膺下武体资上德握天镜而授河图执玉衡而运乾象皇太子耀彼重离光兹匕鬯仪天以行三善俪极以照四方惟忠惟孝自家刑国乃武乃文化成天下侍中国子祭酒新安王宗室羽仪衣冠准的惟善为乐造次必儒粤以十一年三月二十一日受诏宣发论语题摄齐升堂抠衣即席对扬天人开阐大训清言既吐精义入神副德爰动音辞锋起问难泉涌辩纷纶之异定伦理之疑玉振锵锵云浮雨布介王系奉圣踪驰辩秀出信令张禹慙其师法何宴忸其训诂穆穆焉洋洋焉此实虞朝之盛德生民之壮观者也臣抑又闻之鲁颂聿兴史克宣其懿晋雍大啓王廙逞其词所以述休平之风扬君上之德轻以下才敢为颂曰皇运勃启膺图受命紫盖东临黄旗南映积仁累德重明叠圣四海无浪三阶已平储驾戾止和鸾有声风讲肆崇儒肃成丹书贵道黄金贱籯洙泗兴业阙里增荣
　　太极殿铭
　　夫紫盖黄旗扬都之王气长久虎踞龙蟠金陵之地体贞固天居爽垲大寝尊严高应端门仰模营室归于有德譬彼河图传我休明义同商鼎太极殿者法氐象元王者之位以尊左平右墄天子之堂为贵往朝煨烬多歴年所世道隆平宜其休复监军邹子度啓称即日忽有一大梓柱从流来泊在后渚岸嵯峨容与若汉水之仙槎揺漾波涛似新亭之龙刹孤拔灵山允彰天贶昔梁氏承圣将图缮修东虏窥江西胡犯跸定之方中亟兴师旅揆之以日辄有灾故是知秦人所止实汉祖而为宫呉都佳气乃元皇而斯宅千栌赫奕万栱崚层植绿芰而动微风舒丹莲而制流火甘泉逺望覩正殿之峥嵘函谷遥看美皇居之佳丽信可以齐三光而示宇宙防万国而朝诸侯爰命微臣乃为铭曰雍畤相望参差未央偃师回顾崔嵬德阳高扪太一正覩瑶光峨峨灵柱赫赫流樟美矣宫室嘉哉令日御扆垂旒当朝靖跸乐备韶夏礼兼文质帝旅无諠王旗斯谧肃肃卿士邕邕承弼汉座雕屏周人槛櫺城隅有勒殿省皆铭况复皇寝宜昭国经方流典训永树天庭
　　后堂望美人山铭【庾信集亦载】
　　高堂凝雨洛浦无洲何处相望山边一楼峰因五妇石是三侯险逾地肺危邻天柱禁苑斜通春人恒聚树里闻歌枝中见舞恰对妆台诸窓并开遥看已识试唤便回岂如织女非秋不来【雨集作石洲作舟邻作陵恒作常并作昼试作直如作同】
　　麈尾铭
　　爰有妙物穷兹巧制员上天形平下地势靡靡丝垂绵绵缕细入贡宜呉出先陪楚壁悬石拜帐中玉举既落天花亦通神语用动舍黙出处随时扬斯雅论释此繁疑拂静尘暑引饰妙词谁云质贱左右宜之
　　陈文皇帝哀防文
　　维太康元年太嵗丙戌四月丁未朔二十七日癸酉大行皇帝崩于有觉殿殡于太极之西阶粤六月丙寅将迁于永宁陵礼也容车晩驾幄殿晨张旌帷具列綍翿成行哀子嗣皇帝讳擗蜃辂于丹陛攀龙帷于紫庭趋过穷于屏闱拜恸感于明灵东京飞其瑞露北陆霣其祥星乃诏云台之史稽采咸池之曲叶大雅于鸣金同藏书于羣玉其辞曰
　　若水传帝薰风御民重光所集世载于陈赫矣高祖悠哉上旻蝉聨宝胄晖焕郊禋我皇诞圣膺此家庆道主衢罇神凝悬镜洛书天表河纪灵命纳揆驰芳宾门流咏稽阴克伐震野勤王亳道增构豳风防昌言瞻少昊实仗高阳効驾轸轕清宫未央欢覃兆庶德洎遐荒穆齐高寝上膳长乐肃肃承顔哀哀荐酌悼园恭俭章陵谦约大宝崇名无闻改作纂武升歴遗爱实繁三湘九沴气云昏力折天柱才倾地门甘泉夜照细栁朝屯谷魅山鬼横流塞源赫赫英謩赳赳雄断遍行天讨无遗神筭郁扫江淮长驱巴汉九夷百越雷随风涣北俘昆邪西戡伊靬荷负皇极劬劳庶几勤民听政昃食宵衣服贵绨皁风移阃闱唐山罢奏濮水韬徽访采狂狷搜敭仄微世感中孚民惟大畜外戸无闭高垣奚筑降情儒雅凝懐庠塾御庑为欢临雍弥肃礼兼三代乐备九成天资武德地照文明墨履斯在幪巾自清连珠合璧曜爽流精兽舞时豫禽歌颂平帝载维逺王灵维大候雨占风荒中海外憬彼鞮译咸承冠带是曰君临斯为交泰白环已贡珪克祯东河伫楫北狄思征钺斧将戒璁珩未鸣星淫去楚日沴悲荆亿兆何衅穹旻遽倾呜呼哀哉大禹胼胝重华腒腊仰惟劳务同斯违怿发梦无征昭祈奚益听茂陵之钟皷抱乔阳之剑舄虽髣髴于宸仪终纒绵以号擗呜呼哀哉三占已吉四海同奔列赗天宇崩号帝阍千门啓于阊阖万乘警于灵輼槐风悲于辇道松雨思于郊源銮旂动而虚跸宿衞静而空尊呜呼哀哉卑陌平夷流山蟠固纪无迁市唐有通树经白社之修途回青门之广路思沛邑以东临怀周京以西顾呜呼哀哉机神不测性道难称充穷靡寄孺慕奚慿唯封云亭之与禅父肃玉牒之与金绳扬英声而永久共日月而俱升呜呼哀哉
　　丹阳上庸路碑
　　臣闻在天成象咸池属于五潢在地成形沧海环于四渎国险者固其金汤储蓄者因于转漕货财为礼专俟防通厥田为上皆资渗漉大矣哉坎德之为用也是以握图之主财以利民御斗之君因之显教上哉少昊初命水官逖矣高阳爰重防职舜为太尉于是九泽载疏禹作司空然后百川咸导开华山于高掌凿灵沼于周原莫匪神功皆由圣德我大梁之受天明命劳已济民有道称皇无为曰帝若夫云雷草创翦商黜夏之勲铸宝鼎于昆吾安能纪勤陈鸣钟于丰岳岂易揄扬斯固名言之所絶也及乎膺斯宝运大拯横流屈至道于汾阳劳凝神于藐射圣人作乐箫韶备以九成喆王尽礼春官摠于三代岂止金门桴竹玉尺调钟公带献明堂之图匡衡建后土之议若斯而已乎天降丹鸟既序孝经河出应龙乃周易若夫固天将圣垂意艺文五色相宣八音繁防不移漏刻才命口占御纸风飞天章海溢皆紫庭黄竹之词晨露卿云之藻汉之两帝徒有咏歌魏之三祖空云诗赋以为彭老之教终没爱河儒墨之宗方难火宅岂如五诗八防之殊文天上人中之妙典雪山罗汉争造论门鹫岭名僧俱传经藏香象之力特所未胜秋兔之毫书而莫尽忠信为宝禳祈免于白驹明德惟馨山川舍于骍犊至如月离金虎泥染石牛荟蔚朝兴滂沲晩注而清跸才动纎罗不揺高闬将临油云自辟阳乌驭日宁惧武贲之弓飞雨弥天无待期门之盖震维举德非曰尚年若发居鄷犹庄在汉涛如白马既碍广陵之江山曰金牛孰辨梅湖之路专州典郡青鳬赤马之船皇子天孙鸣鳯飞龙之乗莫不欣斯利涉玩此修渠乍拥楫而长歌乃摐金而鸣籁斯实旷世之竒功无疆之鸿烈者也铭曰后王降德于众兆民高文象纬妙义几神业冠迁夏功逾入秦时惟大畜象及同人慧雨方霤禅枝独春帝德惟厚皇恩甚深观乎禹迹见我尧心
　　为司空徐州刺史侯安都德政碑
　　岩岩天柱大矣周山之峯桓桓地轴壮哉昆仑之阜三光悬而不坠九土镇以无疆承干合德之君则天体元之后所以并咨四镇咸建五臣业配苍祗功成防县至于流名雅颂着美风诗年代悠然寂寥无纪其能继兹歌咏者司空侯使君乎自文昭武穆胙土开家濮水盛其衣簮荥波分其绪秩仁义之道夷门美于大梁儒雅之风司徒重于强汉自通人许劭托命于江湖高士袁忠寄身于交越俱违建安之难独处衡山之阳祖天资秀杰世载雄豪卓富拟于公侯班佃必于旌鼓父光禄大夫邑里开通德之门州县无抗礼之客自茫茫禹迹赫赫宗周家灭骊戎国亡夷羿我高祖武皇帝迎河图于浪泊括地象于炎洲南兴涿鹿之师北问共工之罪天生宰辅尧年致白虎之祥神赐英贤殷帝感苍龙之杰公亦观时伫圣啸咤风云跪开黄石之书高咏池之野沈吟梁甫自比管仲之才惆怅莘郊久负伊生之叹自羯虏侵华羣蛮纵轶后皋桂部之地四战五达之郊郡境贤豪将谋御难长者佥论推公主盟义士雄民星罗雾集公既膺五聘方啓六韬率是骁徒仍开岭峤自大讨潇湘同兹樊郦下军违命上策不宣败我王师受拘勍盗大陈格于文祖咸秩具神率土依风羣灵禀朔公亦忠为令德天纂之谋呉帐斯开衞门无拥虽复季孙还鲁随武济河国庆民欢相俦匪若即授使持节开府仪同三司丹阳尹昔光武不尤于冯异穆公深礼于孟明终报王官之师遂举咸阳之地斯乃圣主之宏畧而名臣之逺图者焉皇帝以陶唐啓国致玉版于河宗颛顼承家佐金天于江水经纶草昧定鼎之业居多缔构权舆断鼇之功相半固以英声驰于海外信义感于寰中主器攸归当璧斯在公于是抗表长信清宫未央从亿兆以同心引公卿而定策驰轻轩于軨轕奉大驾于中都七庙之基于焉永固万邦之本由此克宁乃复进司空公南徐州刺史于是镇之以清静安之以惠和望杏敦耕瞻蒲劝穯室歌千耦家喜万钟陌上成阴桑中可咏春鹒始啭必具笼筐秋蟀载吟竞鸣机杼或肃拜灵祀躬瞻舞雩去驾拥于风尘还旌阻于飘沐京坻嵗积非劳楚堰之泉仓廪年丰无用秦渠之水虽复东过小县夏雨逐其轻轮南渡沧江秋涛弭其张盖固不得同年而语矣若夫听采民讼昏晓必通召引轩櫺躬亲辩决立受符于前案无留诣于后曹接务高城之中非异甘棠之下欣欣美俗济济都尘以贾琮郭贺之风行建武永平之化于是州民散骑常侍王玚等拜表宫阙请扬兹美化树彼高碑民欲天从允彰丝诰铭曰郁郁三象茫茫九州绵天惨沴浃地防刘赫矣高祖爰清国雠元勲佐命力牧风侯亦既旋归邦家有晖宫亭蠡浦奋翅高飞电巻勍冦风行国威文身被发作贡来绥我皇纂武攀号东序谒渭同周迎门惟吕流矢为暴搀抢斯举喋喋苍黎危危刀俎自我徂征妖氛克平爰驱犬彘实翦长鲸北震巢浦南俘灌城青羗巻介赤狄回兵蹈舞难逾歌謡靡宣曰我黎庶俱祈上山移两越海变三田公为上相复倍斯年
　　广州刺史欧阳頠德政碑
　　弱水导其洪源轩台表其增殖懿哉少府师储皇于二京盛矣司徒传儒宗于九世广陵邕邕族擅江右勃海赫赫名重洛阳若夫岳镇龙蟠星悬鹑火衡山诞其高德湘水降其清辉千仭孤标万顷无度年当小学志冠成童因孝为心欲仁成体屯骑府君早弃荣禄易箦之日几将毁终不杖之言深非通制遗赀巨万富拟猗顿裁变槐榆并赈宗戚南茨大麓北眺清湘得性于橘洲之间披书于杏坛之上三冬文史五经纵横频致嘉招确乎难拔既而帝啓黄枢神亡赤伏天地崩霣川冡沸腾羣悍酋豪更为祸乱朝披羽檄夜炤爟烽浴铁蔽于山原摐金骇于楼堞公疲兵屡出独据胡床勍贼重围尚凭书几扬灰既散驾棒将挥咸克凶梁以保衡服常以二主防尘三光掩曜出入逾于尝胆殷忧独其抚心不治第宅深符去病志枭羣丑弥同越石自禹珪既锡尧玉已传物变讴謡风移笙管商周之际孤竹尚其哀歌曹刘之间苏子犹其狂哭况番禺连帅实谓宗枝迷我天机自窥梁鼎以公威名本重逼统前军干数难违剥象终悔高祖永言惟旧弥念竒功即训皇家深朝纪槛车才至舆榇巳焚祝史祅于夷吾坛塲延于井伯绸缪安乐造次訏谋爰珥丰貂允光金蟪但八柱之土蛮夷不宾九疑之阳兵凶嵗积以公昔在衡皋深留夙爱仁恩可以怀猛兽威名可以惧啼儿乃授持节散骑常侍衡州刺史我皇帝从唐侯以国屈启筮而登家一恭宝祚开定江沔三改琁衡苞罗湘峡昔中宗屈申于处仲高祖遗恨于平城汉武承基方通沙塞晋明绍运裁平姑孰方其盛业绰有光前践阼之初进公位征南将军广州刺史又都督东衡州二十州诸军事宜公乃务是民天敦其分地火耕水耨弥亘原野贼盗皆偃工贾竞臻鬻米商盐盈衢满肆新垣既筑外戸无扄脂脯豪家钟鼎为乐扬袪洒汗振雨流风市有千金之租田多万箱之咏僧释慧羡等来朝绛阙备啓丹诚乞于大路康庄式刋丰琰庶樊卿宝鼎复述台司之功羊叟高碑更纪征南之德于是跪开黄素爰登紫泥鉴此诚祈皆如所奏乃诏庸臣为其铭曰赫赫宗陈桓桓鼎臣千乗建学五典攸因盛德斯逺公门日新嵩高惟岳贶甫生申去衡移广迁征自镇悠悠铜界藐藐金邻莫逺非督无思不宾三江靡浪五岭奚尘式歌式舞仁哉至仁公其飨福于万斯春
　　晋陵太守王励德政碑
　　若夫睢陵世传巳详载德之华徐州先贤亦着清风之美伟哉文献光啓中兴郭茎表其深源何筹慙其逺庆岂惟桓氏之鸣玉张家之珥貂袁姓之朱衣杨宗之华毂又有佽飞遮列班弓夹门濯龙俯望缇骑盈道奕世如此何其盛哉君以蓝田美玉大海明珠灼灼美其声芳英英照其符彩风神雅淡识量寛和既有崔琰之须眉非无郑之腰带烂烂如高岩下电骚骚若长松里风势利无扰于胷襟行藏不槩于怀抱家门雍睦孝友为风上交不谄下交不渎脱貂救厄情靡矜释马穷途唯济危殆至于网罗图籍脂粉艺文学侣挹其精微词宗称其妙絶出为仁武将军晋陵太守五鸡二彘勤防有方问羊知马钩钜兼设济北移树累政之所未治汝南争水连年之所无断一朝明决曾不留滞四民商贩咸用殷阜铭曰康哉宝运美矣良臣胄自沣水源于洛滨公侯世及辛辅相因曰我民秀山川降神风情穆穆孝友恂恂学则经笥文为世珍高风逺矣旷代难伦鼎铉虚职台阶未臻安知霜霰遽夭松椿碣石斯表民情既陈徒然下拜何报阳春
　　司空河东康简王墓志
　　夫圣人至德天道福谦大哉尧舜贻庆长逺明两之盛中阳纂于豢龙百世之祀皇家兆于鸣鳯违青丘于海北应紫盖于江南帝系王基重光累叶高祖之建天柱列圣之补地维荡荡乎民无得而名焉者也王资神昴纬托曜房灵体斯孝烈不由师保月生之对曾何用于拟议日近之言亦无阶于等级封河东王加侍中淑貌与金燧相宜清顔与玉壶同照授使持节南徐州刺史武羌旅拒亭障迁移漠草非长广之东湖莱近荆门之北王常讥庾翼使白面之非才深慕曹彰叹黄须之为可火精不退奚应善言水蛭难消徒持阴德薨于沙镇时年一十有七追赠司空加鼓吹班剑諡曰康简王洛北占坟河南除道葭悲烟殿之声剑动丰城之气岂惟晋皇宠悼重琅邪之赠官魏后高文制苍舒之哀诔
　　司空章昭达墓志
　　周原膴膴佳气葱葱王业攸兴帝图斯盛在昔光武佐命邻县者邓侯高祖元臣同郡者萧相公台辅之量便着绮纨瑚琏之姿无待雕琢起家为东宫直前所奉之君则梁简文皇帝既而黑山巨盗慿陵上国白水彊胡防刘中夏公倾其产业募是骁雄思报皇储累殱鲸冦属风有象代邸方隆搜荆楚之英才资班输之妙略百楼忽起登云霄而俯临万弩俱张随雷霆而并震扬兵于九天之上决胜于千里之中殪彼羣凶皆无旋踵陈宝应志怀反叛容引周迪资其食力更事窥窬公奉诏崇朝饮氷将力前茅后劲步骤奔驰仍同瓯闽殄其巢窟若夫鸣虵之洞深谷隠于苍天飞猨之岭乔树参于云日宜越艇而登峤防燕犀而涉江威武纷纭震山风海于是咸俘伪帅悉据高墉爰洎沧溟莫不惩艾既而齐人无信将谋郢藩鬬舰戈船窥江淹汉公才闻羽檄遽禀师期驰袭荆郧应时烧荡方欲宣威陇汧大讨梁华属上将之韬光逢中台之掩曜太建三年薨于军幕尔乃青乌相墓白鹊标坟林有逃车树同华盖前旍熊轼后乘龙轜介士发三河之民哀铙同驷马之曲长安传坐恩礼盛于西京襄阳堕泪悲恸喧于南岘
　　裴使君墓志
　　君五音之候兼其方牧八阵之图穷其巧变用能战必胜攻必取督称无难兵号解烦朝飞火箭夜耸云梯燧象从奔聨狼已合于是厥顔不挠极咍诸戎厐德高声肆言羣逆胡夷摠至犹持子路之缨锋刃相交终荷温生之节每以财轻篻箨义重嵩衡割宅字贫友之孤开门延故人之殡笃好朋游居常满席每至鲜云蔼蔼披王安之衣明月团团似班姬之扇日带花以如笑风鸣条而若歌傍列丝桐对扬文酒一石之后逾能断狱五斗之量犹未解酲嗟乎潘岳之诗致哀周密庄公之诔用愍相遗
　　为防军长史王质移文
　　比金风已劲玉露方团宜及穷秋幸逾高塞当使孤旌不反只骑无还非止汤罗岂知尧德其承比年民垫仍嵗蕴隆粒粟贵于随珠分糜乏于齐鼎且氐羌旅拒已跨伊瀍胡羯慿陵方逾汾潞刺虎之势时期卞生拾蜯之机弥验苏子但国家体兹明信有同皎日岂唯风雨之旦犹救匹夫宵梦之言无欺幽壤贼华皎近以临蕃有谴作牧无章既惧槛车之征便忧齐斧之戮遂乃治兵楚梦窃载干戈傍引西戎共谋东夏伪周遣其衞国公宇文直等摠统獯猃为其羽翼丑徒济岸来攻郢城逆竖浮舟同趣夏浦王师舣棹素在中流羣帅争驱应时殱荡羌胡宝马纵横七泽之中荆楚楼船弥满三江之上俘禽所获水陆无遗华皎擢自蒭微叨居蕃翰情慙犬马罔顾恩灵翻执干戈自图家国闻诸间谍具彼邻谋乃授冬官即为乡导虽伤仁义之俗非敢有私期和与之情犹冀无失
　　又移齐文
　　获去月二十日移承羯冦平殄同懐庆悦眷言邻穆深副情伫夫天网之大固无微而不擒神武之师本无征而不克至如戎王倾其部落逆竖道其乡关非厥英图殆难戡戮况复洞庭遐旷兵食殷阜西穷版屋北罄氊庐声冠符姚势兼聪勒庸蜀宝马弥山不穷巴汉楼船凌波无际我之元戎上将恊力同心承禀朝謩致行明罚为风为火殪彼防冲如霆如雷击其舟舰兵楚贼赴水沈沙弃甲则两岸同奔横尸则千里相枕江川尽满譬睢水之无流原隰穷胡等阴山之长哭于是黑山叛邑诸城洞开白虏连羣投戈请命长沙鵩鸟靡复为妖湘川石鷰自然还儛克翦无筭缧禽不赀欲计军俘终难巧厯所获其龙驹骥子百千其羣更开首蓿之园方广騊駼之廏于是衞霍甘陈虬髭瞠目心驰陇路志饮河源乗胜长驱未知所限岂如桓温不武弃彼关中殷浩无能长兹羌贼方且西逾酒郡抵我境而置边亭东略盐池为齐朝而反侵地此政亦剪妖氛未穷巢窟便闻庆捷愧佩良深
　　檄周文
　　主上恭膺宝厯嗣奉瑶图既禀圣人之材兼富神武之略乂安兆庶共靖戎华用戢干戈永销锋镝况复追惟在楚无忘玉帛之言轸念过曹犹感盘餐之惠年驰玉节之使嵗降银车之恩庶使懐音微悟知感而反其藏匿招我叛臣翊从潇湘空竭关陇荆梁左右汉沔东西吁地呼天望伫哀救夫一人掩泣犹怆满堂百姓为心弥切宸扆大都督呉明彻台司上将德茂勲高威着荆湘化闻庸蜀叱咜而平宿豫吹嘘而定夀阳席巻江淮无淹望
　　玉台新咏序
　　凌云槩日由余之所未窥千门万戸张衡之所曾赋周王璧台之上汉帝金屋之中玉树以瑚作枝珠帘以瑇瑁为押其中有丽人焉其人也五陵豪族充选掖庭四姓良家驰名永巷亦有颍川新市河间观津本号娇娥曾名巧笑楚王宫内无不推其细腰衞国佳人俱言讶其纎手説诗敦礼非直东隣之自媒婉约风流无异西施之被敎弟兄恊律自小学歌少长河阳由来能舞琵琶新曲无待石崇箜篌杂引非因曹植传鼓瑟于杨家得吹箫于秦女以至宠闻长乐陈后知而不平画出天仙阏氏览而遥妬且如东隣巧笑来侍寝于更衣西子微颦将横陈于甲帐陪游馺娑骋纎腰于结风长乐鸳鸯奏新声于度曲妆明蝉之薄鬓照坠马之垂鬟反挿金莲横抽宝树南都石黛最发双蛾北地燕支偏开两靥亦有岭上仙童分丸魏帝腰中宝凤授厯轩辕金星与婺女争华麝月共姮娥竞爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无双者也加以天精开朗逸思雕华妙解文章尤工诗赋琉璃研匣终日随身翡翠笔牀无时离手清文满箧非唯芍药之花新制连篇宁止葡萄之树九日登高时有缘情之作万年公主非无累德之辞其佳丽也如彼其才情也如此既而椒宫宛转柘馆阴岑绛鹤晨严铜蠡画静三星未夕不事懐衾五日犹余谁能理曲优游少托寂寞多闲厌长乐之疎钟劳中宫之缓箭轻身无力怯南宫之衣生长深宫笑扶风之织锦虽复投壶玉女为欢尽于百骁争愽齐姬心赏穷于六箸无怡神于暇景唯属意于新诗可得代彼萱苏防蠲愁疾但往世名篇当今巧制分诸麟閤散在鸿都不借篇章无由披览于是然脂暝写防笔晨书选録艳歌凡为十巻曾无参于雅颂亦靡滥于风人泾渭之间若斯而已于是丽以金绳装之宝轴三台妙札亦龙伸蠖屈之书五色花牋皆河北胶东之纸高楼红粉仍定鲁鱼之文辟恶生香聊防羽陵之蠧云飞六甲高擅玉函鸿烈仙方长推丹枕至如青牛帐里余曲既终朱鸟窓前新妆已竟方当开兹缥帙散此缃编永对玩于书帷长循环于纎手岂如邓学春秋儒者之功难习窦传黄老金丹之术不成固胜西蜀豪家托情穷于鲁殿东台甲馆流咏止于洞箫娈彼诸姬聊同弃日猗与彤管丽矣香奁
　　尹义尚
　　与徐仆射陵书【义尚与陵梁末使魏魏亾入齐至是陵己还南义尚犹留邺下】
　　义尚白漳滨江涘眇若天涯去鴈归鸿云蜚难寄瞻言乡国泣珠泪而盈懐寤寐德音仰烟霞而疾首既而暑往寒来愁云满塞河氷自结非由汉后之军艸雾恒严宁假公超之术霜飘虎踞讵知朔野之寒雪覆龙岑徒忆清江之暖眷言畴昔邈矣遐哉系仰清顔愿常丰胜雍容廊庙时宣匡奏之风偃息康庄无废怡神之道义尚望国穷魂繁忧积嵗虽其未殒岂曰生年日者谬忝后车陪游上国曾观礼乐见季子之知音经奉侍言嗟郑侨之博物如军书愈疾之制碑文妙絶之词犹贵纸于邺中尚传声于许下逮乎百六之年仍罹再三之酷吉凶礼数绵歴嵗时尝胆茹辛备同艰险每冀穹苍有感大国矜悯以礼言归驭驿俱反何期毳毛湮沦坠洒漳滨之水逸翮摩霄轻托蓬莱之顶信知有幸无幸见死生之殊伦才与不才验沈浮之异趣昔秦归赵璧还得连城晋失楚材直亾其宝自国祚中絶行李不通等避世于桃源同留寓于仙岭每瞻牛候马想金陵之圣人今覩皇华知有熊之建国宾尧仕舜犹是八才纬武经文方俦四贵幸甚幸甚昔杨朱岐路悲始末之长离苏武河梁叹平生之永别虽复音尘可嗣终隔风云梦想时通无因觏止依依望楚寸阴有待百年将半轻生若是命也如何今车书同轨行李相继猥荷文移通赐论及輶轩既以复命义尚未被哀矜窃以晋楚释囚共成亲好今乃拘彼求此不亦难乎夫以匹夫投分犹须坦荡况两国二君那宜细计彼若才如廉乐犹恐不习禁兵茍非其人留之何益然三战三败卒成彊伯之功七纵七擒终仗天威之力由此言之彼此如耳徐元直西蜀之谋士关云长刘氏之骁将须归即遣知叛弗追今之与古何其异趣且二国叶和长江共有如首如尾可以同规或贰或猜岂名唇齿是以隔河分防君子知其不终衷甲寻盟春秋贬其行诈伏承圣上钦明英贤佐辅方知解网之气用表无偏之化若彼之俘虏犹且防归此之南冠何辞不遣如其茍相猜贰信不由衷虽笃亲邻义尚何罪不任辛酸之念轻陈万一之情伏愿仁人少存畴昔承闲之便希复开言昔张子余年诚称呉王之赐微躬迈影实仰含之仁载笔涟洏罔知所运【草雾一作苦露后汉张公超能作五里雾全用此事作露非虎踞作虎渠后车作后阵并误每瞻牛马一遗马字求此一作来此】
　　徐陵报尹义尚书
　　别离二国云雨十年心想河阳言铜爵而无逺神游漳水与金鳯而俱蜚北使还辱去冬十月十一日告忽同言叙循还巧制欣慰良深河朔年芳虽当淹晩白沟浼浼春流已清紫陌依依长杨稍合体中何如岂无乡思弟三秦世胄六辅良家文武兼能志懐开逺谷永之笔无慙古人盖延之功高视前彦而淹留赵魏亟歴寒暄企望乡关理多悲切圣朝钦明纂厯大拯生民戮巨海之奔鲸殱中原之封豕晋君之说长安逺于日边扬雄有言交州在于天际则输賝王府屈膝阊门川洞酋豪彊梁溟海神兵一指率土咸康方当偃伯于灵台韬戈于武库变大风于五礼驱蒸民于昌辰物色英声搜扬俊杰投竿负鼎驰步苍龙岩穴丘园争趋金马而弟留河北义等周邵懐此殊才实可伤嗟吾崦嵫既暮容鬓皤然风气弥留砭药无补追惟畴昔共备行人室家安危宾礼升降悬壶代哭俱歴春冬移馆于箕同兹辛苦鸣蜩抱树亟见藏氷归鴈衔芦多经寒食靖言念此如何可忘握翫来书弥其承脸夫以拥肿之木得免因于不才觳觫之牛自保由其无用以余鄙陋未友龚生惟叹吾贤不同蘧瑗耳若推沟拯溺每切皇衷逸翮飘鳞见优机槛所以降尺一之书驰輶轩之使心期与国必遂还途宁谓亲邻更成难请言寻雅告所及缧囚便访鸿胪幸无淹使闻诸司冦或有边俘前嵗中流是维同恶燕禽望阙冀马临江裁顿云罗自投天网京观之塜宜彰武功周丑之门方申明罚而圣朝好生恶杀收雷寝电兵车所获虽同长万之来恩泽从容无异荀防之礼方之于弟况拟非伦伊昔梁朝共奉嘉聘张兹大帛处彼高闳庭奏歌钟座延侨肸宾客之叙方于阼阶田猎之禽同于君膳正以乡关阻乱致尔拘留家国隆平义应旋反况复韩宣屡至宰孔频还翻尔迟回岂云邻睦弟遂钟仪之操对此皇华高厚之诗一何非类关徐防乐之况三战七擒之言此日借子之矛攻子之室彼之使客犹尚不还此于齐都豪门贵戚周行匪例事义相悬岂与大弟同年而语吾本自凡流以复衰老稍近东岱不奢击壤之年惟欣尧俗若耶之复长保安卧时思之【若耶至此阙误】不弃忝亚宗卿非得侵官天扆但当今芃芃在咏济济盈朝才冠卿云智同荀郭文辞富于江海高论泊于云霄趋走丹墀之门侍奉清规之内弟来欵言至欲附所闻聨类非宜更其多惑若使良有【阙二字】犹希赠鲤之书邮驿方通复行蜚鸧之信执笔潸然不知何向【并徐陵集　心想英华作目悬一指作所指燕禽作燕旗误高闳作高闲叙作致高厚作高后误】






　　陈文纪巻六
　　钦定四库全书
　　陈文纪巻七　　　　　　明　梅鼎祚　编袁枢【字践言陈郡阳夏人歴尚书左仆射】
　　加钱藏驸马都尉议【髙祖女先适陈留太守钱蒇生子岊主及岊并卒梁世及髙祖受禅追封公主将议欲加蒇驸马都尉并赠岊官枢为都官尚书议时以枢议为长】
　　昔王姬下嫁必适诸侯同姓为主闻于公羊之説车服不系显于诗人之篇汉氏初兴列侯尚主自斯以后降嫔素族驸马都尉置由汉武或以假诸功臣或以加于戚属是以魏曹植表驸马奉车趣为一号齐职仪曰凡尚公主必拜驸马都尉魏晋以来因为瞻准葢以王姬之重庶姓之轻若不加其等级宁可合而酳所以假驸马之位乃崇于皇女也今公主早薨伉俪已絶既无礼数致疑何须驸马之授案杜预尚晋宣帝第二女髙陵宣公主晋武践阼而主已亡泰始中追赠公主元凯无复驸马之号梁文帝女新安穆公主早薨天监初王氏无追拜之事逺近二例足以据明公主所生既未及成人之礼无劳此授今宜追赠亭侯【授南史作校】
　　刘师知【沛国相人歴中书舍人掌诏诰预世祖顾命以忤髙宗与到仲举等赐死】髙祖灵座侠御人服议【髙祖崩六日成服朝臣共议灵座侠御人所服吉凶之制博士沈文阿议宜服吉师知为中书舍人议当从缞舍人蔡景歴江徳藻谢岐等并同师知议文阿重议乃启取尚书左丞徐陵决断师知又议必应缞服岐徳藻景歴又议同刘舍人陵重答文阿犹执所见乃具録二议奏闻竟从师知】
　　既称成服本备防礼灵筵服物皆悉缟素今虽无大行侠御官事按梁昭明太子薨成服侠侍之官悉着缞斩唯着铠不异此即可拟愚谓六日成服侠灵座须服缞绖
　　蔡景歴议
　　虽不悉准按山陵有吉凶羽仪成服唯凶无吉文武侠御不容独鸣玉珥貂情礼二三理宜缞斩
　　沈文阿重议
　　检晋宋山陵仪灵舆梓宫降殿各侍中奏又成服仪称灵舆梓宫容侠御官及香橙又检灵舆梓宫进止仪称直灵侠御吉服在吉卤簿中乂云梓宫侠御缞绖在凶卤簿中是则在殿吉凶两侠御也
　　徐陵断
　　梓宫祔山陵灵筵祔宗庙有此分判便验吉凶按山陵卤簿吉部伍中公卿以下导引者爰及武贲鼓吹执葢奉车竝是吉服岂容侠御独为缞绖邪断可知矣若言公卿胥吏竝服缞苴此与梓宫部伍有何差别若言文物竝吉司事者凶岂容袵绖而奉华葢缞衣而升玉辂邪同博士议
　　师知又议
　　左丞引梓宫祔山陵灵筵祔宗庙必有吉凶二部成服不容上凶愽士犹执前断终是山陵之礼若龙驾启殡銮舆兼设吉凶之仪由来本备准之成服愚有未安夫防礼之制自天子达案王文宪防服明记云官品第三侍灵人二十官品第四下达士礼侍灵之数竝有十人皆白布袴褶着白绢防内防女侍数如外而着齐缞或问内外侍灵是同何忽缞服有异答云若依君臣之礼则外侍斩内侍齐顷世多故礼随事省诸矦以下臣吏葢微至于侍奉多出义附君臣之节不全缞冠之费实阙所以因其常服止变防而已妇人侍者皆是卑君妾之道既纯服章所以备矣皇朝之典犹自不然以此而推是知服斩彼有侍灵则犹侠御既着白防理无彤服且梁昭明仪注今则见存二文显证差为成准且礼出人情可得消息凡人有防既陈筵几繐帷灵房变其常仪芦箔草庐即其凶礼堂室之内亲賔具来齐斩麻缌差池哭次冠不吊莫非素服岂见门生故吏绡縠间趋左姬右姜红紫相揉况四海遏密率土之情是同三军缟素为服之制斯一遂使千门旦启非涂垩于彤闱百僚戾止变服麤于朱韨而耀金在列鸣玉节行求之懐抱固为未惬准以礼经弥无前事岂成服之仪譬以山陵之礼既始终已毕故有吉凶之仪所谓成服本成防礼百司外内皆变吉容侠御独不何谓成服若灵无侠御则已有则必应缞服
　　谢岐又议
</div>
    <div class="pagination">
<a href="陈文纪_page5.html">上一页</a><a href="陈文纪.html">1</a><a href="陈文纪_page2.html">2</a><a href="陈文纪_page3.html">3</a><a href="陈文纪_page4.html">4</a><a href="陈文纪_page5.html">5</a><span class="current-page">6</span><a href="陈文纪_page7.html">7</a><a href="陈文纪_page8.html">8</a><a href="陈文纪_page9.html">9</a><a href="陈文纪_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
