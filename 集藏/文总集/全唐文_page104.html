<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 104 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 104 页/共 603 页
  </h1>
  <div class="content">
   ○愚夫哲妇论
    昔有愚夫者，家本大贾，积资巨万，既生豪门，长乃润屋，所以衣必极丽，食必穷珍。而禀性顽鲁，不闲货殖。既而父终兄丧，生计归之，每有货易，动多遗利。其妻敏而有识，常思叹曰：“若此子，家贫无日矣。”夫常市珠及玉，所费万计，唯获燕石鱼目而还，妻睹而诮之曰：“此非真也，何失鉴其若是乎？”於是愚夫乃作色虬须，攘袂目，顾而呵其妻曰：“吾访肆人，皆云美玉也；问诸吏，咸云美珠也。吾固先访而後市，先问而後买，岂吾不择而擅取哉？”其妻怒而复曰：“夫玉石异体，珠目珠状，虽色类相似，而明润悬绝，但子愚昧未详耳。若使人言是而随是之，人言非而随非之，此即取舍在彼，子何预焉？故有离珠之目者，不可惑之以色；有师旷之耳者，不可惑之以音。今若问人而後识者，此乃聋瞽之事也，岂有耳目者所为哉？”於是夫妻怨竞，累日不息。时邻家有寓居游士，闻而叹曰：“诚哉哲妇之言！可谓信而有徵。”
    ○可汗山铭
    维贞观十三年岁在己亥二月甲戌朔八日辛巳，圣唐大使右武卫大将军慕容宝、节度副使朝散大夫任雅相等肃奉明诏，册授大单于真珠毗伽可汗嫡嗣为肆叶护可汗，安怀率土，廓裁宇外。曩者隋历既终，九域沦覆，天资圣明，光启有唐，而颉利背恩，虐我边域。是以轻赍电发，直掩虏庭，驱纵骁雄，奔放忠烈，百弩俱彀，万锋齐举。鞭雷鼓霓，动天维於上；拔山蹴岳，移地轴於下。□骑腾荡，则川野昼昏；风旗扬曳，则辰离黯色。擒谷蠡於谷口，曾未崇朝；斩日逐於辕门，景不移晷。龙庭柳塞之外，烟灭□销；瀚海天山之前，波澄雾卷。上以震皇威於万叶，下以安亿兆於千龄。虽有灵祗赞我有唐，亦所以恢崇今单于地，（一作也）。是以万里齐契，四海同规，始验秦防徒营，汉城虚筑，在德非险，皇哉唐哉。勒石纪功，腾声不朽。词曰：
    振天威兮横朔方，星剑腾兮虹旗扬，穷绝汉兮越幽荒，拜单于兮册名王，历千载兮声弥光。
    ☆窦静
    静字元休，赠司空抗子。武德初累转并州大总管府长史检校并州大总管。太宗朝授司农卿，封信都县男，改夏州都督，再迁民部尚书。卒谥曰肃。
    ○论颉利部众不便处南河封事
    臣闻夷狄者，同夫禽兽，穷则搏噬，群则聚鹿，不可以刑法绳，不可以仁义教。衣食仰给，不务耕桑，徒损有为之，以资无知之虏。得之则无益於化，失之则无损於时。然彼首邱之情，未易忘也。诚恐一旦变生，犯我王略，愚臣之所深虑。如臣计者，莫若因其败亡之後，加其无妄之福，假以贤王之号，妻以宗室之女，分其土地，析其部落，使其权弱势分，易为羁制，自可永保边塞，代为藩臣，此实长辔远御之道。
    ☆卢士牟
    士牟，贞观初官河南府伊阳县主簿。
    ○段干木庙记
    陕之{艹丙}东有祠，署於道曰魏文侯师段干木庙。谨按史传，语文侯过其庐必式。吕览云：“秦攻{艹丙}，司马康以先生深谏其君。”又按《图经》云：“先生以原上草庐中，高枕而卧，秦遂解兵。”昔子贡救鲁，挟辩诈，扶危主，然後仅而获免。岂若先生靡劳师徒，旷然晏息，而国不加害，民受其赐。诚以德充气融，道义纯备者矣。贞观元年秋八月七日，将仕郎前守河南府伊阳县主簿范阳卢士牟，载想遐踪，愿志遗庙。铭曰，鼎河在南，中条在北。洪河横流，以纪魏国。天地淑灵，山泽粹精。惟公克生，为魏之桢。邻不加兵，民用舒宁。秦号虎狼，役厉重伤。毒螫断断，侵轶西强。瞻我仁人，沛然知方。以义以暴，以柔以刚。善师不阵，古称至德。先生晏然，婆娑偃息。蓬居草庐，是敬是式。比彼干戈，俄成礼则。士之生世，人爵为贵。功成不居，惟德之懿。士之避土，或蹈遐裔。公则靖民，以义为利。我行其野，祠宇岿然。播咏仁风，精诚若传。条山如砺，河水如带。先生之德，永永不昧。
    ☆张神安
    神安，贞观中上大将军。
    ○唐贞观铜钟铭（并序）
    盖如如实际，性相平等；念念虚假，缘业万殊。是以导之以解脱，礼乐未之汨；诲之以究竟，象系所不言。州宝室寺上座罗汉等，漏兹独善，府宏六度。不舍群生，服膺四摄，以大唐贞观三年，摄提在岁，蕤宾御律，景丁统日，己巳司辰，用铜三千斤铸钟一口。法天地以为炉假飞廉而扇炭。克饰牟造化，巧丽若神工，感蜀山响，拟汉厝而远闻。挺弗能发，理切含宏；扣而斯应，义均虚受。聿警四部，式遵六昧。未假于箭漏，靡资於鸡霍。忏诵顾而有节，精进因而无怠。方诸几杖，小大之用既殊；譬以盘盂，洪纤之理多裕。辄缘斯义，乃为铭曰：
    眇眇三界，悠悠四生。爱染有著，沈没无明。法轮觉梦，慧炬照冥。大空罔得，微妙焉名。无为不住，有为不尽。去彼常乐，来深慈愍。然头拯救，靡足汲引。且戒且禅，或檀或忍。爰造洪钟，晨昏取则。和会攸仰，礼忏无忒。并航欲海，俱游西国。开物成务，是镌是勒。
    ☆张行成
    行成字德立，定州义丰人。隋大业末，察孝廉为谒者，台散从员外郎。後为王世充度支尚书。世充平，以隋资补宋州谷熟尉，应制举乙科，授雍州富平县主簿补殿中侍御史，累迁侍中兼刑部尚书。高宗朝封北平县公，拜左仆射太子少傅。永徽四年卒，赠开府仪同三司并州都督，谥曰定。
    ○谏太宗书
    有隋失道，天下沸腾。陛下拨乱反正，拯生人于涂炭，何周汉君臣之所能比拟？陛下圣德含光，规模宏远，虽文武之烈，实兼将相，何用临朝对众？与之较量，以万乘之尊，与群下争功哉？臣闻“天何言哉，四时行焉”；又闻“汝惟不矜，天下莫与汝争能。”臣备员枢近，非敢知献替之事，辄陈狂直，伏待俎醢。
    ○请太子监国疏
    伏承皇太子从幸灵州，臣愚以为皇太子养德春宫，日月未几，华夷远迩，伫听嘉音。如因以监国，接对百寮，决断庶务，明习政理，既为京师重镇，且示四方盛德，与其出陪私爱，曷若俯从公道？
    ☆高若思
    若思，太宗时人。
    ○劝封禅表
    伏愿褰旒写照，洽群请於帝俞；辟纩垂矜，遂微恳於人欲。腾兹玺诰，激彼天波，微万玉以警途，诏八神而弭策。籍江茅而陈黍，饰苍璧而奠黄琮。驰万风以飞声，接九重而媲美。使编珠毓贶，开丽色於金泥；触石凝祯，荡浮华於石感。式昭昌祚，永播鸿名。凡在生灵，义深耸踊。
    ☆杨师道
    师道字景猷，宏农华阴人。隋末自洛阳师高祖，授上仪同，为备身左右，尚桂阳公主，累转太常卿，封安德郡公。贞观朝迁侍中，转中书令。二十一年卒，赠吏部尚书并州都督，谥曰懿。
    ○听歌管赋
    尔乃飞阁之临空，望雕梁之架虹。奏东城之妙曲，命南荆之结风。庄华艳於朝日，长袖曳於芳丛。度参差以仪凤，响嘹亮之惊鸿。伊小臣之庸琐，预恩私之嘉宴。闻仙管於帝台，听钧天於兰殿。怅崦嵫之易晚，惜宫羽之难遍。抚长笛而多惭，览洞箫而兴怨。徒隶齿於群龙，信庸音其已荐。
    ☆李君政
    君政，贞观七年行宋州参军武县尉。
    ○宣雾山镌经像碑
    高士李惠宽，赵郡象城人也。皋陶之後，左车之允，盘石之宗，连华帝籍。生而达理，长而悟元。龀之年，蔡伯喈闻而趋步；猗嗟之岁，王平子见而绝倒。洞彻若空之理，偏知物我之义。为半句而燔两臂，为一偈而烧七指。尸毗割肉，萨捶舍身，方之厉行，略无差等。加以餐松却粒，卧石漱流，夏则编草为衣，冬则引茅自覆。形体虽残，不以为苦；谤讪虽至，不以为失。猛兽去骨，未足称奇；野鸟来巢，讵将为异？属有隋失驭，区宇分萌，百郡则杼轴皆空，千城则骸骨俱满。龙惊退，豕突鲸吞，蕞尔ㄘ然，声敫荡荡。惠宽及於华巅，早遇太平，不吝身形，共崇福业。洎粤若稽古大唐，仰握天镜，俯案地图，应期接统，濡足授首。据八十一万之分，承七十五代之君，类大庭华胥之时，同尊卢祝融之日。惠宽荷皇穹与善，素乐获从，值圣人既作，万物咸睹。以武德六年四月八日，乃於此山报国，修立龛，为室镌石，造贤劫千佛法华经一部，营构浩大，神灵护持，就使百亿须弥，未有若斯修福者也。其南则临柏县，龙舆避地之所；北带茅山，鹤驾游天之处。东则神泉汹涌，远绕沧波；西则低水涨氵鼻，近连翠岭。弥亘千里，控带百川，逦迤河南之垂，徘徊冀北之际。下笼金阙，上跨玉京，既达退食之墟，又接还簪之境。如来真范，遍满岩崖，修多妙旨，周回岭岫。长松映彤庭之彩，文石晃紫金之像。因竹林而起精舍，为桧树而制香炉。□物浮沈，恒过鹿野，乌免来往，直指鹫山。窗户平接星宫，梁栋斜通月殿。既类从天化成，又若因地涌出。名僧摇锡，远邑争来。德士褰衣，他方并至。於是使持节上柱国本州诸军事定州刺史定州都督相州总管杭州刺史光禄大夫吕国公士洛，佐命心膂，干国爪牙，王白廉李之流，绛灌樊滕之辈，飞旌河朔，叠鼓恒阳，发摘既类秋霜，仁明复同春日。六条布德，志洽弟兄；十部垂恩，情深岵屺，鱼悬犊在，百姓兴五之歌；雁至鹿驯，四民发两岐之咏。恭敬三宝，回向十方，脱舍财帛，减彻车马，遂与惠宽共管此福，大宏妙规，深启檀度。伯仁县令严雄，抚宰百里，清肃一圻，迹同迁蝗，治侔驯雉，精诚信向，经始伽蓝，劝课丹青，修饰经像，虽目连之神通敏给，文殊之智慧庄严，媲此尊崇，实为俦类。有宿士李长钦、李士罗、李希哲、李明朗、牛孝祖等，并乡社髦，里清修，爱法念道，奉善乐施。惟昔微功少效，尚载景钟，细事磨言，犹书甫鼎。况布金重意，剖骨殷心，用树高碑，期传来业。
    ●卷一百五十七
    ☆李师政
    师政，上党人，贞观朝为门下典仪。
    ○内德论
    若夫十力调御，运法舟於苦海；三乘汲引，坦夷途於火宅。劝善进德之广，七经所不逮；戒恶防患之深，九流莫之比。但穷神知化，其言宏大而可警；去惑绝尘，厥轨清邈而难逃。华夷士庶，朝野文儒各附所安，鲜味斯道。自非研精以考真妄，沈思而察苦空，所以立匪石之信根，去若网之疑盖。远则净名妙德，宏道胜而服勤；近则天亲龙树，悟理真而敦悦。罗什道安之笃学，究元宗而益敬；僧慧远之归信，迄皓首而弥坚。迈士安之淫书，甚宣尼之玩易。千金未足惊其视，八音不能改其听。闻之博而乐愈深，思之深而信弥笃。皆欲罢而不能，则其非妄也必矣哉。我皇诞膺天命，宏济区宇，覆等苍，载均厚地，扫氛，清八表，救涂炭，宁兆民，五教敬敷，九功惟叙，总万古之徽猷，改百王之馀弊。搜罗庶善，崇三宝以津梁，芟夷群恶，屏四部之ㄗ莠。遵付嘱之遗旨，宏绍隆之要术，功德崇高，昊天罔喻。但绅之士，祖述多途，各师所学，异论锋起。或谓三王无佛而年永，二石有僧而政虐，损化由於奉佛，益国在於废僧。苟明偏见，未申通理，博考兴亡，足证浮伪。何则？亡秦者胡亥，时无佛而土崩，兴佛者汉明，世有僧而国治。周除佛寺，而天元之祚未永；隋宏释教，而开皇之令无虐。盛衰由布政，治乱在庶官。归咎佛僧，实非通论。且佛唯宏善，不长恶於臣民。戒本防非，何损害於家国？若人人守善，家家奉戒，则刑罚何得而广？祸乱无由而作。骐骥虽骏，不乘无以致远；药石徒丰，未饵焉能愈疾？项籍丧师，非范增之无；石氏兴虐，岂浮图之不仁？但为违之而暴乱，未有遵之而凶虐。由此观之，亦足明矣。复有谓正觉为妖神，比净施於淫祀，訾而谤之，无所不至。圣朝劝善，立伽蓝以崇福；迷民起谤，反功德以为疣。此深讪上，非徒毁佛。愚窃抚心而太息，所以发愤而含毫者也。忝赖皇恩，预г法雨，切磋所惑，积稔於兹，信随闻起，疑因解灭。昔尝苟訾而不信，今则笃信而无毁，近推诸已，广以量人，凡百轻毁而弗钦，皆为讨论之未究。若令探赜索隐，功齐於澄什，必皆深信笃敬，志均於名僧矣。师政学匪钩深，识不臻妙，少有所闻，微去其惑，谨课庸短，著论三篇，辩惑第一，明邪正之通弊。通命第二，辩殃庆之倚伏。空有第三，破断常之执见，之以群言，考之以众善，上显圣朝之净福，下折淫祀之虚诽。徒有斯意，实之其才，属词鄙陋，援证庸浅，虽竭愚勤，何宣圣德？庶同病而未愈者，闻浅譬而深悟也？如藩篱之卉，或蠲疾於腹心，藜藿之餐，傥救饣委于沟壑。若金丹在目，玉馔盈案，顾瞻菲薄，良足陋矣。
    ○辨惑一
    有辨聪书生谓忠正君子曰：“盖闻释迦生於天竺，修多出自西胡。名号无传於周孔，功德靡称于典谟。实远夷所尊敬，非中夏之师儒，逮摄摩腾之入汉，及康僧会之游吴。显舍利於南国，起招提於东都。自兹厥後，乃尚浮图。沙门盛洙泗之众，精含丽王侯之居。既营之于爽垲，又资之以膏腴。擢修幢而曜日，拟甲第而当衢。王公大人助之以金帛，农商富族施之以田庐。其福利之焉在？何尊崇之有馀也？未若销像而绝镌铸，货泉可以无费。毁经以禁缮写，笔纸不为之贵。废僧以从编户，益黍稷之馀税。坏塔以补不足，广赈恤之仁惠。欲诣阙而效愚忠，上书而献斯计。窃谓可以益国而利民矣，吾子以为何如乎？”忠正君子曰：“是何言之过欤？非忠孝之道也。夫忠臣奉国，愿受福之无疆；孝子安亲，务防灾於未兆。闻多福之因，缘求之如不及；睹速祸之萌，柢避之若探汤。国重天地之祈，祈於福也；家避阴阳之忌，忌於祸也。福疑从取，祸疑从去人之情也，忠之道焉。子乃去人之所谓福，取人之所谓殃，岂忠臣奉国之计？非孝子安亲之方。观匹夫之自爱，尚不反医而违卜，况忠臣之爱君，如何劝殃而阻福乎？何异采药物以荐君，而取农岐之所忌；求医术以奉亲，而反和鹊之深致。彼劝取忌而用毒，良非慎重之至意，施诸已而犹惧矣，矧敢安於所天乎？若夫废宗庙之粢盛，供子孙之鱼肉，毁蒸尝之黻冕，充仆妾之衣服，苟求惠下之恩，不崇安上之福，恨养亲之费饣善，思废养以润屋，如此者可谓忠乎？可谓孝乎？且夫周弃宏播殖之教，遂配稷以长尊；勾龙立水土之功，亦为社而恒敬。坊墉小益，尚参八蜡之祭；林泽微灵，犹（阙）一献之祀。况夫三达无碍之智，百神无以俦；十方无等之尊，千圣莫能匹。万惑尽矣。万德备矣。梵天仰焉，帝释师焉。道济四生，化通三界，拔生死於轮回，示涅之常乐。身光赫奕，夺朗日之流晖，形相端严，具圣人之奇表。微妙元通，周孔未足拟议；博施兼济尧舜其犹病诸。等慈而无弃物，可不谓之仁乎？具智而有妙觉，可不谓之圣乎？夫体仁圣之德者，岂为谲诳之说哉？静而思之，蔑不信矣。至如立寺功深於巨海，度僧福重於高岳，法王之所明言，开士之所笃信。若兴之者增庆益国，不亦大乎？敬之者生善利民，不亦广乎？或小损而大益，岂非国之所宜崇乎？或小益而大损，岂非民之所当避乎？法眼明了，睹福报之无量；金口信实，说咎因之不朽。凡百士民，皆非目见，纵未能信其必尔，亦何以知其不然哉？冥昧不可以意决，深远唯当以圣证。岂不冀崇之福，资於君父，畏毁之累，及於家国乎？臣无斯慎於其君，非忠臣也。子无此虑於其亲，非孝子也。子欲苟遂冒嫉之褊心，不宏忠慎之深虑，阻祈福之大缘，毁安上之善业，乃取咎之道也，岂尽忠之义哉？余昔笃志於儒林，又措心于文苑，颇同吾子之言论，良由闻法之迟晚，赖指南以去惑，幸失途之未远。每省过而责躬，则临餐而忘饭。子若博考而深计，亦将悔迷而知返矣。窃闻有太史令傅君者，又甚余曩日之惑焉。内自省於昔迷，则十同其五矣。请辨傅君之惑言，以释吾子之邪执。
    傅谓佛法本出於西胡，不应奉之於中国，余昔同此惑焉，今则悟其不然矣。夫由余出自西戎，辅秦穆以开霸业；日生於北狄，侍汉武而除危害。臣既有之，师亦宜尔。何必取其同俗，而舍於异方乎？师以道大为尊，无论於彼此；法以善高为胜，不计於遐迩。若夫尚仁为美，去欲称高，戒积恶之馀殃，劝为善以邀福，百家之所同，七经无以易。但褊浅而未深至，龌龊而不周广，其恕已及物，孰与佛之宏乎？其睹末知本，孰与佛之远乎？其劝善惩恶，孰与佛之广乎？其明空析有，孰与佛之深乎？由此观之，其道妙矣。圣人之德，何以加焉，岂得以生於异域而贱其道，出於远方而弃其宝？夫绝群之骏，非唯中邑之产；旷世之珍，不必诸华之物。汉求西域之名马，魏收南海之明珠，贡犀象之牙角，采翡翠之毛羽。物生远域，尚於此而为珍，道出遐方，独奈何而可弃？若药物出於戎夷，禁咒起於胡越，苟可以蠲邪而去疾，岂以远来而不用之哉？夫灭三毒以证无为，其蠲邪也大矣；除八苦而致常乐，其去疾也深矣。何得拘夷夏而计亲疏乎？况百亿日月之下，三千世界之内，则中在於彼域，不在於此方矣。（右辨佛出西胡）
    傅谓诗书所未言，以为修多不足尚。余昔同此惑焉，今又悟其不然矣。夫天文历象之秘奥，在理山川之卓诡，经脉孔穴之诊候，针药符咒之方术，诗书有所不载，周孔未之明言。然考之吉凶而有徵矣，察其行用而多效矣。且又周孔未言之物，蠢蠢无穷；诗书不载之法，茫茫何限？信乎书不尽言，言不尽意，何得拘六经之局教，而背三昧之通旨哉？夫能事必兴於上古，圣人开务於後世，故栋宇易层巢之居，文字代结绳之制。饮血茹毛之馔，则先用而未珍；火化粒食之功，虽後作而非弊。彼用舍之先後，非理教之蔽通。岂得以诗书早播而特隆，修多晚至而当替？人有幼啖藜藿，长饫梁肉，少为布衣，老遇侯服，岂得以藜藿先获，谓胜梁肉之味；侯服晚遇，不如布衣之贵乎？万物有迁，三宝常住，寂然不动，感而皆遇。化身示隐显之迹，法体绝兴亡之数。非初诞於王宫，不长逝於双树，何得论生灭于赴感，计修促于来去乎？（右辨周孔不言）
    傅氏誉老子而毁释迦，赞道书而非佛教，余昔同此惑焉，今又悟其不然也。夫释老之为教，体一而不二矣。同蠲有欲之累，俱显无为之宗。老氏明而未融。释典言臻其极。道若果是，佛固同是而无非。佛若果非，道亦可非而无是。理非矛盾之异，人怀向背之殊，既同众狙之喜恕，又似叶公之爱畏。至如柱下道德之旨，漆园内外之篇，雅奥而难加，清高而可尚。窃常读之，无间然矣。岂以信奉释典而苟訾之哉？抑又论之。夫生死无穷之缘。报应不朽之旨，释氏之所创明，黄老未之言及。不知今之道书，何因类於佛典，论三世以劝戒，出九流之轨躅。若目睹而言之，则同佛而等其照；若耳闻而放之，则师佛而遵其说。同照则同不当非，於师则师不可毁，誉道而非佛，何谬之甚哉？（右辨毁佛誉道）
    傅云佛是妖鬼之气，寺为淫邪之祀。此其未思之言也。妖唯作孽，岂宏十善之化？魅必凭邪，宁兴八正之道？妖犹畏狗，魅亦惧猫，何以降帝释之高心，摧天魔之巨力？又如图澄罗什之侣，道安慧远之俦，高德高名，非狂非醉，岂容舍爱辞荣，求魑魅之邪道，勤身苦节，事魍魉之妖神？又自昔东汉至我大唐，代代而荣妖言，处处而断淫祀，岂容舍其财力，放其士民，营魑魅之堂塔，入魍魉之徒众？又有宰辅冠盖，人伦羽仪，王导、庾亮之徒，戴逵、许询之辈，置情天人之际，抗迹烟霞之表，并禀教而归依，皆厝心以崇信，岂容尊妖奉魅以自屈乎？良由睹妙知真使之然耳。又傅氏之先毅字武仲，高才硕学，世号通人，辩显宗之祥梦，证金人之冥感，释道东被，毅有功焉。窃揆傅令之才识，未可齐於武仲也，何为毁佛谤法，与其先之反乎？吴尚书令阚泽对吴主孙权曰：“孔老二家，比方佛法，优劣远矣。何以言之？孔老设教，法天以制，不敢违天。诸佛说教，诸天奉而行，不敢违佛。以此言之，实非比对。”愚谓阚子斯论，知优劣之一隅矣。凡百君子，可不思其言乎？夫大士高僧，观於理也深矣。明主贤臣，谋於国也忠矣。而历代宝之，以为大训，何哉！知其穷理尽性，道莫之加故也。傅氏观不深於名僧，思未精於前哲，独师心而背法，轻绝福而兴咎，何其为国谋而不忠乎？为身虑而不远乎？大觉穷神而知化，深劝思患而预防。唯百龄之易尽，嗟五福其难常。命川流而电逝，业地久而天长。三涂极而杳杳，四流无际而茫茫。凭法舟而利济，藉信翮以高翔。宜转咎而为福，何罔念而作狂也？（右辨比佛妖魅）
    傅云赵时梁时，皆有僧反，况今天下僧尼二十万众。此又不思之言也。若以昔有反僧，而废今之法众，岂得以古有叛臣，而弃今之多士；邻有逆儿，而逐已之顺子；昔有乱民，而不养今之黎庶乎？夫普天之下，出家之众，非□集於一邑，实星分於九土。摄之以州县，限之以关河，无徵发之威权，有宪章之禁约，纵令五三凶险，一二阐提，既无缘以乌合，亦何忧於蚁聚？且又沙门入道，岂怀亡命之谋？女子出家，宁求带钾之用？何乃混计僧尼之数，雷同枭獍之党，构虚以乱真，蔽善而称恶。君子有三畏，岂当如是乎？夫青衿有罪，非关尼父之失；早服为非，岂是释尊之咎？僧干朝宪，尼犯俗刑，譬诵律而穿窬，如读礼而骄倨。但以人禀顽嚣之性，而不迁於善，非是经开逆乱之源，而令染於恶。人不皆贤，法实尽善，何得因怒恶而及善，以咎人而弃法？夫口谈夷惠，而身行桀跖，耳听诗礼，而心存邪僻，夏殷已降，何代无之？岂得怒跖而尤夷惠，疾邪而废诗礼？然则人有可诛之罪，法无可废之过，但应禁非以宏法，不可以人而贱道。窃笃信于妙法，不苟党於沙门。至於耘ㄗ稗以殖嘉苗，肃奸回以清大教，所深愿矣。（右辨昔有反僧）
    傅云道人土枭驴骡四色，皆是贪逆之恶种。此又不思之言也。夫以舍俗修道，故称道人。学道离贪，何名贪逆？若云贪菩提道，逆生死流，则傅子兴言，未达斯旨。观沙门之律行也。行人所不能行，止人所不能止，具诸释典，可得而究。蠕动之物，犹不加害，况为枭獍之事乎？嫁娶之礼，尚舍不为，况为禽兽之行乎？何乃引离欲之上人，匹聚之下物，校有道之贤俊，比无知之驴骡，毁大慈之善众，媲不祥之恶鸟，谓道人为逆种，以梵行比兽心，害善一何甚乎？反白为黑，类如此乎？（右辨比僧土枭）
    余昔每引孝经之不毁伤，以讥沙门之去须，谓其反先王之道，夫忠孝之义，今则悟其不然矣。若夫事君亲而尽节，虽杀身而称仁，亏忠孝而偷存，徒全肤而非义，论美见危而致命，礼防临难而苟免，何得而诃毁伤？雷同而顾肤？割股纳肝，伤则甚矣；剃须落，毁乃微焉。立忠不顾其命，论者莫之咎，求道不爱其毛，何独以为过；汤恤蒸民，尚焚躯以祈泽；墨敦兼爱，欲摩足而至顶。况夫上为君父，深求福利，须之毁，何足顾哉？且夫圣人之教，有殊途而同归；君子之道，或反经而合义。则泰伯其人也。废在家之就养，托采药而不归，弃中国之服章，依剪以为饣希，反经悖礼，莫甚於斯。然而仲尼称之曰：“泰伯其谓至德矣。”其故何也？虽迹背君亲，而心忠於家国；形亏百越，而德全乎三让。故泰伯弃衣冠之制，而无损於至德。则沙门舍绅之容，亦何伤乎妙道？虽易服改貌，违臣子之常仪，而信道归心，愿君亲之多福。若其身意，修出家之众善；遗其君父，以历劫之深庆。其为忠孝，不亦多乎？谓善沙门为不忠，未之信矣。（右辨讥毁须）
    傅又云，西域胡人，因泥而生，是以便事泥丸。此又未思之言也。夫崇立灵像，模写尊形，所用多涂，非独泥丸。或雕或铸，则以铁木金铜；图之绣之，亦在丹青缣素。复谓西域士女，遍从此物而生乎？且又中国之庙，以木为主，则为制礼君子，皆从木而育邪？亲不可忘，故为之宗庙；佛不可忘，故立其形像。以表罔极之心，用伸如在之敬。钦圣仰德，何失之有哉？夫以善为过者，故亦以恶为功矣。（右辨泥种事泥）
    傅又云，帝王无佛则国治年长，有佛则政虐祚短。此又未思之言也。则谓能仁设教，皆阐淫虐之风；菩萨立言，专宏桀纣之事。以实论之，殊不然矣。夫殷丧大宝，灾兴姐已之言；周失诸侯，祸由姒之笑。三代之亡，皆此物也。三乘之教，岂斯尚乎？佛之为道，慈悲喜护，齐物我而等怨亲，与安乐而救危苦。古之所以得其民者，佛既宏之矣。民之所以逃其上者，经甚戒之矣。羲轩舜禹之德，在六度而包笼；羿浞癸辛之咎，总十恶以防禁。向使桀宏少欲之教，纣顺大慈之道，伊吕无以用其谋，汤武焉得行其讨？可使鸣条免去国之祸，牧野息倒戈之乱，夏后从洛之歌，楚子违乾之难，然则释氏之化，为益非小，延福祚於无穷，遏危亡於未兆。傅谓有之为损，无之为益，是何言欤？是何言欤？佛何雠而诬之至此？佛何所负而疾之若雠乎？（右辨有佛政虐）
    傅又云，未有佛法之前，人皆淳和，世无篡逆。此又未思之言也。夫九黎乱德，岂非无佛之年？三苗逆命，非当有法之後。夏殷之季，何有淳和？春秋之时，宁无篡逆？寇贼奸宄，作士命於皋繇；犭严狁孔炽，薄伐劳於吉甫。而傅谓佛兴篡逆，法败淳和，专构虚言，皆违实录。一缕之盗，佛犹戒之，岂长篡逆之乱乎？八一言之竞，佛亦防之，何败淳和之道乎？惟佛之为教也，劝臣以忠，劝子以孝，劝国以治，劝家以和，宏善示天堂之乐，惩非显地狱之苦。不唯一字以为贬，岂止五刑而作戒？乃谓伤和而长乱，不亦诬谤之甚哉？亦何伤於佛日乎？但自沦於苦海矣，轻而不避，良可悲夫！
    於是书生心伏而色愧，避席而谢曰：“仆以习俗生常，违道自佚，忽於所未究，玩其所先迷，背正法而异论，受邪言以同失。今闻佛智之元远，乃知释教之忠实，豁然神悟而理据，足以荡逆而祛疾。虽从邪於昔岁，请归正於兹日。谨诵来诫，以为口实矣。”（右辨无佛民和）
    ○通命二
    或曰：“圣人陈福以劝善，示祸以戒恶。小人谓善无益而不为，谓恶无伤而不悔。然有殃有福之言，乃华而不实；无益无伤之论，则信而有徵。何以言之也？伯夷馁矣，启期贫矣，颜回夭矣，冉耕疾矣，或侈侈隆富，言罕及於义方；或皤皤寿考，名不称而没世。仁而不寿，富而未仁，书契已陈，不可胜纪。故知仲尼殃庆之言，徒欺人耳；文命影响之喻，殆难信乎。”有敦善行而不怠者，嗟斯言之长惑焉，乃论而释之曰：“夫殃福盖有其根，不可无因而妄致。善恶当收其报，必非失应而徒已，但根深而报远，耳目之所不该；原始而究终，儒墨之所莫逮。故随遭之命，度於天而难详；夭寿之年，考於人而易惑。人之为赏罚也，尚能明察而不滥；天之降殃福也，岂反淆乱而无伦哉？故知有理存焉，不可诬矣。非夫大觉而遍知者，孰能穷理而除惑哉？卜商、贾谊之为言，班彪、李康之著论，但知混而谓之命，莫辨命之所以然。何异见黍稷於仓廪，而不知得之由稼穑；睹罗纨於箧笥，而未识成之以机杼？马迁嗟报施之爽，积疑而莫之通；范滂惑善恶之宜，含愤而无以释。皆睹流而弗寻源，见一而不知二。唯观释氏之经论，可以究其始终乎。为善为恶之报，穷枝派於千叶；一厚一薄之命，照根源於万古。辨六趣之往来，示三世之殃福，乃知形役而业无朽焉，人死而神又生焉。或贤圣而受宿殃，六通乏适口之饣善；或禽兽而荷馀福，四足怀如意之宝。为业既非一绪，感报实亦千变。业各异而随心，报不同如其面也。原春心也，或先迷而後复，或有初而无终，或恶恒而罔悔，或善悴而常崇，或为功而兼咎，或福微而慧隆，或罪均而情异，或功殊而志同。故其报也，有先号而後笑，有既得而患失，有少贱而卒凶，有始荣而终吉，有操洁而年夭，有行鄙而财溢，有同罪而殊刑，有齐德而异秩。业多端而交加，果遍酬而缕悉。譬如画工布丹青之彩，镜像应妍虽之质。命招六印，达季子之游谈；业引万金，果朱公之计术。取青紫如俯拾，有昔因之助焉；达礼乐而固穷，无宿福之资也。读论者继踵，而张文独享其荣；说诗者比肩，而匡衡偏高其位。或功勤可记，而禄不及於介推；或咎隙当陈，而爵先加於雍齿。韦贤经术，远胜黄金之匮；赵壹文籍，不如盈囊之钱。此岂功业之异哉？故由宿命之殊耳。或材小而任大，宰衡无赫赫之功；或道著而身微，孔墨有栖栖之辱。亦有德位俱显，元恺列唐虞之朝；才命并隆，傅吕受盐梅之寄。二因双殖，则兼之也如此。一业孤修，则其偏也若彼，管仲释囚而登相，李斯为相而被刑，范睢先辱而後荣，邓通始富而终馁。非初讷而末辩，岂昔愚而今智？由果熟而泰来，以福尽而及。若言败伍胥者宰也，非由昔殃；济张苍者王陵也，何关往福？此为见缘而不知因，有断见之咎矣。若言业縻好爵，不念同之恩；命偶仁风，无愧来稣之泽。此为知因而不识缘，有背恩之罪矣。若兼达其旨，两遣其累，进德修业，岂有阂乎？春种嘉谷，方赖夏雨以繁滋；宿值良因，乃藉今缘而起发。受膏泽而荒芜，不垦之地也；遇明时而贫贱，无因之士也。因缘之旨，具诸经论。触途而长，皆此类焉。若唯见其一，不会其二，咎累之萌，伤其德矣。观释典之所明也。白黑之业，有必定之与不定；祸福之报，有可转及於无转。为德为咎，唯禳可转之业；若贤若愚，无移必定之命。夫大善积而灾销，众恶盈而福灭。理之必然，信而不忒。譬如药石胜而疾除，水雨注而焚息，巨是之堰涓流，萧斧之伐朝菌。但疾处膏胸，良药有所不救；火炎原隰，滴水固其无解。邓林之木，非只刃而可尽；长江之流，岂一块之能塞。大德可以掩微瑕，微功不足补大咎。镌金石者难为功，摧枯朽者易为力。其业微者报不坚，其行坚者果必定。不坚故可转，必定则难移。可转之难，故三唱息巨海之波；难移之厄，则四果遇凶人之害。刘昆小贤，致反风而灭火；唐尧大圣，遭洪水之襄陵。准此而论，未足惑矣。晋文增德，殄长蛇於路隅，宋景兴言，退妖星於天际。此不定之业也。邾文轻已而利民，有德而无应；楚昭引灾而让福，言善而身凶。乃必定之命也，或同恶而殊感，或善均而报异，皆昔因之所致也，何足怪之於一生哉？孔子曰：“小人不知天命而不畏。”又曰：“不知命，无以为君子。”佛之所云业也，儒之所谓命也，盖言殊而理会，可得而同论焉。命系於业，业起於人。人禀命以穷通，命随业而厚薄。厚薄之命，莫非由已。怨天尤人，不亦谬乎？诗云：“下民之孽，匪降自天。”传曰：“祸福无门，唯人所召。”此云天之不可推而责之於人矣。孟轲于鲁，不憾臧仓之蔽；仲由仕季，无恚伯寮之谗。则谓人之不可责而推之於天矣。其言若反，其致匪殊，要而论之，同归进德。克已戒人，以勖乾乾之志；乐天知命，蠲其之尤。夫然，故内勤克念之功，外宏不诤之德，上无怨天之咎，下绝尤人之累，行之中和，於是乎在，古之善为道者，其从事於斯乎。昔者初闻释典，信之不笃，拘其耳目之间，疑於视听之外。谓前因後果之说，等庄周之寓言；天上地下之谈，类相如之乌有。睹奸回之漏网，则为非而不惩；闻忠直之逢尤，则轻善而无劝。甚哉此惑也！知业则不然。夫达业之君子，无私而委命，仰圣贤之清德，敦金玉之高行，无闷于陋巷之居，忘怀於名利之竞。所以毕既往之馀业，启将来之长庆。不顾流俗之嗤毁，岂求乡曲之称咏哉？夫种植不见其长，有时而大；砥砺莫睹其亏，终损厥厚。今形善恶之报，为时近而未熟；昔世吉凶之果，须数终而乃谢。譬如稼穑作甘，不朝种而夕稔；蒺藜为刺，亦春生而秋实。不耕而饱饫者，因昔岁之馀谷；不贤而富寿者，荷前身之旧福。天道无亲疏，人业有盈缩。由斯以推天命，可得除疑惑矣。若夫虞夏商周之典，昔老孔墨之言，道唯施於一生，言罔及於三世。则可惑者有六焉，无辞以通之矣。示为善之利，谓爵赏及名誉。陈为恶之害，明耻辱与刑罚。然逃赏晦名之士，以何为利乎？苟免无耻之人，不受其害矣，何足以为惩劝哉？可惑者一也。云天与善，降之以百祥；谓神纠淫，加之以六极。然伯牛德行而有疾，天岂恶其为善乎？盗跖凶暴而无殃，神岂善其为恶乎？何祸福之滥及哉？可惑者二也。若云罪随形而并灭，功与身而共朽，善何庆之可论？恶何殃而当戒？若善恶之报，信有而非无也。食山徽以饥死，何处而加之福？脍人肝而寿终，何时而受其祸？何善恶之无报哉？可惑者三也。若云祸福由其祖祢，殃庆延於子孙，考之於前载，不必皆然矣。伯宗羊之嗣，绝灭於晋朝；庆父叔牙之後，繁昌於鲁国。岂祖祢之由乎？可惑者四也。若云观善察恶，时有谬於上天，故使降福流灾，遂无均於下土，然天之明命，宁当ウ於赏罚乎？曾谓天道，不如王者之制乎？可惑者五也。若云祸福非人所召，善恶无报於後，而百王赏善而刑恶，六经德而贬过，则为虚劝於不益，妄戒於无损，何贵孔子之宏教？何咎嬴政之焚书乎？可惑者六也。然则善恶之所感致，祸福之所倚伏，唯限之於一生，不通之以三世，其理局而不宏矣，何以辨人之惑乎？防於恶也未尽，导於善也多阙，其取义也尚浅，其利民也犹微。比夫十力深言，三乘妙法，济四生於火宅，运六舟於苦海，高下之相悬也。若培娄之与昆仑，浅深之不类也。匹潢之与江汉，何可同年而语哉？昔维摩诘之明达，及舍利弗之聪辩，经论详之，可得而校，足以逾项橐，超孔某，迈李老，越许由，伏墨翟，摧庄周，吞百氏，该九流，书籍所载，莫之与俦。然受诸异道，不毁正信，虽明世典，常乐佛法，师事释迦，伏膺善诱，岂不识其道胜而钻仰之乎？
    ○空有三
    或有恶取於空，以生断见，无所惭惧，自谓大乘，此正法所深戒也。其断见者曰：“经以法喻泡影，生同幻化。”又云：“罪福不二，业报非有。”故知殖因收果之谈，天堂地狱之说，无异相如述上林之橘树，孟德指前路之梅园，权诱愚蒙，假称珍怪，有其语焉，无有实矣。至如冉疾颜天，以摄养之乖宜；彭寿聃存，由将卫之有术。贵贱自然而殊，苦乐偶其所遇。譬诸草木，区以别矣。若荚之表祥瑞，连理之应休明，名载於竹帛，状图於丹青，此则草木之贵者也。若被三径而易蔓，亘七泽而难翦，充仆妾之薪蒸，被牛羊之履践，此则草木之贱者也。若列挺干□之峰，罗生绝迹之地，斤斧莫之及，樵苏所不至，此则草木之全寿者也。若匠石之所数顾，农夫之所务去，遭荷┠之奋锄，值工输之挥斧，此则草木之夭命者也。若荡比质於松柏，蕙若同气於兰芷，翠陵寒而未渝，芳在幽而不已，草木之贤俊者也。若蒺藜生而见恶，枳棘多而莫美，在诗骚之比兴，以匹奸而喻鄙，草木之庸猥者也。若乃异臭殊味，千品万形，壤之所殖，胡可胜名？何业而见重，何因而被轻，何尤而速毙，何功而久生，何咎而枯槁，何福而华荣，何习而含毒，何修而播馨，此岂宿业之所致乎？乃自然而万差耳。人之殊命，盖亦如是，岂由前业使之然哉？然则无是无非，大乘之深理；明善明恶，小乘之浅教。愚骚乱者合真，谨慎者乖道，何为舍恶趣善，而起分别之心乎？又嫌佛之说法，端绪太多，论空说有，自相乖背，此是物斗众生耳，何不唯明一种之法乎？邪空之说云尔，正空则不然矣。苟识空有之理者，岂发如是之言乎？此既喻非而博，言为而辨，惧其迷误後人，增长邪见，聊率所闻，试论之曰：
    若夫如梦如幻，如响如泡。无一法而不尔，总万象而俱包。上士观之以至圣，至体之而独超。大浸稽天而不溺，大风偃岳而无飘。具六通而自在，越三界而逍遥。然理不自了，正观以昭。心不自寂，静摄斯调。障不自遣，对治方销。德不自备，勤修乃饶。六蔽既除，则真如可显；三障未灭，则菩提极遥。故真谛离垢净之相，俗谛立是非之条。指事必假於分别，论法岂宜於混淆。六度不可为坠苦之业，三毒不可为出世之桥。投谷难以无坠，赴火何由不烧？尧舜不可比之於昏桀，幽厉不可同之於圣尧。忠贤不可斥之於荒野，邪佞不可之於明朝。不可反白而作黑，不可俾昼而为宵。不可以邪害於正，不可持凤比於枭。何得同因果於兔角，匹罪福於龟毛乎？虽引大乘之妙言，不得妙之真致。说之於口若同，用之於心则异。异者何也？正法以空去其贪，邪说以空资其爱。智者观空以除恚，惑者论空而肆害。远者行空而慧解，迷者取空以狂悖。大士体空而进德，小人说空而善退。其殊若此，岂同致乎？良由反用正言，以生邪执矣。骐骥浮水，勤而无功；舟楫登山，劳而不进。岂骐骥舟，楫之不善哉？但浮水登山，用之反也。读净名离相之典而废进修，诵庄周齐物之言以纵情欲，无异策驷马而氵斥流，棹方舟以登坂，望追造父之长驱，欲比越人之利涉，不亦难乎？夫净名有清高之德，庄周无嗜欲之累，故知断见之论空，与无为之道反矣。夫妙道之元致，即群有以明空。既触实而知假，亦就殊而照同。其何类也？譬如对广镜而傍观，临碧池而俯映。众像粲而在自，可见而无实性。缘生有而成形，有离缘而丧质。水过寒而冰壮，冰涉温而坚失。凡从缘而为有，虽大有其何实？故天与我皆虚，我与万物为一。菩提不得谓为有，何况群生与众术？故察於物而非物，取诸身而匪身。丽天著而皆妄，镇地崇而莫真，言论穷理而无说，宾客盈堂而无人。艳色绝世非美，瑰宝溢目而无珍。善恶殊途而不二，圣凡异等而常均。寻夫经论之大旨也。从缘以明非有，缘起以辨非无，事有而无妙实，异空而匪太虚。无人非户之阒，无见非面墙之愚。无说非金人之口，无体非棘猴之躯。无动非山立之貌，无别非雷同之谀。无真非鱼目之宝，无实非雁足之书。财比梦财而莫异，色与幻色而何殊？猗顿等原宪之产，宋里匹平城之姝。道智了空而绝缚，俗情滞有以常拘。人与业报而非有，业报随人而不无。天堂类天而匪妄，地狱等地而焉虚？非同杨雄之假称玉树，曼都之矫见神居。何乃取空言而背旨，援卉木而比诸。夫夜光结缘之宝，南威毛嫱之色，人皆见其有而兴爱，孰能体其空而不染？睚眦蒂芥之隙，青蝇贝锦之雠，莫不著其相而兴愤，鲜能比於空而不憾。独谓鄙行空而不戒，善法空而不遵。三惑应舍而未悛，五德应修而反弃。不观空以遣累，但取空而废善。此岂净名不二之深致，庄周齐物之元旨乎？大矣哉，至人之体空也！证万物之本寂，知四大之为假。视西施如行厕，比南金於碎瓦。五欲不能乱其心，四魔无以变其雅。智日明而德富，惑日除而过寡。截手足而无憾，乞头目而能舍。八法不生二相，万物观如一马。故能证无上智，为萨婆若（如者反）。得其理也解脱如此，失其旨者过患如彼。何得为非而不惧，崇邪以为是？夫见舟见水，皆非真谛，而将涉大川，非舟不济。病体药性，均是空虚，而人由病殒，病因药除。犀甲鸩毛，等类泡沫，而饮鸩者死，服犀者活。淡水醇醪，并非真有，而浆不乱人，酒能生咎。忠顺叛逆，皆如间响，而叛逆受诛，忠顺获赏。罪福之性，平等不二，而福以善臻，祸因恶致。善恶诸法，等空无相，而善法助道，恶法生障。故知万法真性，同一如矣。无妨因缘，法中有万殊矣。空有二门，不相违矣。真俗二谛，同所归矣。若谓小乘有罪福之言，大乘无是非之语，似胡越之殊趣，若矛盾之相拒，童子尚羞翻覆，圣人岂为首鼠？良以道听而途说，遂使谬量而恶取。若博考而深思，必疑释而迷愈矣。敬惟十力世雄，无上慈父，言无不实，慈无不普；相无不离，视无不睹；德无不周，过无不去；善无不劝，恶无不沮；香涂不欣，刀割无怒；不爱从顺，不憎违拒。福慧圆满而靡馀，烦恼罄竭而无绪。拔三界之沈溺，启四生之聋瞽。空有俱照以相济，真俗会通而双举。务在量病而施药，不可违中而偏处。若夫方等一乘，波若八部，圣慧之极，大乘之首。莫不广述受持之利，深陈毁谤之咎。经又云，深信因果，不谤大乘。何谓大乘之理？都无因果乎？夫取相而为善，则善而未精。见相而断恶，则断已复生。若悟善性寂而无作，了恶体空而何断？乃令三障水销而寂灭，万德□集以弥满。智慧如海，不可酌之以一蠡。道迈人天，岂得之以寸管？而喻之於杌，测之以愚短，不亦谬哉？夫说空而恣情者，不能无所苦也。疾痛恼之，则寝不安矣。刀锯伤之，则体不完矣。终日不食，则受其饥矣。无裘御冬，则苦寒矣。然则致苦之业，岂可轻而不避乎？夫五福之与六极，人情所不能齐也。故居穷而思达，处危而求安，婴疾而顾愈，在而羡欢，爱寿考而忌短折，荣世禄而耻形残，乐加之而欣笑，苦及之而忧叹，何得雷同於善恶，而不修於福因乎？观万姓之异禀，实千种而殊级。或比上寿而有馀，或匹下殇而不及。或衣单布而无恙，或服重襦而寒入。或藉草土而安和，或处床褥而风湿。或不治而自愈，或虽治而不立。或无术而体康，或善摄而疴集。其形之表也，均有肤。肤之内也，府藏奚殊？皆含血而包肉，并箸连而骨扶，何一寿而一夭？何一充而一癯？禀何灵而独实？受何气而偏虚？虚者不独埃尘而作体，实者岂偏金石以为躯？未必寿长者有医术，龄促者无道书。何谓专由摄养，不在业乎？亦有天命胞胎，受疾婴孩；喜怒未竞，嗜欲未开；未触冒於寒暑，未毁悴於悲哀，寿欲何而夭？疾何从而来？则其所以然者，岂非前业之由哉？至如汉昭哀之二主，魏文明之两帝，或未三九而登遐，或仅五八而捐世。术人□集，但致李氏之灵；方士如林，不救仓舒之逝。君王不乏於药，巫医岂秘其艺？何寝疾而弗瘳？何促龄而莫继？岂非随业而感报，非道术之所济乎？然经称施药之功，佛叹医王之德。孔公明慎疾之轨，老子有摄生之则。不信业者既迷，不顺医者亦惑。能详因果之深浅，乃辨药石之通塞。可究之以智慧，难具之於翰墨。至如公明辨祟，扁鹊除疴，河东郭璞，谯郡华佗，广陵吴普，彭城樊阿，或禳凶而作吉，或止疾以为和，何得不信医术之有益乎？然景纯识加刑之日，而不能使刑之不加。公明知寿尽之年，不能令年之不尽。扁鹊元化，不能使其亲不殁；吴普樊阿，不能令其躬不殒。何得不信长短之业乎？医由业会，药依缘聚，医实有功，药非无取。必死之病，虽圣莫之蠲；可疗之疾，待医而方愈。愈魂由业反，则僵尸遇再生之药；命以业徂，则圣医为一棺之土。寿之修促，体之安苦，随遭否泰，妍虽伸伛，千品万端，皆业为主。三界六趣，随业而处。百卉无情，故美恶非关於业报；四生有命，则因缘不同於草莽。斤斧伐木不惊，刀杖加人则惧。匏瓜系而不食，羽毛食而驰骛。比有情於无知，何非伦而引喻？夫空有略谈，则率由心业。前且咏其生常，今则示其正法。小乘以依报为业有，大乘以万境为识造。随幻业而施之天地，逐妄心而现之识草。若翳目睹乎空华，比睡梦现其生老。若悟之於心业，则唯闻乎佛道，原夫小乘之与大乘，如小学之与大学。幼唯教之以书计，长乃博之以礼乐。始蒙然而类牛毛，终卓尔而同麟角。此乃为训之次序，何有异同而可剥？良以众生之根，有利有钝。是故圣人之教，或渐或顿，或致之於深远，或进之以分寸。虽百虑而一致，非异道而乖论。乃有执空门以反教，论大乘而谤小。佛不阙众生，众生自不了。譬ウ室之无烛，如夜游而未晓。故相剥夺而喧喧，竞是非而扰扰，何异采芙蓉於木末，寻吴楚於燕赵，不亦谬乎？夫一味无以和羹，一木无以构室；一衣不称众体，一药不疗殊疾；一彩无以为文绣，一声无以谐琴瑟；一言无以劝众善，一戒无以防多失。何得怪渐顿之殊异，令法门之专一？夫法门之多品，如药石之殊功。救冷以温物为用，去热则寒药宜丰。特宜於御湿，或偏须於止风。不可同病而殊药，不可病殊而药同。若守株而必碍，能达变而後通。何得拘一途而相剥，起战争於其中乎？三世因果，佛不诳欺。十力劝戒，闻当不疑。劝之者应修，戒之者宜远。抑凡情之所耽，行圣智之所愿。何得违经论之所明，以胸臆而为断，而谓善恶都空，无损益乎？夫法眼明了，无法不悉。舌相广长，言无不实，其析有也，则一毫为万；其等空也，则万象皆一。防断常之生尤，兼空有以除疾。彼菩提之妙理，实甚深而微密。厌尘劳而求解慧，当谨慎而无放佚。非圣者必凶，顺道者终吉。勿谓不信，有如皎日。
    ●卷一百五十八
    ☆孙思邈
    思邈，京兆华原人。周宣帝时隐居太白山。隋文帝辅政，徵为国子博士，称疾不起。太宗登极，召诣京师，授以爵位，固辞。高宗立，召拜谏议大夫，又辞以疾请还。就淳元年卒。
    ○千金要方序
    夫清浊剖判，上下攸分，三才肇基，五行ㄈ落，万物淳朴，无得而称。燧人氏出，观斗极，以定方名，始有火化。伏羲氏作，因之而画八卦，立庖厨。滋味既兴，疴瘵萌起。大圣神农氏愍黎元之多疾，遂尝百药以救疗之，犹未尽善。帝受命创制九针，与方士岐伯雷公之伦，备论经脉，旁通问难，详究义理以为经论。故後世可得依而畅焉。春秋之际，良医和缓，六国之时，则有扁鹊，汉有仲景仓公，魏有华陀。并皆探赜索隐，穷幽洞微，用药不过二三，炙炷不逾七八，而疾无不愈者。晋宋以来，虽复名医间出，然治十不能愈五六，良由今人嗜欲太甚，立心不常，淫放纵逸，有阙摄养所致耳。余缅寻圣人设教，欲使家家自学，人人自晓。君亲有疾，不能疗之者，非忠孝也。末俗小人，多行诡诈，倚傍圣教，而为欺绐。遂令朝野士庶，咸耻医术之名。多教子弟诵短文，构小策，以求出身之道。医治之术，阙而弗论，吁可怪也，嗟乎！深乖圣贤之本意。吾幼遭风冷，屡造医门，汤药之资，罄尽家产。所以青衿之岁，高尚兹典；白首之年，未尝释卷。至於切脉诊候，采药合和，服饵节度，将息避慎，一事长於已者，不远千里，服膺取决。至於弱冠，颇觉有悟，是以亲邻中外，有疾厄者，多所济益。在身之患，断绝医门，故知方药本草，不可不学。吾见诸方，部帙浩博，忽遇仓卒，求检至难，比得方讫，疾厄不救矣。呜呼！痛夭枉之幽厄，惜堕学之昏愚。乃博采群经，删裁繁重，务在简易，以为《备急千金要方》一部，凡三十卷。虽不能究尽病源，但使留意於斯者，亦思过半矣。以为人命至重，有贵千金，一方济之，德逾於此，故以为名也。未可传於士族，庶以贻厥私门。张仲景曰：“当今居世之士，曾不留神医药，精究方术，上以疗君亲之疾，下以救贫贱之厄，中以保身长年，以养其生。而但竞逐荣势，企踵权豪，孜孜汲汲，惟名利是务。崇饰其末，而忽弃其本。欲华其表，而悴其内。皮之不存，毛将安傅？进不能爱人知物，退不能爱躬知已。卒遇风邪之气，婴非常之疾患，及祸至而後震。身居死地，蒙蒙昧昧，戆若游魂。降志屈节，钦望巫祝，告穷归天，束手受败。赍百年之寿命，将至贵之重器，委付庸医，恣其所措。咄嗟暗悔，叹身已毙。神明消灭，变为异物。幽潜重泉，徒为一悲。痛夫举世昏迷，莫能觉悟。自有若是，夫何荣势之云哉。”此之谓也。
    ○千金翼方序
    原夫神医秘术，至赜参於道枢；宝饵凝灵，宏功浃於真轸。是知关元牝，驻历之效已深；辔策天机，全生之德为大。稽炎农於纪，资太一而反营魂；镜轩后於遗编，事岐伯而宣药力。故能尝味之绩，郁腾天壤；诊体之教，播在神寰。医道由是滥觞，时义肇基於此。亦有志其大者，高密问紫文之术；先其远者，伯阳流玉册之经。拟斯寿於乾坤，岂伊难老？俦厥龄於龟鹤，讵可蠲疴？兹乃大道之真以持身，抑斯之谓也。若其业济含灵，命悬兹手，则有越人彻视於府藏，秦和洞达於膏肓，仲景候色而验眉，元化刳肠而湔胃。斯皆方轨叠迹，思韫入神之妙；极变探幽，精超绝代之巧。晋宋方技，既其无继；齐梁医术，曾何足云？若夫医道之为言，实惟意也。固以神存心手之际，意析毫芒之里。当其情之所得，口不能言；数之所在，言不能喻。然则三部九候，乃经络之枢机；气少神馀，亦针刺之钧轴。况乎良医则贵察声色，神工则深究萌芽。心考锱铢，安假悬横之验？敏同机骇，曾无挂之淹。非天下之精，其孰能与於此？是故先王镂之於玉板，往圣藏之以金匮，岂不以营垒至道，括囊真赜者欤？余幼稚蔑闻，老成无见，才非公干，夙婴沈疾，德异士安，早缠瘵。所以志学之岁，驰百金而购经方；耄及之年，竟三馀而勤药饵。酌华公之录帙，异术同窥；采葛生之玉函，奇方毕综。每以为生者两仪之大德，人者五行之秀气。气化则人育，伊人禀气而存；德合则生成，是生由德而立。既知生不再於我而处物为灵，可幸蕴灵心颐我性源者哉。由是检阅秘幽，搜求今古，撰方一部，号曰《千金》。可以济物摄生，可以穷微尽性。犹恐岱山临目，必昧秋毫之端；雷霆在耳，或遗玉石之响。所以更撰《方翼》三十卷，共成一家之学。譬︼︷之相济，运转无涯，等羽翼之交飞，搏摇不测。矧夫易道深矣。孔宣系十翼之辞；元文奥矣，陆绩增元翼之说，或沿斯义，述此方名矣。贻厥子孙，永为家训。虽未能譬言中庶比润上池，亦足以慕远测深稽门扣键者哉。傥经目於君子，庶知子之所志焉。
    ○太清丹经要诀序
    余历观远古方书，佥云身生羽翼飞行轻举者，莫不皆因服丹。每咏言斯事，未尝不切慕於心。但恨神通悬邈，□迹疏绝，徒望青天，莫知举。始验还丹伏火之术，玉醴金液之方，淡乎难窥，杳焉靡测。自非阴德，何能感之？是以五灵三使之药，九光七曜之丹，如此之方，其道差近。比来握玩，久而弥笃。虽艰远而必造，纵小道而亦求。不惮始终之劳，讵辞朝夕之倦？研穷不已，冀有异闻。良以天道无私，视听因之而启，不违其愿，不夺其志，报施功效，其何速欤？岂自其所能趋利世间之意？意在救疾济危也。所以撰二三丹诀，亲经试练，毫末之间，一无差失。并具言述，按而行之，悉皆成就。然人之志，所重者性命，其危春露，其脆秋霜，俯仰之间，相顾如失。荣华贫贱，诚为不住之客；忧悲娱乐，并是难留之事。以此而言，深可叹矣。余比读诸方，故亦不少，观其梗概，例多隐秘。味之者翻增其惑，说之者返益其迷。遂使修炼之流，不见成功之处。岂其古人妄说耶？抑由学道之辈目不能考其旨趣也？余所陈方，意於文记间如视掌中，一试披寻，莫不洞照。相知之士，通鉴名人，有所不同，心之取证，故列为三篇耳。
    ○养性延命录序
    夫禀气含灵，惟人为贵。人所贵者，盖贵为生。生者神之本，形者神之具。神大用则竭，形大劳则毙。若能游心虚静，息虑无为，服元气於子後，时导引於闲室，摄养无亏，兼饵良药，则百年耆寿，是常分也。如恣意以耽声色，役智而图富贵，得丧恒切于怀，躁挠未能自遣，不拘礼度，饮食无节，如斯之流，宁免夭伤之患也？余因止观微暇，聊复披览养生要集，其集乃钱彦张湛道林之徒，翟平黄山之辈，咸是好事英奇，志在宝育，或鸠集仙经真人寿考之规，或得采彭铿老君长龄之术。上自农黄以来，下及魏晋之际，但有益於养生，及招损於後患。诸本先记录，今略取要法，删弃繁芜，类聚篇题，分为上下两卷，卷有三篇，号为《养性延命录》。拟补助於有缘，冀凭缘以济物耳。
    ○摄养枕中方序
    夫养生缮性，其方存於卷者甚众。其或幽微秘密，疑未悟之心。至於澄神内观，游元采真，故非小智所及。常思所寻，设能及之。而志不能守之，事不从心，术即不验。诚由前之误，交切而难遣，摄卫之道，赊远而易违。是以混然同域，绝而不思者也。嵇叔夜悟之大得，论之未备，所以将来志士，览而惧焉。今所撰录，并在要典，事虽隐秘，皆易积压易为，以补斯阙。其学者不违情欲之性，而俯仰可从；不弃耳目之玩，而顾盼可法。旨约而用广，业少而功多。余研核方书，盖亦久矣。搜求秘道，略无遗馀，自非至妙至神，不入兹录。诚信效始冠於篇，取其宏益，以贻後代。苟非其道，慎勿虚传。传非其人，殃及三世。凡著五章为一卷，与我同志者宝而行之云尔。
    ○福寿论
    圣人体其道而不为也，贤人知其祸而不欺也，达人断其命而不求也，信人保其信而静守也，仁者守其仁而廉谨也，士人谨其士而谦敬也，凡人昧其理而苟非为也，愚人执其愚而不惮也，小人反其道而终日为也，福者造善之积也，祸者造不善之积也。鬼神盖不能为人之祸，亦不能致人之福。但人积不善之多而煞其命也，富贵者以轻势取为非分也，贫贱者以妄盗取为非分也，神而记之，人不知也。亦不可一二咎而夺其人命也。亦有爵被人轻谤，及暴见贬黜，削其名籍，遭其横病者，多理辅不法所致也。理辅不正不死者，其寿馀禄未尽也。正理辅而死者尽也。贫者多寿，富者多促。贫者多寿，以贫穷自困而常不足，不可罚寿。富者多促，而奢侈有馀，所以折其命也。乃天损有馀而辅不足。亦有贫贱饥冻，曝露其尸不葬者，心不吉之人也。德不足是以贫焉，心不足是以死焉。天虽然不煞，自取其毙也。不合居人间，承天地之覆载，戴日月之照临，此非人者也。故有官爵之非分，车马之非分，妻妾之非分（已上谓之不仁者非分也）。有屋宇之非人，粟帛之非分，衣食之非分，货易之非分（已上谓之不俭者非分也）。则神而记之，三年五年十年二十年不过此。过此神而追之，则死矣。官爵之非分者，崎岖而居之，贿赂而得之，德薄而执其位，躁求而窃其禄，求其躁取而必强，强而取之非分也，即有灾焉病焉死焉焉，神已记之，人不知也。车马之非分，市马吝其价，而马欲其良，水草而不时，鞭勒过度，奔走而不节，不知驱驰之疲，不知远近之乏，不护阻之路。畜不能言，天哀力竭，此非分也，神已记之，人不知也。妻妾之非分者，所爱既多，费用必广，淫之道，必在骄奢，金翠之有馀，兰膏之有弃，恶贱其文彩，厌饫其珍羞，人为之难，余为之易，人为之苦，余为之乐，此非分也，神又记之，人不知也。童仆之非分者，以良为贱，以是为非，苦不悯之，乐不容之，寒暑不念其勤劳，老病不矜其困惫，鞭打不问其屈伏，陵辱不间其亲疏，此非分也。神又记之，人不知也。屋宇之非分者，人不多而构其广厦，价不厚而罚其工人，以不义之财，葺其无端之舍，功必至（阙）必明斤斧血力木石劳（阙）神不知环堵之贫，蓬户之陋，此非分也，神已记之，人不知也。粟帛之非分者，其植也广，其也劳，其农也负，其利也倍，畜乎巨廪，动馀岁年，盗贼之羁縻，雀鼠之巢穴，及乎困农负债，利陷深冤，此非分也，神已记之，人不知也。衣服之非分者，纹彩有馀，馀而更制，箱箧之无限，贫寒之不施，不念倮露之凌寒，布素之不足，以致蠹鱼鼠口，香ポ腐烂，此非分也，神已记之，人不知也。饮食之非分者，一食而须其水陆，一饮而聚其纟玄歌，其食也寡，其费也多，民之糠粝不充，此以膻腻有弃，纵其仆妾，委掷泥涂，此非分也，神已记之，人不知也。货易之利厚，不为非分，利外克人，此为非分。接得非常之利者祥也，小人不可以轻而受之，其所鬻者贱，所价者贵，彼之馀而我之贼，贼而得之者祸也，幸而得之者灾也，分而得之者吉也，屈而得之者福也。夫人之死，非因依也，非こ瘵也，盖以积之不仁之多，造不善之广，神而追之则（阙）矣。人若能补其过，悔其咎，布仁惠之恩，垂悯恤之念，德达幽冥，可以存矣，尚不能逃其往负之灾。不然者，其祸而多，其寿而促，金之得盈，福之已竭。且无义之富，血属共之，上之困焉，下之丧焉，如此者於我如浮□，不足以为富也。人若奉阴德而不欺者，圣人知之，贤人护之，天乃授之，人以悦之，鬼神敬之，居其富而不失其富，居其贵而不失其贵，祸不及矣，寿不折矣，攻劫之患去矣，水火之灾除矣，必可保生全天寿也。
    ○存神炼气铭
    夫身为神气之窟宅，神气若存，身康力健；神气若散，身乃死焉。若欲存身，先安神气。即气为神母，神为气子。神气若俱，长生不死。若欲安神，须炼元气。气在身内，神安气海。气海充盈，心神安定。定若不散，身心凝静。静至定俱，身存年永。常住道源，自然成圣。气通神境，神通慧命。命住身存，合於真性，日月齐龄。道成究竟，依铭炼气。欲学此术，先须绝粒。安心气海，存神丹田，摄心静虑，气海若具，自然饱矣。专心修者，百日小成，三年大成。初入五时，後通七候，神灵变化，出没自在。峭壁千里，去住无碍。气若不散，气海充盈。神静丹田，身心永固。自然回颜驻色，变体成仙。隐显自由，通灵百变。名曰度世，号曰真人。天地齐年，日月同寿。此法不服气，不咽津，不辛苦，要吃但吃，须休即休，自在自由，无阻无碍。五时七候，入胎定观。夫学道之人，入有五时，第一时心动多静少，思缘万境，取舍无常，忌虑度量，犹如野马，常人心也。第二时心静少动多，摄动入静心多散逸，难可制伏，摄之勤策，追道之始。第三时心动静相半，心静似摄心常静散相半，用心勤策，渐见调熟。
    ○保生铭
    人若劳於形，百病不能成。饮酒忌大醉，诸疾自不生。食了行百步，数将手摩肚。睡不苦高枕，唾涕不远顾。寅丑日剪甲，理须百度。饱则立小便，饥乃坐漩溺。行坐莫当风，居处无小隙，向北大小便，一生昏幂幂。日月固然忌，水火仍畏避。每夜洗脚卧，饱食终无益。忍辱为上乘，谗言断亲戚。思虑最伤神，喜怒伤和息。每去鼻中毛，常习不唾地。平明欲起时，下床先左脚。一日免灾咎，去邪兼辟恶。但能七星步，令人常寿乐。酸味伤於筋，辛味损正气。苦则损於心，甘则伤其志。咸多促人寿，不得偏耽嗜。春夏任宣通，秋冬固阳事。独卧是守真，慎静最为贵。财帛生有分，知足将为利。强知是大患，少欲终无累。神气自然存，学道须终始。书於壁户间，将用传君子。
    ☆韦安仁
    安仁，太宗时礼官。
    ○驳封禅旧仪降神乐歌并用郊祀之辞议
    夫祭天作乐，本谓神听高远，声臭难接，所以歌咏文辞，依倚纟玄管，涤荡宣畅，冀其来格。今瘗玉燔柴於岱宗之下，播声昭告，请降圜丘之上。夫神听聪明，不可滥假，如依乐声，应临国内，而泰山之下，其神可得祀乎？又《毛诗周颂》，郊祀歌《昊天》，封禅歌《时迈》，二篇各别，足是证明。谓宜采《周颂》，创新篇，告精诚於上天，请皇陵於东岳，於事合古。
    ☆刘仁轨
    仁轨字正则，汴州尉氏人。武德初补息州参军。贞观时累迁青州刺史。百济归顺，留仁轨勒兵镇守，超加六阶，正授带方州刺史。乾封元年迁右相，封乐城县男。咸亨元年拜太子左庶子同中书门下三品，拜左仆射兼太子太傅。武后临朝，加特进，进封郡公。垂拱元年，从新令改文昌左相同凤阁鸾台三品。薨年八十四，册赠开府仪同三司并州大都督，谥曰文献。
    ○陈破百济军事表
    臣蒙陛下曲垂天奖，弃瑕录用，授之刺举，又加连帅，才轻职重，忧责更深，尝思报效，冀酬万一，智力浅短，淹滞无成，久在海外，每从征役，军旅之事，实有所闻，辄具状封奏，伏乞详察。
    臣今睹见在兵士，手脚沈重者多，勇健奋发者少。兼有老弱，衣服单寒，唯望西归，无心展效。臣因往问：“海西见百姓人人投募，争欲征行，乃有不用官物，请自办衣粮，投名义征。何因今日兵士，如此伫弱？”皆报臣云：“今日官府，与往日不同，人心亦别。贞观永徽年中，东西征役，身死王事，并蒙敕使吊祭，追赠官职，亦有回亡者官爵与其子弟。从显庆五年以後，征役身死，更不惜问。往前度辽海者，即得一转勋官，从显庆五年以後，频经渡海，不被纪录。州县发遣百姓充兵者，其身少壮，家有钱财，赂与官府，任自东西藏避，即并得脱。无钱用者，虽是老弱，推皆令来。显庆五年破百济勋，及向平壤北口战勋，当时将士号令，并与高官重赏，百方购募，无种不道。洎到西岸，唯闻枷锁推禁，夺赐破勋，州县追呼，求住不得，公私困弊，不可言尽。发海西之日，已有自害逃走，非独海外始逃。又本为征役，蒙授勋级，将为荣宠，频年征役，唯取勋官，牵挽辛苦，与白丁无别，百姓不愿征行，特繇於此。”陛下再兴兵马，平定百济，留兵海外，经略高丽，百姓有此议论，难为成就功业。臣闻琴瑟不调，改而更张，布政施化，随时取适。自非重赏明罚，何以成功？臣又问见在兵士：“旧留镇五年，尚得支济尔等始经一年，何因如此单露？”并报臣道：“发家来日，唯遣作一年装束，自从离家，已经二年。在朝阳瓮津，又遣来去运粮，涉海遭风，多有漂失。”臣勘责见在兵士衣裳单露不堪度冬者，大军还日所留衣裳，且得一冬充事，来年秋後，并无准拟，陛下若欲殄灭高丽，不可弃百济土地。馀丰在北，馀勇在南，百济高丽，旧相党援，倭人虽远，亦相影响。若无兵马，还成一国。既须镇压，又置屯田，事藉兵士同心同德。兵士既有此议，不可胶柱因循，须还其渡海官勋，及平百济向平壤功效。除此之外，更须赏，明敕慰劳，以起兵士之心。若依今日已前处置，臣恐师老且疲，无所成就。
    臣又见晋代平吴，史籍具载。内有武帝、张华、外有羊祜、杜预，筹谋策画，经纬谘询。王之徒，折冲万里，楼船战舰，已到石头。贾充、王浑之辈，犹欲斩张华以谢天下。武帝报云：“平吴之计，出自朕意，张华同朕见耳，非其本心。”是非不同，乖背如此。平吴之後，犹欲苦绳王，赖武帝拥护，始得保全。不逢武帝圣明，王不存首领。臣每读其书，未尝不抚心长叹。伏惟陛下既得百济欲取高丽，须内外同心，上下齐奋，举无遗策，始可成功。百姓既有此议，更宜改调，臣恐是逆耳之事，无人为陛下进言。自顾老病日侵，残生能几？奄忽长逝，衔恨九泉，所以披露肝胆，昧死奏陈。
    ○谏幸同州校猎表
    臣闻屋漏在上，知之者在下。愚夫之计，择之者圣人。是以周王询於刍尧，殷后谋於版筑，故得享国弥久，传祚无疆，功宣清庙，庆流後叶。伏惟陛下天性仁爱，躬亲节俭，朝夕克念，百姓为心，一物失所，纳隍轸虑。臣伏闻大驾欲幸同州教习，臣伏知四时狩，前王恒典，事有沿革，未必因循。今年甘雨应时，秋稼极盛，元黄亘野，十分才收一二，尽力刈获，月半犹未讫功。贫家无力，禾下始拟种麦。直据寻常科唤，田家已有所妨。今既供承猎事，兼之修理桥道，纵大简略，动费一二万工，百姓收敛，实为狼狈。臣愿陛下少留万乘之恩，垂听一介之言，退近旬日，收刈总了，则人尽暇豫，家得康宁，舆轮徐动，公私交泰。
    ○吏兵部选人议
    谨详众议，条目虽广，其大略不越数途。多欲使尝选之流，及负谴之类，递立年限，如不令赴集，便是拥自新之路，塞取俊之门。或请增置具僚，广授官之数，加习艺业，峻入仕之科，亦恐非宏奖之通规，乖省员之茂躅，徒云变更，实恐纷扰。但平日久，人物滋植，解巾从事，抑有多人。顷岁以来，据员多阙，临时虽有权摄，终是不能总备。望请尚书侍郎依员补足，高班卑品准试。分铨则留放速了，限速则公私无滞。应选者暂集，远近无聚粮之劳；合退者早归，京师无索米之弊。既循旧轨，且顺人情。如更有不便，随事革。其殿负及初选，其选践自知未合得官等色，情愿不集，即同选劳，曹司商量，久长安稳。
    ○盟新罗百济文
    往者百济先王，迷於顺逆，不敦邻好，不睦亲姻，结托高丽交通倭国，共为残暴，侵削新罗，剽邑屠城，略无宁岁。天子悯一物之失所，怜百姓之无辜，频命行人，遣其和好。负险恃远，侮慢天经，皇赫斯怒，恭行吊伐。旌旗所指，一戎大定。固可潴宫污宅，作诫来裔；塞源拔本，垂训後昆。然怀柔伐叛，前王之令典；兴亡继绝，往哲之通规。事必师古，传诸曩册。故立前百济太子司稼正卿扶馀隆为熊津都督，守其祭祀，保其桑梓，依倚新罗，长为与国，各除宿憾，结好和亲，恭承诏命，永为藩服。仍遣使人右威卫将军鲁城县公刘仁愿亲临劝谕，具宣成旨，约之以婚姻，申之以盟誓，刑牲插血，共敦终始，分灾恤患，恩若兄弟，奉纶言，不敢失坠。既盟之後，共保岁寒。若有背盟，二三其德，兴兵动众，侵犯边陲，明神鉴之，百殃是降，子孙不育，社稷无守，祀磨灭，罔有遗馀。故作金书铁券，藏之宗庙，子孙万代，无敢违犯。神之听之，是享是福。
    ●卷一百五十九
    ☆李君球
    君球，齐州平陵人。贞观中擢游击将军，累授兴州刺史，迁扬州大都督府长史，转灵州都督，卒官。
    ○谏高宗将伐高丽疏
    臣闻心之痛者，不能缓声；事之急者，不能安言；性之忠者，不能隐情。且食君之禄者，死君之事。今臣食陛下之禄矣，其敢爱身乎？臣闻《司马》法曰：“国虽大，好战必亡；天下虽平，忘战必危。”兵者凶器，战者危事，故圣主明王重行之也。忧人力之尽，恐府库之殚，惧社稷之危，生中国之患。故古人云：“务广德者昌，务广地者亡。”昔秦始皇好战不已，至於失国，是不爱其内而务其外故也。汉武远讨朔方，殆乎万里，广拓南海，分为八郡，终於户口减半，国用空虚。至於末年，方垂哀痛之诏，自悔其失。彼高丽者，遐荒小鬼，潜藏山海之间，得其人不足以彰圣化，弃其地不足以损天威。何至乎疲中国之人，倾府库之实，使男子不得耕耘，女子不得蚕织？陛下为人父母，不垂恻隐之心，倾府库有限之赀，贪其无用之地。设令高丽既灭，即不得不发兵镇守，少发则兵威不足，多发则人心不安。是乃疲於转戍，万姓无聊生也。万姓怨则天下败矣。天下既败，陛下何以自安？故臣以为征之不如不征，灭之不如不灭。
    ☆薛元超
  </div>
  <div class="pagination">
   <a href="全唐文_page103.html">
    上一页
   </a>
   <span>
    ...
   </span>
   <a href="全唐文_page99.html">
    99
   </a>
   <a href="全唐文_page100.html">
    100
   </a>
   <a href="全唐文_page101.html">
    101
   </a>
   <a href="全唐文_page102.html">
    102
   </a>
   <a href="全唐文_page103.html">
    103
   </a>
   <span class="current-page">
    104
   </span>
   <a href="全唐文_page105.html">
    105
   </a>
   <a href="全唐文_page106.html">
    106
   </a>
   <a href="全唐文_page107.html">
    107
   </a>
   <a href="全唐文_page108.html">
    108
   </a>
   <a href="全唐文_page109.html">
    109
   </a>
   <span>
    ...
   </span>
   <a href="全唐文_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
