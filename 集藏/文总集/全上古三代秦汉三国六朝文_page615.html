<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 615 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 615 页/共 658 页</h1>
    <div class="content">　　◎张雕
　　雕，中山北平人，魏末起家殄寇将军，迁太尉、长流参军、定州主簿，除常山府长流参军，天保中为永安王府参军兼祠部郎中，乾明初除国子博士，迁平原太守，武成即位，除通直散骑侍郎、琅邪王俨博士，寻为泾州刺史，拜散骑常侍侍读，加国子祭酒，假仪同三司，待诏文林馆，除侍中，加开府，后以谏幸晋阳，与崔季舒等俱诛死。
　　◇临刑对诘
　　臣起自诸生，谬被抽擢，接事累世，常蒙恩遇，位至开府、侍中，光宠隆洽。每思尘露，微益山海。今者之谏，臣实首谋，意善功恶，无所逃死。伏愿陛下珍爱金玉，开发神明，数引贾谊之伦，论说治道，令听览之间，无所拥蔽，则臣虽死之日，犹生之年。（《北齐书·张雕传》，雕与崔季舒等谏幸晋阳，临刑，帝令段孝言诘之，雕对。）
　　◎王
　　字师罗，太安狄那人，兴和中为库直，除奉朝请，武定末赐爵平春县男，除晋阳令，天保初加宁远将军，皇建初进爵义阳县子，河清中加骠骑大将军，天统初除给事黄门侍郎，加射声校尉，迁散骑常侍，武平初进开府仪同三司，迁侍中，有《鉴诚》二十四篇。
　　◇上言备边
　　突厥与宇文男来女往，必当相与影响，南北寇边。宜选九州中男强弩，多据要险之地。伏愿陛下哀忠念旧，爱孤恤寡，矜愚嘉善，舍过记功，敦骨肉之情，广宽仁之路，思尧、舜之风，慕禹、汤之德，克己复礼，以成美化，天下幸甚。（《北齐书·王传》：武平初上言。）
　　◎宋景业
　　景业，广宗人，魏末为北平太守。齐受禅，授散骑侍郎，封长城县子。
　　◇上言图纬
　　《易稽览图》曰：「鼎，五月，圣人君，天与延年齿，东北水中，庶人王，高得之。」谨案东北水谓渤海也。高得之，明高氏得天下也。（《北齐书·宋景业传》：显祖作相，在晋阳，景业因高德政上言云云。是时魏武定八年五月也。又见《北史》八十九。）
　　◎董峻、郑元伟
　　◇非宋景业天保历议
　　宋景业移闰于天正，退命于冬至交会之际，承二天之后，三月之交，妄减平分。臣案，景业学非探赜，识殊深解，有心改作，多依旧章，唯写子换母，颇有变革，妄诞穿凿，不会真理。乃使日之所在，差至八度，节气后天，闰先一月。朔望亏食，既未能知其表里，迟疾之历步，又不可以傍通。妄设平分，虚退冬至，虚退则日数减于周年，平分妄设，故加时差于异日。五星见伏，有违二旬，迟疾逆留，或乖两宿。轨《析》之术，妄刻水旱。今上《甲寅元历》，并以六百五十七为章，二万二千三百三十八为，五千四百六十一为斗分，甲寅岁甲子日为元纪。（《隋书·律历中志》后齐文宣受禅，命散骑侍郎宋景业造天保历。至后主武平七年，董峻、郑元伟立议非之。）

卷七
◎郑述祖
　　述祖字恭文，荥阳开封人，魏秘书监道昭子，历司空行参军，累迁司徒左长史、尚书、侍中、太常卿、丞相右长史，入齐，历太子少师、左光禄大夫、仪同三司、使持节车骑大将军，前后行瀛、殷、冀、沧、赵、定六州事，正除怀、兖、光三州刺史，又重行殷、怀、赵、三州刺史，天统元年卒，年八十一，赠开府、中书监、北豫州刺史，谥曰平简。
　　◇重登云峰山记
　　大齐河清三年五月廿四日，使持节都督光州诸军事、车骑大将军、仪同三司、光州刺史郑述祖字恭文，即魏镇北将军、秘书监，青、相、光三州刺史文恭公荣阳道昭之子，魏大鸿胪卿、北豫州刺史、司空□公严祖之第三弟。先君之临此州也，公与仲兄豫州敬祖，叔弟光州遵祖，季弟北豫州顺祖同至此镇。于时公年始十一，雅好琴文，登山临海，未尝不从，常披鹿皮裘子，此州人士呼为道士郎君。及长，官历司徒左长史，再履尚书，三为侍中，沧、瀛、冀、赵、怀、兖行正得此十州刺史。公之所抚，莫非大蕃，言及光部，恒所钦羡。只为前踪，诚所愿也，便以此夏，斯愿方遂，忻慰登途，若归桑梓。入境叹曰：吾自幼游此，至今五十二年。昔同至者，今尽零落，唯吾一人，重得来耳。于是凄感，殆不自胜。因南眺诸岭，指云峰山曰：「此山是先君所名，其中大有旧迹。」未几，遂率僚佐，同往游焉。对碣观文，发声哽塞，临碑省字，兴言泪下。次至两处石诗之所，对之号仰，弥深弥恸，哀缠左右，悲感傍人，虽曾闵之诚，讵能过也。但石诗年久，字皆癣落，宾从寻省，莫能识之。公乃曰：「此时吾虽幼小，略尝记录，此当是与道俗十馀人论经书者。」遂口持百馀言。诸人得此，乃共披拂，从首及末，无一讹舛。久之，方升于此。此处名曰：山门左阙。仍仰观斯峰曰：「此上应有九仙之名。」即遣登寻，果如所说。此山正南里有天柱山者，亦是先君所号。以其孤上干云，傍无溪鹿，因以名之。其山上之阳，先有碑碣，东堪石室，亦有铭焉。从此东北一十二里太基山中，复有云居馆者，亦是先君所立。其四峰之上，镌记不少，悉有志录，殊复可观。今日于此，略陈彼境，冀洪声异迹，永无沦没者矣。（碑拓本）
　　◇天柱山铭
　　使持节都督光州诸军事、车骑大将军、仪同三司荥阳郑述祖作。
　　岩岩岱宗，鲁邦仍其致祀；奕奕梁山，韩国以之作镇。盖由拳石吐云，扶寸布雨，五岳三望，六宗九献，祈祷斯应，礼秩攸明。天柱山者，即魏故通直散骑常侍、中书侍郎、国子祭酒、秘书监、青、光、相三州刺史先君文恭公之所题目。南临巨海，北眺沧溟，西带长河，东瞻大壑，斜岭概天，层峰隐日，寻十州于掌内，总六合于眼中。文鳐自此经停，精卫因其止息，始皇游而忘返，武帝过以乐留。岂直蛾眉鸟翅，二别两淆，对谈大小，共叙优劣者也。公禀气辰象，含灵川岳，礼义以成规矩，仁智用为枢机。自结衣逞誉，革履传声，组绶相辉，貂冕交映。至于爱仙乐道之风，孝敬仁慈之德，张良崔廓，未之云拟，文先夏甫，何以能加？魏永平三年，朝议以此州俗关南楚，境号东秦，田单奋武之乡，丽其骋辩之地，民猷鄙薄，风物陵迟，谘俾，非公勿许，及驱鸡御下，烹鱼理务，群情款密，庶类允谐，变此浇夷之俗，侔彼礼乐之邦，懋迹布在哥谣，鸿范宣诸史策。公久阔榆，永怀桑梓，同升陇而洒泣，类陟岵以兴嗟。于此东峰之阳，仰述皇祖魏故中书令、秘书监、兖州刺史文贞公迹状，镌碑一首峰之东堪石室之内，复制其铭。余忝资旧德，力构前基，遂秉笏朝门，策名天府，出入蕃邸，陪从帷幄，凡诸身历瀛、赵、沧、冀、怀及兖、光行正十州刺史，北豫州大中正，三登常伯，再履纳言，光禄、太常，频居其任，揣究庸虚，无阶至此。直是遗薪妄委，馀庆滥锺。何曾不想树嗟风，瞻天愧日。猥当今授，踵迹此蕃，敢慕楹书，仰宣庭诲。其词曰：
　　嵩高峻极，太华削成，祈望诸素，祷群经。崇哉天柱，迥出孤亭，地险标德，藉此为名。赫矣先公，道深义富，如桂之馨，如兰之茂。尊祖爱亲，存交赏旧，翻属愚浅，实惭穿构。大齐天统元年岁次乙酉五月壬午朔十八日己亥刊。（碑拓本。）
　　◇云居馆刻石
　　司徒左长史、尚书、侍中、太子少师、太常卿、车骑大将军、仪同三司、左光禄大夫、北豫州大中正，瀛、赵、沧、冀、怀、兖、光行正十州刺史郑述祖云居馆之山门也。天统元年九月五日刊。（碑拓本。）
　　◎斛律光
　　光字明月，朔州敕勒部人，左丞相金子。神武擢为都督，迁征虏将军、卫将军，封永乐县子，进爵为伯。齐受禅，加开府仪同三司，别封西伯县子，除晋州刺史，历朔州刺史，加特进，乾明初除晋州刺史，皇建初进爵钜鹿郡公，大宁初除尚书右仆射太子太保，河清中为司空，迁司徒，进太尉，又封冠军县公，天统初转大将军，除太保，袭父金爵咸阳王，别封武德郡公，迁太傅，武平中又封中山郡公，加右丞相、并州刺史，拜左丞相，又别封清河郡公，为祖所谮诛。周武入邺，追赠上柱国、崇国公。
　　◇与周太保达奚武书
　　鸿鹤已翔于寥廓，罗者犹视于沮泽也。（《周书·达奚武传》）
　　◎祖
　　字孝征，范阳遒人，一云狄道人，魏太常卿莹子，起家秘书郎，对策高第，迁尚书仪曹郎。文宣以为并州仓曹参军，入为神武中外府功曹，迁秘书丞，领舍人事，免。文襄嗣事，复为功曹参军。文宣受禅，召直中书省，除尚药丞，迁典御。武成即位，拜中书侍郎，出为安德太守，转齐郡太守，入为太常少卿、散骑常侍、假仪同三司，后主即位，拜秘书监，寻徙光州，就除海州刺史，入为银青光禄大夫、秘书监，加开府仪同三司，进侍中、尚书左仆射，监国史，加特进，封燕郡公，寻解职，出为北徐州刺史。
　　◇上呈修文殿御览表
　　昔魏文帝命韦诞诸人撰著皇览，包括群言，区分义别。陛下听览馀日，眷言缃素，究兰台之籍，穷策府之文。以为观书贵博，博而贵要，省日兼功，期于易简。前者修文殿令臣等讨寻旧典，撰录斯书，谨罄庸短，登即编次，放天地之数为五十部，象乾坤之策成三百六十卷。昔汉时诸儒，集论经传，奏之白虎阁，因名《白虎通》，窃缘斯义，仍曰《修文殿御览》。今缮写已毕，并目上呈，伏愿天鉴，赐垂裁览。（《御览》六百一引《三国典略》）
　　◇上书请定乐
　　魏氏来自云、朔，肇有诸华，乐操土风，未移其俗。至道武帝皇始元年，破慕容宝于中山，获晋乐器，不知采用，皆委弃之。天兴初，吏部郎邓彦海奏上庙乐，创制宫悬，而钟管不备，乐章既阕，杂以簸逻回歌，初用八佾作皇始之舞。至太武帝平河西，得沮渠蒙逊之伎，宾嘉大礼，皆杂用焉。此声所兴，盖苻坚之末，吕光出平西域，得胡戎之乐，因又改变，杂以秦声，所谓秦汉乐也。至永熙中，录尚书长孙承业共臣先人太常卿莹等斟酌缮修，戎华兼采，至于锺律，焕然大备。自古相袭，损益可知。今之创制，请以为准。（《隋书·音乐志中》：文宣受禅后，尚乐典御祖自言，旧在洛下，晓知旧乐，上书。又见《通典》一百四十二。）
　　◇上书请传位东宫
　　陛下虽为天子，未是极贵。按《春秋元命包》云：「乙酉之岁，除旧革政。」今年太岁乙酉，宜传位东宫，令君臣之分早定，且以上应天道。（《北齐书·祖传》）
　　◇遗陆媪弟悉达书
　　赵彦深心腹深沉，欲行伊、霍事，仪同姊弟岂得平安，何不早用智士邪？（《北齐书·祖传》。）
　　◇冀州刺史万俟受洛清德颂
　　◇并州定国寺碑（并见《北齐书·祖传》，亡。）
　　◎樊逊
　　逊字孝谦，河东北猗氏人，为临漳小史，迁主簿。武定末，梁州刺史刘杀鬼以为录事参军，随府迁颍川长史。齐受禅，本州举秀才，报罢，梁州重举秀才，对策第一，超除员外将军。武成即位，转授主书，迁员外散骑侍郎。
　　◇天保五年举秀才对策
　　五年正月，制诏问升中纪号，孝谦对曰：「臣闻巡岳之礼，勒在《虞书》，省方之义，著于《易象》。往帝前王，匪唯一姓，封金刊玉，亿有馀人。仲尼之观梁甫，不能尽识；夷吾之对齐桓，所存未几。然盛德之事，必待太平，苟非其人，更贻灵谴。秦皇无道，致风雨之灾；汉武奢淫，有奉车之害。及文叔受命，炎精更辉，四海安流，天下辑睦，剑赐骑士，马驾鼓车，乃用张纯之文，始从伯阳之说。至于魏、晋，虽各有君，量德而处，莫能拟议。蒋济上言于前，徒秽纸墨；袁准发论于后，终未施行。世历三朝，年将十祀，启圣之期，兹为昌会。然自水德不竞，函谷封途，天马息歌，苞茅绝贡。我太祖收宝鸡之瑞，握凤皇之书，体一德以匡朝，屈三分而事主，荡此妖寇，易如沃雪。但昌既受命，发乃行诛，虽太白出高，中国宜战，置之度外，望其迁善。伏惟陛下以神武之姿，天然之略，马多冀北，将异山西，凉风至，白露下，北上太行，东临碣石，方欲吞巴蜀而埽崤函，苑长洲而池江汉。复恐迎风纵火，芝艾共焚，按此六军，未申九伐。夫周发牙璋，汉驰竹使，义在济民，非闻好战。至如投鼠忌器之说，盖是常谈，文德怀远之言，岂识权道。今三台令子，六郡良家，蓄锐须时，裹粮待诏。未若龙驾虎服，先收陇右之民，电转雷惊，因取荆南之地。昔秦举长平，金精食昴，楚攻钜鹿，枉矢霄流，况我威灵，能无协赞。但使彼之百姓一睹六军，似见周王，若逢司隶。然后除其苛令，与其约法，振旅而还，止戈为武，标金南海，勒石东山，纪天地之奇功，被风声于千载。若令马儿不死，子阳尚在，便欲案明堂之图，草射牛之礼，比德论功，多惭往列，升中告禅，臣用有疑。」
　　又问求才审官，孝谦对曰：「臣闻雕兽画龙，徒有风云之势；金舟玉马，终无水陆之功。三驾礼贤，将收实用，一毛不拔，复何足取。是以尧作虞宾，遂全箕山之操；周移商鼎，不纳孤竹之言。但处士盗名，虽云久矣；朝臣穷位，盖亦实多。汉拜丞相，便有锺鼓之妖；魏用三公，乃致孙权之笑、故山林之与朝廷，得容非毁；肥遁之与宾王，翻有优劣。至于时非蹈海，而曰羞作秦民；事异出关，而言耻从卫乱。虽复星干帝座，不易高尚之心；月犯少微，终存耿介之志。
　　自我太岳之后，克广洪业，禹至神宗，舜格文祖。陛下受天明命，光华日月，爰自纳麓，乃格文祖，仪天地以设官，象星辰以布职。汉家神凤，惭用纪年；魏氏青龙，羞将改号。上膺列宿，咸是异人；下法山岗川，莫非奇士。所以画堂甲观，修德日新，庙鼎钟歌，王星岁委。循名责实，选众举能，朝无铜臭之功，世绝《钱神》之论。昔百里相秦，名存《雀》；萧、张辅沛，姓在《河书》。今日公卿，抑亦天授，与之为治，何欲不从。未必稽首天师，方闻牧马之术；膝行山上，始得治身之道。但使帝德休明，自强不息，甲夜观书，支日通奏。周昌桀、纣之论，欣然开纳；刘毅桓、灵之比，终自含弘。高悬王爵，唯能是与，管库靡遗，渔盐毕录。无令桓谭非谶，官止于郡丞；赵壹负才，位终于计掾。则天下宅心，幽明知感，岁精仕汉，风伯朝周，真人去而复归，台星坼而还敛。《诗》称多士，《易》载群龙，从此而言，可以无愧。
　　又问释道两教，孝谦对曰：「臣闻天道性命，圣人所不言，盖以理绝涉求，难为称诣。伯阳道德之论，庄周逍遥之旨，遗言取意，犹有可寻。至若玉简金书，神经秘录，三尺九转之奇，绛雪玄霜之异，淮南成道，犬吠云中，子乔得仙，剑飞天上，皆是凭虚之说，海枣之谈，求之如系风，学之如捕影。而燕君、齐后、秦皇、汉帝，信彼方士，冀遇其真，徐福去而不归，栾大往而无获。犹谓升遐倒影，抵掌可期，祭鬼求神，庶或不死。江璧既返，还入骊山之暮；龙媒已至，终下茂陵之坟。方知刘向之信洪宝，没有余责；王充之非黄帝，比为不相。又末叶已来，大存佛教，写经西土，画像南宫。昆池地黑，以为烧劫之灰。春秋夜明，谓是降神之日。法王自在，变化无穷，置世界于微尘，纳须弥于黍米。盖理本虚无，示诸方便。而妖妄之辈，苟求出家，药王燔躯，波仑洒血，假未能然，犹当克命。宁有改形易貌，有异生人，恣意放情，还同俗物。龙宫余论，鹿野前言，此而得容，道风前坠。
　　伏惟陛下受天明命，屈己济民，山鬼效灵，海神率职。湘中石燕，沐时雨而群飞；台上铜乌，和风而杓转。以周都洛邑。治在镐京，汉宅咸阳，魂归丰、沛，汾、晋之地，王迹维始，眷言蓐幸，且劳经略。犹复降情文苑，斟酌百家，想执玉于瑶池，念求珠于赤水。窃以王母献环，由感周德，上天锡佩，实报禹功。二班勒史，两马制书，未见三世之辞，无闻一乘之旨。帝乐王礼，尚有时而沿革；左道怪民，亦何疑于沙汰。」
　　又问刑罚宽猛，孝谦对曰：「臣闻惟王建国，刑以助礼，犹寒暑之赞阴阳，山川之通天地，爰自末叶，法令稍滋，秦篆无以穷书，楚竹不能尽载。有司因此，开以二门，高下在心，寒热随意。《周官》三典，弃之若吹毛；汉津九章，违之如覆手。遂使长平狱气，得酒而后消；东海孝妇，因灾而方雪。诏书挂壁，有善而莫遵；奸吏到门，无求而不可。皆由上失其道，民不见德。而议者守迷，不寻其本。钟繇、王朗，追怨张仓；祖讷、梅陶，共尤文帝。便谓化尸起偃，在复肉刑；致治兴邦，无关周礼。伏惟陛下昧旦坐朝，留心政术，明罚以纠诸侯，申恩以孩百姓。黄旗紫盖，已绝东南；白马素车，将降轵道。若复峻典深文，臣实未悟。何则？人肖天地，俱禀阴阳，安则愿存，扰则图死。故王者之治，务先礼乐，如有未从，刑书乃用，宽猛兼设，水火俱陈，未有专任商、韩而能长久。昔秦归士会，晋盗来奔；舜举皋陶，不仁自远。但令释之、定国迭作理官，龚遂、文翁继为群守，科间律令，一此宪章，欣闻汲黯之言，泣断昭平之罪。则天下自治，大道公行，乳兽含牙，仓鹰垂翅，楚王钱府，不复须封，汉狱冤办囚，自然蒙理。后服之徒，既承风而慕化；有截之内，皆蹈德而咏仁。号以成、康，何难之有？」
　　又问祸福报应，孝谦对曰：「臣闻五方易辨，尚待指南；百世可知，犹须吹律。况复天道秘远，神迹难源，不有通灵，孰能尽司。乘楂至于河汉，唯睹牵牛；假寐游于上玄，止逢翟火。造化之理，既寂寞而无传；报应之事，固难得而妄说。但秦穆有道，句芒锡年；虢公凉德，蓐收降祸。高明在上，定自有知，不可谓神冥昧难信。若夫仲尼厄于陈、蔡，孟轲困于齐、梁，自是不遇其时，宁关报应之理。子胥无首，马迁腐下，受诛取辱，何可尤人。至如协律见亲，擢船得幸，从此而言，更不足怪。周王漂杵，致天之罚；白起诛降，行己之意。是以七百之祚，仍加姬氏；杜邮之戮，还属武安。
　　昔汉问上计，不过日蚀；晋策秀才，止于寒火。前贤往士，咸用为难。推古比今，臣见其易。然草莱百姓，过荷恩私，三折寒胶，再游金马，王言昭贲，思若有神，占对失图，伏深悚惧。（《北齐书·樊逊传》）
　　◇刊定秘府书籍
　　案汉中垒校尉刘向受诏校书，每一书竟，表上，辄言：臣向书，长水校尉臣参书，大夫公、太常博士书，中外书合若干本，以相比较，然后杀青。余所雠校，供拟极重，出自兰台，御诸甲馆。向之故事，见存府阁，即欲刊定，必籍众本。太常卿刑子才、太子少傅魏收、吏部尚书辛术、司农少卿穆子容、前黄门郎司马子端、故国子祭酒李业兴并是多书之家，请牒借本，参校得失。（《北齐书·樊逊传》）
　　陆操伏浑卒，为杨作书，告晋阳朝士。
　　◇客诲（见《北齐书·樊逊传》，亡）
　　◇临漳令裴鉴溥德颂（见《北齐书·樊逊传》，亡）
　　◇厍狄干碑铭（《北史》八十三）
　　◎郎基
　　基字世业，中山新市人，为奉朝请，天保中除海西镇将，入为侍御史，皇建初除郑州长史，带颍川郡守。卒赠骠骑大将军、和州刺史，谥曰惠。
　　◇答潘子义书
　　观过知仁，斯亦可矣。（《北齐书·郎基传》）

卷八
◎刘逖
　　逖字子长，彭城人，魏太常卿芳孙，天保初行定陶令，皇建初除太子洗马，武成即位，除散骑侍郎兼仪曹郎，进中书侍郎，加散骑常侍、仪同三司，天统中出为江州刺史，徙仁州刺史，武平中征还，待诏文林馆，重除散骑常侍，与崔季舍等同诛。
　　◇荐辛德源表
　　弱龄好古，晚节逾厉，枕籍六经，渔猎百氏，文章绮艳，体调清华，恭慎表于闺门，谦著于朋执。实后进之词人，当今之雅器。必能效节一官，骋足千里。（《隋书·辛德源传》）
　　◎鸿
　　鸿失其姓。
　　◇西门豹祠堂碑
　　自夫清刚俪以分宿，沈浊判其□□□渎为纪罗□□□□之（下阙）羲栗襄葛之年，炎轩昊顼之□□□□瑞所闻盖□□虞传□□□□周□□□□□令逾千国既□□□□不震九州脔割七雄基□□□□□国之君□□古之业□□□□田卜□□□□□璜河内俟治邺□□□子昌言而为任西门厉精而出宰□拒比周治申严密玺还而寤主□亡而警吏□班既别□彩自□不省书□积仓府戎车北首侵□南□佩□临事，簪笔听神，民吏不敢两欺□巫老□奸于波浪颉颃郑密异术均美□□□首列城归目。于是生致尸祝之礼，殁贻棠杜之思，虽□券金书，逝者不作，□□坛表慕，俎豆逾远，非□襄王□□□子托葬存称惠主，死曰明神，所以年世经关，风俗杂，恩福之祈咸在，灾□祷仍□非直郡国掾史实降□□□盖魏氏季年，日销地反，投霓不息，半马盈空□自金堂，衅生玉室，天示昭明之证，帝启即席之期。我太祖献武皇帝合制半墨放□□□剪凶族于黎□□□□于华□□运□竭激昆仑之永输□□□竞□□□□增威一□□社再祠绝□匡□□□□□□□万□□□五□□会知三□之未从想□桥之难□□□□□□□犹存式瞻神宇雅□□□兰□成林椒□□□□□□□得□忘言世宗文襄皇帝□□□□□□□□龙□渊□□□应物纳□黎于□□□□□于（下阙）垄路荒芜，祠堂凋□□壁□□□□□□□□□□芳□以丹□磨（下阙）胶枷鲸螭旁（下阙）神居独（下阙）而宛转（下阙）跃水仙鸟鸣林（下阙）歇尊神尚德（下阙）终□□□□有归纷郁皇上官府□物核□□□□□□有禀赋灵性□□为德道不可□□还□烬乐反（下阙）常流弊云自卷仙协律□鬯□神文烂北□□□西凤鳞□五□光气四举而（下阙）牛于阴山风逸骥于桃塞，捐金抵玉上小粟□□□□致酒英杰先之顾以贤宰余休联（下阙）宸鉴斯揆。使持节、骠骑大将军、开府仪同三司、司州牧、宗师、清河王岳出应敌国，入当（下阙）之一帅。执刺都辇，标榜九牧，驯禽弭□□雨来风披席□□倾贤礼俊，眷彼能官，投□千祀（下阙）晋崩离，殊类窃假，畏威仰德，坚碑在□春煦□□□超二百执除之□□□□褫岂不苍精云启□□□□□□言僭迹，埽地不遗，委贽兴王，恭承□运，幽明□远，意在斯乎？乃命□纪□□鸿□□以昭晋神道□□□□□□□而□绝，望黄岑以俱峙。其词曰：
　　星精旁散，汉津横泻，山《止寺》□□渎流疏野。中处外薄，惑夷惑夏，周德不昌，三诗缺雅。（下阙）侮弱凭强，魏侯趣士，民俊□望，邺有贤令，夏景冬燠□□率□□□□俗（下阙）存祀四时，亡哀百赎，始闻始烈，终□明灵，忻殚鼓□，□尽牢牲，藉兰竦意尊□□□□□徒□礼（下阙）人授手□□谋居，光宅漳右，龙驹盖，鸣笳驷牡。□□层□载前载后。□象□□饰卫逾隆，天子赫赫，历数在躬，夏应虞命，舜受尧终，洛泛文章，河浮图□，会昌冥贶，居今陋昔，咸秩报□□□□□□□□□宜留金石，□亲藩干，□率依风，毛毕均美。（下阙。碑拓本，案《中州金石记》引《太平寰宇记》云：「邺县西门桥，齐天保五年，仆射魏收为碑，存焉。则碑是天保五年魏收所撰无疑。」今案魏收所撰者乃西门桥碑，此是西门祠堂，彼此异也。碑序末云：「乃命□纪□□鸿□□以昭晋神道。」「鸿」下隐隐是「作颂」二字，则「纪、鸿」二字，乃撰碑者之地名人名，惜已残阙，俟更求旧拓本补之。）
　　◎朱
　　仕梁，为骠骑王琳府仓曹参军。琳败，随入齐。
　　◇与徐陵请王琳首书
　　窃以朝市迁贸，时传骨鲠之风；历运推移，间表忠贞之迹。故典午将灭，徐广为晋家遗老；当途已谢，马孚称魏室忠臣。用能播美于前书，垂名于后世。梁故建宁公琳，洛滨余胄，咱州旧族，立功代邸，效绩中朝，当离乱之辰，总方伯之任。尔乃轻躬殉主，以身许国，实追踪于往彦，信踵武于前修。而天厌梁德，尚思匡继，徒蕴包胥之念，终遘苌弘之眚，洎王业光启，鼎祚有归，于是远迹山东，寄命河北。虽轻旅臣之叹，犹怀客卿之礼，感兹知己，忘此捐躯，至使身没九原，头行万里。诚复马革裹尸，遂其平生之志；原野暴骸，全彼人臣之节。然身首异处，有足悲者，封树靡卜，良可怆焉。□早末僚，预参下席，降薛君之吐握，荷魏公之知遇，是用沾巾拭袂，痛可识之颜，回肠疾首，切犹生之面。伏惟圣恩博厚，明诏爰发，赦王经之哭，许田横之葬，虽刍贱，窃亦有心。琳经莅寿阳，颇存遗爱；曾游江右，非无余德。比肩东阁之吏，继踵西园之宾，愿归元彼境，还修窀穸。庶孤坟既筑，或飞衔土之燕；丰碑式树，时留堕泪之民。近故旧王绾等已有论牒，仰蒙制议，不遂所陈。昔廉公告逝，即肥川而建茔或；孙叔云亡，仍芍陂而植楸贾。由此言之，抑有其例。不使寿春城下，惟传报葛之人；沧洲岛上，独有悲田之客。昧死陈祈，伏待刑宪。（《北齐书·王琳传》，《北史·王琳传》，《文苑英华》六百九十三）
　　◎方道显
　　◇造释迦像碑
　　唯大齐皇建元年岁次庚辰十月己卯朔卅日戊申，大齐清信士佛弟子方道显敬造释迦石像一躯，上为皇帝陛下，七世父母，边地众生，有形之类，咸同其福善。（碑拓本。下方有姓名七列，不录。）
　　◎张奉礼
　　奉礼，河清中为光州别驾。
　　◇上言祖事
　　虽为流囚，常与刺史对坐。（《北齐书·祖传》。徙光州，刺史李祖勋遇之甚厚，别驾张奉礼希大臣意上言。）
　　◎申嗣邕
　　嗣邕为齐州骑兵参军。
　　◇陇东王感孝颂（并序）
　　惟夫德行之本，仁义之基，感洞幽明，拢驯禽兽，清音带兵而挺洁，素采映雪而流辉，根矩定于一丸，丘吾绝于三失。开府仪同三司、尚书右仆射、尚书左仆射、尚书令、摄选，新除特进、使持节、齐州刺史、陇东王胡长仁，雌黄雅俗，雄飞戚里，入膺北斗，执柄端衡，出牧东秦，总条连率。未脱崔林之屣，聊褶贾宗之，视听经过，访询耆旧。郭巨之墓，马鬣交阡；孝子之堂，鸟翅衔阜。君王爱奇好古，历览徘徊，妃息在傍，宾僚侍侧。璧疑秦镜，炳焕存形，柱识荆珉，寂寥遗字。所以敛眉长叹，念昔追远，遂若羊公登岗，不同处墨饮泉，慨贤胜之多弊，嗟至德而无纪，兰溪傥不见松，城何以知石？于时开府中兵参军梁恭之盛工篆隶，骑兵参军申嗣邕微学ゼ藻，并应命旨，俱营颂笔。以大齐武平元年正月廿二日，权舆雕莹，表建庭宇，栋刻苍文，檐栽翠柏。庶令千叶之下，弥振金声，九原之中，恒浮玉树。其词曰：
　　天经地义，启圣通神。重华曾闵，莱子乐春。时多美迹，世有芳尘，前汉逸士，河内贞人。分财双季，独养壹亲，客舍凶弭，儿埋福臻。穹隆感异，旁薄贻珍，悬车遽落，夜台弗晨。千龄俄古，万祀犹新，朱骖紫盖，抚俗调民。高山达节，景慕萦颦，式凭不朽，永播衣巾。（碑拓本）
　　◎朱敬修朱敬范
　　敬修，乐陵湿沃人。
　　敬范，敬修从父兄。
　　◇朱岱林墓志铭
　　君讳岱林，字君山，乐陵湿沃人也。自辛朝丧历，昌户衔书，亲以建社，贤亦启国，扶封于邾，公加茅土，方曹析壤，媲鲁称雄。别有由谥立姓，因字为氏，斯即去邑从朱，盖是殊方共致。卯金则司空佐命，当涂即领军赞业，整在晋嗣美，表于赵垂名。所为杞梓继生，公侯间起，哲人世挺，衣冠代。曾祖霸，儒该丘素，术尽从横，魏使持节平州诸军事、安远将军、平州刺史。俗邻疆场，布以威恩，酹酒空陈，夜金不受。于后谤言及乐，谗巧乱邹，倏尔鹰扬，翻然鹊起，拥乡里三千余户，来逝河南。值元嘉之末，朝多丧乱，不获其赏，仍居青州之乐陵郡。祖法弘，下帷耽艺，闲静自得，举秀才，释褐南平王府，行参军，迁尚书祠部郎中。礼阁有声，含香擅美，后迁司徒府咨议参军事，亡赠鸿胪卿。父孝祖，清规胜范，地美才高。俄而魏高祖孝文皇帝熊罴竟骋，苍兕争先，化洽江湘，令行天下，录奇异于岩薮，访隐逸于闾阎。起家除阳县令，转北海太守。流涕孟侯，歌谣稚子，从今堇刂古，并驾分驱。君膺兹秀气，禀是淳和，三棘六里，方珠比玉，左智右贤，拟龙齐凤，得嗟蔡子，见重侯相。聿始十余，身离艰苦，晨号夕踊，柴毁骨立。遂使鸠来栖集，马忄刍草，精通飞走，操贯幽明。魏广陵王爱善如苍，好书比德，俾侯南服，妙选英佐，托以金兰，征为国常侍。辞不获已，亻免亻黾从职。而侯嬴荷分，难交公子；介推逃赏，终远晋文。未逾十旬，还以病解。后彭城王又以皇枝之贵，作牧东秦，召为主簿，久而从命王藉甚有素，不苦抑遣，终遂干木之心，乃申安道之志。君雅量之地，无际可寻，元昆季弟，推之京宦同于得丧，等概荣枯，含章韬彩，藏明晦用。兄元旭，散骑常侍，出除南兖州刺史。弟叔业，通直散骑常侍、左光禄大夫。高冠映日，长戟陵风，誉满京华，声驰宇县。纵赵孝之让礼食，曾何足云；鲁恭之就否名，讵堪方此。魏廷尉卿崔光韶，侍中贾思伯，并聪敏当世，器局标时，结四子七贤之交，饮醑投水之密，留连宴熹，付写衿期。黄门郎徐纥，与君意得言忘，处权居要，恒思不次之举，还疑志不可夺，宴言之暇，聊申微旨。君答云：「昔人有以术忄干帝，或道质□王，譬之鳞羽，本乖飞伏，而平生庸短，未希簪绂，如斯之贶，乞不加己。」纥爱人以礼，兼相钦尚，从其所好，不敢絷维。普泰之季，水德不竞，苍云盖野，紫日生天。乌合蚁徒，聚三齐之地；竖牙呜角，凭十二之险。不异井中，虚言圣出；何殊辙□，妄号神人。拔本塞源，摧兰夭桂，春秋五十有四，遐迩悲噎，闻见涕零。惟君大度不群，峻□孤上，托宿假道，唯仁与义，规矩成则，物我兼忘，非夷非惠，不石不玉，恻隐同于子鱼，友悌侔于伯雅。何忽儋山石折，智士遽倾。以大齐武平二年岁次辛卯二月乙卯朔六日甲申，葬于百尺里东五里。第四子敬，自惟罹此荼毒，眇然咳幼，离奇以生，龙钟而立，穷而匡子，温惭闵骞，岵山难陟，过庭无训。携锄而感，言下集冠之禽；攀松弗昭，宁降成坟之鸟。空追士季瞻像，载兴伤恸，日观状，益增酸哽。磬兹鄙拙，式序徽猷，思与泣俱，文兼溺落，先言多不备述，往行尽是阙如，良由才非作者，情隈芜次。从父兄敬范，史君伯第三子，脱略荣华，不应征聘，沈深好古，尤工ゼ属，勒铭黄壤，以播清风。辞曰：
　　本自高门，世资阴德，从来位重，人兼才识。运海鳞奇，抟摇翅力，繁枝不已，清澜焉息。（其一）
　　唯祖英毅，唯父深沈，飞缨鸣玉，作范垂音。仍生东箭，遂挺南金，素荣俱美，出处分心。（其二）
　　有应纯和，□望余耀，嵇风阮德，梁游大钓。总于君子，艺才何劭，阙里儒英，濑乡玄妙。（其三）
　　道王天崖，志轻人爵，菊丛危坐，□裘采纲。楚汉儿戏，仁雄寥廓，我如曾闵，何论许郭。（其四）
</div>
    <div class="pagination">
<a href="全上古三代秦汉三国六朝文_page614.html">上一页</a><span>...</span><a href="全上古三代秦汉三国六朝文_page610.html">610</a><a href="全上古三代秦汉三国六朝文_page611.html">611</a><a href="全上古三代秦汉三国六朝文_page612.html">612</a><a href="全上古三代秦汉三国六朝文_page613.html">613</a><a href="全上古三代秦汉三国六朝文_page614.html">614</a><span class="current-page">615</span><a href="全上古三代秦汉三国六朝文_page616.html">616</a><a href="全上古三代秦汉三国六朝文_page617.html">617</a><a href="全上古三代秦汉三国六朝文_page618.html">618</a><a href="全上古三代秦汉三国六朝文_page619.html">619</a><a href="全上古三代秦汉三国六朝文_page620.html">620</a><span>...</span><a href="全上古三代秦汉三国六朝文_page616.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
