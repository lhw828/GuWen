<!DOCTYPE html>
<html>
<head>
    <meta charset="UTF-8">
    <title>全唐文 - 第 250 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 250 页/共 603 页</h1>
    <div class="content">    敕：宣议郎试太常博士东都河南江淮南等道转运使判官孔述睿，左右史正用第一流，其选殆精於尚书郎也。今东观诸儒，皆约注记而修简册，事之当否，多取正焉。以某圣人之允，历代儒首，博通古训，述作可传，出入起居，期於秉直。可守起居舍人，散官如故。
    ○授薛兼适左补阙制
    敕：朝请郎前行万年县丞薛兼适，兄弟致美，士林推重，词清行洁，政以干称，在烦剧而有馀，守贞方而不易。文章侍从，朝夕论思，参我诤臣，以箴朝阙。可行左补阙，散官如故。
    ○授赵阐等右拾遗制
    诰献再试文学考入第三等处士赵阐等，或懿丈清拔，四科之美；或纯孝彰著，百行之先；或以言精梗概（阙八字）属观风省俗，顿纲求贤，幽滞靡遗，精粗咸纪，俾升荣於中外，庶有光於奖擢。可右拾遗。
    ○授郎士元等拾遗制
    敕：前渭南县尉郎士元等，有君子之行，有诗人之风，顷尉於畿，亦克用义。匪躬之故，无以易焉，进思直言，入告於内。勿使流议，壅於上闻，懋乃所职，其无遗政。可依前件。
    ○授崔圆左仆射制
    门下：左右丞相，师长庶官，无人则阙，诏德而授，以其久次，是有转迁。特进检校尚书左仆射知省事兼扬州大都督长史御史大夫充淮南节度观察处置等使上柱国崔圆，山东伟才，忠厚成性，文高《大雅》，学富全经。直道而行，匪躬之故，谋参经始，节贯严凝。尝决议於庙堂，早书勋於王府，外绥戎政，久镇名都。苦心恤人，精力勤职，图艰思易，适要除烦。敦风化而少长有礼，齐法令而军戎知禁，正身不渝，奉上弥恪。有大赂南京之贡，有浮泗达河之漕，事多宏济，人不疲劳。淮海晏然，朕实毗倚，宠章所以裒善，大任所以寄贤，俾升礼秩，无替成命。可检校尚书左仆射，馀并如故。主者施行。
    ○授李忠臣右仆射制
    敕：文昌所以法成象，端右所以长庶寮，泰汉则内掌武事，魏晋或外绥戎政。今之垣翰重任，勤劳有功，历践六卿，始终一德，必访群议，然後当盛选。淮西节度观察处置等使开府仪同三司检校工部尚书兼安州蔡州刺史御史大夫上柱国西平郡王李忠臣，忠厚纯茂，信而可亲，宽肃静深，通而必正，备五才之用，有百胜之全。往者寇孽乱常，关洛多故，爰奋其旅，以先启行。大城名都，所麾必克，元凶巨猾，传首相望。定齐休士，有建威之得隽；破赵会食，亦淮阴之用奇。汉东汝南，专制千里，总三军之号令，兼八使之澄清。约已抚人，守公遵职，训师以礼，载宁于戎；庇赋从薄，继入於王府。四封不耸，一纪于兹，况忠卫之勋，邦家是赖，陕郊巡幸，忧国存诚。能释位以勤王，亦见危而致命，疾风逾劲，何日忘之？申伯于蕃，目当裒劝，韩侯入觐，宜有宠光，式是南宫，俾崇礼秩。可检校尚书右仆射知省事，馀并如故。
    ○授令狐彰右仆射制
    敕：中台万事之会，端右庶僚之式，所以总详参贰，恢演协宣。勋德兼崇，则殊在师长之重；勤劳於外，则不亲损益之烦。凡命此官，必书於册，极兹朝选，用属时贤。滑毫等州节度使开府仪同三司检校工部尚书持节滑州诸军事兼滑州刺史御史大夫上柱国霍国公令狐彰，腹心纯臣，忠允明亮，有张仲孝友之行，有吉甫文武之才。秉其直方，资以简厚，早擅韬略，尤工墨妙。艰危致命，出入勤王，中兴之勋，群帅难尚。虽骠骑之北至高阙，淮阴之东下井陉，积事度长，抗衡异代。自受任千里，疆于两河，靖安军戎，肇正封域。宏布风教，宣明宪章，优礼意於文吏，洽仁化於俗。息马论道，让其保塞之劳；爱人省刑，守我中朝之典。载修职贡，以奉京师。顷者复彼河流，省其役费，除历年之所病，匪逾月而成功。开济良谋，东藩是赖，不忘利国，益见深衷。予嘉乃休，朝有明劝，念齐侯之劳赐，同申伯之封赏。厚其礼秩，允答奉公。可检校尚书右仆射，馀并如故。
    ○授田神功右仆射制
    门下：万事之本，归於司会，百僚之师，属我端右。所以综详名实，参贰纪纲，诏德选劳，於是乎在。开府仪同三司检校兵部尚书使持节汴州诸军事兼汴州刺史御史大夫充汴宋等州节度使上柱国信都郡王田神功，忠敬孝友，宽厚沈毅，经之以诗书，纬之以韬略。言能顾行，勇必体仁，信义不愆义风雨，智谋自叶於著蔡。早膺戎寄，式是师贞，有决胜合变之奇，有明赏必罚之当。精贯白日，气陵高秋，驭卢龙之军，万里横海；讨淮夷之叛，一战平吴。统制济河，懋昭声绩，往以犬戎内虞，华夏多虞。入勤服劳，扈从能力，忠卫社稷，勋书甲令。建牙移镇，在浚之郊守，黾蒙凫绎之险，当曹宋齐鲁之会。牧人驭众，忧国奉公，宣文教以布朝章，训武经以明军法。修职贡之礼，率先阃外；通转输之利，益赡关中。疆宇不耸，田莱加辟，风俗澄一，河南晏然。夫以勋业之崇，而等威未峻，报功优异岂允佥属。固宜副文昌之长，总周官之任，仍兼连率，益重方隅。可检校尚书右仆射兼充本道观察处置使，馀并如故。主者施行。
    ●卷四百十一
    ☆常衮（二）
    ○授裴遵庆吏部尚书制
    门下：尚书万事之本，选部五曹之右，以掌邦典，以抡官材。汉魏以来，多用宿儒高德，盖重其任也。金紫光禄大夫守太子少傅集贤待制上柱国河东郡开国公裴遵庆，周慎，礼节，敬让素居，博学而识前言，懿文而敦大体。乃者匡弼王室，克和庶政，训导储宫，用宏三善。日新之美，岁晚弥彰，自陶融於元和，不婴拂於俗务。名臣令望，清议修归。处以铨核，用澄流品。抑华取实，无俾滞才。可吏部尚书，散官勋封如故。主者施行。
    ○授刘晏吏部尚书制
    门下：献善宣美，职在纳言，录贤任能，必归家宰。若万事之本，举得其要，一时之才，选发其实，则致理之体，昭然可见矣。简求硕德，俾之典综。金紫光禄大夫检校户部尚书兼御史大夫东都河南江淮山东等道转运常平铸钱盐钱等使上柱国彭城郡开国公刘晏，时杰国桢，高才博学，超诣精理，澹然素怀，礼法之纲纪，人伦之模表。尝处台弼，以宏训范，载其清静，济我艰难。自劳於外，又竭心力，苟利於国，不惮其烦。领钱谷转输之重，资国家经费之本，务其省约，加以躬亲。小大之政，必关於虑，出入农里，止舍乡亭。先访便安，以之均节，事积而不乱，理简而易从。故得井赋田租，万亿及秭，方舟而下，以给中都。水旱不歉，人怀其惠，可谓尽瘁事国，勤劳王家也。思有裒进，屡申退让，然以官人之任，朝选无逾。藉其参领，用镇风俗，所总群务，一以咨之，中外兼济，固有馀力。可吏部尚书，馀如故。主者施行。
    ○授崔涣工部尚书制
    敕：程品之重，有若百工，号令之先，尤难六职。崔涣学义精洞，文词典丽，道高王佐，才茂国华。实每副名，言皆顾行，顷调鼎饣束，庶政惟和。及典铨衡，群才式序，中外更茂，缙绅所宗。雅有大臣之节，光其旧德之选，冬卿命职，汝往钦哉！可王部尚书，馀如故。
    ○授崔伦尚书左丞制
    门下：苏武、张骞，使匈奴十馀岁，不失节而归汉。武不过典属国，骞拜中大夫而已。朕每以劳大赏薄而流叹也。顷以昆夷之俗，继好勤诚，不忘绥怀，喻我文告。乃命太中大夫前守太子右庶子兼御史中丞上护军赐紫金鱼袋崔俭，宣明威惠，抚柔四海，言忠事直，举无二信。临大节而不夺，匪谋身而苟兔终能复命，亦既序成，使乎四方，可谓专达。况躬服谟训，畅於词律。在天宝中，已践郎位，选部草议，至今称之。顾其阶历，当处要重之地，加之尽瘁服勤，所宜超进。总典纲纪，归於台辖，以伦才理精密，练达朝章，俾参柄用，伫明政本，仍加荣级，以劝劳臣。可银青光禄大夫行尚书左丞，勋如故。
    ○授张重光尚书左丞制
    门下：国朝多以六卿之贰，出领三辅，入必稍迁，或复旧职。不然则以左右辖处之，中外迭居，从其班列。银青光禄大夫前华州刺史兼御史大夫弃镇国军及潼关防御等使上柱国清河县开国侯张重光，明道若昧，大方无隅，循礼以节事，体信以达顺。罔有择行，在於厥躬，其学既精，其德亦厚。可以质正大议，和恒雅俗，服在通列，郁其休声。周历五曹之副，建明万事之本，剖符关辅，参化京师，亦既政成，且闻河润。纪纲台务，图任旧人，职无不综，伫有条理。可行尚书左丞，散官勋封如故。主者施行。
    ○授薛邕吏部侍郎制
    门下：昔禹谓咎繇曰：“知人其难之。”魏武又云：“使吏部用心如毛，风俗之易，差不难矣。”今之铨综，但抑华崇本，镇以礼让，则庶官群才，不滥於进。中散大夫守尚书礼部侍郎兼集贤殿学士判院事上柱国汾阳县开国子赐紫金鱼袋薛邕，含和保真，莫见其际。雄词秘学，德行之馀，信厚可亲，朝之英达。往者润色鸿业，焕发丝言之美，又与五经诸儒，质正石渠之论。擢以公望，贰於秩宗，岂惟人神之和，兼举孝秀之目。鉴裁高朗，加以直清，进退可否，归於精实。慎乃服命，五年如初，择吏辩言，宜当慎选。无易前政，副予得人。可守尚书吏部侍郎，馀如故。主者施行。
    ○授杨绾吏部侍郎制
    门下：兴化在於官人，抡材归於吏部，佐平邦典，选重朝伦。朝议大夫守尚书左丞集贤殿学士副知院事兼修国史杨绾，澹雅贞亮，宏其素范，学究先儒之旨，文高作者之兴。三揖而进，能守谦光，一命而偻，不忘恭敬。顷司纶言，兼掌史笔，尝亦秉直，夙推无对。领春卿佐辖之任，有奏议纪纲之绩令猷自洽，厚德弥彰。参我密启，属於清鉴，当励濯缨之操，不遗刈楚之才，敬尔在公，毋替厥服。可尚书吏部侍郎，馀如故。
    ○授阎伯刑部侍郎等制
    门下：古者参用名儒，典领大郡，或连书课绩之最，则次补公卿之缺。今甄陶政化，黜陟幽明，若二千石理行第一，中朝右职，悬以相待，俾长吏知劝，至公大行。银青光禄大夫婺州刺史本州团练守捉使上柱国阎伯、银青光禄大夫衢州刺史本州团练守捉使乐陵县开国男田季羔等，早以文章侍从，润色纶言，朝夕论思，处正廷议。名高德厚，推重周行，历践藩郡，一其政理。本经卫以制事，参理法以训人，俭以约已而下不劳，静以存诚而吏不扰。风淳俗泰，表率方州，懋能入迁，美选无易。慎平秋典，给事黄门，副予简求，以称厥服。伯可行尚书刑部侍郎，散官勋如故。季羔可行尚书给事中，散官封如故。主者施行。
    ○授王翊刑部侍郎制
    门下：《书》曰：“惟敬五刑，以成三德。”秋官之任也。贰卿良选，其在兹乎！充策回纥可汗使王翊，力行近乎仁，率性之谓道，学以博物，文能变风。出入中外，茂昭声实，静而居易，受不辞难。使乎四方，不辱君命，斯之谓矣。今丕蔽未明，简孚未允，命尔作小司寇，敬平邦宪在宽。可行刑部侍郎。
    ○授张谓礼部侍郎制
    敕：称秩元杞，春官职焉。举秀兴廉，国朝兼领，非文儒硕茂，鉴栽精实，重於一时者，不在此地。中散大夫守太子左庶子上柱国河内县开国子赐紫金鱼袋张谓，宏达有检，和平易容，岂道广而难周，亦言满而无择。博涉群籍，通其源流，振起鸿藻，正其声律。翰飞北阁，焕发司言，居部长人，不忘惠训。辅相东禁，孝友彰明，贰宗伯之掌礼，与诸侯之贡士，以尔公望，副兹眷求。可守尚书礼部侍郎，散官勋封赐如故。
    ○授蒋涣工部侍郎制
    门下：夫任贤之急，在适於事要，当其才难，岂限阶序？况中台政本，司举旧章，六卿贰职，为今盛选。银青光禄大夫守右散骑常侍上柱国汝南县开国公蒋涣，忠信孝友，周而不器，得元和之纯，能以礼节；有至静之妙，岂因物迁。溢声华於文藻，润理体於经术，中外之秩，备更要重，不失其正，行之有恒。自分貂蝉之列，喻公卿之旨，入告嘉猷，直而不讦，常执德於冲约，亦忘情於进趋。勤职已久，所宜懋能，百工唯时，命汝典制。可行尚书工部侍郎，散官勋封如故。主者施行。
    ○授韦元曾吏部郎中等制
    敕：朝议郎行尚书吏部员外郎赐绯鱼袋韦元曾、朝请大夫前行尚书司封员外郎兼侍御史护军赐绯鱼袋元挹等，学业优深，词华通赡，雅有缙绅之望。列於郎署之闲，久在剧曹尤推精密，自登膳部，克举弥纶。选重一时，职参六典，宜膺并拜之宠，式美齐名之论。元曾可守尚书吏部郎中，散官赐如故。元挹可行尚书吏部员外郎，散官勋赐如故。
    ○授李规户部郎中制
    敕：朝议郎前检校尚书户部郎中兼侍御史赐绯鱼袋，李规，志学纯备，居有彝检，才理精达，动无滞用。尝执邦宪，兼毗使轩，处烦行简，从容济务。参我地官之属，首於时俊之科，亦既外除，尤彰内行，正名旧秩，以灶回翔。可守尚书户部郎中，散官赐如故。
    ○授裴倩度支郎中制
    敕：朝议大夫前守饶州刺史嗣正平县开国男赐紫金鱼袋裴倩，达识含精，长材致远，秉彝尚晦，金璞自明。当剧居难，干将独割，周历台阁，绸缪藩镇。休声异政，亦克有终，底慎材赋之殷，校计军国之用。得专其任，爰举旧章，伫尔发挥，以之瞻济。可尚书度支郎中，散官封赐如故。
    ○授邵说兵部郎中制
    敕：宜德郎前守尚书司勋郎中赐绯鱼袋邵说，学致其道，文道其变，沈静有用，贞纯秉彝。蔼然盛名，光我华省，长於奏议，多所损益。佐夏官之剧，参戎事之殷，膺此俊选，伫扬休问。可守尚书兵部郎中，散官如故。
    ○授李深兵部郎中制
    敕：朝议大夫前守衢州刺史赐紫金鱼袋李深，忠义之门，懋昭前烈，文儒之道，宏著休问。经通以济於用，廉介以约其心，早擅吏能，备更官序。藩条之重，理行尤彰，亦既休闲，颇闻淹久。宜膺郎署之选，式允公才之拜。可守尚书兵部郎中，散官勋赐如故。
    ○授杜寂职方郎中制
    敕：朝议郎守尚书度支郎中赐绯鱼袋杜寂，端其一试，周
    通於事，久於膳部，颇有敏才。亦既详达，不忘恭慎，掌我方志，宜从序迁。可守尚书职方郎中，散官赐如故。
    ○授韦翘驾部郎中制
    门下：武部员外郎韦翘，贞固干事，达理明权，绩惟著於在公，才必闻於处剧。递迁郎署，俾膺荣宠。可为驾部郎中。
    ○授郑叔则吏部员外郎制
    敕：朝议郎检校尚书吏部员外郎郑叔则，志经含章，仗雅师俭，罔有择行，未尝近名。省理辨疑，时称简达，才盛居东之佐，礼处司南之重。高选髦士，以分剧曹，正其旧员，允是新命。可尚书吏部员外郎，攻官如故。
    ○授崔夷甫金部员外郎等制
    敕：宣议郎守尚书驾部员外郎赐绯鱼袋崔夷甫、朝散大夫行尚书祠部员外郎上柱国韦<支>等，清心在公，疆力从政，纵横之辨，尝亦专达。缘饰以儒，素推疆敏，参订奏议，颇练朝章。宜从满岁之迁，俾辅分曹之次。夷甫可尚书金部员外郎，散官赐如故。<支>可行尚书仓部员外郎，散官勋如故。
    ○授褚长孺祠部员外郎等制
    敕：朝议郎行起居郎集贤殿直学士褚长孺等，国之才人，拔乎群萃，精力於学，五经之大儒；覃思於文，三变而合雅。系年秉直，及ニ尽规，侍从之劳；著於厥服。含香载笔，允兹并命。可依前件。
    ○授陆海主客员外郎制
    敕：朝议郎侍御史内供奉赐绯鱼袋陆海，儒流贯穿，词韵清丽，贞以自检，峻而能通。执法允归於详当，闲邪不畏於疆御，虽近迁柱史，未终满岁之劳；而高选星郎，实在一时之俊。俾参奏议，期有损益。可行尚书主客员外郎，散官赐如故。
    ○授房宗偃膳部员外郎制
    敕：朝议侍郎御史内供奉充山南西道节度管内支度营田副使赐绯鱼袋房宗偃，孝谨之风，克传素业，贤良之器，早负清才。顷主方书，兼毗戎政，澹雅高洁，在公著美。台郎之盛，妙选当人，处以弥纶，兹谓称职。可行尚书膳部员外郎，散官勋如故。
    ○授崔殷刑部员外郎制
    敕：朝议大夫试太子舍人兼殿中侍御史崔殷，学义精深。词华绚丽，台郎高选，清论洽於朝伦；郡椽左迁，善声彰於时听。顷从奖序，未副才名，亟膺新命，俾光旧列。可行尚书刑部员外郎，散官如故。
    ○授苗发都官员外郎制
    敕：朝散大夫前守秘书丞龙门县开国男苗发，德厚流光，相门才子，代重一经之业，家承万石之风。理诣精微，行归纯至，丽以文藻，振以英华，端其诚而有恒，敏於事而兼适。早登学省，用汰儒流，丧纪外除，素冠未改。弟兄有裕，清论多之，处以弥纶之职，当兹俊茂之选。可行尚书都官员外郎，赐绯鱼袋，散官封如故。
    ○授莫藏用比部员外郎制
    敕：朝议郎检校尚书仓部员外郎兼侍御史充税青苗钱使判官赐绯鱼袋莫藏用，饰以文行，敏於理道，自执霜简，颇振风宪。顷驰轩，尤详使命，倚办斯切，积劳有成。宜正列星之次，俾承赐笔之宠。可行尚书比部员外郎，散官如故。
    ○授郑浑水部员外郎制
    敕：朝散大夫殿中侍御史内供奉赐绯鱼袋郑浑，族华才俊，风韵朗然，礼以约已，学以润政。常在清选，久於持纲，廉平简直，甚有名望。旧制尚书郎缺，以殿中执法次补之，服我新命，用循阶历。可守尚书水部员外郎，散官如故。
    ○授敬括御史大夫制
    门下：天子纲纪，属於风宪，所以弹肃公卿，课第牧守。奸诈不息，法令将废，岂奉宪者道未明欤？眷求忠贤，举我事典，金紫光禄大夫行同州刺史兼御史中丞充本州团练使守捉使上柱国平阳县开国子敬括，河汾大儒，博达今古，清心素行，高简自居。粲然文章，如振金石，职更要重，处以公亮。不恃禄以私身，每依经以制事。顷以冯翼近辅化参京师，凋残之馀，劳徕所属。自廷尉之列，分内史之馀，清静而镇，流庸悉归。闾阎小康，理行第一，休有声绩，副兹厚遇。肆予命尔，亚秩台司，无以时或多虞，法有所贷，必访故实，以澄源流。直道而行，不仁者远，慎乃名位，为时行之。可行御史大夫，散官勋封如故。主者施行。
    ○授张献恭御史中丞制
    敕：开府仪同三司行梁州刺史兼御史中丞山南西道节度观察处置支度营田等使上柱国南阳郡开国公张献恭，正以居业，直以辅仁，行三复而无玷，刚百炼而不缺。阶历要重，发挥刑政，分总戎诘禁之柄，处导俗宣风之长。讲求典礼，以训三军，精辨文法，以检群吏。赡助孤老，怀和还夷，岘南之轻裘缓带，蜀郡之得贤乐职。交修文武，俦诸古人，而贞方侃然，清峻自处，端本静性，未尝及私。固可以准绳朝廷，课第郡国，入正二丞之列，俾分三独之事。可行御史中丞，散官勋封如故。
    ○授崔宽侍御史知杂事制
    敕：朝散大夫守尚书考功郎中长春宫使判官赐紫金鱼袋崔宽，南台是两丞之亚，以久於其职者参领群务，近制或选尚书郎，累更执宪，著称一时，多以本秩行御史曹事。以宽介直方洁，秉彝守中，学可辨政，文皆达理。试用有绩，素知其才，近司考课，事任犹简。足以兼济，存乎使能，伫扬峻风，无或废命。可兼侍御史知杂事如故。
    ○授李侍御史知杂事制
    敕，殿中侍御史内供奉李，宗室良才，士林雅望，懿以文行，精於吏术。近参清宪，益著令名，举兹台纲，属在公器。宜膺俊选，伫扬厥职，衣以朱绂，光兹白简。可侍御史知杂事，仍赐绯鱼袋。
    ○授元巽侍御史制
    敕：朝议郎侍御史内供奉元巽，践行直方，秉心纯密，懿文经务，持法奉公。积劳既深，令闻斯洽，宜从职员之正，式光风宪之选。可侍御史，散官如故。
    ○授蒋将明侍御史制
    敕：宣议郎殿中侍御史供奉东都留台蒋将明，祗服文儒，精祥礼体，持素范以行已，秉清心而在公。执法不违，峻风自远，俾迁柱史，分领台纲。可守侍御史东都留台，散官如故。
    ○授崔益侍御史制
    敕：通议大夫侍御史内供奉前诸道营田使判官灵昌郡开国公崔益，积德垂裕，清才致远，久佐稷农之任，仍参邦宪之列。事必精当，勤而有成，宜正台纲，以明朝奖。可侍御史，散官封如故。
    ○授孙会侍御史制
    敕：朝散大夫侍御史内供奉充福建节度判官知上都留後赐绯鱼袋孙会，闻义执礼，直以方外，守信敦睦，断无他肠。绍儒门之学行，工诗人之比兴，服我清宪，介於戎车。休有令名，动皆成务，允是公选。正其命秩，可行侍御史，散官赐如故。
    ○授盖文元殿中侍御史制
    敕：监察御史盖文元，直清励行，宏济知名，擢在宪司，绰然有裕。董其军赋，成绩可嘉宜增执简之威，仍佐登坛之律。可殿中侍御史。
    ○授王延休殿中侍御史制
    敕：朝议郎行监察御史东都留台王延休，雅有文行，精於吏术，自摩膺视，克举风宪。绩劳当迁，将善惟允，俾新执法之宠，式光彝序之进。可行殿中侍御史依前东都留台，散官如故。
    ○授崔炎监察御史制
    敕：权知绛州绛县令崔炎，慎学润身，工文饬吏，错薪刈楚，竹箭有筠。莅事咸许於宓生，遗风尚传於绛老，公才可擢，朝听用章。宜甄避蝗之美，式践栖乌之列。可监察御史。
    ○授源咸悌监察御史制
    敕：陕西运使判官朝议郎试秘书省秘书郎摄监察御史赐绯鱼袋源咸悌，爰资素行，早履清途，假其执简之名，佐彼汛舟之役。且闻集事，亦既书劳，满岁即真，俾光使局。可行监察御史，馀如故。
    ○授梁裒监察御史制
    敕：朝议郎试大理司直兼监察御史知河东节度上都留後梁裒，业继儒门，才优吏术，洁已以进，贞心不渝。职佐上军荣参清宪，在公益慎，於事尤精。宜分察视之员，更励风霜之操。可行监察御史，散官如故。
    ○授杨护监察御史制
    敕：守左拾遗杨护，服於古训，文以彰之，专静向方，恒久其道。近参侍从之列，不忘忠谠之言，俾执清宪，伫扬厥职。可守监察御史。
</div>
    <div class="pagination">
<a href="全唐文_page249.html">上一页</a><span>...</span><a href="全唐文_page245.html">245</a><a href="全唐文_page246.html">246</a><a href="全唐文_page247.html">247</a><a href="全唐文_page248.html">248</a><a href="全唐文_page249.html">249</a><span class="current-page">250</span><a href="全唐文_page251.html">251</a><a href="全唐文_page252.html">252</a><a href="全唐文_page253.html">253</a><a href="全唐文_page254.html">254</a><a href="全唐文_page255.html">255</a><span>...</span><a href="全唐文_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
