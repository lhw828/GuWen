<!DOCTYPE html>
<html>
 <head>
  <meta charset="utf-8"/>
  <title>
   陈文纪 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陈文纪 - 第 5 页/共 9 页
  </h1>
  <div class="content">
   在北齐与梁太尉王僧辩书
　　【大清六年三月僧辩讨平矦景时陵在北齐与僧辩书及陵随贞阳矦之入也僧辩得陵甚喜接待馈遗其礼甚优以陵为尚书吏部郎掌诏诰　矦景防京师陵父摛先在围城之内陵不奉家信便蔬食布衣若居忧恤摛以愤疾卒故书称孤子】
　　太清六年六月五日孤子徐陵顿首昔者云师火帝非无战阵之风尧誓汤征咸用干戈之道至于揺山荡海驱电乘雷殱厥凶渠无亏皇极若夏钟夷羿周厄犬戎汉委珠囊秦亾宝镜然则皆闻之矣未有膺龙图以建国御鳯邸以承家二后钦明三灵交泰而天崩地坼妖防横行者也自古铜头铁额兴暴皇年梼杌穷竒流灾中国王弥石勒吞噬关河绿林青犊之羣黒山白马之众校彼兵荒无闻前史八王故事曽未混淆九州春秋非云祸乱我皇受命中兴光宅天下泰宁安敢执鞭建武栖栖何期扶毂抑又闻之陶唐既作天归鸟喙之臣丰毕将兴特挺鹰扬之佐明公量苞金铉神表玉璜俪衮钦才平阶伫德固以留连管乐惆怅风云濡足维时投竿斯在去岁凶徒不骋言次巴丘鼔声闻一柱之台烽火照三休之殿公则悬麾羽扇犹对投壶戎羯咸奔鲸鲵俱剪楼船万轴还系昆明胡马千羣皆输长乐于是乎夏首西浮云行电迈彭波东滙谷静山空扼鹊尾而据王畿登牛头而扫天阙渐台伪帅仍传首于帝京郿坞元凶咸刳肠于军市青羗赤狄同畀豺狼胡服夷言咸为京观公园陵尽拜忠贯长沙神主咸安勲逾高宻重以秦宫既获鲁殿犹存辟緑草于应门开青槐于武库长安五陵之族鄠杜六迁之民襁负而归都壥斯满鬻脂藏脯游骑击钟故市新城飞甍华屋东莞旧宅人识桑榆南顿荒田家分禾黍岂以乡名谷熟邑号禾兴而己哉若夫卦起龙文书因鸟迹劬劳王室大拯生民自开辟以来未之有也虽十六才子明允笃诚八百诸矦专心同德中宗佐命俱画丹青光武功臣皆悬星象栈道木阁田单之奉霸齐绾玺将兵周勃之扶彊汉壤虫之比黄鹄辙鲋之仰河宗未足云也孤子阶縁多幸叨簉皇华乡国屯危公私憔迫邳肜之切长乱心胸徐庶之祈终无开允既而屏居空馆多歴岁时衅犯幽祗躬当勦灭何图衅咎灾极苍旻号慕烦寃肝肠屠殒酷痛柰何无状柰何惟桑与梓飜若天涯杖柏栽松悠然长絶明明日月号呌无闻茫茫宇宙容身何所穷剧柰何自沗膺嘉聘仍属乱离上下年尊偏婴此酷昔人迎门请盗恒怀废寝之忧当挽舆榇犹有危途之惧况乎逆防崩腾京师播越兴居动止长隔山河朝夕饘谁经心眼程糜不继原粟何资瞻望风云朝夕呜咽固乃游魂已谢非复全生余息空留非为全死同氷鱼之不絶似蛰虫之犹苏良可哀也良可哀也自东都绍汉南亳兴殷修好徴兵弥留星琯韩宣范武方驾连镳苏秦张仪朱轮华毂而孤子三危是摈四罪同科听别马而长号杖归旍而永恸王稽反命既无托乗之恩椒举相逢谁为班荆之位昔人违齐处鲁时降徴求亾晋奔秦犹防招请问管宁于辽左追王朗于浙东竝物誉时贤卿门公族悬须应务深挟情祈斯岂庸贱之俦耶非余生之敢望也但预在輶轩诚为过误珪璋特达通聘河阳貂珥雍容寻盟漳水差有黄门啓封非无青纸诏书羣将州司郊迎负弩乡亭里候饰馆陈兵岂是复介而奔齐宁当窃妻而逃晋己焉哉羗难得其言也汉之谷吉捐躯者几人楚之申胥埋魂者何极孤子何所叹焉但顿伏苫庐徒延光晷夫以啁噍鷰雀踯躅鸣号含识怀灵未有其痛且夫曾耕雨雪犹尚悲歌苏使幽囚无驰哽噎公履忠孝冠冕缙绅化感烟云量标海岳行縻仲月王政无塞分谷高年仁风斯逺固以衣缨仰训黎庶投怀今日憔惶弥布洪泽虽复孤骸不返方为漠北之尘营魄知归终结江南之草孤子徐君顿首【文苑英华　英华注云君疑是古人自称如王勣书中亦作王君又一本作名当考今按作名是也岂有称孤子自署为君汉晋人别传多不称名称君者以其门人或故吏所撰耳今姑依原本　战阵一作战伐阶縁作实縁肝肠作肝腹羌作差曾耕一作鲁耕误曽子雨雪曲见琴操无驰二字有误漠一作汉】
　　在北齐与宗室书
　　陵白临淮负海是谓徐州颛顼高阳世有明德自兴王啓霸无劳委剑之锋开国承家实飨彤弓之赐其后金柯玉叶霞振云从耆旧通人茂才多士或以天下之贵负石自沈王命之尊拂衣髙蹈或熊衣雉制青组朱旗儒盛江东文髙河北或复分齐处鲁移魏居燕瓞虽遥芳枝无逺昔有王如王莽无关控鹄之宗刘曜刘渊弥非偃龙之族又有朱家别録邾子之苖何氏殊源韩矦之三乌五鹿时事无恒东郭西门迁讹非一吾宗虽广未有骈枝咸自驹王同分才子正以金衡委御玉斗宵亾胡贼凭陵中原倾覆我则供牺牷于东国载主祏于南都二百余年家于扬越此则卢谌不去裴宁仍留高宦燕秦迟廻乡壤山河有隔叙觏无縁望冀马而増劳瞻賔鸿而永叹昔窦公累世光武称其外家许都遥逺灵王思其旧宅其言虽大可以喻小况在宗亲宁无停眷比月应雩龙星移殷鸟天明和煦体中何如愿百年之老兴居多福万石之君寒暑清豫其外族忠孝比屋连甍信义勇于干戈诗书甘于酒醴或有渔猎三史纷纶五经都讲开诗生负帙邦君伫德宁无挂榻之思州将钦风应有题车之命南阳坐啸寄以共治东海行歌资其主弼梁竦不好徒为大言邓禹平生惟望如此若栖迟偃仰因事丘中桃果三名栗园千树持竿而钓徴聘不来负耒而耕公矦靡屈何其高也盖复休哉如脱推延或迟并问吾阶縁人乏叨簉皇华王事无淹公礼将毕既而扬都荡覆方离猃狁之灾越界风尘复蹈輶轩之礼屏居空馆多歴岁时舋犯灵祗招延祸罚号慕无穷肝胆屠殒烦寃胸臆不自堪居无心柰何无状柰何自徘徊河朔亟积寒暄风患弥留半体枯废折臂为公虽非羊祜跛足而使无慙郤克固以形如槁木心若死灰匍匐苫庐才有魂气夫迷山之客迟遥响于岩崖穷海之賔望孤烟于洲屿况乃宗均鲁卫地匪燕呉车骑相望舟舻朝夕三条不逺五达非难信乃阔然遂不防问昔桃花之峡长避秦嬴芝草之山遥然沧海犹复渔船可入何况平途不兼旬月劳怀既积輙命行人望之间迟枉归翰傥二三兄弟能敦昭穆之诗求我漳濵幸问刘桢之疾阳春改节竝念将宜扶力为书多不诠次陵白【耆旧通人茂才多士一作耆旧先贤通人多士持竿作执竿复蹈作无复】
　　为梁贞阳矦萧渊明与太尉王僧辩
　　【渊明初以南豫州刺史为大都督北伐军败归魏为散骑常侍及西魏与梁岳阳王陷江陵世祖见害太尉王僧辩司空陈霸先奉元帝子晋安王方智以太宰承制齐受魏禅文宣帝髙洋使上党王涣率众送渊明还为梁主前所获梁诸将湛海珍等皆听从书与僧辩将届寿阳僧辩拒境不纳渊明往复致书论还国继统之意已而裴之横战死僧辩乃啓纳渊明于是齐师北反侍中裴英起卫送渊明入建康即位改元天成冬霸先袭杀僧辩立晋安王是为敬帝以渊明为太傅建安王齐人复徴渊明霸先将遣疽发背薨徐陵传陵为梁湘东王中记室叅军兼通直散骑常侍使魏齐受魏禅及送贞阳矦为梁嗣遣陵随还渊明往复致书皆陵词也】
　　渊明顿首顿首昔自天狼炳曜非无战阵之风参虎扬芒便有干戈之务至于夏钟夷羿周厄犬戎汉委珠囊秦亾宝箧彰于史籍可得而闻未有国家歼危遂若当今者也我大梁膺龙图而受命御鳯邸以承天轩顼比于诸矦汤武方于儿戯三光有乂四海无波灵贶咸臻表里禔福非日非月苍生仰其照临如云如雨天下防其恩防而屯亨有数剥极为灾枭獍豺狼肆逞凶逆后主诞资上圣光啓中兴大剪仇雠方平宗社虽复潇湘举斧庸蜀弯弓凡厥凶徒谁不歼扑岂图天未悔祸防乱荐臻羗虏无厌乗此多难防刘我南国荡覆我西京奉闻惊号肝胆崩溃虽复金行板荡火政沦亾緑林青犊之羣黒山白马之卒八王故事曽未混淆九州春秋谁去祸乱昔隆周徙播皆凭晋郑之功彊汉阽危终假虚牟之力今者武皇之子无复一人藐是孤孙还同三叛等子颓而为暴同刘芳而入关乞命诸戎势何支久孤宗室之长爰自布衣皇运之初弥承天德何则据鞍辍哭虽绍霸图独居掩涕终讨家怨孤二三昆季方可戴天被此恩慈如何酬答所以徐彭之役不轻躯哀荷之诚久闻朝听况复邦家不造至此横流宗社无依何所逃责因以提戈负剑卧泣行号言念荆巫志雪雠耻大齐观书有洛辑瑞荣河功格苍旻德满天地慈孝之道通于百灵仁信之风覃于万国是以日月所照舟车所通海水以来賔瞻苍云以奉贡昔自轩农炎昊曾无宣国之规虞夏商周非有伐戎之略岂知华夷仰德逺近同心谷价无尧汤之忧粮储同水火之贱精兵利器势勇靁霆天马龙媒量比山谷斯固开辟已来未之有也至于亲邻之道夙契逾深无改曩怀増感弥笃以为兴亾继絶事昞前经推择庸虚命守宗禩方欲仰凭神武清我防雠防喻难违诸怀更恧明公诞膺时运光赞本朝勒瑞姜璜书名何鼎故以通期管乐防契风云戮不世之渠凶殱滔天之巨防重以三湘放命七国连从征旅东西必翦妖逆虽复栈道木阁田单之奉旧齐绾玺将兵周勃之扶隆汉中宗佐命俱画丹青光武功臣皆悬星象非貔非虎之封同心同德之劳校彼功庸曾何髣髴但与存与亾期于体国丧君有君宁容无主夙承所立犹则孱防天步方难宁可济自淹留大国志荷恩私朝夕宫闱预奉顔色黄河白日亟亶诚言分灾防患事非虚防但善相小国终资大贤定我邦家繄公是赖淮流不竭岂独琅邪望能喻此怀思之无忽近陆居士有啓陈其祸乱朝防即命河东王岳等勤率罴熊便相抵赴道阻且长虽无之及所闻西浮夏首便当险隘之冲南捍巴陵方拒窥窬之防上党王皇齐宠弟是号宗英亲御戎轩逺于将送裴侍中英起淮南贵族兼事戎行跃冀马者千羣披燕犀者万队来自河阳曾不旬日持节徐武潼三州诸军事散骑常侍明逺将军东徐州刺史始兴县开国矦湛海珍等竝前朝旧将夙着勲庸推毂海边属是丧乱虽复防身有道志雪朝怨咸预戎行共指乡国江淮旧悉已招携方禀英谟共翦雠难去月将晦便屇寿春已具舟师将临江浦使人入境行陈所怀拨日觇光迟在还牍当使宗祊有主余同小白之勲家国无虞公保阿衡之贵何其美也岂不休哉言念此私但以号咽萧渊明顿首【方可一作方尔】
　　答王太尉书
　　姜常侍暠至复枉去月三十日告具公所怀良以慨息孤虽庸薄不及通贤犹曰生民宁无心识自皇家祸乱亟积寒暄九州万国之人皤木流沙之地莫不行号卧泣想望休平何况于孤预在宗室家荷报雪之恩身防鞠养之爱者先皇之慈也蒸尝不絶于私庙子弟得嗣于南藩者后主之惠也朱方之地建业之都谁家丘陵谁家官庙岂有为人臣子荷此恩灵亲执干戈自殉家国公之忠孝信感人神公之盟誓事同悬象虽复宗盟不造骨肉为雠安可相期尽如萧詧耶古者天子六军是为万乗今日凶荒致阙斯礼偏禅将校尚握精兵州郡官曹各有交吏未有居称扆座行曰乗舆遂无五尺之童髙谢千人之长于公明允意复云何国家凋荒既乏屯卫皇齐与睦幸惠优矜何乃自起趦趄茍违邻德克勘祸乱欲立功名咸自军师岂在刍湛海珍等前朝旧将差匪齐人分给羸兵即是梁甲非云背信岂曰渝盟朝野羣雄何所擕贰且公天资命世再造皇家梁代之桓文萧宗之伊管谁其逺近不禀英谟如有奸囘正速齐斧尚何忧于共工何畏于有苖哉所览来书既为疑难上党王防承朝防不敢相同方笃邻和不容全异如须减损更迟行人张廷尉种等所具此无多及萧渊明顿首【谟一作谋】
　　重与王太尉书
　　渊明顿首顿首席威卿等还枉此月十四日告披览未周良深慨息昔长平建防犹闻蚀昴之徴疎勒効忠时致飞泉之感岂在余凉德书不尽言遂使吾贤犹迷所执斯故衔哀掩涙仍复披陈者也孤以庸薄宁有霸图矦服于周常惧盈满岂望身居黄屋手御青纶揖让而对三灵端委而朝百辟询诸圉牧莫不皆知援誓神明固自无爽但大齐仁信之道关于至诚睦邻之怀由于孝德遂防殊奬归嗣本朝拜首陈辞敦诱弥广既而仇雠未殄方凭大国之威宗祏阽危尤仰亲仁之德僶俛恩寄号腼惟深而勅谕分明信誓殊重乃云邦家有乂社稷无虞凡广陵歴阳皆许见还白水黄河屡奉然诺至于夏藩冲要控遏上流且命彊兵为我临据若其自有精甲能捍丑徒并用还梁皆如前防以孤频经忝窃屡守淮淝门生故吏遍于江右凡诸部曲竝使招携投赴戎行前后云集霜戈雪防无非武库之兵龙甲犀渠皆是云台之仗文物以纪之声明以发之斯实不世之隆恩宁曰循常之恒礼则公固天所授济本朝曲阜同功营丘等烈若夫伊尹庖厨贱宰霍光阶闼小臣诸葛亮无应变之才管夷吾非王者之相论其世业较彼勤劳书契已来罕有明德且程婴之义自古为难荀息之忠良以喜慰但先朝秉玉镜之符御金轮之宝菩萨之化行于十方仁寿之功沾于万国凶人矦景遂殄邦家何况于今亦有呉防江东如掌差匪虚言淮阳在面方此非局不稼不穑多歴岁时犬东小东全无机杼关中丑虏宁非冐顿之锋齐国彊兵便是轩辕之阵西南当扼防之势东北承抚背之机首尾交侵华夷俱骋而冲人数岁复子方赊德未感于黎蒸威不加于将帅斯等怏怏非少主臣安有碌碌因人成事公之才具虽复明允势何如于天监时何若于大同弃与国之隆恩当滔天之猛防匡救之德翻未有从忠许之谋谁其相晓卧薪待火方此弗危系草从风俦之非切若能思其上策审此英图见引軨猎之车还向长安之邸一则二则惟在大贤外相内相终当相屈正当擕诸旧率我賔游朝服簮缨直拜园寝梁人望国俱登赤马之舟齐师临江仍转苍鹰之斾分袖南浦扬鞭北风民不疲劳军无怨讟如其执事尚秉前言将恐戎麾便济江表何则西浮夏首己据咽防东进彭波次指心腹广陵京口烽烟相望鲁柝闻邾方之尚逺胡桑对蓟匹此为遥水陆争前龙虎交至则扬都荡定功自齐师江左臣民非关梁国岂不追慙后主崇寄之恩还负齐朝亲邻之意东门黄犬固以长悲南阳白衣何可复得立兹幼弱非曰大勲灭我宗祊何所逃舋今复遣前吉州刺史马嵩仁至彼更具往怀想不远而复无贻祗悔也若英谟有在方兴祀夏之功明监如违便等过之叹存亾社稷一在于公临纸崩号不复多及萧渊明顿首顿首【未周一作未终建防作失策徴作奇效作徴时致作实致犹迷所执作犹迷前报对作叶归嗣作还嗣方凭作乃凭弥广作弥厉宗祏作宗社尤仰作终仰惟深作载深临据作此据若其作如其云台作灵台宁曰作岂曰等烈作并烈勤劳作勲劳良以喜慰作甚可嘉慰先朝作前朝仁寿之功作仁寿之风淮阳作淮南便是作乃是西南作东南东北作西北交侵作齐侵俱骋作俱逞复子作天子黎蒸作神人斯等作斯曹少主下一有之字明允作光明谁其作谁云非切作非匹英图作英谋率我作从我朝服簮缨作朝簮夕缨舟作山夏首作夏口东进彭波次指心腹作东汇彭波披其心腹方之作方兹匹此作比此争前作俱前荡定作薄定梁国作梁祚追慙作慙南阳作河南大勲作天助宗祊作宗祧逃舋作逃责今复遣前吉州刺史马嵩仁至彼作使指祗悔作祸悔祀夏作嗣夏公作斯忠许有误】
　　与司空陈霸先书
　　渊明顿首顿首轩辕既作遇蚩尤之兵颛顼为君阻共工之乱虽复揺山荡谷驱电乗雷残厥凶渠曾靡遗孽未有时当至治世在钦明元恶滔天遂防邦家者也我大梁开金绳之宝牒纽玉镜之珍符功烈与造化相侔德施与风云俱远戴日戴斗何向不賔太平之基无思无届逆贼矦景歼乱本朝衅重聪弥凶逾羿浞后主天经地纬义冠人灵驱驭熊罴遂剪勍盗少康祀夏何可对扬太戊兴弥无等级不图天未悔祸丧乱荐臻羗贼慿陵侵荡荆汉乗舆幽辱既防凶徒黎献崩腾莫不沦没故以哀穷兆庶痛极苍旻者也夫诸矦释位宁非乱祸之朝宗子维城本济殷忧之日武皇遗胄皆防虏庭乞命偷生何能支久孤宗室之长爰自布衣辛癸之朝容身靡托追惟先业大庇生民既雪伯升之怨仍绍桓王之霸孤二三昆季情礼获申等预蕃枝偏承皇德近岁彭都之役得备戎昭鞍甲之劳庶酬天宠况复邦家不造至此横流凶狡犹存何所逃责固以提戈负剑卧泣行号言念荆巫志雪雠耻大齐德竝天地明符日月隆礼诏俗张乐被民义感华夷仁侔造化玉羊银瓮嘉瑞必彰泽马山车祯符摠集若夫中原猛士本自无穷沙塞精兵斯何有量是以家国之富文景所未俦兵马之强秦汉所未敌但亲邻之道既笃夙私明发之怀弥敦先好以为兴亾继绝圣典通规爰命无庸嗣守社稷既方慿大国庶讨仇雠恩喻难违诸怀慙哽公体兹懋德毗奉中兴归自番禺志在讨乱至于云行电迈谷静山空扼鹊尾而定王畿登牛头而扫天阙渐台伪帅将传首于帝京郿坞元凶皆横尸于军市髙庸茂烈振古希俦承此欣然深所嘉数今者殷忧未己祸难相寻宗社无依奥主宜立夙承所眷尚在冲年王室犹难何以康济董矦幼弱终覆汉朝马业童防仍倾晋室所谓前事之不忘后事之兆也孤过荷恩灵预奉惟幄黄河白日亟降诚言分灾防患事非虚防但当小国之礼无失敬恭阖境人民俱劳寤寐方穷人爵之重以报非常之功惠览今书希能留意也上党王文高刘德武冠曹彰爰降宗英远于将送裴侍中英起赞奉师德俱事戎间月垒连营云旗蔽野同集江淮翼我归斾湛海珍等并前朝旧将夙着勲庸江左氛妖投身齐国今者皆蒙恩奬竝在戎行归附明公共剪雠难去月将晦便留寿春己具舟舻将临巢浦若公为内主方同国子之勲余以定家得免臧孙之叹岂不功名富贵共无疆前望乡关惟増号哭萧渊明顿首顿首【戎昭一作戎行何有一作有何】
　　答王太尉书【此贞阳答前书】
　　姜暠至枉示具公忠义之怀家国丧乱于今积年三后蒙尘四海腾沸天命元辅匡救本朝济艰难建武宗祏至于丘园板筑尚想来仪公室皇枝岂不虚迟闻孤还国理防高怀但近再命行人或不宣具公既询谋卿士访逮藩维防泝往来理淹旬月使乎屇止殊副所期便是再立我萧宗重兴我梁国亿兆黎庶咸蒙此恩社稷宗祧曽不相愧近军次东关频遣信裴之横处示其可否答对骄凶殊骇闻瞩上党王陈兵见卫欲叙安危无识之徒忽然逆战前旌未举即自披猖惊悼之情弥以伤恻上党王深自矜嗟不传首级更蒙封树饰棺厚殡务从优礼齐朝大德信感神民方仰借皇威敬慿元宰讨逆贼于咸阳诛叛子于云梦同心协力克定邦家览所示权景宣书上流诸将本有忠略弃亲向雠庶当不尔防奸定乱终在于公今且顿东关更待来信未知水陆何处见迎夫建国立君布在方防入盟出质有自来矣若公之忠节上感苍旻羣帅同谋必匪携贰则齐师反斾义不陵江如致爽言誓以无克韬旗侧席迟复行人曹冲奉表齐都即押送也渭桥之下惟迟叙言汜水之阳预有号惧
　　裴之横答贞阳矦书【之横字如岳河东闻喜人邃兄子】
　　之横白足下定国等至枉雅诲具高氏致送之防即彼行人远到京城大慰应有成命但江山夐阻未奉朝廷报辞第下国之麟趾先朝所寄籍彼邻好义深主祀自宜单车入境端委还朝而朱斾啓行戎旌望国江东士子未达高怀仆早预簮裾夙叨眷与矢既暌江淮成阻青藜裁封虽断西鸟之辞白雪在天岂无北风之叹但变故纷纷忠贞宜显寒松负雪诚愧节者之徒劲草疾风宁忘烈士之槩齐师若反斾淮路舎淝水彼之敬送止缙绅之徒此之奉迎则轩盖而已伏听朝旨迟申展敬之横白【并文苑英华】
　　重与裴之横书
　　【渊明与上党王涣至东关敬帝以之横为镇北将军都督众军出守鄿城没于阵】
　　张佛奴昨还得去月二十九日书览以增慨昔桓公始反管仲亲射其车重耳初还吕却终焚其室顷家国多患频遘闵凶前事不忘便为兆所以皇齐大德礼秩兼常威武纷纭洪恩汪濊况复旌旗照日鼓吹从风文物俱华羽卫相郁书契已来斯未有也卿天监之始门宦有成承圣之初身名俱泰正应勤王効命酬二后之恩忧国如家报三灵之宠何有方规异志茍树童防阻地险于长川忘天讨之应及孤昔忝蕃维非无游士平原之馆乃乏如锥田文之家差有弹钦虽李广麾下莫不封矦卫青故人多怀彼此岂可文辞简略礼等平交披封伸纸益多叹异相防无仪表诗人之作茅鸱刺傲彰鲁史之文宿昔相期不应如此众军即便顿江关相见在近不复多及萧渊明顿首再拜
　　陈霸先答贞阳矦书【英华亦作徐陵代答非】
　　【初齐之请纳贞阳也霸先以为不可遣使诣僧辩苦争之往反数四僧辩竟不从】
　　某顿首顿首使人孔文端至奉此月四日诲兼翰累牍俯加循览以悲以慰先皇圣德在躬体道康哲允恭克让就日望云雀衔书皇天眷命光宅区宇司牧黎元泽与风行恩随雨散朔南暨教要荒贡篚而运钟百六时属陵夷贼臣矦景内奰中国掘剪公室鞭挞防县三光掩曜四海分崩嗣后大孝发志清国舋载齐车以誓众墨衰裳而鞠旅遥授兵略沿流电迈不崇朝而戮封豕才信宿而剪奔鲸虽天未絶梁伊帝之力方欲克复梁雍吞灭崤函即都渚宫将议进取而穹昊不惠频降愍凶秦氏虎狼肆其虐暴主上幽辱銮舆播迁悲结万姓痛深九服社稷须主天下难旷晋安殿下地惟密戚亲实爱子弱表狥齐幼而岐嶷羣公卿士岳牧藩镇莫不顿首屈膝请嗣宗祧王太尉秉德居宗实为元辅仆以不敏预叅末将今朝野宁宴方镇恊和戮力华夷同奬王室庶竭股肱荡刷雠舋殿下夙标令誉早播明德亲则章兴地惟邢蒋昔因多故托身大国今防发勑巳次寿春载披来旨实深倾注但帝子承制非为乏主冡宰匡翊宁俟长君虽则未学颇闻前载成王践阼曾未壮年昭帝君临实惟童孺若以家国多故思济艰难仰惟尊戚莫不属望分陜之寄侧听高旨如使不继亲地便议崇极上相居中自当奉报昔仲子舎孙檀弓有作赵求外主穆嬴以啼前事不忘可为故实蕃维末镇敢用多陈远降诲函惟深哽佩陈某顿首顿首【陵夷一作屯夷发一作发哀章兴谓朱虚矦章东牟矦兴居一作章典误】
　　又答僧辩书
　　【僧辩因求以敬帝为皇太子贞阳又答僧辩书使送质于邺巳渡江乃践伪位仍授僧辩大司马领太子太傅扬州收】
　　王尚书通至复枉示知欲遣贤弟世珍以表诚质具悉忧国之怀复以庭中玉树掌内明珠无累胸怀志在匡救岂非劬劳我社稷济我邦家慙叹之怀用忘兴寝晋安王东京贻厥之重西都继体之贤嗣守皇家宁非民望但世道丧乱宜立长君以其蒙孽难可承业成昭之德自古希俦冲质之危何代无此孤身当否运志不图生忽荷不世之恩仍致非常之举自惟虚薄竞惧己深若建承华本归皇胄心口相誓惟拟晋安如或虚言神明所殛览今所示深遂本怀戢慰之情无寄言象但公忧劳之重既禀齐恩忠义之情复及梁贰华夷兆庶岂不怀风宗庙明灵岂不相感正尔廻斾仍向歴阳所期质累便望来彼众军不渡已着盟书斯则大齐圣主之恩规上党英王之然诺得原失信终不为也惟迟相见使在不赊乡国非遥触目号咽【并梁书】
　　又答僧辩书
　　周尚书正张廷尉种姜常侍暠等至枉此月二十六日告并遣贤弟子世珍贤子显等具忠欵之至公养孤之恩爱甚邓矦少子之怀情深张禹岂非忧劳社稷用忍肌肤天下含灵谁无悲愧余遭家不造敬累吾贤言念忠诚益以号咽但皇齐大德过见忧矜微借轻兵以垂将送意谓江东凋弊累积寒暄供膳资储理当多阙輙白上党王止请三千人二百疋而己凯众人殊尚有疑难将恐诸士未喻雅怀今复命周尚书及姜常侍还彼具陈一二夫以受为防非有晋邦不送为讥终无楚国五千步卒既谢李陵三千羸兵亦等无忌公之明义理不为嫌行人失辞尚停然诺临江摠辔企望音邮惟迟来书此不多具萧某白
　　与北齐荀昻兄弟书【此入梁后与昻兄弟劝使归梁昂疑前随贞阳在齐】
　　张佛奴至未枉还告但以劳悒夫兴亾继絶往帝之通规分灾恤患圣王之恒典自敦厐既散诈伪萌生时托亲邻信有浇慝大齐道冠三皇风高九代仁信之本关于至诚言与之恩由于孝德孤谬蒙殊奬还嗣本朝勅谕分明言誓殊重若使邦家克定境内无虞凡广陵歴阳皆许见还白水黄河屡奉然诺彛章礼数莫不优华斯乃不世之殊恩宁是悠常之恒事王太尉勲逾吕望德冠伊衡凡厥英谋筭靡遗防岂容当滔天之巨冦违大国之隆恩计彼贤明必当不尔卿维兄及弟莫非雄才江外风尘不染凶防贾氏三虎岂独贵于前修荀家八龙信服在于今日近者州司不道或致流言朝听矜明己如前及想谋元宰善保良图南道主人以相付也见所答东海徐湛书粗具来意昔桓慿莒众文用秦攻是假邻国之威以僃非常之变若使江东宰匠具领齐恩时命封疆远相迎接故当携诸旧率我宾游朝服簮缨直拜园寝梁人望国自合水而浮舟齐师言归指沧江而廻斾如其彼相未悟良机将恐戎麾遂践京邑若其求成取败岂谓和风龙马云旗差不相涉一二复令张佛奴口具相见在近此不多及萧渊明疏【并三国典録　悠常一作寻常秦攻一作秦政】







　　陈文纪卷四
　　钦定四库全书
　　陈文纪巻五　　　　　　明　梅鼎祚　编徐陵【二】
　　为陈武皇作相时与岭南酋豪书
　　【梁高祖末交州人李贲反诏武帝为交州司马领武平太守与刺史杨防南讨时萧勃为定州刺史有异志因诡说防帝劝防进讨斩贲及侯景乱帝以高要太守将率兵赴援迎勃镇广州勃遣腹心谭世逺与蔡路养相结同遏义军武帝大破之梁元帝江陵陷武帝立梁元子方智于寻阳是为敬帝勃遂举兵度岭出南康其都督欧阳頠墌口城主傅泰并战败被擒勃为下所杀　陵入梁依王僧辩为吏部郎武帝诛僧辩释陵为尚书左丞】
　　夫否终斯泰屯极则亨若日月之回环犹阴阳之报复近者数钟九厄王室中微圣主钦明还承宝运即是高祖武皇帝之孙世祖孝皇帝之子重光累圣国承家天下生民孰不归德贼勃不涯疎戚希纂帝图信是奸凶阶兹祸乱自王宫再沦于丑逆虏马四饮于江沲社稷阽危銮舆幽辱勃身居列岳自御彊兵高视超趄坐观成败既而天维重缀国步还康翻画凶图更谋神鼎且其兵马之任资于长昆方牧之权由于承圣操兄戈而斩侄借国宠而弑君不忠不义莫斯为甚比春初便遣大都督欧阳頠墌城主傅泰等凶徒数十遂到临川吾奉承朝筭指画戎略樊滕耿贾戮力争驱天地灵只水陆开道获傅泰不劳于一箭擒欧阳无待于尺兵伪党皆俘连城尽拔所收军资不可称算去月十六日德州刺史陈法武等愿愤回戈仍枭凶竖一夫挺剑传首上京万里澄清人神庆跃彼豪门着姓典牧方州拘隔天朝亟离寒暑公私愤叹岂可为懐今王道平夷理增懽忭朱明戒节比复何如军士平安境内清谧吾以庸薄叨秉国钧恒务牵纒诸有劳弊自天数云否朝祸荐臻东夏崩腾西京荡覆身惟许国任在勤王宣力皇家靡有宁嵗一还京师保持鸿业四驱夷狄夺得江左始则杜龛元恶张彪不恭据有防稽连踪巨震随机讨掩触向平夷叛臣任约徐嗣徽等屡引齐虏前年末既践京师江畔边城皆为戎戍頼貔貅骋力衞霍同心殱厥胡夷不日清殄去年将夏倾国大来铁骑八千许匹甲士二十余万胡尘飞于北阙虏鼓震于南宫躬率偏禆聊与挑战虏便土崩瓦解投险赴坑大小皆擒鲸鲵尽戮三江之上塞水无流千里之间伏尸相枕生获大都督萧轨裴英起东方老李希光王敬宝等虏中骁将惟此数人屡破关西之兵频取淮右之地一朝俘斩无复孑遗逺迩敬欣华夷怖慴如闻彼虏稍是危亡寻命熊罴欲就征讨方可以雷行赵魏电扫幽并混一车书势在朝暮而侯瑱跋扈江州公私阻絶即平北贼仍事南征肉袒面缚归首阙庭即为申闻优其礼秩台仪不贬位遇兼常今所擒欧阳頠傅泰等莫不宥政尔授其兵马处以荣禄坦然游狎无介懐抱年号武平国即清宴君之闻此宁不欣跃但昔縁王事游践贵乡日想山川依然旧识吾既忝荷朝私位逾台衮身持帝王之柄手握天下之图故乡如此诚为衣绣故人不见还同宵锦天涯藐藐地角悠悠言面无由但以情企今者王猷帝载化被无垠浮海穷山罔不咸格投竿负鼎驰步苍龙崕穴丘园争趋金马君之才具信美登朝如恋本乡不能游宦门中子弟望遣来仪当为申闻各处荣禄深加将保念嗣音邮今遣某甲等使彼指此不多陈讳白【墌城英华作摭城通鉴作蹉城误慴一作惧稍是疑误无由一作无因咸格一作昭格】
　　为陈武帝作相时与北齐广陵城主书
　　【梁敬帝绍泰二年齐遣水军仪同萧轨等众十万出口向梁山战却顿军保芜湖武帝时为司空率宗室王侯及羣臣将帅刑牲告天以齐人背约发言慷慨士卒益奋齐军进武湖西北幕府山南呉明彻侯安都等大破之虏萧轨东方老王敬宝李希光裴英起凡四十六人其军士得窜至江者缚荻筏以济中江而溺流尸京口翳水弥岸按此书当在此捷之后】
　　籍甚英风常懐眷属封疆有限寤寐增劳辱此月九日告深慰情伫方秋尚热体中何如戎帐艰辛无乃为弊吾以庸薄谬膺台铉既荷先帝拔擢之恩兼防今主责成之寄政以皇齐大德世绍和风方借威灵庶平雠耻提擕小国愿预藩臣还诏哀矜许垂容纳奉勅须质便遣入朝部下诸将哀吾诚节一儿一弟无所遗恡立志立义无负上天但故丞相诸子及湛海珍等并依勅旨驰遣渡江主上又遣吏部尚书王通鸿胪卿谢岐等至和州与司马行台共为盟誓而萧轨等决信叛亾茍相陵易郁从东道驰至北郊既逼宫闱无容静黙两两相对俱有损伤彼闻人马因此奔散且置兵之地沟涧且多兵之时投赴相积近遣张都来此具是行人所见但广陵建业才隔一江战塲去岸不盈五里军人退散理反家乡縁岸村人复有舟檝且芦牌荻筏竟浦浮江千百为羣前后相继吾又勒兵按甲不听讨捕若无恐惧并应安达假使在此不可更生至彼而殂差非吾过如其枉理必是兴军见伐于有道之人加兵于无罪之国若彼王师如此又是违盟后土皇天山川社稷察其怨语宁容相祐辱告承上党殿下及匹娄领军应来江右师出无名此是何义小之事大差无违礼彼之陵我自是乖言天所伐匹马无违翻见怨尤一何非理若彼鬼神有知宁可斯背鬼神无知何用盟防去嵗抑达摩等石头天井连月亢阳三子才降连冬大雪黄袍尽没白帐皆浮既因之以泥涂兼加之以疾疫萧裴既退云雾便除从尔以来稍成灾旱定知衣冠之国礼乐相承天道不言不容都灭长江渺巨浪汤汤如鬬舰舟师讵有深利近梁山之战即是前车芜湖之役可为明镜昔晋侯不能乘郑马赵将不能用楚兵一非水土难为骋力扬州卑湿厥土涂泥如遇秋霖杳同江汉假令蚩尤重出白起还生控代马而陵波蹑胡靴而湔水终难逞效讵有成功六州勇士虽有百万十姓豪杰徒劳千亿不能为患断可知矣昔我平世天下乂安人不识于干戈时无闻于桴鼓故得凶人侯景济我横江天步中危实由忘战自乱离己久人解用兵女子无愧于韩彭童儿不殊于衞霍呉钩甚利蜀甲殊轻槊动风霜弩穿金石高楼大舰槩日凌云叱咤而起风雷吹嘘如倒山岳侯车骑国家重将分陜上流近隔以边尘时亏表疏王途既泰贡赋相望寻令子弟侍奉京邑萧太保龙骧于贲海王仪同虎视于洞庭若望高峰便当投袂何则凡诸将帅各防家乡非直吾人独忧宗社日者频辱司马行台及诸公有告裴行台当今方邵此诸贤莫非英杰其余军士悉是骁雄庸蜀氐羗之兵乌丸白虏之骑以此众战谁能御之何为比吾陪薄相悬何恶诸君身名俱灭来告以细柳之军逾于灞上吾恐今之赵括不及廉颇也近张舍人至始奉严勅朝廷遣刘叔经仍往啓闻愿达丹诚用停王赫伏计天慈理当悬照此身日月所鉴天地所明岂敢虚言欺妄宸极足下既未知始末容有疑恠大军多士希惠矜量非此失时腾表疏幸停师旅已存盟信庶其小国永申藩礼天心无爽迩遐一同投笔悚慨不复多白陈讳顿首【槩日一作槩月车骑一作车驻白虏一作百虏矜作务并误一同作同知何为至何恶诸君有脱误】
　　为陈武帝与周宰相书
　　【武帝以梁敬帝太平二年冬十月受禅是为周明帝元年明帝从兄晋公字文防为大冡宰辅政明年为太师按此当是践阼后与防有云去月乙亥升礼大坛则此其年十一月书也而其仪式不似与彼国相者】
　　昔有天地便立帝王革昊帷农迁虞斯夏莫不三灵所祐五运相推梁德不造固天攸弃虽复东汉之末区宇沸腾西晋之亡生民荡覆未足以方其祸乱譬彼防刘者也吾谬以庸薄属当兴运自昔登庸清诸百越徐闻浪泊靡不征行银洞珠宫所在清乂自还麾南极伐逆东都宣力驱驰亟淹寒暑六延梁社十剪彊冦黄帝与蚩尤七十战魏祖在军中三十年方厥劬劳未为勤苦加以百神所感明灵应期万里徂征虬龙表瑞于是中军勇锐上将横行承此休符遂兴王业梁氏以天禄斯改期运永终钦若唐风推其鼎命吾惊惶三让拜手陈辞盈廷公卿稽颡敦偪眷言颍水徒抱素心尚想汾阳无因高蹈猥以庸薄遂膺天宠去月乙亥升礼大坛言念迁徊但有慙愧昔宾门之始境外无交虽遣行人未申嘉好今上天有命光膺宝厯永兴周室方同断金我运惟新宜修朝聘今遣侍中都官尚书周正衔使长安故指有白陈某白【南极一作南拯误梁社作梁祀惊惶三让一作周惶固让】为陈主与周冡宰宇文防论边境事书
　　【此书英华作为武帝与防按书云啓称萧岿后梁主萧詧以陈文帝天嘉三年薨子岿代立且云周陈欵好一纪于兹合武帝文帝仅十年则此当在宣帝初矣作武帝大误今但改正云陈主　按萧岿传岿嗣位五年陈湘州刺史华皎巴州刺史戴僧朔竝来附岿言其状于周高祖诏衞公直元定等赴之与陈将呉明彻等战于沌口直军不利元定遂没岿大将军李广等亦为陈人所虏长沙巴陵竝陷于陈事在废帝光大元年此书应在后】
　　国有三庆民有四安所谓通和是由邻睦况周陈欵好一纪于兹怀抱相期百世方逺灌之美久勅边吏拾橡之尤想应无忽梁氏以渐水东为安湘小郡宜立巴州多歴年所此于荆部本包分界近得刺史符元举啓称萧岿忽遣杜元茂神僧训等将率人马逾溃涉澌便置城隍谋为侵轶适荷邻德合州见还不容今眷仍纵萧氏元举累移论及翻相河汉更往研问便骋锋镝彼军人恃勇遂致俘擒闻此纷纭甚以惊叹其商奄余孽才力甚微为暴边城良慿大国但情均忌器不可加兵便勅军司以礼相放且前歳所立疆城本以南平等五郡输荐贵朝至如安湘既属巴郡幸承邻惠无候渉言故下渐东惟如澧北政是标其大桶属荆州之界耳彼此方申分好义絶规图所贵惟和所重惟信夫以南平等郡地旷民丰云梦之田楚王为宝呉当劲蜀晋拒彊秦资彼山川竝为州镇朕若弃其仁义务广封域宁容延岁竝贡周朝今者和亲已固山岳而方谋尺寸之土用益兼葭之地哉幸非窃疾相见鍳容江陵小冦既尔防刘前至之言或相诬罔一二因使人宇文平口具其怀耿耿故此相白陈讳顿首【今眷一作眷顾故下一作放下逾溃作逾淄　此书多误】
　　为陈主答周主论和亲书
　　【周武帝天和七年以其兄大冡宰晋公宇文防专政暴慢计诛之按其时乃陈宣帝之太建四年此书当是为宣帝与周武也】
　　使人使持节车骑大将军仪同三司大都督治司城使主杜子晖中军山遂伯使副鲍宏等至省告具怀夫圣君明辟司御兆民则天象地伫育黔首故张旜以往拭玉而来同在苍生恢宏文武虽毁戈铸防末拟上皇散马休牛载懐偃伯非期与睦忽爽和风奚用殱师信由天讨追寻曩好叹想兼怀言觌今书甫承家难知以冡宰执政擅同渊薮令尹当朝妄专征伐无君之讁俾坠其师无将之诛已从司冦刑名既肃国步还康希笃亲邻敬开衷欵若二境交欢俱飨多福八荒期乂良副所怀今遣具位某甲等使不复多述陈某顿首【并文苑英华】
　　重答朝臣
　　【武帝崩六日成服时朝臣共议大行皇帝灵坐侠御人衣服吉凶之制博士沈文阿议宜服吉刘师知议须服衰绖乃启取陵决断陵同文阿议谢岐等同师知议陵重答云奏闻上从师知】
　　老病属纩不能多说古人争议多成怨府傅见尤于晋代王商取陷于汉朝谨自三缄敬同高命若万一不死犹得展言庶与羣贤更申扬防
　　与顾记室书【顾野王为安东临川王府记室叅军疑即其人陵天嘉六年除散骑常侍御史中丞按此书当是其时】
　　吾伏事天朝本非旧殿下殊恩逺垂荐拔故常战战栗栗甘心痛谨庶其愚老无负明据近者既居台辖唯务奉公去年正月十五日尚书官大朝元凯既集丞郎肃然忽有陈庆之儿陈暄者帽簮钉额绦布裹头虏袍通踝胡靴至膝直来郎座遍相排抱或坐或立且歌且咏吾即呼舍吏责列不答而走反为憾恚妄相陷辱至六月初遂作盲书便见诬谤圣朝明鉴悉知虚罔唯云吾取徐枢为台郎南司检问了不穷推承训劾为信言致成隳免此事寃枉天下所无吾市徐枢宅为钱四万任人市估文券歴然不防申理见枉虚巧二者枢是故少府卿鳞之子鳞殒身侯景之役又为西台所赠兖州左衞官位甚高未知其子何忝郎署魏晋之前如为久逺宋齐以降其例甚多如徐爱阮佃夫之子可不得郎官耶纪文卿公向璡皆为列棘岂冗杂曹郎乎三者枢入身梁朝解褐岳阳王小府墨曹承圣时为故敬帝晋安王讽席文墨具存陜西官爵乃多浮滥更补台郎不为胜擢未知何忽推宅货官四者徐领军节度自啓枢为郎勅付选序吾既不啓据又不为选职所可相关止是得中侯相闻为呈啓而已以此见罪一何寃滥吾昔在承华是弟所悉行年六十无复侪俦非意余生忽此诬谤尧有惊于防说孔将惑于拾尘虽复圣主机明不能悉照殿下德高两献风美二南亿兆归心衣冠有托久愿通啓披诉圣明伏见军戎多务所以不敢祈冒弟与吾游眷亟回星纪故人如此宁不矜叹耶侍言有便云何且为啓闻一防神鉴照其枉直方殁幽泉无恨灰壤伏觐谒帝承明绪言多次服矜遗老曲赐湔濯则殿下前时妄泽匪复偏私遂呉良延荐之恩无王丹所举之谬吾得方辞武骑永附梁宾虽媿家丞庶呈秋实縁弟深眷故此敬慿千谒非宜益怀悚慨徐陵白【文苑英华　文劵作文胜误书一作戎机虽媿作虽魏】
　　为吏部尚书答诸求官人书
　　【陵天康元年迁吏部尚书领大著作自以梁末以来迁授失所于是提举纲维综覈名实时有冒进求官諠竞不已者陵乃为书宣示众咸服焉时论比之毛玠】
　　自古有吏部尚书者品藻人伦简其才能寻其门胄逐其少多量其官爵但古来数千年非无明时也非无明主也自有才用虽美阶级不通门户虽高官资殊屈若斯人者其例甚多请问诸君此是何义夫一千钱一斛米之多少犹关相禄况复皇朝官爵理系天内典谓之为业外书称之为命五行有驿马之言六甲有官鬼之说必令驿马时发官鬼尅身所望偕荣便当果遂如其不尔决是难谐岂可改尚书作官鬼驱老仆为驿马耶若见问尚书何不分判用与不用许与不许仆答云君非屈滞岂可相期决言应果若今驿马差爽便是乖信此关君命仆何以相答耶若朝散之流行止之属门戸相似人才不殊选家斟酌无能为尔若陟大位清官悉由命夫人君宾用竝是前縁故宋文帝云人岂无运命每有好官缺辄忆羊保梁武帝云世间人言有目色我特不目色范悌自此而论岂非前业且世谚云图官在乱世觅富在荒年梁孝元帝承侯景之凶荒王太尉接荆州之祸败尔时丧乱无复典章故使官方穷此纷杂自绍泰太平及永定中圣朝草创尔时州州自帝郡郡称王天下干戈尚无条序兼以府库空虚赏赐悬乏白银之宝难得黄纸之板易营假以官荣代于钱绢义在抚绥无计多少又有非旧非勲非地非才托节将而求官因时人以买位卖官既贱皆为清显故员外常侍路上比肩谘议叅军市中无数四军五校车载斗量岂是朝章应其如此今衣冠礼乐日富年华主上体成王之风太傅周公之德西戎北狄畏我王威时既清矣时既平矣何可犹作乱世意而觅非分之官耶凡人所以称屈滞者身巳不无寸能官又不及父祖既是明时可以于邑所见诸君多逾本分犹言太屈未喻高懐若问梁朝朱领军等竝为卿相此不逾其本分耶此天子所用非关选序旧章秦有车府令赵高直为丞相汉有高庙令田千秋亦为丞相此复可为例耶仆七十之嵗朝思夕计竝愿与诸贤为真善知识曾无嫌隙差可周旋非欲令君作此怨诉但既忝衡流应须粉墨庶其允当无负朝寄耳去年疾患亦余气息不能相答通作此书所望诸贤深明鄙意徐君白【文苑英华】
　　同前
　　自古吏部尚书者品藻人伦简其才能寻其门胄逐其大小量其官爵梁元帝承侯景之凶荒王太尉接荆州之祸败尔时丧乱无复典章故使官方穷此纷杂永定之时圣朝草创干戈未息亦无条序府库空虚赏赐悬乏白银难得黄札易营权以官阶代于钱绢义存抚接无计多少致令员外常侍路上比肩谘议叅军市中无数岂是朝章应其如此今衣冠礼乐日富年华何可犹作旧意非理望也所见诸君多逾本分犹言大屈未喻高懐若问梁朝朱领军异亦为卿相此不逾其本分邪此是天子所拔非关选序梁武帝云世间人言有目色我特不目色范悌宋文帝亦云人世岂无运命每有好官缺辄忆羊保此则清阶显职不由选也秦有车府令赵高直至丞相汉有高庙令田千秋亦为丞相此复可为例邪既忝衡流应须粉墨所望诸贤深明鄙意【忝南史作防】
　　与章司空昭达书【昭达字伯通呉兴武康人梁大同中为东宫直入陈歴司空】
　　【欧阳纥字奉圣长沙临湘人为广州刺史十余年高宗以其久在南服颇疑之诏征为左衞将军纥惧遂反昭达为侍中仪同讨纥平之进车骑大将军迁司空　欧阳纥反高宗令陵长子俭持节喻旨纥黙然不应惧俭阻众不许入城置于孤园寺遣人守衞纥既举事俭从间道驰还高宗命昭达讨纥俭监其军按书仆一子屯穷云云者谓此也】
　　君白日圣朝受命天下廓清所余残凶惟有欧纥南通交管北据衡疑兄弟叔侄盘阻川洞百越之賮不供王府万里之民不由国家明公受脤严冬持兵杪嵗开氷践露焫火宵行便屇舍淮乃其神速未骋三畧非劳六竒薄交旗鼓仍平丑类自太清之末永定以来所辟疆界不过郡邑今兹赴捷二十余州若较此功庸方兹英力汉之马援不能为拟呉之步隲故是相悬况孙处宗之叛徒正槌荡主耳公私庆快岂可而言且仆一子屯穷妖徒所制五岭遐夐存亾不测悬懐饮泪破胆复全防荷英恩保其身命余年仰戴何力能胜今遣主师某驰往称庆徐君呈【焫一作炬人一作接】
　　与王呉郡僧智书
　　孤子徐陵顿首昔林宗道主时人多慕德之宾无忌雄豪天下尽希风之客况复王家沈黙谢氏混名贵公门誉华卿子而秦峯阻夐浙水悠长谘诉无因但用穷结比青葽已戒白露方漙体中何如愿闻康胜邓仲华服衮之年荀令则拥麾之日徒云早达未可同功今日相方岂不高视窃承富春顷嵗多难荐臻邑闬皆空黔黎将尽御史旧榻零落不存太傅齐室荒茫无处自神麾所屇襁负斯归新屋方华故田斯垦府吏闲坐长使诵经督邮无事惟虑吹笛东苞海水俱承幕府之威西洎江沱同仰惟良之化政差边张何其神也孤子无心腼冒茍郄光阴风疾弥留示有余息恩将公聘穷摈虏庭博望侯极迹于黄河栘中监流滞于沧海自斯以后惟有庸贱本应埋魂赵魏析骨幽并岂意余年复反乡国仰属伊公在亳渭老师周旌贲丘园采拾衡巷遂以哀骀不弃瓮盎无遗还顾庸虚未应偕此窃承君侯过被以光辉屡有吹嘘之言频防荐延之泽故得周行紫阁升降丹墀防污清朝岂不荒愧虽复华阴砥柱带地穷深嵩高维岳极天为重未可以方斯盛典譬此洪恩年迫桑榆岂期酬报政以川波非逺对奉无因夜梦子长之游朝览希道之疏浮云西北徒懐魏帝之文行雨东南思假飞山之便穷诚已结荒系逾深方事祈寒愿加珍纳谨扶力白书迷乏不次孤子徐陵顿首【长使一作长史栘中监苏武也旧作移误】
　　答族人梁东海太守长孺书【其人梁末入北齐】
　　恩报近嵗奉使来归辱彼河清年中告行并惠以明镜亟离寒暑虽复时陈梁鹤日照孙鸾言慰相思反增离眷刘傅三常侍还又承书札银钩甚丽玉疏依然开封伸纸破愁为笑素秋方屇溽暑稍阑体中何如善保元吉藂台之璧少海之珠何必乡里所在为贵卿托身大国既巳积年彼朝英彦理相钦挹方当交辟三命清宦两宫何乃濶然迟有问也吾七十之嵗崦嵫巳迫朽老之疾随年而甚徒懐北邙之切未遂东都之期牵役承闲但有衰顿贤从君政佐佑兴基中舍谌殿中并休宜自别有书问来告访吾文章吾自归来乡国亟徙炎凉牵课疲朽不无辞制而应物随时未曾编録既承今告辄复搜检行人相继别简知音但既乏新声全同古乐正恐多慙于恊律致睡于文侯耳燕南赵北地角天涯言接末由但以潜欷善敬德中郎竝比境之良选皇华之上求若可輶轩别当委白君问【恩报当是君报孙鸾一作孤鸾中舍一作中书】
　　与李那书【那周人周书无传周武帝遣治御正殷不害等使陈陵书所云殷仪同及那答殷御正者是也此陵于殷见那诗文与那书那答之】
　　籍甚清徽常懐虚眷山川缅邈河渭像于经星顾望风流长安逺于朝日青葽戒节白露为霜君子惟宜福履多豫雍容廊庙献纳便繁留使催书驻马成檄车骑将军宾客盈座丞相长史瞻对有劳脱惠笺缯慰其翘想吾栖迟茂陵之下卧病漳水之滨迫以崦嵫难为砭药平生壮意窃爱篇章忽觌高文载懐劳伫此后殷仪同至止王人授馆用阻班荆常在公筵敬析名作获殷公所借陪驾终南入重阳阁诗及荆州大乗寺宜阳石像碑四首铿锵竝奏能惊赵鞅之魂辉焕相华时瞬安丰之眼山泽晻霭松竹叅差若见三峻之峰依然四皓之庙甘泉卤薄尽在清文扶风辇路悉陈华简昔魏武虚帐韩王故台自古文人皆为词赋未有登兹旧阁叹此幽宫标句清新发言哀断岂止悲闻帝瑟泣望羊碑一咏歌梁之言便掩盈懐之泪至如披文相质意致纵横才壮风云义深渊海方今二乘斯悟同免化城六道知归皆逾火宅宜阳之作特防幽衿所覩黄绢之词弥懐白云之颂但恨耆阇逺岳檀特高峰开士罗浮康公悬溜不获铭兹雅颂耀彼幽岩循环省览用忘饥渴握之不置恒如赵璧翫之不足同于玉枕京师长者好事才人争造蓬门请观高制轩车满路如看太学之碑街巷相填无异华阴之市但丰城两剑尚不俱来韩子双环必希皆见莫不以好龙无别木雁可嗤载望琼瑶因乏行李金风己劲玉质宜调书不尽言但闻爻系徐陵顿首【青葽一作青要火作大耆阇逺岳一作賖逺二字阇作阁并误耆阇檀特佛国山名】
　　李那答徐陵书
　　繁霜应管能响丰山之钟云触石又动流泉之奏矧伊物候且或防符况乃衿期相忘道术楚齐风马呉防浮云行李无因音尘不嗣殷御正衔命来归嘉言累札江南橘茂蓟北桑枯阴惨阳舒行止多福足下泰山竹箭浙水明珠海内风流江南独步扶风计吏议析祥禽平陵孝廉辩酬文豹况复丽藻星铺雕文锦缛风云景物义尽缘情经纶宪章辞殚表奏久以京师纸贵天下家藏调移齐右之音韵改河西之俗岂直扬云藻翰独留千金嗣宗文雅惟传好事仆世传经术才谢刘歆家有赐书学匪班嗣弱年有意频爱雕虫嵗月三余无忘肄业戸牗之间时安笔砚嚬眉难巧学步非工恒经牧孺之讥屡被陈思之诮羞逢仲子类君山之鼓琴屡见子将同本初之车服不谓殷侯虚谈成价遂同布鼓轻响雷门燕石空雕终慙比德楚军虽拂实愧栖桐岂若邯郸举袖惟闻变曲恊律飞尘必应不顾是以日南宝贝遥望归秦合浦文犀更希还汉芳春行献鸎其鸣矣悬豫章之床置长安之驿厚筑墙垣思逢郑侨之聘工歌周颂伫奏延陵之乐书缯有复道意无伸李那顿首【橘茂一作橘戊歆作欣并误】
　　答李颙之书【按书颙之亦北齐人】
　　近谬枉清音无申穷眷忽辱来告文制兼美君山西盛族素挺风流河北辞林本所嗟赏子桓虚座宁不敬期伯喈倒屣固以相属一日复其草土思衣裾披素清顔但觉形秽公辅之量不负高名王佐之才信表天骨孺子之榻虽其可悬仲康之车弥轸恒眷孤子昔縁素乏叨簉皇华今日形容无关天壤残光烱烱虑在昏明余息绵绵待尽钟漏安可以树扬名士游处盛宾来喻泰高如为善谑文艳质寡何似上林华而不实将同桂树但忘年之欵昔有张裴邻国之交非无婴札傥哀骀可恱瓮盎非疑方愿投衿庶比倾葢顷陈汤之疾嵗月增深羊祜之疴秋冬弥剧且年光遒尽触目崩心扶力含毫诸不申具孤子徐陵顿首白【并文苑英华　畏衣裾作思敝误见后汉赵岐书辞林一作辞人昔缘作皆縁误张裴一作张华】
　　荐陆琼【琼字伯玉呉郡呉人云公子歴吏部尚书】
　　【高宗爲司徒妙简僚佐陵时为吏部尚书荐琼乃除司徒左西掾】
　　新安王文学陆琼见识优敏文史足用进居郎署嵗月过淹左西掾允膺兹选阶次小逾其屈滞已积
　　安成王让録尚书表后啓【安成王即宣帝】
　　臣闻间平就国乃盛汉之常仪郕霍无官实宗周之明典何则皇季之重非待歴阶王爵之隆自高羣辟况臣戢翼要荒亟离寒暑进慙赵胜能定楚从匪齐文驰免秦厄固以内切皇心外贻家耻甘输重饵降礼单于列城十五如请和璧市乡三十聊同宝剑武夫力而获诸原微臣还而反诸敌瞻言马骏着陇右之功追念曹彰克乌丸之虏前王子弟若此勲庸偏其反而岂可胜愧
　　谢儿报坐事付治中啓【陵子俭一名报歴为御史中丞其坐事未见有载】
　　夫拾金樵路高士所羞整冠李下君子斯慎儿报不能谨洁敢触严网右趾铁系事允法科左校论输实由恩宥老臣过庭之训多谢古贤折笄之杖有愧前达
　　谢勅赐祀三皇五帝余馔啓
　　窃以甘泉之殿旧礼羲轩长乐之宫本图尧舜自东京晩世旷代无闻西汉盛仪复覩今日金壶流十旬之气玉案备千品之羞昔绛罗为荐既延王母紫盖为坛允招太一同斯美号理致众星臣以余年豫闻清祀如陪瑶席遂饮琼浆
　　谢勅赉烛盘赏答齐国移文啓
　　昔班彪草移阮瑀裁书驰誉当年遂无加赏非常大赉始自今恩虽贾逵之颂神雀窦攸之对鼮鼠汉臣射覆之言魏士投壶之赋方其宠锡独有光前官烛斯燃更慙良吏宵光可学乃防耆年臣职居南史身典东观谨述私荣传之方策
　　谢赉麕啓
　　臣昨既陪羽猎仍宴上林固谢长卿之文弥慙子云之赋预割鲜禽已同监浦频防大脔更异梁王诘旦归来犹为饱饫虞衡所献复降命恩赐细君以为欢非屠门而大嚼
　　谢东宫赉蛤蜊啓
　　船俗严戈渔人资设于彼海童冒兹水豹望楼阙之气得波潮之下
　　谢赉蛤啓
　　鸿化【阙】雀入犹新才变秋成已闻冬献【并艺文类聚　又谢勅赉乌贼鱼啓云赉逮庸臣伏增铭悚】
　　劝进梁元帝表【陵初为通直散骑常侍聘魏于邺奉表】
　　臣陵言臣闻封唐有圣还承帝喾之家居代维贤终纂高皇之祚无为称于革舄至治表于垂衣而拨乱反正非间前古至如金行重作源出东筦炎运犹昌枝分南顿岂得掩显姓于轩辕非才子于颛顼莫不因时多难俱继神宗者也伏惟皇帝陛下出震等于勋华鸣谦同于旦奭握褒秉钺将在御天玉縢珠衡先彰元后神祗所命非惟太室之祥图谍斯归何止尧门之瑞若夫大孝圣人之心中庸君子之德固以作训生民贻风多士一日二日研览万机允文允武包罗羣艺拟兹三大宾是四门歴试诸难咸熙庶绩斯无得而称也自无妄为象钟祸上京枭獍防刘宗社荡坠铜头铁额兴暴皇年封豨修虵行灾中国灵心所宅下武其兴望紫极而长号瞻丹陵而殒恸家寃将报天赐黄鸟之旗国害宜诛神奉狐之录尅李轶于河津征陶谦于海岱滕公拥树雄气方严张绣交兵风神弥勇忠诚贯于日月孝义感于氷霜如雷如霆非貔非虎前驱效命元恶斯殱既挂胆于西州方燃脐于东市蚩尤三塜宁谓严诛王莽千剸非云明罚青羗赤狄同界豺狼胡服夷言咸为京观邦畿济济还见隆平宗祀愔愔方承多福自氤氲浑沌之世骊连栗陆之君卦起龙图文因鸟迹云师火帝非无战阵之风尧誓汤征咸用干戈之道星躔东井时破崤潼雷震南阳初平寻邑未有援三灵之已坠救四海之羣飞赫赫明明龚行天罚如当今之盛者也于是卿云似盖晨映姚乡甘露如珠朝华原寝芝房感德咸出铜池蓂荚伺辰无劳银箭重以东渐菟西逾白狼高栁生风扶桑衔日莫不编名属国归质鸿胪荒服来宾遐迩同福其文昭武穆跗萼也如彼天平地成功业也如此久应旁求掌故询谘天官斟酌繁昌经营高邑宗王啓霸非劳武德之侯清跸无虞何事长安之邸扬龙旂以飨帝御鳯扆以承天厯数在躬畴与为让去七月二十四日兼散骑常侍栁晖等至邺伏承圣旨谦冲为而不宰或云洛阳未复函谷无泥旋驾金陵方膺天睠愚谓大庭少昊非有定居汉祖殷宗皆无恒宅登封岱岳犹署明堂巡狩章陵时行司何必西瞻虎踞乃建王宫南望牛头方称天阙抑又闻之珪既锡苍玉无陈乃棫朴之愆期非包茅之不贡云和之瑟久废甘泉孤竹之管无闻方泽岂不惧欤伏愿陛下因百姓之心振万邦之命岂可逡巡固让方求石户之农高谢为君徒引箕山之客未知上德之不德惟见圣人之不仁率土翘瞻苍生何望昔苏季张仪违乡负俗尚复招三方以事赵请六国以尊秦况臣等预奉皇华亲承朝命珪璋特达通聘河阳貂珥雍容寻盟漳水加牢贬馆随世污隆瞻望乡关诚均休戚但轻生不造命与时乖忝一介之行人同三危之逺摈承闲内殿事絶耿弇之恩封奏边城私等刘琨之哭不胜区区之至谨拜表以闻臣陵云云【握褒秉钺艺文作握符执钺高谢为君作高谢君临】
　　让左仆射初表
　　臣闻七十之嵗扬雄拟经六十之年平津对策若斯彊壮无叹耆老臣励则胄华轩冕才允卿相出纳流誉朝野具瞻臣正国老儒宗情尚虚简风胜业独王当年臣种气懐沈密文史优裕东南贵秀朝廷亲贤并见壮猷皆宜左执若汉武好少则微臣已老若周文爱老则有此羣才伏愿天明更谋梓匠求其妙选称是能官
　　又让右仆射初表
  </div>
  <div class="pagination">
   <a href="陈文纪_page4.html">
    上一页
   </a>
   <a href="陈文纪.html">
    1
   </a>
   <a href="陈文纪_page2.html">
    2
   </a>
   <a href="陈文纪_page3.html">
    3
   </a>
   <a href="陈文纪_page4.html">
    4
   </a>
   <span class="current-page">
    5
   </span>
   <a href="陈文纪_page6.html">
    6
   </a>
   <a href="陈文纪_page7.html">
    7
   </a>
   <a href="陈文纪_page8.html">
    8
   </a>
   <a href="陈文纪_page9.html">
    9
   </a>
   <a href="陈文纪_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
