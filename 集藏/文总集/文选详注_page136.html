<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 136 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 136 页/共 153 页
  </h1>
  <div class="content">
   范蔚宗
　　夏殷以上，后妃之制，其文略矣。周礼，王者立后，三夫人，九嫔，二十七世妇，八十一女御，以备内职焉。后正位宫闱，同体天王。夫人坐论妇礼，九嫔掌教四德，世妇主知丧、祭、宾客，女御序于王之燕寝。颁官分务，各有典司。礼记曰：舜葬于苍梧之野，盖三妃未之从也。郑玄曰：帝喾立四妃，以象后妃四星，其一明者为正妃，余三小者次妃也。帝尧因焉。至舜，不告而娶，不立正妃，但立三妃而已。夏后氏增以三三而九。合十二人。春秋说云：天子娶十二，即夏制也。以虞、夏及周制差之，则殷人又增以三九二十七，合三十九人。周人上法帝喾，立正九妃，又三九二十七，为八十一以增之，合百二十一人。其位，后也，夫人也，妇也，嫔也，女御也，五者相参，以定尊卑。周礼曰：九嫔掌妇学之法，教九御妇德、妇言、妇容、妇功，各帅其属，而以时御，叙于王所。世妇掌祭祀、宾客、丧纪之事。女御，书叙于王之燕寝，以岁时献功事。女史，掌王后之礼，职掌内治之贰，以诏后治内政也。女史彤管，记功书过。毛诗曰：静女其娈，贻我彤管。毛苌曰：古者，后夫人必有女史彤管之法。女史不记其过，其罪杀之。居有保阿之训，动有环佩之响。列女传曰：齐孝孟姬者，华氏之长女，齐孝公之夫人也。孝公游于琅邪，华姬从。后车奔，姬堕车碎，孝公使驷马载姬以归。姬曰：妾闻妃后踰阈，必乘安车辎軿，下堂必从傅母保阿，进退则鸣玉佩环。今立车无軿，非敢受命也。曹大家曰：玉环佩，佩玉有环。进贤才以辅佐君子，哀窈窕而不淫其色。毛诗序曰：关雎，乐得淑女以配君子，忧在进贤，不淫其色，哀窈窕，思贤才。所以能述宣阴化，修成内则，魏文帝典论曰：欲纳二女，充备六宫，佐宣阴教，聿修古义。又礼记有内则篇。闺房肃雍，险谒不行者也。毛诗序曰：王姬犹执妇道，以成肃雍之德。又曰：后妃内有进贤之志，而无险诐私谒之心。故康王晚朝，关雎作讽；宣后晏起，姜氏请諐。列女传曰：曲沃负谓其子如耳曰：周之康王晏出朝，关雎预见。虞贞节曰：其夫人晏出，故作关雎之歌以感诲之。列女传曰：姜后者，齐侯之女，宣王之后也。宣王尝夜卧而晏起，后夫人不出于房。姜后既出，乃脱簪珥，待罪于永巷，曰：妾不才，妾之淫心见矣，至使君王失礼而晏朝。及周室东迁，礼序凋缺。诸侯僭纵，轨制无章。史记曰：平王东徙雒邑，周室微，诸侯以强并弱。齐桓有如夫人者六人，左氏传曰：齐侯之夫人三，王姬、徐嬴、蔡姬皆无子。齐侯好内多宠，内嬖如夫人者六人：长卫姬，生武孟；少卫姬，生惠公；郑姬生孝公；葛嬴生昭公；密姬生懿公；宋华子生公子雍。公与管仲属孝公于宋襄公，以为太子。雍巫有宠于卫恭姬，因寺人貂以荐羞于公，亦有宠也，公许之立武孟。管仲卒，五公子皆求立。齐桓公卒，易牙入，与貂因宠以杀群吏，而立公子无亏，孝公奔宋。晋献升戎女为元妃，左氏传曰：初，晋侯欲以骊姬为夫人，卜之不吉，筮之吉。公曰：从筮。立之，生奚齐。其娣生卓子。及将立奚齐，既与中大夫成谋，姬谓太子曰：君梦齐姜，必速祭之。太子祭于曲沃，归胙于公。公田，姬寘诸宫六日，公至，毒而献之。公祭之地，地坟；与犬，犬毙；与小臣，小臣亦毙。姬泣曰：贼由太子。太子奔新城，自缢而死。终于五子作乱，冢嗣遘屯。五子，齐武孟等。冢嗣，晋太子也。爰逮战国，风宪愈薄，适情任欲，颠倒衣裳，毛诗曰：绿兮衣兮，绿衣黄裳。郑玄曰：今衣黑而黄裳，谕乱嫡妾之礼也。以至破国亡身，不可胜数。斯固轻礼弛防，先色后德者也。
　　秦并天下，多自骄大，官备七国，爵列八品。当秦之时，凡有七国，秦并其六国。故内职皆备置之，而爵列八品焉。汉书曰：汉兴，因秦之称号，正嫡称皇后，妾皆称夫人，又有美人、良人、八子、长使、少使之号焉。汉兴，因循其号，而妇制莫厘。孔安国尚书传曰：厘，理也，力之切。高祖帷薄不修，孝文衽席无辨。汉书曰：高祖得戚姬，爱幸，常从。吕后年长，常留守，希见。大戴礼曰：古者大臣坐污秽淫乱、男女亡别者，不曰污秽，曰帷薄不修。汉书，孝文窦皇后，景帝母也。上幸上林，皇后、慎夫人从。其在禁中，常同坐。桓子新论曰：文帝慎夫人与皇后同席，以乱尊卑。郑玄周礼注曰：衽席，单席。然而选纳尚简，饰玩华少。自武元之后，世增淫费，至乃掖庭三千，增级十四。班固汉书赞曰：汉兴，因秦之称号，至武帝制婕妤，元帝加昭仪之号，凡十四等。妖幸毁政之符，外姻乱邦之迹，前史载之详矣。
　　及光武中兴，斲雕为朴，汉书，班固曰：汉兴，破觚为圜，斲雕为朴。六宫称号，惟皇后贵人，金印紫绶，俸不过粟数十斛。又置美人宫人采女三等，并无爵秩，岁时赏赐充给而已。汉法常因八月筭民，遣中大夫与掖庭丞及相工，于洛阳乡中阅视良家童女，年十三以上，二十以下，恣色端丽，合法相者，载还后宫，择视可否，乃用登御。所以明慎聘纳，详求淑哲。应劭风俗通曰：采女。案：采者，择也。以岁八月，雒阳民，遣中大夫与掖庭丞、相工阅视童女，年十三以上，二十以下，长壮妖絜有法相者，载入后宫。明帝聿遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣。礼记曰：外言不入于阃，内言不出于阃。向使因设外戚之禁，编着甲令，如淳汉书注曰：甲令者，前帝第一令。改正后妃之制，贻厥方来，岂不休哉！毛诗曰：诒厥孙谋。虽御己有度，而防闲未笃，毛诗序曰：鲁桓公不能防闲文姜。故孝章以下，渐用色授，范晔后汉书曰：肃宗孝章皇帝讳炟，显宗第五子也。炟，丁达反。恩隆好合，遂忘濇蠹。
　　自古虽主幼时艰，王家多衅，委成冢宰，简求忠贞，未有专任妇人，断割重器。重器，神器也。唯秦芈太后始摄政事，故穰侯权重于昭王，家富于嬴国。史记曰：秦武王取魏女为后，无子，立异母弟为昭襄王。襄王母楚人，姓芈氏，号宣太后。又曰：穰侯之富，富于王家。魏人范雎说秦昭王，言穰侯擅权于诸侯。汉仍其谬，知患莫改。东京皇统屡绝，权归女主，外立者四帝，临朝者六后，范晔后汉书曰：孝安皇帝讳佑，父清河孝王庆。殇帝崩，邓太后与兄骘定策禁中，立之。又曰：安帝崩，阎太后与兄显立济北惠王子北乡侯懿。又曰：桓帝讳志，父蠡吾侯。质帝崩，梁太后与兄冀立之。又曰：灵帝讳宏，父苌解渎亭侯。桓帝崩，窦太后与父武立之。又曰：章德窦皇后，和帝即位，太后临朝。和熹邓皇后立殇帝，太后临朝。安思阎皇后立少帝，太后临朝。顺烈梁皇后立冲帝，太后临朝。桓思窦皇后立灵帝，太后临朝。曹节等迁太后于南宫云台，家属徙北景。又曰：灵思何皇后，帝崩，皇子辩即位，太后临朝，董卓迁于永安宫。莫不定策帷帟，委事父兄，贪孩童以久其政，抑明贤以专其威，任重道悠，利深祸速，身犯雾露于云台之上，家缨缧绁于圄犴岸之下。范晔后汉书，谢弼上封事曰：窦太后幽隔空宫，如有雾露之疾，陛下何面目以见天下。论语，子曰：公冶长可妻也，虽在缧绁之中，非其罪也。毛诗曰：宜犴宜狱。湮灭连踵，倾辀继路。运命论曰：前鉴不远，覆车继轨。王隐晋书曰：刘胤商货继路。而赴蹈不息，燋烂为期，嵇康与山巨源书曰：禽鹿长而见羁，则赴蹈汤火。袁崧后汉书，朱穆上疏曰：养鱼沸鼎之中，栖鸟烈火之上，用之不时，必见燋烂也。终于陵夷大运，沦亡神宝。汉书，张释之曰：秦陵夷至于二世，天下土崩。史记作陵迟。汉书，哀帝诏曰：尚书曰：考终命，言大运一终也。诗书所叹，略同一揆。毛诗曰：赫赫宗周，褒姒烕之。毛苌曰：烕，灭也。尚书曰：古人有言，牝鸡之晨，惟家之索。故考列行迹，以为皇后本纪。虽成败事异，而同居正号者，并列于篇。其以恩私追尊，非当世所奉者，则随他事附出。亲属别事，各依列传。其余无所见，则系之此纪，以缵西京外戚云尔。私恩，谓桓、顺外立即位，以私恩尊其母后。似此者，则随他事附出，不同此篇。
文选考异
注「帝喾立四妃以」：袁本、茶陵本「以」作「矣」。案：二本是也。「矣」，句绝。
注「立正九妃又三九二十七」：案：「正」下、「三」下两「九」字俱不当有。各本皆衍。读以「立正妃」为一句，又「三二十七」为一句也。
注「妇也嫔也」：案：当作「嫔也，世妇也」。各本皆误。
注「女御书叙于王之燕寝」：案：「书」当作「掌御」二字。各本皆误。
注「齐侯好内多宠」：案：「多」下当有「内」字。各本皆脱。
注「与貂因宠」：何校「因」下添「内」字，陈同。各本皆脱。
注「又有美人良人八子」：案：「子」下当有「七子」二字。各本皆脱。此外戚传文可证，章怀注所引亦可证。
饰玩华少：何云「华少」后汉书作「少华」。袁本云善作「华少」。茶陵本云五臣作「少华」。案：各本所见盖皆传写倒。
唯皇后贵人金印紫绶　何云后汉书复出「贵人」二字。陈云复出为是。案：所校是也。各本盖皆脱。皇后自同乘舆耳。又考舆服志「天子贵人赤绶同诸侯王」，与此不合。或光武时紫绶，以后乃赤绶也。
注「以岁八月雒阳民」：陈云「月」下脱「筭」字，是也。各本皆脱。
注「长壮妖絜」：案：「妖」当作「姣」。各本皆伪。
注「家属徙北景」：案：「北」当作「比」，各本皆伪。范书皇后纪、续汉书郡国志、前书地理志俱可证。





文选卷第五十
目录 [隐藏]
1 史论下
1.1 后汉书二十八将传论
1.2 宦者传论
1.3 逸民传论
1.4 宋书谢灵运传论
1.5 恩幸传论
2 史述赞
2.1 史述赞三首
2.1.1 述高纪第一
2.1.2 述成纪第十
2.1.3 述韩英彭卢吴传第四
2.2 后汉书光武纪赞
史论下

后汉书二十八将传论

后汉书二十八将传论
　　范蔚宗
　　论曰：中兴二十八将，前世以为上应二十八宿，未之详也。中兴，谓汉有王莽篡位，后光武复兴，为中兴也。天有二十八宿，将以辅君洽化者也。然咸能感会风云，奋其智勇，周易曰：云从龙，风从虎。史记，太史公曰：相如其处智勇，可谓兼之。称为佐命，亦各志能之士也。李陵书曰：其余佐命立功之士。
　　议者多非光武不以功臣任职，至使英姿茂绩，委而勿用。谢承后汉书序曰：申徒蟠英姿磊落。潘岳杨肈诔曰：茂绩惟嘉。然原夫深图远筭，固将有以为尔。若乃王道既衰，降及霸德，犹能授受惟庸，勋贤兼序，如管隰之迭升桓世，先赵之同列文朝，可谓兼通矣。左氏传，寺人披曰：齐桓公置射钩而使管仲相。又曰：齐桓，卫姬之子，有宠于僖公，有鲍叔牙、隰朋以为辅佐。又曰：晋搜于被卢，命赵衰为卿，让于先轸。杜预曰：先轸，晋下军之佐原轸也。降自秦汉，世资战力，至于翼扶王室，皆武人屈起。亦有鬻缯盗狗轻猾之徒，汉书曰：灌婴，睢阳贩缯者也。高祖为沛公，以中涓从，后剖符食颍阴，至丞相。又曰：樊哙，沛人也，以屠狗为事。高祖为沛公，以舍人从，后封舞阳侯。或崇以连城之赏，或任以阿衡之地，班固汉书赞曰：藩国大者，跨州兼郡，连城数十。毛诗曰：实惟阿衡，左右商王。毛苌曰：阿衡，伊尹也。故势疑则隙生，力侔则乱起。萧樊且犹缧绁，信越终见葅戮，不其然乎！李陵书曰：昔萧樊囚执，韩彭葅醢。自兹以降，讫于孝武，宰辅五世，莫非公侯。遂使缙绅道塞，贤能蔽壅，司马相如封禅书曰：因杂缙绅先生之略术。臣瓒曰：缙，赤色；绅，大带也。朝有世及之私，下多抱关之怨。礼记曰：大人世及以为礼。汉书曰：萧望之，署小苑东门候，王仲翁谓望之曰：不肯录录，反抱关为？其怀道无闻，委身草莽者，亦何可胜言。论语，阳货谓孔子曰：怀其宝而迷其邦。淮南子曰：今至人生于乱世，含德怀道而死者众，天下莫知，贵其不言也。故光武鉴前事之违，存矫枉之志，班固汉书赞曰：汉兴，惩强秦之败，大启九国，可谓矫枉过其正也。虽寇邓之高勋，耿贾之鸿烈，分土不过大县数四，所加特进朝请而已。范晔后汉书曰：寇恂，字子翼，封雍奴侯。邑万户，为执金吾。邓禹，字仲华，为大司徒，封高密侯，食邑四县。耿弇，字伯昭，封好畤侯，食二县，以列侯奉朝请。贾复，字君文，封胶东侯，食六县，以列侯加位特进。蔡邕独断曰：诸侯功德优盛，朝廷所异者，赐位特进，位在三公下。孟康汉书注曰：律，春曰朝，秋曰请。观其治平临政，课职责咎，将所谓导之以法，齐之以刑者乎！论语，子曰：导之以政，齐之以刑，民免而无耻。
　　若格之功臣，其伤已甚。何者？直绳则亏丧恩旧，挠情则违废禁典，范晔后汉书，第五伦上疏曰：臣愚以为贵戚可封侯以富之，不当职事以任之。何者？绳以法则伤恩，私以亲则违宪。选德则功不必厚，举劳则人或未贤，参任则群心难塞，并列则其弊未远。言选德弃功，参差杂用，即怨望必多，故云难塞。若论功弃德，并列于朝，即葅戮相仍，故云未远。不得不校其胜否，即事相权。言尊功而不尊德，此功权于德；任德而不任功，此德权于功。汉书曰：量资弊，权轻重，于是有母权子而行，有子权母而行。韦昭曰：重为母，轻为子。衡，平也。故高秩厚礼，允答元功，峻文深宪，责成吏职。汉书曰：翟方进为相，峻文深??，中伤者尤多。建武之世，建武，光武年号。侯者百数，若夫数公者，则与参国议，分均休咎，其余并优以宽科，完其封禄，莫不终以功名，延庆于后。范晔后汉书，郎顗上疏曰：攘灾延庆，号令天下。昔留侯以为高祖悉用萧曹故人，郭伋亦议南阳多显，郑兴又戒功臣专任。汉书曰：上望见诸将往往数人偶语，上曰：此何语？张良曰：此谋反耳。陛下起布衣，与此属取天下，已为天子，而所封皆萧、曹故人，所诛者皆平生仇怨，故相聚谋反耳。范晔后汉书曰：光武以郭伋为并州牧，过京师谢恩，帝即引见。伋因言：选补众职，当简天下贤俊，不宜专用南阳人。帝纳之。又曰：郑兴，字少赣，河南人。征为太中大夫，上疏曰：道路流言，咸曰朝廷欲用功臣，功臣用，则人位谬矣。夫崇恩偏授，易启私溺之失，至公均被，必广招贤之路，意者不其然乎！班固汉书引曰：崇恩德以抚海内。仲长子昌言曰：人主临之以至公。
　　永平中，显宗追感前世功臣，显宗，明帝。乃图画二十八将于南宫云台，其外又有王常李通窦融卓茂，范晔后汉书曰：王常，字颜卿，颍川人，封山桑侯，拜为横野大将军，位次与诸将绝席。又曰：李通，字次元，南阳人，封固始侯，拜大司空。又曰：窦融，字周公，扶风人，封安丰侯，为卫尉。又曰：卓茂，字子康，南阳人，为密令。世祖即位，以茂为太傅。合三十二人。故依本第，系之篇末，以志功次云尔。
文选考异
固将有以为尔：茶陵本「为」作「焉」。袁本作「为」，与此同。案：今范书作「焉」，何校改「焉」。
勋贤兼序：茶陵本「兼」作「皆」。袁本作「兼」，与此同。案：今范书作「皆」，疑善「皆」、五臣「兼」，二本失着校语，而此以五臣乱善也。下文可谓兼通矣。善同范书有「兼」，五臣无「兼」，殆改此为「兼」，而删之以相避欤？
注「缙赤色」：案：「赤」下当有「白」字。各本及章怀注皆脱。酒德颂注引有者是也。
即事相权：茶陵本「即」下有「以」字，袁本无。案：今范书有，二本不着校语，无以考之。
注「衡平也」：案：「衡」上当有「权」字。各本皆脱。此韦汉志注以解「权轻重」之「权」，言衡平者，谓衡用权而平也。其注周语云「权，称也」，义亦同。又韦齐语注云「权，平也」，或此「衡」为「权」字之误。}}

宦者传论

宦者，养也，养阉人使其看宫人。此是小臣，后汉用之尊重，故集为传论。
宦者传论
　　范蔚宗
　　易曰：「天垂象，圣人则之。」宦者四星，在皇位之侧，仲长子昌言曰：天文，宦者四星，在帝座傍，而周礼有其官职。故周礼置官，亦备其数。阍者守中门之禁，周礼曰：阍人掌守王宫中之门禁，郑玄曰：中门，于外内为中。寺侍人掌女宫之戒。周礼曰：寺人掌王之内人及女宫之戒令。又云：「王之正内者五人。」周礼曰：寺人，王之正内五人。郑玄曰：正内，路寝也。月令：「仲冬，阉尹审门闾，谨房室。」礼记文也。郑玄曰：阉尹，主领阉竖之官也。于周则为内宰，掌治王之内政、宫令、诫出入及关闭之属也。重闭外内门。诗之小雅，亦有巷伯剌谗之篇。毛诗小雅曰：巷伯，刺幽王也。寺人伤于谗，而作是诗也。毛苌曰：巷伯，内小臣也。然宦人之在王朝者，其来旧矣。将以其体非全气，情志专良，通关中人，易以役养乎？老子曰：未知牝牡之合而全作。王弼曰：作，长也。无物以损其身，故全长也。汉书曰：元帝以石显久典事，中人无外党，精专可信任，遂委以政。应劭汉官仪曰：掖庭，后宫所处。中宫，谓诸中人。然而后世因之，才任稍广。其能者，则勃貂管苏有功于楚晋，左氏传曰：吕郄畏偪，焚公宫而杀晋侯。寺人披请见，公见之，以难告。又曰：晋侯问原守于寺人勃鞮，对曰：昔赵衰以壶餐从径，餧而弗食，故使处原。杜预曰：勃鞮，披也。史记以勃鞮为履貂上。新序曰：楚恭王有疾，告诸大夫曰：管苏犯我以义，违我以礼，与处不安，不见不思，然而有德焉，吾死之后，爵之于朝。申侯顺吾所欲，行吾所乐，与处则安，不见则思，然未尝有得焉，必速遣之。景监缪贤着庸于秦赵。史记曰：商鞅入秦，因孝公宠臣景监以求见。又曰：蔺相如为赵宦者令缪贤舍人，赵求人使报秦者，未得，宦者令缪贤曰：臣舍人蔺相如可使。及其弊也，竖刁乱齐，伊戾祸宋。左氏传曰：齐桓公卒，易牙入，与寺人貂因内宠以杀群吏，而立公子无亏，孝公奔宋。杜预曰：寺人，内阉官竖刁也。史记曰：竖貂为竖刁，并音凋。左氏传曰：楚客聘于晋，过宋，太子知之，请野享之，公使往。伊戾请从。至则为坎用牲，加书征之，而骋告平公曰：太子将为乱，既与楚客盟矣。公使视之，则信有焉。太子死，公徐闻其罪，乃烹伊戾。
　　汉兴，仍袭秦制，置中常侍官。然亦引用士人，以参其选，皆银珰左貂，给事殿省。范晔后汉书，朱穆曰：案汉故事，中常侍或用士人。建武以后，乃悉用宦者，假貂珰之饰，任常伯之职。及高后称制，乃以张卿为大谒者，出入卧内，受宣诏令。汉书高后纪曰：太后临朝称制。蔡邕曰：天子命令之别，二曰制书，然制非皇后所行，故曰称也。汉书刘泽传，田生求事吕氏所幸大谒者张释卿。如淳曰：奄人曰。吕后纪云张释，刘泽传又曰张卿。然则张释字子卿。今汉书或为释卿，误也。仲长子昌言曰：宦竖傅近房卧之内，交错妇人之间。文帝时，有赵谈北宫伯子，颇见亲幸。汉书曰：孝文时宦者，则赵谈、北宫伯子。至于孝武，亦爱李延年。汉书曰：孝武时，宦者李延年。帝数宴后庭，或潜游离馆，故请奏机事，多以宦人主之。汉书曰：萧望之以武帝游燕后庭，故用宦者，非国旧制。仲长子昌言曰：至于武皇游燕后庭，置中书之官，领受军事。汉官解故曰：机事所总，号令攸发。胡广曰：机密之事。元帝之世，史游为黄门令，勤心纳忠，有所补益。汉书曰：急就一篇，元帝黄门令史游作。董巴舆服志曰：禁门曰黄闼，中人主之。其后弘恭石显以佞险自进，卒有萧周之祸，损秽帝德焉。汉书曰：前将军萧望之及光禄大夫周堪建议，以为宜罢中书宦官，应古不近刑人，由是大与石显忤，后皆害焉。望之自杀，堪废锢，不得复进用。
　　中兴之初，宦官悉用阉人，不复杂调他士。如淳汉书注曰：调，选也。至永平中，始置员数，中常侍四人，小黄门十人。和帝即祚幼弱，而窦宪兄弟专总权威，范晔后汉书曰：孝和皇帝讳肈，肃宗子也，年十岁。窦太后诏曰：窦宪，朕之元兄，当以旧典辅斯职焉。内外臣僚，莫由亲接，所与居者，惟阉官而已。故郑众得专谋禁中，终除大憝徒对反，史记曰：景帝居禁中。如淳汉书注曰：省中，本为禁中。蔡邕曰：禁中者，门户有禁，非侍御不得入，故曰禁中。尚书曰：元恶大憝。遂享分土之封，超登宫卿之位。于是中官始盛焉。范晔后汉书曰：郑众，字季产，南阳人。和帝初，窦宪图作不轨，众遂首谋诛之，以功迁大长秋。封鄛乡侯。
　　自明帝以后，迄乎延平，范晔后汉书曰：安帝年号延平。委用渐大，而其资稍增，中常侍至有十人，小黄门亦二十人，改以金珰右貂，兼领卿署之职。邓后以女主临政，而万机殷远，和熹邓后，已见皇后纪论。朝臣图议，无由参断帷幄，称制下令，不出房闱之间，不得不委用刑人，寄之国命。范晔后汉书，朱穆曰：自和熹太后以女主称制，不接公卿，乃以阉人为常侍、小黄门通命两宫。手握王爵，口含天宪，范晔后汉书，谏议大夫刘陶上疏讼朱穆曰：今权宦倾擅朝室，手握王爵，口含天宪，非所以崇尊显之高业，守和平之隆祚。非复掖庭永巷之职，闺牖房闱之任也。汉书曰：掖庭八丞。又曰：永巷官皆取其领事之号，或曰永巷，则曰永巷仆射，其后孙程定立顺之功，曹腾参建桓之策，范晔后汉书曰：孙程，字稚卿，涿郡人。安帝时为中黄门。时江京等废皇太子为济阴王，明年帝崩，立北乡侯为天子。十月，北乡侯疾笃。程谓济阴王谒者长兴渠曰：王以嫡统，遂至废黜。若北乡不起，共斩江京，事乃可成。渠然之。北乡薨，程与十八人谋于西锺下，皆截衣为誓，斩江京，迎济阴王立之，是为顺帝，封程浮阳侯。又曰：顺帝讳保，安帝之子。又曰：曹腾迁中常侍，桓帝立，腾以定策封费亭侯，大长秋。续以五侯合谋，梁冀受钺，范晔后汉书曰：单超，河南人；徐璜，下邳人；具瑗，魏郡人；左悺，河南人；唐衡，颍川人。桓帝呼超、悺入室，谓曰：梁将军兄弟专国，今欲诛之，于常侍意如何？超等对曰：诚国奸贼，当诛日久。五人遂定其议。帝囓超臂出血为盟，于是诏收冀，悉诛之。超封新丰侯；璜，武原侯；瑗，东武侯，悺，上蔡侯，衡，汝阳侯。五人同日封，故俗谓之五侯。迹因公正，恩固主心，故中外服从，上下屏气。屏气，言恐惧也。论语曰：屏气似不息者。范晔后汉书曰：阳球既诛王甫，权门闻之，莫不屏气。或称伊霍之勋，无谢于往载；或谓良平之画，复兴于当今。伊尹、霍光；张良、陈平。虽时有忠公，而竞见排斥。举动回山海，呼吸变霜露。阿旨曲求。则宠光三族；直情忤意，则参夷五宗。汉之纲纪大乱矣。陈琳檄曰：所爱光五宗，所恶灭三族。
　　若夫高冠长剑，纡朱怀金者，布满宫闼；枚乘兔园赋曰：高冠扁焉，长剑闬焉。法言曰：或问使我纡朱怀金，其乐不可量也。李轨曰：朱，绂也。苴子余茅分虎，南面臣民者，盖以十数。尚书纬曰：天子社，东方青，南方赤，西方白，北方黑，上冒以黄土，封诸侯各取方土。苴以白茅以为社。汉旧仪曰：郡分铜虎符三。府署第馆，基列于都鄙；子弟支附，过半于州国。南金、和宝、冰纨、雾縠之积，盈牣刃珍藏；毛诗曰：元龟象齿，大赂南金。韩子曰：楚人和氏得玉璞于楚山之中，奉而献之王，使玉人理其璞而得宝焉。汉书曰：齐地织作冰纨。臣瓒曰：纨之细密，如坚冰也。子虚赋，杂纤罗，垂雾縠。嫱媛、侍儿、歌童、舞女之玩，充备绮室。左氏传，子西曰：今闻夫差宿有妃嫱嫔御焉。杜预曰：妃嫱，贵者也。嫱音墙。汉书曰：初，袁盎为吴相时，从史盗私盎侍儿。文颖曰：婢也。仲长子昌言曰：为音乐则歌儿舞女，千曹而迭起。左氏传，晏子谓齐侯曰：高台深池，撞锺舞女。狗马饰雕文，土木被缇绣。汉书，东方朔曰：土木衣绮绣，狗马被缋??。佞幸传曰：董贤起大第阙下，土木之功，穷极伎巧，柱槛衣以绨锦。皆剥割萌黎，竞恣奢欲。构害明贤，专树党类。其有更相援引，希附权强者，皆腐身熏子，以自衒达。班固汉书曰：司马迁述曰：呜呼史迁熏骨以行刑！韦昭曰：古者腐刑必熏合之。同弊相济，故其徒有繁，潘元茂九锡文曰：同恶相济。尚书曰：简贤附势，实繁有徒。败国蠹政之事，不可殚书。所以海内嗟毒，志士穷栖，韦昭国语注曰：山居曰栖。寇剧缘间，摇乱区夏。刘騊駼与李子竖书曰：下车负乘，剧贼未禽。韩诗曰：谗言缘间而起。虽忠良怀愤，时或奋发，而言出祸从，旋见孥戮。尚书曰：予则孥戮汝。因复大考钩党，转相诬染。东观汉记曰：灵帝时，故太仆杜密、故长乐少府李膺各为钩党。尚书曰：下本州岛考治。时上年十三，问诸常侍曰：何钩党？诸常侍对曰：钩党人即党人也。即可其奏。凡称善士。莫不罹被灾毒。桓子新论曰：居家循理，乡里和顺，出入恭敬，言语谨逊，谓之善士。窦武何进，位崇戚近，乘九服之嚣怨，协群英之势力，周书曰：乃辨九服之国。谢承后汉书曰：黄向对策，以为群英之表。而以疑留不断，至于殄败。斯亦运之极乎！范晔后汉书曰：窦武，字游平，扶风人也。女立为皇后，武为大将军，谋诛中官。曹节等矫诏将兵诛武。又曰：何进，字遂高，南阳人也。女弟立为皇后，为大将军。灵帝崩，袁绍说进令诛中官，谋泄。张骧、赵忠等因进入省，共杀进。应劭风俗通曰：秦因愚弱之极运。虽袁绍龚行，芟夷无余，范晔后汉书曰：袁绍勒兵斩赵忠，捕宦官，无少长悉斩之。张让投河而死。尚书曰：今予恭行天之罚。左氏传，君子曰：周任有言，为国家者，见恶如农夫之务去草焉。芟夷蕴崇之，绝其本根，勿使能殖。然以暴易乱，亦何云及！史记，伯夷歌曰：登彼西山兮，言采其薇。以暴易乱兮，不知其非。自曹腾说梁冀，竟立昏弱。曹腾、梁冀，已见上文。昏弱，谓桓帝也。魏武因之，遂迁龟鼎。魏武，曹操也。龟鼎，国之守器，以喻帝位也。尚书曰：宁王遗我大宝龟，绍天明即命。左氏传，王孙满曰：桀有昏德，鼎迁于商。商纣暴虐，鼎迁于周。所谓「君以此始，必以此终」，信乎其然矣！左氏传曰：晋荀林父及楚子战于邲，楚子见左广，将从之乘。屈荡尸之曰：君以此始，必以此终。
文选考异
注「掌守王宫中之门禁」：茶陵本「之门」作「门之」，章怀注同，是也。袁本亦误倒。
王之正内者五人：何校去「者」字。陈云「者」字衍。案：皆据周礼序官校也。今范书亦有，恐此是蔚宗自为文，不全同所引也。
注「史记以勃鞮为履貂上」：何校「貂上」二字改「鞮」字：陈同。案：所校非也，此当衍「上」字。答任少卿书引史记「履貂曰」可证。又何改正文「貂」为「鞮」，更非。范书亦作「貂」。章怀注：「勃貂即寺人披也，一名勃鞮，字伯楚。」是蔚宗自作「貂」。
注「寺人内阉官竖刁也」：案：「刁」当作「貂」。各本皆误。此所引起「僖二年齐寺人貂」之注也。
注「史记曰竖貂为竖刁」：案：「曰」当作「以」，各本皆误。
注「公徐闻其罪」：陈云「其」下脱「无」字，是也。各本皆脱。
惟阉官而已：茶陵本「官」作「宦」。袁本作「官」，与此同。案：今范书作「宦」，似「宦」字是也。
注「安帝年号延平」：何校「安」改「殇」，是也。各本皆误。
小黄门亦二十人：茶陵本无「亦」字，云五臣有。袁本有，用五臣也。案：今范书无，此以五臣乱善。袁不着校语，亦非。
朝臣图议：茶陵本「图」作国。袁本作「图」，与此同。案：今范书作「国」，疑善「国」、五臣「图」，二本失着校语，而此以五臣乱善也。
注「郡分铜虎符三」：袁本、茶陵本「分」作「国」，是也。
基列于都鄙：袁本云善作「基」。茶陵本云五臣作「棋」。今范书作「棋」，章怀有注。何校依之改。陈云作「棋」为是。案：此各本所见传写误，善亦不作「基」也。
盈牣珍藏：茶陵本「牣」作「仞」，云五臣作「牣」。袁本作「牣」，用五臣也。案：今范书作「仞」，此以五臣乱善。袁不着校语，亦非。
注「班固汉书曰」：陈云「曰」字衍，是也。各本皆衍。
注「熏骨以行刑」：何校「骨」改「胥」，陈同。又云「行」字衍，是也。各本皆误。
注「与李子竖书曰」：茶陵本「竖」作「坚」，是也。袁本亦误「竖」。
注「尚书曰下本州岛考治」：陈云「曰」，「白」误，是也。各本皆伪。
注「张骧赵忠等」：何校「骧」改「让」，陈同。又下节注中袁、茶陵二本亦作「骧」，尤改作「让」。案：今范书作「让」。「让」字是也。
注「今予恭行天之罚」：案：「予」下当有「惟」字，「恭」当作「龚」。各本皆误。檄蜀文引「予惟龚行天之罚」，亦非，当互订。又案：后述高纪「恭行天罚」注「恭行已见上文」，依今班书，亦当是「龚」之误也。
注「屈荡尸之曰」：袁本「尸」作「户」，是也。茶陵本亦误「尸」。案：开成石经是「户」字。

逸民传论

何晏论语注曰：逸民，言节行超逸。
逸民传论
　　范蔚宗
　　易称「遯之时义大矣哉」。易曰：艮下干上，遯。彖曰：遯之时义大矣哉。孔子曰：遯，逃也。谓去代不求利，是其大也。又曰：「不事王侯，高尚其事。」周易蛊卦上九爻辞。是以尧称则天，而不屈颍阳之高；论语，子曰：唯天为大，唯尧则之。吕氏春秋曰：昔尧朝许由于沛泽之中，请属天下于夫子。许由遂之颍水之阳。武尽美矣，终全孤竹之絜。论语曰：子谓武尽美矣。未尽善也。史记，伯夷、叔齐、孤竹君之子也。武王已平殷乱，天下宗周，而伯夷、叔齐耻之，义不食周粟，隐于首阳山。自兹以降，风流弥繁，琴赋曰：体制风流，莫不相袭。长往之轨未殊，而感致之数匪一。西征赋曰：悟山潜之逸士，卓长往而不返。或隐居以求其志，或回避以全其道，论语，孔子曰：隐居以求其志，行义以达其道。又曰：贤者避世，其次避地。或静己以镇其躁，或去危以图其安，言或静默隐居，以镇心之躁竞；或去彼危难，以谋己之安全也。或垢俗以动其概，或疵物以激其清。言或垢秽时俗以动其概，或疵点万物以发其清。概，犹操也。然观其甘心畎亩之中，憔悴江海之上，庄子曰：舜以天下让其友北人无择。北人无择曰：异哉，后之为人也，居于畎亩之中，而游尧、舜之门，不若是而已。又曰：就薮泽，处闲旷，此江海之士，避世之人也，闲暇者之所好也。岂必亲鱼鸟乐林草哉，亦云介性所至而已。世说，简文入华林园，顾谓左右曰：觉鸟兽禽鱼，自来亲人尔。故蒙耻之宾，屡黜不去其国；列女传曰：柳下惠死，妻诔之曰：蒙耻救民，德弥大兮。虽过三黜，终不獘兮。蹈海之节，千乘莫移其情。史记曰：鲁仲连谓新垣衍曰：秦即为帝，则连蹈东海死耳。又曰：鲁连下聊城，田单归而欲爵之，鲁连逃隐于海上。适使矫易去就，则不能相为矣。论语曰：长沮、桀溺耦而耕，孔子过之，使子路问津焉。桀溺曰：与从避人之士，岂若从避世之士哉。子路行以告。夫子曰：天下有道，丘不与易也。汉书，贾谊上书曰：胡、越之人虽死不相为者，教习然也。彼虽硁硁有类沽名者，论语曰：子击磬于卫，有荷蒉而过孔氏之门者。曰：有心哉！击磬乎？既而曰：鄙哉！硁硁乎，莫己知也已。又，子贡曰：有美玉于斯，韫椟而藏诸？求善价而沽诸？孔子曰：沽之哉！沽之哉！我待价者也。然而蝉蜕税嚣埃之中，自致寰区之外，淮南子曰：蝉饮而不食，三十日而蜕。异夫饰智巧以逐浮利者乎！淮南子曰：古之人同气于天地，与一世而优游。及伪之生，饰智以惊愚，设诈以巧上。荀卿有言曰「志意修则骄富贵，道义重则轻王公」也。荀卿子曰：志意修则骄富贵矣，道义重则轻王公矣，内省则外物轻矣。
　　汉室中微，王莽篡位，士之蕴藉慈夜义愤甚矣。东观汉记曰：桓荣温恭有蕴藉，明经义。文颖曰：谓宽博有余也。是时裂冠毁冕，相携持而去之者，盖不可胜数。范晔后汉书曰：胡刚清高有志节，值王莽居摄，解其衣冠，县府门而去，遂亡命交趾，隐于屠肆之间。左氏传，王使詹桓伯辞于晋侯曰：伯父若裂冠毁冕，拔本塞源。毛诗序曰：百姓莫不相携持而去焉。扬雄曰：「鸿飞冥冥，弋人何篡焉。」言其违患之远也。法言曰：鸿飞冥冥，弋人何篡焉。宋衷曰：篡，取也。鸿高飞，冥冥薄天，虽有弋人执矰缴，何所施巧而取焉。喻贤者深居，亦不罹暴乱之害。今篡或为慕，误也。光武侧席幽人，求之若不及，国语，越王夫人去笄侧席而坐。韦昭曰：侧犹特也。礼，忧者侧席而坐。班固汉书公孙弘赞曰：上方欲用文武，求之如不及。旌帛蒲车之所征贲彼义，相望于岩中矣。言招士或旌以帛也。汉书曰：武帝以枚乘年老，乃以安车蒲轮征乘。周易曰：贲于丘园，东帛笺笺。若薛方逄步江萌聘而不肯至，汉书曰：薛方，字子容，王莽以安车迎方，方因使者辞谢曰：尧、舜在上，下有巢、许。今明主方隆唐、虞之德，亦犹小臣欲守箕山之节也。使者以闻。莽说其言，不强致也。世祖即位，征方。于道病卒。范晔后汉书曰：逄萌，字子康，北海人也。王莽杀其子宇，萌将家属入海，客于辽东。光武即位，征萌，托以老耄，迷路东西，语使者曰：朝廷所以征我者，以其有益于政，尚不知方面所在，安能济时乎？即便驾归。连征不起，以寿终。严光周党王霸至而不能屈。范晔后汉书曰：严光，一名遵，会稽人。与光武同游学。及光武即位，聘之三反而后至。舍于北军，车驾即日幸其馆。光卧不起，帝即其卧所，抚光腹曰：咄咄子陵，不可相助为政邪？又眠不应，良久，乃张目熟视曰：昔唐尧着德，巢父洗耳。士故有志，何至相迫乎！又曰：周党，字伯况，太原人。建武中，征为议郎，以病去职，遂将妻子居于渑池。后复征，不得已，乃着短布单衣，縠皮绡头巾，待见尚书。及光武引见，党伏而不谒，自陈愿守所志，帝乃许焉。又曰：王霸，字仲儒，太原人。建武中，征到尚书，拜，称名不称臣。有司问其故，霸曰：天子有所不臣，诸侯有所不友。以病归。隐居守志。群方咸遂，志士怀仁，郭象庄子注曰：一方得而群方失。论语，子曰：志士仁人，无求生以害仁。礼记曰：君子有礼，故物无不怀仁。斯固所谓举逸人则天下归心者乎？论语，子曰：举逸人，天下之人归心焉。肃宗亦礼郑均而征高凤。以成其节。范晔后汉书曰：肃宗孝章皇帝讳炟，显宗第五子。又曰：郑均，字仲虞，东平任城人。建初六年，公交车特征，再迁尚书，数纳忠言，肃宗敬重之，以疾乞骸骨。又曰：高凤，字文通，南阳人。建初中，将作大匠任隗举凤直言。到公交车，托病逃归，隐身渔钓，终于家。自后帝德稍衰，邪孽当朝，处子耿介，与卿相等列，束广微补亡诗曰：堂堂处子。楚辞曰：独耿介而不随俗。至乃抗愤而不顾，多失其中行焉。论语，子曰：不得中行而与之，必也狂狷乎！盖录其绝尘不及，同夫作者，列之此篇。庄子，颜回问于仲尼曰：夫子步亦步，夫子趋亦趋，夫子驰亦驰，奔逸绝尘，而瞠乎若后耳。司马彪曰：言不可及也。论语，子曰：作者七人。包咸曰：七人，谓长沮、桀溺、丈人、石门、荷蒉、仪封人、楚狂接舆。
文选考异
注「而游尧舜之门」：案：「舜」字不当有。各本皆衍。章怀注无。
注「避世之人也」：案：「也」字不当有。各本皆衍。章怀注无。
弋人何篡焉：袁本、茶陵本「人」作「者」。案：今范书亦作「者」，「者」字是也。尤盖依所见法言改耳。此注引法言，袁、茶陵仍作「者」，其宋衷注乃云「弋人」，「弋人」不出正文，蔚宗及善与尤所见自不同，改之非是。
注「縠皮绡头巾」：案：「縠」当作「榖」，巾字不当有。各本皆误。章怀注「以榖树皮为绡头」也。
与卿相等列：袁本「与」上有「羞」字，云善无。茶陵本云五臣有。案：今范书有。依文义，似各本所见皆传写误脱之也。
注「独耿介而不随俗」：案：「俗」字不当有。各本皆衍。此所引九辨文也。元文「随」下有「兮」，善引在句末者多节去。
  </div>
  <div class="pagination">
   <a href="文选详注_page135.html">
    上一页
   </a>
   <span>
    ...
   </span>
   <a href="文选详注_page131.html">
    131
   </a>
   <a href="文选详注_page132.html">
    132
   </a>
   <a href="文选详注_page133.html">
    133
   </a>
   <a href="文选详注_page134.html">
    134
   </a>
   <a href="文选详注_page135.html">
    135
   </a>
   <span class="current-page">
    136
   </span>
   <a href="文选详注_page137.html">
    137
   </a>
   <a href="文选详注_page138.html">
    138
   </a>
   <a href="文选详注_page139.html">
    139
   </a>
   <a href="文选详注_page140.html">
    140
   </a>
   <a href="文选详注_page141.html">
    141
   </a>
   <span>
    ...
   </span>
   <a href="文选详注_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
