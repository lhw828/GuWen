<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 489 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 489 页/共 658 页</h1>
    <div class="content">　　具卿冤切之怀。卿门首义，而旌德未彰，亦追以概然，今当显加赠谥。（《南齐书·崔慧景传》）
卷六
◎文安王后
　　后讳宝明，琅邪临沂人。宋吴兴太守韶之孙女。泰始末，高帝为文惠太子纳为室。建元元年，为南郡王妃。四年，为皇太子妃。永明十一年，为皇太孙太妃。郁林即位，尊为皇太后，称宣德宫。历郁林至和帝，废立大事，咸假其命。天监十一年薨，年五十八。谥曰安后
　　◇废少帝为郁林王令
　　镇军、车骑、左仆射、前将军、领军、左卫、卫尉、八座：自我皇历启基，受终于宋，睿圣继轨，三业重光。太祖以神武创业，草昧区夏，武皇以英明提极，经纬天人。文帝以哲之资，体元良之重，虽功未被物，而德已在民。三灵之眷方永，七百之基已固。嗣主特锺气，爰表弱龄，险戾著於绿车，愚固彰於崇正。狗马是好，酒色方湎。所务唯鄙事，所疾唯善人。世祖慈爱曲深，每加容掩，冀年志稍改，立守神器。自入纂鸿业，长恶滋甚。居丧无一日之哀，为欢宴之服。昏酣长夜，万机斯壅，发号施令，莫知所从。阉竖徐龙驹专总枢密，奉叔、珍之互执权柄，自以为任得其人，表里缉穆，迈萧、曹而愈信、布，倚太山而坐平原。於是恣情肆意，罔顾天显，二帝姬嫔，并充宠御，两宫遗服，皆纳玩府。内外混漫，男女无别，丹屏之北，为酤鬻之所，青蒲之上，开桑中之肆。又微服潜行，信次忘反，端委以朝虚位，交戟而守空宫积旬矣。宰辅忠贤，尽诚奉主，诛锄群小，冀能悛革，曾无克己，更深怨憾。公卿股肱，以异己置戮，文武昭穆，以德誉见猜，放肆丑言，将行屠脍，社稷危殆，有过缀旒。昔太宗克光於汉世，简文代兴於晋氏，前事之不忘，後人之师也。镇军居正体道，家国是赖，伊霍之举，实寄渊谟，便可详依旧典，以礼废黜。中军将军新安王体自文皇，睿哲天秀，宜入嗣鸿业，永宁四海。外即以礼奉迎。未亡人属此多难，投笔增慨。（《南齐书·郁林王纪》）
　　◇废少帝为海陵王令
　　司空、後将军、丹阳尹、右仆射、中领军、八座：夫明晦迭来，屯平代有，上灵所以卷命，亿兆所以归怀。自皇家淳耀，列圣继轨，诸侯官方，百神受职。而殷忧时启，多难荐臻，隆昌失德，特紊人鬼，非徒四海解体，乃亦九鼎将移。赖天纵英辅，大匡社稷，崩基重造，坠典再兴。嗣主幼冲，庶政多昧，且早婴疾，弗克负荷，所以宗正内侮，戚藩外叛，觇天视地，人各有心。虽二祖之德在民，而七庙之危行及。自非树以长君，镇以渊器，未允天人之望，宁息奸究之谋。太傅宣城王胤体宣皇，锺慈太祖，识冠生民，功高造物，符表夙著，讴诵有在，宜入承宝命，式宁宗┙，帝可降封海陵王，吾当归老别馆。昔宣帝中兴汉室，简文重延晋祀、庶我鸿基，於兹永固。言念国家，感庆载怀。（《南齐书·海陵王纪》）
　　◇数东昏侯罪恶令
　　皇室受终，祖宗齐圣，太祖高皇帝肇基骏命，膺录受图，世祖武皇帝系明下武，高宗明皇帝重隆景业，咸降年不永，宫车系晏。皇祚之重，允属储元。而禀质凶愚，发於稚齿。爰自保姆，迄至成童，忍戾昏顽，触途必著。高宗留心正嫡，立嫡惟长，辅以群才，间以贤戚，内外维持，冀免多难，未及期稔，便逞屠戮。密戚近亲，元勋良辅，覆族歼门，旬月相系。凡所任杖，尽慝穷奸，皆营伍屠贩，容状险丑，身秉朝权，手断国命，诛戮无辜，纳其财产，睚眦之间，屠覆比屋。身居元首，好是贱事，危冠短服，坐卧以之。晨出夜反，无复已极，驱斥氓庶，巷无居人，老细奔遑，置身无所，东迈西屏，北出南驱，负疾舆尸，填街塞陌。兴筑缮造，日夜不穷，晨构夕毁，朝穿墓塞，络以隋珠，方斯已陋，饰以璧，曾何足道。时暑赫曦，流金铄石，移竹艺果，匪日伊夜，根未及植，叶已先枯，畚锸纷纭，勤倦无已。散费国储，专事浮饰，逼夺民财，自近及远，兆庶忄匡忄匡，流窜道路。府帑既竭，肆夺市道，工商稗贩，行号道泣。屈此万乘，躬事角抵，昂首翘肩，逞能ㄅ木，观者如堵，曾无怍容。芳乐、华林，并立，踞肆鼓刀，手铨轻重。干戈鼓噪，昏晓靡息，无戎而城，岂足云譬。至於居丧淫讠燕之愆，三年载弄之丑，反道违常之衅，牝鸡晨鸣之慝，於事已细，故可得而略也。罄楚、越之竹，未足以言，校辛、癸之君，岂或能匹。征东将军，忠武奋发，投袂万里，光奉明圣，翊成中兴。乘胜席卷，扫清京邑，而群小靡识，婴城自固，缓戮稽诛，倏弥旬月，宜速剿定，宁我邦家。可潜遗间介，密宣此旨，忠勇齐奋，遄加荡扑，放斥昏凶，卫送外第。未亡人不幸，骤此百罹，感念存没，心焉如割。奈何！奈何！（《南齐书·东昏侯纪》）
　　◇迎立南康王令
　　西中郎将南康王宜纂承皇祚，光临亿兆，方俟清宫，未即大号，可且封宣城、南琅邪、南东海、东阳、临海、新安、寻阳、南郡、竟陵、宜都十郡为宣城王，相国、荆州牧，加黄钺，置僚属，选百官，西中郎府南康国并如故。须军次近路，主者详依旧典，法驾奉迎。（《南齐书·和帝纪》。骁骑将军夏侯禀自京师至江陵，称宣德大后令。）
　　◇以巴陵王宝义为太尉领司徒令
　　不言之化，形于自远。（《南齐书·明七王传》、《南史》四十四。）
　　◎豫章王嶷
　　嶷字宣俨，小名阿玉。高帝第二子。宋泰始中，为太学博士、长城令，入为尚书左民郎、钱唐令。赐爵晋寿县侯，除通直散骑侍郎。元徽初为宁朔将军，迁中书郎。出为安远护军、武陵内史。迁顺帝车骑谘议参军，随府迁骠骑、从事中郎。及即位，转侍中，加冠军将军。迁中领军，加散骑常侍。出为左将军、江州刺史，改封永安县公。徙镇西将军、荆州刺史。齐受禅，迁侍中、尚书令、骠骑大将军、开府、仪同三司、扬州刺史。封豫章郡王，徙南蛮校尉、荆湘二州刺史。入为中书监、司空、扬州刺史。武帝即位，进太尉、领太子太傅，进大司马。永明十年卒，赠丞相、扬州牧，谥曰文献王。
　　◇请立州郡秩俸供给定格表
　　宋氏以来，郡州秩俸及杂供给，多随土所出，无有定准。夫（己上二十二字《通典》有之，本《传》在叙事中。）循革贯宜，损益资用，治在夙均，政由一典。伏寻郡县长尉俸禄之制，虽有定科，而其馀资给，复由风俗，东北异源，西南各绪，习以为常，因而弗变，缓之则莫非通规，澄之则靡不入罪。殊非约法明章，先令後刑之谓也。臣谓宜使所在各条公用公田秩石迎送旧典之外，守宰相承，有何供调，尚书精加洗核，务令优衷。事在可通，随宜开许，损公侵民，一皆止却，明立定格，班下四方，永为恒制。（《南齐书·豫章王嶷传》，又见《通典》五。）
　　◇让领太子太傅手启
　　陛下以睿孝纂业，万宇惟新，诸弟有序，臣屡荷隆爱，叨授台首，不敢固辞，免仰祗宠，心魂如失。负重量力，古今同规。臣穷生如浮，质操空素，任居鼎右，已移气序，自顷以来，宿疾稍缠，心虑恍惚，表於容状，视此根候，常恐命不胜恩。加以星纬屡见灾祥，虽短有恒，能不耿介。比心欲从俗，启解今职，但厝辞为鄙，或贻物诮，所以息意缄嘿，一委时运，而可复加宠荣，增其颠坠。且储傅之重，实非恒选，遂使太子见臣必束带，宫臣皆再拜，二三之宜，何以当此。陛下同生十馀，今惟臣而已，友于之爱，岂当独臣锺其隆遇。别奉启事，仰祈恩照。臣近亦侍言太子，告意子良，具因王俭申启，未知粗上闻未？福庆方隆，国祚永始，若天假臣年，得预人位，唯当请降貂，以饰微躯，永侍天颜，以惟毕世，此臣之愿也。服之不衷，犹为身灾，况宠爵乎！殊荣厚恩，必誓以命请。（《南齐书·豫章王嶷传》）
　　◇自陈启
　　臣自还朝，便省仪刀，捉刀左右十馀亦省，唯郊外远行，或复暂有，入殿亦省服身。今所牵仗，二侠毂，二白直，共七八十人。事无大小，臣必欲上启，伏度圣心，脱未委曲，或有言其多少，不附事实，仰希即赐垂敕。（《南齐书·豫章王嶷传》）
　　◇又启
　　扬州刺史旧有六白领合扇，二百拂，臣脱以为疑，不审此当云何？行园苑中乘舆，出篱门外乘举鸣角，皆相仍如此，非止於带神州者，未审此当云何？方有行来，不可失衷。（《南齐书·豫章王嶷传》）
　　◇又启
　　臣拙知自处，暗於疑访，常见素姓扶诏或箸布ハ，不意为异。臣在西朝拜王仪饰，悉依宋武陵事例，有二鄣扇，仍此下都，脱不为疑。小儿奴子，并青布衫，臣斋中亦有一人，意谓外庶所服，不疑与羊车相类。曲荷慈旨，今悉改易。臣昔在边镇，不无羽卫，自归朝以来，便相分遣，侠毂、白直，格置三百许人，臣顷所引，不过一百。常谓京师诸王，不烦牵仗，若郊外远行，此所不论。有仗者非臣一人，所以不容方幅启省，又因王俭备宣下情。臣出入荣显，礼容优泰，第宇华旷，事乖素约，虽宋之遗制，恩处有在，犹深非服之惭。威卫之请，仰希曲照。（《南齐书·豫章王嶷传》）
　　◇又启
　　违远侍宴，将逾一纪，忧苦间之，始得开颜。近频侍坐，不胜悲喜。沾饮过量，实得仰示恩狎，令自下知见，以杜游尘。陛下留恩子弟，此情何异，外物政自强生间节，声其厚薄。伏度或未上简。臣前在东田，承恩过醉，实思叹往秋之谤，故言启至切，亦令群物闻之，伏愿已照此心。前侍幸讳（梁文帝讳也。）宅，臣依常乘车至仗後，监伺不能示臣可否，便互竞启闻，云臣车逼突黄屋，麾旄如欲相中。推此用意，亦何容易。仰赖慈明，即肠垂敕；不尔，臣终不知暗贻此累。比日禁断整密，此自常理，外声乃云起臣在华林，辄捉御刀，因此更严，度情推理，必不容尔，为复上启知耳。但风尘易至，和会实难，伏愿犹忆臣石头所启，无生间缝。比闲侍无次，略附茹亮口宣。臣由来华素，已具上简，每欲存衷，意虑不周，或有乖当。且臣五十之年，为玩几时，为此亦复不能以理内自制。北第旧邸，本自甚华，臣改正而已，小小制置，已自仰简。往岁收合得少杂材，并蒙赐故板，启荣内许作小眠斋，始欲成就，皆补接为辨，无乖格制，要是柽柏之华，一时新净。东府又有斋，亦为华屋。而臣顿有二处住止，下情窃所未安。讯访东宫玄圃，乃有柏屋，制甚古拙，内中无此斋，臣乃欲坏取以奉太子，非但失之於前，且补接既多，不可见移，亦恐外物或为异论，不审可有垂许送东府斋理否？臣公家住止，率尔可安，臣之今启，实无意识，亦无言者，太子亦不知臣有此屋，政以东宫无而臣自处之，体不宜尔尔。所启蒙允，臣便当取臣第屋，安之不疑。陛下若不照体臣心，便当永废不。臣自谓今启非但是自处宜然，实为微臣往事，伏愿必垂降许。伏见以诸王举货，屡降严旨，少拙营生，已应上简。府州郡邸舍，非臣私有，今巨细所资，皆是公润，臣私累不少，未知将来罢州之後，或当不能不试学营觅以自赡。连年恶疾馀，顾影单回，无事畜聚，唯逐手为乐耳。（《南齐书·豫章王嶷传》）
　　◇唐寓之贼起启
　　此段小寇，出於凶愚，天网宏罩，理不足论。但圣明御世，幸可不尔，比藉声听，皆云有由而然。岂得不仰启所怀，少陈心款。山海崇深，臣获保安乐，公私情愿，於此可见。齐有天下，岁月未久，泽沾万民，其实未多，百姓恃险，怀恶者众。陛下曲垂流爱，每存优旨。但顷小大士庶，每以小利奉公，不顾所损者大，扌适籍检工巧，督血阝简小塘，藏丁匿口，凡诸条制，实长怨府。此目前交利，非天下大计。一室之中，尚不可精，宇宙之内，何可周洗。公家何尝不知民多欺巧，古今政以不可细碎，故不为耳，为此者实非乖理。但识理者百不有一，陛下弟兄大臣，犹不皆能伏理，况复天下，悠悠万品，怨积聚党，凶迷相类，止於一处，何足不除，脱复多所，便成纭纭。久欲上启，闲侍无因，谨陈愚管，伏愿特留神恩。（《南齐书·豫章王嶷传》、《南史》四十二。）
　　◇疾笃启
　　臣自婴今患，亟降天临，医走术官，泉开藏府，慈宠优渥，备极人臣。生年疾迫，遽阴无几。愿陛下审贤与善，极寿苍，强德纳和，为亿兆御。臣命违昌数，奄夺恩怜，长辞明世，伏涕鸣咽。（《南齐书·豫章王嶷传》）
　　◇与沙州刺史杨广香书
　　夫废兴无谬，逆顺有恒，古今共贯，贤愚同察。梁州刺史范柏年怀挟诡态，首鼠两端，既已被伐，盘桓稽命。遂潜遣李鸟奴叛。杨文弘扇诱边疆荒杂。柏年今已枭禽，乌奴频被摧破，计其馀烬，行自消夷。今遣参军行晋寿太守王道宝、参军事行北巴西新巴二郡太守任之、行宕渠太守王安会领锐卒三千，遄涂风迈，浮川电掩。又命辅国将军三巴校尉明惠照、巴郡太守鲁休烈、南巴西太守柳弘称、益州刺史傅琰，并简徒竞骛，选甲争驰。雍州水步，行次魏兴，并山东侨旧，会於南郑。或泛舟垫江，或飞旌剑道，腹背飙腾，表里震击。
　　文弘容纳叛戾，专为渊薮，外侮皇威，内凌国族。君奕世忠款，深识理顺，想即起义，应接大军，共为犄角，讨灭乌奴，克建忠勤，茂立诚节。沈攸之资十年之积，权百旅之众，师出境而城溃，兵未战而自屠，朝廷无遗镞之费，士民靡伤痍之弊。况蕞尔小坚，方之蔑如，其取歼殄，岂延漏刻。忝以寡昧，分陕司蕃，清氛荡秽，谅惟任职。此府器械山积，戈旗林耸，士卒剽劲，蓄锐积威，除难剿寇，岂俟召集，但以翦伐萌菌，弗劳洪斧，扑彼蚊蚋，无假多力。皇上圣哲应期，恩泽广被，罪止首恶，馀无所问。赏罚之科，具写如别。《南齐书·氐羌传》）
　　◇戒诸子
　　凡富贵少不骄奢，以约失之者鲜矣。汉世以来，侯王子弟以骄恣之故，大者灭身丧族，小者削夺邑地，可不戒哉！（《南史》四十二）
　　◇遗令
　　人生在世，本自非常，吾年已老，前路几何。居今之地，非心期所及。性不贪聚，自幼所怀，政以汝兄弟累多，损吾暮志耳。吾亡後，当共相勉厉，笃睦为先。才有优劣，位有通塞，运有富贫，此自然理，无足以相陵侮。若天道有灵，汝等自各立，灼然之分无失也。勤学行，守基业，治闺庭，尚闲素，如此足无忧患。圣主储皇及诸亲贤，亦当不以吾殁易情也。三日施灵，唯香火、盘水、干饭、酒脯、槟榔而已。朔望菜食一盘，加以甘果，此外悉省。葬後除灵，可施吾常所乘舆扇撒。朔望时节，席地香火、盘水、酒脯、干饭、槟榔便足。虽才愧古人，意怀粗亦有在，不以遗财为累。主衣所馀，小弟未婚，诸妹未嫁，凡应此用，本自茫然，当称力及时，率有为办。事事甚多，不复甲乙。棺器及墓中，勿用馀物为後患也。朝服之外，唯下铁环刀一口。作冢勿令深，一一依格，莫过度也。後堂楼可安佛，供养外国二僧，馀皆如旧。与汝游戏後堂船乘，吾所乘牛马，送二宫及司徒，服饰衣裘，悉为功德。（《南齐书·豫章王嶷传》。临终，召子子廉、子恪云云。子廉等号泣奉行。）
　　◎江夏王锋
　　锋字宣颖，小名黎，高帝第十三子。（《南史》作「十二子」。）建元三年封江夏王。永明中，历辅国将军、南彭城平昌二郡太守、散骑常侍、左卫将军，转侍中，领石头戍事。出为南徐州刺史。郁林即位，加散骑常侍。隆昌初入为侍中，领骁骑将军，加秘书监。延兴元年，为明帝所杀。
　　◇修柏赋
　　既殊群而抗立，亦含贞而挺正。岂春日之自芳，在霜下而为盛。冲风不能摧其枝，积雪不能改其性。虽坎Б於当年，庶後凋之可咏。（《南史·江夏王锋传》）
　　◎始安王遥光
　　遥光字元晖。高帝兄子。袭父道生爵始安王，历员外郎，转给事黄门郎、太孙洗马，转中书郎。明帝即位，以为前将军、扬州刺史，进抚军将军，加散骑常侍，进大将军。东昏奉遗诏，加侍中、中书令。永元元年，据东府反，伏诛。
　　◇上明帝表荐王柬王僧孺
　　臣闻求贤暂劳，垂拱永逸，方之疏壤，取类导川。伏唯陛下道隐旒纩，信充符玺，白驹空谷，振鹭在庭；犹惧隐鳞卜祝，藏器屠保，物色关下，委裘河上。非求制於一狐，谅求味於兼采。而五声倦响，九工是询；寝议庙堂，借听舆皂。臣位任隆重，义兼邦家，实欲使名实不违，徼幸路绝。势门上品，犹当格以清谈；英俟下僚，不可限以位貌。窃见秘书丞琅邪王柬，年二十一，七叶重光，海内冠冕，神清气茂，允迪中和。叔宝理遣之谈，彦辅名教之乐，故以晖映先达，领袖後进。居无尘杂，家有赐书；辞赋清新，属言玄远；室迩人旷，物疏道亲。养素丘园，台阶虚位；庠序公朝，万夫倾首。岂徒荀令可想，李公不亡而已哉！乃东序之秘宝，瑚琏之茂器。
　　前侯官令东海王僧孺，年三十五，理尚虚约，思致悟敏，既笔耕为养，亦庸书成学。至乃照萤映雪，编薄缉柳，先言往行，人物雅俗，甘泉遗仪，南宫故事，画地成图，抵掌可述；岂直《鼠廷》鼠有必对之辨，竹书无落简之谬，访对不休，质疑斯在。（《梁书·王柬传》、《王僧孺传》）
　　◇诛谢启
　　谢资性险薄，大彰远近。王敬则往构凶逆，微有诚效，自尔升擢，超越伦伍。而壑无厌，著於触事。比遂扇动内外，处处奸说，妄贬乘舆，窃论官禁，间谤亲贤，轻议朝宰，丑言异计，非可具闻。无君之心既著，共弃之诛宜及。臣等参议，宜下北里，肃正刑书。（《南齐书·谢传》。东昏失德，江┙欲立始安王遥光，遥光密致意於，惧见引，即以┙等谋告左兴盛，┙闻，以告遥光，遥光大怒，乃称敕召，付廷尉，与徐孝嗣、┙、暄等连名启诛。）
　　◎文惠太子
　　太子讳长懋，字云乔。武帝长子。小字白泽。升明初为辅国将军，迁晋熙王抚军主簿，转秘书丞，不就，除中书郎，迁黄门侍郎。出为左中郎将、宁蛮校尉、雍州刺史。齐受禅，封南郡王，进号征虏将军，征为侍中、中军将军，移镇西州。迁征北将军、南徐州刺史。武帝即位，立为皇太子。永明十年死，谥曰文惠。葬景安陵。郁林即位，追尊为文帝，庙称世宗。有集十一卷。
　　◇疾笃上表
　　臣地属元良，业微三善，光道树风，於焉盖阙，晨宵忄凶）惧，有若临渊。摄生舛和，构离疴疾，大渐惟几，顾阴待谢，守器难永，视膳长违，仰恋慈颜，内怀感哽。窃为死生定分，理不足悲，伏愿割无已之悼，损既往之伤，宝卫圣躬，同休七百，臣虽没九泉，无所遗恨。（《南齐书·文惠太子传》）
卷七
◎竟陵王子良
　　子良字云英。武帝第二子。升明中授宁朔将军，历邵陵王左军参军。转主簿、安南记室参军。迁安南长史，再迁辅国将军、会稽太守。高帝受禅，封闻喜县公。寻为征虏将军、丹阳尹。武帝即位，封竟陵郡王，历镇北将军、南徐州刺史，徙侍中、征北将军、南兖州刺史。入为护军将军、兼司徒，进号车骑将军，正位司从徒，领尚书令，徙扬州刺史，加中书监。郁林王即位，进太傅，督南徐州。死谥文宣王。有集四十卷。
　　◇梧桐赋
　　植椅桐於广囿，嗟倏忽而成林。依层楹而吐秀，临平台而结阴。乃抽叶於露始，亦结实於星沈。耸轻条而丽景，涵清风而散音。发雅咏於悠昔，流素赏之在今。必鸾凤而後集，何燕雀之能临。匪伊楚宫侧，岂独峄山芩。邈嵩莱之难俪，永配道於仙琴。（《初学记》二十八。）
　　◇请停台使检课表
　　前台使督逋切调，恒闻相望於道。及臣至郡，亦殊不疏。凡此辈使人，既非详慎勤顺。或贪险崎岖，要求此役。朝辞禁门，情态即异；暮宿村县，威福便行。但令朱鼓裁完，铍槊微具，顾眄左右，叱咤自专。扌适宗断族，排轻斥重，胁遏津埭，恐喝传邮。破罔水逆，商旅半引，逼令到下，先过己船。浙江风猛，公私畏渡，脱舫在前，驱令俱发。呵蹙行民，固其常理。侮折守宰，出变无穷。既瞻郭望境，便飞下严符，但称行台，未显所督。先诃强寺，却摄群曹，开亭正扌翕，便振荆革。其次绛标寸纸，一日数至，征村切里，俄刻十催。四乡所召，莫辩枉直，孩老士庶，具令付狱。或尺布之逋，曲以当匹；百钱馀税，且增为千。或诳应质作尚方，寄系东冶，万姓骇迫，人不自固。遂漂衣败力，竞致兼浆。值今夕酒谐肉饫，即许附申赦格；明日礼轻贷薄，便复不入恩科。筐贡微阙，棰挞肆情，风尘毁谤，随忿而发。及其犭屯蒜转积，鹅粟渐盈，远则分鬻他境，近则托贸吏民。反请郡邑，助民申缓，回刺言台，推信在所。如闻顷者令长守牧，离此每实，非复近岁。愚谓凡诸检课，宜停遣使，密畿州郡，则指赐敕令，遥外镇宰，明下条源，既各奉别旨，人竞自罄。虽复台使盈凑，会取正属所办，徒相疑偾，反更淹懈。
　　凡预衣冠，荷恩盛世，多以暗缓贻侃，少为欺猾入罪。若类以宰牧乖政，则触事难委，不容课逋上纲，偏觉非才。但赊促差降，各限一期。如乃事速应缓，自依违纠坐之。坐之之科，不必须重，但令必行，期在可肃。且两装之船，充拟千绪；三坊寡役，呼订万计。每一事之发，弥晨方办，粗计近远，率遣一部，职散人领，无减二十，舟船所资，皆复称是。长江万里，费固倍之。较略一年，脱得省者，息船优役，实为不少。兼折奸减窃，远近暂安。（《南齐书·竟陵王子良传》，又略见《通典》四。）
　　◇治塘遏表
　　京尹虽居都邑，而境壤兼跨，广袤周轮，几将千里。萦原抱隰，其处甚多，旧遏古塘，非唯一所。而民贫业废，地利久芜。近启遣五官殷氵尔、典签刘僧瑗到诸县循履，得丹阳、溧阳、永世等四县解，并村耆辞列，堪垦之田，合计荒熟有八千五百五十四顷，治塘遏，可用十一万八千馀夫，一春就功，便可成立。（《南齐书·竟陵王子良传》）
　　◇上谠言表
　　臣闻明台既僻，承云之歌阐、衢室爰启，南风之颂流，莫非降道爝军，纡灵浸泽。陛下凝庆协图，席昌属历，乾临冬暧，海镜春亭，选议钧俗，观风调纪。垂听革之典，降聆金之训，用能诗史无辍，工颂有闻。是故置四辅，立七谏，正国度，箴王阙。臣谓当今宜崇谏司，专事昭塞，职蹈謇谔，绩宣王文，则优其宠秩，厚其节礼。庶献鲜之美，方高圣代。至乃靡衣女俞食，曾宇雕墉，商货浮侈，田莱芜替，木或朴爽流，标梅失序。勉民观俗之宜，设官立事之要，随阙兴规衮废能补。如此则壤咏无远，辕乐可追。（《艺文类聚》二十四。）
　　◇钱法表
　　顷钱贵物贱，殆欲兼倍，凡在触类，莫不如兹。稼穑艰劬，斛直数十，机杼勤苦，疋才三百。所以然者，实亦有由。年常岁调，既有定期，僮血阝所上，咸是见直。民间钱多翦凿，鲜复完者，公家所受，必须圆大，以两代一，困於无所，鞭捶实繁，益致无聊。（《通典》九。）
　　◇陈时政密启
　　臣思水潦成患，良田沃壤，变为污泽；农政告祥，因高肆务，播植既周，继以旱虐。黔庶呼嗟，相视褫气。夫国资於民，民资於食，匪食匪民，何以能政？臣每一念此，寝不便席。本始中，郡国大旱，宣帝下诏除民租。今闻所在逋馀尚多，守宰严期，兼夜课切，新税力尚无从，故调於何取给？政当相驱为盗耳。愚谓逋租宜皆原除，少降停恩，微纾民命。
　　自宋道无章，王风陵替，窃官假号，骈门连室。今左民所检，动以万数，渐渍之来，非复始适，一朝洗正，理致沸腾。小人之心，罔思前恩，董之以威，反怨後罚，兽穷则触，事在匪轻。齐有天下日浅，恩洽未布，一方或饥，当加优养。愚谓自可依源削除，未宜便充猥役。且部曹检校，诚存精密，令史奸黠，鲜不容情。情既有私，理或枉谬。耳目可限，群狡无极。变易是非，居然可见。详而後取，於事未迟。
　　明诏深矜狱圄，恩文累坠。今科网严重，称为峻察。负罪离侃，充积牢户。暑时郁蒸，加以金铁。聚忧之气，足感天和。民之多恐，非国福矣。
　　顷土木之务，甚为殷广，虽役未及民，勤费已积。炎旱致灾。或由於此。皇明载远，书轨未一，缘淮带江，数州地耳，以魏方汉，犹一郡之譬，以今比古，复为远矣。何得不爱其民，缓其政，救其危，存其命。
　　湘区奥密，蛮寇炽强，如闻南师未能挫戮。百姓齐民，积年涂炭，疽食侵淫，边虞方重。交州绝一垂，实惟荒服，恃远後宾，固亦恒事。自青德启运，款关受职，置之度外，不足纟圭言。今县军远伐，经途万里，众寡事殊，客主势异，以逸待劳，全胜难必。又缘道调兵，以足军力，民丁乌合，事乖习锐。广州积岁无年，越州兵粮素乏，加以发借，必致忄匡扰。愚谓叔献所请，不宜听从；取乱侮亡，更俟後会。虽缓岁月，必有可禽之理，差息发动费役之劳。刘楷见甲以助湘中，威力既举，蚁寇自服。（《南齐书·竟陵王子良传》）
　　◇又启
　　臣一月入朝，六登文陛，广殿稠人，裁奉颜色，纵有所怀，岂敢自达。比天眚亟见，地孽亟臻，民下妖讹，好生尊沓。谷价虽和，比室饥兼；缣纩虽贱，骈门《身果》质。臣一念此，每入心骨。三吴奥区，地惟河、辅，百度所资，罕不自出，宜在蠲优，使其全富。而守宰相继，务在裒克，围桑品屋，以淮赀课。致令斩树发瓦，以充重赋，破民财产，要利一时。东郡使民，年无常限，在所相承，准令上直。每至州台使命，切求悬急，应充猥役，必由穷困。乃有畏失严期，自残躯命，亦有斩绝手足，以避徭役。生育弗起，殆为恒事。守长不务先富民，而唯言益国，岂有民贫於下，而国富於上邪？
　　又泉铸岁远，类多翦凿，江东大钱，十不一在。公家所受，必须轮郭完全，遂买本一千，加子七百，犹求请无地，捶革相驱。寻完者为用，既不兼两，回复迁贸，会非委积，徒令小民每婴困苦。且钱帛相半，为制永久，或闻长宰须令输直，进违旧科，退容奸利。
　　八属近县，既在京畿，发借征调，实烦他邑，民特尤贫，连年失稔，草衣藿食，稍有流亡。今农政就兴，宜蒙赈给，若逋课未上，许以申原。
　　兖、豫二藩，虽曰旧镇，往属兵虞，异弃乡土。密迩寇庭，下无安志。编草结庵，不违凉暑；扶淮聚洛，靡有生向。俱禀人灵，独绝温饱，而赋敛多少，向均沃实。谓凡在荒民，应加蠲减。
　　又司市之要，自昔所难。顷来此役，不由才举，并条其重赀，许以贾。前人增估求侠，後人加税请代，如此轮回，终何纪极？兼复交关津要，共相唇齿，愚野未闲，必加陵诳，罪无大小，横没赀载。凡求试谷帛，类非廉谨，未解在事，所以开容？
　　夫狱讼惟平，画一在制，虽恩家得罪，必宜申宪，鼎姓贻侃，最合从网。若罚典惟加贱下，辟书必蠲世族，惧非先王立礼之本。
　　尚书列曹，上应乾象。如闻命议所出，先谘於都，都既下意，然後付郎，谨写关行。愚谓郎官尤宜推择。
　　宋运告终，戎车屡驾，寄名军牒，动窃数等。故非分充朝，资奉殷积。广、越邦宰，梁、益郡邑，参差调补，实允事机。且此徒冗杂，罕遵王宪，严加廉视，随违弹斥，一二年间，可减大半。（《南齐书·竟陵王子良传》，又略见《南史》四十四、《通典》五。）
　　◇又启
　　伏寻三吴内地，国之关辅，百度所资。民庶雕流，日有困殆，蚕农罕获，饥寒尤甚，富者稍增其饶，贫者辅锺其弊，可为痛心，难以辞尽。顷钱贵物贱，殆欲兼倍，凡在触类，莫不如兹。稼穑难劬，斛直数倍。机杼勤苦，匹裁三百。所以然者，实亦有由。年常岁调，既有定期，僮血卩所上，咸是见直。民间钱多翦凿，鲜复完者，公家所受，必须员大，以两代一，困於所贸，鞭捶质系，益致无聊。
　　臣昔忝会稽，粗闲物俗，塘丁所上，本不入官。良由陂湖宜壅，桥路须通，均夫订直，民自为用。若甲分毁坏，则年一改；若乙限坚完，则终岁无役。今郡通课此直，悉以还台，租赋之外，更生一调。致令塘路崩芜，湖源泄散，害民损政，实此为剧。
　　建元初，狡虏游魂，军用殷广。浙东五郡，丁税一千，乃有质卖妻儿，以充此限，道路愁穷，不可闻见。所逋尚多，收上事绝，臣登具启闻，即蒙蠲原。而此年租课，三分逋一，明知徒足扰民，实自弊国。愚谓塘丁一条，宜还复旧，在所逋血阝，优量原除。凡应用钱，不限大小，仍令在所，折市布帛。若民有杂物，是军国所须者，听随价准直，不必一应送钱，於公不亏其用，在私实荷其渥。
　　昔晋氏初迁，江左草创，绢布所直，十倍於今，赋调多少，因时增减。永初中，官布一匹，直钱一千，而民间所输，听为九百。渐及元嘉，物价转贱，私货则束直六千，（《通典》作「匹直六百」。）官受则匹准五百，所以每欲优民，必为降落。今入官好布，匹堪百馀，其四民所送，犹依旧制。昔为损上，今为刻下，氓庶空俭，岂不由之。
　　救民拯弊，莫敢减赋。时和岁稔，尚尔虚乏，傥值水旱，宁可熟念。且西京炽强，实基三辅，东都全固，实赖三河，历代所同，古今一揆。石头以外，裁足自供府州，方山以东，深关朝廷根本。夫股肱要重，不可不血阝。宜蒙宽政，少加优养。略其目前小利，取其长久大益，无患民赀不殷，国财不阜也。宗臣重寄，咸云利国，窃如愚管，未见可安。（《南齐齐·王敬则传》，又见《通典》五又十一。）
　　臣闻车旗有章，载自前史，器必依礼，服无舛法。凡盖员象天，轸方法地，上无二天之仪，下设两盖之饰，求之志钅录，恐为乖衷。又假为麟首，加乎马头，事不师古。鲜或可施。
　　（《南齐书·舆服志》。永明初，加王辂为重盖，又作麒麟头，采画，以马首戴之。竟陵王子良启。又见《通典》六十四。）
　　◇车制启
　　◇谏射雉启
　　銮舆亟动，天跸屡巡，陵犯风烟，驱驰野泽。万乘至重，一羽甚微。从甚微之欢，忽至重之诫。顷郊郛以外以外，科禁严重，匪直刍牧事罢，遂乃窀掩殆废。且田月向登，桑时告至，士女呼嗟，易生尊议，弃民从欲，理未可安。曩时巡幸，必尽威防，领军景先、詹事赤斧坚甲利兵，左右屯卫。今驰骛外野，交侍疏阔，晨出晚还，顿遗清道，此实愚臣最所震迫。
　　狡虏玩威，甫获款关，二汉全富，犹加曲待。如闻使臣，频亦怨望，前会东宫，遂形言色。昔宋氏遣使，旧列阶下，刘缵衔使，始登朝殿。今既反命，宜赐优礼。
　　愚谓中堂云构，实惟峻绝，檐陛深严，事隔凉暑，而别为一室，如或有疑。边带广途，讹言孔炽，毁立之易，过於转圆，若依旧制通敞，实允观听。
　　顷市司驱扇，租估过刻，吹毛求瑕，廉察相继，被以小罪，责以重备。愚谓宜敕有司，更详优格。
　　臣年方朝贤，齿未相及，以管窥天，犹知失得，廊庙之士，岂暗是非。未闻一人开一说，为陛下忧国家，非但面从，亦畏威耳。臣若不启，陛下於何闻之？（《南齐书·竟陵王子良传》）
　　◇又谏谢雉启
　　忽闻外议，伏承当更射雉。臣下情震越，心怀忧悚，犹谓疑妄，事不必然。伏度陛下以信心明照，所以倾金宝於禅灵，仁爱广洽，得使禽鱼养命於江泽，岂惟国庆民欢，乃以翱翔治乐。夫卫生保命，人兽不殊；重躯爱体，彼我无异。故《礼》云：「闻其声不食其肉，见其生不忍其死。」且万乘之尊，降同匹夫之乐，夭杀无辜，伤仁害福之本。菩萨不杀，寿命得长。施物安乐，自无恐怖。不恼众生，身无患苦。臣见功德有此果报，所以日夜劬勤，厉身奉法，实愿圣功，康豫若此。每至寝梦，脱有异见，不觉身心立就ㄡ烂。陛下常日舍财修福，臣私心，尚恨其少，岂可今日见此事？一损福业，追悔便难。臣此启闻，私心实切。若是大事，不可易改，亦愿陛下照臣此诚，曲垂三思。况此嬉游之间，非关当否，而动辄伤生，实可深慎。
</div>
    <div class="pagination">
<a href="全上古三代秦汉三国六朝文_page488.html">上一页</a><span>...</span><a href="全上古三代秦汉三国六朝文_page484.html">484</a><a href="全上古三代秦汉三国六朝文_page485.html">485</a><a href="全上古三代秦汉三国六朝文_page486.html">486</a><a href="全上古三代秦汉三国六朝文_page487.html">487</a><a href="全上古三代秦汉三国六朝文_page488.html">488</a><span class="current-page">489</span><a href="全上古三代秦汉三国六朝文_page490.html">490</a><a href="全上古三代秦汉三国六朝文_page491.html">491</a><a href="全上古三代秦汉三国六朝文_page492.html">492</a><a href="全上古三代秦汉三国六朝文_page493.html">493</a><a href="全上古三代秦汉三国六朝文_page494.html">494</a><span>...</span><a href="全上古三代秦汉三国六朝文_page490.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
