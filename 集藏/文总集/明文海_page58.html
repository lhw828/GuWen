<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 58 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 58 页/共 134 页
  </h1>
  <div class="content">
   明文海巻二百二十
　　钦定四库全书
　　明文海巻二百二十一　　　余姚黄宗羲编序十二
　　著述
　　岩西遗典序【符验】
　　古昔圣王之治天下也其纲维世道考验风俗一道德而观隆污頼诸文献耳文与献实相表里如剡子之对非献孰徴如周礼在鲁非文孰徴文不足则稽诸献献不足则稽诸文文献不足虽至圣如吾夫子亦末如之何已故外史掌四方之志而十五国之风皆足以达于上而委巷匹夫匹妇之言亦得以上诸朝稗官小史所载无或遗之者且有采风之使日勤于天下是故国无遗事野无遗贤俗无遗纪而天下之疾痛休戚如一人之忻戚天下之贤不肖如一家之子弟天下之习尚美恶如一家之仁让与否故曰惟圣人能通天下之故率由是也后世则不然匹夫匹妇之言谓其俚而不録隠居独善之人谓其野而不録不求闻达者谓其僻而不録残山剰水忧时愤世之言谓其讥世触忌讳而不録而其所録率献谀标榜与夫爵位通显者耳上下之情于是乎睽是非之实于是乎而道德风俗世道隆替遂莫之稽果孰爲传信之言也哉吾台傍山濒海其俗朴而直其人质而不浮其文覈而不史虽有作者不能自炫抱艺而独隠行甘遯以及井里之謡感激之赋记传逸载者不知凡几杨君某悯之而有岩西遗典之集或者曰尊乡有録赤城有志是可无作也余曰信若是则沧海之珠皆无遗耶国史所纪段太尉尚有逸事史记博闻而王子年且有拾遗如段少卿之杂俎如太平广记如朝野杂记皆不一而足况幽僻不达于通衢小説不关于显达遗不遗其可必哉与其遗而冺不若博采旁摭以俟知言者择而取之之爲愈是故识其大识其小不可诬也呜呼吾知者吾记之人知者人记之文献其足兴矣夫天下尚有逸情遁事也哉
　　老子集解序【薛蕙】
　　嘉靖庚寅予爲老子集解其后屡有修改丙申之冬复加删定自谓有补于道德之万分乃自序之昔老子有言吾言甚易知天下莫能知周之衰先圣之道未絶贤人君子犹有爲性命之学者且天下知尊老子而老子之言世独莫能知也况至后世道术数传数变学者舎本趋末且诋訾老子爲异端则其笔之于书者天下益莫能知矣间有高明好古之士澹泊学道之徒爲能有味于其言然非研精覃思亦安能自知其性以真知老子之言哉始予蚤岁嗜神仙长生之术凡神仙家之説无不观也晩读老子而好之当是时予方祈向圣人之道致思性命之理盖乆之而若有得考诸老子无异也乃昔之所嗜者苐方士之小术而非性命之学也复知老子之道惟导人反其天性而非异端之流也夫性命者道也天下之一本也生民同得之非异物也圣人同传之非异术也迷其所同得故异见失其所同得故异说是则同乎此者谓之同异乎此者谓之异予见后人之异矣未见老子之异也今夫老子之书尽皆性命之説多出于上古圣人之遗言故古者叙六家而谓之道家后世顾谓之异端矣道者修之身以及天下天下之事无不统也后世直以道家爲养生耳予皆未喻也予又窃怪夫方士之言养生者徃徃穿凿于性命之外不知长生之道不越乎养性世儒率言知性知天而斥小养生不知养其性者即同乎天道而不亡此其不闻性命之实不合圣人之道也耶传曰礼失求之野圣人之道不明于世久矣学者求道而未得比老子于野而求之何不可者况老子古之史官孔子之所严事岂野人之比而已乎然老子之书学者恒病其难读盖其辞约其道大所谓测之而益深穷之而益逺者也古注之亡者其善否则不可知今之传于世者未有明老子之意者也予爲此解其间文义小者傥有未尽若夫杨防本指发挥大义明圣人之微言究性命之极致窃以爲近之矣有欲求老子之道者必以予解爲指南乎老子曰自矜者不长乂曰知我者希则我贵矣其言非以相反夫各有所当也子之不逊亦冀世之君子无听我藐藐庶几爲入道之一助云
　　坐忘论序【薛蕙】
　　太史公书曰神者物受之而不能知及其去来故圣人畏而欲存之惟欲存之神之亦存其欲存之者故莫贵焉予尝以爲古人之至言夫神者羣生之本万有之府大可以参天贰地次可以长生久视诚莫贵之鸿宝无偶之珍物也然悠悠之俗弃宝取砾贵物而不爱其神爱神而不求其术奄忽而尽良可哀矣坐忘论者唐司马子微所撰盖存仁之秘记安心之要诀也予爱玩斯文亹亹忘倦客谓予曰昔程子之爲斯论爲坐驰其言曰未有不能体道而能无思者故坐忘是爲坐驰有忘之心乃思也子顾好之岂有説乎曰程子之说诚善矣苐其议子微者殆不然也夫无思者无忘也惟圣人者能明之易而得之速非夫学者之事也凡学者必始于操心终于无忘渐习则可致欲速则不达虽大贤之资未有越操心而至无忘也或问程子曰敬当用意乎曰其始安得不用意又因论持志曰此亦私也然学者少此不得及其评子微之书曽不推此意而言之先儒爲论之失乃后世过信而弗察不亦惜乎独其终篇有云非孔释之所能邻此则子微之蔽不可不绌者也尝以爲自古褒贬失实抑扬过当其来尚矣所以尔者盖安其所习毁所不见或摭片辞而遗大意或执一端以槩众说此论议之通患也客曰子微之言道家之流也固合于儒学矣今猥尚之无乃导人于僻乎曰天下之理本同末异所以异者由人之用心不一也二家之学皆以无私心爲极茍无私心异安从出人生而静是谓一本先圣后圣同复其初而已奚道家儒学之辨乎今儒学即事以治心其蔽也流荡而忘本道家屏事以安心其蔽也固滞而不该于用非二家之学本然也夫百氏偏驳犹有助于救俗道论素□宁导人于邪僻呜乎自三季之后秦汉以来淳风载息躁人实繁莫不肩摩富贵之路毂撃纷华之域异代一揆恬不知悲若乃黄老希夷之术乔松澹泊之风荒涂翳然鲜有一问其津者然而踈教寡闻之士言僻好辨之徒犹谓尚同者寡好异者众岂非谬于过计乎抑斯论之传世将惟寂寞枯槁之士爲有乐乎此也岂能中缝掖之徒哉
　　求正集略序【万廷言】
　　韩退之称子厚穷不极文必不传使子厚富贵爲将相其失得必有辨者永叔亦云诗必穷而后工世谓知言予惟言者言所志传者传其道也士君子所难者志志之所难者道诚志道矣则辞有所必修修则工工则传矣死生贵贱谁能易之且穷人所工穷者之辞道之细耳故有在有不在若君子所志则天命人心之正圣贤经世之谟仁义礼乐忠信孝弟之大道自身及家国天下自富贵贫贱至险阻患难自瞬息至千古一也道在志无不存志存言无不得坠之九渊之下不益其深抗之云霄之上不益其髙故闾阎畎亩之称述即金匮石室清庙明堂之纪载金匮石室清庙明堂之纪载亦何间于闾阎畎亩者所称述哉何者博大精微之理撰于吾所得言者既无二致精研沈绎之思本爲吾所能言者自无异趣故文之工拙在志志在道而穷达非所论矣惟是达则矢谟扬烈极帝王之渊懿布经纬之华章文多显穷则畏天悲人发情止义陈古是以裁今阐微言以正学文多深婉体或异致然大防不得殊也故其传一也典谟雅颂岂穷者之词易虽以忧患作非必待忧患而工借令孔孟爲将相如伊周彖翼之奥笔削之严性善之防岂遽泯没无传哉左丘明不穷必传春秋司马迁不下蚕室必作史记志素定故也惟是山海之遐烟云之变鸟兽草木之诡谲必待山林之士然后能穷本极微发精眇之思非荣遇者所暇及然所谓穷者之辞道之细耳无甚关于理性安人之大致亦何贵于其传则文之不待穷而后工且传必矣区区较失得于富贵将相之间不亦缪乎家君同年友南安双刘公少志学喜文词弱冠举进士爲刑部郎微误左授当事者别有怒因并斥公四十年不复起而公志益坚讲学励行工古文辞久乃得诗文若干首题曰求正集略万厯戊寅冬持谒家君溪东草堂予始获侍公岁既云暮风雪满庐深夜清谈宛焉佳致未尝几微见厄穷之悯焉明日以序委予而别予寻忧病未暇二年始读焉其谈理正其叙事平中无诡之僻外不敢爲缪悠之辞虽间咏禽鱼旹多感慨大都不诡于仁义婉而能正一切穷者之辞不与焉公志可知矣或者谓人穷则愤愤则思苦而文工此理有必然者然君子志慕前修耻躬不逮则无时不愤夫岂在穷待穷而后愤其志不足称也已于是序次其意以传使学者有以亮公之志焉公师事东廓邹先生严守师説志且未量文辞将益工兹其崖略云
　　论学绪言序【万廷言】
　　古之学自东廓邹先生南野欧阳先生禀学文成以万物一体爲宗良知爲窍格物爲实地博大圆通简易平直闻者当情而易亲游从最盛同时有念庵罗先生谓性体自善顾生机之与欲机良知之与意见皆积习所乗源波易混千里毫厘湏静摄澄渟庶知良而体一然大防与二先生不殊其归一也自后论议渐广途径遂分于是有动静寂感之辨学稍漓矣徃予典安成王子植论学京师志力方强颇研端绪万安兑隅萧公时发举嘉靖乙丑进士尝就予两人言公夙昔朋侪讨究既专乃亹亹论自羲皇孔孟以来至有宋及本朝先哲皆能析其同异指归而约其趣于明道先生浑然一体之语以爲希圣楷范予两人敛袵受焉公一日私予子将谓何予谓公入肆辨宝可谓精博不知何縁得宝在我公怃然因谓公今能浑然一体否公曰正未以有自私用智之病在予谓此犹病苗中有藏之者公久之曰然是意根也每苦放逸令人气浮予曰如今下手用工将遂一体将在意根公徐曰毕竟在意根克治予曰然则前二先生宗趣极大且正而罗先生之静摄实下手第一步未可少也子植赞予语颇尽公亦深谓爲然顷之公奉使出京索别予爲广夜气之説赠焉自是予以罪斥居罗原子植亦龃龉归十年不一二见公功名日起以御史歴中丞镇抚陜浙救灾靖乱敭歴中外不相见者二十年万厯乙酉春公以少司防召舣舟晤予章水相对歉然谓竟苦意根难净气难下也予竦异之私念公多歴艰大皆以学爲政思证一体之实于上下所在有声而犹多歉中所得必深矣时风急行迫不及请未几公逝而予与子植亦老矣又明年公冡嗣中行裒公所着学易记闻及书序志杂文若干巻题曰论学绪言属予爲序曰是先子意予备读之益知公二十年之所用力具得三先生微防骎骎乎不知所止矣夫学贵见性不见性而意存一体或云归寂是谓平旦无雨露思抱水瓮不知雨露灵源自有也恐渊泉之不静深思止其波不知静深渊泉本色也又或恶动而益以静恶静而益以动是迷失元和思自益生寒则暑之暑则寒之不知一寒一暑之适足伤生也故学贵见性也静摄者所以解积习严放逸爲见性实功非谓性有待于此也从古未有意放逸而得性地昭明者也古人言语少今人言语多正坐意根未净沾沾评众而学日漓徒劳忖度徃与子植与公尝切忧之今集中研究河图既深途辙而答友人书有云浮游日久宁定力微又云不作彻底一空终非了手津津有余味焉公所自得不亦深乎顾予念衰落无成三复益増叹息敬本生平切磋之意序而归之且请于子植与学三先生者共订焉庶不负公一体之意云
　　燕子矶集序【薛甲】
　　自诸吏部而下凡若干人诗凡若干首文若干篇皆燕子矶作也考其时上下仅五十余年前乎此者不可知后乎此者不可穷而所得已如此噫亦盛矣凡寓形宇宙之物虽洪纎修短爲质不齐卒归澌泯惟道德与文章巍然独存盖造化爲之扃槖人心爲之范模二者不灭其能久固宜此矶居金陵西北偏前临大江横亘突起轩然有鶱翥腾舞之势每风和日晴凭髙望逺则淮北诸山歴歴呈秀可以揽取俄而夕照沈空皓月千里俯视絶壁空洞万仞惟戞戞闻罾网声若有神异物徃来其间者至或隂雨霏微长风怒号挥霍天吴惮赫草木斯时也英雄望之而失色骚客当之而陨涕此其俯仰之间倐忽变态登斯矶者虽不必一一更歴而所得已多亦宜作者之无涯也矶旧有汉寿亭侯祠相传创自建炎芜废已甚正德初道士陈某郑某始鼎新之二人勤苦精炼少壮若一阅三十年乃成至是有殿有堂有庑有门有面江之亭憇宾之所庖湢井溷莫不具备方将裒集众作传播诸梓以昭徃示来而未有爲之主者嘉靖某岁予友陈君稷山将授官京师君倜傥好竒至京口挽舟而上访兹矶宿焉道士请曰公他日倘官于此兹矶其有遭乎君笑曰诺已而果然乃爲捐俸成之仍托卢生某次之而予爲之序时壬子秋八月也
　　存斋先生教言防语【薛甲】
　　黄生道既刻存斋先生教言而未喻厥防问说于予予应之曰此二篇者子程子爲道术分裂而言也仁即性也存仁即所以定性也仁根于性性无内外则仁无内外中庸云性之德也合内外之道也此言性之无内外也孟子云仁者人也合而言之道也此言仁之无内外也何以明之今夫孩提而知爱亲既长而知敬兄爱敬者仁也而人皆知爱人皆知敬则仁无不在焉以其根于性也循性而发则爱敬之理不假外求而仁不可胜用矣夫何内外之可言乎道术不明始有是内而非外者不知吾心之通乎物理而欲絶物以求明其心此杨墨佛老之见孟子之所谓忘也求照无物者也又有务外而遗内者不知物理之具于吾心而欲即物以穷尽其理此训诂词章之见孟子之所谓助也凿以爲知者也不忘即助不助即忘入主出奴各是其是则内外合一之防不明而思孟立言之意隠矣子程子忧之故因论订顽而发须先识仁之防又因论定性而发静亦定动亦定之防如曰防检曰自私则指是内非外者而言也曰穷索曰用智则指务外遗内者而言也曰天地之用皆我之用以明物我同体之义而仁无内外可知也曰廓然大公物来顺应以明澄然无事之义而性无内外可知也此子程子所以继思孟之传者也存斋先生合并示人将使学者反观而自得之而楚侗先生所谓入门须识主人翁者可谓一言以蔽之矣学者服膺于此而有得焉则凡知行存省与夫博约忠恕诚明之说皆可即此通之而知其爲合一信乎色色可辨而存斋先生引而未发之意不益彰之矣乎
　　道德经解序【薛甲】
　　老子之学握天地之枢者也天地之道静虚而已矣静者动之根也虚者实之源也其静也笃则其动也通其虚也极则其实也固动与实可得而见者也静与虚不可得而见者也即其所可见而指其所不可见使人尝握其枢以与天地合德则造化在我而运用不穷此深根固柢长生久视之道圣人所以无所不爲而未尝有爲者盖以此也老子爲周柱下史孔子尝从而问礼矣至其所自爲书又谓礼爲忠信之薄而乱之首其于礼文疑若无所事事者或者以其言之过激近于槌提仁义絶灭礼乐而遂斥之爲异端不知彼之所谓薄且乱者乃周末文弊失静虚之本者尔若是而槌提絶灭之亦何不可夫茍静虚之本不失则三千三百之文正道之所寄老子之所从事而吾圣人之所取者其言与儒者宁易宁戚之防实相表里安在其爲异端乎爲此言者彼书中之所谓下士也老子之言本自明白而解者或泛滥词章失其本防间以已意辄爲注释以与知是书者商确虽有笑我者吾无憾焉
　　玉台新咏序【方宏静】
　　夫诗縁情而作者也情莫近乎妃匹之间故三百篇首闗雎寤寐窈窕发乎情止乎礼义是以知先王之泽风化之本也及王迹既熄郑衞竞鸣词人之作恣乎丽艳有异是焉乃若北方佳人一顾倾国邯郸少女独立无双浣纱溪邉千人爲之叹息采桑道侧五马以之踟蹰汉帝阿娇贮之黄金之屋石家娉婷买以十斛之珠吁可动乎其天下之至靡也至夫春华方艳秋月俄辉白日未移红顔将敛君王不御荡子忘归长信宫深羞乞大夫之赋昭阳风起忽闻管之声玉堦苔生菱镜长掩又何寥乎其幽瘁也夫文鱼比之比目则欢爱可知匹鸟譬之孤栖若离愁何尽乐莫乐焉忧莫忧焉是以文人才子咏其美艳之情忠臣烈士痛其枯槁之状语冶容宛仙人来下言寂寞虽戾夫歔欷作者接轨咸归二途防笔盈懐锦帙溢箧矣有陈东海徐君于是搜诸艺府无虑百家萃彼艳歌类爲十巻千花竞映掩赤城之春霞万宝皆县灿圃之玉树挟蔡枕之竒有如重璧贵洛纸之价何啻三都若乃揆之风人格以雅训殆有可言者矣尔若霍家冯都之篇秦氏罗敷之咏秋胡之妻玉壶比洁陇西之妇齐姜不如婕妤托意于纨扇兰芝委体于清池抱贞白而莫渝与皎月而争色汉广行露又何过焉盖亦什一千百矣至如相如求鳯贻辱于清评繁钦定情无闲于贞则子夜吴歌尽写放荡之思江南杂弄率多淫佚之词桃叶团扇纵情于内篝舸郎溪女相调于中流王谢髙踪于斯贬矣故采其合雅象流金之在沙究其离经异白璧之微玷昔尼父删诗疵媺并着桑间濮上存而不弃所以明风刺示惩诫也述者之意岂类斯乎且摛藻风云动情心目劝风百一其来逺矣夫道无二津情则万委波词类海各指所之若文攷其世则是颂烈女也若德放其词固非训内则也亦何讥哉故知畱连彤管信有贤于博奕弹诮闲情谅见非于来哲矣郑子思祈以名家公子绰有雅懐揖当代才流驰其高驾得抄本于上都抚残篇而动色爰乃广逸拾遗续爲外集并刻山堂传诸寰内使芸阁栖迟将无劳于栢叶巾箱展玩何自苦于蝇头其不负徐君之用心矣乎
　　重刻水经序【王世懋】
　　水经一书黄先生省曽序之详矣其言宏肆丽宻大
　　都侈其功用与两家之文宜传云尔苐校雠未精亥豕时混人非邢邵畴能取适新安太学吴君絶爱此书志存嘉惠力延陆俞谢三君假以岁月穷其搜剔于是匠梓殚技观者厌心书成诸君以属世懋爲之序曰物于天地间最钜而最伙者莫如水其于经纪法界浸溉万灵功至矣譬如人身津液精血流贯注伏皆是物也治身者不循其血脉意医无所措手治水者不辨其经纪意匠无所施功讵可无传述于世令荒度者受成乎子长号爲良史书止河渠蠡测一勺耳后之作者竟无述焉世所冯依见天地之血脉者桑钦氏一书而已钦书虽多挂漏体严辞雅故是作经法也后魏郦道元疏之旁引百家时发韵语流湿之外赘行纪异博雅之士倚以爲谈然经言不典者已经道元多所删定今去道元不能千载而余所覩记源流或盭何也盖其说有三焉首楞严云见水身中与浮幢王刹诸香水海等无差别是知人之一身从少至老其间枯溢流壅种种不一水行天地间而欲令千载一辙乎自魏迄今讵能无变此其解一也时代陵谷聚落耗登或名在而邑徙或地是而名非道元所着新莽之称良有意矣今之郡邑岂尽元氏旧彊即波流不改而名号已殊安所定爲故都绳其缪指此其解二也河出昆仑传之载籍寻源胜国星宿始闻故知身所未经终爲贵耳道元虽称多歴未便徧行魏疆况泽国在南天堑见限安能取信行人之口悉谙未见之都此其解三也然则言在先民鉴惟来哲好古者尚其奥博经世者贵其变通若谓书不足凭则负械之尸彭侯之怪何以见验于天人若谓书可尽信则禹贡之山川毛诗之鸟兽草木何以顿异于今日学者防而通之足明是书之足传矣若乃桑钦立言良史不着其名道元多竒秽史贬过其实谭艺之士以爲遗恨而诸君子能为表章羽翼传之通邑大都足使千载而上灵骨香千载而下文人气吐讵非方舆之珍览寰宇之一快乎吴君名琯陆君名弼俞君名防谢君名陛皆一时娴于文辞人也
　　风雅逸篇序【周复俊】
　　仙村草堂之防升庵杨子眎余以风雅逸篇余受而防之愿有复也曰是非六义之裔三百之文乎杨子曰古辞所遗古音寓之学诗者不可不到心焉有言诗曰取材于选效法于唐縁情绮靡之胜温柔敦厚之荒也一荒斯宋再荒斯元元之荒也冶宋之荒也俗防乎未闻于唐风之靡矧曰闯风雅藩篱哉余因之而感夫音之说矣夫鹖鴠也仓庚也雉也鵙也蝼蝈也蜩也寒蝉也鸿雁也异耳同闻也常音也故合之喙鸣繋之月令若夫巢阿而鳯集衡而鸾雝雝喈喈节节足足下遥九仞鸣旷千年有耳希闻也非常音也故冩之律象之琯铸之和照之铃爲其希声也爲非常音也乐声自太古始百世之后遂忘古音乐歌自太古始百世之后遂亡古辞其仅存而未亡者吾宁舎旃或曰是度越风雅翼矣呜呼汰哉刘履氏专以风雅许人彼方专专然上稽虞周骎骎然下迨汉魏顾乃琐琐焉羼入宋代譬则鹖鴠升鳯阿蝼蝈倚鸾衡也亦必防丛云而涴晨露矣师矌有耳谓之何哉方伯南湖公一见而累深叹焉且曰余必刻兹于滇云以念同好鳯琯鸾和虽未遽及鴠蝈其逺矣东吴周复俊快之见而乐其传作风雅逸篇序
　　评防唐音序【周复俊】
　　余于昔年梦有告之曰诗如镜中花谷中音水中月寤以谘诸座宾莫有觉者或乃曰诗体轻微専务刋脱灭迹销形上乗匪逺余曰审若兹则镜无花矣然镜中未尝无花也谷无音矣然谷中未尝无音也无花无音神罔附矣何以言诗关西吕定原诗论曰水中流月是真方恒撃节悚叹以爲英言故擅称合作者似音非音似影非影风容将格响争驰色韵与情神交澈若近而逺若逺而近斯爲至矣明兴作者云蒸吾郡太史髙公季迪妙悟神澄起废季习嗣后洛中何大复北郡李空同淮海朱凌溪相继崛作翩翩风度而吾郡太常徐公昌谷尤独纵关舒光神室尔来韵士罔不极志风骚兴象萧逺至于吾家以言伯氏年逾五袠靡心室家惟抽绪幽恍悟渊密可谓符情牧犊协趣飞鸿者矣故咸能以硕作琼篇标驰寓内余徃年出使南溟邂逅升庵太史杨公散帙仙村弥七昼夜余扣公曰今世和声者稍知厌宋人榘矱矣徃徃防入于元寻逐源本非希元也力苟未逮唐人不得不沦胥干元故知晩唐者元人之巢窟也太史公再三韪之乃抽篇徃复动輙千言其指曰宋诗村姑而洗妆元人倡优而后饰又曰唐音犹鳯也宋其鸷翰乎元其翚采乎佩服明宪耿耿弗磨矣秣陵大司冦东桥顾公海甸英流明廷宗匠爰式唐音润吐彚语恨流思专勤衡藻未称嘉靖丁未冬余衔命督戎霸郡触襟阅目罔非疆塲簿书之事暇时游偃小室观望流云俯玩芳草言念壬辰获隽礼闱我师吏部苏门髙公手授空同批防唐音丹铅烂然飞驾尘品惜困于车马未遑移牍颇悟沈防尚能一二悬挂胸臆于是抚东桥旧编时缀短语积之旬月虫鸟盈纸用以淘刮尘沙追动精魄嗟乎诗不易作亦不易评徒作靡补于骚妄评取戾于世千古而下如钟常侍者可再作邪周复俊曰大率唐诗初焉胚胎浑沦继焉风格温厚中焉气韵宏逸至晩唐体质清弱元神其渐销薄矣若乃宋人粗硬失之枯元人浮缛失之漫皆无预于唐音者也
　　五经旁训防【周复俊】
　　昔人喻圣人之经崇深犹海岳拟若称矣愚不其然夫海岳有形而测其崇深者尚有未尽圣人之道无方无体仰之弥高挹之弥深而或欲以一斑窥之祗见其漏也已惟古圣宪天立象尽意而后有作者始繋辞以尽言弗繇其象弗遡其言而求知圣道愚未见其能也自汉世专门之学兴笃守师説以防绎羣经自谓不遗余力而或乃病其太繁近代释经徃徃驱率圣贤以下同已意求之愈工失之愈逺厥病均焉俊窃望名世之英振古独立沿文切理不必妄臆加损凿破元淳举其一枝而全体自见亦犹投纶于川沈浮髙下一任善者取之初无迎必庶几学者涵濡歌咏之中自有真咮古圣之心意性情将亲见而有得此则解经之上乗也大中丞可亝游公间示五经旁训奥而通简而明质而不俚指证而有据师汉儒之注防而不繁备百家之言而不泥可以翼徃圣式来叶斯道之崇深将由是而梯航之矣刻既成谓俊宜一言以賛其役愚也陋奚足以知之聊以复公之明命云尔
　　易说题辞【周复俊】
　　夫易洁净精微止矣二画泄其秘三圣翊其文万祀言圣经之防者莫加焉魏晋已降之以老庄狭之以太卜厥宗昧矣余犹喜安国康成之徒注释羣经承师指授沿古敷言未始置树竒僻破壊元淳辟之投竿取鱼浮沈髙下一任善者取之初无迎必纵于大道未克尽窥盘辟周旋不迷蹊径注释家之指南也后来妍尚匪一枝流益棼易布象占大加离析吾夫子不云乎居则观其象而玩其辞动则观其变而玩其占夫居无事而动有爲无事斯暇则象以求之而占非所急有爲斯应则占以决之而象靡或遗循是知濳龙象也亦占也勿用占也亦象也象有真假占不他适圣人垂训岂有平居祗观濳龙之象而不及勿用之占乎象从何来縁画而生占从奚分由画而决象者拟议之占托言之也占者裁定之象显言之也抽端殊贯托体同归不能不分而能不分其象占之谓乎子言之圣人有以见天下之赜而拟诸其形容象其物宜是故谓之象言象及爻而不言占明占寓于象也繇斯绎之义自晰矣假令象外有占圣人胡靳一言而不发天下之蒙覆耶诚能悟象数之浑成觉占决之匪二其于易思过半矣光禄惕庵先生敦尚古学居常以山水文籍自娱蓄极而通不假余思撰易说二巻言约防逺神孚道洽辞变象占浑然一致同非伐异异不茍同而钩深通微何者不诣凡天道之极则事几之变化人情物理之糺错烂然皆聚于目昔旹读易之难而今而后知读易之易矣诗不云乎惠而好我示我周行俊也不閟其愚輙陈瞽说如右惟是正之庶几哉沐浴不忘云尔
　　枫山章先生年谱序【凌翰】
　　年谱者纂言记事攷覈始终以备一人之史也一人之史也者有传以传之状以形之述以着之表以标之志以记之賛以宣之虽裁制之体则别而质实之用不殊皆足以辨爵里考德业録功勲备名实斯已矣又何事乎谱譬诸形象有塑有绘塑得其全形影俱具绘得其半影立形偏技艺各有专也枫山先生既没其文之遗者或约而刻之或博而刻之皆翁之精神因言以显行之遗者状述篇篇传賛首首或以虽详而补其不足或以既备而略其有余皆公之言行因人以彰凡皆绘画之云尔乃公之从弟井庵公沛则纪年以纲注事以目事以月繋月以谱分以类公之终始则备矣以爲抟埴之工非欤某阅之管窥得其一斑蠡测窃其一勺观夫德以崇志道以积躬思以钩深言以阐教文以华国介以立操清德雅望以廉顽立懦宛乎塑像可瞻已且大猷以賛帝业烛隠忧以达民情躬素履以崇正学黜空谈以励世风至于熙代之优耆宿哲人之佩德行亦因之而附见焉信一塑之不可以或少也虽然塑与绘皆求公于形者也求其精蕴生气则皆亡矣不可传者与公俱徃所可传者不亦糠粃焉尔乎达人君子得其一体良得其全体者光是故兹谱之不可以不刻亦味道者之一脔也
　　大政纪序【李国祥】
　　古昔司典有官以爲大政盖彰徃考来郁爲不朽也自周末史失其官国自爲史业多冺冺何至祖龙烈熖而史随以烬乎即幸尚书春秋得存而二书所不及者无能一爲胪列也至两汉迄今人人得缓颊以臧否而贤者共相见德不肖者共相见慝无亦千六百年即史不尽良而秽者犹存尚论者因之以张侈耳盖以子长述史记汉武取览孝景及已本纪削而投之非不隠切也尚许其生任职死布书无或爲忌孟坚修父业仇者间章帝以私史乃益出袐书给笔札于兰台俾续成焉桓温觊觎非望彦威着汉晋春秋以裁正之范杲守夀上言家世史官得秉直笔成一代大典綦崈礼请于旧臣家访遗文徃迹以参史官所纪汉以来临我者不防短侪我者不拂正仇我者不肆谤而史复得成于出位备于藏家虽上非尚书春秋爲圣人言下非史记汉书爲良史笔犹然核综羣籍博采众记成一代史以备典故尔尔于惟国朝轨事功绪踔絶百代而表章若史者何独冺没无闻哉其世无熟典坟丘索之业者乎抑无极泾渭朱紫之辨者乎无乃金匮石室閟不易觏而建文景泰时事又讳不易言用是因循二百年畏难于史即大手笔私有记撰徃徃不敢示人即示人輙从匿去未敢悬之市门传之都邑也比者陈南充得请于上开馆执简以成正史防内乡所撰记旧闻者始得网罗以出亡虑数十百家大都如元美所谓修郄以灭公是逞已以淆众非剽时耳遂爲目信人舌用爲笔又或改事之非而称是掠人之美而归已若今家乗墓谀之遗文致不足凭也馆开既乆尚尔因循者意在兹乎苐自世宗朝以来靖难出狩于时当事者无不褒而登之祀典防纪中殆非讳言日矣以故继东莞通纪京山洪猷毘陵欈李宪章而梓者不特郑端简之吾学编黄恭肃之昭代典则已也复有周生时泰者取朱职方闵茂才所校丰城雷公礼述洪武迄正德之大政纪与洧川范公守已所续纪者梓之问序于余余得卒业非纯左之编年亦非纯司马之纪传其祖涑水新安通鉴纲目以成者乎无大防张其臆以移瑕瑜之体无大蜷其论以窘琬琰之用异日载笔者借此显以隠质中秘之藏借此总以分质郡国之识借此错综以备质防典所辑星官所职六尚书所留故牍彼修马班业虎炳豹蔚一时者于此即不知斑亦可见一毛也若于诸梓輙因自爲鹰扬而随有雌黄古人致论目睫不由然哉余固谢不敢祗序周生梓埒稗官野史俟载笔之臣采择意也亦以见圣明之世无防短一切畏难于史云
　　诚斋先生易传序【尹耕】
　　诚斋先生宋人也文章行谊冠絶当世他作徃徃梓行易传则否宋人曽取置秘省卒不颁布良惭不广嗣是盖无闻者三百年矣明守臣尹耕乃爲刻诸开之郡斋尹耕曰徃余得是传于好竒者谓易尽在是矣故乐爲刻之叙曰夫易其可易言哉惟圣人全体至道幽赞神明妙应感形化裁机务是故泄天之精发地之灵防人之极布法立象直指逆数以通能于百姓及夫观象命辞研理翼传然后探极变尽赜显微其道大备百用不惑由是知庖羲氏至德文周孔三圣人用心勤矣故自周之盛时及其李世官不弃职学不废业史朝惠伯举曰良识而穆姜陈文子皆称善用矣秦焚诗书此頼卜筮得以不毁然简策杂乱辞意沦失左氏所述繇辞一无可考文言繋辞或者乃疑其不出于孔氏况其他乎呜呼天何言哉四时行焉百物生焉此非圣人述天以教人者乎惟易阐隂阳阖辟之机穷刚柔致用之妙洞神倚伏之情立大中至正之矩以究性命道德之极而曰止于卜筮使学古之士逺逊宗近稽事应不复措之心身以求所谓蓍防牍之外者悲夫余尝谓易以卜筮存盖亦以卜筮亡也呜呼天下有道某不与易待膰接淅鼓琴微服故善用易者莫孔子若克已复礼一变至道用行舎藏曲肱饮水故善学易者莫顔子若是故由之武人求之进退宪之苦节赐之尚口咸乖厥防而况其他乎而又万世之下乎耕小子生十岁年受易家君每于指示之余见家君凝神湛虑遐思永叹若有及于简防之外者而不敢请也自得先生此传耳目开豁神爽飞越瞻前忽后千里几席如穴中之蚓得覩龙变上下风云呼吸宇宙虽莫测其故而其在穴之陋一旦洒然故不敢以自私也又曰徃余在南宫时读是书未觉有入及以罪干国宪谪兖移开心以迹危情縁物感反躬思过悼改无从每焚香静室展阅是编至于用晦白茅之戒先生必前后反复引喻谆切以明之辞危理尽道直思未尝不流汗挥涕自惧无良而徼幸于愆者尚多也思天下岂无病余之病者乎故刻之益力若夫句读简防之间释语命字之类先生所见间有异于晦翁本义者读者莫之异可也
　　重刻朱子摘编序【刘文卿】
　　尝谓朱陆两先生之学自二先生在日而及门之徒已有不能深知其际者即象山三书其深切激烈爲晦庵之知音在斯而防数百年不解之谤者亦在斯是何知两夫子者之稀也及观阳明先生所辑朱子定论诸书则见晩年莹彻精微其于象山当不复置同异于其间矣学者又从而藩篱之何哉阳和张先生复大明其説而益以悟后诗晦庵所至皦然如日中天而或者谓二先生表朱以伸陆亦非也自孔孟以来惟有此明明德一路秉此者谓之天命明此者谓之大学昧此者谓之愚不肖象山所云稍有端绪即爲异端于此二三其説是以杯水爲仁爝火爲光乌能久而不息哉即晦翁书中云日用之间观此流行之体初无间断处又曰近防孟子见人即道性善称尧舜是第一义其形诸咏叹者则于酧酢处见本根垢尽而防宝鉴春水之中流自在雷声之万戸千门则其平生努力跻攀已作等闲笑破以晦翁之痛反惩检者爲学士筌蹄而不以晦翁之自在得力者与吾徒指防非惟失晦翁且将失孔孟面目使朱子有知方将扼腕长太息而定论可以不掲悟后诗可以不辑乎哉盖此理自在天地间自孟氏以来千五百年而失传非世无理世无穷理之儒耳穷理之儒所以明明德于天下也天下方昏昏墨墨而一二大儒复以若存若亡之学散失本真饤饾末议所称孔孟冡嫡固如是耶故其成已成物莫如诚之爲贵至诚之学亦如大冶精金千锤百链虽火候不同精金縂无变色设有变者药汞之流不堪炉焰故守书册泥言语之不可爲道亦药汞之不可投于大冶耳精金不以付之锤炉而徒以药汞示人始则自欺终以欺人朱子所谓全没交渉方深省而痛惩之毋乃大不得已者耶所学未至而一龙一蛇以误后之人晦翁固无是语所学已至而不以拣金之手遍告将来晦翁之意滋以戚矣阳明晓此深意拈出警俗所谓述者之功与作者等也必谓象山之学待定论而后伸又何以胜心小二先生乎縂之明明德一路千圣同归二先生岂能自异而世儒又乌能异二先生也学者诚患不能克已复礼则此説终无了期此礼一复则我之全体呈露如秉烛髙堂朗然洞彻可以独立宇宙之间毋论往日纷纷异説涣然冰解即所称定论指归亦且为门庭指防绪余耳先生之诗曰若知体用元无间始笑从前説异同此语盖尽之矣故阳明先生知象山知晦翁者也而阳和先生知阳明者也学者由摘编以亲见晦翁则此学当与天地始终而王张两先生所以表章晦翁者无已时矣不然有不为药永之説者哉是编也阳和先生长君雨若公出以示予欲重刻之可谓承其家业而尽心于朱学者矣
　　髙士传总序【皇甫汸】
　　在昔先公晏丁辰末叶抗志幽人采身名于玉洁覈终始于兰芳嵗厯二千人才九十目为髙士窃附同流树此风猷激彼波荡仲尼之嘅作者季札之慕子臧又曷故焉世多防垢书遂残缺殆其势也伯氏子浚覃加讨铨次成编仲氏子安复广公意自晋至宋亦拔百人勒爲十巻嗣轨前书良足光照先烈禆益淳化矣览者谓公栖疴丘中遗荣区外一辞束帛之徴再谢翘车之使彼何爲也二子者方婴情于珪组希功于竹帛口异言朝迹悬在野是编宁免逮躬之耻乎或出或处道乖君子非隠非吏见诋通人于是乎有河阳诚拙柱下非工者矣嗟夫矫意殉名则让而色变委情顺物则瓜窃而心凉若我伯氏献防违时扫轨絶俗耽综羣籍无忝书淫著论盈箱何惭释劝迨我仲氏效郭伋以辞宪甘顔驷之潜郎调滞十年仕恬三黜昔曼倩陆沈于金马子云寂寞于天禄岂必逃虚斯爲髙尚乎矧彼全德韬华运终戢羽之期而此旋符回耀世济攀鳞之代讵非消息乗时龙蛇互用者哉季弟子约合而梓之传诸其人可谓济美同好矣各有序説故不重述云
　　禅栖集序【皇甫汸】
　　尝谓虞卿著论诞自穷愁屈子赋骚由于放逐故文王拘而演周易宣父厄而作春秋考诸圣哲盖同斯者详之马走岂或云诬矧诗本縁情情悒郁则其辞婉以柔歌以言志志愤懑则其音慷以激是故稽生揆景犹愬繁弦雍周抚膺遂流哀响诗可以兴可以怨不在兹乎余绮岁明经冠龄结绶尚厠下大夫之列参多士之末光然性惟俗识罕通方一改官再承谴一不拜职徙者三而已善乎潘生之言此诚拙者之验也丙午之岁承太夫人讳俨然在苫块中而监察以隂憾苛抵其罪坐是免官明年丁未上书阙庭敕下抚台移之京兆余羇绁都门客居长干寺之精舎夫钟仪昼繋自同楚囚李广夜行见呵灞尉时哉势乎既而勘者两造具研听者三复未报清流投浊竟成孟博之寃白首相新莫鉴周阳之枉乃使奔走道途淹留岁月昔防庄愿处才不才间则余亦可以罪非罪自遣矣斯地也髙帝由此肇都文皇于兹建刹净域经始于赤乌化塔更新于白马布金恧丽多宝慙工余乃销迹缁尘息心慧梵客有许雷时方同病僧多林逺可与晤言若夫贯华冩叶之书四韦三乗之典无不流观染着宿障之根因果防报之业靡不殚究出恼烦于累刼超忍辱于空筌其暇日也登高台以延眺访故宫之遗迹运革于三分鼎迁于六代吕周英烈托垅树以西靡王谢髙风随江流而东逝夫得丧异途其虚无泡幻也既如彼荣悴共域其倐忽烬灭也又如此则于蝉蜕一官悬解万物余复何有哉涒滩春谢作噩秋殷蒹葭落而淮水清霞霏收而钟山紫頽光迅于驹隙禅定辟之猿调兼以哀深庾信涕甚杨朱抒情宣志篇咏间作占授行者书之又若贷更生于薪旦庶存礼乐返中郎于钳赭尚寄典刑此殆非余之心也或曰西子以蛾眉取嫉曷不爲之毁容越人以神手殱生胡不爲之辍技嗟乎南山种豆顾非引慝之辞空梁燕泥讵是招愆之牍世设以此吹韲则诗可以削草矣去来三稔在寺凡十有三月前后得诗若干首题曰禅栖藏之舎部
　　明文海巻二百二十一
　　钦定四库全书
　　明文海巻二百二十二　　　余姚黄宗羲编序十三
　　著述
　　书徳华文章正宗辩后【王云凤】
　　宋西山真氏集古人诗文作文章正宗盖为专攻文词者设与昭明文选姚铉文粹用心无异至其自序乃曰学者所以穷理而致用也文虽学之一事要亦不外乎此故今所取以明义理切世用为主则以儒者体用之学济其说而未免岐而二之夫圣贤所以相传者道而已是道也其功用极于育万物賛天地而其实不外乎日用行事之间故圣人既有是道于身则自日用行事以至所以育万物而賛天地者固已焕然其明盛而不可掩矣若尧舜禹汤文武周孔之礼乐制度威仪言辞与凡见诸事形诸外者皆文也孔子曰文王既没文不在兹乎文者道之可见者也而言辞者尤文之可见者也故六经四书儒者谓之文诵说其文以求其道而体之于已儒者谓之学学者诚知所以学而得夫道则所谓文者将复自我出岂特言辞而已哉若以文为学之一事则是孔门之徒皆将操笔学为文词而不知儒者之学固未始有意于文而徒学为文者固不得窃学之名也盖自三代之教废而儒者之学不讲世之人徒见圣贤言辞之无弊流传之无穷心慕而窃效之然不知深探其本于是乎秉笔缔思日积月累久而既多编之成书则自视以为天下之文不吾过矣转相授受仿效成风千有余年使才质髙明者不得进为徳义之儒而资质庸下者不得守为谨愿之士至于有宋真儒迭起讲明圣学一洗其陋其友辅之其徒和之所见虽有浅深所就虽有髙下要皆能辨于二者之间而知所取舎矣真氏生于诸儒之后号为大儒而不能自防于文词陷溺之中反又从而文之孟子曰恶紫之夺朱似是而非有误后学非若昭明姚铉为浅薄之士而文选文粹出于文家之手固不足重轻也其辞命议论叙事徳华辩之悉矣其诗赋曰三百五篇之诗正言义理者无防云云盖诗者人心之感物而形于言之余也人各言其志故有是非之不同而无工拙之可言诵诗者讽咏之间既有以因其言之是非而知其心之邪正以为吾之所当取舎然必穷理慎独真有好恶之诚省察之久实能为善去恶而后性情之正有可言者故古人必十三诵诗久而后能有所兴起其次第之不可紊而功效之难如此今曰讽咏之间悠然得其性情之正即所谓义理为言亦伤易矣又曰后世之作兴寄髙远读之使人忘宠辱去系吝翛然有自得之趣此盖后世躭吟之流溺意诗句之间而不知其他所谓但觉髙歌有鬼神焉知饿死填沟壑者实非有见于道安于命胸中自悠然洒落而无宠辱系吝之可言也至若朱子诗有三变之说盖为答巩仲至之问虽其论极尽诗之本末取舎其意则以为使今之作诗者能如此亦庶乎不失古人遗意矣岂可谓诗乃朱子之所取学者必不可不作而为学之一事乎且朱子尝欲注荘文矣使其书成必能寻究其病根之所起体贴其旨意之所在而大有取舍于其间盖穷理者必如此然后是非功罪者可得而论也亦将谓朱子教学者以学荘乎况真氏虽自谓以文公之言为准乃不分三等兼失之矣或曰如子之言则孔子所谓则以学文博学于文周子所谓文辞艺也道徳实也笃其实而艺者书之皆非与曰孔子所为文诗书六艺之文格物致知之谓也若文莫吾犹人则专以言辞而言若宰我子贡之言语者耳真氏言文乃作为文章之文然作文之文与周子所言之文虽若不异而所以言之实不同周子之意只谓学者当先笃其实明其道而后可以言其言亦不可不羙而所谓美者则亦善其辞说之云耳非谓有志于求道者又不可不学文也不观朱子之言乎人之才徳偏有短长其或意中了了而言不足以发之则亦不能传于逺矣故孔子曰辞达而已矣程子亦言西铭吾得其意但无子厚笔力不能作然言或可少而徳不可无有徳而有言者常多有徳而不能言者常少学者先务亦勉于徳而已矣此其缓急本末轻重取舍学者所当潜心也
　　盛明风雅初集序【胡松】
　　布衣江问山采诗四方实勤且博间以鲁国非车子所梓盛明风雅数帙遗余因以其叙见属頋余非知诗者何能为江君役而请属益力弗解乃述所闻而归之夫诗之难言久矣匪言之难作之难匪作之难作之而能道性情合于典则美且爱焉难治前勿论论所采且梓者盖繇治正徳来北地汝南何李诸君子崛起始厌薄故习追迹古始力挽奔流而溯其源其志甚伟而其资材学力又足以副之明兴诗裁为之一变然其时或有凭筏依模规于太甚之议未皇暇防也自是逓相师承仅得形似攻词者或近冶艳袭格者太露筋芒甚则无喜而笑靡哀而哭又甚则教欲宣淫习非长傲殊失古人发情止义矢志永言之谊智者率能辨之矣余观是集所载虽其言人人殊总之因縁触遇摅写性灵体物铸词扬芬致饰或逸若游云或繁若绚锦或洁如朝露或淡如酒亦或严若霜矛雪防古若周鼎秦巵而悲壮若楚歌汉曲虽称近体繁声总之变而不失其正乐而不至于流风槩气韵咸能皭然以其所长而鸣国家之盛信乎其为盛明之风雅已顾说者犹不能无淄渑并泛雅郑间陈之疑此则深望具正法眼者诠择是正澄汰清厘乃可以传而逺夫文章天下之公器固不可以私假而逹者在前识者踵后又宁可从容私假哉问山君雅好吟颇通诸词闵作者之苦心悼后来之失传即凡一聨一句可传诵者悉録罔逸故其多若此而尚有竢于诠鉴间尝过余谓将西游大梁之墟就正于西亭史氏余以为得其人矣不知西亭见谓余言然否
　　刻孝经序【胡松】
　　始余为童子师授今文孝经句读盖及半而疑夫其所云广至徳纪孝行与右传防章诸如此者是谁所诏告与记注也求之弗得置弗思其后数年冠绎故所诵反复輙大疑不能解偶从友人家见今所刻晦庵先生刋误读之豁然有防于心廼知古书传于今者类为后人之所窜定附益如礼儒行月令檀弓杂记诸篇其不纯乎道诡于圣人之意诸若斯要自不鲜奉文公之书信之弗疑比仕且学防海内名儒与相扬防乃于所云刋误又不能无疑其中夫谓章首为经今试取读之彼其义理深醇气脉流贯夲自一时之言无疑顾古文二十二章与今文十有八章以皆仲尼曾子闲居间出之言或他人有问或曾子自问或孔子所尝语人意者仲尼既没曾子即世诸门人弟子杂记其言私相纂辑诵法后人相与尊之为经尔夫尊之诚是而顾輙分经传则亦尊经之过矣夫分经传已无当乃曰是章传某是章广某曰是为天子之孝是为庶人之孝是孰诏之而孰识之耶其孔门以来之旧邪夫圣人之言通乎上下其逺如天其近如地又曷尝颛颛然曰是为某人之孝之道云尔学者试即齐鲁论语取孔子言之约者以为经而以他日他章之言为传以诏于人曰是章传某是章广某要之无弗通然此可乎不可乎此其不足据证明者必能辨之矣或曰是书之传歴数千年学者世守之子独何据而疑之也曰以汉儒识孔子之言知之也汉儒识孔子之言曰吾志在春秋而行在孝经夫春秋者本鲁史记之名当时固有其号彼孝经者是后人之所尊信而夫子之生自以为经有是理乎自论语大学之书已多出曾子子贡有子之门人所杂撰而况是书知者观于古文今文之殊思过半矣若其他杂引诗传傅防成文则宋衡山胡氏玉山汪氏具有其说故在学者之自得焉尔虽然秦汉而来圣学不传寥寥数千载自有宋诸大儒外至于今靡矣学者惟利是闻髙者习静语空下者沿俗守陋日务脂泽其言以悦世其于事亲从兄之节顺悦翕耽之旨旷弗省余是用大忧思有以捄其敝廼刻斯上党仇氏书院中仇氏固敦孝友之行不沿于俗者也嗟乎士无志于学则余固无望矣志于学而弗是之先是戕木之本而务膏其华堙水之源而兾其行之逹也其涸与萎要可立而俟知我罪我其以斯言也夫
　　刻唐宋元名表序【胡松】
　　说者曰表之言明也摽也譬物之摽表言摽表事序要于章显而已奚骈俪之尚也余窃以其言徒取一隅要未为通论今夫人之于文犹其之于言语之于衣服饮食与其宫室器用者也且夫言语之于逹意衣服之于蔽体饮食之于满腹宫室之于安身器物之于利用以今方古其可得而齐诸譬则四时之行万物之生江河之流转各因其时以为变故易曰损益盈虚与时偕行自天地且不能违时而况于人乎故善学者从今之文以明古之道不善学者执古之迹以失今之宜斯其行之所以弗逺而施之则泥者也是学也昉于汉魏六朝盛于隋唐而极于宋彼其工拙繁简骈俪直致要之其体不能尽同然其意同于宣上德而达下情明已志而述物则其后相沿日下率竞新巧争尚衍博徃徃贪用事而晦其意务属辞而灭其质盖四六之本意失之逺矣今世士业文益乂转甚曽不深维体裁之所从始勉思搆撰而乃掇拾补缀勦窃沿袭是曾弗若直致之为章明较着也余是用悲乃辑斯以式晋士要使学者敦尚夲实优游道艺期可爱而传尔或者弗察以为斯特文词之华而已是非士所先过矣夫召賔客者必腆其辞命告氓黎者必悉其志虑矧乎以诏君上以交鬼神以谕邦国以动天地而可弗修其辞乎传曰修辞立其诚所以居业也故夫以唐宋之体裁陈虞夏之谟典用休文之声律写孔明之忠义神而明之存乎其人此则使者之所深望抑亦吾党所当自朂者哉
　　刻良知议辩序【胡松】
　　龙溪王子自越缄示良知议辩凡两帙曰此某与双江公所为徃复论辩语也子其裁订是正为余梓焉不则姑舎之或以覆瓿其言如此顾余章句贱儒何足以与闻斯旨然此灵明一窍通乎宇宙繄谁独无则亦颇窃窥睹焉夫王子所称良知即未发之中即发而中节之和未应非先已应非后即寂而感行焉而寂非内也即感而寂存焉而感非外也无先后无内外浑然一体析也则支其言广大浑融颠扑难破近乎墨子之守矣然自阳明先生指出此窍倾懐示人学者执徳不稍悟即歇安其简便以知为行忘其所谓戒慎恐惧养之致之之实以立乎天下之大本甚至弃真归赝谓冦为戚至于荡而无归积而为慝而莫知辩以反则世亦盖多有焉此双江公归寂豫飬之论所繇以发者也今其言曰夫节者心之则也不识不知顺帝之则惟飬之豫者能之岂能使之发而中乎使之中节是宋人揠苗之故智也故必归寂以通天下之感致虚以立天下之有主静以该天下之动虽若疑近于析然王先生始在滁輙教学者静坐澄心盖亦此意而当世弗察哗然谓禅门人有疑而问者世谓先生为禅何也先生曰吾学非禅吾学孔孟正学即使孔孟复生当不能易第吾涵养未之逮尔嗟乎此余髫年所亲闻于诸老儒者岂非实録哉然此非先生之私言也明道固言之矣曰识得此意湏以诚敬存之更求义理栽培充拓又曰既知所有更不可不飬所有中庸曰唯天下至诚为能尽其性其次致曲曲能有诚诚则形则着明动而变而化奚俟多言为哉故易既曰得其一万事毕而又曰差之毫厘谬以千里故飬而致之之功要不可阙如此也窃谓二先生言各相发而义实相济盖盐梅麴糵合而成味是在学者染指含哺咀噬咽啖有难以口舌争者矣夫茍食而知味味而充实则其生色也晬然于面盎然于背施于四体四体不言而喻矣大畜之彖曰刚健笃实辉光日新其徳盖此之谓也故愿与吾党诸君子交朂云尔
　　筹海图编序【胡松】
　　今比年海内忧世之士游谈聚议必曰南倭北敌然言倭事畧矣畧矣何者我国家之有天下实遯元君而宅之元君逋遁而遗孽支属尚多有之是虽大将屡出成祖三犁然地广众滋殖甚易故永乐来马塔玛阿噜台布尼雅实哩之徒跳梁蹢躅至爵之三王而后少戢以定矧又割大寜而弃之其后寖然寖炽即红罗白云开平木叶东胜拂云之险皆不能守正统末防至覆没治中继以和硕浸淫削折并朔方河南故地遂失矣自是国门戎索之忧肘腋腹心之患日切孔迩忧及廊庙即廊庙不遑暇食文经武略嵗积月增乃诸邉镇既有抚臣又设总督而总督之设初亦止于建寜甘固四镇而止其后宣大辽蓟则皆并设至于兵备宪使防游副将之属不可胜纪法盖日详宻矣故西北邉事虽若官冗费钜然以张皇戒诘即韦褐文墨之士类能言之而其舆地形势与书疏论著世多有而传焉事徃徃在人耳目倭之负海即自菟乐浪迄于徐闻东莞要无虑万余里所在可犯然自圣祖拒絶信国经畧之后伏不敢动者颇厯年所永乐中虽尝蠢动赖刘江望海窝之防寜谧盖百余嵗要不独韦褐文墨之士不能详其本末即搢绅枢筦者流亦与相忘久矣加比嵗防濶疎舶利羡溢濵海三窟之豪造舟售贷横行洋中翩翩如雁春来秋去各有主名当事者即知其然而忧连惧及托于喑且瞆矣故人老而耄以荒器陈而敝以圯法久而蛊且蠧盖自其理也重以风俗倾頽纪纲澜溃君子小人交骛于利以隂召隂小雅废而僭窃乗矣前此十数禩庙堂盖忧患之尝遣重臣廵视竟以罹祸自是益靡所忌因縁忿怒转为叛逆乘胜从横狡焉思啓盖自壬子至戊午黄岩至淮泗渉壖场渚至村落邑镇而两浙三吴长淮之祸变惨矣所赖圣主忧民天心悔祸英豪僇力凶渠授首虽其遗烬余烈时或灼然而巨焰大势溘其遏矣顾当时变出仓卒事承蛊壊徴兵调赋署吏建官一切从便颇觉烦费多事焉昆山郑子伯鲁故太常卿魏荘渠先生髙第弟子也有志匡时而阨于命亲在围城窃观当世举措有慨于中念欲纪载论著贻之方来即凡兵兴以来公私牍牒旁搜逺索手自抄写家本剧郡而居又宻切理所夙以徳学见礼有位故得究详焉他日以其间缮造沿海图本十有二幅附以考论郡守太原王君为之版行因献督府梅林胡公公见而惊曰韦布中乃有斯人耶此世所稀睹余比欲为之而未遑暇及韦布中乃有斯人耶于是檄来武林使益成书伯鲁感激知遇追迹冦始详稽典制防质风謡即贼所入冦嵗月道路克防偾北与今昔主客兵马馈饷之数舟楫器械战守屯戍之法备书具载凡为卷者十有三盖经世者有依据矣虽然前兹所载譬之局方医案已事云尔若夫审运气之流行察脏腑之虚实辨脉卫之理乱増损剂量弗泥弗执则系乎神圣工巧之人矣昔仲尼答颛孙氏知来之问而反复乎损益之际孟子舆告毕战井地之法亦曰此其大畧也若夫润泽之则在君与子矣嗟夫损益润泽道岂虚行变通神明是维贤者至于制治未乱保邦未危防乎其防则余盖深望当世之君子焉
　　三泉志序【胡松】
　　夫和古厯阳郡也地故广邈巢与乌江尝焉境内盖实多温泉云要不啻沸井而已国朝洪武初始省和之南乡无为是曰巢邑而以其东割属江浦故乌江之汤泉与陈村之半汤池遂与和之香泉同原而异属矣顾其名有着有防有极为人所想慕而弗克见即有絶不为人知者焉盖其所遭云尔士之生斯世也则亦曷有异焉廼香泉在萧梁时尝遇昭明太子太子故好文章事宜有作惜其无传汤泉于宋遇秦氏少游少游赋而咏之遂以盛传其时至半汤池之遇希矣繇宋而来学士大夫骚人词客徃徃经从或相慕来游大都有赋而又有存有不存说者则以其幸不幸也余综其实不然颇以无好事者为集刻嘉靖丁酉和守鲁君某与某判胡君有感焉谋裒集梓行今所云香泉志者是也而又以淮海定山所为汤泉赋若诸诗杂其中盖失实矣今乙夘春太守李君来自华阳问郡之故取香泉志读之叹其舛误冝厘订且合三泉为一志复厥本初要之元始然弗即断防嘉禾张子仲华游学其郡邂逅见之则介张子以问于余余报之曰李守之言是也宜速即梓氏李守乃属张子诠次纂辑自赋以下则各以其体类附厘为上中下三巻盖自是古厯阳之盛章章然益有闻于天下矣胡子曰余读李守三泉志而重有感焉夫古汤泉盛矣而今僻在乌江之浒也弃置于荒山灌莾之墟而见辱于痬人墨士屠沽贩负之流盖不胜其牢落可怜矣然自余览镜但见其悠然自得而与造物者同其游衍汗漫曾无怨忤之色至香泉之界于我而逹乎庐也则大为荐绅先生王公大人之所赏鉴而甃以瓴甋覆以亭馆华扁绰楔光动林壑盖又其焜煌荣耀焉余他日数过之则见其莹然相暎渊乎不矜而与物相忘于无何有之乡又曾不自以有徳斯人如此也此岂若世猥龌龊之小丈夫然哉此仲尼之所为亟称而知者之所繇以乐者与余盖于是乎得师焉然则太守诠集之意或取诸此余闻太守学求本原政事一新而自视欿然此其进又可量与太守名渭字湜父
　　毛诗折衷序【沈鲤】
　　古人之书有出于千百载之上而冺无可据之迹者欲从而订其是非明其疑信则安所取衷哉亦曰信之以理焉而已矣前乎此者有贤者之所见与之同焉则其説可信也后乎此者有贤者之所述与之同焉则其説可信也君子之聴讼于人也非家至而人覩之也而以吾心之臆见悬断于茫昧不可知之乡卒之而为直为曲且判然如苍素之在目矣彼载籍之无据孰与夫人心之难测乎故曰信于理而已矣秦汉而后六经杂出于煨烬之余其错乱逸失啓人之疑而不能自决者曾何啻一毛诗也然书之浑厚易之精微春秋之属辞比事非圣人不能作虽无据曷疑而二戴之礼词多繁复或足以汉之附防虽有据吾不能无疑也执此义以折是非虽羣籍可知也岂独一毛诗哉盖诗之有序如今之词赋先以名篇而后有词赋之作未有其作传而其序不与之俱传者然则毛诗之序当亦为并传无疑而或云子夏或云卫宏之作者皆非也方诗之未出也在左氏説春秋往往引诗词为喻如柏舟清人等篇皆散见列传雅与序合则前乎此者信之以左氏可也诗既萌芽有齐鲁毛韩四家后乃三家废而毛诗独传当时去古未逺而硕儒钜卿博古通经之士皆借借传诵而未闻有訾且议之者岂亦人心之公是有不得而终冺乎则后乎此者信之以当世之好尚亦可也而奚其疑不决哉或曰朱子之注诗也深辟小序之説而去取其间则毛诗之序朱子亦尝折衷矣然则信毛氏而疑朱子也可乎愚曰不然朱子之説据经文而推之与诸经例论也诗之为经多民间闾巷之辞含蓄讽咏之义非有所指受固不得以已意悬断之如他经比耳夫子尝曰闗雎乐而不淫又曰放郑声是夫子删取之意亦可于二説推之也而淫奔诸诗毛诗以为刺淫朱子以为淫者之自作判之以夫子之防则得失将孰归乎故曰信之以理焉而已矣虽然诗之本然者在吾心善读诗者取其可以为性情之助观感之资而序非所泥也如其读之而有得于心也虽防诗序而不以为畧得其章句而无益于身心则秦火未焚而三百篇已亡矣序奚禆焉孔子引诗皆断章取义而其许商赐可与言诗亦未尝拘拘小序之説也读诗者又何必深辨焉
　　滕侯赵仲一实政録序【汤显祖】
　　佐王之才常寛而取伯之才常急非有相反其时与他固然寛之无宜以絙犹急之无宜以缦也盖昔桀纣之法胥亡而亳镐之法常在伊莱旦奭之辅固得以从容而铺徳义翺翔而登太平及其时天下已定法制已信风俗已成如是而诛之如是而赏之俯仰之间益可以休然而无事矣幽平之后先王雅颂之制衰废无存诸侯相攻并敝者先亡势不得不急法而治时则伯才兴焉齐管仲楚吴起秦卫鞅三人者其着也大致亦周官正地比受官成画一于经畧会计之意而持之归于富强其国曰诛杀不必则令不信不信则不行如是则国弱令不行虽有地力不可得而尽也如是者国贫贫则事虽小不可举事虽小不可举则是与亡国同也是故三人者急持其国而用以富强如晋文公之伯晋子产之存郑皆是也后世诸葛武侯以用蜀而王景畧以用秦至王荆公以用宋而效异者何也势不行也伯者审势急可以治其国不可以卒治天下国狭吾之所得急为天下大非吾之所得急为也如以王公自治其县青苗固效専治方岳则均输方田无不可者专治边郡则保甲保马无不可者何也势所得为也是故举天下而急为之安石不能用宋取一国而急为之赵仲一可以用滕今且语天下以滕公之政吾尝以于越长上计过滕时公上事一嵗耳大祲之后人太相食公为乞漕粟大府钱施其民问公庾库中无有也徐起与吾北去更三年而再计止滕待公不能得见后堂主籍者约视其牍积金乃至羡赢三千糓逾六万予哑然而骇曰是何兴之暴也主者曰公费修治公私署堠礼际惠振收恤士民为民赎子妇所亡失立茇舎牛防以业流集者复不在是予益异之移以富一国又何国而不遂以富乎退而谓滕人公何以至此对曰凡田赋影避盛则有所逋而后期公奋议度田上下相倾动恐喝不可而公辄已单骑从所在父老行度之名其田有倨而挠者公故怒容渥丹奋髯眉相抵挠者行避去故壤则而赋平不比而争输羡若锾一钱以上率以粜故异羡而粟流又公课民桑栁有籍数去县十余里要人孺子戯折其四五树围捕之偿十五栽而后止罚必而先贵故民不犯所在赋饥人粥治河皆独身驰数十里察视晓夜暴露不少休故民无欺而不怨衣褐食稗而宫馆驰传爼豆咏歌之节必明以清故民俭而知礼语未卒予怃然而叹曰此伯才也乃先公行为载其牍长安以示执政张公张公曰此固当以节钺尽其任幸少湏且以御史行边专屯田盐防开塞之事可也已而事移官止吏部郎以亷梗讦激执政不可复容罢官去嗟夫人有如此才能尽之于法而不为尽何也用非其才也今夫以贫弱之滕三年而暴富诚委之一二大镇其行法益巨三年当不异滕富强之效所求于臣者重而所求于人者轻然而终无亡敝之忧者固将曰天下已定风俗已成法虽有所缓失亦未见急之能为也嗟夫言治滕者异矣皆以公才且老而非当急才之时不幸而可悲然以予意之公虽进不得如管葛诸公主臣一心光賛盛业退犹免于呉起卫鞅刻厉之祸其亦幸而生于王者之世矣
　　易象通序【汤显祖】
　　人之生靣目理泽亦无以大异而所好玩殊逺士之于书凡民之异其业有所好之是非全乎好之者也得已则已其风雨旦暮矻矻然而不已者其有不得已者乎贵防之家去四民之业而好狗马声伎博塞狗马声伎博塞其利于飬也不如农民之业其利于智也不如书然而有好乎此者何也得已者在彼则不得已者在此吾独爱臞王之孙有如用晦宗良贞吉三君者去贵防之家所好而好古书传然技止以诗行于公卿布衣之间防其名至于文字之所起理义之所变探赜而钩深刻意而成言亦有时乎未暇也最后鬰仪王孙好扬雄氏之学方言竒字多所训明怃然而叹曰文字之所起者画也理义之所变者易也通于书而蔽于易不足以诊天地人物之变乃退而学易凡子夏所传九家所为变象互体者潜测幽讨不遗余力久而櫽括彷佛为一家言名曰易象通盖能极畅其意之所欲至亦可以有传于世矣岂其不得已于书而矻矻焉者乎此所谓好之者也虽然方海岳子未成此书也散然而傲睨敦然而居休伦党堂除之间愉如也书成而啧言且起拘然以悲翛然以贫岂所谓作易者其有忧患乎抑神之害盈乎海岳子能明易必有以通其故矣
　　古文品外録序【王衡】
　　陈子仲醇选古文品外録既成以示王子王子曰余不敏读古人书如隙中数鸿毛而已持败橐囊云雾而已品内之不知焉论外乎陈子喟然叹曰人莫不饮食也鲜能知味也先正朴重于古人之文类论而不议雌黄而去取之自昭明文选始昭明以降选者莫烦于宋然昭明以六朝选古文也犹之乎六朝也宋诸公之以宋选古文也犹之乎宋也要之乎世囿文文囿识矣非但自囿其识逓耳而逓目之抑且囿百世以下读者之识非但囿读者之识抑百世以前作者之神情笑貌筋骸脉络种种生动之妙亦囿焉而不得出矣人第知穷饿者之苦而不知醉饱之过也今夫稻梁鱼肉天下之至美也抑亦口食不以舌食如渑如坻若咽若哕于是不羮之梅未浆之茗含辛之虀禁火之饧皆得而夺其好迨于一嚼甘再嚼酲予之以稻梁鱼肉而后知其美也新陈之相化其亦何常之有至于新者陈而陈者乃始复为新民之好新甚矣不使之日新于虚谈小慧剽剥离跂之学而使日新其好于古人之文章亦犹尚论之遗意也余故择两汉以来之文未经前人采拾而防逺情深者得三百篇其或词章之外别具世变余亦间为笺其始末附纸尾以备咨考凡余所以如是者要欲学者知九州之外复有九州九畧之外复有九畧引伸鼓舞其聪明使之不倦而已王子笑曰噫嘻子之糟粕则犹吾之醴齐也子病在饱余病在饥且也非品外人谁能品品外文者陈子贤乎哉夫我则不暇
　　列国史补序【王衡】
　　史今者以我史史古者以众史史今史详古史略详者归治败于事几归是非于议论按册而攷之十不失二三而畧者若存若亡于土蚀蠧败之余非立案于此而检括叅合于彼则烦乱而莫辩今时好诵説司马氏史记顾以其列国世家不免粗蔑为司马氏病夫不覩秦灰汉律之惨乎哉七制以还冢壁之藏发家国乘号大备而作者寥寥焉苏子由叹前事之拙而其所自为古史于左氏三国之外卒无一语短长以发新难而订宿讹则又何也豫章魏华容氏意惜之既以其全力为全史又为列国史补大槩以左氏国语国策为本而旁证之公羊谷梁杜氏年谱诸书同则偏举之异则错举而择之事疑证以情情疑证以理务求至当而后已人谓华容上下三千年事如数一二以彼淹通茂明使执三寸弱翰録起居注讨郡国书而次第之顾不易易而愚窃叹以为不然古史异者疑今史同者疑古史易辩析而难于编摩今史易编摩而难于辩析春秋无论董之笔南之简不媿名史即公谷之多疵而其瑕瑜的然可不深维而见战国策士谲甚矣然人勇而谋诈或反留漏穴以示人而才如史迁其所为贵黄老进奸雄者后世且得测其防尚而雌黄之故曰读古史难而易若今则瑕瑜见而人知所趋匿矣试观今庙陛之间青简书白简讼皆言之有故使主者左右听而况于史彼其金匮石室之纪既秘如鼎书泥检而不可窥而藂谈野记又皆蓄墨兵于心而以涂説为舆吾谁与为证譬之羣閧于市茍立之平而设叅伍必得情焉而其诽于腹稽于唇勃谿于室者虽靣靣而质之且奈何哉呜呼后之为史者其穷矣夫
　　孙子书校觧引类序【赵本学】
　　天地间有人则有争有争则有乱乱不可以鞭扑治也则有兵兵之为防器不可以妄用也则有法其事起于鬭智角力也则其法不得不资于权谋用兵而不以权谋则兵败国危而乱不止君子不得已而用权谋政犹不得已而用兵也用之合天理则为仁义合王法则为礼乐故管仲霸者之佐用兵释实而攻虚释坚而攻毳释难而攻易以驩虞为道假尊周为名要纯乎权谋而已耳孔子称之曰如其仁如其仁何欤盖人虽权谋事则仁义也诸葛亮澹薄以明志宁静以致逺此存心养性之言也躬耕南阳不求闻逹此尊徳乐道之行也至于用兵知孙权之本为汉贼而姑结与为援刘璋宗室也而掩取以并其军仲逹不战遗巾帼以激之郭模诈降泄人语以间之盛兵昼行夜攻遂阳以袭之息鼓偃旗开门郤洒以疑之事虽权谋心则仁义也若宋之韩琦范仲淹防凖宗泽李纲岳飞用兵主战而不主和权谋无所不至求其人则金玉君子忠厚正直一言一行无非圣贤正心修身之法王钦若汪伯彦黄潜善王伦秦桧之徒终身主和而不主战未闻一啓权谋之口求其心则犬彘小人奸回险薄滔天之恶无不忍为以此观之可见正用权谋以纾军国之患安四海之民者寔为儒者分内事而致知格物之功明经学文之暇不可不兼读其书而潜究其理也古人着兵书凡四十余家存者今有其七孙子十三篇实权谋之万变也数千年来儒者未尝一开其扄钥虽有曹操李筌杜佑杜牧王晳贾林张豫郑友贤张贲刘寅郑灵等十五六家之笺不过粗畧训义苟且引证加以讹谬相承古文渐失迨至于今凡用兵者无所于法庸非治乱所关一大缺典乎学不自量窃重为校讐而通释之又取古人一二已行之事以证其下名曰校觧引类使四方经生学士皆可以读之而不难夫自三代之后儒者不知兵其故皆以孔子不答卫灵而因以为讳殊不知春秋之时天王在上诸侯无合义之战亦无问兵之体其不答也固宜今日不答于卫异日固请于鲁使孙子生鲁鲁君用之以诛陈恒而明王法孔子岂不以鲁为义孙子为贤乎汉唐晋宋及我圣朝天下一统礼乐征伐自天子出傥遇国家有难出而主兵何不可之有猥云徳化不当用兵此迂儒保身之谋卖国之罪也学注其书又恐文士惑不觧故复推其説而序之
　　枝山志怪序【钱允治】
　　孔子不语怪而齐谐志之齐谐之书不传而续之者呉均曹毗祖台之牛僧孺纷如矣吾呉祝枝山先生有志怪论若干巻没后止存五巻会其曾孙化甫文学图刻罪知録欲并刻兹编而不能全也余家有五巻遂总付之乃问序于余余生也晩不识先生时于休承先生处饫其绪论盖先生于书无所不读于学无所不窥天姿英迈俊朗卓絶举一世无有当其意者虽酒狂兴发手不停批口不絶谈近而撰述著作罔晷刻暇若志怪者志其耳目见闻之可惊可愕可骇可异者笔之于册若曰宇宙大矣洪纎髙下何所不有今人徒见前人所书谓本无是事子虚乌有姑妄谈之不知物有常变理无回互常不为常常亦为变变不为变变亦为常常常变变逓相隐显迭为呈露常不足言变始为怪岂理也哉昔人不云乎日月之着明山川之融结此至怪者也见以为常至啸于梁山移于地牛蛇神狗妖鸡祸遂以为怪易有之精气为物防魂为变物者气之凝积者也物乆则灵变者气之流衍者也魂交则滞依草附木势所必然奚足怪乎夫赭黄重于隋朝国禁有之今则男子无不赭衣绯裤诛于齐帝不宜防服今则男子无不绯裤大夫不可以徒行今则空空鄙夫肩舆塞道而鸱尾兽环朱扉画栋僣拟王公矣妇人出必拥蔽其靣今则粲粲彼姝露妆行路而听经礼懴入山宿寺秽徳彰闻矣其他怪事不可枚举讵止君子为猿鹤小人为虫沙灵知剖老桑知焚乎假令枝山先生生此时则志怪不止数巻世变江河莫知防极即不谓之怪也可
　　河防一览叙【于慎行】
　　河防一览者何宫保印川潘公志河防之绩也潘公自乙丑迄今奉三朝简命从事河漕之间前后二十七禩矣其功难而钜其画详而深其耳目之所狎精神之所寄若与水相忘者国家万万年大计在焉志之以示后也兼漕而专言河者何防河所以治漕也河者漕之借也然则古之防河也避其害今之防河也资其利乎曰唯唯否否漕之借河禹贡以来有之匪自今也禹画九州冀为都防河流碣石以入于海兖浮济漯青浮汶济徐浮淮泗扬浮江汉豫浮于洛梁浮潜沔以入于渭雍浮积石至于龙门未有不通于河者也汉唐皆都关中汉漕山东粟百万更砥柱之险以逹于渭唐漕江淮之粟由汴入河由河入洛以逹于渭亦未尝不借河也独今日哉然则公之防河也奚若曰二十七年之中有大役于河者三其功皆成于因始而飞云之决则开南阳以徃新渠二百里以避河之险因而避之也已而清口之役则合河淮之流以趣于海因而合之也其后铜瓦之决则隄大名上流以防其溃因而隄之也凡公之成功皆因也而淮河之绩为最即万世不能易焉嗟夫古之圣人见转蓬而为车覩落叶而造舟察列星而分四时视月行而推晦朔未有无所因者也况夫四渎之流呼吸吐纳天地之性閟焉者乎禹能通九道陂九泽播九河疏九川东注之海而不能使水西流因其势也故曰三代所寳莫如因因则无敌此之谓行所无事也盖自河淮议兴而谋夫盈庭或以为当瀹海口不思海口之壅河淮分也则以为当开故河不知河淮之分隄防溃也是故高堰之隄成而淮不东崔镇之隄成而河不北以河予淮以淮予河而以河淮予海又安用瀹海口而又安用复故河为此所谓因也因者水之道也漕渠之要在河淮之交而公之绩亦以此为最故特着焉后之防河者第因公之成劳而时修备之则智亦大矣故曰志之以示后也
　　元曲选序【循】
　　世称宋词元曲夫词在唐李白陈后主皆已优为之何必称宋惟曲自元始有南北各十七宫调而北西厢诸杂剧亡虑数百种南则幽闺琵琶二记已耳或谓元取士有填词科若今帖括然取给风檐寸晷之下故一时名士虽马致逺乔孟苻軰至第四折徃徃彊弩之末矣或又谓主司所定题目外止曲名及韵耳其賔白则演剧时伶人自为之故多鄙俚蹈袭之语或又谓西厢亦五杂剧皆岀词人手裁不可増减一字故为诸曲之冠此皆予所不辨独怪今之为曲者南与北声调虽异而过宫下韵一也自高则诚琵琶首为不寻宫数调之説以掩覆其短今遂借口谓曲严于北而踈于南岂不谬乎大抵元曲妙在不工而工其精者采之乐府而觕者杂以方言自郑若庸玉玦始用类书为之厥后张伯起之徒转相祖述为红拂等记则滥觞极矣曲白不欲多唯杂剧以四折冩传竒故事其白有累千言者观西厢二十一折则白少可见尤不欲多骈偶如琵琶黄门诸篇业且厌之而屠长卿昙花白终折无一曲梁伯龙浣沙梅禹金玉盒白终本无一散语其谬弥甚汤义仍紫四记中间北曲骎骎乎渉其藩矣独音韵少谐不无鐡绰板唱大江东去之病南曲絶无才情若岀两手何也何元朗评施君美幽闺岀琵琶上而王元美目为好竒之过夫幽闺大半已杂赝本不知元朗能辨此否元美千秋士也予尝于酒次论及琵琶梁州序念奴娇序二曲不类永嘉口吻当是后人窜入元美尚津津称许不置又恶知所谓幽闺者哉予家藏杂剧多秘本顷过黄从刘延伯借得二百五十种云録之御戱监与今坊本不同因为校定摘其佳者若干以甲乙厘成十集藏之名山而传之通邑大都必有赏音如元朗氏者若曰妄加笔削自附元人功臣则吾岂敢
　　元曲选后集序【臧懋循】
　　今南曲盛行于世无不人人自谓作者而不知其去元人逺也元以曲取士设十有二科而关汉卿軰争挟长技自见至躬践排场靣傅粉墨以为我家生活偶倡优而不辞者或西晋竹林诸贤托杯酒自放之意予不敢知所论诗变而词词变而曲其源本出于一而变益下工益难何也词本诗而亦取材于诗大都妙在夺胎而止矣曲本词而不尽取材焉如六经语子史语二藏语稗官野乘语无所不供其采掇而要归于断章取义雅俗兼收串合无痕乃悦人耳此则情词穏称之难宇内贵贱妍幽明离合之故奚啻千百其状而填词者必湏人习其方言事肖其本色境无旁溢语无外假此则关目凑之难北曲有十七宫调而南止九宫已少其半至于一曲中有突増几十句者一句中有衬贴数十字者尢南所絶无而北多以此见才自非精审于字之阴阳韵之平仄鲜不劣调而况以吴侬强效伧父喉吻焉得不至河汉此则音律谐叶之难总之曲有名家有行家名家者出入乐府文彩烂然在淹通闳博之士皆优为之行家者随所妆演无不摹拟曲尽宛若身当其处而几防其事之乌有能使人快者掀髯愤者扼腕悲者掩泣羡者色飞是惟优孟衣冠然后可与于此故称曲上乘首曰当行不然元何必以十二科限天下士而天下士亦何必各占一科以应之岂非兼才之难得而行家之不易工哉予尝见王元美艺苑巵言之论曲有曰北曲字多而声调缓其筋在南曲字少而声调繁其力在板夫北之被索犹南之合箫管摧藏掩抑颇足动人而音亦嫋嫋与之俱流反使歌者不能自主是曲之别调非其正也若板以节曲则南北皆有力焉如谓北筋在亦谓南力在管可乎惜哉元羙之未知曲也由斯以评新安汪伯玉高唐洛川四南曲非不藻丽矣然纯作绮语其失也靡山隂徐文长祢衡王通四北曲非不伉傸矣然杂出乡语其失也鄙豫章汤义仍庻几近之而识乏通方之见学罕协律之功所下句字徃徃乖谬其失也踈他虽穷极才情而靣目愈离按拍者既无绕梁遏云之竒顾曲者复无辍味忘倦之好此乃元人所唾弃而俗人畜之者也予故选杂剧百种以尽元曲之妙且使今之为南者知有所取则云尔
　　侠游録小引【臧懋循】
　　余少时见卢松菊老人云杨亷夫有仙游梦游侠游冥游録各四种实足为元人弹词之祖每恨无门物色之后四十年而得仙游梦游二録于里中蚕妪家校刻以行世矣又十年嵗壬子以采茶过夀圣寺此创自呉赤乌而重修于元之至正巨丽甲吾邑今皆为茂林修竹独毘陵阁犹岿然于苍翠间余登眺良乆忽竖子坠阁下云承尘中多藏书尽为虫防啮蛊如败絮余念寺之废久矣而阁独存是书何遽不如阁耶亟命检之则所谓侠游者在焉读其书校前二録小异而豪爽激烈大过之摹冩当时剑仙诸状若抵诸掌诚千古快事然其间脱落者十有二三不泥阙文之説辄为详其首尾绎其意义仿而足之亦不至如束广防补亡诗直用凿空为耳昔鲁恭王壊孔壁而尚书诸经乃出説者谓天之未防斯文故其藏也若避秦火而其出也应汉表章侠游何物岀亦有时然则古人秘书所湮灭而不传者固已多矣太史公作史记欲藏之名山而副在京师传之通邑大都有见哉有见哉
　　明文海巻二百二十二
　　钦定四库全书
　　明文海巻二百二十三　　　余姚黄宗羲编序十四
　　著述
　　重刻懐师録题辞【顾宪成】
　　予读杨夷思先生所辑懐师録为之出涕作而叹曰异哉梁永丰落落布衣也其生也不能富人不能贫人不能贵人不能贱人樵儿牧稚可狎而睨焉比其死也人皆寃之为之徒者且相与捐身以赴之至冒鼎镬蹈白刃而不恤张江陵堂堂相君也其生也能以人贫能以人富能以人贱能以人贵公卿百执事侈口颂功徳焉比其死也人皆快之为之党者且相与戢身以避之惟恐影响之不悬以蒙其累是何两人之处势微显判然而得失之效更自相反何也此以心服彼以力服也呜呼昔一时也为江陵献媚者杀永丰如杀鸡豕盖若斯之藐也布衣固无如宰相何也今一时也为永丰雪愤者疾江陵如疾豺狼盖若斯之凛也相君亦无如布衣何也然则重梓是録也一足以示屈于势者究必伸一足以示伸于势者防必屈一足以发明三代之直道即欲磨灭之而不能也其于世教宁曰小补而已哉
　　学易斋易序【邓元锡】
　　学易斋者万子曰忠斋名也着易原易説凡二篇盖准宋易通云夫易天体也天体万物而无体故命之易人受之为心故心常感于物发而未发故命之中而天地之心存焉首原中明即心即天唯常发而未能自反故心动炎上日与物搆失其所归唯未发故火反藏之水润而下天地之心复焉次原图图书一六皆下坎位也火下旋而伏则金从金流不耗而弥精介乎其贞复之乎坎中为天根冬日至専凝于黄钟之宫藏焉藏之以发而木道乃行浑乎天德而仁归坎为之源易象干龙干初象潜龙阳潜藏而下于下也则渊乎心象而天人致一也已绠有尽何可以汲深毛有伦胡可以语微波尚之风不能以自平木鼓之风不能以自止殆矣心危以动而坎为重险矣人道之患始此矣曰忠甫忧之阐未发以指中杓易图以发中而约之退反反而藏之乎宻微深乎微矣而摄之于平夷冲质忠信笃敬自下将之学之的也不动于意不起于智于黄中乎正位奠体而思不出乎是也则发未发之中一体无体之易坤从干而道徳之枢归焉噫嘻此入圣之机也举是机泄之乎圣人不能也故四科六学各资以达材成徳以施于人官隠此机秘之乎圣人不忍也故图书三易天府寳之三公守焉以论道而格心学易斋易入于机出于机欲人即之天达天之天不二其体不离于宗无秘于此机而已矣古老曰有徳司契无徳司彻是篇也者其司契矣乎曰忠甫少高迈于人鲜挹下已学于罗文恭公中夜于石莲涣然悟先天之防就文恭质焉文恭深赏服之自是收摄保聚日严用功益密沈心抑气夙习销汰亹亹以退藏日深举以其三十年専致所自得者为之言别而图深而通而质指约而致博读之深心守契盎如溢言表也乃或以言证求之以言诠图象间焉易曰书不尽言言不尽意古有以微言达意者有稽古言发意者有一言而函意多者有多言而寓意一者又乃有意在言外无可寻迹者言何必同易立象尽意图何不具各指所之而为言何不可也盖易通通其意而不注于辞锡也固从曰忠甫游以遇合稍濶晩入萧曲造膝武夷堂聆其言时而涣然时而冷然又时而渊然旷然已中自失而窅然也彼其感人者讵以言哉读是编者其毋以言求之也夫其毋以言象间之也夫
　　三礼编绎序【邓元锡】
　　三礼本古曲礼仪礼周礼而名古经必有记记今所未备若异由者今世所传周礼仪礼礼记称三礼则相沿误也盖曲礼本经予闻之李大经云【南丰李经论】经先曲礼曲礼礼之本也礼天体也天体物不遗故物必有则自内心外貌思虑视听食饮裳衣之有其节苦语黙进退取舍生死之有其介与凡亲疏贵贱交际事使之有其体各品节之以立教盖赜不厌动不乱而几微毕察委旋时中也命之曰曲礼槩其目曰三千所谓三千言微乎微耳盖徳性之精微中庸毕具察而高明广大都焉时着时察之谓知隆此由此之谓行故致曲者知微者也是教之本也仪礼者先王以训齐天下经人义之大端也为之冠以重成人为之婚以合二姓为之乡饮射以教徳让为之丧旣夕虞丧服以哀死亡为之郊社飨餽以傧神其亲邦国之交秩上下之体又为朝防聘觐焉以将之此其行有时其用有地比时豫物将事也有体是仪法之大者命之曰仪礼譬天仪象乎则二十八舍以经天而治要在论官故周礼经官建冢宰之官以仪天建司徒之官以象地建宗伯春官以广仁建司马夏官以成圣建司冦秋官以立义建司空冬官以干事而六官三百六十属上法乎天行盖周礼制而仪曲有官仪礼制而人义有纪曲礼制而人道有理三礼者周公明天道察民故以兴王治之大顺也仁者人也礼者体也隆礼者尊仁由礼者体仁礼无体则复于礼而仁全盖仁全而天全矣周衰礼废迨春秋晋韩起适鲁犹及见旧典礼经叹之曰吾乃今知周公之徳与周之所以王盖其感也孔子欲观周道适周学礼焉叹之曰大哉圣人之道洋洋乎发育万物峻极于天优优大哉礼仪三百威仪三千叹道尽于礼也又赞之曰郁郁乎文哉梦寐志之世莫能遵明于是乎作春秋以维周礼盖重礼如此至战国诸侯恶其害已经用燔絶自孟氏未之及见斯亡久矣汉兴河间献王笃好古始博购得周礼五官而亡其冬官得考工记附经后备冬官之记高堂生实始传仪礼经仅十有七篇大小戴次曲礼仅上下二篇又杂诸记中而仪礼冠昏丧旣夕虞皆士礼自大夫而上无冠礼也至诸侯大夫昏丧旣夕虞皆亡惟馈食有少牢有司彻则太牢亡也特牲少牢惟馈食则飨礼亡也馈飨皆庙事则郊社礼亡也礼大门曰聘聘使大夫则间于事相朝礼亡也聘有公食大夫则公再飨大夫礼亡也至王觐止觐则春朝夏宗冬遇殷见众頫礼亡也推斯而言礼阙逸甚矣岂孔子存周礼于鲁而王朝礼业不得展于邦国诸侯惮行礼又自去其籍惟士乡礼以习行而存与呜呼周礼亡而朝无守官仪礼亡而国有失俗曲礼亡而人道或几乎息矣何异乎九容不修九思不慎六官不建五礼不秩而三纲九法从沦斁也予读礼手録曲礼少仪内则玉藻诸篇敦本实致微眇约身理家可服存者为曲礼经上篇其非日用习行若古今异宜难施行者为下篇经纪缺録表记坊记缁衣语精实于经通者附焉其仪礼本古经为经经有义见戴记者类附经为传传错见他记中者摭取之为外记凡经十七篇传七篇记各附其篇终周礼故五篇近儒取五官联近冬官者回互更定以为冬官未尝亡也然何从质正之也经所存终逺也故周礼经仍五篇二记中与五官相发明者与工记附焉其科条见礼记编绎序中匪敢诠订庸便诵服云
　　礼记编绎小序【邓元锡】
  </div>
  <div class="pagination">
   <a href="明文海_page57.html">
    上一页
   </a>
   <span>
    ...
   </span>
   <a href="明文海_page53.html">
    53
   </a>
   <a href="明文海_page54.html">
    54
   </a>
   <a href="明文海_page55.html">
    55
   </a>
   <a href="明文海_page56.html">
    56
   </a>
   <a href="明文海_page57.html">
    57
   </a>
   <span class="current-page">
    58
   </span>
   <a href="明文海_page59.html">
    59
   </a>
   <a href="明文海_page60.html">
    60
   </a>
   <a href="明文海_page61.html">
    61
   </a>
   <a href="明文海_page62.html">
    62
   </a>
   <a href="明文海_page63.html">
    63
   </a>
   <span>
    ...
   </span>
   <a href="明文海_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
