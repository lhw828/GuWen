<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 350 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 350 页/共 603 页
  </h1>
  <div class="content">
   臣某言：得病逾年，在假三月。再有陈请，未蒙允从。虑其奄忽，衔愧入地。伏惟圣慈，哀而信之。臣闻君之使臣，在知其心而听其言，不以容尸禄为惠也；臣之事君，在无隐情而尽忠节，不以受非据为荣也。然後上下交感，终始可咏。臣伏事陛下，五年於兹。葵藿微诚，已蒙识察；桑榆莫景，所冀哀怜。岂令危忄之时，更惧满盈之祸。虽有药石，安能调和？圣日虽逢，生涯渐短。体羸无拜舞之望，心在有涕恋之悲。臣伏览国史，备见前事。太宗朝李靖、高宗朝刘仁轨，皆自宰臣，乞骸致政。其後知犹可用，复起於家。进退之间，曲尽情礼。君臣之际，良史美谈。伏望陛下悉臣至诚，念臣羸病，许遂颐养，以保馀年。俟其有瘳，或冀万一。无任恳款遑迫之至。
    ○为容州窦中丞谢上表
    臣某言：伏特奉某月日制书，授臣容州刺史兼御史中丞，充本管经略招讨等使。臣发开州日，已差某官某乙奉表陈谢。伏以道途遐阻，水陆萦纡，臣以今月某日，到本任上讫。谨宣圣旨，慰谕远人。臣某中谢。臣本书生，素无吏术。顷因多幸，贲自邱园。累沐圣慈，骤居清贯。识昧通变，动乖事宜。惭无善状，以塞公责。伏惟睿圣文武皇帝陛下，凝旒穆清，洞照寰海。推共理之义，分寄股肱；念蒸人之勤，溥沾遐迩。察臣前任事实，恕臣本性朴愚。赐以恩辉，拔於废弃。远辞偏郡，重委方隅。捧印绶以为荣，望阙庭而增恋。虽到官之始，惠未及人；而率下之诚，务先克已。凡施政教，皆禀诏条。参以土宜，遂其物性。可行必守，有弊必除。使蛮夷生梗之风，慕臣子尽忠之道。力诚不足，心实在兹。伏乞圣明，俯赐昭鉴。无任感戴屏营之至。
    ○夔州刺史谢上表
    臣某言：伏奉某月日制书，授臣使持节都督夔州诸军事、守夔州刺史。跪受天诏，神魂震惊。伏惟文武孝德皇帝陛下，垂衣穆清，睿鉴旁达。三统交泰，百神降祥。浃於华夷，尽致仁寿。臣家本儒素，业在艺文。贞元年中，三忝科第。德宗皇帝记其姓名，知无党援，擢为御史。在台三载，例迁省官。权臣奏用，分判钱谷。竟坐连累，贬在遐方。先朝追还，方念淹滞；又遭谗嫉，出牧远州。家祸所锺，沈伏草土。《礼经》有制，羸疾仅存。甘於畎亩，以乐皇化。伏遇陛下大明御宇，照烛无私。念以残生，举其彝典。获居善部，伏感天慈。臣即以今月二日到任上讫。硖水千里，巴山万重。空怀向日之心，未有朝天之路。无任感恩恋阙之至。
    ○连州刺史谢上表
    臣某言：伏奉去年三月七日制，授臣使持节连州刺史。恭承睿旨，跪奉诏书。皇恩重於邱山，圣泽深於雨露。舞失次，神魂再扬。臣某诚欢诚惧，顿首顿首。臣性本愚拙，谬学文词，幸遇休明，累登科第。出身入仕，并不因人。德宗临御之时，臣忝御史；陛下龙飞之日，臣忝郎官。恭守章程，勤修职业。权臣奏用，盖闻虚名。实非曲求，可以覆视。迹卑易枉，无路自明。亦缘臣有微才，所以嫉臣者众，竞生口语，广肆加诬。伏赖陛下至仁，特从宽典，举以缘坐，贬佐遐藩。屡易星霜，频经恩赦。犬马怀恋，寝兴匪宁。惟读佛经，愿延圣算。昨蒙诏命，追赴上都。随例授官，俾居远郡。在臣之分，荣幸已多。伏荷陛下，孝理宏深，皇明照烛。哀臣老母羸疾，闵臣一身零丁，特降新恩，移臣善郡。光荣广被，母子再生。凡在人臣，皆感圣德；凡为人子，皆荷圣慈。岂惟贱臣，独蒙恩造？不觉喜极，至於涕零。昔殷王俯念於前禽，且闻解网；汉帝有哀於少女，爰命罢刑。方之圣朝，不足多尚。感召和气，慰安群生。非臣殒越，所能上报。伏以南方疠疾，多在夏中。自发郴州，便染瘴疟。扶策在道，不敢停留。即以今月十一日到州上讫。谨宣圣旨，以示远人；恭述诏条，所期安复。无任感恩恋阙之至。
    ○和州刺史谢上表
    臣某言：伏奉制书，授臣使持节和州诸军事、守和州刺史。臣自理巴ク，不闻善政。恩私忽降，庆失容。臣某中谢。伏惟皇帝陛下，丕承宝祚，光阐鸿猷。有汉武天人之姿，禀周成睿哲之德。发言合古，举意通神。委用得人，动植咸悦。理平之速，从古无伦。微臣何幸，获睹昌运。臣业在词学，早岁策名。德宗尚文，擢为御史。出入中外，历事五朝。累承恩光，三换符竹。在分忧之寄，禄秩非轻；而素蓄所长，效用无日。臣闻一物失所，前王轸怀。今逢圣朝，岂患无位。臣即以今月二十六日，到所任上讫。伏以地在江淮，俗参吴楚。灾旱之後，绥抚诚难。谨当奉宣皇风，慰彼黎庶。久於其道，冀彼知方。伏乞圣慈，俯赐昭鉴。臣远守藩服，不获拜舞阙庭。无任恳悃屏营之至。谨差当州军事衙官章兴奉表陈谢以闻。
    ○苏州刺史谢上表
    臣某言：伏奉制书，授臣使持节苏州诸军事、守苏州刺史。始从郎署，出领郡长。承命若惊，省躬增感。臣某中谢。伏惟皇帝陛下，受上元之眷佑，扬列圣之耿光。大康黎元，慎择牧守。德音每发，品物咸苏。臣本书生，素无党援。谬以薄伎，三登文科。德宗皇帝擢为御史，在台三载，例转省官。永贞之初，权臣领务，遂奏录用，盖闻虚名。惟守职业，实无朋附。竟坐飞语，贬在遐藩。宪宗皇帝後知事情，却授刺史。凡历外任二十馀年。伏遇陛下，应运重光，物无废滞。收拾耆旧，尘忝班行。既幸逢时，常思展效。在集贤院四换星霜，供进新书二千馀卷。儒臣之分，甘老於典坟。优诏忽临，又委之符竹。分忧诚重，恋阙滋深。石室之书，空留笔札；金闺之籍，已去姓名。本末可明，申雪无路。岂意圣慈宏纳，不隔卑微。面辞之日，特许升殿。天颜咫尺，臣礼兢惶。不敢尽言，空怀诚恳。谢恩而出，生光於九陌之间；授训而行，布政於五湖之外。臣即以今月六日到任上讫。伏以水灾之後，物力素空。臣谨扬皇风，慰彼黎庶。臣闻有味之物，蠹虫必生；有才之人，谗言必至。事理如此，古今同途。了然辨之，惟在明圣。伏惟陛下，察臣此言，则天下之人，无不幸甚。江海远地，孤危小臣，虽雨露之恩，幽遐必被，而犬马之恋，亲近为荣。
    ○汝州刺史谢上表
    臣某言：伏奉去年七月十四日诏书，授臣使持节汝州诸军事守汝州刺史兼御史中丞，充本道防御使，馀如故者。臣久居远服，恋阙常深。忽降新恩，近乡为贵。承旨庆，省躬惭惶。臣某诚欢诚喜，顿首顿首。伏惟皇帝陛下，垂衣清穆之中，旁照寰瀛之内。车书所及，动植咸安。臣昨离班行，远守江徼。延英辞日，亲奉德音。知臣所部灾荒，许臣到任条奏。恭承睿旨，宣示群黎。减其征徭，颁以赈赐。伏蒙圣泽，救此天灾。疲羸再苏，幼艾同感。二年连遭水潦，百姓幸免流离。交割之时，户口增长。虽才术不足，於事未周；而忧劳则深，为众所悉。臣本业儒素，频登文科。帝命遽回，再领军郡。即以今月二十七日到州上讫。谨当奉宣圣化，慰彼苍生。临汝水之波，朝宗尚阻；望秦城之日，回照何时？臣无任感激屏营之至。谨差防御押衙韦礼简奉表陈谢。
    ○同州刺史谢上表
    臣某言：伏奉去年十月二十二日制书，授臣使持节同州诸军事、守同州刺史兼御史中丞、充本州防御长春宫等使。恩降九重，荣忝三辅。承旨庆，省躬惭惶。臣某中谢。伏惟皇帝陛下，丕承列圣，光阐鸿猷。氛扫除，乾坤交泰。臣幸逢昌运，累沐殊私。空荷生成之恩，宁酬雨露之泽？即以今月二日到州上讫。谨宣睿旨，安慰蒸黎。伏以本州四年以来，连遭旱损。闾阎凋瘵，远近共知。臣顷任苏州之年，亦遭大水之後。面辞之日，亲奉德音。至於抚绥，皆承圣教。二年之後，百姓获安。今本部灾荒，物力困涸。忝为长吏，敢不竭诚？即须条疏，续具闻奏。臣恪居官次，幸接王畿。不获拜舞彤庭，陈露丹慊。犬马怀恋，寝兴匪宁。瞻魏阙之容，朝天尚阻；望长安之路，近日为荣。臣无任感激屏营之至。谨差防御知衙官、试殿中监杨克奉表陈谢。
    ○代杜司徒谢平章事表
    臣某言：臣伏蒙奖拔，超践钧衡。虑玷大猷，昧死陈让。再奉严旨，不令固辞。恩厚命轻，位高责重。中谢。臣闻天下安危，注意将相。处论道具瞻之地，当总戎作镇之权。虽叶梦而求，无闻秉越之寄；登坛以拜，不兼调鼎之荣。授受维艰，伊昔犹尔，况臣庸琐，何以克堪？陛下元造曲成，大明私照。俾掌戎律，复参庙谟。宠光之命，在臣已极；毫发之效，於国何施？谨当罄竭微诚，奉遵至教。仗天威以慑不顺，敷圣泽以遂群生。上分旰食之忧，下塞素餐之责。力诚不足，心实念兹。伏乞皇明，俯赐昭鉴。臣恪居官次，遐守藩维，不获伏谢彤庭，陈露丹慊。心存阙下，同犬马之恋恩；身在淮，仰云天而结思。无任恳悃屏营之至。
    ○为淮南杜相公谢兵马使朱郑等官表
    臣某言：奏事官韦温回，特蒙圣恩，重赐朱郑等官告。宸象昭回，焕然下烛，荣分右职，光贲遐藩。臣某中谢。臣伏以朱郑朴忠为心，沈毅见色。当建封御侮之寄，见张提孩之年。昨者隶职徐州，分镇蕲县。驿骚之际，梗亮弥彰。历险而前，实繁其旅。详探本末，有足褒称。辄具奏闻，恐须奖劝。伏蒙睿鉴，俯亮微诚。优诏先行，已阶直指之列；殊私荐至，超升独坐之崇。户领三千，爵逾五等。恩生非次，感异常伦。辕门有光，武旅增气。遂使感激之士，希勇爵以捐躯；猖狂之徒，聆圣泽而悛性。风行草偃，其势必然。臣忝总戎，倍百欣荷。
    ○为淮南杜相公谢贷钱物表
    臣某言：中使南宫怀珍至，奉宣圣旨存问，兼阳臣墨诏。天光下济，睿泽曲流。衔恩未酬，居宠弥惧。臣某中谢。臣受任斯极，微功莫施。昨以封略未宁，干戈犹动，寿春固垒以备盗，淮甸兴师以捍奸。经费所资，数盈巨万。馈饷时久，供亿力殚。虑始图经，不敢缄默。辄陈管见，上黩宸聪。伏蒙圣慈，特遂诚请。远承如之旨，特假聚人之财。军须不愆，士气弥振。糗粮既备，永无半菽之虞；襦足颁，远起挟纩之感。是为悦使，咸愿先登。臣忝总戎，倍百欣荷。伏以上分国用，俯济军兴。候清烟尘，谨备偿纳。
    ○苏州谢恩赐加章服表
    臣某言：伏奉去年十一月二十七日诏书，加臣赐紫金鱼袋，馀如故者。恩降重霄，荣沾陋质。既黩陟明之典，恐兴彼己之诗。宠过若惊，喜深生惧。臣某中谢。臣起自书生，业文入仕。德宗朝为御史，以孤直在台；顺宗朝为郎官，以缘累出省；宪宗皇帝後知其冤，特降敕书，追赴京国。缘有虚称，恐居清班。务进者争先，上封者潜毁。巧言易信，孤愤难申。俄复一麾，外转三郡。伏遇陛下膺期御宇，大振滞淹，哀臣宿旧，猥见收拾。职兼书殿，官忝仪曹。微劳未宣，薄命多故。又离省署，重领郡符。延英面辞，亲承教诲。衔命即路，星言载驰。到任之初，便逢灾疫。奉宣圣泽，恭守诏条。上禀睿谟，下求人瘼。才术虽短，忧劳则深。幸免流离，渐臻完复。皆承圣化所及，遂使人心获安，岂由微臣薄劣能致！臣素乏亲党，家本孤贫。年衰无酒色之娱，性拙无博奕之艺。自领大郡，又逢时灾。昼夜苦心，寝食忘味。曾经诬毁，每事防虞。惟托神明，更无媒援。岂期片善，上达宸聪。回日月之重光，烛江湘之下国。丝纶褒异，苦节既彰。印绶炜煌，老容如少。望云天而拜舞，岂尽丹诚？视环以徘徊，空嗟白首。无任感激屏营之至。
    ○谢差中使送上表
    臣某言：中使吐突仕晓至，奉宣圣旨慰谕，并送臣至本任者。深山远郡，忽降王人。跪受恩荣，仰瞻宸极。伏以发自巴峡，至於南荒。涉水陆湍险之途，当炎夏郁蒸之候。山川萦转，晨夜奔驰。幸无他疾，得至本管。九重结恋，遥倾捧日之心；万里获安，皆荷自天之。无任感戴屏营之至。
    ○代杜司徒谢男授官表
    臣某言：伏奉今月一日制，授臣长男师损秘书省著作郎，次男式方太常寺主簿；又得进奏官裴遘状报，伏承圣恩，特降中使送官告到臣宅分付师损者。宠渥非常，授任不次。惊跃无措，惧失容。臣某中谢。臣谬分重寄，获守外藩。受恩既深，无绩可纪。男师损等器惟凡品，教阙义方。早沐睿慈，已阶官次。每怀尘忝，常诫满盈。岂谓鸿霈曲覃，大明私照。宽臣尸素之责，念臣葵藿之诚。下延允息，叨践班级。天书出禁，中贵临门。荣冠等夷，庆流宗族。况著作乃撰论之地，惟史才是居；太常实礼乐之司，非儒者勿履。顾兹庸谬，忽此超升。内省惭惶，若坠冰谷。伏以圣朝立制，建官惟贤。名实无乖，轮辕尽适。微臣父子，独为幸人。非据逾涯，自中徂外。虚受邱山之赐，实增负乘之忧。进退彷徨，不知所据。无任战汗屏营之至。
    ●卷六百二
    ☆刘禹锡（四）
    ○为武中丞谢赐春衣表
    臣某言：中使某乙奉宣圣旨，赐臣春衣一副。王人临第，御府降衣。舞失容，捧戴无措。臣某中谢。伏以律当春暮，庆洽时邕。万物被薰风之和，九天垂湛露之泽。臣受任非次，速尤是虞。方怀匪服之忧，更荷解衣之赐。恩加尽饰，拖朱紫而为荣；受非以庸，顾形影而增愧。丹诚徒罄，元造难酬。无任踊跃感恩之至。
    ○为武中丞谢赐冬衣表
    臣某言：中使某乙至，奉宣圣旨，赐臣冬衣一副。恩降重霄，荣加陋质。承旨庆，省躬惭惶。臣受任已来，微效莫著。每更时律，惭旷官常。岂谓无造曲成，鸿私荐及？念兹戒寒之候，锡以御冬之衣。舞失容，顾眄增饰。鹤纹是锡，远惭晋代之贤；鹈翼不濡，实惧《曹风》之刺。无任感戴屏营之至。
    ○为淮南杜相公谢赐春衣表
    臣某言：中使陈日华至，奉宣圣旨，慰劳臣及将佐、官吏、僧道、耆老、百姓等，并赐臣墨诏及春衣两副、大将衣四副。王人捧诏，御府降衣。宠光不隔於遐藩，庆赐猥沾於裨将。臣某中谢。臣素乏器能，谬膺驱使。每惭效薄，常惧食浮。陛下覃以至仁，均其厚施。宰元和而布泽，顺时律以颁衣。出自禁中，贲於臣下。执领衤会而舞失次，被纤柔而顾ツ增辉。举体动容，既安且吉。在身不称，恐招鹈翼之讥；居任无功，叨受鹤纹之赐。下延将校，同荷生成。
    ○谢赐冬衣表
    臣某言：德音爰锡，降自烟霄。黔黎沐赐，共成睿渥。臣某中谢。伏惟皇帝陛下诞敷文教，丕变时雍，遐迩克清，翔泳咸若。臣谬膺宠任，每愧素餐。荷海岳之私，无毫厘之绩。式用衣裳在笥之戒，惟愧轻暖被身；载咏“维鹈在梁”之诗，罔知死节之所。誓当训励士伍，宁辑闾里，尽瘁竭心，以酬天造。臣与大将等无任感戴屏营之至。
    ○谢赐冬衣表
    臣某言：恭承御封，捧授恩锡，喜惧交集，精魂若飞。臣某中谢。臣夙荷宠荣，累仗旄钺。西戎未殄，无式遏之劳；东郡已安，有息偃之逸。高秋空度，永夕知惭。陛下亭育深慈，生成大德。三军挟纩，俯听纶言。九月授衣，载驰天使。臣被服既毕，感戴难胜。誓当罄节苦心，死生立效；敢以微躯陋质，丽靡自安！臣所守有限，不获奔走丹墀，犬马微诚，伏增窃恋。臣无任。云云。
    ○为淮南杜相公谢赐冬衣表
    臣某言：中使王国清至，伏奉圣旨，慰劳臣及将佐官、吏僧、道耆、寿百姓等，并赐臣墨诏及冬衣两副、大将衣四副者。大明昭回，远烛下土。殊锡稠叠，延及偏裨。庆忭失图，捧戴相贺。臣某中谢。臣谬承委寄，获守藩条。灰屡移，尘露无补。陛下至仁天覆，元化风薰。颁以兼衣，贲兹琐质。降自天府，光於辕门。缄既开，睹彩章之盛饰；蹈舞而服，发温燠於祁寒。愧尘补衮之名，更荷解衣之赐。恩波下浃，将校同沾。共戴殊荣，感思竭节。生成是荷，雨露难酬。臣无任恳悃惭荷之至。
    ○谢恩赐粟麦表
    臣某言：伏奉今月一日制书，以臣当州连年歉旱，特放开成元年夏青苗钱，并赐斛斗六万硕，仰长吏逐急济用，不得非时量有抽敛於百姓者。恩降九天，泽周万姓。优诏才下，群情顿安。臣某诚欢诚喜，顿首顿首，伏以灾流行，阴阳常数。物力既竭，人心匪遑。辄敢奏闻，本求赈贷。皇恩广被，元造曲成。既免在田之征，仍颁发廪之赐。臣谨宣赦文节目，彰示兆人。鼓舞欢谣，自中徂外。臣初莅所部，便遇俭时。今蒙圣慈，特有赈恤。主恩及物，已为寿域之人；众意感天，必有丰年之应。臣恪居官业，不获拜舞阙庭。臣无任感激。
    ○谢恩放先贷斛斗表
    臣某言：臣奉五月二十九日敕牒，据度支所奏诸道节度、观察使及州府借便省司钱物斛斗等数内，当州欠三万六千二十三贯石，并放免者。殊私忽降，逋债涤除。藩方永安，遐迩咸悦。臣某诚欢诚喜，顿首顿首。伏以关辅之间，频年歉旱。田租既须矜放，公用又不支持。承前长吏，例有借便，以救一时之急，皆成积欠之名。既未支填，常怀忧惧。圣恩周洽，洞见物情。爰命有司，使之条奏。去其旧弊，众已获安；严立新规，人知所措。臣恪居官次，不获拜舞阙庭。臣无任跃屏营之至。
    ○苏州谢赈赐表
    臣某言：伏奉去年二月十五日敕，苏州宣赐米一十二万硕，委刺史据户均给者。恩降九天，泽流万姓。伏以臣当州去年灾尤甚。水潦虽退，流佣尚多。臣前月到任，奉宣圣旨，阖境老幼，无不涕零。询访里闾，备知凋瘵。方具事实，便欲奏论。圣慈忧人，照烛幽远。特有赈恤，救其灾荒。苍生荷再造之恩，俭岁同有年之庆。臣忝为长吏，倍万恒情。无任感激跃之至。
    ○代武中丞谢新茶第一表
    臣某言：中使窦国安奉宣圣旨，赐臣新茶一斤。猥降王人，光临私室。恭承庆锡，跪启缄封。臣某中谢。伏以方隅入贡，采撷至珍。自远爰来，以新为贵。捧而观妙，饮以涤烦。顾兰露而惭芳，岂蔗浆而齐味。既荣凡口，倍切丹心。臣无任欢跃感恩之至。
    ○代武中丞谢赐新茶第二表
    臣某言：中使某乙奉宣圣旨，赐臣新茶一斤。猥沐深恩，再沾殊锡。承旨庆，省躬惭惶。臣某中谢。伏以贡自外方，名殊众品。效参药石，芳越椒兰。出自仙厨，俯颁私室。义同推食，空荷於曲成；责在素餐，实惭於虚受。
    ○谢赐广利方表
    臣某言：中使某至，奉某月日敕书手诏，赐臣《元集要广利方》五卷者。将吏森列，黎元寂听。丝言溥及，感荷德音；缃帙颁开，皆睹圣作。臣某中谢。伏惟皇帝陛下元风御宇，教以五常；赤子爱人，念其六疾。遂长驱和、扁，高视农、轩。删彼繁芜，摭其简验。莫非十全之妙，不劳三代之医。况虑轸服乘，疗覃牛马。圆首方足，毕荷亭育之恩；含齿带，尽归仁寿之域。臣奉明诏，并工缮录。俾封疆之内，日月俱悬。虽聋瞽而必知，在幽偏而亦达。臣所守有限，不获走奔阙下，蹈舞彤庭。无任踊跃屏营之至。
    ○代武中丞谢赐新橘表
    臣某言：中使某乙至，奉宣圣旨，赐臣新橘若干颗。特降恩光，猥颁庆赐。珍逾百果，荣比兼金。臣某中谢。伏以丹实初成，苞贡爰至。芬馨味重，方列於御筵；雨露恩深，忽沾於贱品。感同推食，事等绝甘。岂惟适口为珍，实冀捐躯上答。臣无任感戴之至。
    ○代武中丞谢赐新柑表
    臣某言：中使某乙至，奉宣圣旨，赐臣新柑若干颗。特降殊私，再颁名果。自远称贵，以新为荣。臣某中谢。伏以果实既成，南方有贵；琼茅合贡，中禁为珍。方外贡来，人间未睹。黄苞辉颖，雕俎增华。芬芳初佐於天庖，庆赐忽沾於凡口。甘逾萍实，剖食既同於楚谣；寒比蔗浆，析醒何惭於汉史。恩光斯重，尸素弥彰。誓当捐躯，以申上答。臣无任感戴之至。
    ○谢端午赐衣及器物等一表
    臣某言：中使刘光弼至，奉宣圣旨慰劳臣及将佐、官吏、僧道、耆老、百姓等，兼赐臣墨诏并衣一副、金花银器三事、丝索一轴、大将衣四副、彩丝五轴。宠光荐至，庆赐曲沾。忭舞失容，捧戴无力。臣某中谢。伏以朱明仲月，端午佳辰，万国被薰风之和，九天垂湛露之泽。臣幸逢休运，获守外藩。叨承睿慈，猥沾荣赉。发诏而焕窥宸翰，振衣而顿失炎威。色丝表祥，载光於佩服；珍器充玩，尽饰於圆方。恩辉既盈，喜惧交集。下延裨将，共荷鸿私。无任感戴之至。
    ○谢端午赐衣及器物等第二表
    臣某言：德音曲被，喜溢群情。厚赐遐颁，荣沾陋质。臣某中谢。伏以蕤宾在律，端午御辰。庆列丹墀，守藩莫及；恩随彩缕，捧轴难胜。况衣极珍纤，凉生温暑；器皆照烂，光发户庭。窃惭彼已之诗，敢忘满盈之诫！惟当莅戎有勇，训俗知方。永怀铭缕之诚，冀申赴蹈之节。臣与大将无任感戴踊跃之至。
    ○谢敕书赐腊日口脂等表
    臣某言：今日中使某官至，奉宣诏书，赐臣及将士腊日口脂、香药、红雪等。自天有命，地无容。虚受宠光，翻成忧负。臣某中谢。臣位居方镇，才实凡庸。郡邑临人，未移风於弊俗；岁时颁物，空窃赐於圣明。特降玺书，重加灵药。润之膏液，袭以兰芳。期美以蠲除，冀颓颜而可驻。殊私不遗於一物，曲泽下及於三军。未报主恩，惭於犬马；惟将臣节，死於封疆。
    ○为淮南杜相公谢赐历日面脂口脂表
    臣某言：中使霍子至，奉宣圣旨，存问臣及将佐、官吏、僧道、耆寿、百姓等，兼赐臣墨诏及贞元十七年新历一轴，腊日面脂、口脂、红雪、紫雪并金花银合二、金棱合二。皇明远烛，殊锡荐臻。舞失容，捧戴无措。臣某中谢。伏惟皇帝陛下，立极御天，顺时布政。礼崇大蜡，泽浃遐藩。臣叨荣日深，窃位时久。谬回宸眷，猥降王人。天书下临，睹三光之照耀；玉历爰授，知四气之环周。雕奁既开，珍药斯见。膏凝雪莹，舍液腾芳。顿光蒲柳之容，永去疠疵之患。命轻恩重，上答何阶？无任感屏营之至。
    ○为李中丞谢赐紫雪面脂等表
    臣某言：中使某乙至，奉宣圣旨，赐臣紫雪、红雪、面脂、口脂各一合，澡豆一袋。特降王人，俯临私第。衔恩庆，省已惭惶。云云。臣谬荷宠私，素无绩效。空变星霜之候，猥沾庆赐之恩。跪捧雕奁，荣观珍药。功能去疾，永绝於疠疵；泽可饰容，顿光於蒲柳。生成是荷，雨露难酬。无任感戴。
    ○为李中丞谢赐锺馗历日表
    臣某言：中使某乙至，奉宣圣旨，赐臣画《锺馗》一、新历日一轴。恩降□霄，光生里巷。虽当岁暮，如煦阳和。臣某中谢。伏以将庆新年，聿修故事。缋其神象，表去厉之方；颁以历书，敬授时之始。微臣何幸？天意不遗。无任感戴屏营之至。
    ○为淮南杜相公谢赐锺馗历日表
    臣某言：高品某乙至，奉宣圣旨，赐臣画《锺馗》一、新历日一轴。星纪方回，虽逢岁暮；恩辉忽降，已觉春来。臣某中谢。伏以图写威神，驱除群厉。颁行律历，敬授四时。施张有严，既增门户之贵；动用叶吉，常为掌握之珍。瞻仰披寻，皆知圣泽。无任欣戴之至。
    ○为杜司徒谢赐追赠表
    臣某言：伏奉制书，褒赠臣亡父先臣某官尚书左仆射者。时逢霈泽，礼极徽章。臣某中谢。臣家受国恩，至臣累叶。常惧不克负荷，以忝前人。岂期多幸遭逢，猥居高位。陛下应乾御极，作解庇人。恩浃寰区，礼崇宗庙。垂仁布德，自叶流根。紫书忽降於重霄，密印荣加於厚夜。星霜增感，蒸尝有辉。非臣陨越，所能上报。无任感咽屏营之至。
    ○为杜相公谢赐门戟表
    臣某言：臣得进奏官裴遘状报，今月九日，军器使梁延寿奉宣进止付所司，准省牒赐臣门戟十二竿者。恩降云天，荣加门户。承旨庆，省躬惭惶。伏以礼著等威，朝有命数。是昭懋赏，必在畴庸。臣谬荷宠光，素无绩效。旌旄之寄，已忝外藩。戟爰列，更光私第。贲於枨，庆及子孙。睹兹盛仪，实愧虚受。无任欣戴屏营之至。
    ○为韦尹谢许折籴表
    臣某言：伏奉诏旨，以臣所请畿内折籴，宜令度支计会定数奏来者。天慈广被，人瘼是求。臣自理京邑，不先威刑，唯务便安，所期富庶。每因赐对，常奉德音。府县之间，巨细令奏。伏以圣明在上，风雨应时。顺成之年，谷籴常贱。若无轻重之法，必利兼并之家。辄敢上闻，请行折籴。天光下烛，人隐无遗。宣付所司，允臣所奏。事关理本，惠及生灵。臣忝尹京，倍百欣荷。无任欢跃屏营之至。
    ○为淮南杜相公谢诏许濠泗两州割属淮南表
    臣某言：伏奉十一月二十九日诏书，其濠、泗两州令臣依前收管。臣谬承宠光，作镇淮海。位均九伯，权总十连。内省无堪，常恐不逮。岂谓恩私曲被，封略有加。惭无报政之勤，重受分忧之寄。伏以兵戎方息，闾里未安，谨当奉宣皇风，慰彼黔首。且责成於牧宰，期不失於澄清。伏惟圣明，俯赐昭鉴。臣无任感戴屏营之至。
    ○谢手诏慰抚表
    臣某言：臣监军使判官刘寄至，伏奉敕书手诏，兼奉宣口敕。奏事官王穆回，又奉尺书手诏，兼宣口敕。并慰抚问臣及将士等。圣慈稠叠，感戴无阶。臣某中谢。臣迹忝总戎，力惭致果。一昨励兵秣马，破贼攻城；皆承睿略指踪，庙谟制胜。岂臣庸安，敢窃勋劳。每佳冯异推功，见称良史；常恶乐羊求赏，翻谢谤书。拳拳血诚，天实谅只。但以孤根独立，众口易诬，销骨为虞，抚心是惧。树杨恐拔，非独一人；《采葛》畏谗，信如三月。忘寝与食，以荣为忧。陛下圣聪听卑，宸鉴烛远。天书轸念，口诏宣慈，特荷知臣之明，累矜报主之效。许之纯直，慰以贞坚。北阙之恩，谬加倚赖；东门之倚，又切防虞。宠兼腹心，泽浸骨髓。载欣载跃，感戴无阶。岂惟翦逆枭凶，独申微效；实冀粉身灰骨，上答殊私。臣无任。
    ○谢恩存问表
    臣某言：王敬仁至，奉口敕存问微臣，悯其疏远之悲，慰其违离之思。臣某中谢。臣自今春分司入洛，即属陛下受命承天。企揖让之盛仪，隔肃雍之大礼。元英匝岁，日夜怀归。白云在天，阙庭难见。岂期廷瑰为宝，尚忆他山之石；贞明溥临，远及容光之地。仁深行苇，眷甚遗簪。草木之诚，何酬造化。无任感恩慕恋之至。
    ○为淮南杜相公谢赐墨诏第一表
    臣某言：中使陈日华至，奉宣圣旨存问，兼赐臣墨诏。又以臣所奏罗向及裴靖政理有方，今各赐手诏激赏者。恩降重霄，泽流下土。义敦奖劝，荣冠等夷。臣某中谢。臣昨以罗向、裴靖励精吏理，效用著明。人感悦安，俗致殷阜。恐须甄录，以劝在官。辄献封章，具陈成绩。伏蒙睿览，俯亮愚衷。嘉理行之尤光，示丝纶之深旨。守道者益以固志，怀慝者由是悛心。激俗化人，於兹为大。臣谬司廉察，职在澄清，幸遇旌善之时，获免蔽贤之责，无任欣戴之至。
    ○为淮南杜相公谢赐墨诏第二表
    臣某言：中使陈日华至，奉宣圣旨，慰劳臣及将佐、官吏、僧道、耆寿、百姓等，兼赐臣墨诏。恩降紫泥，泽流下土。跪奉自天之命，遥倾捧日之心。臣某中谢。伏以皇帝陛下，凝旒穆清，轸念黎献。已洽雍熙之化，尚存宵旰之勤。远降王人，特纡宸翰。慰问稠叠，晓谕便蕃。任重力微，不知上答。应缘戎旅庶务，谨具别状奏闻。伏乞皇明，俯赐昭鉴。无任感戴屏营之至。
    ○为淮南杜相公谢赐手诏表
    臣某言：中使阎忠信至，奉宣圣旨存问，兼赐臣手诏。拜捧紫泥，跪伸金简。承旨见圣神之略，感恩知身命之轻。臣某中谢。臣素乏异能，幸逢昌运。猥当旄钺之寄，未靖妖氛；荣分台鼎之名，何阶启沃？窃位斯久，速尤是虞。岂谓元化曲成，鸿私荐及。特纡睿思，亲洒仙毫，降自九天，粲然五色。初喜丽天之象，远烛辉光；旋惊垂露之踪，曲覃霈泽。鸾鹤回翔而变态，烟□舒卷以呈姿。赋彩飞文，耸神荡目。恭惟国宝，何幸家藏？感极涕零，莫知上答。应缘军旅庶务，谨具别状奏闻。无任欣戴屏营之至。
    ○谢授分司表
    臣某言：伏奉今月十九日制书，授臣太子宾客，分司东都者。宠命自天，战越无地。臣某中谢。臣发迹书生，以文为业。出身入仕，四十馀年。顷自集贤学士，出守吴郡。面辞之日，亲承德音。念百姓水潦之馀，示微臣政理之法。臣祗承圣旨，夙夜竭诚。闾里获安，流庸尽复。猥蒙朝奖，锡以金章。及迁同州，又遇歉旱。悉心绥抚，幸免流离。今荷天慈，悯臣耆旧。列名宾护之职，分局河洛之都。老马沾束帛之恩，枯株蒙雨露之泽。获居荣秩，以毕馀年。顾此微躯，实为厚幸。伏以臣始为御史，逮事德宗；今忝宫僚，幸逢圣日。举四海之内，贤能则多；求六朝之臣，零落将尽。虽迫桑榆之景，犹倾葵藿之心。无任感恩惕之至。
    ○代杜司徒乞朝觐表
    臣某言：臣闻事君之道，有犯无隐。恳诚所至，敢不罄陈？伏惟圣明，俯赐矜察。臣某中谢。臣代受国恩，忝承门荫。脱巾筮仕，敢期荣名？陈力效官，靡树声绩。始因孤直，骤历清班。复荷朝奖，作藩外府。远违辇下，十有四年。恪守淮，於今一纪。犬马恋主，寝兴匪遑。蒲柳易衰，迟暮俄及。窃位时久，妨贤愧深。况历任以来，四十八考。祗奉朝谒，时才二周。服勤郡府，荏苒垂老。屏营魏阙之思，梦想承明之迹。如迫馁寒，不忘衣食。伏惟睿鉴，俯亮愚衷。早赐择人，与臣为替。交受之际，冀无可虞。然後脂车，奔赴京辇。微愿斯毕，虽死犹生。臣顷以戎务方殷，猥加宰辅。今既事罢，实惭此名。为有藩镇同时，未敢轻上印绶。伏以圣朝赫奕，左右惟贤。汉愧得人，周惭多士。臣才略既短，齿且衰。柄用之地，甘心自绝。所冀退归旧里，沐浴皇风。绝“钟鸣漏尽”之讥，展“维桑与梓”之敬。匪惟名器不假，实贵骸骨获全。知止之心，神只可鉴。无任悃款怔营之至。
    ○为淮南杜相公请赴行营表
    臣佑言，臣自守淮，已周星纪。虔奉朝典，粗安遐方。素效未闻，新恩荐及。身曳两绶，寄深一隅。蚊蚋负山，力诚不足；鹰逐鸟，志则有馀。臣再授兵符，夙参军幕。被坚执锐，虽未经於戎行；受制代谋，亦尝习於事业。自忝藩翰，属时清平。无施汗马之劳，但咏“橐弓”之什。今则幸遇殊奖，委之专征。以身率先，是臣素志。况开徐州士众，本无叛心。仓卒之间，危疑至此。臣请自临疆埸，亲领纪纲。裂帛系书，谕其祸福。椎牛飨士，养以威声。冀宣皇风，煦兹蠢类。以忠义感胁从之伍，以含宏安反侧之徒。革面悛心，期乎不日。其扬州留务，请令行军司马路应权知。伏乞圣慈，俯赐昭鉴。
    ○为淮南杜相公论西戎表
    臣佑言：臣一辞阙庭，已经二载，官当重任，身受厚恩，既怀子牟恋阙之心，又负臧文窃位之责。思所以歌颂圣德，俾补箴规。尘露至微，不任恳迫。臣远祖诗，显名汉代，出牧南阳，谠言善策，随事献纳。忠醇之至，闻於中外，遗风可袭，有激愚衷。臣是以辄竭闻见，粗陈梗概，虽不尽陛下圣明万分之一，然臣子之心，有直必献。
    伏惟皇帝陛下，德合天地，道跻文武。弛张普博，上法阴阳。气均生成，人沾亭育；凡是氛，覆以春和。销除容纳，皆如圣意；宽宥肆赦，实赖皇明。河中诛锄，不劳兵革；淮右底定，不戮一人。庆浃万邦，事出千古。近又西戎背约，寇犯王师。陛下宏贷财狼，矜其凶悍，布以恩泽，果此知惭，功因德成，不以兵革。故《诗》云“猃狁孔炽”，《书》称“蛮夷猾夏”。臣观自古帝王，不忍小念贻大患，故竭耗中国，尽心边陲。至必灭昆明之城，平大宛之种，岂足发辉皇猷，增荣简册？故贤哲之论，薄卫霍之功。陛下镜历代无益之端，修大君文德之教，遂得北狄深藏，五城晏闭，百蛮向化，四海无虞。惟此小蕃，尚迷圣教。陛下示之大信，宏以旧恩。虽关防暂惊，而烽燧旋罢。
    臣负恩方镇，初惧寇戎，正於忧迫之时，果闻仁圣之谕。攘却凶孽，不劳干戈。臣静思远图，为国久计，莫若存信施惠，多愧其心。岁通玉帛，待以客礼。昭宣圣德，择奉谊之臣；恢拓皇威，选谨边之将。积粟塞下，坐甲关中；以逸待劳，以高御下。重以金玉之赠，结以舅甥之欢。小来则慰安，大至则严备。明其斥候，不挠不侵。则戎狄为可封之人，沙场无战死之骨。若天下无事，人安岁稔，然後训兵，命将破虏。摧衡原州，营田灵武。尽复旧地，通使安西。国家长算，悉在於此。计熟事定，举必有功；苟未可图，岂宜容易。此皆陛下朝夕倦谈之事，前後立验之谋。臣质性顽疏，筹画庸近。受恩非据，敢忘献忠？犬马之心，实所罄尽。谨遣某官奉表。
    ○为淮南杜相公论废楚州营田表
  </div>
  <div class="pagination">
   <a href="全唐文_page349.html">
    上一页
   </a>
   <span>
    ...
   </span>
   <a href="全唐文_page345.html">
    345
   </a>
   <a href="全唐文_page346.html">
    346
   </a>
   <a href="全唐文_page347.html">
    347
   </a>
   <a href="全唐文_page348.html">
    348
   </a>
   <a href="全唐文_page349.html">
    349
   </a>
   <span class="current-page">
    350
   </span>
   <a href="全唐文_page351.html">
    351
   </a>
   <a href="全唐文_page352.html">
    352
   </a>
   <a href="全唐文_page353.html">
    353
   </a>
   <a href="全唐文_page354.html">
    354
   </a>
   <a href="全唐文_page355.html">
    355
   </a>
   <span>
    ...
   </span>
   <a href="全唐文_page351.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
