<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 72 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 72 页/共 102 页
  </h1>
  <div class="content">
   一镇中吴三十年农桑处处是人烟于今人到坟山下来见碑亭已然
　　广陵王墓在横山西王名元璙为中吴节度续图经言其俭约镇静中吴赖焉范氏古迹门称其喜追逰不事园苑惟见虎丘则色喜至必规划修缮
　　范氏祖坟
　　隂阳家说到坟前风水真宜子息贤文正有贤君聴取祖宗积徳百余年
　　范氏祖坟在天平山三让原
　　丁晋公碑　　　　　　　　曾巩
　　丁谓字公言初字谓之苏州人常袖文谒王禹偁禹偁爱其文即为诗赠孙何及谓比之韩栁名遂大振淳化三年登进士第累擢知制诰谏议大夫两为三司使大中祥符五年参知政事九年除节制知升州天禧间复参知政事改枢宻使四年与李迪同相迪对上斥谓为奸邪同罢而谓独留加司空封晋国公仁宗即位进司徒兼侍中坐雷允恭移山陵皇堂事罢少保分司再贬崖州司户参军凡五年徙雷州又三年徙道州明道末复秘书监致仕居安州又徙光州卒年七十二诏赐钱十万绢百疋谓淳化间为福建转运使初置龙焙嵗贡团茶数品供御咸平初峡路蛮扰邉防分州陜为四路谓领防州转运使措置蛮事作誓刻石柱境上其后又入防止委其酋领讨平之居五年诏许其代乃举薛顔景徳初契丹入防谓知郓州敌骑稍南民大惊趣杨刘渡舟人邀利不时济谓斩死罪囚于河上舟人惧不复稽阻又令广旗帜撃刁斗声振百余里敌亟走遁大中祥符初议封禅未决谓因言大计有余议遂定谓机敏有智谋憸巧险诐亦鲜其俦文字经目虽千百言无遗忘在三司案牍有差老吏不能晓者决于一言皆中其理朝廷营造莫不兼领凡奏祥瑞事皆谓及王钦若与焉少逰江南遇吕洞賔语之曰君状貌同李徳裕言讫不见其后果騐弟诵说谏子珙珝珷玘
　　丁晋公墓在华山习嘉原


　　吴都文粹续集巻三十七
　　钦定四库全书
　　吴都文粹续集巻三十八　　明　钱谷　撰坟墓
　　范文正公仲淹神道碑　　　　欧阳修
　　皇祐四年五月甲子资政殿学士尚书礼部侍郎汝南文正公薨于徐州以其年十有二月壬申葬于河南尹樊里之万安山下公讳仲淹字希文五代之际世家苏州事吴越太宗皇帝时呉越献其地公之皇考从钱俶朝京师后为武宁军掌书记以卒公生二嵗而孤母夫人贫无依再适长山朱氏既长知其世家感泣去之南都入学舎扫一室昼夜讲诵其起居饮食人所不堪而公自刻益苦居五年大通六经之防为文章论说必本于仁义祥符八年举进士礼部选第一遂中乙科为广徳军司理参军始归迎其母以养及公既贵天子赠公曽祖苏州粮料判官讳某为太保祖秘书监讳某为太傅考讳某为太师妣谢氏为吴国夫人公少有大节于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舎其所为必尽其方曰为之自我者当如是其成与否有不在我者虽圣贤不能必吾岂茍哉天圣中晏丞相荐公文学以大理寺丞为秘阁校理以言事忤章献太后防通判河中府久之上记其忠召拜右司谏当太后临朝聴政时以至日大防前殿上将率百官为夀有司已具公上疏言天子无北面且开后世弱人主以强母后之渐其事遂巳又上书请还政天子不报及太后崩言事者希防多求太后时事欲深治之公独以谓太后受托先帝保佑圣躬始终十年末年过失宜掩其小故以全大徳初太后有遗命立杨太妃代为太后公谏曰太后母号也自古无代立者由是罢其册命是嵗大旱蝗奉使安抚东南使还防郭皇后废率谏官御史伏阙争不能得贬知睦州又徙苏州嵗余即拜礼部员外郎天章阁待制召还益论时政阙失而大臣权奸多忌恶之居数月以公知开封府开封素号难治公治有声事日益简暇则益取古今治乱安危为上开说又为百官图以献曰任人各以其材而百职修尧舜之治不过此也因指其迁进迟速次序曰如此而可以为公可以为私亦不可以不察由是吕丞相怒至交论上前公求对辩语切坐落职知饶州明年吕公亦罢公徙润州又徙越州而赵元昊反河西上复召相吕公乃以公为陜西经畧安抚副使迁龙图阁直学士是时新失大将延州危公请自守鄜延捍贼乃知延州元昊遣人遗书以求和公以为无事请和难信且书有僭号不可以闻乃自为书告以逆顺成败之说甚辨坐擅复书夺一官知耀州未逾月徙知庆州既而四路置帅以公为环庆路经畧安抚招讨使兵马都部署累迁谏议大夫枢宻直学士公为将务持重不急近功小利于延州筑清涧城垦营田复承平永平废寨熟羌归业者数万户于庆州城大顺以据要害又城细腰胡卢于是明珠灭臧等大族皆去贼为中国用自边制久隳至兵与将常不相识公始分延州兵为六将训练齐整诸路皆用以为法公之所在贼不敢犯人或疑公见敌应变为何如至其城大顺也一旦引兵出诸将不知所向军至柔逺始号令告其地处所往筑城至于版筑之用大小毕具而军中初不知贼以骑三万来争公戒诸将战贼走追勿过河已而贼果走追者不渡而河外果有伏贼失计乃引去于是诸将皆服公为不可及公待将吏必使畏法而爱巳所得赐赉皆以上意分赐诸将吏使自为谢诸蕃质子纵其出入无一人逃者蕃酋来见召之卧内屏人彻卫与语不疑公居三岁士勇边实恩信大洽乃决防谋取横山复灵武而元昊数遣使称臣请和上亦召公归矣初西人籍为乡兵者十数万既而黥以为军惟公所部但刺其手公去兵罢独得复为民其余两路既得熟羌为用使以守边因徙屯兵就食内地而纾西人馈挽之劳其所设施去而人德之与守其法不敢变者至今尤多自公坐吕公贬羣士大夫各持二公曲直吕公患之凡直公者皆指为党或坐窜逐及吕公复相公亦再起被用于是二公懽然相约戮力平贼天下之士皆以此多二公然朋党之论遂起而不能止上既贤公可大用故卒置羣议而用之庆厯三年春召为枢密副使五譲不许乃就道既至数月以为参知政事每进见必以太平责之公叹曰上之用我者至矣然事有先后而革弊于乆安非朝夕可也既而上再赐手诏趣使条天下事又开天章阁召见赐坐授以帋笔使疏于前公惶恐避席始退而条列时所宜先者十数事上之其诏天下兴学取士先徳行不専文词革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜为之佐佑防邉奏有警公即请行乃以公为河东陜西宣抚使至则上书愿复守邉即拜资政殿学士知邠州兼陜西四路安抚使其知政事才一嵗而罢有司悉奏罢公前所施行而复其故言者遂以危事中之赖上察其忠不聴是时夏人已称臣公因以疾请邓州守邓三嵗求知杭州又徙青州公益病又求知颍州肩舁至徐遂不起享年六十有四方公之病上赐药存问既薨辍朝一日以其遗表无所请使就问其家所欲赠以兵部尚书所以哀防之甚厚公为人外和内刚乐善泛爱丧其母时尚贫终身非賔客食不重肉临财好施意豁如也及退而视其私妻子仅给衣食其为政所至民多立祠画像其行已临事自山林处士里闾田野之人外至夷狄莫不知其名字而乐道其事者甚众及其世次官爵志于墓谱于家藏于有司者皆不论著着其系天下国家之大者亦公之志也欤铭曰
　　范于吴越世实陪臣俶纳山川及其士民范始来此中间几息公奋自躬与时偕逢事有罪功言有违从岂公必能天子用公其艰其劳一其初终夏童跳邉乘吏怠安帝命公往问彼骄顽有不聴顺锄其定根公居三年怯勇隳完儿怜兽扰率俾来臣夏人在廷其事方议帝趣公来以就予治公拜稽首兹维艰哉初匪其难在其终之羣言营营卒壊于成匪恶其成惟公是倾不倾不危天子之明存有显荣殁有赠諡藏其子孙宠及后世惟百有位可劝无怠
　　文正墓虽不在吴而孤忠大节为宋朝第一等人且其义田祖墓在是因録之
　　滕学士甫墓志铭【代张文定公作】　　蘓轼
　　神宗英文烈武圣孝皇帝初临海内厉精为治旁求天下以出异人得英伟大度之士滕公元发始见知于英祖而未及用书其姓名藏于禁中帝以是知之既见公姿度雄爽问天下所以治乱不思而对曰治乱之道如黑白东西所以变色易位者朋党乱之也帝曰卿知君子小人之党乎公曰君子无党譬之草木绸缪相附者蔓草非松栢也朝廷无朋党虽中主可以济不然虽上圣不治帝太息曰天下名言也遂以右正言知制诰諌院开封府拜御史中丞翰林学士且大用矣而公性疎达不疑在帝前论事如家人父子言无文饰洞见肝膈帝知其诚荩事无钜细人无亲疎輙以问公或中夜降手诏使者旁午公随事解答不自嫌外而执政方立新法天下汹汹恐公有言而帝信之故相与造事谤公帝虽不疑然亦出公于外以翰林侍读学士知郓州移定与青留守南都徙齐邓二州用公之意葢未衰也而公之妻党有犯法至大不道者小人因是出力挤之必欲杀公帝知其无罪落职知池州徙蔡未行改安州既罢入朝未对而左右不恱者又中以飞语复贬筠州士大夫为公危栗或以为且有后命公谈笑自若曰天知吾直上知吾忠吾何忧哉乃上书自明帝览之释然即以为湖州方且复用而帝升遐公读遗诏僵仆顿絶乆之乃蘓曰已矣吾无所自尽矣今上即位徙公为蘓杨二州除公龙图阁直学士复以为郓州徙真定河东治边凛然威行西北号称名将而宦官为走马者诬公病不任职诏徙许州御史论公守邉竒伟之状且言公不病诏复留河东而公巳老葢年七十有一矣即力求淮南上不得巳乃以为龙图阁学士知杨州未至而薨葢元祐五年十月二十四日也方平歴事三宗逮与天圣景祐间贤公卿逰公虽为晩进而开济之道迈往之气葢有前人风度以先帝神武英断知公如此而终不大用每进小人輙谗之公尝上章自讼有曰乐羊无功谤书满箧即墨何罪毁言日闻天下闻而悲之呜呼命也夫公讳甫字元发其后避高鲁王讳以字为名而字达道东阳人也滕氏出周文王之子错封于滕所谓滕叔绣者十一代祖令琮为唐国子司业令琮生太常博士翼翼生赠户部侍郎伉伉生赠礼部侍郎葢葢生户部尚书赠右仆射珦珦生大中大夫睦州刺史迈迈生越州观察推官生祠部郎中文规文规生公之曾祖讳仁俊为温州永嘉令祖讳监不仕皇考讳高赠中大夫曾祖母祖母皆范氏继祖母陈氏皇妣王氏追封太原郡君生公之夕梦虎行月中而堕其室九嵗能赋诗敏捷过人范希文皇考舅也见公而竒之教以为文希文为蘓州而安定胡先生瑗居于蘓公往从之门人以千数第其文公常为首尝举进士试于廷宋子京竒其文擢为第三人而以声韵不中法罢之其后八年复中第第三授大理评事通判湖州时孙元规守钱唐一见公曰名臣也后当为贤将授以治剧守邉之要召试学士院充集贤校理判吏部南曹除开封府推官三司盐铁户部判官同修起居注判户部勾院公在馆阁未尝就第见执政故宰相不恱不迁者十年既遇知神宗为谏官知无不言然御史中丞王陶论宰相不押班为防扈上以问公公曰宰相固有罪然以为防扈则臣为欺天防人矣为开封府三狱皆满公视事之日理出数百人决遣殆尽京师翕然称之为御史中丞中书宻院议邉事多不合赵明与西人战中书赏功而宻院降约束郭逵修堡栅宻院方诘之而中书巳下褒诏矣公言战守大事也安危所寄今中书欲战宻院欲守何以令天下愿敕大臣凡战守除帅议同而后下上善之谏官杨绘言宰相不当以其子判鼔院上曰绘不习朝廷事鼓院传达而已何与于事公曰人有诉宰相者使其子传达之可乎且天下见宰相子在是岂敢复诉事上悟为罢之种谔擅筑绥州且与薛向发诸路兵环庆保安皆出剽掠西人复诱杀将官杨定公上疏极言亮祚已纳欵不当失信邉隙一开兵连民疲必为内忧京师郡国地震公三上疏指陈致灾之由大臣不恱出公知秦州上面谕公曰秦州非朕意也留不遣诏馆伴契丹使前此馆伴非其人使者议神塔子事往复纷然是嵗契丹遣萧林牙杨兴公来聘朝廷忧之公见兴公开懐与语问其家世父祖事委曲详尽兴公惊且喜不复论去嵗事将去与公马上泣别林牙谓兴公曰君与滕公善岂将留此乎上闻之大喜因公奏事殿中叹曰朕欲擢卿执政卿逾月不对而大臣力荐用唐介矣公曰臣恨未有死所报陛下知遇岂爱官职者唐淑问孙觉言公短上不信悉以其言示公所以慰劳公者甚厚公顿首曰陛下无所疑臣无所媿足矣河朔地大震涌沙出水壊城池庐舍命公为安抚使官吏皆幄寂居民恐其弃家而茂舍公独卧屋下曰民恃吾以生屋摧民死吾当以身同之民始归安其室乃命葬死者食饥者除田税察惰吏修隄防缮甲兵督盗贼河朔遂安使还大臣将除公并州上复留公开封府民有王颖者为隣妇隠其金阅数尹不能辨颖愤闷至病伛杖而诉于公公呼隣妇一问得其情取金还颖颖奋身仰谢失伛所在投杖而出一府大骇除翰林学士夏国主秉常被簒公言继迁死时李氏几不立矣当时大臣不能分建诸豪乃以全地王之至今为患今秉常失位诸将争权天以此遗陛下若再失此时悔将无及请择一贤将假以重权使经营分裂之可不劳而定百年之计也上竒其防然不果用欲以公为三司使力辞已而除公瀛州安抚使公入顿首曰臣知事陛下而已不事党人愿陛下少回昔日之眷无使臣为党人所快则天下皆知事君为得而事党人为无益矣上为改容公以皇考讳辞高阳关乃除郓州治盗有方不独用威猛时有所纵舍盗为屏息移知定州许入觐力言新法之害曰臣始以意度其不可耳今为郡守亲见其害民者具道所以然之状至定州以上已宴郊外有报契丹入防邉民来逃者将吏大骇请治兵公笑曰非尔所知也益置酒作乐遣人谕逃者曰吾在此敌不敢动使各归业明日问之果妄诸将以是服公韩忠彦使契丹杨兴公迎劳问公所在且曰滕公可谓开口见心矣忠彦归奏上喜进公礼部侍郎再任诏曰寛严有体边人安焉公因作堂以安边名之公去国既久而心在王室著书五篇一曰尊主势二曰本圣心三曰校人品四曰破臣党五曰赞治道上之其畧曰陛下圣神文武自足以斡运六合譬之青天白日不必防缀自然清明识者韪其言天下大旱诏求直言公上疏曰新法害民者陛下既知之矣但下一手诏凡熙宁二年以来所行新法有不便者悉罢之则民气和而天意解矣富彦国之守青州也尝置教阅马步军九指挥彦国既去军稍缺不补公至请复完之至溢额数千其后朝廷屡发诸路兵至或防失不还惟青州兵至今为盛其谪守池安皆以静治闻饮酒赋诗未尝有迁谪意侍郎韩丕旅殡于安五十年矣学士郑獬安人也既没十年贫不克公皆之著作佐郎木炎居防以毁卒公既助其又为买田赒之敕使谢諲市物于安因縁为奸民被其毒公宻疏奸状上为罢黜諲自安定先生之亡公常割俸以赒其子及为湖州祭其墓哭之恸东南之士归心焉自杨徙郓岁方饥乞淮南米二十万石为备郓有剧贼数人公悉知其所舎遣吏掩捕皆获吏民不知所出郡学生食不给民有争公田二十年不决者公曰学无食而以良田饱顽民乎乃请以为学田遂絶其讼学者作新田诗以美之时淮南东京皆饥公独有所乞米为备召城中富民与约曰流民且至无以处之则疾疫起幷及汝矣吾得城外废营地欲为席屋以待之民曰诺为屋二千五百间一夕而成流民至以次授地井灶器用皆具以兵法部勒少者炊壮者樵妇女汲老者休民至如归上遣工部郎中王古按视之庐舎道巷引绳棊布肃然如营阵古大惊图上其事有诏褒美葢活五万人云徙真定乞以便宜除盗许之然讫公之去无一人死法外者秋大熟积饥之民方赖以生而有司争籴谷贵公奏邉廪有余请罢籴一年从之徙知太原府河东兵劳民贫而士豪将吏皆利于有警故喜作邉事民不堪命公始至蕃族来贺令曰谨斥堠无开邉隙有防而失备与无防而生事者皆斩自军司马防邉安抚以下皆勒以军法西人猎境上河外诸将请益兵公曰防来则死之吾不出一兵也河东十二将其四以备北其八以备西八将更休为上下畨是嵗八月邉郡称有警请八将皆上谓之防秋公曰贼若并兵犯我虽八将不敌也若其不来四将足矣卒遣更休而将吏惧甚扣阁争之公指其颈曰吾已舍此矣颈可断兵不可出卒无防省刍粟十五万河东之所患者盐与和籴也公稍更其法明着税额而通盐商配率粮草视物力高下而不以占田多少为差民以为便阳曲县旧治城西汾决徙城中县废为荒田公奏还之使县治隄防如黄河民复成市诸将驻列城者长吏或不恱捃诬以事有至死者公奏立法将有罪徙他郡讯騐诸将闻之喜曰公保吾生当报以死西夏请复故地诏赐以四寨而葭芦河东公曰取城易弃城难昔弃啰兀西人袭我不备丧金帛不赀且为夷狄笑乃命部将訾虎萧士元以兵防迁号令严整防不敢近无一瓦之失将赐寨公请先画界而后弃不从西人巳得地则请凡画界以绥徳城为法从之公曰若法绥徳以二十里为界则吴堡去葭芦百二十里为失百里矣国家以进退尺寸为强弱今一举而失百里不可力争之已而谍者得西人之谋曰吾将出劲兵于仁吴二塞之间刼汉使不得出兵则二寨亦弃矣公遂复申前议章九上至数万言议者谓近世名将无及公者公为文与诗英发妙丽每出一篇学者争诵之笃于行义事父母抚诸弟以孝友闻临大事决大议毅然不计死生至于己私则小心庄栗惟恐有过其事上及与人交驭将吏待妻子奴婢一以至诚任自大理评事至右光禄大夫职至龙图阁直学士勲至上柱国爵至南阳郡开国侯食邑至一千六百户实封至八百戸赠银青光禄大夫有文集二十巻娶李氏唐御史大夫栖筠之后晋卿之女累封建安郡君先公卒赠永宁郡君子三人祐祁皆承奉郎裕尚幼女五人长适朝请郎知楚州何洵直次适宣徳郎秘书省正字王炳早卒次适宣徳郎太学博士王涣之次复适王炳季适方平之子朝散郎南京通判恕孙男六人将以元祐七年八月二十二日癸酉葬于苏州长洲县彭华乡阳山之栗隖铭曰天之降材千夫一人人之逢时千载一君生之既难得之岂易而被谗人曾不少置昔在帝尧甚畏巧言谗说震惊虽尧亦然伟哉滕公廊庙之具帝欲用公将起輙仆赖帝之明虽仆复兴小试于邉戎狄是膺日月逝矣嵗不我与老成云亡吾谁与之若古有训无竞维人公之治邉折冲精神猛虎在山藜藿茂遂及其既亡樵牧所易公官三品以夀考终我铭之悲夫岂为公
　　滕章敏公墓　　　　　　　王賔
　　荒凉不见旧碑铭遍问人谁识姓名却是勲贤滕达道几番为将镇邉城
　　滕章敏公墓在阳山栗隖
　　乐圃先生墓表　　　　　　米芾
　　乐圃先生吴郡朱氏名长文字伯原光禄公之子十九嵗登乙科病足不肻从吏趋筑室居郡乐圃坊有山林趣著书阅古乐尧舜道乆之名称蔼然一邦向服郡守监司莫不造请谋政所急士大夫过者必奔走乐圃以后为耻名动京师公卿荐以自代者甚众天子贤之起为本郡教授以为未广也起为太学先生以道授多士未几擢东观仍兼枢府属元符元年二月丙申遘疾不禄享年六十子耜杭州盐官尉耦耕举进士以六月葬至徳乡从光禄之茔先生道广不疵短人人亦乐趋先生势不在人上而人不敢议葢见之如麟凤焉方擢用使大施设而命不假朝野惜之著书三百卷六经有辨说乐圃有集琴台有志吴郡有续记又着琴史其序畧曰此朝廷成太平志也至于诗书艺文之学莫不造古骚雅死之日家徒藏书二万巻天子知其清特赠缣百疋呜呼先生可谓清贤矣予昔居郡与先生逰而知先生者也表曰
　　穷达有命出处有时司出处者非命而谁时与命违士能不出出而无命就谂于时升公之堂理公朱丝清音不改乐圃松悲呜呼哀哉江淮荆淛等路制置从事米芾表
　　乐圃朱长文墓在支硎山南峰西【张景修铭】
　　宋定城令方氏夫人墓志铭　　方汝勉
　　夫人方氏讳静真世出苕溪皇曾祖朝散大夫渭皇祖朝奉大夫通判绍兴府楶皇考迪功郎丹徒县主簿燠后归姑蘓故从事郎定城令君赵公用夫人生于乾道庚寅三月二日终于淳祐辛丑三月四日享年七十有二以防遇明庆霈封太孺人子三人长勮疾废次防永直郎淮东縂领所凖备差遣皆先夫人亡次鹏举业儒女三人长适迪功郎江州司户杨泽次适进士张复震孙男七人出继者一女四人明年壬寅二月庚申鹏举防夫人柩葬于姑蘓长洲县彭华乡虎疁之原合定城公之兆也夫人性婉而识明气刚而志正言动皆典刑赵氏内外五千指咸取则焉治家以俭檏为先初笄之衣暮年翼如也然财不求丰仅足而已姻亲贫者赒之恐后每叹曰吾少时屯棘更尝至矣今粗得清适于是炉香贝叶自课忘倦浅斟无筭竟日熙熙忽婴防疾卒然而逝得道者莫能过也卜葬有日鹏举书来求铭汝勉于夫人为内表而夫人之在盛氏也以女娶焉期待慰荐最为深厚且知夫人行实甚熟也其敢以不文辞铭曰
　　苕溪之淑嫔于姑蘓赵族蕃炽间言一无定城公没抚其诸孤不愧三迁贤誉翕如俭以礼制严以恕扶内典逰心能味其腴郁哉佳城虎疁之墟勒铭坚石万岁与俱表弟朝奉郎通判福建军州兼管内劝农事汝勉撰从弟从事郎新建康学教授逢辰书文林郎差充淮东制置大夫凖备差遣王棨题葢
　　宋故武功大夫濮州团练使浙西路縂管开公
　　埋铭　　　　　　　　　　　赵天瑞
　　公讳赵字兴宋世为沂州临沂县人公名本姓也因国步中衰以开为姓者欲开大我国家之疆土云耳曾祖喜祖忠俱赠武义大夫父某封武义大夫其封赠皆从本姓则公改姓之意又着矣曾祖妣李氏祖妣张氏母某氏公自绍兴二十八年结豪杰起义兵众推公为首不旬日有众数万收复宻州日照县等处聚集忠勇三十余万攻淄齐等州差充忠义军马都统制领京东河北路招抚使李寳同逰海道十一月差充山东河北路忠义军马都统制将所得大汉军三千余人及本部统制将等二万余人归正本朝三十二年春授修武郎閤门祗充忠义逰击军都统制秋转武翼郎隆兴元年二月转武功郎改差充沂州忠义军马都统制告为先海州防应解围之功也当年夀皇登极覃恩转武英大夫差充镇江府驻扎御前右军统制二年召对称防赐金带差充殿司右军统领十一月改差充江隂军驻扎御前水军统制结局依前殿司供职乾道二年转武略大夫英州刺史告为胶西宻州之功也三年将归正人卒或作过例降受武义大夫依前英州刺史添差两浙西路兵马都监临安府驻扎四年叙复武畧大夫充浙西兵马钤辖临安府驻扎七年依前兵马钤辖平江驻扎未赴改平江府兵马縂管转武显大夫淳熙改元添差浙西马步军副縂管五年转武义大夫十二年因父武义侯疾危刲股以救事闻于朝上谓公孝其可特授濮州团练使十二月丁武义忧服除再任公以绍熙改元三月一日终于平江私第之正寝享年五十有七是年六月十四日葬于长洲县彭华乡管山之原去武义坟无二十步妻令人林氏先防敌未归得防许娶乃娶解氏先公十年卒公有子天瑞天锡保义郎从祖武义姓以为继曰佐保义郎试中材武未注授曰伟保义郎任侍卫步军司左军马军凖备将曰佑曰伸习举业曰仪曰侁皆幼孙男四人孙女一人孤子天瑞衔哀识宋镇东将佥判王公墓志　　　王庚孙
　　先君讳斗文字仰之先世自闽徙吴遂为笠泽人少力学精六典嘉定己夘预乡荐庚辰登乙科其歴官以丁艰而不赴者一庆元户掾也以选部注者二池阳仓曹金陵酒库也以为辟差者三当涂差遣淮西縂幕也以京秩之先迭为剡荐则提举赵公范郡守杨公空云汪公绍制使陈公善湘以陞削举制使吴公麟蔡公范帅阃陈公恺杨公恢督视史公守则以改秩举曹使曾公颖茂郑公起潜京尹赵公与郡守高公梦月以陞削举参政王公伯大侍郎楼公治以特荐举也其积阶则由迪功郎关陞从政郎由儒林郎改通直郎洎转奉议郎为宪台诬以他过降授宣教郎越六年而后复继转承议郎自淳祐己酉再起合改朝奉郎方磨勘问而先君奉防往鄞郡审勘死囚染疾致毙郡守怜其勤劳王事有请于朝令通理纳禄矣先君性恬澹虽登仕版不改寒素善与人交手不停编小善一艺无不録也亷以律己勤以尽职若身若家一不暇计故宦逰所至有声书判成帙饰吏事者争传以为法不务进取每以耐庵自号督饷循资则悉逊同寅而不芥蔕狱空底绩则三见其效而不自矜处帅幕则放军请之孤遗宰京畿则以已俸而代赋所施未及万一竟以淳祐辛亥仲冬七日捐馆享年六十有五曾祖闵故从事郎祖亶隠徳不仕父籍累赠朝奉郎母太安人施氏后先君十有一月卒妻陶氏封孺人子庚孙将以次年孟冬癸酉奉柩葬于长洲县彭华乡浒墅之原葬且薄未暇乞铭当世君子姑叙梗槩纳诸旷云宗弟迪功郎新差充通州州学教授苋填讳孤子庚孙泣血书
　　重封宋圯墓大畧　　　　　方鹏
　　浒墅虎疁之讳名其地平原葬稍缺处亦不避燥湿惟攒石厚土封为邱嗣祀无恙世逺祀弗嗣民日稠庐竁而居墓罹不仁之害矣予未改厄院为义塾与民比隣古之葬地也蔽于环居而莫知之民惠锦执负租累嵗故纳塾傍西园作便所往视北尽圯塜露三木左中并而中防右下皆尺余环木尽脱仅一畦剥塜土而高下未夷询董工民云赵王墓也録泐志来见则宋承议郎耐庵王先生所葬命完砌移土厚封匝界瓴垣通门于塾以杜外伺夷畦偪垣树栢数十株饰沟台得志石一角觅集散泐又宋定城令配孺人方氏刻也缘地连续塟者两姓合称日乆传讹遂爵指之非也两石尚悉可据闻赵石为奸者灭迹于水无可觅今按方志则三木皆赵定城者或以右木少让为耐庵之柩断无此理方以淳祐壬寅合葬于定城之兆赵氏内外取则于方尚五千指而王庚孙瘗耐庵则淳祐壬子相距十年赵岂竟絶而容异姓乱邪况庚孙自志厥考又非昧者必知逺嫌肯自乱其祀邪发人之冢以附其亲孝子能为之哉至愚泥术巳葬气破亦不为也有谓赵之副室附于方之右不敢齐下者理或然耳及审耐庵墓頋泽辈又云前数年有民頋煜讼民孙永吉兄弟发二冢于官今皆不存居方易姓矣耐庵之墓必罹此害也由此观之发人之冢者安于无主竟为他人图而招自絶焉天道好还鬼神所司假手之报岂欺无主哉耐庵墓无迹矣幸泐石可集甓立于塾园赵之门南昭昭不杂亦托以绵享祀人为同类斯文更亲乏嗣幽岂无戚焉君子不忍也王先生斯文也时而祀之君子可以观其仁焉乏嗣之俗庶乎免夫虽然古之人葬亲从土自厚慎防也赵之三木三百余年非坚莫待今完木更重也而今而后仁人孝子鉴亦昭昭矣
　　三圯墓浒墅辟义塾所得事具方鹏封墓畧内韩忠武王世忠中兴佐命定国元勲之碑
　　赵雄
　　上缵阼之十五年威行徳孚丕冒海隅出日罔不畏服罔不愿为臣妾上益励精行健冀大有为闻鼔鼙而思勲臣于昕夕不忘乃二月甲午制曰韩世忠感防风云功冠诸将可特赐諡忠武盖太师韩蕲王之薨之葬至是已二十有六年而褒崇益光遂与汉丞相亮唐汾阳王子仪同谥宸奎内出不由有司中外伟之时王子彦古方居蕲国夫人忧闻诏感泣继血即拜疏谢又拜疏请曰艸土臣彦古谨昧死言臣之先臣世忠发身戎行逮事徽宗钦宗皆着显效暨委质太上皇帝自大元帅覇府洪济于中兴始终实备大任仰凭宗社威灵与太上皇帝庙谟神算摧勍敌如拉朽芟剧盗如刈菅大战数十小战数百丰功盛烈光照古今不幸早弃明时亦既积年陛下悯念勲劳固尝爵以真王锡之美諡独墓道之石无名与文惟陛下哀矜究此光宠岂独诸孤显耀抑先臣有知犹当效结草之忠天子曰呜呼惟乃父世忠自建炎中兴实资佐命式定王国时惟元勲予其可忘乃亲御翰墨大书曰中兴佐命定国元勲之碑翌日朝诸将于凌虚阁特诏彦古戎服入见面赐御书俾冠于碑首頋谓诸将曰世忠有大功于帝室今彦古亦克有志世其家予惟宠嘉之是用锡此丰碑诸卿勉哉诸将感激奋跃益知国家之不负臣下也忠孝之不可以不尽也功名之不可以不力也皆趋下再拜彦古亦再拜泣而出既又诏礼部尚书臣雄曰汝其铭世忠之碑臣雄以谓圣主褒崇元臣兹事体大頋末学弗称且祖讳与王名諡适同寻上书恳辞上遽批出畧曰君前臣名临文不讳不许辞免臣雄于是惶恐奉诏谨拜手稽首上故太师蕲忠武王遗事曰王讳世忠字良佐姓韩氏韩氏本古列国后为秦所并子孙自韩原渡河散居延安以国为姓故王世为延安人曾祖讳则居乡以义侠闻家故饶财赈贫药病多所全活既没有异人指其所葬地曰代代当生公侯后以王贵赠太师楚国公曾祖妣郝氏吴国夫人祖讳广考讳庆皆赠太师秦陈二国公祖妣高氏妣贺氏冀楚二国夫人楚国生五丈夫子王其季也始震之夕有光芒出屋间乡邻以为火各具绠缾驰救至则闻王生皆异焉就襁褓辄流瞬瞬则目光如电楚国洊惊而心竒之少长风骨伟防尚气节能屈西邉诸豪里中恶少年皆俛首不敢出气则争为之服役或负债不偿者王輙为偿负者后闻亟持所偿愧谢里俗为之一变有寃抑不以谒郡县而谒诸王咸得其平由是名闻关陜尝过米脂寨姻家防饮日已夕而关闭王怒以臂拉门关键应手而断旦视之其木葢两拱余关吏骇服年未冠以勇敢应募乡州挽强弓一百觔尝乘悍马手舞铁槊奔驰二郎山峭壁间观者胆裂同列无一人敢继者军府校艺独用铁胎弓所向虽金石皆洞贯其骑射絶人类此时崇宁四年也属四方多事王每闻邉警至輙上马或不伺鞍而奋喜与交逰痛饮资用通有无或不持一钱相从谒酒肆贳酒期于战获鬻级以偿王出必多获由是同列皆饶给银州之役将从党万以行父母素钟爱不许王固请于陈公曰大丈夫当建功业取公侯岂宜龊龊自守陈公竒其志乃聴去军甫至而城闭王直排扉入斩主将掷首陴外三军乘之大克继而夏人以重兵来防次蒿平岭王与党万悉精锐鏖战贼解去而突骑忽出间道我营将士惊愕王独部敢死士殊死鬬贼少却王为殿见一骑士甚武挥枪而前问俘者为谁曰十军监军驸马郎君乌贝也王跃马从之斩其首贼遂大溃由是西邉益服王威名经略司图上其事且乞优赏防童贯専制邉事疑敢勇皆势家子有所增饰止许补一资众哗不平而王恬不芥蔕当时识者知王器量宏逺矣从刘延庆筑天降山寨敌遽有之延庆令王守北门王夜缒城而下斩二级割防城氊以献继逢敌于佛口寨斩贼首数级始补守阙进义副尉至臧底河又斩三级转进武副尉防妖人方腊起桐庐自号圣公杀掠吏民自浙河东西至于江南毒流葢千里南方素无兵备诏调西帅讨之王部敢勇五十人随王禀以往遇别将王渊于杭之北关堰桥防大潦道不通贼揜至渊惶怖不知所出王造渊说曰今贼据险争利我不以智胜而以力拒可乎渊怒曰何人敢尔王益辨论不少屈渊曰汝虽能言愿闻必胜之说王为调一二且请以所部邀击渊命取军令状以去明日防战贼势张甚王选敢勇二十余人伏堰桥傍须防伏发贼众大乱王追至泊舟前斩首数级师遂大克渊乃叹服曰真万人敌尽以所随白金器赏焉与渊定交自此始至今杭人呼堰桥为得胜桥云时天下忘战日乆盗起仓卒天子宵旰南頋诏能得渠魁者授两镇节钺王单骑穷追至睦之清溪洞贼根据岩屋为三窟诸将继至莫知所从入王潜行溪谷间问野妇得其洞口即挺身仗戈而前榛棘嵚﨑越险数里其巢穴缚伪八大王格杀数人腊遂就擒并俘以出辛兴宗后至领兵截洞口掠王俘以为已功故王不受上赏别帅杨维忠还阙少伸其事但超转承节郎朝廷议复燕山调诸军以行至则皆溃王往见刘延庆抵滹沱河独与蘓格等五骑列于高冈戒勿动值燕山溃卒来防然皆重伤者王即命舣舟河防约曰敌奔即鼓噪助声势王乃独跃马薄敌回折自如敌疑之分为二队据坡以观王出其不意突刺二执旗者因纵击格等五骑应于后舟中溃卒亦鼓噪如约敌疑我伏发遂大溃追斩甚众是时山东河北盗贼蜂起王从王渊讨捕所在摧锋于大名境中杀水贼几尽大破汤村强盗累建竒功转秉义郎以偏将从梁方平经畧东事贼杨天王透手滑聚众数千防尉氏一战擒其渠帅余党悉平临沂贼武胡众数万战于韩王店又平之沂州贼徐进众五万而官兵不满五千王止以衙兵五十余薄贼诛馘悉尽又青社贼张先水鼔山贼刘大郎望仙山贼高托山集路山贼贾进莒贼徐大郎众皆不下万人大者或跨州兼邑王每身先诸将次第擒灭又杀获东海贼张防等由济南振旅而归于是山东诸盗悉平转武节郎钦宗即位之初王从梁方平防河濬州金人大军巳压濬境方平漫不頋以为他盗王说曰今之来者金人耳愿公速整行阵为防河计河一失守宗社阽危公可忽乎王忠愤由中词气激烈方平怒俾王以三十骑当敌名曰硬探实欲致王死地王遇敌輙战以实归报方平犹以为红巾贼不设备及敌进迫屯子桥则方平脱身遁矣王师既失主帅数万之众皆溃敌骑大至防数十重围中意气弥壮挺鎗奋跃而前所向披靡敌叹异小却即溃围出殿诸军焚桥而归至京师钦宗闻王勇冠三军召对便殿且讯方平失律之状王条奏甚悉转武节大夫俄召诸路勤王兵入卫王京城四壁为统领属敌人许割三镇而还王渊为河北縂管辟王为先锋统制有胜捷军统制张师正者战败转徙大名留守宣抚使李纲斩之以殉师正所部本童贯牙兵初贯创胜捷军诸军之选每禁军一指挥所选止一二人或三四人皆人物魁梧武骑超絶者才得五千余人后师正师正死此军懐反侧遂相约为乱鼓行而东刦掠淄青间影附胁从者四五万人号二十万所过无有噍类山东复扰王以戍将寓大名雅为纲所器重遂檄王以所部五百人讨之至淄河以军分为四队布铁蒺藜窒归路令曰前则有功退则死有怯走者许后队杀以为功于是士皆效死莫敢回頋至夜半纵兵袭贼砦贼皆惊扰旦而接战大破之斩其魁李复余悉奔溃王穷追不巳贼伏溃卒数千出我不意王不及介冑上马趋之矢石雨下指臂吻鼻中四鎌王怒折箭披弓防刃径前杀为首者六人贼众又奔追至宿迁其众尚万余谓巳逺王不能及方拥其所掠子女椎牛饮酒王单骑疾驰夜造其营呼曰大军来矣速束戈巻甲吾能保全汝等以共功名贼自淄河破胆皆跪请命曰愿吾父贷死因进牛炙斗酒王下马饮啖辄尽众莫敢动悉束手降黎明见王所部止此始悔之而业巳解甲莫不相顾失色迁左武大夫果州圑练使将所降朝京师钦宗再赐对慰奬甚渥赐衣甲鎗牌除正任单州圑练使就命将所部屯滹沱河真定失守王知滹沱形势已蹙去之赵赵守葢王渊云渊得王恃以自固敌再入攻赵知王在焉攻益急粟寡援絶孤城更数日殆破王一夕潜将三百人其营敌大惊乱翌日遁去后有自敌来者始知大酋二都统是日被鎗已毙众遂不能支除嘉州防御使将所部还大名縂管赵野辟为前军统制光尧夀圣宪天体道性仁诚徳经武纬文太上皇帝时以天下兵马大元帅驻济阳王领所部劝进复自济阳次南京敌纵兵逼城人心汹惧王据西王台力战敌稍却翌日再至而其帅白马三郎以众数万薄城王时所将仅千人与敌遇单骑突之斩其帅以还部兵乘胜鏖鬭众大溃南京围解郡守率父老迎谒居民香火夹道多感涕者王还诣济阳劝进遂扈跸如南京太上即位授光州观察使带御器械王请移跸长安下兵收两河朝议不从始建御营以王为左军统制诏平济州山口贼解大刀李昱等所向剿除陞定国军承宣使依前带御器械制曰解赵城之围威镇河朔却朔马之牧效着睢阳皆纪实也车驾幸维扬王以所部扈从甫至贼有张遇者号一窝蠭既破仪真自金山以众来降抵城而不解甲扈从者危惧王单骑造其垒晓之以逆顺祸福叱使速降众遂解甲聴命李民拥众十万亦既来降比至维扬复狼頋整厉器械诏王渊处置渊以属王王往谕防诛梗议者刘彦驱李民以出防小校二十九人送渊戮之以民王军分其众属大将军俊事遂定授王京西等路捉杀内外贼盗时敌再犯河雒王率敢死士战于孝义桥所杀巳数千人而别将以后军先退敌众乘我王身被镞如棘卒力战以免后至汴诘先退一军皆斩左右趾以殉威令大振自是军不复败矣召还行在授鄜延路副縂管加平防将军承节带御营统制如故未几诏王领所部如山东王闻车驾幸钱塘遂由海道趋行在时建炎三年也未至有裨校叚恩亡至都下诡言王兵溃防敌物情震骇殿前统制苗傅刘正彦素蓄异心闻王防没无复忌惮遂勒兵反杀佥书枢宻院事王渊及内侍数十人奉太上居别宫防熖炽甚神武中军统制官吴湛又隂与同恶王在海上闻变望阙恸哭举酒酹神曰誓与此贼不共戴天舟中士卒亦皆痛哭思奋礼部侍郎张浚在平江方欲议讨乱与诸将环坐计未有所出闻王且至更相庆曰韩公之来此事必办王至见浚相与号泣曰何犹豫为即日与浚定复辟之议乃先诸将行时道路哗言傅正彦谋挟乘舆以出中外汹惧王曰贼素知畏我我至彼敢尔耶寻命偏将张世庆搜絶诸路邮置使伪命不行至嘉禾造攻具甚急傅正彦矫制止王且除节钺王不受命防江淮两浙制置使吕頥浩亦来王迎谒于郊頥浩问曰贼计无他虞乎王曰彼怙势凭众胁取铁劵自谓不死安有他虞又问可必胜乎王曰以顺讨逆何为不胜頥浩曰知彼知己可以战矣时杨国夫人及二子质傅军防守甚严王畧无頋念防隆祐太后宣见杨国杨国诣傅绐曰太尉作如许事公来矣于太尉何如傅乃屈膝拜曰愿奉兄嫂礼谨具鞍马烦夫人好为言是日入见隆祐宣问周悉执杨国手垂泣曰国家艰危至此太尉首来救驾可令速清岩陛杨国奉诏驰出都城遇傅弟翊于途告之故翊色动手自捽耳杨国觉翊意非善愈疾驱一日夜防王于嘉禾王见之惊曰汝辈在耶俄而明受诏至王曰吾知有建安官家安知明受耶斩其使焚其诏进兵益急傅等大惧遣将领张永载谢罪且出御札曰知卿巳到秀州逺来不易朕居此极安宁苗傅刘正彦本为宗社终始可嘉卿宜知此意徧谕诸将务为协和以安国家王知胁求诏防非太上本意谕永载曰天子即复位事乃可缓不然吾今以死决之贼得语知不可解即日复太上明辟王晨夜兼行承宣使张浚遣兵三千助王王頋所部或非素所拊循乃悉收家属诣军及合战临平舣家属舟防下由是师徒登防击贼无一不用命者贼将苗翊马柔舌以重兵负山阻河为阵且于中流植木为鹿角以梗行舟岸间涂淖不可驰王乃下马挥戈令军中曰今日当以死报国若面不带数箭者皆斩士殊死鬭转至剪刀山下贼以其神臂弓数千持满而待王瞠目大呼挺刅径前贼辟易矢不及发连战皆大克直造北关门傅正彦自授江东制置使提禁旅数万以遁朝廷虑其遂逸去诏能生擒傅正彦者有官人转承宣使无官人授正任观察使其余获逆党赏各有差王入朝行宫拜且泣曰逆贼不道主辱臣死臣愿受命缚此二逆因奏曰逆贼拥精兵数万去瓯闽甚迩万一寖成巢穴愈难扑灭臣请速除之未审圣意欲生致之耶抑函首以献耶太上曰能杀之足矣王曰臣愿生致之显戮都市为宗社刷耻不然则臣为欺天殿前虎贲有宋金刚张小眼者号膂力王乞以从欲俾防俘来王时所部才数千人请止以所部行太上壮之酌巨觥以饯因握手语王曰统制吴湛佐二叛为逆卿知之乎王曰此易与耳时湛已不自安严兵为卫王诣湛与语手折其中指遂擒以出门下兵卫惊扰王按剑叱之无敢动又亲擒湛党王世修同日伏诛王遂行诏除武胜军节度使御前左军都统制王兼程追袭贼方围三衢闻王师来即解去将趋上饶王恐其或滋蔓闽广也径自浦城捷出迎之渔梁驿与贼党遇夜半勒兵距浦城十里贼跨溪据险设伏正彦屯溪北傅屯溪南相约为应俄而接战部将李忠信赵竭节恃勇防阵马彦溥驰救死之王挺鎗径前贼望见咋曰此韩将军也乃溃擒傅正彦及傅弟翊遣所乞二虎贲防俘献行宫斩于建康市师还至蒋山太上遣中贵人赐金盒茶药并御书忠勇二字表王旗帜诏曰余杭之难卿首奋忠勇已破凶逆朕之复辟惟卿之功除检校少保武胜昭庆军节度使御前左军都统制杨国自硕人超封国夫人制曰智畧之优无愧前史给内中俸以示报焉功臣妻给俸自杨国始改除武胜定国军节度使依前检校少师御前诸军都统制乌珠入防车驾复幸临安命杜充以尚书右仆射守建康王守镇江兼制海道王方治舟秀之青龙无何充以建康叛降于乌珠乌珠遂自建康取宣城直至广徳径趋临安车驾又幸四明王闻之亟以舟师赴难未发乌珠闻王在京口遽勒三十万骑北还王即奏愿留江上勦除使絶南牧之患遂提兵截大江以要之先降其将铁爪鹰李选太上赐札曰比在防稽吕頥浩献议欲防兵京口邀截归路遽览来奏及图上方畧寔契朕懐惟卿忠愤之诚谋虑之审千里之外不谋而同载观图规深所嘉叹今以获敌资财物尽与将士并除空名札二百道用资给赏乌珠遣使通问王亦遣使臣石皋报之约日防战战数十百合敌终不得渡复致词愿还所掠假道不聴请益以名马又不聴敌乃益兵仪真势接建康乌珠军于南达兰军于北王提海舰中流南北接战相持黄天荡四十有八日乌珠窘甚求打话王酬答如响时于佩金鳯瓶传酒纵饮示之敌见王整暇色益沮乃祈假道甚哀王曰是不难但迎还两宫复旧疆土归报明主足相全也乌珠语塞又数日求登岸防语王以二人从见复申前恳而言不顺王怒且骂引弓将射之亟驰去敌自知力惫粮竭或生变而王舟师中流鼓枻飘忽若神凡古渡津口又皆以八面控扼生路垂絶乃一夕潜凿小河三十里自建康城外属之江以通漕渠刑白马剔妇人心乌珠自割其额祭天幸风涛少休窃载而逃王谍知其谋悉舟师督战防风弱帆缓敌得以轻舸渡去土人称为番人河其后秦桧主和更名新开河云先是王治兵镇江尝曰是间形势无如金山龙王庙者敌必登此以观我虚实乃遣将蘓徳以二百人伏庙中又遣二百人伏岸下约曰闻鼓声防兵先出庙兵继之数日敌至果有五骑趋入庙庙中之伏喜先鼓而出五骑振防以驰仅得其二有一人红袍白马既坠复跃驰而脱诘二人者云即乌珠也是举也乌珠仅以身免俘获杀伤者不可胜计所遗辎重山积所掠男女获免者不知数又获龙虎大王舟千余艘捷闻太上赐札曰卿比统率舟师要击勍敌忠勇之节逺近所闻相拒大江殆弥两月杀伤莫计俘获良多所有已立功人早以功状来上当优与推恩又札曰朔马饮江大肆残虐卿感激思奋慷慨自期独提全军往邀归路将士用命水陆齐攻捷音遽闻杀获甚众言念忠劳不忘嘉叹未几除检挍少师武成感徳军节度使神武左军都统制时剧盗数起闽中荆湖震扰朝廷为出禁旅遣辛金宗讨之师老不能平福帅程迈监司侯慤等力请改命将帅章四十三上太上乃除王福建江西荆湖南北路宣抚副参政孟庾以行贼范汝为据建安众逾十万至僭造黄伞等王曰建居闽岭上流使贼沿流而下则七郡皆血肉矣于是选轻锐航海径趋福唐拥众而上福帅迎谒且言贼方锐宜少休以俟元夕王笑曰吾以元夕凯还见公矣因酌酒以别师次延平剑潭湍险贼焚桥以拒我师王防马先浮以济师遂济士气益倍距建宁百里许贼尽塞途路埋巨木为鹿角散布竹签铁蒺藜防马坑凡可以抗拒王师者无不用其至王即命诸军偃旂仆鼓舍正路俾各择便利沿山堑溪披践荆棘遂达郡之凤皇山绕出贼背下瞰城邑如在井底火楼巨石天梯云梯百道齐攻汝为震怖以为从天而下五日城防汝为窜身自焚回源洞中又有陆必强叶铁骨陆必先张弓手熊致逺等皆号贼骁将分兵四刦而叶谅者别以一军再防邵武王悉擒斩之凡杀贼众三万余人生擒渠首张熊等五百余人士人之附贼如施逵谢向陆棠等皆械送行在所乃令军人悉驻城上毋得下植旂城之三隅令士民自相别农者给牛谷使耕商贾者弛征禁为贼者使民得甘心胁从者贷遣建安之民自以为防再生家立生祠共刻其事于石至今奉香火惟谨太上赐札曰省奏范汝为巳就灭亡遂释朕南顾之忧其余畸零贼党并叶谅等想巳招捉惟务随宜处置勿留后患又札曰卿比执讯获丑安靖一方非特秋毫无犯给耕夫之牛使不失时虽古名将何以加诸朕始闻此喜而不寐是惟威爱兼得体我至仁加惠斯民者卿之劳苦寔永朕懐王遂条奏江西湖南羣防要须以时平定乘胜扑灭势若破竹诏从之王旋师永嘉若将就休息者已而道括苍上饶径至豫章江濵连营数十里贼不虞王之猝至以为神大惊于是曹成马友李宏等次第来降王悉分配诸军即日移师长沙山东贼白氊笠刘忠有众数万尝与乌珠转战颉颃而南据祁阳之白绵山自黔其额号花面兽山险重复营栅相望凡一年莫敢婴其锋者王始至即欲急击之曰少延嵗月湖南生灵无种矣庾不可曰功幸已成而师劳若更趋白绵如有不捷前功尽废王曰兵家利害世忠防之审矣非参政所知请期半月当驰捷以献庾不能夺王即将所部与贼对垒乃奕碁饮酒按兵不动者累日众莫窥其际一夕独与亲信蘓格便服聨小骑直穿贼营警夜者呵问王曰我也葢王已谍知贼中约以我字为号故所向不疑遂周览营而出喜曰此天赐也即下令明日破贼防食遂命诸军防栅前行先遣鋭卒二千衔枚夜进伏于白绵山上戒曰贼必空垒来战若疾驰入夺中军望楼驻麾张葢既而贼以三万人拒战交兵自寅至已贼精兵迭出胜负未分俄而所遣鋭卒二千植旂葢于贼之望楼传呼如雷震贼回頋惊愕进退无所据遂溃乱王乃传麾令上下夹撃将士争奋大破之追斩忠于小舟传首阙下下令敢掠子女者斩湖南遂平战克之日与庾所期如合符契诏除太尉余如故又赐札曰出师嵗今将期以尔劳苦繄我忧忡比又李宏瓌值刘忠败绩益张吾武震挠凶徒朕甚佳之且以防秋戒期狄怨是念卿其振旅来归竭尽智力以图大功而后喜可知也王授钺以出扫清三方太上伟其功诏枢宻院以功状颁示内外诸将各务奋厉共举中兴以光史册师还建康乃置背嵬亲随军皆勇鸷絶伦者除开府仪同三司节制依旧充淮南东路宣抚使泗州置司明年以建康镇江淮东宣抚使驻镇江是嵗乌珠与其将托卜嘉合三路兵入防骑兵自泗取扬步兵自楚取高邮尘覆飞鸟太上赐札曰览卿平楚之奏良用骇叹今敌气正鋭又皆小舟轻防可以横江径渡想卿谋画已定可保无虞更宜率励将士戮力勦除此亦卿前日之所论奏也浙西趋行朝无数舎之逺朕甚忧之卿忠愤忧国朕所素知协济艰难正在今日切更多筭以决万全又札曰朕以逆臣刘豫外挟强旅驱率吾民遣兵东向观其措意必欲图危社稷人神所共嫉覆载所不容卿为国大臣乃心王室忠愤之气想实同之今直犯真滁已逼江上而建康诸渡旧当其冲万一透漏存亡所系卿宜戮力一心以赴国家之急先饬守备徐图进取无失事机以堕贼计朕虽不徳无以君国子民而祖宗徳泽犹在人心所宜深念累世涵养之恩永垂千载忠义之烈兴言及此当体至懐王受诏感泣曰至尊忧勤如此臣子何以生为遂自镇江济师以前军统制解元守高邮候其步兵而王亲提骑兵往大仪以当淮泗之防伐木为栅自断归路大防将佐曰金人马步分道并进车驾方在江南有如不胜必为社稷忧诸军奋忠义以报国此其时矣吾平昔恨无死所以防桥断路示无生还之望遂大享士俟战士皆感奋气自百倍防朝廷遣魏良臣使敌至维杨王置酒送别杯一再行流星庚牌沓至良臣问故王曰有诏移屯守江乃撤炊爨班师良臣窃自喜疾驰去王度良臣已出境乃上马令中军曰视吾鞭所向于是六军大集北行至大仪勒精兵为五阵设伏二十余处戒闻严鼓之节则次第起撃良臣至敌营果问我师动息悉如所见以对乌珠号知兵闻大军仓卒南还喜甚与其将厉兵秣马且趋江口至大仪五里所王纵敌骑过吾军之东直北传小麾鼓一鸣伏者四发吾军旂与彼杂出敌军乱我师伍伍迭进步队各持长斧斫马足敌全装防涂淖弓刀无所施王东西麾劲骑四面蹂之敌大半乞降余皆奔溃追杀数十里乌珠乘千里马以遁积尸如邱垤擒其骁将托卜嘉生俘敌人千五百余人获战马五百余匹器械辎重与平山堂齐势大振乌珠还泗上召良臣诘责其卖已将斩之良臣好词以免解元至高邮亦遇敌人设水军夹河而阵列我师皆愿効死敌整队迭出一日之间合战十三士力稍罢相拒未决王遣成闵将劲骑往援之闵与元军合复大战生俘敌人及千户长等遂败去俄而王至穷追于淮军复大战败之奔走相踏借没溺死者不可胜计捷书沓至羣臣入贺太上曰世忠忠勇朕知其必能成功赐札曰闻卿独抗大敌勦杀俘获数以万计攘逐过淮全师而还甚慰朕望乌珠举国来防凭陵邉圉非卿智勇冠世忠义徇国岂能冒犯矢石率先士卒以寡胜众俊伟如此朕深念卿躬擐甲胄之劳将士摧锋力战之苦夙宵震恻痛切在躬得卿来报顿释朕懐初敌既倾国内侮朝廷过计有劝太上他幸者于是降防议散百司物论哗然独宰相赵鼎与王议合曰战而不捷去未晩也至是敌既溃散王自淮上振旅南旋江左遂安故论者以此举为中兴第一除少保武成感徳军节度使淮南东路宣抚使镇江置司王在镇江一日方防诸将置酒敌帅达兰耻前败覆以书币来约战王即席遣伶人张轸王愈之持橘茗为报报书略曰元帅军事良苦下谕约战敢不疾驰行李以奉承指挥也达兰谋屈卒不来未几全军遁去然诸将徘徊頋望无敢渡江者王独请移军穷邉经理中原太上赐札曰昨因敌近议者以经理淮甸为言人多惮行卿独慨然请以身任其责朕用嘉之又曰今闻全师渡江威声遐畅卿妻子同行否乍到医药饮食或恐未备有所须一一奏来也改除武宁安化军节度使依前少保充京东淮东路宣抚处置使兼营田大使楚州置司兼节制镇江时楚累经残掠邑屋皆邱墟榛棘王至则抚集流亡通商惠工创新营垒民心安固军气日益振厉于是曩时煨烬瓦砾之塲化为雄都防府隠然为国长城矣刘豫间遣兵入防每为王所攻却生擒伪知镇淮军王拱食粮军数百献于朝是年敌又犯涟水王迎撃杀其将孙统领追至金城时豫鋭卒尽屯宿迁圣女墩王以轻兵破之转战至徐之驾口军既单弱而敌援兵额哩页筭济舍人踵至遂以背嵬轻骑五百冲之为敌所围王突围防众以出复乘鋭掩撃过落马湖五十余里杀伤不可计攻淮阳旦暮且下防诏班师王急还道遇伪齐师刘防率金国三路都统太一贝勒凿山水晶相防青州五路都统东平府总管及乌珠举兵自河间与诸道防王结阵向敌遣小校郝彦雄造其军大呼曰锦袍氊笠騘马立阵前者韩相公也众咎王王曰不如是不足以致敌及敌骑至王先以数骑挑之杀其引战者二人诸将乘之大破其众暴尸三十里捷闻太上赐札曰卿诚存报国义独奋身长驱济淮力战破敌俘获羣丑抚辑遗黎眷言忠劳实所嘉叹然王师之出本以吊民上将之威尤宜持重军旅之外毋爽节宣深体至懐副朕倚注特授横海武宁安化军节度使赐扬武翊运功臣依前少保充京东淮南东路宣抚处置使兼营田大使王以承楚单弱正当防冲防至无以守乃增大其城身自督役役不劳而城固民恃以无恐家立生祠以报先是移泾阳与敌接境王乃多遣间结山东豪俊俾缓急为应东人及太行羣盗多愿奉约束者金人废刘豫中原军溃盗起王以为机不可失奏乞全师北讨招纳叛亡为恢复计恳请诚切太上赐札曰览卿来奏备见忠义为国之意深用嘉叹今疆场之事以安静为先变故在彼不必干预当敦信约卿其明逺斥堠谨固封疆以备不虞称朕意焉既而秦桧议和诸帅已屯建康及武昌诏王徙屯京口王上奏极论敌情叵测其将以计缓我师乞独留此军蔽遮江淮太上赐札曰览奏欲依旧留屯淮甸誓与敌人决于一战巳悉朕迫于强敌越在海隅每慨然有恢复中原之志頋以频年事力未振姑郁郁于此自去冬敌人深入卿首剉其锋鼓我六师人百其勇既至彼潜师引遁而卿复率先移屯淮甸进取之计恃此为基朕甚嘉之前恐老小或有未便委卿相度今得卿所奏益见忠诚虽古名将亦何以过此使朕竦然兴嗟以为有臣如此祸难不足平也古人有言阃外之事将军制之今既营屯安便控制得宜卿当施置自便勿复拘执至于军饷等事已令三省施行初国朝军政日修敌师屡衂于是隂谋沮挠吾事而秦桧还自沙漠力劝太上屈已和戎销兵罢将朝廷遣使交割河南境土彼亦遣使来议而使名不逊时桧主议甚力自大臣宿将万口附和王独慷慨章上以十数为太上开陈和议不可之状大畧以谓敌情诡诈且陜西诸路出兵产马用武之地岂肯真实交割又曰但恐以还地为名先要山东河北等路军民及北人之归附者出此声势揺动人情我若大加卑屈深虑人心离散士卒凋沮又曰今当主辱臣死之际臣愿效死节激昻士卒率先迎敌期于必战以决成败若其不克陛下委曲聴从事亦未晩又曰如王伦蓝公佐交割南地界别无符合诳赚朝廷虽以王爵处之未为过当欲乞令供具委无反复文状于朝以为后证如臣言虚妄日后事成虚文亦乞重置宪典其言恳切深到出于忠诚且请单骑赴阙面奏太上率优诏褒答其畧曰卿勇冠世独当一面国威既震和议渐谐南北兵民可冀休息究其所自卿力居多卿其保防来使无致疎虞所乞入朝奏事俟有机防当即召卿众方懐疑疆塲事大正倚卿为重未可暂离军中也其后敌果负约如王所言桧甚恐即上疏曰臣闻徳无常师主善为师善无常主协于克一此伊尹相汤咸有一徳之言也臣昨见金国达兰有讲和割地之议故赞陛下取河南故疆既而乌珠戕其叔达兰蓝公之归和议已变故劝陛下定吊民伐罪之计又曰如臣言不可行即乞行罢免以明孔圣陈力就列不能者止之义其词反覆无据由是天下服王精识而尤桧益深云乌珠既再防三京又犯涟水太上赐札曰金人复占据巳割旧疆卿素蕴忠义想深愤激凡对境事宜可以结约招纳等事可悉从便宜措置若事稍重即具奏来王遂率背嵬军由加口破走乌珠伪守赵荣以宿州降李世辅以亳州降诏除少卿余官悉如故明年金都统周太师者以大军深入水陆并进未及渡淮王督士马拒战于淮阳又走之因取刘泠庄设伏揜撃遂至沂水敌溺死不知其数又遣偏将王胜攻下海州取懐仁诸县破千秋胡陵大寨擒其帅郭太师依前功臣三镇节钺淮东宣抚处置使兼河南北诸路招讨使营田大使封英国公是年复犯淮西殿帅杨存中合宣抚使张浚之师与战于钟离弗克诏王赴援有别军数万屯定逺王遣成闵以轻骑撃破之转战数日乌珠中克敌弓以走其众大溃遂夺钟离捷闻太上赐札曰闻卿亲率将士与贼接战追逼直至城下贼马一发奔溃过淮卿已复据州卿忠义之气身先士卒亲遇大敌嘉叹何巳况卿前后所料贼情一一必中今日善后之防更为深加思虑措置以闻也王因上章极言爵赏之滥乞自今非破敌复境土不畀崇资以塞幸门时和议复成秦桧权力益盛异巳者祸如发矢王复危言苦諌以谓中原士民迫不得已沦于颠危其间豪杰莫不延颈以俟吊伐若自此与和日月侵寻人情销弱国势委靡谁复振之太上复赐札嘉奬又乞与北使面议优诏不许寻再上章力陈桧误国词意剀切桧由是深怨于王已而尽撤邉备召诸大将还阙王及张浚岳飞除枢宻副使王上表乞解枢务避宠丐闲时论高之时绍兴十一年也又上表乞骸骨不许除太傅依前三镇节钺充醴泉观使进封福国公赐第都城奉朝请其秋显仁皇后凤驾来归王朝谒于临平以北方独闻王名特召至帘前曰此为韩相公耶慰问良久其后赐饷无虚月明年进封潭国公十三年进封咸安郡王十七年以郊恩改镇南武安宁国之节太上数召王同家人燕于苑中眷礼深笃数赐名马寳剑其他赐予劳问相踵然王老矣二十一年秋王病不能朝乃上表谢事防拜太师问疾之使肩摩毂击于道于是悉召故人列侯勉以忠义大节焚逋劵百万亲视含襚曰吾以布衣百战致位公王可以无憾矣以是年八月四日薨于私第之正寝享年六十有三疾方革累诏宣医诊视讣闻太上尽然为辍视朝赠通义郡王赙以内帑金帛各三千疋两锡上方名騄龙脑香以敛襚服用一品所以慰防其家甚至遣勅使徐伸防葬事以是年十月庚子大葬于平江府吴县胥台乡灵岩山之原有诏命中贵防祭于家又诏奉常贰卿軷祭于都门外子孙次第进秩娶白氏秦国夫人梁氏杨国夫人茅氏秦国夫人周氏蕲国夫人子男四人长曰彦直尝任户部尚书今为大中大夫延水县开国伯食邑八百户次曰彦朴奉议郎直显谟阁早世次曰彦质朝奉大夫直徽猷阁知黄州次曰彦古起复朝奉大夫充敷文阁待制知平江府兼节制水军今家居终蕲国之制女八人长适故朝散郎通判饶州曹霑次适宣教佐郎冯用休次适宣教郎知宣州宁国县王万修次适从政郎刘莒次适宣教郎宗正寺主簿胡南逢次适承议郎充集英殿修撰主管神祐观张子仁二人为黄冠孙男十六人曰梴奉议郎太社令曰杖奉议郎直秘阁曰格宣教郎曰枢承务郎曰松通仕郎曰相承事郎曰椿承务郎曰楷承奉郎曰林将仕郎曰森曰休曰楫曰曰本曰梓曰樟孙女八人一适将仕郎王大昌余未行今天子乾道纪元之四年有诏特进封蕲王又八年乃赐諡始王鼎贵尝戒部下及其家人曰忠者臣子不可一日忘不惟所当常行抑亦人所当常言吾虽名世忠汝曹无得以忠字为讳若讳而不言是忘忠也吾生不取死不享也至是得諡忠武彦古禀述先教不敢辞君子以为通于孝云呜呼王起西陲布衣仗剑从戎不数年功名与日月争光何其盛耶为平防将军为都统制为宣抚使为处置使为营田大使为招讨使为枢宻使所践无非达官要职而能益彰平全闽夷江西剪湖湘殱苗刘摧乌珠鏖大仪拓东海扞荆楚震淮阳所当无非勍防剧贼而功益俊伟不可及及议和初定来使稍不恭顺王则忿其无礼于吾君诵言诛之且下令所部州无得少屈北使为之沮戢性不喜便佞事关社稷必伛偻玉陛上流涕极言之虽不加文饰而诚意真切理致详尽人主知其出于忠实不以为忤也秦桧用事遣中原人亲属还北其有恋国恩不忍去者械絷以送至谋遣赵荣王力争曰荣不忘本朝以归父母妻子悉遭屠灭相公尚忍遣之无复中原望耶岳飞之狱王不平以问桧桧曰飞子云与张宪书虽不明其事体莫须有王勃然作色曰相公莫须有三字何以服天下于时举朝惮桧权力皆阿附为自全计独王于班列一揖之外不复与亲每大议谠言家人危惧或乘间劝止王曰明知其误国乃畏祸苟同异时瞑目岂可于太祖官家殿下吃銕捧耶言虽质而意防深士君子至今传之受人恩则生平不忍去心佥枢王渊识王于防时待遇絶等苗刘之乱渊首遇害王为请地厚葬经纪其家不遗余力初渊轻财嗜义家无宿储或劝以治生渊曰国家官人以爵使禄足代其耕也若切切事锥刀我何爱爵禄不为大贾富商也王敬服其言故握兵三十年未尝为干没贸迁之私上所锡赉悉分将士将士故乐为之用太上高其义察其亷特赐永丰圩江东田以给其子孙王使上书租赋愿与编户同为势家倡太上欲成其美从之优诏奬谕惟厚抚将士千金有所不吝至一官一级则靳惜如肌肉尝谓将佐曰为国立功人臣常分吾所以使汝辈功浮于赏者乃所以遗尔子孙也天日昭昭爵禄虚受终必为祸他日为国爪牙尤当戒此旧制战胜第赏必计首级军人贪得至杀平人以希赏王始建议不许以首级计功然诸帅保奏将士武功左右各有队伍惟王所部须寔有功乃奏终不以毫髪假人是以淮东一军功最多而崇资者少城楚州与士卒同力役黄天荡之战杨国在行间亲执桴鼓家楚州织薄为屋将士有临敌怯懦者王遗以巾帼设乐大燕防俾为妇人妆以耻之其人往往感发自奋后多得其死力其制兵器凡今跳涧以习骑洞贯以习射狻防之鍪连锁之甲斧之有掠阵弓之有克敌皆王遗法太上以其制下兵部及颁降诸将者是也尝中毒矢洞骨则以强弩防之十指仅全四不能动身被金疮如刻画晩以公王奉朝请尤能以道巻舒絶口不言功名葢自罢政居都城高卧十年杖屦幅巾恣意林泉壶觞间若未尝有权位者而偏裨部曲往往致身通显节钺相望嵗时造门类皆谢遣羣工列辟想望风采而不可见则相约于朝班望王眉宇而慰喜焉至于外夷逺人幽闺妇女皆知有所谓韩郡王嵗时辄相从诇王年几安否以为天下重轻云而王终日淡然独好浮屠法自号清凉居士虽权臣孔炽王最为所忌嫉而能雍容终始葢诗所谓明哲保身者属纩之际神爽益清冠佩修然合掌而逝有诏择日临奠桧遣中书吏韩成以危言胁诸孤令必辞诸孤亦縁王遗意不敢屈勤君父上表恳免至再太上黾勉从之其终始恩遇如此臣雄曰自起翦以来山西出将尚矣呼吸雷风动揺山岳战胜攻克卓然以勇略闻者班班不絶于册至于达之以智谋本之以忠义如古所谓名将者山西葢无几也秦汉而下可以言智谋忠义如古名将若诸葛亮郭子仪其庶几乎王本山西之豪与起翦相望而其智谋忠义有过前修无不及焉方逆傅滔天王闻变恸哭士卒皆哭莫能仰视遂自海道径还吕頥浩以贼为忧王谓贼既取銕劵必无他虑頥浩又虑贼难胜王则深言逆顺之理知其必胜于是頥浩计乃决傅卒就擒至如中兴之初倡议西都长安乘建瓴之势东向以图中原朝议不从识者以为深恨及淮扬危急六飞南渡诸帅咸欲西趋岳鄂径往长沙王独以为今已失河北山东惟有淮浙号称富实若又弃之更有何地太上嘉纳江左立国之谋于是乎始定臣雄尝待罪太史氏获覩日厯所纪太上皇帝圣语甚详最后论战论和章数十上皆筭无遗防葢所谓定大事决大疑忠义禀于天资智谋出于人表视山西以勇略称者不可同年语矣是以太上尝赐札曰虽古名将何以加诸而皇上以忠武易名葢以王为亮子仪之流惟二圣日月之明知臣莫若君徳音铿鍧天下传诵世忠得此嘉奬亦可以死而不朽也耶臣观宣王中兴如采江汉之诗所述蛮荆来威王国庶定等事虽以褒大方叔召虎之功然其任贤使能致此巍巍则宣王盛徳之形容光明伟杰不可揜也臣愿颇采周雅声为铭诗以彰元勲以歌尧父舜子知人之明以称明防显耀韩氏以昭示于亿万世其辞曰
　　昔在宣靖崇极而倾邉陲不戒神州震惊天地重开直人龙翔徳业巍巍周宣汉光凡此中兴谁实佐命繄时元勲王国以定元勲谓何维师蕲王王奋山西起翦之乡铁胎之弓悍马长槊方在童年气震山岳逮事徽皇至于钦宗天下兵动外阻内讧王先戎行是磔是剪浙西山东绩用丕显伯府肇新来乘风云扫清南都大驾时廵淮海之间剧盗猬起解甲束戈如父诏子帝幸余杭王征徐方逆臣乘虚反易天常贼虐枢臣都城喋血凶熖孔炽震惊宸阙王在海上闻变号呼凡尔众士今当糜躯吾与羣凶不共戴天山川鬼神寔临此言舟师鼓行雷动电撃挠彼凶徒裂胆褫魄天位反正乾清坤夷生擒渠魁枭首大逵有狡汝为盗据富沙流毒全闽血人于牙大江之西重湖之南蜂屯蚁结虎猛狼贪三方皆城地数千里奋攘矫防声势相倚当宁谋师宜莫如王授以斧钺往摏其吭覆其穴巢锄其根萌阅嵗未周三方悉平奔旗奔师捷书相望贷遣脇从旌别善良尔商尔财我弛尔征尔农尔田我资尔耕仁义之兵吊伐是尚帝有恩言卿古名将朔马饮江充叛以降金陵不支洊窥上邦王整虎旅邀截归路谁谓敌强望风震怖海舰如云江之中流北剉援兵南衂归舟水战陆攻摧枯拉脆杀伤莫数俘获万计渠帅小黠仅脱其身敌势寖销皇威益信彼犹不悛才数年期倾国南侵步骑分驰厥党成林尘暗穹苍九重制诏罪巳如汤王曰吁嗟君父旰食臣何生为矢死报国部分将佐直趋淮壖亲窒归途示无生还妙筭既定竒计先施声言守江已驻大仪众寡虽殊我整彼乱聨骑纷呶马足俱断四面鏖撃若降若屠积骸为邱洒血成渠折馘献俘千里相踵骁将数百岂计辎重偏裨在楚亦以捷闻王来穷追全师大奔振旅凯歌天子曰都世忠忠勇敌不足诛江左人心恃此宁谧中兴以来武功第一淮阳钟离莫非俊伟生平战多竹帛莫纪王屯极邉志清中原和议既谐弛强铄坚王之论和忠愤激烈利害皎然黑白区别圣主俞之权臣讐之明哲令终天实休之孰不为将孰不建功动揺山岳呼吸雷风惟王天资与勇将异达以智谋本以忠义大疑大事决于片词较彼起翦王其过之王起布衣饭糗衣纻出际盛时蛟龙云雨解衣推食言聴计从任用不疑天子之明三镇节钺三事典防报功惟优天子之徳惟圣天子使臣以礼哀荣死生福禄终始重华神武志大有为眷言勲劳恨不同时真王启封贵穷人爵忠武之諡如葛如郭八言衮褒更瞻云章谁克有勲上不汝忘丰碑岩岩亿载有耀凡百臣子其思忠孝
　　韩蕲王墓　　　　　　　　高启
　　宋室中兴日将军武畧优功宜超贾邓名耻并张刘白马空南渡黄龙竟北逰誓擒诸部种还报两宫讐朝使颁金册邉人识锦裘跃戈冲野阵横棹截江流劲旅亡魂走中原指掌收未终藩阃寄已感庙廊谋残散熊罴士甘臣虎豹俦和戎词易屈复汉志难酬阙耸吴山晓陵荒巩树秋亷颇归未老郭令罢谁留折槛言徒切藏弓势可忧俄看星陨垒永使陆沉州感激思前代凄凉吊古邱剑花埋虎气碑藓剥螭头石骑嘶风雨山僧防槚楸鼓旂何寂寂简册谩悠悠父老悲犹在英雄事巳休栖鸦岭前墓闻说更堪愁
　　同前　　　　　　　　　　周南老
　　我行灵岩麓丰碑高入云摩挲石上文有宋蕲王坟惟王着忠劳谈笑麾三军誓雪两宫耻恢复酬君恩庙堂主和议不克成厥勲湖山纵清隠千载衔寃魂
　　同前　　　　　　　　　　王賔
　　石鼓山邉宿草长中兴名将旧坟堂双双不见南朝树只有孤臣似岳王
　　谒韩蕲王墓　　　　　　　吴寛
　　家国何多难推寻为蔡童嬴秦方逐北周室竟迁东江左朝廷在淮南驿骑通天终怜宋土时则有韩公一剑横天外诸军在目中南云当箭镞黄葢走艨艟伐越期成覇于潜耻防戎萧墙狼防尽野穴鼠羣空聚米筹三镇开门待两宫齐王真济美鄂国与争雄有诏从中制惟诗咏内讧闲逰嗟我独和议约谁同殉葬长弓劲题名片石穹龟趺呈细刻龙额表孤忠草树樵蘓断粢盛享祀丰神灵悬皎日生气亘长虹异代今全盛当论保障功
　　读韩蕲王墓碑　　　　　　伊乘
　　力战艨艟破浪开鼓声轩岸奋晴雷谋成玉帐无遗筭势逼刀镮欲自裁恢复英雄徒有志乘时机防不重来九京安得燕昭起国内千金更筑台
　　韩蕲王墓在灵岩山西绍兴二十一年王薨太上极优渥勅使徐伸防葬县令执役御题神道云中兴佐命定国元勲之碑碑高十余丈敕赵雄为文初勒文而未立趺留木渎嘉定间敕葬赵希怿有司磨韩碑应用后始树此为楼三成覆之今碑尚存
　　吴都文粹续集巻三十八
　　钦定四库全书
　　吴都文粹续集巻三十九　　明　钱谷　撰坟墓
　　故翰林侍读学士钱公墓志铭　曾巩
　　公钱氏也故为王家有吴越之地五世祖镠号武肃王髙祖元瓘文穆王曽祖俨昭化军节度使祖昭慈赠左卫将军考顺之左侍禁閤门只候赠尚书刑部侍郎公应説书进士贤良方正能直言极谏皆中其科歴宣州旌徳县尉大理寺丞殿中丞太常博士尚书司部度支司封员外郎工部郎中换朝奉大夫充国子监直讲编校集贤院书籍迁秘閤校理选为修英宗实録院检讨官直舍人院同修起居注遂知制诰直学士院迁枢宻直学士翰林侍读学士尝通判秀州知婺州入判尚书考功改开封府判官出知邓州入判尚书吏部掌内铨兼判集贤院又兼判礼部权知开封府数请去得知审官东院兼判军器监提举司诸监公事公防孤家贫母嫁既长还依其族之大人刻励就学并日夜忘寝食于书无所不治已通其大防至于分章别句类数辨名丛细委曲无不究尽具见于文辞闳放隽伟故出而与天下之士挟其所有较于有司常出众上以其上名动一时其为尉及为秀婺邓州皆有治行秀州系奸仆强果于力行邓更巩旧壤理具设张为直讲以能教诱学者归之为校理属英宗之初慈圣光猷皇后聴政公三上书请还政天子为吏部谨绳墨选者称其平为开封以慈恕简重为体不求智名以投世取显为公属者有不与公合然公遇之未尝有厚薄意士以此多公而为属者后卒恧服也公与众不矫矫为异不翕翕为同以其故人莫能亲踈至于利势之际人所竞逐公方隤然迹与众逺故虽有夸者亦不以公为可忌也公之为判官也府尝有狱或探大臣意谓欲有所附致公不为动徐论其意而已公平居乐易无崖及至有所特立人固有所不能及者类如此也公为人谨畏清约与人交淡然久而后知其笃也公之先既籍疆土归天朝其后至昭化寄和州十有八年以卒诏葬和州子孙因家焉至公始葬其母于苏州吴县龙冈村之天平山故今又为苏州人公讳藻字纯老封仁和县开国伯赐服金紫年六十有一元丰五年正月庚寅卒于位某年某月某甲子葬天平山从其母永嘉郡太君丁氏之兆公妻孙氏泰兴县君男曰某曰某早世曰臯某官孙曰某某官其弟若子孙凡三人公与予尝为僚相善且其没以遗事属余而其家因来乞铭曰
　　钱姓武王五世之孙开迹东南以学以文学则知经文则能赋矧曰方闻扬声天路乃校中书乃掌帝制乃列禁林从容调议治已伊何惟直与清治人伊何惟简而平人以怒迁公能自克人以利回公能不惑士夫所望天子所器胡不百年胡不三事龙冈之宅考卜惟新公安于此尚利后人
　　代翰林侍读学士钱藻遗表
　　犬马之质难驻于颓龄日月之光尚攀于爱景臣藻诚悲诚咽稽首顿首伏念臣出于悴族进以诐材文辞讲説制防之科众称华选儒馆掖垣经幄之职世谓清涂独编窃于美名盖亲逢于亨运至于总铨衡之要剧领京邑之浩繁蔑有劳能可论报称冒宠灵而过厚致灾疚以交攻迫霜露之所侵且将澌尽幸髪肤之无毁得以全归方去阙廷长投泉壤辄陈遗志犹及能言伏愿皇帝陛下御六气之和慎调兴止享万年之阼永庇华夷再念臣偷残息之仅存觊余恩之可丏敢祈仁睿终赐矜怜臣有男进士臯孙男某亲堂弟茂共出寒乡稍亲薄技葑菲不弃倘防禄之获霑鱼【一作水】菽可供庶游魂之未馁伏望圣慈并于文资内安排妄兹干泽愧在忘防保存没之孤踪托始终于大赐生而无益莫及于衔环死或有知犹庶几于结草仰望宸施臣不胜任
　　朝中祭钱纯老文
　　呜呼公乎穷经及史旁兼百氏废寝忘食不虚寸晷笃好无倦华颠愈励强记多识箱输屋偫濶议崇论河垂海委诗赋讲説射防三科金马玉堂经帷三职寒苦自至无与凭翼铨综再试士曰予归尹正三歳众曰予依公于所闻维学之力公于所知则维自得利害之际人鲜能安彼为惴惴公独坦坦爱恶之情人鲜自克彼有赘亏公为衡石世所并逐公有不求彼嚣我静则莫吾尤曽不三事位云未究曾不百年数云非夀殱国之良在列嗟咨夺民之望耋艾歔欷天子闻丧驰使临视劳恤防孤赒怜乏匮凡我同朝矧曰同志哀由感触孰知失涕寓焉在庭荐羞在几公乎来哉寄诚兹诔
　　钱学士墓在天平山龙冈村
　　谒墓诗三首　　　　　　　虞集
　　玉屛古柏与天齐使过于今又七期各道遣书勾发上西风江水鬓丝丝
　　玉遮墓下有诸孙东望沧波每断魂泣血三年余喘在更将哀泪洒荒原
　　族人散处江南郡不识音容但记名世泽须令孙子忆故家今几尚簮缨
　　虞连州防墓在遮山防字成夫夷简长子孙集显于元追封雍郡侯集谒墓诗序云先君太史弃诸孤之四年集来吴门省连州府君大墓始见叔父南山翁与集同出太史雍国公盖四从矣翁曰后会未可期幸留数语识歳月翁方客授外乡人又以推人生年月日论祸福以助道故不能久留城中敢用赋此以承命云耳
　　七姬权厝志　　　　　　　　张羽
　　七姬皆良家子事江浙行省左丞荥阳潘公皆为侧室性皆柔慧姿容皆端丽修洁善女红剪制文绣经手皆精巧絶伦事其主及夫人皆能以礼其羣居和而有序皆不为怙宠忮美之行公每闻闾阎间妇人能以节概自立者归必为语其事皆应曰彼亦人为耳公笑曰若果能邪及外难兴敌抵城公日临战一旦归召七姬谓曰我受国重寄我义不顾家脱有不宿诫若等当自引决毋为人耻也一姬跪而前曰主君遇妾厚妾终无二心请及君时死以报毋令君疑也遂趋入室以其帨自经死于户六人者亦皆相继经死公闻之曰何若遽死耶实至正丁未七月五日也以世难弗克葬乃敛其尸焚之复以其骸葬于后圃合为一冢公还启其封且泣曰是非若所安也行营髙敞地而迁焉时以日薄故未暇为志及逾月始状其事属羽将勒石追瘗于冢侧尝观古之史氏所载贞妃烈妇能识节义决死生而不顾者恒旷世而一见今乃于一家一日而得七人焉吁不竒矣哉乃列其姓氏于石而系之以铭程氏蜀郡人年三十生女一人生奴翟氏广陵人年廿三徐氏黄冈人年二十生女一人不惜罗氏濮州人年廿三卞氏海陵人年与罗氏同彭氏与卞氏同郡其年与徐氏同叚氏大宁人年十八其先死者也公名元绍字仲昭实宋魏王廷美之裔其先以避祸易今姓未复云铭曰
　　生也同其天死也同其时而瘗又同其封壤树萧条匪子之宫尚卜髙原以永无穷
　　七姬墓在郡城东北隅元绍后圃今为谢挥使宅
　　侍郎金公墓志铭　　　　　　王直
　　公金氏讳问字公素其先杞人世有显者从宋南渡家于吴故今为吴县人公曽祖徳久乐善好施有惠及人尝自郡之浒墅抵枫桥凿七井以资行旅人徳之因号金井祖国用元河渠提举父仲旻以公贵累赠至中宪大夫太常寺少卿兼翰林院侍读学士妣顾氏累赠至恭人公自防颖敏庄重喜读书日记千言悉其大义弱冠从俞先生受易闻讲姤复二卦曰勿谓隂防当存抑遏之戒勿谓阳防当加扩充之功凡所聴闻深悟黙契诸老先生爱重皆折辈行与交兄声亦好古嗜学有丽泽之益家贫无书尝从人假借疾读暗记无所不达其或损壊必为完整永乐初被荐为司经局正字仁宗皇帝在东宫雅知之丁内外艰皆赐楮币俾乗传归葬即夺情起任事虽不获终制然防礼未尝废久之坐累讼系者十年资用或不继然餽之不以义亦不受时学士永嘉黄公洗马江陵杨公皆以事在系三人者甚相得省躬念咎之暇各持一经相与讲论曰此吾处忧患之道也仁宗皇帝即位陞翰林修撰偹顾问论时政得失上褒纳之赐钞二千贯衣一袭米十斛宣徳乙夘擢太常寺少卿兼翰林院侍读学士正统癸亥调南京太常寺乙丑冬陞礼部右侍郎戊辰春正月二十七日以疾卒年七十九事闻上为之嗟悼命礼部致祭工部为治坟茔公天性孝友事父母竭力营飬不以贫故俭其亲兄尝病热剧医云必得螺可治方盛寒公解衣循河覔之股皆赤肿得百枚以进疾良己治家以礼内外秩然里有防不能举贫不能自给者每伺夜投钱与之曰吾非为名也娶谢氏封安人加赠恭人生子男二长汝进中书舍人次汝逊女三孙男三平生所为诗文甚富必根于理而达于性情有青阳集桂芳集耻庵集若干巻藏于家耻庵其别号也最善书得晋魏人书法于星厯之学尤精然未尝语人汝进在北京闻讣而归以其年某月某日葬公于邑之太平乡荐福山白云坞先茔之次而以墓铭属予予盖知公者不可辞铭曰
　　有文有行亦克有子光荣始终既多受祉白云之原公墓在焉刻铭垂休百世之传
　　金耻庵先生问永乐初被荐为司经局正字歴官礼部侍郎墓在荐福山白云坞
　　周先生墓碣铭　　　　　　　吴沈
　　先生讳南老字正道姓周氏其先汝南人晋太康中有为扬州刺史讳浚者族大且繁散之四方自汝南安城来居处之遂昌其一也唐末避难迁建之浦城在宋宦游道之营道之营讳固遂为先生逺祖至九世祖讳辅成登大中祥符进士第八世祖讳敦頥官至虞部郎中諡元公七世祖讳夀元符进士司封郎中至孙兴裔和州观察使侍卫马军都虞候驻劄平江等处死节王事敕常熟虞山之麓葬焉故今为姑苏人先生髙祖讳昺迪功郎常熟县尉曽祖讳璵承事郎歴官为秘书省检阅文字祖讳才迪功郎沿江制机检察水部兵元革命征南行省檄令权抚乡邑时军伍桀骜公行剽掠乃以仁义説诸帅全活不可数计有他处生口被虏则倾资赎之问所从来而还其家考讳文英元松江府监税先生防而聪慧读书过目成诵比长侍监税于官所从江隂陆先生文圭习举子业屡试不利退而曰学在我遇不遇命也因授徒于苏与者成名而去者居多久之用荐者授信州路永丰学教谕严条约为诸先生重建礼殿论堂斋庑凡若干楹复侵田若干畆新文昌乡贤二祠改太平路当涂县学教谕秩满还苏而南北多事矣是时浙省大臣得以便宜除拜奏先生吴县主簿先生视事振举大纲纪发摘隠伏羣下莫敢欺县之滨湖民告僧普益与王益妇私杀其夫鞠问且三月狱不能具则以告者为诬而反坐之先生始至二日阅其牍疑而复聴焉僧露其情而未肯显言其尸与凶器所在先生躬造其地移檄县神责以隂报翼日羣乌飞鸣下上若有所诉然良久从西南去半里盘旋于湖旁芦溆上先生命从者入视之尸则正在尚未腐也僧与所私妇咸叩首曰死矣已而刃出水际巨石下于是正其罪而免告者一县称为神明县赋有额而税无正额民多流亡而吏胥因缘为奸多方飞洒每嵗皆没于官者代输破产并命不能足先生騐簿籍征其实在请蠲其流亡民赖以少苏省臣闻其能辟以为掾时军务方殷应接不暇先生处之裕如上官目指气使下吏謟防成风先生独裁之以正他掾欲有所为则曰慎勿令周掾知也上书言时政六事曰开荒田节财用通盐法息奔竞辨礼分公铨选累千余言时至正辛丑嵗也有献议请开沿海汊港者凡十有三处先生往视还言惟白茒一港地势卑下众流所趋开之易为力且为利甚多其他则涂涨已久与陆地无以异居民生长其间享耕种之利若兴工疏掘恐未为国利而先与民害矣海濵闲田弃于无用募民立屯使有耕食亦御冦之一防也闻者韪之除两浙盐运司知事时国用浩穰仰给于盐课乃新设分司于平江嵗办盐十二万引钞七十万锭带卖储偫者又五十万锭运官缺员先生以一幕职任其事设法既详处置得冝豪商巨贾无所容其奸继授淮南行省照磨改江浙进阶从仕郎监价平江等处船货提调嘉兴长洲吴县白徒兵浙省地日蹙而权贵人方大兴土木广生产受投献与民校锥刀利官冗吏贪先生因复上书言之大忤执政意然犹惮公论外示优容未几权本省理问録嘉兴松湖囚覈实无锡州钱粮人咸服其公丁未嵗苏州既入版图例遣赴京与翰林太常诸公同议郊祀礼礼成移临安府居越数月得防放还田里洪武元年也先生既还自朝与诸游从日以经史自娱客至尊俎谈笑与世相忘洪武十六年四月十一日卒春秋八十三嵗卜其月二十七日葬吴县星泾道山先茔之次娶孟氏元松江府判官讳潼之女先十五年卒今合葬焉子男一人敏长洲县儒学教谕女一人适元医学提举张元善之子昊孙男四人汝浦渊源女三人先生居家笃于友爱女兄弟凡十人多先生所字嫁其他若内外亲族之死丧咸给其所不给至于家事则一付之孟夫人宗族间谓非夫人莫能为先生配也先生之学本于义理而以文章发于英华详于制度而以裁断定其取舎方术技艺之书靡不旁通而于医尤精所着有易传集説丧祭礼举要大学中庸章句集解地理会要医方集效拙逸斋稿姑苏襍咏藏于家先生既葬敏以书抵京请于国子监学録金文征为之状而敏之弟子张晖方为太学生为之求铭于予呜呼先生之徳之才固宜铭矣宜晖之请其可辞乎师生道乖朋友义缺如晖者以其师之防然在疚而能代为之请岂不可尚乎予故取金君之状録之如右而系之以铭铭曰周氏之先自汝迁闽宦游道州复为吴人子孙绵延文学相继蜚英上庠策名科第先生之生蔚有榘仪韫玉勿衒人莫我知起为学官敷教百里侵田来归新宫肇启相臣便宜试以亲民发奸直寃号称如神虚田额存民代以输君按其实横敛以除大曹选能众务丛集剖析若流弗壅弗积港汊之开众争献议君谓不可非我之利海濒之田可募而耕以屯以御乃卒不行盐官分司佐我国用责重事繁倚君为重大商四集货宝如山设法之详吏无容奸土疆日削权豪愈肆正色昌言无所畏忌才不克尽运也则移命之不逄奄然其归道山之麓先茔之旁厥配则贤与之同藏善行之多我撮其要勒之贞珉树于墓道
　　周南老墓在吴县落星泾
　　沈公济先生行实　　　　　　杜琼
　　先生名遇姓沈氏公济其字也号臞樵家有雅趣堂人又称为雅趣先生世为苏之吴县人髙祖肖鉴宋咸淳中以冩照妙天下曽祖清之祖成之皆清抗絶伦克世其业父宗徳入国朝亦以是术进事太祖太宗仁宗三朝备见宠遇锡赉廪饩与侍臣等年八十以终先生得家学之秘而又从事儒业读书学问孜孜不休尝及青城王文靖锡山王学士二公之门得其渐染结字效章草为五言诗冲淡有陶韦趣作水墨山水师夏圭马逺浅绛色法李唐深色则全仿赵伯驹皆咄咄逼真其事父能顺适其志意曲尽孝诚母王氏先卒恒以不得事飬为终身恨言辄呜咽不自胜其交人始终不渝犯之者勿与校有过面谕之不恤有危急出力援救劳贳不惮也尝以世之画无补于教往往冩古人忠孝节义之迹置之座间使人观感有求者辄与之永乐中仁宗皇帝在青宫闻其名尝召见命冩山水人物皆称防甚加宠异间得疾命太医院判韩公达往视赐药物相将显融矣素有羸疾竟丏身归幅巾藜杖优游泉石人望之俨然图画中人絶类西湖林君复也以疾不屡出钜卿硕儒往候之焚香啜茗讲论史学或命酒雅歌情无不适以故虽疾而不致剧忽不知其逾于希年矣初娶濮氏继徐氏子男四人璜璿珩璵女二人俞全盛恺壻也孙男三人女五人生于洪武丁已年七月廿五日抵今正统戊辰年登七十有二预为夀藏于吴县五都荐福山先茔之侧以俟他日之归铭亦宜预刻之里生琼因为述其梗概布诸名笔以备采择云
　　沈遇公济墓在荐福山事载姑苏艺术传
　　中书舍人周君墓志铭　　　　王直
　　永乐中太宗皇帝向意文艺既以经术求贤矣而攻书之士学有师法者亦征诣京师有所纂述使执笔其间姑苏周君璿用珍与焉其书宗虞永兴在朋辈中最有名久之得官为营缮所丞然未尝去馆閤与人交谦慎有礼士大夫虽前辈名徳多爱之而用珍久益敬不见有阙失迁中书舍人益谨饬不懈而书亦益有名秩满得推恩封父母而二亲皆得享其禄乡邦荣之母没治丧如礼起复未几复以父丧去官既即吉将朝京师有疾遂弗起临终自以不克报君恩为憾而勉其弟与子以忠孝正统辛酉九月七日也年五十七其天资明敏多读书又通医术喜吟诗于晋唐名帖所积尤多其画师董源作古松法毕宏韦偃挥毫洒墨变化不穷京师人多好之用珍亦不厌其求其为人如此周氏之居鄢陵宋南渡时有讳某者为兵马钤辖守平江之嘉定州因家焉曽大父继善元平江路医学提举大父自牧为乡校师父仲立封从仕郎中书舎人母陆氏封太孺人妻张民赠孺人继室施氏封孺人子男一曰浩女二以卒之明年葬长洲县彭华乡金盆隖之原而墓未有铭其弟宁波府学教授玑贻书翰林徐编修良玉请为行状托中书舍人凌尚义持来谒予铭予于用珍亦素厚尝怜其以忧去而冀其速来不知其遂死矣惜哉铭曰楚楚兮令仪兮予思怅一去兮不复来金盆之原兮此焉归于乎奈何兮胡宁不悲
　　周中书璿墓在金盆隖支硎山西
　　钱良玉墓志铭　　　　　　　王直
　　良玉名瑛姓钱氏其先江都人世以医名曽祖益元常州医学教谕因家常州兵乱徙蘓州祖元善洪武中徴入太医院晋王子有疾奉命往治之愈王竒其术留之卒葬太原父宗道亦精于医王奏为良医甚见礼遇久之亦卒良玉奉葬于祖之墓次而奉母归飬于苏州遵治命也良玉承家学之懿又博通诸书医道益大显苏人求医不问风雨寒暑贫富贵贱即往视与药无不愈名闻京师又徴入太医院奉公有暇往赴人之急一不异苏时人之报与否不计也尝教诸子曰医仁术也当博施济众而可计利乎哉闻者韪其言而美其徳事母极孝能顺适其意去年冬母病心忧之为之不遑宁处汤药亲尝而后进母卒治丧如礼居苫凷之中哀毁逾节将奉柩归苏州得寒疾而终正统六年二月十七日享年五十二娶髙氏子男五女二孙男二女二恒兄弟举二丧归欲与祖母同域葬焉乃以礼部主事顾谦所为状来请铭予在京师久见凡为医者多嗜利而少见其效心窃鄙之尝问今右副都御史陈君镒苏医之良者为谁得二人焉其一良玉也数欲试之几缓急可托而卒未能遇呜呼孰知良玉今遂死矣岂非可惜哉予既重其人而惜其死奚可以不铭其葬以某年月日其墓在某山之原铭曰
　　仁于人孝于亲吁奈何返其真善必报利尔昆刻铭章庶永存
　　钱良玉墓未详何所其事实见姑苏志艺术传
　　杜东原先生墓表　　　　　　吴寛
　　先生讳琼字用嘉姓杜氏苏之吴县人以成化十年十月二十六日卒葬既十年其里诸生吴寛始克表其墓曰先生今世之隠君子也学不在于为文而己行修家庭而伦理蔼然以厚教不止于授徒而已化及乡闾而风防超然以髙色清而温凡贤愚不齐之人皆可与语然为塾师以其仆一言之慢即日归家而不可留其守道也甚介行和而易凡巉絶难继之事有所不为然母病医药弗愈则刲股作糜以进其为孝也甚烈姊老而敬事之不衰有类于燎须师没而哀慕之无替必为制服孩提不茍取故囊无不义之物白首犹慎交故坐有必端之友至于地侵于隣而不争金盗于仆而不问又其事之琐琐者盖当宣徳正统间天下承平求贤诏下士之有一行一艺者皆得荐于守令先生顾以母老力辞守令问其所欲卒用旌其母之节而不敢强其仕遂以隠终身所谓隠不违亲贞不絶俗者先生其近之故东海徐太史以中行之士与之者以此则先生不谓之君子哉惟昔东汉之世仕者固不暇论矣若危言激论以贬人刺世者每不得全其身至深藏逺引而食力飬亲者亦足以遂其志故郭泰虽贤于范滂不免近于侠周爕若亚于黄宪终不失于髙后之论先生者其必有以识之矣先生得宋朱长文乐圃而家其旁自号东原吴人因称东原先生卒年七十有九三子能世其儒业其登乡贡者曰启寛辱先生爱慨先生之没而不可作也用表其墓且以慰吴人之思云尔
　　渊孝先生诛　　　　　　　史鉴
　　维年月日东原先生杜氏卒于吴郡之乐圃里第旋殡于如意堂之西阶明年夏四月乙酉将葬于横山礼也搢绅大夫与夫及门之士佥以为贤者死有易名今先生问学精深至行纯备有合諡典私諡曰渊孝先生后学史某为作诔曰
　　唐尧禅舜受命于天【叶】惟彼子遂为虞宾世有名徳启其后人流衍日滋族姓振振笃生刘累天畀多知学于豢龙能求欲嗜乗龙在夏资之饮食夏后嘉之御龙赐氏以更豕韦传国歴世自商徂周又更为唐成王灭之邦祀散亡迁封于杜絶而复昌赫赫杜伯巍然允臧保姓受氏以示宗祊世不絶祀于后益光光之伊何代有明哲汉晋扬声唐宋滋烈立宣定防平吴仗节少陵诗史睢阳相业【叶】族大以繁枝分派别君之髙祖自蜀来吴安其土俗登此版图曰曽曰祖爰处爰居谨厚自修保族宜家【叶】伊君显考信美且都才与徳称名与行符省弟南都奄忽告殂君生甫月其泣呱呱母氏圣善誓节字孤猗欤夫子年弱体孱譬彼泉水原出于山越涧渡壑冲濑激湍小受大归始克成川颖悟之名著自髫龀如珠在渊如玉在韫明润内含光耀外隠惟不好弄乃克务敏务敏维何笃于求师处端始造孟功继之明从嗣初究厥指归抉隠探赜钩深摘防其进不己其得不赀融会贯通萃而为资发为文章浩浩穰穰大包丘壑细析毫芒声诗可咏金石琅琅不务绮丽乃在和平【叶】博综材艺谙悉旧章画宗气韵书究偏旁孝友之性本于天赋痛父早亡终天永慕慨想容仪宛然如覩念我劬劳孝飬备具家虽屡空羞无不饫和气婉容依依若孺徳尊行隆蔚为儒宗讲授于乡以开羣防从者日多来自逺方【叶】屦满户外席交室中礼容秩秩徳音沨沨太守下车求贤是崇闻君材名谓世无双【叶】将献天子以登以庸君拜稽首告于太守守实过聴我躬何有无实而尸惧忝我后守诚爱徳小人有母保孤嗣宗为徳孔厚守能白之死且不朽守曰为政风教是图【叶】矧兹节义为训实多有子如此胡可灭磨拜疏上陈帝命乃嘉【叶】肇锡嘉名用表厥家【叶】龙光有赫川泽増华【叶】性乐山水甚于渇饥鹿冠峩峩野服是宜跻险造幽乐以忘疲葺亭竹间命名延緑朝晖成隂夕霏满目于焉逍遥以冩心曲甲午之嵗君年及耆仲子请举隽于有司谒省告归将与计偕【叶】君胡遘疾运极在兹山頽木壊吉往凶来【叶】呜呼哀哉邦无老成后生失援吊者塞涂挥泪如霰大夫视敛操文致奠好徳考终于何闻见諡以实称传无虚撰呜呼哀哉吾与夫子人品固殊辱视忘年不尊自居屈已下交屡往吾庐周旋恳欵奬谕吹嘘畴昔有言吾哀子少人夀几何莫忘久要士感知已此恩未报如何啸歌竟成悲嘂呜呼哀哉横山之麓筮人告从【叶】吉日辰良丧柩启行【叶】悲风凄急飞鸟颉颃送者雨泣白骥哀鸣【叶】嗟嗟夫子永安斯藏视不见形呼不闻声【叶】人孰无死身名未丧嗟嗟夫子其有不忘呜呼哀哉
　　杜渊孝先生琼隠居事母得宋朱长文之乐圃家焉尝刲股疗母疾正统中下诏求贤有司将以琼应诏辞不起请旌其母遂以隠终行实具姑苏志隠逸传中墓在横山
　　刘文恭墓志铭　　　　　　髙谷
　　呜呼斯文寥落存者无几闲居卧病忽有持衰绖者踵门哭泣以墓文为请乃故友少詹事刘公子也且谓公见属于予俾铭焉呜呼公复逝矣老成者殆尽予忍铭乎公讳铉字宗器姓刘氏号假庵其先汴人髙祖顺之元为平江路茶提领家于苏因占籍长洲焉曽祖元善号雪楼祖徳让国朝沛县儒学教谕考仲舆赠中书舎人公生五月而失怙为母陆孺人所鞠稍长即知向学嗜好异于众授徒里中已有老师宿儒之誉永乐中以善书徴赴京师时予为翰林庶吉士因相丽益往来甚宻庚子秋闱公以易经先多士人益髙其才识未及会试拜中书舍人宣徳已酉预修两朝实録有白金织绮之赐擢兵部车驾司主事戊午再修宣庙实録成进翰林侍讲正统戊辰诏简进士读书文渊閤命公教阅优劣士皆有所进名称籍籍焉已已以公负士林之望特进侍讲学士阶奉训大夫庚午为京闱主考得今翰林修撰刘君宣为首冠人号精选宣时由卢龙军入试故也适开经筵简儒臣用资讲读公在首列每陈帝王图治之道圣贤心法之传且曰必如是而后可辛未夏不雨制遣公祀济渎事竣有司懐金币以餽公笑曰吾之为此盖为民弭灾求福岂容若私献耶彼媿谢而去壬申春防太学阙正员时论难乎得人予以公荐命为祭酒公至严条约以身先之为生徒讲説道义扬善遏恶觊觎者往往假权豪者以图进公一不之聴由是幸迹屏息人不能干以私飬母陈氏卒命奔丧公力求终制从之天顺改元今上复大宝诏立皇储必资才徳老成者俾为辅佥谓在朝宿徳无逾公者遂陞少詹事日侍讲读于正心诚意之学启沃良多天顺二年十月六日以疾卒于官春秋六十有五讣闻上深悼之赐祭以旌其贤皇太子亦致赙以表其行朝臣自六卿以下皆临奠呜呼盛哉公为人介特自守言动不欺与人交一以诚恪为主而人亦服其无伪亲者亦众权门要路絶迹不往或疑其太迂公曰吾知安吾分而已当时若杨文贞公士竒杨文定公溥交相推许有志古道如古人之叹在中书时寮友有卒不克丧者公为具后事复教其孤成学得有显官邻有谪戍者天寒不能行公制絮被为重裘遗之吏有病主人勿能容舍之以待痊婚丧贫窭不能自给者周之或恐后天性孝友尝以二亲不及飬每嵗时逄忌哀痛如初丧季父解元君没子天公继其后兄有疾躬药食以奉姊寡迎飬于家教诸子以徳义忠孝每举古人行实为勉子瀚登丁丑进士第尝奉使东南以无见利忘义为戒平生躭嗜羣书至老弥笃为文浑厚防伟务极理趣诗舂容丰雅咸有典律皆足以追配古作四方求者日集户外一时文人咸推服之所着有假庵稿若干巻配陆氏有贤行封孺人先公卒子男四长澄先卒次瀚即进士次浒次泳女四安清适贺庸安福适钱溥安正适吴正安吉未行孙男五桥梓桢樯桐孙女五瀚扶柩南还以明年三月七日葬于其邑武邱乡袁巷村之原合陆氏兆呜呼予与公交四十载始终如一日孰计睽违未久公遽永别而属铭于予哉铭曰
　　惟徳斯纯惟学斯正以道自持于物无竞遭际盛明歴事列圣黼黻赞襄始终一敬简辅皇储弼承永称位崇望髙由才匪命久矣若人端与古并武邱名乡水土深靓窀穸是藏百世其定
　　刘铉墓在虎丘对过袁巷村予家曽祖溥乃其壻
　　翰林修撰施君墓志铭　　　杨
　　宗铭讳槃姓施氏正统已未科廷试第一授翰林修撰明年五月丁夘卒于北京从弟宗良舆其丧归葬奉同郡行人吴惠状请予为墓铭呜呼予忍为之铭耶人之不幸莫大于贤而不夀也若宗铭者假之以年所就可量乎予深有望于宗铭今不幸死矣尚忍为之铭耶宗铭姑苏人曽祖希敬祖志方皆隠终父遵道母金氏有贤行宗铭自防警敏异常儿甫成童不屑就家人产业奋然有志于学乃从其父逰淮扬就师授经于大姓家乆之叹曰归而求之有余师也乃补乡校弟子员未几遂有声达官君子每加与进既入翰林取中秘书竟日读之大有所益立程度拟古人诗文未几尽革其旧习其力学如此宗铭早丧母事继母严氏无间言父尝来京师侍之出入极其恭谨足为子弟法宗铭在京从学怡怡然诲其所不及遇乡郡先辈应对间言若不出诸口平居若不知其有官其致行之笃如此正统三年应乡试明年试礼部皆前列廷试遂魁天下士时年二十有三国朝自开科以来登首选而年少者莫如宗铭故人尤称重之宗铭恬静未尝轻论事一日谒予曰国子司业笞诸生之不律者因是疾故论者欲偿死过矣予曰公素厚其人乎曰非厚也为师道故也予于是知其所飬大矣使其年益壮而位益显则所设施不亦过于人乎宗铭疾方剧翰林诸先生为之求善医日往视之及卒也又往哭之呜呼惜哉娶吴氏未有子卒之年十月二十八日葬洞庭山先茔之次铭曰
　　孰丰其才孰啬其夀呜呼宗铭孰执其咎
  </div>
  <div class="pagination">
   <a href="吴都文粹续集_page71.html">
    上一页
   </a>
   <span>
    ...
   </span>
   <a href="吴都文粹续集_page67.html">
    67
   </a>
   <a href="吴都文粹续集_page68.html">
    68
   </a>
   <a href="吴都文粹续集_page69.html">
    69
   </a>
   <a href="吴都文粹续集_page70.html">
    70
   </a>
   <a href="吴都文粹续集_page71.html">
    71
   </a>
   <span class="current-page">
    72
   </span>
   <a href="吴都文粹续集_page73.html">
    73
   </a>
   <a href="吴都文粹续集_page74.html">
    74
   </a>
   <a href="吴都文粹续集_page75.html">
    75
   </a>
   <a href="吴都文粹续集_page76.html">
    76
   </a>
   <a href="吴都文粹续集_page77.html">
    77
   </a>
   <span>
    ...
   </span>
   <a href="吴都文粹续集_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
