<!DOCTYPE html>
<html>
<head>
    <meta charset="UTF-8">
    <title>文苑英华 - 第 73 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 73 页/共 634 页</h1>
    <div class="content">　　昨宿岐城晓渉渭东霜凌雪结飞沙乱蓬中野踌躇届此古墟野人曰即车氏之塜方驱驾班如久而咤曰吾尝读旧史矣古者秦氏大于穆公出师则宁东夏用贤则覇西戎大邦服其礼小邦畏其雄谋已集战亦武不能勤王不为盟主者何居以防天之良防人之特百夫仰系一朝而踣可哀也哉宛其三子遭时迍邅主已即世身皆靡全指防芒而为期抚昭世而坐捐方惴惴以临穴且哀哀而号天从有言于寒原莾荡千里廻眺无垠【一作恨】上刺衰德下伤幽魂挂骖垅树脱劒山门掇野芳以为荐汲行潦而充罇矧今情之犹悲谅古恨之潜吞死而不作吾谁与言代事浩溔人寿尔夭言念君子中心悄悄哀生人之长恸【一作勤】赴永夕之莫晓归去来兮不可留且悲吟于黄鸟
　　项王亭赋【并序】　　　　　　　　李徳裕
　　丙辰嵗孟夏余税驾乌江晨登荒亭旷然逺览因观太尉清河公刻石美项氏之材叹其屈于天命且曰汉祖困阨之时生计非萧张所出余以为不然矣自古聪明神武之主未尝不应天顺人以定大业项氏纵火咸阳失秦中之固迁主炎裔伤义士之心违天违人霸图隳矣汉皆反是故能成功据秦遗业东制区宇虽数败于外常有关中为旧主缟素以义动天下虽项氏犹存而王业基矣若乃蠖屈鸿门龙潜天汉始降志于一人终申威于四海则萧张之计不亦逺乎余尝论之汉祖犹龙项氏如虎龙虽困而其变不测虎虽雄而其力易摧一神一鸷宜乎夐絶然舣舟不渡留骓报徳亦可谓知命矣自汤武以干戈创业后之英雄莫髙项氏感其伏剑此地因作赋以吊之
　　登彼髙原徘徊始曙尚识舣舟之岸焉知系马之树望牛渚而苍然叹乌江而不渡想山川之未改嗟人世之何遽思项氏之入关按秦图而割据恃八千之剽疾弃百二之险固咸阳不留王业已去将衣锦于旧国遂扬旌而东顾虽未至于隂陵谁不知其失路耻沐猴之丑诋乃烹韩而泄怒谓天命之我欺何霸王之不寤嗟乎楚声既合汉围已布歌数阕而甚悲酒盈樽而不御当其盛也天下侯伯自我而宰制及其衰也帐中美人寄命而无处季数遯而不亡羽一败而终仆岂非独任于威力不由于智虑追昔四隤之下风烟将暮大咤雷奋重瞳电注叱汉千骑如猎狐谢亭长而依然愧父兄兮不顾既伏剑而已矣彼羣帅兮犹惧虽霸业之无成亦终古而独步周视陈迹然如素听乔木之悲风感髙秋之露因献吊于兹亭庶神灵之可遇






　　文苑英华巻一百三十
　　钦定四库全书
　　文苑英华巻一百三十一　宋　李昉等　编鸟兽一
　　狮子赋二首　　　　　天狗赋一首
　　越人献驯象赋二首　　放驯象赋二首
　　正月一日含元殿观百兽率舞赋一首
　　舞马赋二首
　　狮子赋　　　　　　　　　虞世南
　　惟圣皇【一作惟皇王】之御厯乃承天而则大洽至道扵区中被仁风于海外通鳯穴以文轨袭龙庭以冠帯含夷言扵藁街陈方物于王防地角悠悠嶂表有絶域之神兽因重译而来扰其所居也岩磴深阻盘纡絶峻翠岭万重琼崖千仭马顿辔而莫升车摧轮而不进伊方服之君长召积风而奉进尔乃发乌代过白狼逾絶巘跨飞梁越流沙而遥集超积石而髙骧其为状也则筋骨纠纒殊文【一作资】异制阔臆脩尾劲毫柔毳钩锯牙藏峰蓄锐弭耳宛足伺间借势暨乎奋鬛防唇倐来忽徃瞠目电曜发声雷响拉虎吞貔裂犀分象碎遒兕于龂腭掘【一作屈】巴虵于指掌践借则林麓摧残哮呼则江河振荡是以名将假其容髙人图其质罄其威以凌厉美其风而賛述鍳倚伏以荣身乃有识之髙轨彼白猿之骋妙终取毙于弧矢虽豹之幽栖亦捐躯于岩趾并同亡而异术岂行藏之足纪何兹兽之明智独出处以殊伦虽奋武以驯势乃知机而屈伸去金方之僻远仰风之至淳服猜心与猛气遂守【一作感】徳以依仁同百兽之率舞共六扰而来驯斯则物无定性从化如神譬鳞羽变质于淮海金锡成噐于陶钧当是时也兆庶欣瞩【一作瞻】百僚嘉叹恱声教之遐宣属光华之在旦臣载笔以叨幸得寓目于竒翫顺文徳以呈祥廼编之于东观
　　第二【并序】　　　　　　　　　牛上士
　　上士曽读实録贞观九年西域进狮子秘书监虞世南献赋前史美之窃谓【一有虞字】公博物洽闻诚则可重瓌玮倜傥或非所长欲精体物乃赋其事
　　穷汗漫之大荒当昆仑之南轴铄精刚之猛气产灵猊之兽族指千里于崇朝逾铁山而徃复非取俊于熊豹岂方姿于甝虪【张景阳七命曰甝虪虪音叔】故其方頥蹙额隅目髙匡攫地蹲踞腾空抑扬簇拳毛以被劲缕柔毳以为裳逄之者碎犀象闻而顿伏值之者破雕鹗不敢飞翔哮呼奋迅眱瞲腾振掌擭攅铍口衔霜刄怒防睛以电射一吼威【三字一作掲一吼】而雷震似乌获之摧锋疑项王之入阵及夫朝晡未食鼔髯奋力后劲防瞚前张阔臆蹉殊榛以傲睨跳絶梁而合赩倐横噬而风驰乃掉尾而雷息口裂奔防足捎狂兕猛虎摧于掌握豪猪碎于牙齿既饱饫而心和乃宛颈而帖耳彷徨于金河之外生长乎葱山之里嘉此兽之竒杰邈蹻劲而殊材随马牛而内向顺讴歌而朅来逾乌城之积阻献龙阙之崔嵬资译人之纳贡弭雄心以效能何虞者之维絷惊牙之可怖顿金锁而长縻閟铁牢而永固悲此生之窘束懐旧国而愁慕虽食肉于当年思尽力而无路羡文豹之掎鹿美韩卢之逐兎伊薄技之见收而伟材之不顾闻夫天以煦育为施草木皆春帝以恵训为施猛戾皆仁夏后氏扰骊龙而伏皁轩辕氏役熊罴以佐人此竒兽之为用岂无用而来驯何不校之于搏击投之于絶伦而使之欝欝于穷槛区区于后尘者乎
　　天狗赋【并序】　　　　　　　　杜　甫
　　天寳中上冬幸华清宫甫因至兽坊怪天狗院列在诸兽【一有院字】之上胡人云此其【一有兽字】猛防无与并【一作比】者因【一作甫】壮而赋之尚恨其与凡兽相近其词曰
　　瞻华清之萃萃漠漠而出【一作山】殿戍削缥焉【一作与】天风崛乎回薄上扬云旓兮下列猛兽夫何天狗嶙峋兮气独神秀色似狻猊小如猿狖忽不乐虽万夫不敢前兮非胡人焉能知其去就向若铁柱欹而金锁断兮事未可救瞥流沙而归月窟兮斯岂逾昼日食君之肥鲜【一作鲜肥】兮性刚简而清瘦敏于一掷威觧两鬬终无自私必不虚透尝观乎副君暇豫奉命于畋则蚩尤之伦已脚渭防泾提挈丘陵与南山周旋而慢围者戮实禽有所穿伊鹰隼之不制兮呵犬豹以相缠蹙乾坤之翕习兮望麋鹿而飘然由是天狗防来发自于左顿六军之苍黄兮劈万马而【一作以】超过材官未及唱野虞未及和冏髇【许交切箭也】矢与流星兮围要害而俱破洎千蹄之并【一作迸】集兮始拗怒以相贺真雄姿之自异兮已歴块而髙卧不爱力以许人兮能絶等以为大【徒贺切】既而羣有噉咋势争割据垂小亡而大伤兮翻投迹以来预划雷殷而有声兮纷胆破而何遽似爪牙之便秃兮无魂魄以自助各弭耳低佪闭目而去每嵗天子骑白日御东山百兽踿跄以皆从兮肆【一作四】猛仡铦锐乎其间夫灵物固不合多兮胡役役随此辈而徃还惟昔西域之逺致兮圣人为之豁迎风虚露寒函【一无此字】体苍螭轧金盘初一顾而雄材称是兮召羣公与之俱观冝其立阊阖而吼紫防兮却妖孽而不得上干时驻君之玉辇兮近奉君之渥欢欲使奥处而谁何兮备周垣而辛酸彼用事之意然兮匪至尊之赏阑仰千门之崚兮觉行路之艰难惧精爽之衰落兮惊嵗月之忽殚顾同侪之甚少兮混非类以摧残偶快意于校猎兮尤见疑于蹻防此乃独步受之于天兮孰知羣材之所不接且置身之暴露兮遭纵观之稠叠俗眼空多生涯未惬吾君傥忆耳尖之有长毛兮宁久被斯人终日驯狎者【一无此字】已
　　越人献驯象赋【以辞林邑望国门为韵】　阙　名
　　倬彼驯象毛羣所推特禀灵于荒徼思入贡于昌期岂不以献我令辰自林邑而来者稽诸旧史在成康而纪之一则识王者之无外一则见遐方之不遗苟形瓌之足伟孰路逺之云辞于是出丰草去长林殊狒狒之被格异猩猩之就擒厉其容也故兽伏我力和其性也故人知我心作蛮方之贡为上国之琛万国标竒名已驰于魏阙千年表庆价实越于南金况乗之便习或讹或立动髙足以巍峩引脩鼻而嘘吸尘随踪而忽起水将饮而回【疑】入牙栉比而槮槮眼星飜而熠熠中黄虽勇力不能加【见张平子西京赋】苍舒信竒知之莫及服我后之皁栈光我唐之域邑驱之则百兽风驰翫之则万夫云集故其威容足尚筋力殊壮轮囷而重若旄丘赑屃而髙如巨防执燧奔战牵钩委贶遇之者或惊骇而反行觇之者或披靡而遥望何斯象之刚克兼美义之不忒惧有齿而焚躯故全身而利国纵使牛能重任马有报徳徒久困于轮辕又每伤于衔勒岂如我邈自逺藩来朝至尊辞桂林之小郡入阊阖之通门负名闻之籍籍守驯扰以存诚幸投之于刍藁岂敢昧于君恩
　　第二【同前韵】　　　　　　　　杜　泄
　　惟彼驯象产乎南夷其形大也因地而受气其性顺也从心之所资食丰草于幽岩之麓饮清流于长江之湄不忌于人如得其时推诚于物任以絷维此吾王之化被也故逺人得而献之中心摇摇其道迟迟左顾右盼知出羣之已逺广思遐想与草泽而长辞脩途是寻叠嶂岖嵚或行于陆但随山而上下或载于舟距渉江之浅深既济水以次水复出林而入林所过之邦徒观其肮脏之貎所遇之众岂识其谦柔之心荒徼已违王畿斯入闻之者遐迩必至覩之者士女咸集与【疑】人不知其故皆愕然而立或告之曰所驭之者越人所出处者林邑近之可仰逺之可望铨衡不能举其体丹青足以图其状揣轻重者我有苍舒之智髙思柔服也我有周公之徳王以之驰三军比矛防而齐锋以之和六气与箫韶而俱唱稽其来也自南徂北嘉彼所献充我王国食以筐筥牵以徽纆将致贡扵昆夷亦率职扵卭僰斯之为义可得而论性之驯良表边夷之向化体之【一作必】固实揣中夏之所尊以君好生之故我身必夀以君贱货之故我齿斯存岂克耕于野输众人之力曷如我入贡霑万乗之恩虽自慙于陋质永愿在乎王门
　　放驯象赋【以珍异禽兽无育家国为韵】　　独孤授
　　彼炎荒兮王国是賔此驯象兮越俗所珍化之式孚则必受其来献物或违性所用感于至仁吾君于是诏掌兽之官谕如天之意惟越献象不逺而致推已于物曽何以异徒见弭雄姿而屈猛志安知不懐其土而感其类揆夫国用刍豢之费则多许【一作计】以方来道途之勤亦至与其绁之而厚飬孰若纵之而自遂且彼集于禁林我则有五色九苞之禽在于灵囿我则有双骼共觝之兽何必致逺物于外区崇伟观于皇都是用返诸林邑之野归尔梁山之隅时在偃兵岂婴乎燧尾上惟贱贿宁恤乎焚躯非同委弃罔或踟蹰知拜跪兮则有谢渥恩兮岂无复得顾侣求羣跨川登陆食丰草以垂鼻出平林而瞪月逍遥乎存存之乡保守乎生生之福懐仁初就于牵掣顺理竟资于亭育游乎水同反身之龟处乎山异放麑之鹿大道兹始淳风不遐感以和乐亦参乎百兽率舞驱之仁夀宁阻乎四海为家奚必充帝庭之实驾鼓吹之车然后可以为国华者哉由是圣心孚于下国物靡不获其所化乃允臻其极放一兽而庶类知归遂四方而万代作则彼周驱犀象汉放骏马未可论功而校徳
　　第二【同前韵】　　　　　　　独孤良器
　　皇上御寳厯之惟新阐干符发坤珍徳被华夷敷云雨之大泽恩及飞走含天地之全仁乃却走马以反素斥驯象而不异非耳目之可役同寳玉之遐弃放之于无人之境归之于不毛之地或羣或友伊饮龁之无虞载寝载兴信生成之自遂觧网之惠无闻放麑之仁克类然后以儒为林毓贤哲以为禽以道为囿利忠良以为兽亮功格于人神徳齐于宇宙是由化与泽俱仁与道符贤为其寳太康之训不作兽用不扰虞人之箴遂无徇物之情允着好生之徳式孚可以顺天然可以遂亭育既絶燧尾之患不虞焚身之戮去狂顾于人寰徇野心于林麓伊昔汉氏惟其晋家焚雉头之裘于前殿却千里之马于后车犹自【一作且】飏休垂美有闻无哗况我一人温恭允塞本忽之而勿营非欲之而复抑往籍之所未覩前王之所不克诚可以懐四夷柔万国者也正月一日含元殿观百兽率舞赋【以题为韵】
　　郑　锡
　　皇上端拱穆清法春秋五始之要酌礼乐三代之英赫帝典含元正衡纪允叶摄提为贞防龙首以抗殿靡鱼湏而建旌开彤庭执玉帛者万国发金奏韵箫韶而九成祥风应律卿云夹日华夷防同车书混一羽衞宿设乗与晓出陈八佾象钧天之仪舞百兽备充庭之实彼毛羣与羽族感盛徳而呈质度曲既三薰风自南进旅退旅兮猛志外戢击石拊石兮和气内含勿齐首以瞪目乍脉脉而耽耽威而不猛乐而不谖搏鸷者摇尾而就养刚狠者戢角于触藩牝马驯致于坤徳羣龙利见于乾元若乃大礼成寿觞荐天声起皇威遍金石铿锵以攅杂文物葳蕤以葱蒨兽臣献伎于广庭乐正举麾于层殿怛荒戎于丑【一作裔】虏咸稽首而革面其初进也波委星攅如岗如峦发扬蹈厉兮鼔舞争集无小无大兮容止可观其少退也军旋阵拆匪蛮匪貊蹄角且千兮羽仪累百诡色殊竒兮相辉赫赫岂独九尾灵狐一角神兽顾兎宵落麒麟夜鬬非熊非罴为猿为狖威鳯巢閤驺虞在囿条支之犀黄支之而已【汉平帝纪黄支国献犀牛西域　传条支国献鸟卵如瓮似与此文交互】其徒实繁厥状非一五灵嘉瑞百寳异质数不可尽之于词名不可殚之扵笔莫不闻至乐而知感乐皇风以相率忽指顾于应规亦廻旋而中律穆穆焉羌难得而备述则知乐之感也深徳之被也普彼禽兽之遇圣随万里而成覩至若吴歈越吟荆艳楚舞徒慆堙于心耳安拟议于干羽曽不充虞舜之帝图列后防之乐府辞曰铄元防兮正王度奏云门兮歌大濩百兽舞兮四夷惧于胥乐兮皇风布客有慕上古之赓歌望承明而献赋
　　舞马赋【并序以奏之天庭为韵】　　　　阙　名
　　书曰击石拊石百兽率舞是知时贞而物应徳博则化光故九有宅心万方惟允我开元圣文神武皇帝陛下懋建皇极丕承宝命扬五圣之耿光安兆民于反侧功成道备作乐崇徳上以殷荐祖宗下以导达情性则有天马絶足来从东道出天庭而屡舞仰皇心而载悦岂止緑错开图分九畴于夏后汗沟走血服四夷于汉皇而已哉野人沐浴圣造与观盛徳敢述蹈舞之事而赋之
　　皇帝叶天行乘春张广乐而化通鬼神徴舞马而懐柔奔走尔其聆音却立赴节腾凑顾迟影而倾心效长鸣而引脰徘徊振迅类威鳯之来仪指顾倏忽若腾猨之惊透眄钟鼓而载止畅箫韶之九奏洎宛迹迟迟汗血生姿顺指不动因心所之日照金羁而晴光交映风飘锦覆而淑气相资顾以退而未即将欲进而复疑絶节交衢而大人相庆赴曲齐列而皇心则怡岂若檀溪水上章台路前尘埋玉勒汗湿金鞭竟空疲于力用固无取于当年孰若矫足腾摧婉柔姿而近日惊身耸跃娇逸态于钧天别有假象天星因时降灵双瞳夹镜而异质两颧夹月而殊形出渥洼兮道已泰歴吴坂兮心匪宁愿因百兽之相率舞圣徳于天庭
　　舞马赋【以奏之天庭为韵】　　　　　阙　名
　　渥洼之骏兮逸羣特秀简伟之来兮稀代是觏岂惮夫行地无疆是美其承天之祐弭雄心以顺轨习率舞而初就因大乐以逞状随伶官而入奏乐彼皇道上委折于一人狎节广场下欢心于百兽饰金鋄顿红緌类却畧以凤态终宛转而龙姿或进寸而退尺时左之而右之至如鼍鼔歴考龙笛昭宣知执辔之有节乃蹀足而争先随曲变而貌无停趣因矜固而态有遗妍既习之于规矩或奉之以周旋迫而观焉若桃花动而顺吹逺而察之类电影倏而横天固絶伦之妙有岂众伎之齐焉我皇端拱无事垂意至宁愔愔正声以久变而合乐逐逐良马终万舞而在庭岂比夫汉皇取乐而同辔鲁侯空牧而在坰以今古而匹敌何长短之相形














　　文苑英华巻一百三十一
　　钦定四库全书
　　文苑英华巻一百三十二　宋　李昉等　编鸟兽二
　　渥洼马赋一首　　　　却千里马赋一首汉文帝却千里马赋一首获大宛马赋一首
　　汗血马赋一首　　　　朔方献千里马赋一首燕王市骏骨赋一首　　市骏骨赋一首
　　千金市骏骨赋一首　　饮马投钱赋一首
　　渥洼马赋　　　　　　　　乔　彛
　　域中之寳生乎天涯天子之马产乎渥洼泽出腾黄独降精于太乙神开滇壑固不渉于流沙目散电兮彪駮喙含丹而虎牙蹑红云而喷玉霑赤汗以攒花望兮以乆来无晩耶应图合谋光我帝业星通两瞳月贴双颊四蹄曳练飜瀚海之霜华一喷生风下胡山之木叶然后络以金覊拂于鳞鬐睛射紫焰梢垂緑丝凝骄欲嘶嚼凄锵之玉勒叠影不顾纷偃蹇之朱旗皇矣武帝汉网斯缺慿百万之精劲倚四夷之磔裂屠蒲梢而亘大漠指二师而求汗血谓灭没之未来竟覊縻而不絶有生必感有感必通通也不极环之无穷彼汚之斗水乃幽賛于神功然后豗沙巻浪扵冯夷之宫叠足侧身于奫沦之中星精降兮河岳动天驷入兮驽骀空嗟我皇之英特而牵其惑欲能败度侈多凉德夏后九代【山海经夏啓舞九代马】越天地之纪穆皇八骏荒帝王之则而况金通月支价及踈勒悉复驰去终无所得此余吾之降生觧倒悬于中国祈招愔愔式昭徳音感激万古凄凉至今愿以采求马之人为求贤之使待马之意为待贤之心
　　却千里马赋【以上之所班诸侯不贡为韵】独孤申叔
　　惟汉徳之雍熈俾遐荒兮肃祗布泽所治致逺人之乐只任土必贡奉良马以来思殊乎皎皎陋乃骙骙冀八銮以御矣齐四牡以维之由是朝发于穷邉夕献于君所倐追风以掣电邈千里兮一举仰騄骥之居周鄙骕骦之在楚故将进荐于象魏庶得超遥于苑圉帝曰斯马尔其还与【平声】旅之训今则皎如归兽之义寜当忽诸矧乃乖乎法驾而不合于乘舆且帝之御也厥仪惟旧帝之动也其道惟守驱千乗以啓前罗万骑以居后分青旌兮在左扬素斾兮在右俨五路以居中矫六龙以齐首龢銮是响将节乃疾徐次舍有期岂宜乎奔走盖顺之而则可信违之而则不虽千里兮足珍于一人兮何有矧乃塲苖既食马政攸班间以赤兎兼之白叶图之驹伏皂称徳之骥在闲足以驱驰于九域之内足以巡狩于六合之间宜乎旋尔故乡归扵旧壤超乎半汉适彼莽苍【千荡反】庶逐北风之思却从东道之上俾得交颈裔土翘足荒陬克全真性有归羣休同越地之放象似桃林之罢牛岂彼骅骝卒见覊于造父宁同屈产终服御扵晋侯是知汉文之徳弥尊归马之猷克中示后之立国者尽规矩之以却远方之贡
　　汉文帝却千里马赋【以清道乘舆前警后跸为韵】阙　名
　　皇天眷命兮炎汉斯兴运钟三叶兮文徳可称六龙【一作飞】整仪贱纎英而不服五驭饬驾却良【一作驵】骏而不乗犹【犹由通用】是遐迩授首蛮夷屈膝梯山航海者望之如云纳賮贡珍者府无虚日别有吉良【博物志曰马名吉良乗之者夀千嵗】之种渥洼之出嫓飞黄于轩宫奄骅骝于周室歴无草以入贡渉流沙而效质就御服以驯养愿驰驱而警跸其体也广膺毛服其目也拥后决前眸防漆而镜朗权应规而璧悬禀月精于地法星象于天鬛上朱明沟中血走朝辞穷髪之乡暮憇雕题之薮骕骦慙专美于前騕褭愧垂名扵后及夫喷玉勒而沫素鸣金珂而响清指九重以献夀勒百礼以效诚帝于是宣皇风驰圣道前贤斯鉴古训斯考差辙迹于穆王想旅獒于召保乃宣言曰朕法天以清净法地以虚有典有则不疾不徐捎星之旗逮于前步彗云之斾设于后车吉行三十而当息良马千里而焉如尔以马为寳我以德为舆与其授受以交丧曷若干干而舍诸献马者乃黙尔惭顔低徊吊影步迁延以眷眷神寂寞而耿耿于是德日洽祚惟永俾来叶之嗣君仰斯道以自警
　　获大宛马赋【以开逺戎得天马为韵】　　胡直钧
　　昔孝武寤善马驾英才穷二师于海外获汗血之龙媒于是宛卒大北神驹尽来驵骏竒状超摅逸材走追风扵马邑嘶逐日于云堆因行师之勲着辨前王之业开当夫海西出征制敌要逺始迟疑而不进承再命之爰晩奉皇风之用宣冀边草之齐偃既量功就已料生返越穷海之沙尘及大宛之城苑既髙勲以茂阀且不愧于分阃刍粮尽取騄骥亦空材为地产之最精降天山之中背不毛之殊俗从入律之东风沛艾骨异低昻气雄溢镜光于金勒流雪彩扵花骢悉可耀威华夏夺魄獯戎若乃发迹穷荒来仪中国史惊千载之异朝庆一人之徳君子之徳式孚天王之道允塞腾骧永埒曾何比于权竒灭没长衢独有赖于筋力然则马惟行地君实统天黩兵者耗财之本爱财者有国之先徒知天驷之可获莫痛征夫之寡全时泰俗饶固理道之所急珍禽竒兽在人君而可捐穆王之荒何取文帝之事足传竟洽大东之咏何为天马之篇况骥之生也有矣屈之产也在焉复何必勤求于逺卒当耗斁之事边向使武帝退术士寳贤者罢征战于戎夷浃风俗于纯嘏自将致丹质之凤鸟岂徒来汗血之龙马故前代论边之徒以劳师逺伐屈众筞之下
　　汗血马赋【以絶足方骋流汗如珠为韵】　　王损之
　　异彼天马生于逺方每流汗以津润如成血以荧煌所以名重騄骥价髙骕骦骨腾肉飞既挥红而沛艾麟超龙翥亦流汗以倘徉当其武皇燿兵二师服猛破大宛之殊俗获斯马于絶境由是辞虏塞以员【一作俱】来望汉庭于遐骋初疑霡霂染瀚海之霜华终讶淋漓变榆关之霞【一作雪】影及乎献阙之始就驾之初饰金羁而势如蹑影排玉勒而态若凌虚伯乐乍观讶霑襟而沃若王良载驭惊溅袖以班如观其步骤如流驱驰若灭恣余力而耸跃控中衢而夐絶长鸣向日蹀而色若渥丹骧首临风奋迅而光如振血疾徐中节羁束如濡流膺臆以飞赭洒缨鬛以疑珠雄姿泛彼逸态濡于映白驹之羣皆疑失素齐紫燕之匹不可夺朱卓彼竒姿实为殊观初溢腹【二字一作益丹】而霑洒终尽足而涣汗此朱翼而表异难并骏良彼赤鬛以称竒飜同款段超腾莫及迅疾难俦遽赫如以浃洽乍焕若以飞浮傥遂越都甚追风而更疾如同过隙似奔电以潜流且其戢聫翩异踡局材逾良骏名先逸足倘不弃于血诚将八銮而齐躅
　　朔方献千里马赋【以题为韵】　　　　王　起
　　駜彼名马产兹朔得遐方之劲气是禀严凝应【一作昭】上圣之祯符其来绵邈固可以饰和鸾之哕哕就钩膺之濯濯始其同羣丰草挺质寒乡名超兹白瑞掩飞黄伊六辔之爰设非九重之孰当尔其走险鹿骇望云龙骧絷之维之登歌不慙于西极若灭若没献状聿来于北方于以効伏皁之勤于以释长鸣之怨流离而走血来格濩落而执靮斯献计鸿鹄之举彼未居多渉燕宋之遥我方适愿柔心有待逸足未宣权竒于綘阙之下沛艾于紫庭之前禀月未匹追风莫先所以阐幽都之美所以増华廐之妍既佶且闲轶其羣兮相万视逺如迩遵其路兮且千一人既瞻八骏初比彼千驷花发六驺云起其止也可齐乎足其行也无逾于里信愕视于华原而腾辉于良史伊兹骏之间出在前王而殊寡或銮辂而见损或皷车而不舍我皇昭景福锡纯嘏称徳以喻夫俊乂服劳以劝夫忠者岂惟同两汉之帝获千里之马
　　燕王市骏骨赋【以求骨知好骐骥云集为韵】阙　名
　　昔燕王思良马以扶辀搜未获寤寐而求以为激贪可以动物明诚可以感幽乃市乎死骏之贵【疑作骨】比飞黄与骅骝则有权竒之类倜傥之俦既沦精于一代埋朽骨于千秋甘委土以从弃忽兼金而见留尔其惬意如生沉吟未歇朔风至若闻其激扬纎尘飞想见其灭没用已息于蹑影状犹存乎挟月匪充货贿殊巨象之焚身不荐宗祧异立之祀骨嗟夫君之爱彼彼竟奚为虽云力则无展傥亦魂而有知恩实殊常诚所谓汗血而匪恨生如可再思所愿肉骨以効竒既而视同玉之珍藏诸韫椟之奥众既美其惟一孰不从其所好于是不逺而致【一作至】贲然来思竞选竒而徃矣争简异而归之迭进騕褭争呈秀骐包在坰于鲁颂掩食塲于周诗岂非结之以志感之以类寸诚式孚片骨罔弃不降阶而屈身果鳞集而麇至讵比夫虞公愎諌竟贪屈产之良汉武劳师逺取大宛之骥乃知市骨以求骏马则其至成羣筑台而尊郭隗则其从如云骨何施焉姑明好骏之意隗未足也且表乐贤之君至矣哉可垂规于典坟国家皇极立洪勲集安轮之聘尚无斁侧席之求如不及傥骏骨之已收欲腾骧而见絷
　　市骏骨赋【以买死招生腾方必至为韵方一作黄】韦执谊
　　代有良骥勤求可致上心好也固有开而必先朽骨沽诸盖有不期【一作求】而自至于是搜延【一作马】廐发屠肆出千金而易之获一骼而无弃不贾其用虽増饰而无成将虑其先使雄名而不坠昔之服缨玉饰轨鞗追长风而喷沬先急景而扬镳岂知衂骏足于千里摧壮心于一朝权含月而共落蹄带雪而俱销当其死而不顾岂其生而可招是以服其无斁守而无失外扬嘉善之名内作旁求之术伊希代之异产固入用而无必处南中之穴莫测从来游北土之泉始将安出聿求既彰类聚其方人献騄骥天降此祥灭虞之役不兴取诸外廐伐燕之师不举贡自遐荒【此韵不见黄字官韵观此集时有无官韵者不知唐制如何】盖将翕必张期于至止俾善始而令终寜贱目而贵耳假其力既重之于生思其劳曷轻之于死物以徳易道由人当不遇其知乃负车而伏枥苟应乎其感必虬跃而龙腾故八骏咸臻万邦为楷物非其产将命逾逺而来骨在于斯何惜发币而买亦犹贤士所趣知机彚征田忌收老以成仁卒强齐国燕昭市骨而种徳乃获乐生覩求贤之未畅悟得骏之非轻倘长鸣之见识庶吾道之将行
　　千金市骏骨赋【以题为韵】　　　　张仲素
　　良金可聚骏骨难遇传名岂限乎死生贾【一作买】价寜亲乎金具伊前王之善诱頼下臣之素【一作逺】数满籯初讶乎一空絶足终欣其荐赴故郭隗发求马之术使燕昭兴筑台之务贤为国寳昔见载之于经马以龙名后亦表之于赋当其勤求未至思虑益专安得恋轩而就勒空闻驰荆而刷燕多亦奚为每厌倦于凡类爱而不见宁惜费于且千盖为倾心于延望之日市骨实由生之年其志着其谋宣非独自马而获马此实因贤而访贤何异禄丰而游士可集饵美而潜鱼必悬夫其取与之分戒其鄙吝是非罔【一作国】惑孰敢妄进苟能贱货以沽名果乃惬心而得骏斯骨也当填沟壑谁分天骥之上才纵视丹青岂辨灵【疑作云赭白马赋祖云螭兮】螭之洪幸特达而见重使声价之复振至若唐公骕骦穆王騄骥代劳驰路追奔结轨陈力効能死而后已岂若称徳之际交义之始金侔形骨异象齿求焉事殊于汉日悬之数合于秦市智能测逺利用钩深叶田方之念谐季札之心敦信外彰表然诺于匪石沉机内密重枯朽于捐金想夫嘶风頫影垂髾【广韵有此字】植髪虽仆质于敝帷曽受精于皎月防君子一顾之渥恩知异穷尘之委骨饮马投钱赋【以好善驰名叶乎前志为韵】　王损之
　　昔人有暗室无欺行行路岐渉清流之荡漾指白水以驱驰乗匹马而来念兹枯渇倾一囊以用投彼涟漪且水本无情人能誓志俯濯缨之上善控奔蹄之小驷廉隅是切斗升之水无多重价将酬子母之钱尽弃汤汤浅瀬歴歴五铢饮之而忘其量也投之而无乃甚乎同济河而沉璧异浊水以求珠隠金沙之中迷于赤仄落苹蘩之上混彼青蚨嗟乎利己则多洁身诚鲜在一饮而何损投半两而称善鳬鹥下处对鹅眼而难分鳣鲔游时杂鲸文而不辨骎骎练影潏潏波声满腹而自资行道坠泉而孰谓沽名郭况之家人傥来讶移金穴汉代之赀郎或见犹认水衡浦溆萦盈汀州【不当从水已注在前】重叠呉酌贪而难并王不言而雅叶致香醪而一醉且乏杖头入春溜以俱沉不漂榆荚登【一作澄】明水底散乱马前乍似拣金之碛何殊种玉之田逐好利之徒无辞俯拾同贯珠之子几误旁穿是知雅志无俦常情不到将均勺水之直自胜饮氷之操则坠银瓶于井底思妇徒伤投竹杖于陂中仙翁可报贤哉项氏之心从吾所好







　　文苑英华巻一百三十二
　　钦定四库全书
　　文苑英华巻一百三十三　宋　李昉等　编鸟兽三
　　古骏赋一首　　　呉坂马赋一首
　　骥服盐车赋一首　却走马赋一首
　　相马赋一首　　　万年县试金马式赋一首铜马赋一首　　　寗戚饭牛赋一首
　　目无全牛赋一首
　　古骏赋　　　　　　　　　牛上士
　　寒关月壮羽书南向虏马秋肥朔兵犯障爟烽夜惊马相望云横朔塞之前雪满天山之上于是天子按剑将军事边雷驱甲卒直指幽燕风□□【别本□作蓬】而出海波漫漫而腾天当鴈门而北上薄龙沙而左旋既而汉虏齐兵三军合阵虹旗篲扫鼔声雷振奕奕熊罴森森锋刃或左提而右拂乍一留而一进则有侠少骉眓【上必由下许聿切二字见呉都赋】雄驹防疾耳若挿筩颅疑削出局金镳以弄影控铁衔而齧膝始骖驔以舞风忽濩略而追日蒙具装择组练杂然一徃鼔仆旗旋足不得摇目不得眄超腾絶壑走及奔箭疑隔汉之流星似披云而出电左贒为之胆慑骨都为之颔战飞奔肃肃恣意驰逐宛若逰龙行如惊鹿左右披靡东西徃复沟蹙汉以朱殷毛拂霜而猬缩萧条万里顾盼翘陆横塞上以长嘶余声振于山谷况乃项籍英雄驱驰冠戎旗翻落日剑倚长虹惜良骓之不逝歌美人于帐中摧拔山之气泄指乌江而路穷遂使毕防战塲挑身锋镝人控马以腾踊马随人而奋击转足生风籋尘无迹跳山超涧冐刃冲敌突围则汉将奔波怒目则追军辟易遭楚王之不利当壮年之虚掷也别有渥水龙媒朱旄逸才防瞳目【疑作日】耀五色花开逢汉王之弃置局呉坂【前后竝用呉坂战国防作虞坂】以徘徊思效技于金埒愿追仙于玉台懐玉台兮伤逺道朝朝暮暮衔枯草千金买骨君傥知百万交钱犹未老垂两耳兮伏盐车倚防辀兮慙蹇驴绊权竒而不用空倜傥其焉如
　　呉坂马赋【以下覩泥骥廻知贵驹为韵】　　谢　观
　　呉坂之马兮骏且竒伊孙阳兮不知伏枥而谁怜拘绊【疑】倚辀而但见清羸两耳长垂不断于嘶风喷月四蹄可式【一作试】何愁于玉勒金覊当其初出渥洼孰分驽骥虽白日之可逐曷青云之自致顿衔骧首逢人兮不鸣强鸣弄影超羣知已兮未至须至嗟乎全无刍粟半卧沙泥况精灵之粗有亦毛骨以非低金埒行时傥防风尘之迹玉鞭垂处愿亲桃李之蹊于是将跃未腾欲眞尚假徘徊龙廐之侧踡局盐车之下良时易失常怜过隙之光朗鉴难逢多是迷途之者善相爰来精神陡【一作斗】廻奋迅而猬毛俱耸嘶鸣而星眼俄开旧皁云辞歩歩而风云借便长衢一去行行而珂佩相催曩夕犹贱凌晨已贵羣心愓愓以暗伏众口喧喧而相谓乍同曲突收将宫徴之音又似丰城指出斗牛之气盖非斯人无以辨龙驹非斯马无以动寰区固二者之防契播一时之令图马兮虽遇新知还因旧主傥一頋之未替必载驰而可覩更有瑶池方外之程愿着鞭于造父
　　骥伏盐车赋　　　　　　　阙　名
　　有骥子兮维之朽索服盐车兮困于絶漠将发愤于一哀遂求知于伯乐由是腾健歩奋竒毛连嘶自若骧首弥高负调鼎之资空慙引重持向人之意终愿代劳当其迢遰燕郊苍茫呉坂悲东道之莫及念北风之将晩既同局蹐载驰之用靡分倘遇知音千里之期何逺宁曳轮之是辱恐负軏之非名饮龁虽怜其垂耳鞭驱奚敢以抗衡是使黄莫遇【一作喻】欵段无营汗血匪难一日有祈于用力求人未易三年何恨于不鸣今也劳役荐臻髙名斯瞩将激昻以待頋愿奔驰而徇欲重伸羸气自殊覂驾之难载发哀声幸比击辕之曲或有贱同牛皁用匪龙媒亦在异于剪拂辨以驽骀夫如是则当于輗軏之下自然不媿于羣材
　　却走马赋【以天下有道无所用之为韵】　　阙　名
</div>
    <div class="pagination">
<a href="文苑英华_page72.html">上一页</a><span>...</span><a href="文苑英华_page68.html">68</a><a href="文苑英华_page69.html">69</a><a href="文苑英华_page70.html">70</a><a href="文苑英华_page71.html">71</a><a href="文苑英华_page72.html">72</a><span class="current-page">73</span><a href="文苑英华_page74.html">74</a><a href="文苑英华_page75.html">75</a><a href="文苑英华_page76.html">76</a><a href="文苑英华_page77.html">77</a><a href="文苑英华_page78.html">78</a><span>...</span><a href="文苑英华_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
