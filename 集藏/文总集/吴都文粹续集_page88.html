<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 88 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 88 页/共 102 页</h1>
    <div class="content">　　寄沈公济
　　萧斋婴疾久不覩沈休文槐畔愁添雨天边目断云丹青夸独歩顾陆愿同羣拟剪西窻烛连牀话夜分
　　过范氏山荘
　　林静书声隔巷闻轮蹄不到絶嚣氛天寒鹤立苍松久童子开扉扫白云
　　正月三日陪陈士初钱孟书防北禅寺访瑾上人不遇分韵得欵字十六韵
　　昨见葭灰飞玉琯己觉阳和布晴暖条风吹緑草荄萌残雪消寒栁条短新正拟欲探春防今朝便有寻诗伴青鞋布韤惯林泉华发心情厌林馆北禅古刹呉城陲眼界清幽尘迹断羣贤偶集本无期去路虽遥亦何惮行行不觉到栴檀一径苍苔平且坦有意来参孚尹师适逢飞锡归迟缓惟存法王梵公像趺坐绳牀右偏袒山童见客逺相迎作礼殷勤为延欵盛来香粒堆饭盂供处白花浮茗盌嗟予夙抱烟霞癖野性不羁久踈嬾深冬逺自白门还巾染黄尘衣未澣幸叨方外相追随得遂闲心适萧散襟懐顿豁吟思増人境俱寂清风满诗成坐待师不还白云散漫无拘管
　　过思庵郊居　　　　　　　周忱
　　故人家住碧溪濆出郭书声白昼闻过访几回因看竹归休何日共论文山容半向窻间出泉脉遥从树底分最是快人心目处连畴秔稻翠如云
　　送举子刘昌赴会试
　　早从侯頖究羣经虎榜新题属妙龄骥出马羣空北土鹏因鹍化运南溟功名有待标青史礼乐行看对大廷席上儒珍期自保一尊相送重丁宁
　　送况郎中任苏州太守
　　擢自仪曺领郡符朱轓熊轼向姑苏身驰驿传声华重手捧天书宠渥殊政洽九江重渡虎时清合浦尽还珠故人尊酒遥相送努力期君展壮图
　　赠草窗先生诗【并序】　　　　　刘铉
　　诗始以道其所自中则伟其才而惜其不偶故归之于命以壮其志末则托予徳之之心而必其逺大虽此皆公之寔而语浅意肤拙于形容进教是幸
　　磊落八尺躯魁梧且雄壮静聴惊论言一见竒貌状早从防侍下两京饱逰访出门狎师友厐卿偕硕相所以韦布间弱冠得声望而翁医垣耉和缓相颉颃朅去捐馆舎东呉逺归朝廷加赙防师保为铭圹吊送来亲朋骈阗车百两累然在衰绖庐墓足怆怆盛暑或忘翣隆冬或不纩时序倐迁移岁月不多譲里闾称孝亷俊英愿隣傍抚临冬官周属郡侯况佥谋起遗野防荐交为张百鸟不如鹗一言亦须尚先皇重璠璵雕琢伺宗匠方期就罍自岂复数盆盎鼎湖龙忽升孤臣竟何仰周南虽滞淹坎坷宁悲怅吹嘘岂无媒兹情畴克谅得非命数竒那关遇防谤奔趋怪卑污洁身虑髙亢消息理固然欲得必由防窗以草为名志与先贤伉满庭春不除生生意深广陟屺空为盱天际孤云飏王事既靡盬滫瀡谁为养心事一于诗激发何慨慷静中聊自怡抑菀赖舒畅短章既舂容长篇亦跌荡府藏出珍竒钧天奏空旷光华掩鱼目铿鍧咽虫响正如巨陂中鱼龙交荡漾苍波合东流滔滔浩难障有时我为歌三叹而一唱岐黄术精深有似淮隂将克捷若有神鏖攻无不当务施济利仁札瘥咸倚仗而余病妻孥药物屡承贶平以补清羸防以駈疟瘴厚徳懐寸心感激忍遗忘拟报持币金恐君憎冗长拟赠述俚辞恐君厌浮诳惟年改元初青阳日方向国家喜清明辅弼元凯行皇猷足黼黻天工共寅亮气和时已康物阜民无恙西山雪霁佳潞水澌流涨肩舆既堪命轻舸宜同榜行厨载山肴玉瓶注家酿俯仰天地寛遨逰迹漫浪灵风飒然生送子云霄上
　　重寄杜用嘉【有序】
　　余往岁雪中因忆使第梅花已奉鄙作欲为来春之佳约张本今既及期复尔踈濶感时对景不能无言盖所以叹流光之易迈嘉会之不偶也
　　去年花开雪飞处殷勤曽赋懐君句欲期来岁故山春携酒林间共欢聚岂知于今花发时又复两地空相思相思正浓花正好千里东西梦魂绕梦魂何处苦思花花总飘零人未老
　　懐陈孟贤
　　缘水园中万竹深当年曽此寄幽寻芹花池上看垂钓杏树坛前聴鼓琴投辖岂能忘旧会分题长忆课新吟别来音问如金玉令我长悬一寸心
　　挽陈怡庵先生
　　门外青山架上书东呉佳处是幽居一庭风雨闲芳草十畆园林隐敝庐伯玉有文垂宇宙太丘无意老乡闾执经犹记相从日寒雪初深聴讲余
　　文入直被恩私曽受先朝圣主知万里康荘骐骥逺九重霄汉鳯皇仪金莲夜草平明诏防笔朝题应制诗夺得锦袍多意气赐陪龙驾宴瑶池
　　故里悬车岁月深春风华髪渐盈簮郑均退后宁无禄防广归来賸有金湖水烟霞同剡曲竹林觞咏似山隂兴阑賔散青天月池上谁歌醉白吟
　　奎星光揜夕云浮邻杵无声巷不讴身世百年虽似夣文章千古更何求诗哀吏部怜张籍諡美河汾念薛収双泪潺湲何处落尽随江水向东流
　　送真上人住姑苏寳觉寺
　　闻説汤休最少年早将心印一灯传滇南乡土浑无梦呉地江山自有縁暮雨踈钟烟树外夕阳孤塔水云边遥知聴法龙来防香散花飞昼满天
　　近得家兄书书语欲促铉归展诵之际不觉怅然
　　弟兄何防忆相违凉月闲斋半揜帏灯下屡看新寄字客边穿尽旧缝衣参辰欲曙随云没乌鹊惊寒绕树飞代马北风犹自恋故园谁道不思归
　　懐瀚儿
　　忆从生汝在京畿膝下晨昏肯暂违温被每同寒夜宿篝灯曽晩朝归留賔欢处传杯酒为我酣时解帯围遥想岁阑风雪里懐亲能不思依依
　　赠送吴江僧会
　　杖锡遨逰上九天袈裟曽拜玉阶前人间无系空身相方外浮名逐世縁残雨踈钟江寺逺夕阳古塔水云连赠言好为论吾道闻説聪明似大颠
　　懐杜用嘉
　　十年胶漆重交情忆昔同门聴讲经词足清新皆白雪笔多神妙在丹青弹碁留扫松边石看竹期过水上亭今夜相思何防切半窻残月上疎櫺
　　挽刘佥事
　　青骢朱节逺观风银汉灵槎万里通频见槖装贻陆贾又劳束帛起申公九天雨露恩常在百岁衣冠蜕已空闻説西湖湖上路甘棠新长旧时丛
　　寄侄淳泽
　　还家见汝倍多情我昔离家汝未生今夜客窗千里梦竹林谁继旧时盟
　　望枫桥
　　乡山遥望翠髙低浒墅桥边日欲西江郭到城无十里不妨月出夜乌啼
　　吴宫怨　　　　　　　　　张楷
　　江空月冷天如水铜龙漏咽沈檀死宫中粉黛一千人醉眼相看娇妬起自入朱帏并翠戸几畨曽得君王数君王好恶自不常岂在区区歌与舞宫门倚天铃索垂冻霜吹老青铜枝玉鸾隐隐背墙去何人邀得君王归君前岂无容妾地旧剑犹存肯终弃
　　移居横山　　　　　　　　谢应芳
　　为爱横山山水清山前筑室小溪萦老夫枕石看云卧儿辈求田雨畊古井寒泉龙有宅孤村夜月犬无声廿年老眼风尘暗犹喜如今见太平
　　送道士谢清一归吴中　　　陈缉
　　丹鼎红光照洞庭天坛月色帯踈星都道士苍精剑上界仙人白凤翎阊阖朝回天荡荡蕋珠经尽昼冥冥欲从杖屦秋山里风雨篝灯采茯苓
　　送魏司业出守姑苏　　　　陶谊
　　东呉父老候麾旌皂盖朱旛五马荣名郡暂须烦魏相诸生久恨失阳城麟符剖玉君恩重燕寝凝香吏牍清指日徴黄下丹诏又看环佩入承明
　　姑苏感事　　　　　　　　王泽
　　天星夜落水犀军又见呉宫走鹿羣睥睨金汤徒自固仓皇玉石竟俱焚将军只合田文死国士应无豫让闻风雨明年寒食节麦盂谁上太妃坟
　　姑苏懐古　　　　　　　　卢大雅
　　胥目悬门乌喙过至今哀怨入呉歌山河不为兴亡改城郭其如感慨何废苑春深芳草满荒台秋尽夕阳多醉来一觉扁舟梦也胜豪华逐逝波
　　吴城懐古　　　　　　　　　王恭
　　姑苏城下刺兰桡却忆吴王古市朝香辇路边春寂寂馆娃宫外草萧萧千年往事空啼鸟半夜踈钟自落潮明发不堪回首处暝烟秋雨过枫桥
　　谒范祠　　　　　　　　　费贞
　　三百余年十六朝惟公勲徳着云霄一时王佐真伊吕十倍雄才过管萧泮水悠悠文泽逺义田奕奕子孙饶焚香拜先生像一束生刍不可招
　　王苏州绿隂堂　　　　　　俞贞木
　　百尺髙槐十畆隂緑云帘幙画堂深魏公相业垂寰宇苏子文章耀古今厯岁风霜空凛凛近时枝叶更森森忠臣孝子天为鉴行见甘棠自作林
　　暮秋留别吴中诸友　　　　黄守
　　苏台秋色雨中残断雁疎砧送早寒白髪不辞今日醉黄花犹作故园看谁言世路知心少自是人生会面难无那明朝江上别宦情离思共漫漫
　　送沈愚归玉峯　　　　　　苏平
　　皇州莺啭桞条新客里那堪此送君归梦不离吴苑月还家髙卧玉峯云江村贳酒逢寒食驿路看山对夕曛最是临岐分手防落花离思共纷纷
　　夫椒山　　　　　　　　　　侯让
　　曽闻吴越此交锋回首苏台伯业空当日断岩流战血至今衰草起腥风裹尸国士浮江上覆面君王死甬东若论灭吴功第一捧心人在馆娃宫
　　絸庵为沈孟渊赋　　　　　丘吉
　　蚕丛国里结珠龛过尽东风雪未干玉蛹吹开圭窦小金蛾飞入瓮天寛氷绒织箔春无隙香絮防头夜不寒留取独纶三百尺明朝相约弄渔竿
　　送陈缉熈修撰使髙丽　　　　丘濬
　　海上天风吹节旄玉堂仙客锦宫袍诏颁龙阙恩初下诗到鸡林价倍髙万仞鳌金浮晓日一江鸭绿涨秋涛逺夷未识中原鳯争覩天章五色毛
　　送桑民怿训导泰和　　　　李东阳
　　十年三度试春闱亲见声名满帝畿甲第久惭唐李郃竒才终误宋刘几功名晩歳非蓬鬓湖海官贫尚布衣试看孤鸿下林薄壮心还向碧天飞
　　吴门　　　　　　　　　　张泰
　　万井烟花绕故都阖闾宫苑日荒芜江魂吼浪空讐越山黛颦秋已破吴台下草深无过鹿城头日落有啼乌英雄老去年华在海日曈曈水满湖
　　东呉棹歌　　　　　　　　汪广洋
　　玻璃冷浸洞庭山霜竹攅攅橘柚斑白髪呉娃笑相语官船不似钓舠闲
　　吴中即景
　　白云収尽晩山青水鸟双飞入翠屏一派歌声何处起采莲人在锦帆泾
　　阊门桞枝词
　　小蛮能唱白家词笑把纎腰鬬桞枝愁絶尊前春未老风流太守鬓成丝
　　江南春　　　　　　　　　张楷
　　满川啼鸟怨残红水国春园桞絮风春雨一番江水濶草防将绿到吴中
　　吴宫　　　　　　　　　　杨时彦
　　画栋云消夜气清宫前沟水作秋声如何醒得吴王醉多少花枝压禁城
　　常熟西郊　　　　　　　　王祎
　　稻禾敛嘉实兰蕙摧孤芳华滋日已歇逰子多慨慷林臯集鸟雀畎畆散牛羊物情各有适心与归云翔
　　吴门赠凌才
　　我家华川上君住兰江濵百里通一水总是金华人自我与君别三载幽燕住及此会吴门朱顔各如故同为异乡客谊重情依依东风足擕手君何复言归归去金华山日有好山色紫翠积芙容绿草眠白石若逢牧羊子为我寄深情莫令猿鹤怨行矣寻初盟
　　呉江别连上人
　　飘零有若此离别复如何情剧酒杯少愁添诗句多荒村黄叶落极浦白鸥波回首相携处秋风玛瑙坡
　　呉中客懐
　　独对一壶酒自斟还自吟句从闲里得愁到醉邉寻拟废班超笔犹懐季子金故庐湖上水谁似蹔幽沉
　　过泖
　　入夜初过泖苍茫兴杳然大星悬树杪新月出帆前夜酒聊供醉渔歌屡恼眠归欤绣川上欲办钓鱼船十一月十日宿陈敬初馆中临别有作
　　岁十一月当严冬江湖水落潜蛟龙萧条长途客旅散而我买棹过呉淞兹行岂为饥饿逼念子髙谊来相从托交同门己十载防被教益开愚憃时时彼此互有激譬持寸筳撞巨钟姑苏台前揽秋色丽正门外寻春容中间欣戚每相系要复终始犹駏蛩一自去春与子别兵戈满眼纷横纵又兹相见恍如梦中夜论议披心胸君言爵禄非所愿但愿撃壤歌时雍却因文章着不朽韬晦飬粹甘为农顾我所愿颇异子谓欲与世相奔冲黄金铸印锦悬绶时至未敢辞侯封丈夫出防虽二致非异愚哲由遭逢得意觖望亦常事所贵自寳如璜琮计长较短议輙久坐聴曙鼓声咚咚人生会合良不易奈此物役相牵攻君留仍泛越来水我去犹对金华峯区区离别不足惜且复醉子双尊醲郊翺自附湜籍辈此事逺矣须追踪
　　登姑苏台有感
　　故垒萧然起暮尘凴髙何处吊忠臣山连呉越东南近天入江湖上下均岁月多因催髪变文章未足济身贫悠然今古无穷恨落日商歌倍损神
　　东归留别呉中一二同志
　　明发阊门一问津梅花有意似留人谁怜孤馆青灯夜遥忆髙堂白髪亲对酒论文期隔岁到家献寿及新春石田茅屋犹无恙飘泊江关惜此身
　　常熟舟中
　　一自归来东海涯每依北斗望京华才疎谩结交防广身逺时惊梦寐賖风雨扁舟今若此功名壮志倍堪嗟故人只在虞山下同看寒梅雪后花
</div>
    <div class="pagination">
<a href="吴都文粹续集_page87.html">上一页</a><span>...</span><a href="吴都文粹续集_page83.html">83</a><a href="吴都文粹续集_page84.html">84</a><a href="吴都文粹续集_page85.html">85</a><a href="吴都文粹续集_page86.html">86</a><a href="吴都文粹续集_page87.html">87</a><span class="current-page">88</span><a href="吴都文粹续集_page89.html">89</a><a href="吴都文粹续集_page90.html">90</a><a href="吴都文粹续集_page91.html">91</a><a href="吴都文粹续集_page92.html">92</a><a href="吴都文粹续集_page93.html">93</a><span>...</span><a href="吴都文粹续集_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
