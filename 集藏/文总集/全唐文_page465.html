<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 465 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 465 页/共 603 页
  </h1>
  <div class="content">
   ○为河东公上西川白司徒相公贺冬启
    伏以水谢旧筒，灰惊新律，乘阴闭阳开之候，见咏功祝寿之辰。伏惟相公便自坤维，更承兑泽，遽收武节，长转洪钧。昔风後之佐轩皇，不为外相；傅说之毗殷帝，无敢专征。获奉恩知，实所欣赖，属缘戎镇，阙诣轩庭。数攀恋以诚深，与愿望而俱切。
    ○为河东公上四相贺冬启
    伏以节在一阳，庆归三寿，君子既闻於斋戒，小人宁望於祷祈。伏惟相公芝鹤延年，松龟定命，上毗左契，下转洪钧。立蒿柱之前，长辞舜；侍土阶之侧，永数尧萱。某方限戎行，不获拜贺，攀恋之至，实倍常伦。
    ○为河东公上翰林院学士贺冬启
    伏以周正具至，鲁朔爰来，祷祠既集於良辰，戬谷且归於内署。伏惟学士灵龟荐寿，威凤均祥。居石室於西昆，自通仙路；坐银台於东海，不接人寰。岂惟与国同休，兼亦後天而老。某方叨戎律，正远霄阶，贺末由，结恋增剧。
    ○为河东公上方镇武臣贺冬启
    伏惟克隆多福，永对休辰。以竹苞松茂之姿，奉周汉帷之化。某方叨藩任，款贺无由，瞻恋之诚，寄喻无所。
    ○为湖南座主陇西公贺马相公登庸启
    伏见某月日恩制，相公登庸，凡在藩方，莫不称庆。相公恢宏广度，疏越正声。君子卷舒，不违於仁义；丈夫忧乐，唯系於邦家。吴汉之不离公门，袁安之每念王室。今果明台纳谏，武帐陈谟，宁劳梦卜之资，自契盐梅之望。况圣上储精垂思，保大定功，推轩後师臣之规，得周成畏相之道。三古之英华未远，百王之损益可知。仗乎元臣，伫启休运，以不愆不忘贞百度，以无偏无党定九流。仁远乎哉，古犹今也。斯固祖宗降意，华夏同诚。某早忝恩光，今当谴责。思昔时之叨位，愧汗仍流；贺今日之登贤，欢心莫寄。矧复系通属籍，任处藩条，至於驰诚，实倍常品。伏惟鉴察。
    ○为尚书范阳公贺吏部李相公启
    伏见今月某日制书，伏承荣加宠命，伏惟感慰。伏以天垂北斗，国有南宫，伊法象之所存，实根源之是系。伏惟相公中邱降瑞，太昴垂芒，列子以谓神全，孟子之言性善，抑扬今古，秀绝天人。动之则舟楫盐梅，不忘於康济；静之则风松霞月，莫究其孤高。擅文武之无双，处品流之第一。自顷事有消长，时属往居，未启金滕，且分竹使。而能用元元易守之道，体金人不动之微，神明无阙於保持，柯叶罔闻於易置。龙楼入护，虎节出征，重安四海之心，实庆一人之福。今又荐承雨露，显执铨衡。惟彼天官，是称冢宰，周以太保领，晋以侍中兼。步骤虽殊，考课斯在。固当复持大柄，重上泰阶，未求李重之箴，已作皋陶之诰。伏计仰缘宗社，慎保寝兴。某早奉恩知，又牵事任，支离门下，辛苦兵间。非骐骥盛壮之时，有手足凋零之痛，遐思贺诉，唯动祷祠，恋德依仁，不胜丹赤。
    ○为度支卢侍郎贺毕学士启
    伏见除书，伏承荣加宠命，伏惟感慰。伏以振域中之纲纪，属在南台；极河内之文章，归於西署。唯兹出入，不在寻常。郎中学士吞鸟推华，夺袍著美，才端风宪，俄上云衢。昨暮绣衣，尚遣苍鹰出使；今辰彩笔，遂令丹凤衔书。闻仙家勿泄之言，见人世未知之事，便当图南势就，拱北功成，击水抟风，一举千里。某常怀畴曩，叨奉眷知，乏仰冰雪之清标，空闻金石之孤韵，敢言投分，自贺知人。今则坎轲藩维，淹留气律，兵法虽惭於《金版》，梦魂犹识於银台。恨非犯斗之星，暂经寥；徒用映淮之月，远比辉光。贺之馀，兼有倚望，伏冀必赐监察。
    ○为同州任侍御上崔相国启
    宪启，宪质异楚材，宝同燕石，重以羁，即定悯凶。瞻遗构以阙然，不堪多难；奉成书而未就，无处求生。藐视流离，屡经寒暑，逮於既冠，犹恤无家。叨承师友之规，获忝簪缨之列。此皆相公推孔李之素分，念高国之旧家，锼朴雕顽，披聋抉，沐膏雨以令植，假顺风而使飞。不然，则安得获骊龙之珠，假獬豸之角？荣皆过望，感岂胜言！而犹怅望下风，徘徊高义，望贺燕以难去，抚栖乌而不安者，盖以相公以伊皋之事业佐大君，以扬马之文章辅昌运。一登宣室，遂借前筹。以有征无战之方，彰明下武；以永逸暂劳之势，恢拓中华。不舞梯幢，不鸣金鼓，复数千里之沃野，刷十五圣之包羞。彼围谷而谷人不知，入郑而郑陴皆哭，方兹决胜，彼有多惭。今百职聿修，九功咸叙，万国伫登封之礼，五山倾望幸之祥。鲽至鹣来，茅归苦入，驰汤骤夏，轹汉陵周。若宪者，虽不能行舞舜戈，坐耕尧壤，至於献千载河清之序，裁二王助祭之诗，歌咏相庭，发辉帝载，则其志愿，亦或庶几。伏希孙ト时开，丙茵多恕，克懋山公之德，终全赵氏之孤。拥瞻门，封函即路。苑沙宫树，虽吟左辅之风烟；良夜庆霄，唯望中台之晷度。感恩抚己，誓志投诚，仰惟辉光，终赐埏埴。下情无任感激攀倚惶恋之至。
    ○为贺拔员外上李相公启
    某启：某闻被彩饰於无用之姿，斯须或可；垂休光於不报之地，始卒攸难。至有马疲而尚服轻轩，席敝而犹存华幄，怀仁则极，备用无闻。虽有切於恋思，宜自量其涯分。呜呼！某者，今甚类焉。翰柔莫申，语苦难听，聊凭笺素，用写肺肠。伏惟少霁尊严，猥赐披省。
    某伏思早岁，仰累深知。龙尾贻讥，敢通交契；牛心前啖，实愧时才。世故推迁，年华荏苒。葭灰檀火，屡变於寒暄；灵济泥泾，遂分於清浊。羁离管札，亻黾亻免弦歌，名污柳营，颜惭花县。竟以千金乏产，三径无归，初服莫从，迷津亟问。
    属者伏幸相公羹梅调味，川楫济时，起塌翼於冲风，活枯鳞於涸辙，登诸兰署，辖彼芸签。台阁移文，语薛夏而无取；东南才子，并张率以何能。未报前叨，旋承後顾，版图被召，花幕分荣。收驽骀於皂栈之中，刻蚣胥於乐悬之上。势高足跌，道泰身屯，未竭私诚，已婴沈痼。
    况某素无灵气，夙昧摄生，乏单豹养内之功，阙王吉实下之效，湫底莫适，节宣失中。然犹深愿待年，少酬厚德，三医毕访，百药皆投。竟非无妄之灾，莫见有瘳之候，滨於九死，彼十旬。取暖则烦，加寒必痢，发宁支弁，带不成围。谢述心虚，方兹未逮；田光精竭，比此犹强。岂可尚占职员，但尸俸入，久尘物议，且速残骸。
    况相公职统薄违，时登众寡，任崇按比，务系孤终，职是宾僚，岂宜虚旷。固不可下私微物，曲降深慈，悯将尽於桑榆，妨得材於杞梓。是以推枕兴感，摄衾占辞，愿申敛迹之期，以赎旷官之咎。听裁旨，用息兢惶。必也旧履流恩，遗簪结念。恤以孀孤非少，婚嫁未终。不使衰羸，便辞禄仕。致乎外地，以末光。未乖念录之仁，稍减忧惭之累。亚尹诸府，别乘近郊。负荷无羞，饣胡糊有继。则犹冀逢十全之艺，延一日之生，重登门墙，再就埏埴。是所愿也，非所望也。词多力殆，感极涕繁。避席承言，未卜曾参之侍；封函抒款，畏遗殷浩之书。瞻望清光，实动魂守。伏惟特赐优察。
    ○为桂州卢副使谢聘钱启
    戡启：钱若干，伏蒙赐备行李，谨依数捧领讫。多苦凿山，积如别藏。丙科擢第，未全染於桂香；盛府从知，却自惊於铜臭。礼於是重，富而可求。既不忧贫，惟思报德。伏惟俯鉴微恳。谨启。
    ●卷七百七十七
    ☆李商隐（七）
    ○为舍人绛郡公上李相公启
    某闻量力省躬，典刑之深旨；度材任事，圣哲之良规。某虽甚愚，颇向斯义。属者谬图仕进，因藉时来，伏值相公，顾以外藩，夙通襟契。悯羊昙之未立，早托谢家；怜康伯之无归，常依王氏。拔於幽滞，处以周行。遂俾南宪中台，屡承阙乏；内庭西掖，比辱升迁。迈越时流，尘污中旨，恩渥非次，性分难移。徒当侍从之荣，莫有论思之效。竟使惧因福过，疾以忧成，外虽全人，中抱美。常愿青蒲沥恳，紫殿披诚。进退未闻，过累仍积。及正名纶阁，收迹翰林，寻欲窃候休旬，伏拜萧屏，谢昔年之朝奖，抒他日之私诚。而机事且繁，燮和少暇，斋沐累至，肝肠莫从。
    旋属虏帐夷氛，壶关伐叛。绛台北控，有元戎大集之师；郑国东临，过列镇在行之众。任当调发，事属供须。岂斯择材，皆在非据？周旋三郡，绵历雨霜。颁宣诏条，祗惕庙画。虽无咎悔，亦乏殊功。今幸四海无尘，六州向化。灵台偃伯，衢室归尊。是修明礼律之初，举拔俊贤之始。而郑之为地，右临梁苑，左倚成皋，比之列藩，实为剧郡。山东望族，几同屈景之强；洛邑顽民，常杂萑蒲之聚。永言出拔，岂易其人？而又孔道所因，使车旁午？送迎或阙，则怨ゥ流词；馆饩稍乖，则职司贻辱。托之金器，犹或难居，矧在朽材，宁宜久处！
    某伏思自随宦牒，遽忝恩荣。位至圭符，宠当金紫。或筋骸无苦，心志有馀，即岂愿踞熊轼以告劳，指隼而辞疾？直以摄生寡妙，旧恙无全。傥或形言，惧尘清听。每朝昏改候，雾露消威，则或至问俗有违，在公多废。坐为尸禄，行有愧颜。而又贪明盛之时，有婚嫁之累，未敢高论止足，直乞退休。是以辄疏精诚，上千陶冶。
    伏惟相公，云龙协应，舟楫呈功。比屋可封，期於屈指；一夫不获，固以动心。如蒙曲鉴深情，猥从志愿，置之他所，以遂其愚。则吴楚列城，江关别郡，虽居邻佐，亦委缉绥，获安病躬，岂敢择地？犹希磨淬铅钝，抚养疲羸，积以岁时，少裨尘路。伏惟试赐恩照。围减带缓，发稀弁倾，然向风，目极心往。下情无任攀恋感激惶惧之至。
    ○为绛郡公上李相公启
    某少悲羁绁，不承师友之亲规；晚学文章，粗致乡曲之名誉。谬官秩，遂票彡华缨，握兰清曹，视草禁掖。贪叨过极，忧责非宁。蚤为寒暑所侵，颇染肺肠之疾。自顷以庆云结荫，宸极系心，当就望以推诚，於煎调而寡裕。前岁伏蒙任使，奉远承明。值朝廷兴问罪之师，原野有宿兵之馈。绛城甚苦，郑ㄞ非完。加之以降虏移乡，仍之以贵臣衔命，飞免之外，将迎实繁，旁奉庙谟，上尊诏旨。动繁调发，居劳抚安，抱疾以临，为日斯久。
    伏幸奸凶克，濡泽横流。是大朝黜陟之初，良冶埏之始。此郡路通四境，名冠六雄。轩盖以来，原野交错。萑蒲有聚，武吏贻忧。虽清时无杼柚之虞，而常日有逋悬之赋。必在假之贤守，属以强材，然後谣咏克兴，公私不废。岂可使某素兼疴恙，本乏良能，久於是邦，以主东道？馈飧将药瓯并进，假牒与公案相随。含意不言，贪荣是罪。相公汉筹始运，殷鼎将调，度材任官，归於至当；存诚爱物，决在无颇。窃敢自托缄封，远千樽俎。俯期恩意，以保衰微。
    且某运偶昌期，年初知命，岂不愿临剧郡，稍冀荣途？但以力有所不任，心有所不逮，虽欲勉强，实忧倾败。彼吴楚偏乡，非舟车要路，永言凋瘵，亦藉缉绥。傥特降优容，遥闻拟议，则朽质有报恩之所，羸躯收旷位之讥。宿或痊，理剧未晚。伏惟试赐裁度，向风披恳，服义陈词。仰台耀以瞻辉，望洪钧而伫惠。干冒尊听，伏积兢惕。谨启。
    ○为绛郡公上史馆李相公启
    某启：伏以秉大钧者，以物得其所为先；执大化者，以材适於任为急。将以致理，在明命官，使轻重合宜，大小有裕。然後人称其职，职无废人。此相公之所明知也。某材术素寡，声光莫闻。偶叨承平，谬登华显。洎分符竹使，绝籍金闺，一授专城，再易灰。且解巾临郡，前贤攸重；一麾出守，昔人所荣。虽积恋於本朝，实俯光於单绪。况又此州，管叔旧国，帝鸿遗墟，接彼敖，浸以京索。聚山东之右族，迩洛表之宸居。内揣非才，颇虚信任。而复以通庄所自，假道攸繁。载惟饯迓之劳，实半颁宣之务。必属於壮齿，付彼全人，用以责功，仅能集事。
    某早年被病，晚岁加深，衣无取於洁清，藩溷动淹於景刻。徇己则坐堕物务，业官则立致萧衰。欲俱济於公私，实加忧於寤寐。矧兹仍岁，适有外虞。降卒征人，旬时并集，飞刍挽粟，星火为期。以此疚心，弥深旧恙。今寰瀛大定，雨露旁流，高步翰飞，一呼而至，云罗场藿；万里无遗，将调斯人，以求良牧，得才为美，今也其时。傥蒙允赞聪明，曲听奏记，俯怜哀{艹尔}，稍赐优容，则亦不敢便挂簪缨，遽离陶冶。江湖偏郡，襦须人，无根节之难，少舟车之会，俾之养理，使得便安，庶粗致人谣，以酬庙算。则某所谓材有称职，时无废人，凡在宦途，皆仰时化。伏惟试赐恩察，违离渐久，刺谒末由。昔在孔门，常忝四科之列；今瞻鲁史，将期一字之恩。下情无任感恋兢惶之至。
    ○为绛郡公上崔相公启
    某启：某本洛下诸生，山东旧族。粗沾科第，薄涉艺文，谬藉时来，因成福遇。青缣赤管，已忝於清华；黄纸紫泥，仍参於宥密。相公早容薄伎，获寄光尘。别殿朝回，禁林夜直，每披襟素，常赐话言。知蒋琬之为公，敢矜先见；哀马卿之多病，亦辱来言。圭律未遐，铭镂斯在。
    相公盐梅调味，舟楫济时，晋水擒凶，韩都荡梗，以不刚不柔贞百度，以无偏无党定九流。若某者，实有何能，可叨出牧？绛田已非厥任，荥波转过其材。间岁以来，为政非易。有南迁之降虏，有西出之戎师。资所供，饩牵之备，未尝造次，敢怠躬亲。今枭獍埽除，马牛归放。将使坐臻富庶，必先用得才能。此地名高六雄，实控东道，分忧之寄，自昔为荣。况在疏芜，敢忘涯分。但以轩坌至，赋贡川流，非惟抚字之难，兼有送迎之蘧，旧疴加甚，朽质难堪，假故稍频，旷废为惧。又以宦游既久，故里多违，陶令之田园将芜，向平之婚嫁未毕。顾惟羁绊，未可归休。
    窃敢远流丹诚，上千清重。非独祈恩於时宰，实将誓款於己知。傥蒙以然诺为心，诚明济物，垂忧不逮，赐议所安，则吴楚之间，郡邑非少，不当冲要，或异膏腴，使之颁条，庶可求瘼。昨贼平之後，启事寻成，冰霜始严，笔札未暇，又伏虑内庭展顾，称已推迁，外郡寓词，颇乖流品，沈吟有日，郁抑经时。今则情素坐煎，驱驰行久，若犹缄嘿，是负陶甄。伏惟曲赐恩鉴。诚悬书殿，恋积台阶。比殷浩之空函，情同事异；望孙宏之东阁，魂往形留。下情无任感激攀恋之至。谨启。
    ○为兴元裴从事贺封尚书加官启（裴即封之门生）
    伏承天恩，荣加宠秩，伏惟感慰。伏以蓬果凶徒，遂为逋寇，三里雾未能成市，五斗米乃欲诱人。联接坤维，依凭艮险，蹶跳锋刃，冒触罾{当}。尚书四丈机在掌中，兵存堂上，爰择幕府，俾帅军行，羊祜理戎，轻裘缓带，祭遵临敌，投壶雅歌，一举而张角师歼，再战而孙恩党尽。长清气，永变巫风，虽合势於三川，实先鸣於二子。仰惟殊渥，允谓简劳，当从钤管之荣，便执陶钧之柄。苍生之望，孰不喁喁？某早忝生徒，复叨参佐。汉祖以萧何为人杰，晏子以仲尼为圣相，当今昌运，系我师门。鸡树凤池，不胜心祷，无任贺之至。
    ○为崔从事寄尚书彭城公启
    福启：福闻雀辞杨馆，常怀宝箧之恩；燕别张巢，永结雕梁之恋。推诚况物，某有类焉。始者尚书发丹山，腾身紫府。晓趋清禁，则琼树一枝；夜直皇闱，则金二等。人寰莫见，尘路难逢。而某志在讳穷，勇於求益，辄干皂隶，自露菲葑。宝肆回肠，只期和氏；医门投足，永念仓公。果蒙愍彼颛愚，溢为品目。勾萌始达，依周囿以扬翘；滴沥才分，托灵光而振响。轻轩短羽，骤化穷鳞。每欲陶冶肺肝，耕耘笔砚，粗调宫徵，以谢阳秋。而义有多涂，情非一概，辞繁转野，意密弥赊。虽涂逭如韩遂之书，反覆若葛洪之纸，终无仿佛，可得端倪。
    去岁洛阳，获陪良宴，频趋绛帐，累坐青毡。况闻恳拒台阶，请从藩屏，举郗超之幕画，数阮之军书，悬以嘉招，形於善谑。何言违阻，复积光阴。潼水千波，巴山万嶂，接漏天之雾雨，隔れ冢之烟霜。皓月圆时，树有何依之鹊；悲风起处，岩无不断之猿。煎向义之初心，轸怀仁之劲气。窃惟秦镜，当卫桃。
    一昨伏承拥节浚郊，建牙隋岸。将求捧币申好，裂裳就涂，接枚叟之馀光，奉邹生之末座。又伏虑旋登殷梦，俄奉周畋。徵诏已行，拜尘无及。徘徊失措，抑郁谁聊。必也华榻长悬，简书无废。即割任安之席，堪哂无图；负田叔之钤，可嗟非据。
    伏惟慎安寝膳，勉护兴居，早秉信圭，速调大鼎。至於祷祝，实倍等伦。半菽思贮於神仓，一勺愿投於灵海。道之云远，更开殷浩之函；书不尽言，重洒杨朱之泪。攀恋感激，不知所裁。伏惟俯赐鉴照。谨启。
    ○为白从事上陈许李尚书启
    某启：伏奉公牒辟署节度巡官、兼伏奉荣示，赐及匹帛等。才异当仁，事从非望。拜受失度，跪捧难胜。某符彩无奇，局量有限。徒以杜林外氏，学富文华；谢朗举宗，皆亲儒墨。龆年有志，壮岁无名，瞻遗构以自惊，奉成书而未遂。重以零丁属衅，息类非蕃。决稚圭之甲科，则行有违离之苦；效敬通之却扫，则坐无供养之资。徘徊盛时，郁抑衷恳。敢思聘召，忽赐降临。尚书分戚天家，扬辉王国。攻文而丹青让巧，论兵而钩惭能。顷者言自执金，雄推受。河桥三垒，当弟子之舆尸；易水一城，值将军之下世。功深式遏，道著绥和。中间卫朔拒君，邢起乱，纪侯去国，汾晋挺灾。语其巢穴之间，在我封邻之侧。而又潜调远辔，密运良筹。轻敌残人，则勇於不敢；伐谋持重，则令在必行。今者赵北变风，淮南受赐，戎麾始至，宾驿初开。固合大选英髦，以充僚属。岂期思虑，遂及孱微。贲帛丰盈，寓圭重复。慈亲喜问，孀姊号惊。姓名遂列於群英，簪笏蘧光於单绪。感深肌骨，戴重邱山。未伸投刺之诚，已定糜躯之誓。伏以久将栖托，兼议扶迎。更涉旬时，方遂行李。漆园之蝶，滥入庄周之梦；竹林之虱，永依中散之身。莲幕含诚，金台结想。瞻仰恩顾，伏挠精魂，谨奉启陈谢。谨启。
    ○为东川崔从事谢辟启
    福启：伏奉公牒，伏蒙辟署观察巡官。某早辱梯媒，获沾科第。吴公之荐贾谊，未塞前叨；窦融之举班彪，仍当後忝。仰观莲幕，俯度桂科，卵翼不自他门，顶踵实非己物。但赍灰粉，远逐旌幢，虽有命以酬，实无言可谢。伏惟俯赐鉴谅。
    ○为东川崔从事谢聘钱启
    福启：钱若干，伏蒙赐备行李。窃以白马从军，青凫受聘，磨文难灭，校贯知多。陆贾方验於火花，郭况莫矜於金穴。感戴之至，不任下情。谨启。
    ○为山南薛从事谢辟启
    杰逊启：今月某日，伏蒙辟奏节度掌书记敕下。徒有长裾，曾无彩笔，初疑误听，久乃知归。感激惭惶，不知所喻。某受天和气，而鲜雄才，幸承旧族之华，遂窃名场之价。顷者湮沦孤贱，绵隔音尘。其後从事梓潼，经涂天汉。初筵末席，披雾睹天。自尔以来，怀恩莫极。郑元之腰腹，若挂丹青；崔炎之须眉，常存梦寐。方思捧持杖屦，厕列生徒；岂望便上仙舟，蘧尘莲府？尚书士林圭臬，翰苑龟龙，方殿大藩，将求记室。是才子悬心之地，词人效命之秋。岂伊疏芜，堪此选擢。思曾、颜之供养，念陈阮之才华，自公及私，终荣且忝，伏以家室忧繁初解，山川跋涉未任，须至季秋，方离上国。抚躬泣下，尚遥郭隗之门；闭目梦游，已入孔融之座。下情无任攀恋铭镂之至。
    ○为同州张评事谢辟启
    潜启：伏奉荣示，伏蒙猥赐奏署，今月某日，敕旨授官。承命恐惶，不知所措。某文乖绮绣，学乏缣缃。负米东郊，止勤色养。献书北阙，未奉明恩。抚京洛之尘，素衣穿穴；访江湖之路，白发徘徊。大夫荣自山阳，来临沙苑。固以室盈东简明，门咽南金。岂谓搜扬，乃加孱眇。府称莲沼，惭无倚马之能；地号□门，窃有化龙之势。便居帷幄，遽别蓬蒿，袁生有望於樵苏，楚子永辞於篮缕。刻诸肌骨，知所依归。伏惟特赐鉴察。谨启。
    ○为同州张评事谢聘钱启
    潜启：钱若干，伏蒙仁恩，赐备行李。重非半两，两轻异五铢。子母相权，饥寒顿解。细看铜郭，徐忆牙筹，虽云神有鲁褒，便恐癖如和峤。办装无阙，通刺有期。感戴之诚，不知所喻。谨启。
    ○为李贻孙上李相公启
    月日：从侄某官某，谨斋沐裁诚，著於启事，跪授仆者，上献於司徒相国叔父阁下：某伏远墙藩，亟逾年。抱徽音於故器，虽赏逐时迁；窃馀润於奥云，亦情由类至。中阿弭节，末路增怀，沈吟易失之时，怅望难邀之会。石崇著引，徒愿思归；殷浩裁书，其如慕义。
    伏惟相公丹青元化，冠盖中州，群生指南，命代先觉。语姬朝之旧族，庄武惭颜；叙汉代之名门，韦平掩耀。将邻三纪，克佐五君。动著嘉猷，行留故事。陶冶於无形之外，优游於不宰之中。始者主上以代邸承基，琅琊缵业。明发不寐，怀清庙之景灵；日安妄飧，念苍生之定命。爰徵元老，允在宾臣。五载於兹，六符斯炳。
    顷单于故境，獯鬻遗疆，屡缘丧荒，亟致携贰。夙沙自缚其主，冒顿忍射其亲。遂去北边，欲事南牧。既赫斯而贻怒，乃密勿以陈谋。管氏将来，屡发新柴之井；留侯每入，便闻借箸之筹。群帅受成，中枢独运。前军露板，方事於羽驰；清禁寿觞，旋闻於月捷。仍其贵种，慕我华风。或辨姓写诚，推诸右校。或释兵伏义，列在周庐。潞子离狄而《春秋》书，徐夷朝周而《大雅》咏。其馀惊鸟散，风去雨还。亘绝幕以销魂，委穷沙而丧胆。故琴公主，已出於褴；毳幕天骄，行遗其氵重酪。向若非薛公料敌，先陈三策。充国为学，尽通四夷。则何以雪高庙称臣之羞，全肃宗复京之好？此庙战之功一也。
    惟彼参伐，实兴皇家。天汉美名，方之尚陋；春陵王气，比此非多。而物众藏奸，地宽长孽。敢起在行之众，因兴逐帅之谋。遂使起义堂边，台臣夙驾；晋阳宫下，逆竖宵奔。翻势将冀於连鸡，勇斗尚同於困兽。讵知长算，已出奇兵。金仆灵钅丕，靡留於旬朔；舆贯木，已集於都街。此庙战之功二也。
    潞寇不惩两竖之凶，徒恃三军之力，干我王略，据其父封。袁熙因累叶之资，卫朔拒大君之诏。人将自弃，鬼得而诛；蛙觉井宽，蚁言树大。招延轻险，曾微吴国之钱；藏匿罪亡，又乏江陵之粟。所谋者河朔遗事，所恃者岩险偷生。今则赵魏俱攻，燕齐并入。奉规於帷幕，遵命於指踪。亚夫拒吴，惊东南而备西北；韩信击魏，舣临晋而渡夏阳。百道无飞走之虞，一缕见倾危之势。计其反接，当不逾时。是则陈曲逆之六奇，翻成屑屑；葛武侯之八阵，更觉区区。此庙战之功三也。
    三寇殄灭，万方率同。将荡海腾区，夷山拓宇。高待泥金之礼，雄专瘗玉之辞。烟阁传形，革车就国。尽人臣之极分，焕今古之高名。
    况又奉以嘉声，谐兹国检。斗文赐糗，远箴醉饱之徒；晏子朝衣，横励轻肥之俗。比周息虑，孤介归仁。绍续勋家，扶持旧族。罔容私谢，皆事公言。景风至而庆赏先行，仲吕协而贤良必遂。岂陡杜伯山之令子，大邑传家；陶彭泽之孤孙，西曹受署。重以心游书囿，思托文林。提χ於绝艺之场，班扬扫地；鞠旅於无前之敌，江鲍舆尸。故矫枉则黄冶之赋兴，游道则知止之篇作。辞穷体物，律变登高。文星留伏於笔间，彩凤翱翔於梦里。此固谈扬绝意，仿效何阶！
    若某者，徒预宗盟，早尘清鉴，而行藏迁贸，岐路差池。今将抽实吐诚，推心叙款。缄犹未写，词已失烦。某爰自弱龄，实标孤操。寒郊映雪，暑草搜萤。虽有谢於天姿，或无惭於力学。庾持奇字，信未皆通；敬礼小文，颇当留意。太和中，敢扬微抱，窃献短章。方候明诛，忽蒙复命。荆州一纸，河东百金，叨延月旦之评，长积竹林之恋。竟以事将愿背，蹇与身期。离索每多，交攀莫遂。武陵被病，洛表求医。未及上言，先蒙受代。肩舆而至，杜门以居。蓬ワ荒凉，风霜迅厉。今已稍痊美，获托休辰。殷钧体羸，尚能为郡；马卿疾罢，犹可言文。退无井臼之资，进乏交朋之助。是以徘徊轩幄，托附缄封，冀陈蔡之及门，庶江黄之列会。敢渝孤直，仰累清光。东浪惊年，西飚结欷。矢心佩赐，毕命衔辉。道阻且蹭，书不尽意。金楹假荫，望同相贺之禽；珠岸回光，庶及不枯之草。明悬肝胆，唯所炉锤。干冒尊严，伏用兢灼。谨启，
    ○为柳上京兆公谢辟启
    某启：散兵马使陈朗至，伏奉荣示，兼奉公牒，伏蒙召署摄成都府参军充安抚巡官者。师襄鼓缶，或近玩人；和氏搜珉，能无惊物？跪受高命，莫知所裁。某藏豹不坚，雕龙未巧。徒承庭训，遂厕人曹。比卫家之一儿，天悬鹏；望邺中之七子，风逸马牛。已忝决科，敢思筮仕。伏惟相公以仁义礼智信为基构，用温良恭俭让为藩篱。尧时则业贯夔龙，殷代则道符尹说。入秉文教，出曜兵权。挥神锋而剑合阴阳，述雅诰而笔开造化。况天有井络，地称坤维。控三巴百濮之雄，带南诏西山之险。人称奥府，帝谓殊藩。固已广集英豪，用资参佐。玳簪珠履，绿水红莲。成籍籍於淮山，致憧憧於燕路。
    若某者，徒将慕蔺，何足望回？又安敢拂其尘埃，加以冠履？伏思相公，直以大人顷居班列，获奉恩私。罗照乘於骊渊，觊归昌於凤穴。未见其可，处之不疑。曾不念木朽石顽，雕镌莫就，榆瞑豆重，性分难移。古人所以有以荣为忧，受恩如敌，斯言之作，也有焉。
    今月六日辰时辄奉辟书，具闻晨省。仰承严旨，便定行期。而又内奋弟兄，外诱交友。傅翼类虎，生角如麟。事诚实於显荣，势莫知其报效。但须旬日，方拜旌旄。当洗心为斋，延颈以望。持千寻之建木，想像瑰姿；周万倾之澄波，比量旷度。戴恩揣己，投命依仁。神之听之，百生如一。谨启。
    ○为柳上京兆公谢衣绢启
    某启：伏蒙荣示，赐及前件衣服段及束绢等，谨依处分捧受讫。伏以大人自处通班，弥修俭德。田园惟恐芜没，子弟不免饥寒。去春成名，首秋归觐。虽才非张载，未刊剑阁之铭；而志慕胡威，敢问荆州之绢。岂意相公复以简书召署，筐篚加恩。古者赎百里奚，才持五殳。诮程不识，犹惜一钱。况某碌碌无奇，容容自守，敢邀厚币，来自雄藩？品目难名，珍纤可玩。仰李膺之德，尚未登门；读戴圣之书，已惊润屋。下情无任戴荷悚惧之至。谨启。
    ○为柳上京兆公谢马启
    某启：伏奉荣示，令将前件马及行官延接者。某将仕大藩，苦无远道。得蒙恩礼，曲赐优崇。扶以武夫，济之良马。经过燕馆，将耀於鸣驺。梦寐梁园，只思於飞，感佩之至，不任下情。谨启。
    ○为张周封上杨相公启
    某启：某闻不祥之金，大冶所恶：自炫之士，明时不容。斯实格言，足为垂训。然或顾逢伯乐，但伏盐车；听属锺期，不调绿绮。皋壤摇落，老大伤悲。同刘胜之寒蝉，效子綦之枯木。则亦迹归弃世，行阙扬名。
    某价乏琳琅，誉轻乡曲。粗沾科第，薄涉艺文。锥不颖於囊中，水竟深於山上。淹留侯国，祗事戎麾。插羽佩，从相公於关右；束书载笔，随校尉於河源。自北徂南，已秋复夏。心惊於急弦劲矢，目断於高足要津。而又永念敝庐，空馀乔木。山中桂树，远愧於幽人；日暮柴车，莫追於傲吏。捋须理鬓，霜雪呈姿；吊影扬音，烟霞绝想。
    徒以相公远敦世故，容在恩门。存赵氏之孤，受梁王之礼。竽将滥吹，石有参琼。咳唾随风，眄睐成饰。追维畴曩，曾是逢迎。蜀郡登文翁之堂，上国醉曹参之酒。吹嘘尽力，抚爱形颜。虽以捧承，莫能衔戴。况许之高选，光彼宦情。以曲台之任用犹轻，宪署之发挥方盛。仍期官牒，不越岁时。今则节迈白藏，候临元律，燕虽恋主，马亦嘶风。郭还州，尚不欺於童子；文侯校猎，宁爽约於虞人？苟四时之信是乎？亦一诺之恩斯及。
    况自元和以後，公侯冢嗣，卿士子孙，与之同时，历然可数。莫不翔逾鸟道，泳出龙津。或并命南台，或迭居青琐。金朱照耀，轩盖追随。某虽忝伊人，亦惟华胄。比王谢之子弟，诚有重轻；在嵇吕之交朋，宿常连接。而独分光邻女，贷润监河。野鹤天麟，绝比伦於朝右；髯参短簿，困拟议於军前。窃听重言，常兴深叹。是以愿驰蹇步，誓奉光尘。傥或厕错薪之期翘，咏归荑之自牧。少窥上路，试睨重宵。击水三千，随鹏运；登流十二，免使鱼劳。犹能赞叙燮调，讴歌范。庶无雅拜，以累於君公；不使繁声，见忧於仲子。心怀台席，梦结边城。寓尺牍而畏达空函，写丹诚而惭非健笔。仰望恩顾，下情无任攀恋感激惶惧之至。
    ○为某先辈献集贤相公启
    某启：某窃睹贞观朝书，伏见文皇帝因梦吹尘，方求风後，於畋问卜，始载溪。事伟於王图，道光於帝载。下惟敷衽，上则虚襟。缠绵图纬之前，窈窕天人之际。崇基立极，四足虽断於神鳌；开物成功，七窍仍沾於混沌。禹羞乘┝，舜耻弹琴。白乌已见於将雏，朱草仍闻於滞穗。共工蚩尢之辈，与贰负同拘；豕韦晋耳之徒，与七驺共御。是以今上以贻谋负，相公以馀庆持衡。用十一德之资，赞七百年之祚。古犹今也，仁岂远乎！
    伏惟相公日观同光，天球并价。扬锋露锷，则武库常开；散藻ゼ华，则文星镇见。一言悟主，三接承恩。季孟伊繇，友朋萧邴。汉皇发论，十万常愧於淮阴；齐後推诚，一二皆归於仲父。百度既已贞矣，九流又复清焉。墙东灶北，隐沦者咸欲呈材；猿饮鸟言，僻陋者皆思入贡。庄生献臂，杨子拔毛。《三百篇》之诗，更无讽刺；二百年之史，永绝讥嫌。斯乃百代可知，一言以蔽。岂立锥侧管，可折齿寻环。巍乎焕乎，盛矣美矣！
    若某者，剖心寡窍，对面多墙。小比焦螟，敢矜巢窟；微同触氏，宁务战争。徒以簪绂承家，阶庭受训。堂中得桂，已有前叨；幕下开莲，仍当後忝。所宜括囊无咎，彩服为荣，绝方朔之上书，罢祢衡之投刺。直以措心贤路，誓志昌时，既慕义无穷，思有道则见。伏惟相公雾能蔚豹，雷可烧龙。为百氏之指南，作九州州之木铎。任安彦国，已在於厩中；扬子马卿，并归於门下。而犹渴饥未副，影响无宁，请客者不解衾，当关者空存皮骨。此某所以淮山远至，汉栈斯来，望姬旦之吐飧，冀张华之倒屣。以升堂客众，拥人多，苟无蔑之言，难佐仲宣之陋。今辄以常所著文若干首上献。伏惟少回岩电，微驻台星。固无望於讨论，庶或观於指趣。
    傥萧稂可刈，管蒯无遗，蒙文宣一字之褒，得玄晏《三都》之序，便若神巫去厉，司命添年。祷祝之诚，造次於是。门遥阊阖，路隔瀛洲。於人世存思，空移气序；以尘中仰望，未见端倪。希陪上士之流，终预群仙之末。祈恩望德，乃百斯生。于冒威严，下情无任惶惧感激之至。谨启。
    ○为韩同年瞻上河阳李大夫启
    某启：某材术空虚，行能无取，因缘慰荐，蒙记姓名。刘宏一纸之荣，方斯未重；季布百金之诺，比此犹轻。昨者李涿侍御北来，又蒙降以重言，将之厚意。望辉光而便同簪履，在负荷而何啻邱山。况某婚姻，早联门馆，外舅以列藩之故，家人延自出之恩，重叠依投，绸缪顾遇。东床坦腹，早以愧於郗公；朱邸曳裾，复欲阶於谢掾。傥复清风时至，丹慊获申，实於生前，识其死所。伏希恩察。谨启。
    ○为举人上翰林萧侍郎启
    某启：某闻师旷之琴，不鼓之则无以召元鹤；杨羲之石，不用之即无以聘应龙。物既有之，言亦犹是。伏惟侍郎学士降秀，翕辟资华。天上比方，但有文星粗尔；人间拟议，未将太华为然。爰自妙龄，遂肩名辈。当时人物，何戢惟效於褚公；迩日风流，杜难方於卫。加以宏成与石，郭璞传毫。涣水倘来，皆逢藻缋；荆峰若至，只有ギ琳。事沓缣缃，纵横笔砚。《三都》作序，不劳皇甫士安；万乘为寮，只有东方曼倩。
    况从近岁，且有外虞。傅介子在楼兰国中，奇功未就；班仲升於玉门关外，报命犹赊。虽太平之业已隆，而震耀之威尚作。侍郎又绸缪武帐，密勿皇图。九天九地之兵，宁因旧学；七纵七擒之术，固已元通。用视草之工，解按剑之怒。手为天马，心绘国图。九重之中，暂烦前箸；万里之外，辄散衡车。位诚在於论思，功已参於镇抚。图书之府，鼎鼐之司。伊咎悬遗恨之诚，夔说贮妨贤之愧。载惟後命，夫岂逾时。
    抑某又闻之，昔管仲经邦，宾客有二；周公待士，吐握皆三。丙丞相之车茵，宁弹醉客；平津侯之宾馆，不碍布衣。并脂粉简编，冠缨图史。後之披卷，皆若升堂。侍郎美誉旁流，高节弥折。担簦者成市，蹑乔者如云。此乃前贤後贤，不殊轨辙；往哲来哲，非异门墙。纵燕有黄金之台，齐为碣石之馆，料其栋宇，必已荒芜。
    若某者，陋若左思，丑同王粲，须眉不及於崔炎，腰腹无预於郑元。若值庭兰，固多惭德；如逢岩电，不望齐名。重以惠劣祢生，专非董氏。殊颜回之易铸，若宰我之难雕。徒欲万卷咸披，且乏五行俱下。叨从岁赋，勉致文编。户户酱瓿，唯闻见辱；人人齑臼，不肯留题。再困於鱼登，一惭於雁序（其长兄两举及第）。然天付直气，家传义方。虽在颛蒙，不苟述作。《广绝交》之论，抑有旨焉；《移太常》之书，非无为也。
    顷者曾干阍侍，获拜堂皇。既容纳之有加，遂希望之滋甚。尔後以毛伤垣弹，鳞损任钩。拔刺不迁，佥喁无暇。既乖受教，便以经时。今孝秀爰来，风霜已积。秦人屡出，自欲焚舟；楚卒数奔，谁孝拔旆。是以更持鱼目，当夜肆以沽诸；复挈豚蹄，祝天时之未已。义诚多愧，志亦可怜。倘蒙犹枉铅华，更施丹ぬ，俾其恩地，不在他门。虽不及采椽，备枝梧於大厦；亦庶乎ㄗ米，增流衍於神仓。与夫九九之能，犹或万万相远。诚深词切，声急响烦，仰郭泰之龟龙，望仲尼之日月。濡毫伏纸，亿万常心。干冒尊严，伏用战灼。谨启。
    ○为举人献韩郎中琮启
    某启：某少承严训，早学古文。非圣之书，未尝关虑；《论都》之赋，颇亦留神。徒以不授彩毫，未吞瑞鸟。驰名江左，陆机莫及於才多；擅举邺中，王粲终闻於体弱。上下群士，差池累年。顷者辄露疏芜，不思狂简。捧爝火以千日御，动已光销；抱布鼓以诣雷门，忽然声寝。不谓郎中授材路广，登客门宽，望犬附书，冀鸡谈易，特垂题目，曲赐丹青。旋属荥れ从行，神州视膳，同孟阳之觐蜀，比孝若之归齐。虽佩恩私，竟乖陈谢，光阴荏苒，诚抱勤拳。今此秋期，遂有天幸。更奉祢衡之刺，敢无蔑之言。
    某在京多时，自夏有疾。失外郡荐名之限，俯神皋试士之期。物情既集於宗师，公选果归於令季。怀材者皆云道泰，抱器者自谓时来。以卞和为玉人，无不收之琼玖；得蹇修为媒氏，无不退之娉婷。是以愿托一拳，潜布百两。顾方流而有托，虑良会之犹赊。伏惟郎中与先辈贤弟，价重两刘，誉高二陆，比李膺则仙舟对棹，方马融则绛帐双褰。
    若某者，虽陋若左思，瘦同沈约，无庾信之腰腹，乏崔炎之须眉，然至於感分识归，衔诚议报。将酬杨宝，则就雀求环；欲答孔愉，则从龟觅印。推其异类，不後他人。谨复轴新文，重干清鉴。马卿室迩，孔子墙高，迟面莫由，隳肝无所。任重道远，方怀骥坂之长鸣；一日三秋，空咏马嵬之清什。知深可恃，言切成烦。幽谷未见於莺乔，曲沼空勤於凫藻。仰瞻几阁，伏待简书。谨启。
  </div>
  <div class="pagination">
   <a href="全唐文_page464.html">
    上一页
   </a>
   <span>
    ...
   </span>
   <a href="全唐文_page460.html">
    460
   </a>
   <a href="全唐文_page461.html">
    461
   </a>
   <a href="全唐文_page462.html">
    462
   </a>
   <a href="全唐文_page463.html">
    463
   </a>
   <a href="全唐文_page464.html">
    464
   </a>
   <span class="current-page">
    465
   </span>
   <a href="全唐文_page466.html">
    466
   </a>
   <a href="全唐文_page467.html">
    467
   </a>
   <a href="全唐文_page468.html">
    468
   </a>
   <a href="全唐文_page469.html">
    469
   </a>
   <a href="全唐文_page470.html">
    470
   </a>
   <span>
    ...
   </span>
   <a href="全唐文_page466.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
