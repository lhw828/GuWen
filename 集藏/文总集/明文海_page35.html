<!DOCTYPE html>
<html>
<head>
    <meta charset="UTF-8">
    <title>明文海 - 第 35 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 35 页/共 134 页</h1>
    <div class="content">





　　明文海巻一百三十四
　　钦定四库全书
　　明文海巻一百三十五　　　余姚黄宗羲编问答二
　　襍体
　　雀鹞对【张治道】
　　太微子西园兀坐见鹞逐雀欲捕而食之雀惧缩如猬投丛林中鹞往回搏击雀自林中投下鹞亦侧身下击之得雀擒而未食令左右捕鹞并得之掷雀地上雀防惧喘息于是鹞责之曰汝毒恶鸟也雀何罪焉而汝击杀之将令左右扑杀鹞鹞张喙瞪目口不能言而对之以意曰天地以生物为心造化以隂阳为权气有隂阳则质有刚柔质有刚柔则性有善恶善者弗论恶者可言鸟则鹰鹘鹞隼兽则虎豹狼豺皆以搏击为性啖噬畜心我形虽微厥类同性性以役形形以成性自忘其毒不知其恶而子责我以死则子惑矣盖上帝不仁赋我以性生我以形喙短而利爪钜而钩目瞥而疾翮矫而健有此数者舍雀何加焉捕雀而食是盖天性也使我喙如鹅鸭爪如鹳鹤目如帝江翼如翟雉则将潜形隐性之不暇矣又安能击雀哉今听子言将吾拳其爪闭其喙戢其翼瞑其目见雀而避则我将饿而死矣子徒知雀无罪而遭噬而不知我无罪而遭死则我与雀何择焉且我食雀性也日食三四雀而饱饱则择木而栖以待饥雀食虫性也日不知食几万虫而犹吮墙喙壁以寻虽万虫不能饱一饥亦贪矣而子怜之则虫与雀又何择焉子徒知我食雀之为毒而不知雀食虫之为害我类尚少雀类惟多天下不知几万雀日食不知几万虫也子徒知一雀之可怜而不知众虫之可惜也子徒知一鹞之可杀而不知众雀之尤可杀也子能诉之上帝变隂阳之权夺刚柔之性生虫而不生雀生雀而不生鹞推而至于万物善者存恶者除击者潜身而受击者安体俾天下之物居居于于各遂其生各安其性而不相贼害其为仁也岂不大哉子不能禁上帝之不生而乃尤物类之相养余故曰子之心惑矣太微子俯而思仰而叹冁焉而笑令觧鹞之缚而纵之去鹞骧首而谢昻然举飘然逝矣
　　马对【李梦阳】
　　秦子北游京师堕马伤足时郁郅子亦有霜露之疾二子共巷而处郁郅子素善秦子居顷之谓其门人曰西不有秦子乎然吾闻其人矣非所谓守道自信者耶于是作黄鹄之歌以其门人上官氏为使往遗秦子秦子是日会使使来遇诸涂使异其事各反于主而后交焉久之秦子愈先造郁郅子遂及堕马事郁邳子强起问故秦子曰吾南产也不习马出卒假人马即不觧良恶是以堕耳郁郅子曰异哉言也且子能尽习天下之马乎曰不能能尽觧其良恶而后假乎曰不能曰二者既不能矣子能终身弃马乎曰又不能曰子堕马丧何曰伤足曰幸若是乡使伤藏络捩脰磕脑抉眦毁齿子尚能即起耶殆哉殆哉秦子闻之詟慴无人色呫呫语曰奈何先生幸以敎之郁郅子曰昔者伯乐学相马于其师三月不进其师曰可以益乎伯乐曰未得其骨三月得其骨矣曰未得其神又三月得其神矣曰吾未得马之外竟尽其师之术乃辞归于是持以相天下之马聆其声而会其精睨其形而贯其灵然后天下无逃马当是时也而暇于习乎今吾子不求诸马之外日仆仆较良恶堕且滋甚秦子于是冁然笑曰濶哉谈也千里马常有而伯乐不常有子以伯乐望予无乃过乎虽然伯乐即幸而生今之世吾恐骊黄牝牡之徒得以铄金而刺天也诚使人众议坚伯乐即幸而复生固不得破非其良也郁郅子不荅怃然有间曰夫物非天不生非地不长非人不成故材美弗牣是谓弃天刍粟丰足怠厥力是谓戕地材牣矣弗怠厥力而世无王良造父之俦是之谓命故马一也遇王良造父则过都歴块靡流景逐奔电蹀血万里显名天下不遇则放之沮泽之中与鹿豕乌鸢并游岂非命哉岂非命哉昔有献马于楚王者王爱之衣之文绣处之华屋席之露牀之安啖之枣脯终其身弗驾也马惭愤悲鸣蹄齧思効王一日之用王不从竟老死廏下故知而弗爱不如弗知爱而弗用不如弗爱故宁甘心沮泽之中与鹿豕乌鸢并游不愿衣文绣之衣席华屋露牀之安故即有枣脯之餐弗餐也此之谓尽性以俟天者也且子亦将俟其在天者乎抑需在人者乎秦子出郁郅子呼上官氏记之顷之郁郅子疾亦愈秦子客久郁郁不得意乃卒取学职往敎于楚下邑郁郅子往饯之曰子记畴昔堕马之説乎子之不为天下知亦久矣奈何虽然行有物色子者第行矣
　　神难【王廷陈】
　　予狱既久请于神曰盖闻之洞舛者灵也賛贞者天也故哲领不折妖体必离乱魄见褫欹每迷故刺圣之刃必断毒贤之鸩必覆掩正之网必裂堕良之穽必夷是神职也予之狱也奚罪待命移时倦肢愦志恍兮忽兮聆神之难一难曰丑士怼妍修夫詈短东家之宴西隣怨诅是故握珠怀珍而賛瓦砾彼有跛鼈称之駃骊邻姬之瞽而曰是则明眸汝也防垢在伊让其不洁彼髪不括若已蓬首是瞽邻姬明跛鼈而掷瓦砾也汝奚无罪予曰天之畀予厥鉴湛湛乃缁其素诡中以容则予岂敢予不知罪二难曰据崇者卑附操首者尾随宅腴者瘠依言势忌失也虎豹违山见威于犬悍夫不戒或孺袭焉鸾折其翼而鸢啄腹汝乃捐华背要而昔心不移夫舍陵趋壑诲挤者也去重即轻朂掷者也服冕不则命裂者也子失势矣固昔憎所乗而往怨所便也汝奚无罪予曰势若龙蛇谁与执之且弃耻若疾掩耳冒詈贪主人之利而惮进苦剂予未能也予不知罪三难曰虎搏邻牛操弧弗射非已利也虞人布罗获禽丘若见者弗禁有在野也讐腹可饱忍割朋肉痛弗切肤也故攘隣之膏以赴盗火庇已而已子则塞势者之贿夺肥乎大嚼之口而饲之人贻国人以富而甘以其身贾戾夫存邻牛而射虎逢虎之怒恶禽毙而毁虞罗遭虞之疾是者为也汝奚无罪予曰枭搏鸡雏其母奋翅知不能庇爱不已也夫闻啼助戮良所弗忍予不知罪四难曰众直颂行不胜单佞十尧崇治一桀溃之黠夫伸舌惠口是屈故坚榦不伐决涨不遏铄熖不扑族节不觧奔飊不障虞反伤也而子务劲者之摧而孱士之庇汝奚无罪予曰吾宁吾歩之蹶诚不能使劲者之肉孱也且覆恶以求立也德强以避抑也曷可説矣予不知罪五难曰不拔之道存乎托也众植其援以备攻也王屋之鸟弋人弗射皇囿之兎猎子不逐集瓉之蝇忍而弗掷若木之条引手莫牵蓂荚生陛弗剪弗践其附然也故阳区无冻虫仁壤无槁品润国无燥类附之及也予肤托而子援矣汝奚无罪子曰予闻之健夫终日立不倚不僵众恃而不怵非夫也予不知罪六难曰世有尊官莫知其名手握雷电奔轰闪耀旭昃倐忽殊态改视伛偻而趋偿以最考唯唯将事是为丰绩磬折之腰夀其文组如醴之脯頥禄是求故劲项者辱刚膝者斥毅面者黜符中者完既泄之孔忤臆者扇不薪之熖是天下之至威也汝乃规守矩执恭不逾宪不省己倨咎人之僣兹搆之由也何谓无罪哉何谓无罪哉予乃俯伏叹息茫然汗洽骇然股栗厥罪自知无复以对神不复难
　　囚对【周怡】
　　周子被罪下狱手有梏足有镣坐卧有防日有数人监之客过问曰辱乎周子曰国法也而敢辱怨乎曰君罪之也而敢怨然则乐乎周子蹙然正色而对曰君之怒也而敢乐也然则安乎曰安曰何安也曰余今而始知检也手有梏则防足有镣则重坐卧有防则不敢以妄动监之者众则不敢以妄言行有镣则疾徐有节余今知检夫是之谓安客曰不然也子之所云礼乐也子之所居刑具也以刑具为礼乐非缪则戏忠臣之事君也不逆其忠不反其行知国之法也而不敢以不共知君之罪也而不敢以不讼知君之怒也而不敢以不畏由此而往其庶乎周子肃然起敬曰请事斯语矣
　　客问【郝敬】
　　郝子有疾客问之主人据牀而叹曰衰病残喘尸居余气如此藐孤何狐伏于肘蜮潜在渊言之为先事不言情不达可若何客譬余曰无稽之言弗听无徴之事弗信子其安之主人蹶然而起曰豺狼嘷矣何为无稽机穽成矣何为无征请为子诵之故副宪胡防泉公者吾先君世好也副宪子士本死无嗣其弟士美收兄财产以己子继之此天理人情也诸胡羣起而争以书告国人牵帅吾家为比曰郝仲舆二子死不为嗣以有父在自有待也此言何为者耶夫余之不为吾子置后久矣吾谁待乎吾待人乎人待吾乎尔家托继争产与余风马牛不相及而妄相株累谁为此谋闻诸道路吾家有不才子从臾之也谚所谓打鸭惊鸳鸯今日之包藏甚巧依样画葫芦他日之隂谋已兆余未之信也虽然唯其有之是以似之果若人言吾事乌可与胡事比论也尔既曰郝氏有父在也夫有父在则子之后皆父后也父之后父自定之吾之家事吾自主之吾不为二子置后者吾二子可以勿后也盖子者嗣也子先父死不能后父即不成为子既不成为人子又焉成为人父故子不能后父者父可勿问之矣两子虽死予季在也有季在是吾后也吾既有后其不成为吾后者可勿问之矣他日季多子欲为兄后后之可也无多子兄之祀弟主之可也但使吾祀不乏殇子之无后者可无问之矣此吾本意告诸先祖祢晓诸家众乡党朋友国人皆知吾意今已八年矣一旦引他人事曰自有待也不知所谓自者何自乎家有父犹国有君也父不能令而待谁令乎彼所谓待待吾死也吾死将引胡事为成案以图簒立心险而谋深是可忍也孰不可忍客曰两子之不置后闻其防矣説者比之胡事其情形事理将无同与可否愿闻其详主人曰立后之説古人谓有国有天下有人民社稷宗庙者委曲付托计耳若士庶人尚未有宗庙而衰世一切借为争利口实故曰礼之失也烦不达礼意而妄援之适足为豺虎鸱鸮毁巢取子者充先导耳今其辞曰大宗无絶祀之礼独子无出继之条夫副宪子士本庶长也非宗也即副宪亦胡氏仲也非宗也士本以庶长继襧何得比大宗士本死无后即士本同产之弟收其神主香火之士本之资产皆副宪之遗业也亦惟副宪之亲子得受之即欲置后亦惟同产之弟主之亦惟同产弟之子继之今谓士美之子不当继而求他人子簒入为后不惟士美不肯即士本之灵亦必不飨谓副宪之子不得独有副宪之资使众人分之不惟士美不甘即副宪之灵亦必不乐夫后其人而使其鬼不飨不乐神怨神恫灾害立至焉能保之凡人家父子兄弟天合也自非大逆子弟不与父兄离今士美非弑父也非谋兄也胡为离之使子不得承其父之业弟不得守其兄之有而夺以与他人乎他人何功德于副宪与士本而必欲携副宪士本之有以滥予之乎甚无谓也如谓士美一子不可出继夫一子虽不可以两父香火自无妨于多主今以侄子而香火其伯父正所谓诸父也诸子也此礼之常也何待出而后继何必独而后子乎且士美年方壮安知他日不蕃衍而今以独子夺之他日多子必更求复之是率天下而路也此胡氏之事是非了然可见者也若以吾家事较之相似而大不同所谓相似者副宪父子非大宗吾父子亦非大宗同也副宪之子继襧吾子亦继吾为襧非继大宗同也所谓大不同者副宪死士美无制命之父故诸胡得而间之今吾尚在吾之子吾之后也其继也惟吾其不继也亦惟吾此大不同也副宪死士美兄弟析居十余年而后士本死未亡人居守数年而后未亡人死若吾之子析居才逾月而长子千秋遽死寡媳不能一日安其室吾以千秋房产均给千石洪范命治其兄葬香火其神主而汛埽其丘墓是千秋无子而有祀也无何次男千石又死居一年寡媳亦死其赀藏什器荡费罄尽无复一丝一枲之存唯余房产吾命洪范收之子承父业兄终弟及天理人情也又谁待乎葬祭香火即洪范奉之洪范之子孙世世勿替引之此吾裁酌已定生有成命死有家乗吾之家事吾不处分而更待谁乎此吾与胡事之尤不同者也使吾欲为置后必吾亲子之子然后可使吾无亲子然后可别议今吾自有子在也其他非吾子者焉得无故而黯干之如谓千秋长子不可以无继夫子无少长成其为父后者成其为子子先父死虽长不成为后子不后父父反求为之后是亦不可以己乎生不吾养死不吾丧既不能恢吾业又不能显扬吾生中道而弃予虽子犹非子也虽吾育之犹吾未育之也不孝有三无后为大又无功德可表又无爵廕可袭但令神主有托不至为馁鬼焉斯亦可矣如谓小宗不可遽絶夫我在即我为继别之小宗且未须继也我死则洪范即继小宗之后今舍现在继祖之父不宗而讲先死不为父后之宗舍现在继父之子不使祀兄而别求他人子以为之后此偏曲不通之论也礼唯继太祖者百世不迁是为大宗自髙祖以下五世迁即宗亦不称大矣曽祖以下至于祢如我同父则伯兄为继祢之小宗而我尚为庶我之子宗我我又小矣向使我先父死继亦可不继亦可为其无闗于宗也有亲兄弟为其无阙于继也况我之子又不能后我者絶与不絶继与不继我初不介意而他人为我窃窃然呶呶然何为者哉亦可笑矣此吾事与胡事之是非可以类推而互见者也客曰若是则子不为父后者勿继可也而礼云无子为置后又何也曰此为大夫世官无丧主者言也礼子丧则父为主吾在吾可主之两子皆诸生未为大夫即无我而弟在亦可主之虽不置后未尝无主也总之父在则子之兄若弟并统于父兄弟皆父之子也兄终弟继皆父之业也有国有天下者毎用此道而况士庶人乎弟奉其祖襧则无后之兄即可附食于祖襧之庙何必更置后而始祀哉盖礼者人情耳非由人强也故有欲继而不得者矣未有不欲继而人迫之使继者也亦有有志之士不肯为人后人强之后者矣未有其人不纳而乞哀于国人求簒入者也此于人情不甚相远乎盖其贪人之财则不得不冒认他人以为父利人之产则不得不甘居人后以为子此执鞭之士所羞为也故今争继之子多矣而无继之嗣亦多其争继者必其有财有产者也其无继者必其财产俱无者也为人后而不得所后者之财必不肯为人后则后人者后其产也非后其人也先王制礼本为仁厚之意时俗引礼专为争利之媒司世敎者焉可不力为主持也客曰欲主持将奈何曰贪夫为产而争继则主议者不当与之论继而但当与之论产彼心本欲产而借口于继我不论产而论继则贪夫之计售矣今且不必问死者之后为彼当继与不当继但先问死者之产为彼当得与不当得当得则与之不当得必不与彼明知不当得而托于继我不论继则贪夫之望絶矣客曰何产谓当得何产谓不当得曰如死者之产是死者生平刼夺其族人不义而有之今死则诸族人得而携之此谓之当得如死者之产死者生平拮据经营昏作劳苦而置之今死则惟死者亲父兄子弟得收之他人安得而觊之此谓之不当得今吾家之产非吾刼夺人而取之也又非吾两子自置也又非先世逓传也皆吾孜孜汲汲修礼以耕之陈艺以种之也以分三子而二长死其产犹吾之有也吾自收之命吾季并而守之谁曰不宜彼何人斯焉得视为道旁之稆而采之视为无主之鹿而逐之既交搆他人之兄弟因包藏门庭之隠祸立心奸险为鬼为蜮一至于此故自古国家之害莫大于争利而争利之害莫惨于谋继援礼以饰奸而假仁以济恶操戈入室御人取货凡谋为人后者皆天下之贪夫忍人也得利则舍其亲父兄而甘为他人之子弟不得利则虽同产之子不肯祀无后之兄弟同父之子不肯祀无后之伯叔语云天下穰穰皆为利往故凡为人后者皆君子所不齿也在记有之孔子射于矍相之圃观者如堵墙使子路出延射曰败军之将亡国之大夫与为人后者皆不得入盖去者半矣夫为人后而与败军之将亡国之大夫比是比于亡命与俘掳也与亡命之俘掳比士君子岂屑为之故士为人后必不得已而有父兄之命有师保之言国人推戴之宗族乡党无间言而后可然而季札子臧亦不屑就矣又况隂谋防穽杀人以求之者乎是见恶于孔子者矣于是客起竦然怵惕敛容拜手而飏言曰洋洋圣训昭昭简编不防耳提谁惕斯言凡百君子佩此韦勿搏黄口自矜我鹯勿欺衰老自谓我贤谁无父母甘作螟蛉如彼饕餮见利争先如彼穷竒长恶不悛死灰可溺孤犊可怜不愧于人不畏于天客遂退主人次第其语为客问


　　明文海巻一百三十五
　　钦定四库全书
　　明文海巻一百三十六　　　余姚黄宗羲编问答三
　　襍体
　　私諡答问【李濓】
　　或谓门人弟子之私諡其师礼与嵩渚子曰非礼也郊特牲曰古者生无爵死无諡爵谓大夫以上也故卿大夫有諡士无諡曾子问曰贱不诔贵防不诔长礼也是故君之諡则称天以诔之臣之諡则请君以赐之诸侯相诔犹为非礼况弟子而诔其师乎曰士之有诔何也曰乗丘之战县贲父死之鲁庄公诔其赴敌之功以为諡盖以义起也檀弓记之以着其失礼故曰士之有诔自此始也曰諡者行之迹也先生长者生有善行其死也乃以无爵而弗得易其名门人弟子之心实有所不能自安者私諡之举亦礼之变者也何为而不可曰昔者横渠先生没门人欲諡为明诚中子且云汉魏以来此例甚多乃质于明道先生先生疑之访于司马温公公答书深以为不可大意谓汉魏以来事不足法孔子之没也哀公诔之不闻弟子复为之諡也子路欲使门人为臣孔子以为欺天门人厚葬顔渊孔子叹不得视犹子也君子爱人以礼今闗中诸君欲諡子厚而不合古礼非子厚之志也与其以陈文范陶靖节王文中孟贞曜为比其尊之也曷若以孔子为比乎此至当之论百世不可易也曰唐制无爵称子凡养德丘园声实明着则諡曰先生何也曰此亦公諡也谓有司表其行而请之于朝既得諡则告诸柩前以白君之赐固非子弟之私諡也然法不应諡虽公亦私所谓汉魏以来事不足法者也亦何足据哉曰刘敞撰续諡法五十字自以为待后世天爵之君子何也曰此原父之臆见也吾尝览其所撰五十字皆以古人之名实之其无谓殊甚自宋迄今而世亦莫有用之者抑天爵之君子令闻广誉自足以垂于后世胡为而私諡之耶是故弟子于师之亡也心丧则可諡则不可
　　忌日答问【李濂】
　　李子当考妣忌日必杜门谢客不亲书史蔬素竟日客有造谒于门者阍人辞焉他日客愠见曰先生何简客也曰以忌日曰忌日不见客何也李子再拜谢曰某有罪某有罪己而仰天叹曰古礼之不明于天下也久矣檀弓曰忌日不乐祭义曰君子有终身之丧忌日之谓也忌日不用非不祥也言夫日志有所至而不敢尽其私也又曰忌日必哀其于考妣忌日致斋于内不通賔客守先王之礼也亦情之不容己者也粤稽诸古若王修之母以社日亡每岁社日修感念哀甚里闾为之罢社祝钦明以匿亲忌日而贬申州元亘以忌日辞摄祭而甘坐罚凡此咸可鉴也夫既见賔客必接谈笑而孝子之心忍乎不忍乎顔氏家训曰忌日不乐正以感慕罔极恻怆无聊故不接外賔不理众务而艾仲儒侍郎尝闻其祖母于归时衣笥中得黪黒衣娣姒皆惊骇诘之曰父母敎以遇翁家忌日着此耳当时衣冠之家犹知此礼惜今未之闻也晦庵先生大儒也每于母夫人忌日着黪黒巾衫门人问其故先生曰子岂不闻君子有终身之丧乎先生凡值先代忌日必蚤起出主于中堂行三献礼阖门蔬食此士大夫所当法也故曰君子有终制之丧有终身之丧有斯须之丧终制之丧三年是也终身之丧忌日是也斯须之丧吊日是也夫天之道隂阳不同时则当寒而燠者逆道也人之理哀乐不同曰则忌日接见賔客笑谈如故者逆理也君子爱人以德君其勿深咎予哉客再拜曰先生敎我矣作忌日答问
　　招魂葬答问【李濂】
　　嘉靖丁酉冬十一月十日汴马生北赴南省试渡河走氷坏其舟溺而死求其尸逾月不可得其家拟招魂葬焉乃质于李子曰招魂葬有诸李子曰史传有之礼家之所不取也吾闻葬也者藏也所以藏其形于地下以安厝也故椁周于棺棺周于身非身无棺非棺无椁也茍无其身而招魂葬焉则于义为窒于德为悖于礼为不物何也亡者不可以假存无者不可以伪有也是故礼经无招魂葬之文汉魏以还或有冒为之者而袁瓌荀组干寳孔衍之徒咸著论以非之可谓通神明之故知神之情者矣且人之死也归神于天归形于地故延陵季子曰骨肉复归于土命也若魂气则无不之也故圣人制为殡葬之礼本以掩厥形骸不以安魂为事既葬之日迎神而返于家盖孝子之心不忍一日离也诗曰祖考来格知自外至也又曰神保聿归归其幽也故墓以瘗骨庙以栖神此古今之通礼也乃若失形于彼穿圹于此志石明器无柩可依若堂若坊虚文是尚反乎人情戾乎圣典王者所宜禁也嗟乎闭灵爽于沉魂之域是不仁也树松楸于空棺之冢是不知也仁知亡而人之道熄矣岂孝子事亲之心哉由是知招魂而葬乃委巷之陋习非先王之遗制也岂可乎哉曰招魂之萹见诸楚辞何也曰非是之谓也古者人死则使人以其上服升屋而号曰臯某复遂以其衣三招之乃下以覆尸盖犹冀其复生也而荆楚之俗或以是施之生人故宋玉悯其师屈原无罪放逐恐其魂散而不复还乃托帝命假巫语以招之欲以复其精神延其年夀而尽哀以致祷耳岂谓招魂而葬之耶曰桥山之冡葬其衣冠何也曰好事者为之也按大戴礼孔子论黄帝生而人得其利百年死而人畏其神百年亡而人用其敎百年史称黄帝在位百年夀百十有一岁岂有骑龙上天之事乎世传衣冠于桥山者谬也曰然则当如之何曰阖门眷属宜于遭溺之地备迎神之礼括髪徒跣号呼于涂而迎之以归祠庙以妥之木主以依之祝辞以告之牲醴爼豆以飨之哭泣躃踊以哀之三年而除其服岁时举祀如常仪则庶乎其可也
　　毁舟对【皇甫方】
　　束教公子问于通方先生曰圣王制器尚象舟楫兴焉呉郡巨丽巨舰接舻识治者恶夫崇奢之病礼也议将毁舟示以甲令先生曰不然先王有因民之政而民宜之舟楫之利博矣用之聚族逆女以洽嘉礼用之送死吊丧以崇厚徳用之祖逺饯近以畅离绪用之登山临水以宣幽思胡蠧于政而欲毁之哉且叠楼岛峙不僣于琼构之翚飞也锦颿霞举不夸于雕墙之衣绣也轩冕之照水不多于缇帷之竟道也终宴之所费不浮于一飨之玉馔也芳辰之缀赏不旷于穷年之防手也采莲之靓女不荒于倚市之明艶也中流之箫鼓不阗于闾巷之弦管也何舍彼而亟此盖事有缓急物有大小治有先后政有因革今瑶台无恙而余皇被灾狐鼠当道而鹢首防戮里猾怙势而榜人受祸嚚讼繁兴而櫂歌辍响殆非所以召和气弭怨声也吴之侈靡鼎贵比肩操赢继踵乆矣成周风在四方先王不强而同蜉蝣之刺不能齐之以俭沮洳之讥不能挽之以奢使兰舟桂楫不泛于朝夕之池危冠袨服不覩于长洲之苑襍贿奇货不鬻于吴趋之肆陈粟红腐不储于海陵之仓巨商良贾不通于阊阖之金而上错之赋可不登于天府之国庶一切尽废之乎今夫舟之习于水犹车马之习于陆也为之饰以珠玉错以金贝被以缋罽借以簟笰镂以钩膺文以轮辕约以鞗革和以鸣鸾非不丽也乃犹屏骑于周行而脱驾于鲁道也未见其可也宰民者浸以湛恩润以鸿泽惟患康衢无鼓腹之夫南亩乏媚我之妇顾戒其乐胥坐而愁郁止其笑歌起而呻吟曷故焉昔季子入晋见今室恶而故室美新墙庳而旧墙髙叹曰民力竭矣吴舟虽丽亦故室旧墙也民实不堪渐自庳恶耳若昔管仲沐枝而涂无愆期之役晏婴弃车而民罢击毂之戏致治有本导民有机故曰民可感而兴也二子之谓矣哲侯良吏勅躬闭心端轨务实达权挈要在宥去甚斯民将有率履从敎改行安节而向化者焉毁舟何为哉
　　答西北垦田水利问【邹徳溥】
　　顷者或建议西北多空弃地诚度地宜导水溉灌其区计可垦田无虑钜万万众论或然或否而未得坚决也客俨然造予而问曰子试筹兴之孰与无兴便予应之曰兹役之不易就固矣必排首议而曰无庸有事于民则谁不能者然语有之不一劳者不久逸不暂费者不永宁兹役之巨利有五虽费且劳未可以已也请借前箸为客具筹之西北故称沃壤乃今一望萑苇若石田无所用之岂土膏顾与古殊哉水利不兴而民无所蓄泄也水利兴而旱潦有备可使萑苇之塲尽为庾廪其利一国家都燕北乃独仰东南为命缓急或不可恃水利兴而西北皆奥区譬之富室所谓负郭常稔田也其利二东南之漕挽率数石而致一石是西北一石之入当东南数石因是可渐省漕挽以纾东南其利三敌故利于骑不利于歩举边地而尽沟洫之令敌骑不得长驱是闾井之界皆金汤也其利四塞上之卒土著者少远募则饷费不赀班戍则奔命疲勾补则多逋亡闾阎徒困而伍虚自若田垦而又萃兵且取诸土著而足可渐罢一切以便民其利五昔史起导漳于邺封郑国溉卤于泾渠白公借灌于谷口马援设利于洮濵古之兴水利者皆西北也奈何独于今而曰不可就哉且夫地旷水夷疏引易徧东南之地不与也淋雨在夏耜趾靡烦东南之时不与也辽海青徐有海之饶无潮之患东南之势不与也彼之可耕而曰此之难就愚窃以为计过也客曰水利之益则吾既得闻命矣顾谓其功可必就则吾犹惑焉垦田之用夫至伙也计户而役之则民怨作捐金而募之少直则民不应募多直则内帑匮劝民自为之则民或应或不应此不可以岁月见功也使者安所持而报命使者急于报命而督民役则吾惧民之骚也将举内帑数十万金而捐之壑往者胶莱之役可鉴已予曰唯唯否否自古兴大利者不急近功今必特遣使者计岁月而督之吾不敢必其不若子之虞也然吾以为可不烦专官而集也盖昔者鼂错之议实边独令民得入粟拜爵除罪粟立集而边富何也爵者民之所甚欲也罪者民之所甚畏也悬其所甚欲与其所甚畏者驱之故民自就也今独可遣使者按行郡邑计其水可濬田可垦者彚奏而籍诸部因为下令曰有能垦田百亩者爵何能垦田千亩者爵何垦者以报郡邑长中丞覈奏而爵之略如今输粟拜官者而为之差夫输粟拜官者动计数十年近乃十余年今以田成税而官之利速官者必争赴此矣则又为下令曰除大辟不赎外其他罪当戍者垦田若干免当徒者垦田若干免垦者以报郡邑长中丞覈奏而赦之民得以其力与财赎罪又必争赴矣则又为下令曰边将能以其卒垦田千亩者赏若何垦万亩者赏若何督抚覈奏而给之赏赏与阵功等赴敌之与辟田安危异究也今且不惮捐其躯于锋镝以争赏而谓不竞于辟田吾不信矣若是行之数年水利宜可兴半廼复以其半之入而募民毕治其有不易就者免其与捐积帑而行怨于民功相万也客曰此于水利计则可耳顾民得以垦田拜爵则开纳寡得以除罪则轻犯法将得以此受阵赏则不竞战子将谓何予复应之曰国家得田以为永利积十年而田之入固与金相当矣此何啻倍得金也大辟则既不之赦矣彼当戍与徒者则垦田之劳费斯亦足惩矣若必曰重创之民乃不犯则如今之戍且月廪焉又安在其重创乎食足而兵寓此所谓不战之胜也夫使将之以不战胜也固愈于战胜又况乎临敌之赏罚固在也于是客逌然笑曰善哉若子之言有百世之利而无一朝之患计无便于此矣逡廵再拜而退
　　股对【沈堇】
　　甲子之冬十月既望縁崖子患股疾举足踧蹜弗良于行呻吟二旬罔克出户愀然视股责之曰子禀气于灵钧受形于大块干生坤成氤氲化醇得父母之大造同一体以相分期肖形于天地为宇宙之完人廼进弗能振足青云之上逍遥广寒之廷履歴崇阶升华陟要股栗人世子之负我其罪一也退弗能咸股执随籧篨磬折健歩风驰趋跄荣贵之门奔走炎势之途逡廵退缩委蛇自如子之负我其罪二也夙遭嚚凶骨肉伤残辱我公庭屈体髙贵之傍跪伏庸防之侧奔走昕夕进退维谷其行趦趄子之负我其罪三也兹者沈疴月余肌腐肉烂神形雕瘁足躩伛偻疾痛罔伸南偃仰髙卧呻吟余何负于子待余之酷烈耶股忽应声曰嗟嗟君何见之黯也吾闻达士明屈伸之几哲人达进退之义尺蠖屈以求伸龙蛇蛰以存身塞马非妖支离获幸兹常物之大经造之至妙也吾与君一体而分巻舒伸蹜举足相亲受形乾坤无贵无贱无富无贫其形一也君之弗能奋腾云霄徂陟华要非我也命也弗能趋跄公门蹑足权贵非我也志也屈辱公庭折膝庸吏非我也运也是故乐天知命者为至人养髙尚志者为达士识时贞运者为通儒君子修此三者故全也古人觧体世纷达观时变嵇康箕踞而含辉无趾蹲足而闇美孙子伤刖而强齐顔子堕体而希圣范睢折骼而伯秦司马膑脚而登相之数子者明乎荣辱之分知乎吉防之几植乎功业之本明乎常变之宜晳乎顺逆之理故能建伟绩于当时茂声称于后世士之穷达不在形体间也诗曰采葑采菲无以下体医三折肱术髙天下君子体受归全庸是道也子何罪于我哉子何罪于我哉方将与君髙蹈遐轨遨游乎栖霞之岭登眺乎紫云之巅濯足清泉持竿钓舫歌沧浪而坐石流憩间旷追往哲之逸驾游生人之坦途察隂虚忘得丧敦仁安土和其天倪岂以艮限裂夤厉薰心哉缘崖子幡然而作怡然而康曰诺敬闻命矣甫浃旬而疾瘥





　　明文海巻一百三十六
　　钦定四库全书
　　明文海巻一百三十七　　　余姚黄宗羲编问答四
　　襍体
　　黠鼠对【雷礼】
　　雷子游精舍之西隅见童子捕黠鼠以铁刺木甚惨愀然曰噫毒哉不亦太甚乎童子曰是穴囷充餐粟几罄矣然鼠亦唧唧声若将诉然雷子曰鼠有言乎因命覔鼠音者鞠之鼠俛首伏地对曰公其生我也夫天施地成防函万秽穴者嚅栖者噣潜者吸植者嘅皆君子所到心也今造物假我成形与粟食者彚是将以我为此拘拘耳主人不列之樊笼哀食食焉虽欲守介不得坐而待毙也如此种可泯则造物为虚孰若勿生者哉且予昼伏不动畏主法惕惕伺夕窃之亦太仓一粒耳乃重罪不良毁首碎胷岂天地桎梏我耶夫骈于拇者决之则泣枝于手者龁之则啼公名仁人何其不相恤也况于知鼠行矣不知世有甚焉者决性命之情公行掊窃其浮于鼠行多矣而公不谴之信遭哉触木而毙雷子曰惜也夫鼠患天刑为世诟厉矧又为鼠所斥耶
　　名园对【雷礼】
　　京师自昔多名园惟含春园最着居都城外西郊地辟爽通濠泉亭榭森列贮名卉竒石非民间所常有者要人贵客及仕于朝者时引类游赏烹鲜击肥举杯酒相劝酬丝竹金革之音与童歌相杂无虚日予自嘉靖十一年释褐尝至其地至今三十八年同万锦衣相城池随访其地已为空畦惟苍松数株仅存居旁有一白髪老叟因询其颠末则对曰此园湮废几二十年矣初主人操热柄力可亢此园贵客慕而游之以故毂交蹄剧不絶及主人失势子复骄侈不自殖转盼间已为他人所据今又三易主矣某闻而叹曰浮云易化冬叶晨霜彼竞一生心力为他人置此园不亦愚乎老叟曰噫公知其一不知其二予髪且种种矣见名园不下数百区今皆鞠为蓁芜然前人失之后人又从而效之不能袪却尘纒非举世皆愚而无一人省悟者乎岂惟是哉盖达官皆名园也治刼以来席宠矜华非笔牍所能尽方其居髙握重力能祸福人举一世而奔走之使趋其热者有如趋市望尘扫门忍耻受侮顔色少有不在媿畏如鼠或躭逸谢客阁人守闲则必多方贿苍头以求一面辄自庆幸固不徒名园丽景为人忻慕而已一旦上干国法失其所据而齚舌钳口巧为亲媚者反为仇敌并第宅己属之他人独非名园类耶惟孤介挺立之士如此松然不与春华争妍一时及歴艰难险阻励坚贞树不朽事业不犹严冬大雪中百卉皆萎独挺秀于其中者乎公既知所以戒名园亦知所以励于操矣予闻而愕然流汗浃背退归宦邸书其对语志自省焉
　　听秋答【陆之箕】
　　西门陆子汝瞻自号听秋居士客有过而疑之者曰窃闻五官既具维耳思聪四时有声奚秋可听既非八音之克谐徒尔四顾之萧瑟亦何舍置其他而独有取于是也岂南磳之县水或即窦缺于庭前抑庐阜之药石每于醉后而扬扇盖性各有在而自不能以忘于念耶吾固不能以知子矣居士筦尔而笑既乃仰而答之曰客知秋之不可听而不知我之独听乎秋也彼其激楚严节流征变商聆之者中悦绎之者倦忘诚有如吾子之所云者矣然而律吕虽曰自至必假器而后成声世无伶伦之竹人乏伯牙之琴则固未能易得而恒闻也孰若悟至声于物外会天籁于无心取之在我用不由人乃为自得而乐极其真也耶尔乃神司蓐收律中清商其气则肃其风斯凉触万窍而可听何金玉之琳琅所谓越韶夏与咸池不徒取异于郑衞者亦可以比方矣吾之于此或徘徊梧竹或徙倚轩楹或对月以杯酌或临池以丹青或发孤咏于泉石或舒长啸于山林盖吾心无时而不秋而秋声亦无适而不会乎吾心也天壤之间复有何乐可以夺吾之至情也耶客又不闻满堂燕笑有向隅之泣闻乐而悲由将亡之政盖忧喜实在人心而物固不得而移我之听也是故草木摇落山川寂寥履霜露之凄惨惊鸿雁之哀号时既云宴我心实劳盖不独欧阳子乃有慨于斯矣宋玉深悲于在远潘岳感兴于岁遒杜老堕泪于丛菊曹瞒酹酒于江流子瞻梦鹤于赤壁仲宣作赋于登楼禹锡恋月于楚望李白怆于扁舟走诚不能堪数子之遭遇独尔闲听吾之清秋长白山人闻而喜之乃为其言如右名之曰听秋答云尔
　　山村问答【黄卿】
　　松居子西游太行迂径厯览至华词峤少倦憩闾门题扁下嗟羡曰标之异书之遒其有良乎一学究曰爰有长者克昌于辞谫焉我众朴将师之松居子曰称贤不先辞説殆有大于是乎学究忻然对曰长吾村之贤人也他日灌丛有鸱鸮啄鸟适鹘西来奋距振喙攻鸮长则引袖麾鹘厉色震声曰鹘何悖何忍耶两鸟嗝嗝向之呜咽如诉则叱之曰鸮必之食汝欲立俟毙乎驰不视他日之市遇隣以粟易猫嗤之曰夙恶是肉食之为暴也曰吾宇旧燕巢乳雏翐习飞防狡夜缘器攀桷破垒害雏燕雌雄哀鸣急吾取火视之防捷下施施归穴吾无若何故欲畜是武除恶者耳长村者艴然曰恶有是已乃咥然曰吾得其术矣将令有燕之家夜慎防勿渴寐其免夫吾党悦若兹率将更村曰仁可乎松居子竦然诘曰汝与渠为徳乎为怨乎为誉乎为哂乎人性不相逺也孰有称厥拂人之性耶学究曰否吾见其仁不可及也松居子曰尔误名仁不几乎祻不可言乎以吾拟伦殆慈氏之流乎学究喜曰慈氏之宗福田之寓夫人之求之也甚于食饮吾得从矣松居子曰吾闻福之理矣子未之思乎言之易也夫泽布于人力庇于人不失其正而无谋期之者可也譬之恕于鹯而谓有徳于爵恕于獭而谓有徳于鱼乎感者怨者孰多少无已则鸟或效鹯兽或效獭非教之乎非危道乎诗曰诚不以富亦秖以异其斯之谓乎学究色阻缅思复曰长吾村者非此之安也量广性静厌喧祛烦且将以颐夀也松居子曰是则可矣葆真息虑弗揺弗猾一气专其宇百感慎于外俯于水则深者澄仰于山则髙者静吾慕修錬之説而未之从事若斯人其殆不逺乎然欲充其静则沧海长谷羣于耕渔可也夫长一村尚亦云劳何使人夜夜为燕防防乎其不幸不仕耳学究奋然曰从吾长村者之道于从政乎何有政以静成者也观诸从政或汲汲涌涌哓哓厖厖上下如哗吾每少之松居子曰若褒尔之长似矣非以言政也夫仕也有録有任有法如子之説也任重可但已乎司法可姑避乎食禄可负乎言未既其长村者过服从甚都有睟其容松居子心计曰若斯伟然其人必不如若浅之乎誉之也因请为介将见之学究曰长固乐客剧谈兹及曛矣迨曙将谒公府焉其改卜日以来遂别
　　山水问【顾治】
　　主人游于惠泉之上甚乐也客曰山水其亦有古今哉曰有古者公而不私也则山水常客而我常主今者私而不公也则我常客而山水常主客曰何以知之曰我知之泉上也古之人有黄公歇者有陆子羽者两人非私山水而有之徒以饮马于涧品第于泉云耳至今人称之曰黄公涧陆子泉也山水信有待人而名者岂非山水常为客而我常为主乎今之人则不然矣有一丘之胜从而据之有一壑之幽又从而据之有一亭从而榜之曰某书也有一石从而刻之曰某立也彼固以为我有耳然更数十百年来不知凡几易主几易榜几易刻矣而若丘若壑若亭若石虽尝屡因其主以屡易其名而其本名卒未尝易也过陆子泉则曰是某泉也不曰他子泉也涉黄公涧则曰是某涧也不曰他公涧也非不欲名茍非其人不以名也岂非山水常为主而我常为客乎无他故矣古人公之而今人私之也公则以我观山水我有主道焉主能胜客故山水不得而主之而为我之客私则以山水观我我有客道焉客不能胜主故山水反得而客之而为我之主若黄公陆子两主人者去矣今我与子游于斯饮于斯客也彼主山水者亦客耳今时某有者异时某有矣又异时又某有矣是彼我皆客也当谁主哉夫山水古有主而今无主虽谓其有古今可也彼之主有限而我之客无穷虽谓我为主亦可也客唯唯愿有纪也主人遂执笔纪之
　　纪客语【赵玉】
　　客有怀科举程度之文见者予难之曰安事此为士生熈世达则赞皇猷敷治化代天工立人纪商説周望穷则树清节敦素履扇高风述圣典为仲武子陵乌在抽黄对白骈四俪六割裂经史剪截传注殚英俊壮鋭之精铄知仁圣义之性上之所求下之所举举天下士子于此焉出使之无真儒以经国无名将以定乱无巧工以创物无明医以疗疾无良史以纪事职此故也且糊名易书孰与纁聘币棘闱鏁院孰与安车蒲轮版屋席舍孰与临轩前席是以儒日绌而经日晦矣奚庸诡随世好事此为哉客曰子真闇于经典不达变通夫三五尚矣自周官賔兴之举不行而有汉之方正孝防法久滋而有魏晋之九品中正推举冗滥而有隋之秀才唐之词赋至宋始全用经义取士我朝因之黜词赋之浮靡用策论之质实糊名则取唐之武瞾程式则取宋之安石惟采所长不嫌猥陋非此而出谓之幸进非此而习谓之异途传之万世斯无弊矣如薛敬轩章枫山罗整庵之理学穆庵崔后渠之经学何栢斋马谿田之清节于肃愍王阳明之武略李空同何大复之文词此数公皆发身科甲事业文章凌跨百代诚不可诬必欲从古子何远茹毛饮血而嗜八珍五味耶予自知失言乃谢客退而掇摭其言以志吾过且举赠今之习举子业者
　　诘儒一【方静】
　　儒服者曰夫二氏之教未始异于儒也而泥者异之非道之异也道一而已矣诘之曰吾以子之溺于二氏也将亦有异闻也而曰固与儒同乎儒之所不同于二氏者儒者言之详矣子固所厌闻也无论焉吾闻之也服其服者诵其言诵其言者行其行子服儒之服也而诵二氏之言奚为而不二氏之服也君臣也父子也夫妇也昆弟也子以为可去耶不可去者耶如果可去耶子奚不二氏之从也老子言上士闻道勤而行之子固所谓上士者矣子之服膺于二氏之道可谓勤矣金刚经言五百年后善男子信诵其经者如来悉见是人若子者必为如来所见矣且二氏所谓勤而行之者将以生羽翰也将以注净土也自有二氏以来彼羽翰而长生者安在耶曾有善男子从净土来者耶如来且见子子见如来耶如来所为来迎者舍子孰迎耶夫七宝莲苞三山琼宇少有知者亦知其亡是耳设有之不难脱屣无予云逆犹可也廼若斋醮布施罔利幸福亲见奸黠为羣诳诱痴愚不啻盗窃曾不以为非又从而为之嚆矢耶使子而愚也吾弗知之矣子而智者也而何忍于异端之攻以诬斯世以天下惑也
　　诘儒二【方静】
　　儒者曰夫庄子非不知仁义礼乐之美也以为仁义礼乐者孔孟既丁宁言之复言之则赘矣有是哉其辞之遁也夫仁义礼乐之于人犹菽粟之不可去也夫既莫不饮食矣而朝饔焉夕飱焉不亦赘乎孔子曰志于道据于德未尝不言道德也则道德亦赘矣儒者之左袒于二氏也则曰形而上者谓之道形而下者谓之器道器者易之言也而老氏第易之为有无释氏第易之为色空耳是未始不同也噫二氏者果于儒无异乎则舍已之田而耘人之田者何也既以仁义礼乐之言为赘矣则道器之云者亦既言之矣易之为有无又易之为色空何其不厌赘也且夫二氏之説何可同也君子之道费而隠造端乎夫妇察乎天地至诚无息一言而尽皆实理也乃二氏之説归于无归于空云尔其为説足以簧鼓索隠好异之流而不足以济天下且胥而溺者也何可同也
　　诘儒三【方静】
　　儒者曰老庄孔孟同时也孔孟未尝攻之而何世之学者誻誻然沸不少置也其愤世切矣夫君子之知言也惟其言之是非耳言而当也则迩言犹察之况往古之作世所好尚者乎言而非当也则速贫速朽犹以为非夫子之言武成取二三防而已岂以未尝非之而遂不知其为非乎孔子曰索隠行怪后世有述焉吾弗为之攻乎异端斯害也已当时圣王之道犹同伦同文足征而信也可无言也孟子以为我无君比之禽兽杨氏者固老氏之流欤若庄生者寓言离辞适已自恣王公大人不能器之太史公论之者盖实录矣其书未若杨墨之盈天下可无辨也安可以孔孟所未攻者为不可议也
　　决疑【樊鹏】
　　樊子辞家游仕至于西秦竭忠陈力日无留事然心与迹违居常不乐乃往见长安有道季礼先生曰余有隠疑愿先生决之先生曰子非汝南樊大夫与曰然曰吾闻贤者随世以树名知者乗时而建绩今君自致青云并升治朝遭逢仁圣手握金印身佩玉珂束地千里职专按察忿怒则风雷生喜泽则阳春至万夫遵令列郡受命上下孚信颂声满道夫快心展步立业成功此其时也夫亦何惑何疑何思何虑何有所不足乃色郁鬰而不宣意夷犹而不忬无乃悖谬乎哉樊子曰夫虎豹麋鹿去山林则蹶骚而反走骅骝绿耳羁釡灶则蹼地而悲号其性异也故蘓张口舌致显贵鄼平刀笔居相位萧朱结绶王贡弹冠不可説以山林之幽邃长沮桀溺偶而耕楚狂接舆歌凤衰梅生挂冠严陵守钓不可语以庙堂之富贵是皆守有定执趋有定方凿不可短续不可长防不可员矩不可方故亹亹然各毕志而成名也今仆则不然居无独见之明行无一艺之成离群索居之不敢喔咿嚅唲之不能行藏隠显莫吾知迷前路而遐征喜怒哀乐撄吾情心摇摇而悬旌悦謇謇之为忠又悦煌煌之保躬悦琴瑟爼豆之为懿又悦文绣与簮缨愿如白鸥之泛泛又如龙驹之昻昻如凤凰翔千仭又如凤鸟鸣高冈愿江篱以为衣秋兰以为服又愿海棠之争春园葵之向阳心在江湖又在庙堂神游八极不舍故乡凿之则短不凿则长矩之则员防之则方此数者孰去孰从孰止孰行孰为大道孰为小迳孰可以定吾志孰可以坚吾性季礼先生再拜而谢且作歌曰潜渊为龙兮从云以之千仭为凤兮鸣冈固是千蹊万径兮期于必至与时偕行兮与道巻舒任君之意行君之事吾固不能为君而决疑




　　明文海巻一百三十七
　　钦定四库全书
　　明文海巻一百三十八　　　余姚黄宗羲编问答五
　　杂体
　　客问【来知徳】
　　仆以先父病末疾母患目疾晨昏定省侍养于家不乐仕进友人致书多疑之因作此代答虽文其辞然实有是问非如客难賔戏之假设其説也
　　瞿唐来子隠于釜山书堂客有过而问之者曰某闻子乆矣闻子冠道徳履仁义衣百家佩六艺知子已栖君子之林矣众人慕之某窃为子不取也吾闻鸟能鸣阳葵知倾日物且如此况于人乎是以哲士乗时达人駴世方今皇猷丕赫王表煇昭羣衿献玮诸乂圜桥采蕙而兼蓄乎萧艾选干将而不遗乎铅刀非倰僜而抱瑟岂济渡而无舠茍可以存心于利物奚必于执璧而垂貂子廼悬车城市击壤蘅臯賸飞于鸾汉羌绁迹于鷃嵩洵拗鳐而戢翼必滞惠而屯膏锨雕龙而削草怢荼荠于防防吾将冀子兮参轨伊吕胡知今子兮驾言许巢来子曰子以我为隠矣夫隠者必有所为今生值明时以不见用为耻吾不为也客曰人之酬世非处则出荣春者兰华秋者菊我知子之心矣方其采秀云庄燔枯雾筑刻羽引商吹金鼓玉髙价蜺巅咇声蝉谷狎花鸟傲坟素恁远引于青岑非缨情于朱毂岂知闇者斯章微之必着乃若岩廊访仄荃宰罗竒旭日翯夫干鹊条风转于枯荑书将鹤载旌以鸾持束帛投园结轸填茨庆吾道之大行感人世之我知子廼整筋挥翮仰首伸眉披防岫出崟逵盼鳷衢而扬防排凤阙以论思知子有南山之径虑子有北山之移来子咥而笑曰非径也是迂也夫欲仕无路者故以山为路耳予滥科名仕则仕矣不求可期之荣于见在而徼未必之宠于方来岁遒齿臷谓之何哉騃亦絶矣吾不为也客曰子知夫古人乎漆园之放叔夜之简王衍之谈阮籍之懒酖竹林啸山阪税冠履觧襟衴幕天席地操觚挈醆尔其齐舜豕比周猿逢糟荷锸遻麯生涎俗士称为六逸诗人名为八仙坐俟夫九畴之斁叙罔顾乎两曜之亏圆恭敬消于唇吻名节劋于子之不仕复不沽于世者意者其在此乎来子曰此自放而忘世者也予欲救世吾不为也客曰若有人焉遗情弃世絶坾脱屣紫籍通名青轻举尔其垂琳绶佩珵玦骖滕六驱列缺调世外之灵弹壶中之白雪青鸟萦音红鸾击节已而明月初升云璈方歇瞻桑海之几迁囘岁序于一瞥悲荒丘慉古血乃若芝宫防屼桂馆龙骧吹氷成醴叱石飞浆真妃掺馈姹女抆招王乔以容与拉萧史以相羊既沈湎以言别指流水以成章歌曰流水兮东注美人兮何处囘首兮三素浮世兮朝暮乃若防慈云灭甘露谢四流六度秘授柰苑之防洞开葱岭之路尔其不生作囿无象为家天地蘧庐形体虫虾见理即障笃学愈差乃吼桐峯之虎垂长庆之蛇种云门之树浇南泉之花防洛浦之金衣洞山之麻烹明昭之铫饮赵州之茶早闻者难登彼岸醉者未窥津涯彼倾海入毛不挠鱼鲔若施藤倚树必防防子之勃窣不出户庭不面官长孜孜而惟日不足者必居于此矣来子曰子愈言而愈远矣此方外之术出于名教之外者也世皆若此三纲絶矣吾不为也客曰我真不知子矣遂避席而起拂衣而去来子曰居吾语女夫大德者不官中立者戒倚是以君子无终日违仁大人以万物为体不怦怦于必行不硁硁于必止盖澡浴存乎吾身显晦安于所遇立德之基有常树功之途不一茍入而可以事吾亲兮则啜水承欢茍出而可以事吾君兮则捐躯弗计见轮出圆因桷施直遭坎则停乗流斯逝大行兮何所欣穷居兮何所戚故移忠于家则敬同移孝于国则爱同使人皆以不仕为是兮则龙逢非孝使人皆以仕为是兮则会参非忠彚征者何以诵其骏业嘉遯者何以高其清风盖骏业者扶颠持危有匡世之绩清风者起顽立懦有垂世之功是皆有禆于国家之教化者也可见事无定体惟义是适行无定辙惟道是崇故可以仕亦可以止仕止之间存乎修已子谓子夏不云乎无为小人女为君子若为小人何取青紫若为君子出亦可矣处亦可矣末学兴而功利炽此言不闻于人之耳也久矣吾将寻孔顔之所乐析茧丝于此理愧榛楛之无成空勔勉而不已茍友于可以为政空言足以善俗则尘雾之微忱或可以为山海之小补也独非鸣阳向日之心乎子何过疑至此客曰我过矣我过矣而今而后始知江湖廊庙原为一体明道行道皆将淑人我过矣来子援笔作客问
　　隍灾对【徐渭】
　　万厯十二年甲申九月甲戌十六日己丑霜降前二日夜漏且子府隍祠火火从东北耳卑舍仰射殿角诸颠遂并焰以入舁神者百数十徙不克徙俄而神首殒及宴殿宴殿首亦殒或曰诸徒哀而掬落之果尔则不应弃不取宴有两夫人夹神座外有廊宇小神以十数侍从毬马斧防幢旌等以百数一无及一庖子亦预徙值崩烬而埋顾忽出宴殿后仅破脑众骇问之曰吾不知所从出幸免者多如此独神所寓殿两衡一从获尺寸免观者近万人恠且怛之明日踵相质未有以复夜卧而思得周公借挞伯禽抗世子事复焉质者曰如子言岂以神当伯禽耶则必有当世子者当世子宜必以牧吾土者当而礼所称世子固未有过也特以伯禽有小过周公借挞以预警世子耳今牧吾土者无一过之可举也犹世子也帝亦何用借于神以儆夫牧如公之借挞于伯禽耶即神有小过帝小罚之如公之挞伯禽亦足矣而罚又何至于是曰人有等西施之髪于郑旦者非茎数而寸量之也其与丰不相远而已矣牧之受命而寄责于身也亦伙矣即小不慊于心岂必尽出其身之为哉人为之而牧也当之心知其不当为而势与力不可夺于是不得不委之于势与力而终亦未免自谓有负于其心而终有所不安若此者百岂无一二哉帝若曰彼能知此而顾且为之非罪也畏也吾助之以神为伯禽以牧为世子以火为挞以决其不肯自负之初心使得借口于神以感动势力者之坚持而势力者万一听之又得借口于神以转相告语其党而一悔其初相倡和之误吾故曰帝之斯举大槩有似于公之挞伯禽也非按髪而数且量之谓也曰然则神何辜也而罚酷也如是曰土木神之托也贱也灵爽神之真也贵也宇可复建也故二氏往往言凡神成之日莫不土苴其躯之舍而遗之而后去况土木舍乎又况舍土木之舍者乎帝之示罚今不过夺其贱者也不夺其贵者也且帝果罚也而罚之酷而果夺其贵者则我与子又安得而知若此又安在其为借挞以啓牧者而助之决也故罚之酷否不足校噫是帝天之微权也盖尝谓天之微权不可以人凖可以人凖则常而无变无变则人得以试而熟之而侥幸于趋与避之间故僇东海之妇者过在吏宜罚在吏而帝不罚吏而罚农若曰使众可用是以咎吏也以一吏可胜一于决曹不可胜众农也又若曰吏远妇寃之可也众迩妇易知易知而不众诤之可乎初稍罚众以旱矣而众犹不省故罚至三年必直而后已而农之损多矣此初亦挞伯禽于农也而众人蚩蚩徒诿曰吏至今数千年犹不省又帝凡降诸大灾能及大众者意若使诸大众寻其致灾之首而尤之而首者亦多不之省及其敢也乃多败于诸大众之尤亦与东海之旱罚农而农不省其罚谓罚吏也同噫非诸大众则不能胜此也非灾诸大众则诸大众亦不怨此也则帝天之权不使人常而凖之恒若此质者曰子何据曰据董子质者曰陈亢有言问一得三吾今近之矣幸也然而不能为也非我不能为也彼亦不能为也我亦农也彼亦一农也彼亦一妇也尔亦一妇也
　　通丧问答【郭造卿】
　　郭卿曰今人尠读礼读者又丧讳也虽丧亦读者寡矣盖多于通丧之制疑矣林生问曰三年月三十有六矣乃丧二十七而裁之或以缌也功也期也而积之然犹逾二十七月者二矣其云大功减于期者月三小功减于大功者月四缌麻减于小功者月二三年亦为宜之杀也二十七月者乃因缌功之杀之者与曰服之各为其制也经也义也弗可损益者也既因缌功之杀而杀之胡置期之于三年者或曰夫礼为可传可继也故品节之谓礼或云古二十五月而禫者以月而易岁也谓二十七月而禫者亦以时而易岁也何如曰噫嘻其然吾于礼未之闻矣且再期者丧之中庸也有为而损之不亦薄乎其为道也哉然为礼之言者盖尚有二家焉或云檀弓祥而缟是月禫徙月乐言乎大祥之月而禫也复徙月而又月则乐是其禫也月三矣曰礼中月而禫者祥月之中禫也故禫曰是月徙月而禫云乎哉夫鲁人朝祥暮歌孔子谓其逾月则善者徙月而乐之谓也言越此则二十六月而非禫矣故卜远日以祥而有旬则月逾者孔子五日弹琴不成声十日成笙歌之谓也经曰三年之丧二十五月而毕若加之月而禫是未之毕矣且乐之月也而可谓禫乎哉曰或云杂记期之丧十一月而练十二月而祥十五月而禫二十有七月者或因此而加之期与曰父在为母者故有练焉故有祥焉故有禫焉月加乎常之期而禫加于大祥者二为不得再期示乎其之未尽者然也彼父期而再有加矣禫而三月也何居且父没则母丧亦如之又三月而禫也何居兹言十五月禫而止则二十五月禫而毕也明矣曰二十五月何谓之三年也曰礼云期之丧二年也再期之丧三年也二年谓之期矣再期其不三年乎哉曰十有二月而成岁如元日丧除夕而除及再期如之斯可矣而曰二年三年者何耶曰期者周也复其时也今岁某日丧矣嗣岁是日今岁之期也初期则再年矣三年亦若是也已曰期必后于始防之日者何也曰孝子之情无穷而限之以制三年之内前亲死之日而祥焉则翌日其安忍之礼云君子有终身之丧忌日之谓也再期而以年名之则三年矣曰何谓不实三年终也曰礼非天降地出人情而已矣易云古之丧服无数至书云考妣三载其服尚无制也三代始为之制然父在于母岂无三年之爱乎哉而以期断者礼曰天地易四时变在天地之中莫不更始焉以是象之也其主于加隆者而倍之以再期盖痛甚者其愈迟三年所以为至痛极也若再期而又一期数其年之名四矣且母而期也于父之期也三父卒而母亦如之则父在母屈为己甚矣故礼曰圣人为之立中制节祥之日鼓素琴告民有终也是日而吉孝子其忍之哉故纎无不佩矣尚逾月则歌徙月则乐也然遂之则无穷是以礼必以为之防焉尔曰为父母而再期也引而之三月之五月之九月不亦可乎曰而言之何易也夫礼期之内哀之所发容体也声音也言语也饮食也居处也衣服也盖与死为邻焉故礼曰期而练毁不灭性三年之丧哀痛未尽思慕未忘以是断之者岂不以上而阙祖先之祭也下而止嗣续之传也士则礼乐之废也仕则国政之旷也夫今有不足于再期者岂皆贤者过之哉虽命之以三期盖未有如古之三月者焉曰今之二十七月何也曰郑之説始之也自汉至宋之天圣始从而定焉者今曲説合其数则违乎古也逺矣古二期谓之三年者如今之除夕而生逾年于元旦而终亦孰谓之非三年乎哉防之三年其凡也义则两期尽之焉耳矣曾谓子亦终三年之月而后免于父母之懐也耶曰然则今者何适矣曰小子识之吾则言先王之礼而已矣
　　寤言【顾宪成】
　　七月一日之晡方隠几卧有东里塾叟过访予问曰闻娄江王相国有新命信乎予曰信曰君谓应出否予曰出而大展平生旋干转坤上局也出而循守故常如入寳山空手而回下局也坚卧不出无咎无誉中局也众揣相国意大半就中局耳叟曰相国而庸人也则巳相国而大豪杰也殆不其然予曰何叟曰窃窥当今执政后先相承总一心诀顺之则安即天下交口而哗之逆之则危即天下引领而属之是故赵兰溪至于丛羣垢以死而后已犹得厚防恩恤沈四明至于十分狼狈而后去犹得特防温谕乃王山隂晨请罢而夕报可矣沈归徳夕讲罢而晨报可矣果直道难容枉道易合耶抑一时气运尔尔耶不然或有密操其线索者耶吾愿相国出而转移于其间也余黙然叟曰犹未也惟吏部亦然久莫如海丰顺也促莫如平湖余姚逆也説者谓宰相以知人用人为职故吏部与阁臣斟酌天下贤不肖以俟朝廷处分而近世阁臣惧威福之名不复问吏部吏部惧权贵之名不复问阁臣遂至互相氷炭而满朝亦不复信阁部矣似也请得而质之吏部不问内阁正矣内阁不问吏部公矣何以致相氷炭揆厥所由将内阁欲进贤退不肖而吏部尼之耶抑吏部欲进贤退不肖而内阁尼之耶而朝之不复信部阁也将吏部碍内阁从而媒糵内阁致之耶抑内阁碍吏部从而媒糵吏部致之耶夫如是得无吏部之不问是真内阁之不问是假耶此不可不详察也更请得而推本言之吏部与内阁信应共相斟酌难为异同矣要之亦须为吏部者有不问阁臣之心而后其斟酌也始出于正不出于阿奉权贵为阁臣者有不问吏部之心而后其斟酌也始出于公不出于播弄威福此所以一德一心浑无异同之迹也否则分宜江陵殷鉴不远尚不如不问之为愈耳况至今日平湖余姚一线之脉依希欲絶曽何氷炭之虑而虑内阁权轻吏部权重耶委如所虑何不见吏部之逐内阁而但见内阁之逐吏部耶吾愿相国出而为之一表正于其间也余又黙然叟曰犹未也近者窃又有以窥执政之微指矣若曰吴赵邹沈等之君子太劲而苦用之不便胡王陈曽等之小人太靡而秽用之不雅莫若择谨厚一路人而用之此一路人既不喜为危言危行轻于风波以梗我亦不恣为荡言荡行重溃隄防以溅我人皆曰君子宜亲此不可疵其非君子人皆曰小人宜远此不可疵其为小人执两端而用中其庶几矣足以息阿比之端絶喧嚣之窦平偏党之论杜好事之口而天下且帖然驯服无所施其纷纷矣曽不思此一路人据其迹则然徐而按其实正孔子所谓德之贼孟子所谓非之无举刺之无刺同乎流俗合乎汚世居之似忠信行之似防洁众皆悦之自以为是而不可与入尧舜之道者也三代而下髙官大禄大率此一路人居多即遏之犹恐不能絶而况树之帜而导之趋将见上好之下必甚之一倡之众必和之人人以模棱为工事事以调停为便遇贤否不欲两下分明别白混而纳之于平等而曰吾能剖破藩篱遇是非不肯一下直截担当漫而付之于含糊而曰吾能脱落意见久之正气日消清议日微士习日巧宦机日猾卒乃知有身不知有国家知有私交不知有君父本欲惩东京之矫激而反弄成西京之顽钝其酿祸流毒殆有不可胜言者矣而独若軰外不失名内不失利安富尊荣优游坐享漠然不介于理乱安危之故如张禹胡广比比而是岂不恨哉吾愿相国出而为之一挽回于其间也于是予复隠几而卧客不悦曰老人失言矣遂拂衣去
　　寐言【顾宪成】
　　叟既去予绎其三言殊不草草出歩中庭徘徊往来展转至数百次不能已已迨夕就寝犹耿耿方寸间良久始成寐忽梦相国过锡予遇之于芙蓉湖上相国一见遽曰君必有以助我予曰宪何知只是当今有一大寃须先生昭雪耳相国愕然问曰寃何在予曰在皇上相国益骇异予曰先生勿诧也请以宪所亲歴对当宪之待罪考功也适邹南臯具疏谢病归左堂见麓蔡公时掌部篆谓予曰此疏宜如何覆予曰惟老先生主张蔡公曰昨晤王相国言皇上遣一中贵持邹疏至阁着放他去予曰此却更宜斟酌试思皇上此念从何而来是耶宜将而顺之非耶宜匡而救之若不问所以皇上曰如是相国遂亦曰如是皇上且谓可以惟其言而莫之违也非所以光君德也相国曰如是部中遂亦曰如是相国且谓可以惟其言而莫之违也非所以光相道也惟老先生再加斟酌蔡公曰姑徐之数日见蔡公又问予对如前又数日蔡公召不肖谓曰近思之南臯委宜拟留君所执良是予遂如谕题覆皇上竟报可不责也及予待罪文选请于堂翁心谷陈公拟升江念所光禄寺少卿念所故受知于皇上中因山陵事罢归数年矣疏上皇上御笔亲书江东之升光禄寺少卿九字吏垣许少微见而异之持携示予曰故事惟大九卿亲书此特笔也自是稍迁至大理出镇云南已而为言官所摘复听归由前而观皇上胸中固自有念所也由后而观皇上胸中又未尝有念所也推类具言之不可胜数盖皇上之无成心如此今大僚不补归之皇上科道不选归之皇上废遗不起归之皇上岂非一大寃耶且闾阎匹夫匹妇之寃则有司为之昭雪有司不能则监司为之昭雪监司不能则两台为之昭雪两台不能则有击登闻鼓转而闻诸皇上者矣于是皇上下公卿为之昭雪其控愬之途甚寛而其主持之人亦所在不乏无忧覆盆也乃皇上之寃独有内阁能为之昭雪耳愿先生留神焉相国曰善则称君过则称已古之道也公言甚当予曰先生所言犹体面语也宪所言则腹心语也窃尝计之事英明之主宁不易于开导然或挟才自用喜怒不测则调停难以其不足于寛大也事寛大之主宁不易于调停然或牵制情欲语不可了则开导难以其不足于英明也我皇上英明寛大合而为一岂非千载一君乎而令受此大寃也凡为臣子孰无动心何况先生一人之下百僚之上谢政以来且十有四年尚简在帝煌煌天使俨然造门而延请焉岂非千载一时乎而坐视皇上受此大寃也幸先生念之语讫微察相国亦怆然改容予复进曰有君如此何忍负之诵之至再至三不觉放声大哭一室大惊共起而呼予顷之乃觉泪犹淋漓满面羣就而问故予曰此非儿女軰所知也徐而稍述其大都则皆曰异哉异哉遂起烧烛记之先生身江湖而心魏阙当有先得此中之同然者今兹之行其必以我皇上登三咸五也庶几此一重公案不作白日説梦矣









　　明文海巻一百三十八
　　钦定四库全书
　　明文海巻一百三十九　　　余姚黄宗羲编文一
　　杂体
　　毁曹操庙文【唐肃】
</div>
    <div class="pagination">
<a href="明文海_page34.html">上一页</a><span>...</span><a href="明文海_page30.html">30</a><a href="明文海_page31.html">31</a><a href="明文海_page32.html">32</a><a href="明文海_page33.html">33</a><a href="明文海_page34.html">34</a><span class="current-page">35</span><a href="明文海_page36.html">36</a><a href="明文海_page37.html">37</a><a href="明文海_page38.html">38</a><a href="明文海_page39.html">39</a><a href="明文海_page40.html">40</a><span>...</span><a href="明文海_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
