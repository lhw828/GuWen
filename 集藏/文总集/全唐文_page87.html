<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 87 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 87 页/共 603 页
  </h1>
  <div class="content">
   ○答冯道等上尊号诏
    眇觌前王，德之盛者，或弦弧郯矢，去天下之暴；或手胼足胝，服四载之勤。德普施於民，而民不知其力，盖为而不有，建之若偷，巍巍圣功，曾无称号，苟异於是，孰不近名？朕历数在躬，艰难承统，莫识三皇之道，徒知万乘之尊。至於翼翼小心，孜孜庶政，推诚待物，损己益人。上帝佑予，於兹三祀，日慎一日，无德可称。夫五礼交修，四时不忒，振颓纲於会府，致函夏之小康，斯乃公辅庶臣举职之明效也。七德训戎，四鄙不耸，执干戈而卫社，抚封域以安民，此又勋臣将校为时而宣力也。至若虫螟消殄，风雨不愆，岁被丰登，民跻富寿，兹乃乾坤育物，宗社贻庥，敢贪天功，以为己力？而公卿叶议，中外同词，诣阙拜章，赠予美号，虽为臣之义，将顺则然，谅爱君之心，殊不在此。朕顾寡薄，非所宜当，即断来章，无至固执，所请宜不允。
    ○赐刘言诏
    卿卓立功勋，明彰臣节，复马氏所亡之地，安楚人仍旧之邦，一境土疆，方资节制，大朝藩屏，殊切倚毗。凡於锡赐之恩，皆奖削平之效。惟卿敏达，知朕眷怀。今赐卿旧属湖南在京及诸处庄宅楼店邸务舍屋等。
    ○令三京及诸道劝课农桑诏
    宜令三京及诸道州府，委长吏指挥管内人户，勉勤耕稼，广辟田畴。勿使蒿莱，有废膏腴之地；务添桑枣，用资种养之方，仍令常切抚绥，不得辄加科役。所贵野无旷土，庐有环桑，致谷帛以丰盈，遂蒸黎之苏息。
    ○定抽税蕃汉粜盐诏
    青白池务，素有定规，祗自近年，颇乖循守。比来青盐一石，抽税钱八百文，足陌盐一斗，白盐一石，抽税钱五百文，盐五升；其後青盐一石，抽钱一千，盐一斗。访闻改法已来，不便商贩，蕃人汉户，求利艰难，宜与优饶，庶令存济。今後每青盐一石，依旧抽税钱八百文，以八十五为陌盐一斗；白盐一石，抽税五百，盐五升。此外更不得别有邀求。蕃人入界，本州务及诸巡镇，倍加安抚，不得侵欺。如蕃人将羊马，货价须平和交易，不得纵任牙人，通同脱略，故为抑凌，访闻边上镇铺於蕃汉户人市易，粜馀衷私抽税，今後一切止绝，如违必加深罪。各令知悉。
    ○命诸州恤刑诏
    朕以敷政之勤，惟刑是重，既未能化人於无罪，则不可为上而失刑。况时当长嬴，事贵清适，念囹圄之闭固，复桎梏之拘縻，处於炎蒸，何异焚灼？在州及所属刑狱见系罪人，卿可躬亲录问，省略区分，於入务不行者令俟务开系，有理须伸者速期疏决，俾皆平允，无至滞淹。又以狱吏逞任情之奸，囚人被非法之苦，宜令加简察，勿纵侵欺。当令净扫狱房，洗刷枷匣，知其饥渴，供与水浆。有病者听骨肉看承，无主者遣医工救疗。勿令非理致毙，以至和气有伤。卿忠干分忧，仁明莅事，必能奉诏，体我用心，眷委於兹，兴寐无已。馀从敕命处分。
    ○谕彰义军民吏诏
    朕以史懿自镇边蕃，克勤王事，眷言勋旧，深副倚毗。爰自近年，多婴疾苦，迩来频有发动，乞赴阙寻医。既览奏陈，须议俞允。已差客省使杨廷章往彼知军州事，即令史懿发来京师。朕念泾州久夹（疑）疮痍之地，军人百姓，抚爱皆同。今已指挥杨廷章，候到日凡事倍加抚安，不得辄有科率，俾令众庶，皆遂苏舒。
    ○命鱼崇谅复位诏
    卿向以母亲高年，久婴疾恙，解职归止，徇意承颜。始於疾辞，今闻疾愈臻此康宁之福，由其感应之诚，苟徵命以犹稽，则才能而虚滞，复乃职位，式伫论思，载览表章，尚形眷恋，谕以前诏，俾之侍行。子道既以光扬，君恩亦须承顺，速宜祗赴，无或再三。
    ●卷一百二十三
    ☆周太祖（二）
    ○为汉隐帝发丧敕
    汉高祖为义帝发丧，魏明帝正禅陵尊号，一时达礼，千古所称。况朕久事前朝，常参大政，虽迁虞事夏，见夺於群情，而四海九州，咸知予夙志。宜令所司择日，为故主举丧，仍备山陵葬礼。
    ○收瘗暴骸敕
    含幽育明，哲后法之而致理；掩骼埋，贤主著之为令猷。今宝祚惟新，玑在御，踵姬周之至德，体虞舜之深仁。属三灵改卜之秋，当五兵销偃之际，或坟茔无主，幽穸毁发於襄攵；或战阵亡身，遗骸暴露於原野。旅魂无，言念堪叹。应天下州县管界内，有坟墓被开发者，无人为主，本界官吏量与掩闭，勿令漏露。或战场郊野，有暴骸露骨，亦仰收拾埋瘗以闻。
    ○令诸道劝课耕桑敕
    农桑之务，衣食所资。一夫不耕，有艰食之虑；一妇不织，有无褐之虞。今气正阳春，候当生发，宜勤用天之业将观望岁之心。应诸道州府长吏，宜劝课耕桑，以丰储积，编民乐业，仍倍抚绥。
    ○宣谕徐宿二州敕
    朕猥以寡薄，肇创基图，思康济於兆民，推恩信於天下，庶几致理，渐至平宁。杨温等比事藩维，止为小校，妄生猜惧，辄闭城门。朕亦累赐敕书，开怀示信。谕以安危之道，俾全忠孝之名。亦继有文字进呈，止望朝廷恕舍。朕念端倪未审之际，事势使然，彼既无心，岂忍加罪？是以授之郡牧，许以自新。而不体优恩，尚敢拒命，执迷罔悟，但作迁延。今已差兵士往彼攻取，期於旦夕，必易荡平。汝等皆居封境之中，各怀仁义之节，况属阳和之候，方当农养之时，暂驻兵甲，固无骚扰，宜思齐力安家（阙）。
    ○宣谕晋绛慈隰诸州军民敕
    朕早事刘氏，共立汉朝，当高祖寝疾既危，朕与扬州史宏肇，於御床之前，同受顾。嗣君既立，叛乱继兴，朕讨平河中，克宁关内。敢言劳苦？贵保宗祧，自镇邺都，复当戎寄，忘食废寝，夜思昼行。固护边疆，训齐师旅，忧时忧国，尽节尽忠。不期群小连谋，蔽惑幼主，忽於内殿，并害大臣。朕方在外藩，亦遭谗构。密降宣命，潜遣行诛。诸将知此无辜，乞除君侧之恶，遂与将士，同赴阙廷。凶竖计穷，迫害幼主，朕遂奏太后，请立刘ど。比候到京，方议册立，便值河北告急，契丹内侵。遂领大军，径赴救援。自澶州起程，北去辎重，相次先行，旗队才移，军情忽变，咕声动地，事势莫如。攒集戈矛，请朕为主。逃脱无地，扶拥入京。内外臣僚，藩岳侯伯，表章继至，推戴益坚。勉副群情，寻登大位。照临之内，罔不倾心。不谓北京留守刘崇，显有包藏，辄萌僭窃，散飞文字，诳惑人民，骚动一方，酷虐万姓，差点丁壮，率掠货财，杀戮无辜，诛剥难状。况刘崇自居藩镇，唯务贪求，刻削军都，增添税赋，千里之内，民不聊生。今则又作猖狂，更加暴虐。谓人情可以诈取，谓天命可以僭求，颠越如斯，不亡何待？朕方辑宁区宇，拯救黔黎，见举大军，往平微孽。爰念河东管界，皆是朕之生灵，被此凶残，深怀轸恻。即候收复城垒，当议减放税租。内外军民，并与洗涤，更在沿边藩镇，明宣朕怀。接界户人，勿令侵扰。其边界城池，已令修戢，要辨奸细，切须是防，安抚生民，以副朕意。
    ○前资官准听外居敕
    朕祗膺景命，奄有中区，每思顺物之情，从众之欲，将使照临之下，咸遂宽舒。仕宦之流，自安进退，往者时有拘忌，人或滞留，所在前资，并遣赴阙。辇毂之下，多寄食僦舍之人；岁月之闲，动怀土念家之志。宜循大体，用革前规。应诸道州府，有前资朝官居住，如未赴京，不得发遣。其行军副使已下幕职州县等官，得替求官，自有月限，年月未满，一听外居。如非时诏徵，不在此限。但阙员有数，入官者多，苟无定规，必生躁竞。凡尔进取，知朕意焉。
    ○定赴任程期敕
    自前朝廷除官，铨司选授，当其用阙，皆禀旧规。近闻所得官人，或佗事阻留，或染疾淹驻，始赴任者，既过月限，後之官者，遂失期程，以至相沿，渐成非次。是致新官参谢欲上，旧官考秩未终，待满替移，动逾时日，凋残一处，新旧二官，在迎送以为劳，必公私之失绪。今後应诸道州府录事参军判司县令主簿等。宜令本州府以到任月日，旋具申奏，及报吏部。此後中书及铨司以到任月日用阙，永为定制。其见任州县官，限敕到仰便具先到任月日，一齐分析申奏，及报吏部。其有诸色事故及丁忧，并请假十旬满日，亦仰旋具申奏，兼报吏部。其新受官，准令式给程限外，如不到本任参上，致本处无凭申奏到任月日，便仰吏部同违程不上收阙使用。其诸见阙亦不得差官摄权，辄便隐留。如违敕条，罪在本判官录事参军孔目官已下。
    ○禁沿淮州县军镇侵略淮南敕
    沿淮州镇，朝廷比与淮南，素非仇怨，互分疆土，各有人民，商旅往来，比无阻滞，兵师屯戍，自守关防。其自近朝，稍闻多事，烟尘时动，生聚无聊。爰当开创之初，每求安静之道，沿淮千里，所宜禁暴戢兵，比屋小民，渐冀息肩乐土，庶期岁月，驯致和平。凡我疆场之臣，当体宵旰之念。应沿淮州县军镇，今後自守疆土，钤辖兵士乡军，不得纵一人一骑，擅入淮南地分。稍或违令，不宜轻恕。商旅行李经过，辄不得妄致邀难。如闻滞留，必行勘罪，更仰指挥沿边巡检，止绝贼盗，务在道途清肃，人户谧宁。诏到速散行管界，凡津要口铺可丁宁晓告。
    ○定府州从事等当直人力数敕
    职当参佐，位列宾僚，苟无职驭之人，颇异筑台之礼，虽事因改易，而理未酌中。宜降明文，庶永为制。副留守节度副使行军两京少尹留守判官两使判官并许差定当直人力不得过十五人，节度推官防御团练军事判官不得过十人，诸府少尹书记支使防御团练副使不得过七人，并取本厅旧当直人力，数少不及新定数目，只仰依旧人数差定，仍令逐处系帐收管。此外如敢不遵条制，多有占差，额外影占人户，其本官当行朝典。
    ○放散诸州抽差敕
    前朝於诸州府差散从亲事官等，前朝创置，盖出权宜，苟便一时，本非旧贯。近者遍询群议，兼采封章，具言前件抽差，於理不甚允当。一则碍州县之色役，一则妨春夏之耕耘。贫乏者困於供须，豪富者幸於影庇。既为烦扰，须至改更。况当东作之时，宜罢不急之务。其诸州所在差散从亲事官，并宜放散，自逐田农。自去年四月已前，州县元管系人数，一切如旧。其递铺如已前招到者，且仰仍旧。今後更不得招召。其诸处场院，并不得影庇两税人户。所有河北诸州及泽潞晋绛慈隰解等州，於先差散从亲事官内，选到弓箭手，只且留在本州管系，其馀放散。
    ○均禄敕
    牧守之任，委遇非轻，分忧之务既同，制禄之数宜等。自前者富庶之郡，请给则优；或边远之州，俸料素薄。以至迁除之际，拟议亦难。既论资序之高卑，又患禄秩之升降。所宜分多益寡，均利同恩冀无党偏，以劝勋效。今重定则例：诸州防御使料钱二百贯，禄粟百石，食盐五石，马十匹草粟，元随三十人衣粮。团练使料钱一百五十贯，禄粟七十石，食盐五石，马十匹草粟，元随三十人衣粮。刺史料钱一百贯，禄粟五十石，食盐五石，马五匹草粟，元随二十人衣粮。仍取今年五月一日後到任者，依新定例支，其已前在任者，所请如故。
    ○给还籍没田产敕
    朕临御以来，忧勤无怠，虑庶政之尚阙，恐蒸民之未安，寝食不遑，夙宵若厉。早岁雍岐连叛，兵革荐兴，迨至讨平，可知伤弊。诚念负罪之党，寻以诛夷，亡命之徒，近皆涤荡。则被释放者皆为赤子，经革者悉是平人。虽性命之永全，在生涯之何著？兴言轸悯，未尝去怀。其京兆凤翔府，先因攻讨之时，及收复之後，应有诸色犯罪人第宅庄园店舍水，曾经籍没，及本主未归者，已宣下本道，却给付罪人骨肉为主。仍仰逐处严切指挥，勿令所繇衷私阑吝，邀求资金。庶令存济，用副朕怀。
    ○禁滥荐敕
    朝廷设爵命官，求贤取士，或以资叙进，或以科级升。至有白首穷经，方阶一第，半生守选，始遂一官。是以国无幸民，士无滥进。近年州郡奏荐，多无出身前官，或因权势书题，或是衷私请。既难阻意，便授真恩。遂使躁求徼幸之徒，争游捷径；辛苦孤寒之士，尽泣穷途。将期激浊扬清，所宜循名责实。凡百有位，当体朕怀，今後州府，不得奏荐无前官及无出身人。如有奇才异行，越众超群，亦许具名以闻，便可随表赴阙，当令有司考试，朕亦自更披详，断其否臧，俾之升黜。庶使人不谬举，野无遗才，冀广德人，以资从政。
    ○盛夏决滞狱敕
    朕肇启丕基，躬临庶政，深慕泣辜之道，以宏恕物之心。今则方属炎蒸，正当长养。黄沙系絷，宜矜非罪之人；丹笔重轻，切戒舞文之吏。凡有狱讼，不得淹延，务令囚绝拘留，刑无枉滥。冀叶雍熙之化，用符钦恤之情。应京都诸道州府见禁人等，宜令逐处长吏，限敕到应有狱囚，当面录问，事小者便须遣决，案未成者即严切指挥，疾速勘决，据罪详断疏放，勿令停滞，及致冤抑。庶召和气，俾悦群心。
    ○答窦贞固进晋朝实录敕
    贞固等群书睹奥，直笔纪言，成一代之明文，继百王之盛典，岂特洪纤靡漏，抑亦贬有彰。将播无穷，永传不朽，叹重美，顷刻不忘。
    ○贬监察御史刘顼复州司户参军敕
    顼名外通籍，官列宪司，凡系所为，尤宜知禁。不能为子诤父，而乃离局侵官。宜谪掾於方州，俾省愆於终日。
    ○定催科赏罚敕
    秋夏徵赋，素有常规，苟或催督及时，官吏奉法，自然办及，不至愆期。前後所行条流，颇甚苛细，殊亏大体，且类空言，宜有改更，以示惩劝。起今後，夏秋徵赋，省限满後，十分系欠三分者，县令主簿罚一百直勒停，录事参军本曹官罚七十直殿两选，孔目官罚七十直降职次，本孔目勾押官典决停，本判官罚七十直。若系欠三分已上，奏取进止，系欠三分已下者，等第科断殿罚。其州县徵科节级所由，委本州重行决责。其本判官录事参军本曹官孔目勾押官典，取一州都徵上比较，县令主簿，即本县都徵上比较分数。州县官吏等各处员僚，司分寄任，所徵赋税，乃是职司，苟或慢公，何以食禄？将劝能吏，仍立赏科。应诸州县令录佐官，在任徵科，依省限了绝者，至参选日，若是四选已上者减一选，若不及四选者则与转官。其已前所行赏罚条流，一切不行。
    ○抚恤沿边流民敕
    朕以沿边百姓，适因灾，遂至流亡，抛弃乡园，扶携老幼，未有安泊之地，深怀愍念之心，宜切抚绥，庶令存济。边界流移人户，差使臣与所在官吏抚恤安泊，其沧景德管内，甚有河淤退滩之土，蒿莱无主之田，颇是膏腴，少人耕种，可令新来百姓量力佃莳。只不得虚占土田，有妨别户居止。如是愿在别管界内居住者，亦听取便，所在关津口岸，不得阻滞。如边界有亲识可依，亦听从便，仍人给斗粟，委三司支给。候安泊定，取便耕种放差税。
    ○并三铨为一敕
    选部公事，比置三铨，所有员阙选人，分在三处，每至注拟之际，资叙难得相当。况又今年选人不多，宜令三铨公事，并为一处，委本司长官通判同商量可否施行。所冀抡选得中，铨综有序。其吏部尚书铨见阙，宜差礼部尚书王易权判。
    ○禁越诉敕
    致理安邦，必先刑政，分争辨讼，各有职司，内则台省官僚，外则州县曹局，共承寄任，同体忧勤。苟众务之有条，则蒸民之无怨。向来百姓诉讼，不得越次诉论，近日继有便诣朝廷，不经州县，宜再止绝，免致逾违。今後百姓凡有诉论，及言灾，先诉於县，县如不治，即诉於州，州治不平，诉於观察使。或断遣不当，即可诣台省，如或越次诉论，所司不得承接。如有抵犯，准律科惩。其诉事文状，或自手写，或是雇人，并於状後书其名姓，并住止处所，如无人写状，许过白纸事条，并须为己；如或容诉，是挟阿私，鞫得其情，必议严断。若所经处所断遣不平，致诣朝廷，长史推司，当行谪罚。
    ○讨慕容彦超敕
    兖州节度使慕容彦超，不知恩信，辄恣凶狂，北则勾唤刘崇，南则结连淮寇，劫掠邻县，邀截路行，差补元随，主持镇务，一向残害生聚，百般诛敛货财，赡养奸凶，图谋悖乱，割剥之苦，所不忍闻。朕每为含容，欲全终始，近据东西诸处申奏，慕容彦超遍於管内抽点乡军，人户不伏追差，逐处杀劫镇将，又惧挟雠屠害，悉是逃窜山林。言念众多，尽能忠孝，嗟我赤子，遇此乱臣。方当寒冻之时，可想艰辛之状，须行吊伐，以救孤危。今差侍卫步军都指挥使曹英等统领大军，往彼问罪。已指挥告报诸军，入兖州界，并不得下路村舍，斫伐桑枣，驱虏牛驴，毁拆舍屋，发掘坟墓。如有犯者，便行军令。候至城下，委曹英散行指挥安抚人户，兼勒诸县令依旧勾当公事。仍差使臣於兖州四面边界招唤百姓，令著营养。如有恶党接便为非者，即就彼处断，其人户不得更於堡塞团集。仍勒县镇官员，节级明具朝廷指挥告报，劝课农桑，无失春计。兼自前有兖州管内人户，被慕容彦超迫虏诳惑诱引，见在州城内者，及有元在兖州充职人等，必是逐人各有骨肉房亲在城，今官中一切不问。宜令州县倍加安抚，勿纵节级所繇衷私恐吓。若有全家并在兖州城内者，或有庄田店宅，及诸般物产，如元有人勾当勒一切仍旧。若无人主张，即委邻人简较看守，勿信任人妄有占据，乃毁拆斫伐，候收复城池，分付本主。一夫作乱，万姓何辜？兴言疚怀，伤叹无已。故北告谕，各令闻知。
    ○令诸道劝课农桑敕
    敕诸道府州吏：六府允修，无先重谷；九扈分职，厥惟勤农。今则东作聿兴，西成系望，我有群后，政在养民，苟不懈於行春，谅倍登於多稼。卿分忧事任，道俗廉平，树以风声，靡如草偃。必莱之地，并作百廛；游惰之民，咸勤四体。用洽带牛之化，更彰栖亩之谣。眷倚之，寤兴斯切。诏到卿可散下管内劝课，乡县百姓，依时耕种，栽接桑棘，勿纵游惰，务在精勤。
    ○谕金州屯戍兵士敕
    一昨慕容彦超结连草寇，毒寇蒸民，侧近县镇乡村，无名胁从屠害，人神愤怒，须议讨除。朝廷已发大军，往彼攻取。汝等屯戍边境，劳苦经时，言念忠勤，不忘寤寐。所有汝等家口，并在兖州城内，属此背违，想皆忧念。在朕诚意，暂不弭忘。已降宣命指挥曹英，候收复城池日，画时选得力负寨部领兵士率先入城，占据本营，安抚逐人骨肉家口，不得辄有惊恐。
    ○授钱宏ㄈ天下兵马元帅敕
    古之王者，启邦经野，分职设官，畴建殊庸，懋照大德，我有重臣，世膺王爵，虽任一方之帅，未超极品之荣。汉法非刘不王，唐制元帅为重，兹惟大任，宁授非人？用锡名藩，永扶昌运。咨尔检校太师守尚书令上柱国吴越国王钱宏ㄈ，乾坤闲气，海岳孕灵，为民物之纲维，实朝廷之藩屏。承家保国，奕世羡堂构之贤；治乱持危，四方推英豪之主。梯航时登乎丹陛，兵革靡及乎苍生，才足以尊主而庇民，德足以移风而易俗，肆归建极，不替忱诚。有齐桓尊周之心，而忠义式逾乎齐；有晋悼驾楚之略，而功名不忝乎晋。建之都督，则百辟允谐；使之元戎，则三军用命。表海受一方之寄，真王启万户之封，匪尔令名，曷兼众职？尔其不坠善始，永图令终，承我履言，毋忝厥位。可特授天下兵马都元帅，馀如故。
    ○恤刑敕
    朕以寡昧，获主黎元，将以召天地之和，每思去刑政之弊，寅恭於此，宵旰为劳，今以节及长嬴，时临暑热，耕农之户，蚕麦将忙，宜於狱讼之闲，特示忧勤之旨。应有刑狱，切虑淹滞。诏至，所有重轻系囚，疾速勘鞫断遣，无令冤抑，虑有淹延。若轻罪画时决遣，其婚田争讼务内勿治。若事要定夺，即须疾速区分。若断遣不平，许人纠告官典，必议徵断。
    ○赠阎宏鲁崔周度官敕
    阎宏鲁、崔周度死义之臣，礼加二等，所以渗漏泽而贲黄泉也。尔等贞节昭彰，正容肃厉，以从顺为已任，以立义作身谋，履此祸机，并罹冤横，宜伸赠典，以慰贞魂。宏鲁赠骁卫大将军，周度赠秘书少监。
    ○禁吏民举留守牧敕
    诸州县吏民缁黄，继来诣阙，举留刺史县令。牧宰之任，委寄非轻，系蒸庶之惨舒，布朝廷之条法。若廉勤奉职，抚字及民，自有政声达於朝听，何劳民庶远致举留？既妨农养之时，又耗路途之费。所宜革，免致劳烦。今刺史县令显有政能，观察使审详事状，朝廷当议奖，百姓僧道，更不举请，一切止绝。
    ○宣李谷入见敕
    昨乃批答，已丁宁宣谕，卿所掌至重，代难其人，苟济事权，何劳勤见？朕於便殿待卿，可暂入来，与卿款叙。
    ○改定盐麴条法敕
    承前所立盐麴条法，每犯至少，尽处极刑。近年以来，抵罪甚重。兼以邑居人户，随税请盐，既不许将入城隍，又不容向外破卖。立法之弊，一至於斯。爰自新朝，尚沿旧制，昨因郑州按狱，备见百姓衔冤，既详断之逾违，亦条令之疑误。睹兹深刻，须议改更，庶令轻重得中，兼复上下知禁。国计之重，立法为先，贵在必行，何须过当？凡盐曲犯，一斤已下至一两杖臀十七，配役一年；五斤已下一斤已上杖脊二十，役三年；五斤已上杖死之。煎硷盐犯，一斤已下杖脊二十役，役三年；一斤已上杖死之。若捉获硷土及水煎成盐，了秤之定罪。颗盐末盐，各有界分，如界分相侵，同犯盐罪论。乡村所请蚕盐，只自充用，不得将入城邑村坊，博易货卖。如违同犯盐论。所请蚕盐处道路津镇，须验公凭。凡卖盐曲，并须官场官务，若衷私兴贩，同犯盐曲例论。凡盐户酒户衷私与场官院官买卖，同犯例论。官场官务有羡馀盐麴。并尽底纳官，如辄将货卖，同犯盐麴论。凡盐曲同情共犯，若是卑幼骨肉奴婢同犯，只罪家长。主者不知情，只罪造意者，其馀减等。凡城郭人户系屋税盐，并於城内请给。若外县镇郭下人户，亦许将所请盐归家供食，即本部官据人户合请数，都计於场请数，点检入城，不得因便带入。其郭下户或城外有庄田合并户税者，亦本处官预前分说，勿令逐处都请。凡盐曲盐硷，随处地分节级专切捉搦，如透漏必重科断。其告犯盐曲人，死罪者赏钱五十千文，不死罪赏三十千文。以本处系省钱充，故斟酌轻重，立此科条，宜令三司施行。其中有合指挥件目，随事处分以闻。
    ○令黄知筠往兖州收埋暴骨敕
    兖州自逆臣盗据，多有杀伤，永惟葬配之仁，式示掩骸之义。宜令乐院使黄知筠往兖州，收暴露骸骨，於高地为圹埋葬，祭奠以闻。
    ○更定招安户口赏例敕
    朝廷命官，分治州县，至於招安户口，增益税租明立赏科，以劝勤吏。近朝革，虽有敕文，俱未适中，难仍旧贯。晋代则伤於容易，启侥幸之门；汉朝则过於艰难，妨进趋之路。既非允当，须议改更。宜令应州县官所招添到户口课绩，自今日已前罢任者，并准天福八年三月十一日敕施行，其汉乾三年七月二十五日敕不行。起今後，应罢县令主簿招添到户口，其一千户已下县，每增添满二百户者减一选；三千户已下县，每三百户减一选；五千户已下县，每四百户减一选；万户已下县，每三百户减一选；并所有增添户及租税，并须分明於历子解由内录都数。若是减及三选已上，更有增添及户数者，县令与改服色，已赐绯者与转官，其主簿与加阶转官。
    ○定皮革税敕
    累朝已来，用兵不息，至於缮治甲胄，未免配役生灵，取乃民资，助成军器。就中皮革，尤峻科刑，稍犯严条，皆抵极典。乡县以之生事，奸猾得以侵渔。宜立新规，用革前弊。应天下所纳牛皮，令将逐年所纳数，三分内减放二分，其一分於人户苗亩上配定。每秋夏苗共十顷，纳连角牛皮一张，其黄牛纳乾筋四两，水牛半斤。犊皮不在纳限。其皮人户自诣本州送纳，所司不得邀难。所有牛马骡皮筋角，今後官中更不禁断，并许私家供使买卖，只不得将出化外敌境。仍仰关津界首子细觉察捕捉，所犯人必加深罪。其州县先置巡简牛皮节级，及朝廷先降条法，一切停废。其合分擘纳黄牛水牛皮筋处，其闲有未尽事件，委所司取便处分，庶免编民犯禁，且使人户资家，既便公私，用除苛弊。
    ●卷一百二十四
    ☆周太祖（三）
    ○赐青州敕
    敕青州在城及诸县镇乡村人户等，朕临御已来，安民是切，务除疾苦，俾遂苏舒。据知州ト门使张凝近奏陈八事於人不便，积久相承，宜降指挥，并从改正。其一，属州营田後槽两务所管课利斛斗钱物人户牛具屯官等，宜并割属州县官，旧额税课，其务及职员并废，其课额内有红花紫草菜靛麻等，据时估纳钱，折丝绢亦不得，其系官桑土牛具什物，并赐见佃人为永业其城郭内宅舍房店，奏取进止，其秋夏纳税匹段，不成端匹者，许人户合端匹，不得以零尺纳钱，其匹并须本色，不得邀纳价钱，改换色目，如省司品配不在此限。其二，省司元纳夏秋税匹段，每匹纳十钱，每贯七钱，丝绵细线每十两纳耗半两，粮食每石纳耗一斗八钱蒿草每十束耗一束钱五分，鞋每两一钱，此外别无配率，今後青州所管州县，并依省司则例供输，如违罪无轻恕。其三，刘铢在任时，於苗亩上每亩徵车脚钱，每顷配柴炭，今後并止绝。其四，州司每年配和买旱草及苫营草，今後并止绝，如有关三司指挥。其五，所徵食盐钱，每贯别纳脚钱，今後止绝。其六，别徵进奏院粮课钱，及递铺钱鞋，分配县镇，今後并止绝，要即於州司公用钱内支遣。其七，州司配徵啖马药及配药，又县镇科配石炭红花紫草，今後并止绝，不得配率，又州司於夏苗上配纳麦面，今後据州合用多少，量於近县配纳，不得遍据诸县。其八，旧例州县供纳夏秋租税皆毕须追人吏到州勘会，此後止绝，税无欠少，不得追集县吏。已前事件，已降宣命处分，其属郡淄登莱等州，如有前项旧弊，亦依青州例施行。
    ○宣慰麟州刺史杨仲训敕
    麟州刺史杨仲训及军州将吏职员等：据夏州节度使李彝殷奏，得汝等状称，刘崇拒命圣朝，坚其逆垒，今被部族侵迫，乞垂救解，兼已称，大朝正朔，并门逆命，边郡无归，值妖孽之胁从，致朝贡之阻绝，今则蕃部兵民，助我讨违，汝等哀告蕃邻，欲谋归向，备睹变通之意，特用宏纳之仁，宜示抚安，用奖忠顺。已指挥州府及诸蕃部，不令进攻，汝等便宜明宣朝旨，告谕军民。应是通河东道路口岸，画时遣人守御，不得通人来往，凡有公事，一一奏取朝廷指挥，其官员将校职掌，一切依旧，仍分析名衔申奏，当议等第加恩，兼之酬赏。
    ○虑囚敕
    朕以时当化育，气属炎蒸，乃思缧绁之人，是轸哀矜之念，虑其非所，案鞫淹延。或枉滥穷屈，而未得伸宣；或饥渴疾病，而无所控告。以罪当刑者，唯彼自召，法不可移；非理受苦者，为上不明，安得无虑？钦恤之道，夙宵靡宁。应诸道州府见系罪人，宜令官吏疾速推鞫，据经遣断，不得淹滞。仍令狱吏洒扫牢狱，常令虚歇；涤洗枷械，无令蚤虱。供给水浆无令饥渴。如有疾患，令其家人看承；囚人无主，官差医工诊候，勿致病亡。循典法之成规，顺长嬴之时令，俾无淹滞，以至和平。
    ○令州县军镇各守职分敕
    赋税婚田，比来州县之职；盗贼烟火，元系巡镇之司。各有区分，不相逾越，或侵职分，是紊规绳，切虑所在职员，尚循旧弊，须行条贯，以正纪纲。京兆凤翔府同华耀等州所管州县军镇，顷因唐末，藩镇殊风，久历岁时，未能革。政途不一，何以教民？其婚田争讼，赋税丁徭，合是令佐之职。其擒奸捕盗，庇护部民，合是军镇惊察之职。今後各守职分，专切提撕，如所职疏遗，各行按责。其州府不得差监徵军将下县，庶期静办，无使烦劳。
    ○禁习天文图纬诸书敕
    辰象元远，罕克精研，术数幽深，骤难穷究。则有闾阎之内，小祝之流，粗学阴阳，务求衣食，妄谈休咎，以诳民氓。比设律条，止兹诞妄。久疏法网，是启妖讹。自今後元象品物、天文图书谶记、七曜历、太一雷公式法等，私家不合有，及衷私传习，见有者并须焚毁。司天台、翰林院本司职员，不得以前件所禁文书，出外借人传写。其诸时日、五行、占筮之书，不得禁限。其年历日，须候本司算造奏定，方得雕印，所司不得衷私示外，如违准律科断。遍下诸道州府，各令告示。
    ○严究落第举人腾谤并不得受荐敕
    国家开仕进之路，设儒学之科，较业抡才，登贤举俊。其或艺能素浅，履行无闻，来造科场，要求侥幸，及当试落，便起怨嗟，谤议沸腾，是非蜂起。至有伪造制敕之语，扇惑侪流；巧为诬毁之言，隐藏名姓。以兹取事，得非薄徒？宜立宪章，以示澄汰。其礼部贡院条奏宜依。仍於引试之时，精详考校，逐场去留，无艺者虽应年深，不得饶僭场数，若有艺者虽当黜落，并许诉陈。祗不得於街市省门，故为喧竞，及投无名文字，讪毁主司。如有故违，必行严断。本司锁宿後，御史台开封府所差守当人专切觉察。其有不自苦辛，祗凭势援，潜求荐，俯拾科名，致使孤寒滞於进取。起今後主司不得受荐书题，如有书题，密具姓名闻奏，其举人不得就试。今後举人，须取本乡贯文解，若乡贯阻隔，祗许两京给解。
    ○命以天下县户口定望紧上中下次第敕
    天下县邑，素有等差，历年月以既深，或增损之不一。其中有户口虽众，地望则卑，地望虽高，而户口至少，每至调集，不便铨衡。及有久历官途，却授隘狭之县，才仕进，便临繁庶之民，宜立成规，庶叶公共。应天下县，除赤县畿县次赤次畿外，其馀三千户已上为望县，二千户已上为紧县，一千户已上为上县，五百户已上为中县，不满五百户为中下县。选人资叙合入下县者，今许入中下县。宜令所司据今年天下县户口数，定望紧上中下次第闻奏。
    ○赐赵凤自尽敕
    赵凤骤承委寄，合禀宪章，临民不力於抚绥，率性但闻於凶暴。沿淮巡寇，当年之残忍难名；近郡颁条，在任之贪虐尤甚。夺部民之妻女，率州户之资财，招纳贼徒，骚扰生聚。尔不奉法，国有常刑。其赵凤宜削夺在身官爵，赐自尽。
    ○即位赦文
    自古受命之君，兴邦建统，莫不上符天意，下顺人心。是以夏德既衰，爰启有商之祚；炎风不竞，肇开皇魏之基。朕早事前朝，久居重位，受遗辅政，敢忘伊霍之忠？仗钺临戎，复委韩彭之任。匪躬尽瘁，焦思劳心，讨叛涣於河潼，张声援於岐雍，竟平大憝，粗立微劳。才旋旆於关西，寻统兵於河北，训齐师旅，固护边陲，只将身许国家，不以贼遗君父。外忧少息，内患俄生，群小连谋，大臣遇害，栋梁既坏，社稷将倾。朕方在藩维，亦遭谗构。逃一生於万死，径赴阙庭；枭四罪於九衢，幸安区宇。将延汉祚，择立刘宗。徵命已行，军情忽变，朕以众庶所迫，逃避无繇，扶拥至京，尊戴为主。重以中外劝进，方岳推崇，黾勉虽顺於群心，临御实惭於凉德。改元建号，祗率於旧章；革故鼎新，宜覃於霈泽。朕本姬室之远裔，虢叔之後昆，积庆累功，格天光表，盛德既延於百世，大命复集於眇躬。今建国宜以大周为号，改乾四年为广顺元年。自正月五日昧爽已前，应天下见禁人等，罪无轻重，已发觉未发觉，已结正未结正，常赦所不原者，咸赦除之。故汉枢密使杨侍卫都指挥使史宏肇三司使王章等，以劳定国，尽节致君，千载逢时，一旦同命，悲感行路，愤结重泉，虽寻雪於沈冤，宜更申於渥泽，并可加等追赠，备礼归葬，丧事官给，仍访子孙叙用。其馀同遭枉害者，亦与追赠。马步诸军将士等，戮力协诚，输忠效义，先则戡平内难，後乃推戴朕躬。言念勋劳，所宜旌赏。其员僚将士等，各与等第，超加恩命，仍赐功臣名号，已有功臣名号者，别与改赐。应左降官，量加叙录。亡官失爵之人，宜与齿用。配流徒役人，并许放还。已殁者任从归葬。所有杜仲威李守贞王景崇赵思绾宾幕元随亲戚及诸色人，先因惧罪，至今逃匿者，并可放还，任自取便。昨者犯罪人苏逢吉刘铢阎晋卿李业後替聂文进郭允明及同时犯罪人等家族骨肉，先已释罪疏放，其逐人所有亲戚，及门客元随，职掌在诸处者，切虑尚抱忧疑，今并释放。所在不得更有恐动。内有手下先管庄田钱谷人等，已下三司点简磨勘，了日一任逐便。诸处有犯罪逃亡之人，及山林草寇等，咸许自新，一切不问，各还乡里，自务营生，仍仰所在切加安恤。所繇节级，不得衷私妄有恐动。如赦到後，一月不归本业者，复罪如初。内外文武臣僚致仕官，诸军将校随使职员，及前任藩侯郡守文武朝列，前内诸司使副使前禁军指挥使前资行军副使等，各与等第加恩。应见任文武臣僚内诸司使诸道行军副使藩方马步军都指挥使，如父母在，未有恩泽者即与恩泽，如亡殁，未曾追封赠者亦与封赠，已封赠者更与封赠。晋汉以来，兵革屡动，赋役烦并，黎庶疮痍，鳏寡孤，不能自济，为人父母，曾不闵伤？应天下州县所欠乾元年二年已前夏秋残税，及派徵物色，并三年夏税，诸色残欠，并与除放。所有澶州已来，大军经过之时，沿路人户，恐有蹂践，两边共二十里，并乾三年残欠秋税并放。应河北沿边州县，自去年九月后来曾经契丹蹂践处。其人户应欠乾三年终已前积年残欠，诸色税物，并与除放，仍委逐处长吏倍加存抚。至於防守边塞，优恤疲羸，利害之事，各宜条奏。自前或有拒契丹，显立功劳，及将吏之中，有殁於王事者，具名以闻，当议酬奖。应系三司主持钱谷败阙场院官，取乾元年终已前徵纳外，累经较科，灼然无抵当者，委三司分析闻奏，别候指挥。秋夏徵科，旧有规制，如闻诸道州府，别立近限催驱，或缘逼蹙过深，转致供输不易，至使蚕欲老而求丝债禾未熟而取谷钱，但无逋县，何须急暴？应天下百姓纳税租，并取省限内纳卑，不任促限徵督。如是军期急速，即不拘此例。访闻诸处人户，逃移在外者，自前省司虽累行招携，多未归复，兼知逃户税赋，摊配居人，公私之闲，未甚允当。念其疾革，常轸於怀，宜令所司商量，虽行条贯，庶使逃移者即归乡土，见居者渐遂舒苏，免困生灵，以副勤恤，藩侯郡守寄任非轻，立政之先，养民为本，每及徵赋，尤要徇公。其逐处仓场库务，宜令节度使刺史专切钤辖，掌纳官吏，一依省条指挥，不得别纳斗馀秤耗。旧来所进羡馀物色，今後一切停罢。朕早在藩镇，尝戒奢华，今御寰区，尤思节俭。况国家多事，帑藏甚虚，将缓忧劳，所宜省约。应乘舆服御之物，不得过为华饰。宫闱器用，并从朴素。太官常膳，一切减损。诸道所有进奉，皆助军国支费。其珍巧纤华，及奇禽异兽鹰犬之类，不得辄有贡献。诸无用之物，不急之务，并宜停罢，帝王之道，德化为先，崇饰虚名，朕所不取。苟致治之未洽，虽多瑞以奚为？今後诸道所有祥瑞，不得辄有奏献，古者用刑，本期止辟，今兹作法，义切禁非。盖承弊之时，非猛则奸凶难制，及知劝之後，在宽则典宪得宜，相时而行，庶臻中道。今後应犯盗赃及和奸者，并依晋天福元年已前条制施行。应诸犯罪人等，除反逆罪外，其馀罪并不得籍没家产，诛及骨肉，一依格令处分。天下诸侯，皆有亲校，自可慎择委任，必当克效参裨，朝廷选差，理或未当，宜矫前失，庶协通规。其先於在京诸司，差军将充诸州郡元从都押牙孔目官内知客等。并可停废，仍勒却还旧处职役。设官分职，具列司存，离局侵权，诚为挠紊。今後诸司公事，并须各归局分，不得越次施行，朝廷之务，显有旧章，职官具存，安可废坠？如闻自前诸司公事，多有壅滞，今後并可速疾举行。国之大事，在祀为先，苟爽吉蠲，深为渎慢。如闻自前祠祭牢馔，颇亏肃敬，今後委监察御史严加觉察，必须丰洁，庶达精诚，稍或不恭，国有常典。近代帝王所在陵寝，合禁樵采，俾奉神灵。唐庄宗晋高祖各置守陵十户，以近陵人户充。汉高祖皇帝陵署职员，及守陵宫人时月荐飨，并守陵人户等，一切如故。仍以晋汉之裔，为二王後，委中书门下处分。自古圣帝明王，莫不好贤纳谏，是以立诽谤之木，采刍荛之言，时之利病罔不知，政之得失无不察，达聪明目，其在兹乎。应内外文武臣寮，有见识灼然益於治道者，许非时上章闻达。山林草泽之闲，怀才抱器之士，切在搜访，免致遗贤。孝子顺孙，义夫节妇，所宜旌表，以励时风。
  </div>
  <div class="pagination">
   <a href="全唐文_page86.html">
    上一页
   </a>
   <span>
    ...
   </span>
   <a href="全唐文_page82.html">
    82
   </a>
   <a href="全唐文_page83.html">
    83
   </a>
   <a href="全唐文_page84.html">
    84
   </a>
   <a href="全唐文_page85.html">
    85
   </a>
   <a href="全唐文_page86.html">
    86
   </a>
   <span class="current-page">
    87
   </span>
   <a href="全唐文_page88.html">
    88
   </a>
   <a href="全唐文_page89.html">
    89
   </a>
   <a href="全唐文_page90.html">
    90
   </a>
   <a href="全唐文_page91.html">
    91
   </a>
   <a href="全唐文_page92.html">
    92
   </a>
   <span>
    ...
   </span>
   <a href="全唐文_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
