<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 8 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 8 页/共 29 页
  </h1>
  <div class="content">
   劝成风徳疏【唐仲友曰惟能通言路方是宰相无私处但能尽言未见无私唐惟陛防专欲开言路以其无一毫私○乂曰以一人之言补衮不若以天下之言补衮○愚曰陈宠论寛欲革前代苛刻之政第五伦论寛乃交天下言事之人葢严刻所以待奸民非所以待良民喜怒所以待使令之辈非所以待言事之人故吏过严为俗君过严为亢皆失之况人之死生系乎君之喜怒其欲进言也疑畏常横乎其中未言则进忖退度将言则朝刚夕减至言上达巳无几君又以喜怒行之其谁肯言乎此尚寛之急先务也伦为相不恶言葢魏相去副封陆防开言路同意又胜宠逺矣】
　　第五伦【本传伦俗吏苛刻及为三公值帝长者屡有善政乃上疏襃称盛美因以劝成风徳】
　　陛下即位躬天然之徳体晏晏之姿以寛临下出入四年前嵗诛刺史二千石贪残者六人斯皆明圣所鉴非羣下所及然诏书每下寛和而政急不解务存节俭而奢侈不止者咎在俗敝羣下不称故也光武承王莽之余颇以严猛为政后代因之遂成风化郡国所举类多办职俗吏殊未有寛博之选以应上求者也陈留令刘豫冠军令驷协并以刻薄之姿临人宰邑专念掠杀务为严苦吏民愁怨莫不疾之而今之议者反以为能违天心失经义诚不可不慎也非徒应坐豫协亦当宜谴举者务进仁贤以任时政不过数人则风俗自化矣臣尝读书记知秦以酷急亡国又目见王莽亦以苛法自灭故勤勤恳恳实在于此又闻诸王主贵戚骄奢逾制京师尚然何以示逺故曰其身不正虽令不行【论语孔子之言】以身教者从以言教者讼夫隂阳和嵗乃丰君臣同心化乃成也其刺史太守以下拜除京师及道出洛阳者宜皆召见可因博问四方兼以观察其人诸上书言事有不合者可但报归田里不宜过加喜怒以明在寛臣愚不足采
　　论窦氏贵横疏【西山真氏曰是时窦氏之埶未大盛也而第五伦已为章帝言之忠臣之心防微杜渐每每如此人君不可以不察也○愚曰第五伦抑制诸窦结客之过与光武绳诸王宾客之意合亦防微説凡曵裾王门之士钓富贵者多明分义者少蜂钻通刺防鼎流涎蝇集骖车乘顔骋好小则招权交贿贸乱是非大则干政持衡媒移玺绂故淮南之客不无羊胜公孙诡淮隂之客不无蒯通桓温之客不无郗超此皆各有富贵之想求其如枚乘之不阿梁孝王邹阳之不附淮南王稍知分义者鲜故宋意斥宾客亷范之辈袁安斥除窦宪刺史守相皆此意也若窦宪遵伦之言闭门谢客则身不至死班固邓叠不至诛而诸宾客亦不至免归本郡也窦氏一门惟瓌训饬宾客不干名分得以自全瓌何智而宪何愚哉】第五伦【本传诸马得罪归国而窦氏始贵伦复上疏】
　　臣得以空虚之质当辅弼之任素性驽怯位尊爵重拘迫大义思自策厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门众喣飘山聚蚊成雷盖骄佚所从生也三辅论议者至云以贵戚废锢当复以贵戚浣濯之犹解酲当以酒也诐险趣埶之徒诚不可亲近臣愚愿陛下中宫严勑宪等闭门自守无妄交通士大夫防其未萌虑于无形令宪永保福禄君臣交欢无纎介之隙此臣之至所愿也
　　待诸王过恩疏【唐仲友曰意以为人臣有节不宜逾礼过恩最得献替之义在明帝时言此则为投合又曰书云惇叙九族肃宗知惇而未得所谓叙意言能济之○愚曰西汉宗枝疎故外戚窃权东汉宗枝疎故宦官窃权卒之嘘西都之火者光武也然东都之灰者昭烈也呜呼九族睦而唐尧以圣頍弁兴而周幽以孤其埶然也章帝隆亲亲之小恩不复封建同姓之大法宜宋意以逾礼为言使并考古制则善矣】
　　宋意【本传意字伯志建初中征为尚书肃宗性寛仁而亲亲之恩笃故叔父济南中山二王毎数入朝特加恩宠及诸昆弟并留京师不遣就国意以为人臣有节不宜逾礼过恩乃上疏】
　　陛下至孝烝烝恩爱隆深以济南王康中山王焉先帝昆弟特防礼宠圣情恋恋不忍逺离比年朝见乆留京师崇以叔父之尊同之家人之礼车入殿门即席不拜分甘损膳赏赐优渥昔周公怀圣人之徳有致太平之功然后王曰叔父加以锡币今康焉幸以支庶享食大国陛下即位蠲除前过还所削黜衍食佗县男女少长并受爵邑恩宠逾制礼敬过度春秋之义诸父昆弟无所不臣所以尊尊卑卑彊干弱枝者也陛下徳业隆盛当为万世典法不宜以私恩损上下之序失君臣之正又西平王羡等六王皆妻子成家官属备具当早就蕃国为子孙基阯而室第相望乆磐京邑婚姻之盛过于本朝仆马之众充塞城郭骄奢僣拟宠禄隆过今诸国之封并皆膏腴风气平调道路夷近朝聘有期行来不难但割情不忍以义断恩发遣康焉各归蕃国令羡等速就便时以塞众望
　　南单于请兵不可许疏【愚曰夷狄相攻中国之福故单于分为五遂有宣帝渭上之朝匈奴分为二遂有建武遣质之举凡汉世夷狄削弱虽由汉武絶漠之功而亦乘北狄纷争之弊宋意之言可谓得待夷狄大体虽然易曰田有禽利执言夫夷狄隔逺中国而害中国则伐今以夷狄攻夷狄柰何助以兴兵而翼其恶邪】
　　宋意【本传章和二年鲜卑击破北匈奴而南单于乘此请兵北伐因欲还归旧庭时窦太后临朝议欲从之意上疏】
　　夫戎狄之隔逺中国幽处北极界以沙漠简贱礼义无有上下彊者为雄弱即屈服自汉兴以来征伐数矣其所克获曽不补害光武皇帝躬服金革之难深昭天地之明故因其求降羁縻畜养邉人得生劳役休息于兹四十余年矣今鲜卑奉顺斩获万数中国坐享大功而百姓不知其劳汉兴功烈于斯为盛所以然者夷虏相攻无损汉兵者也臣察鲜卑侵伐匈奴正是利其抄掠及归功圣朝实由贪得重赏今若听南虏还都北庭则不得不禁制鲜卑鲜卑外失暴掠之愿内无功劳之赏豺狼贪婪必为边患今北虏西遁请求和亲宜因其归附以为外扞巍巍之业无以过此若引兵费赋以顺南虏则坐失上畧去安即危矣诚不可许【防南单于竟不北徙】
　　文选补遗巻八
　　钦定四库全书
　　文选补遗巻九
　　元　陈仁子　辑
　　奏疏
　　諌击匈奴疏【唐仲友曰諌伐匈奴不一人鲁恭言最忠厚大抵道徳仁义之説若人君能行其言则与天同大○西山真氏曰太后以私一弟之故横兴师旅以挑逺夷公卿言之一切不听徒欲宪之有功以赎罪而不知适以重其罪○愚曰人稍有私心者决不恤公家之害窦宪击匈奴非公也私也后假此以护私门宪亦假此以赎私罪吾观燕然勒铭特乗匈奴饥弱之后遂以成功长安朝防几受尚书万嵗之拜刺客满城胁异巳者其心包藏可窥矣公家之利与否不顾也三公如袁安任隗尚不能諌止鲁恭言调度贫困岂能遏其私哉】鲁恭【本传恭字仲康扶风平陵人和帝初立议遣窦宪与征西将军耿秉击匈奴云云】
　　陛下亲劳圣思日昃不食忧在军役诚欲以安定北垂为人除患定万世之计也臣伏独思之未见其便社稷之计万人之命在于一举数年以来秋稼不熟人食不足仓库空虚国无蓄积防新遭大忧人怀恐惧【章帝崩也】陛下躬大圣之徳履至孝之行尽谅隂三年听于冡宰百姓阙然三时不闻警跸之音莫不懐思皇皇若有求而不得今乃以盛春之月兴发军役扰动天下以事戎夷诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况于人乎故爱人者必有天报昔太王重人命而去邠故获上天之祐【史记古公修后稷公刘之业人皆戴之戎翟攻之人人皆怒欲战古公曰人以我故战杀人父子予不忍为乃与私属尽去邠止于岐山邠人举国扶老擕弱尽复归于岐下】是以圣王之制羁縻不絶而已今边境无事宜当修仁行义尚于无为令家给人足安业乐产夫人道尽于下则隂阳和于上祥风时雨覆被逺方夷狄重译而至矣易曰有孚盈缶终来有它吉言甘雨满我之缶诚来有我而吉已【此卦坤下坎上坤为土缶之象也坎为水而之象也坎在坤上故曰甘雨满我之缶有诚信则它人来附而吉】夫以徳胜人者昌以力胜人者亡今匈奴为鲜卑新杀逺藏于史侯河西去塞千里而欲乘其虚耗利其微弱是非义之所出也前太仆祭肜逺出塞外卒不见一胡而兵困矣【永平十六年窦固祭肜耿秉来苗等四道出击匈奴固至天山击走呼衍王肜坐不至涿邪山无所见而还下狱免为庻人】白山之难不絶如綖【白山即天山也公羊传曰中国不絶若綖】都护陷没士卒死者如积【永平末年焉蓍兹共攻没都护陈睦杀吏士二千余人】迄今被其辜毒孤寡哀思之心未弭仁者念之以为累息柰何复欲袭其迹不顾患难乎今始征发而大司农调度【文各反】不足使者在道分部督趣【促】上下相迫民间之急亦己甚矣三辅并凉少雨麦根枯焦牛死日甚此其不合天心之效也羣僚百姓咸曰不可陛下独柰何以一人之计弃万人之命不防其言乎上观天心下察人志足以知事之得失臣恐中国岂徒匈奴而已哉惟陛下留圣恩休罢士卒以顺天心【刘攽曰恩当作思】
　　諌为笃景起第疏【唐仲友曰何敞公正忠厚之士○愚曰人之贤否辞受自别武帝为霍光治第而曰匈奴未灭何以家为太后遣窦宪击匈奴曽未成功而先为笃景治第二人亦不辞霍以功名终窦以奢侈败贤否天渊矣】
　　何敞【本传敞字文髙扶风平陵人时以窦宪击匈奴诏使者为宪第笃景并起邸第兴造劳役百姓愁苦敞上疏】
　　臣闻匈奴谓之桀逆乆矣平城之围慢书之耻此二辱者臣子所为捐躯而必死髙祖吕后忍怒还忿舍而不诛伏惟皇太后秉文母之操【文母文王之妻太姒也】陛下履晏晏之姿匈奴无逆节之罪汉朝无可慙之耻而盛春东作兴动大役元元怨恨咸怀不悦而猥复为卫尉笃奉车都尉景缮修馆第弥街絶里臣虽斗筲之人诚窃怀怪以为笃景亲近贵臣当为百僚表仪今众军在道朝廷焦唇百姓愁苦县官无用而遽起大第崇饰玩好非所以垂令徳示无穷也宜且罢工匠专忧北邉恤人之困除律令条法疏【唐仲友曰经术先王之典法律当世之务学古入官议事以制政乃不迷经术也其尔典常作之师法律也又曰董仲舒儒者本经术兼通世务故欲兴礼以措刑陈宠法家通法律兼经学故能附礼以议刑又曰宠除律令仁矣尚是论其末】
　　陈宠【本传宠为廷尉又钩校律令条法溢于甫刑者除之云云未及施行迁鸿胪】
　　臣闻礼经三百威仪三千故甫刑大辟二百五刑之属三千礼之所去刑之所取【去礼之人刑以加之故曰取也】失礼则入刑相为表里者也今律令死刑六百一十耐罪千六百九十八【耐者轻刑之名也】赎罪以下二千六百八十一溢于甫刑者千九百八十九其四百一大辟千五百耐罪七十九赎罪春秋保干图曰王者三百年一蠲法汉兴以来三百二年宪令稍増科条无限又律有三家其説各异宜令三公廷尉平定律令应经合义者可使大辟二百而耐罪赎罪二千八百并为三千悉删除其余令与礼相应以易万人视听以致刑措之美传之无穷
　　五经章句取士疏【愚曰史称徐防奉法周宻防任三公佗无发明而仅及章句取士何也汉无尊宰相之权亦无选宰相之法自永平以来岂无贤相如韩棱之忠正袁安之端介陈宠之寛恤使得贤主而佐之虽为丙魏房杜不难柰何所遇非时而权轻乎仲长统讥当时有曰中世选三公务于清慤谨慎循事习故乃妇女之检押乡曲之常人耳恶足居斯位噫选之轻皆由视之轻故也观统所言何责于防】
　　徐防【本传防字谒卿沛国铚人永元十四年拜司空以五经难明宜为章句悟后学】
　　臣闻诗书礼乐定自孔子发明章句始于子夏【史记孔子没子夏居西河教弟子三百人为魏文侯师】其后诸家分析各有异説汉承乱秦经典废絶本文畧存或无章句収拾阙遗建立明经博征儒术开置太学【武帝时开学官置博士弟子员也】孔圣既逺微防将絶故立博士十有四家【汉官仪曰光武中兴恢稽古易有施孟梁丘贺京房书有欧阳和伯夏侯胜建诗有申公辕固韩婴春秋有严彭祖顔安乐礼有戴徳戴圣凡十四博士太常差选有聪明威重一人为祭酒总领纲纪也】设甲乙之科【前书曰嵗课甲科四十人为郎中乙科二十人为太子舍人丙学四十人补文学掌故】以勉劝学者所以示人好恶改敝就善者也伏见太学试博士弟子皆以意説不修家法私相容隠开生奸路毎有策试輙兴诤讼论议纷错互相是非孔子称述而不作又曰吾犹及史之阙文疾史有所不知而不肯阙也今不依章句妄生穿凿以遵师为非义意説为得理轻侮道术寖以成俗诚非诏书实选本意改薄从忠三世常道专精务本儒学所先臣以为博士及甲乙策试宜从其家章句开五十难以试之解释多者为上第引文明者为髙説若不依先师义有相伐皆正以为非五经各取上第六人论语不宜射策虽所失或乆差可矫革【东观记防上疏曰试论语本文章句但通度勿以射策冀令学者务本有所一心专精师门思核经意事得其实道得其真于此广经术尊重圣业有益于化虽从来乆六经衰微学问寖浅诚宜反本改矫其失】
　　年老求归疏【唐仲友曰功成只在乆任班超开西域二十二年然后成功若任之不终则累年之功一旦皆丧○愚曰臣子义先于君而后其身诗渐渐之石病役乆于外而作也而曰武夫东征不遑朝矣盖思君也大凡臣子其出也为君其归也特思君班超逾葱岭迄县度在西域三十一年功拟充国而不烦中国之兵智逾马援而不防逺域之谗上疏告归可谓善保功名惜未语以诗人思君之义几若恋恋桑梓欲衣绣昼行者后卒归身洛阳得以遂来朝之志者天也】
　　班超【本传超自以乆在絶域年老思土十二年上疏】
　　臣闻太公封齐五世葬周狐死首丘代马依风【礼记太公封于营丘比及五世皆反葬于周古之人有言曰狐死正丘首仁也韩诗外传曰代马依北风飞鸟扬故巢】夫周齐同在中土千里之间况于逺处絶域小臣能无依风首丘之思哉蛮夷之俗畏壮侮老【前书匈奴其俗壮者食肥美老者食其余贵壮健贱老弱也】臣超犬马齿殱常恐年衰奄忽僵仆孤魂捐弃昔苏武留匈奴中尚十九年今臣幸得奉节带金银护西域如自以寿终屯部诚无所恨然恐后世或名为没西域臣不敢望到酒泉郡但愿生入玉门闗【玉门闗属敦煌郡今沙州也去长安三千六百里闗在敦煌县西北酒泉今肃州也去长安二千八百五十里也】臣老病衰困冒死瞽言谨遣子勇随献物入塞【东观记时安息遣使献大爵师子超遣子勇随入塞也】及臣生在令勇目见中土
　　劝崇儒学疏【愚曰樊准预储经学隠逸之士以俟讲习何其逺虑也是时安帝即位年甫十二准己虑及此盖周公抗世子法于伯禽而以防教成王意也文帝虽贤且智至使晁错以术数傅太子其善善储人于其初哉】
　　樊准【本传准字防陵宏之族曽孙补尚书郎邓太后临朝儒学陵替准乃上疏】
　　臣闻贾谊有言人君不可以不学故虽大舜圣徳孳孳为善【孟子曰鸡鸣而起孜孜为善者舜之徒也】成王贤主崇明师傅【尚书召公为保周公为师相成王为左右】及光武皇帝受命中兴羣雄崩扰旌旗乱野东西诛战不遑啓处然犹投戈讲艺息马论道至孝明皇帝兼天地之姿用日月之明庶政万机无不简心而垂情古典游意经艺毎飨射礼毕正坐自讲诸儒并听四方欣欣虽阙里之化矍相之事诚不足言又多征名儒以充礼官如沛国赵孝琅邪承宫等或安车结驷告归乡里或丰衣博带从见宗庙其余以经术见优者布在廊庙故朝多皤皤之良华首之老毎防防则论难衎衎共求政化详览羣言响如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车且渠来入就学八方肃清上下无事是以议者毎称盛时咸言永平今学者盖少逺方尤甚博士倚席不讲儒者竞论浮丽忘謇謇之忠习諓諓之辞【諓謟言也】文吏则去法律而学诋欺鋭锥刀之锋断刑辟之重徳陋俗薄以致苛刻昔孝文窦后性好黄老而清静之化流景武之间臣愚以为宜下明诏博求幽隠发扬岩穴宠进儒雅有如孝宫者征诣公车以俟圣上讲习之期公卿各举明经及旧儒子孙进其爵位使缵其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道
　　盛夏断狱疏【西山曰按月令之书虽起秦世然先王之制存焉汉兴颇用其畧如春行寛大之令布封赏之恩以至秋冬理狱十月而后不复论囚类皆本之月令自髙帝时有赵尧等分举四时之制至是魏相又为宣帝言之其后李寻告哀帝谓朝廷忽于时月之令诸侍中尚书近臣宜令通知月令之意而盛夏斩人识者知王莽之必亡后汉陈宠鲁恭亦尝论此大畧皆原于月令云】
　　鲁恭【本传和帝末下令麦秋得案验薄刑州郡好苛察遂盛夏断狱恭上疏云云】
　　臣伏见诏书敬若天时忧念万民为崇和气罪非殊死且勿案验进柔良退贪残奉时令【言顺月令之事】所以助仁徳顺昊天致和气利黎民者也旧制至立秋乃行薄刑自永元十五年以来改用孟夏而刺史太守不深惟忧民息事之原进良退贱之化【月令曰孟夏命太尉赞桀俊遂贤良举长大行爵出禄必当其位】因以盛夏征召农人拘对考验连滞无已司典司京师四方是则【汉官仪曰司校尉董领京师及三辅三河农】而近于春月分行诸部托言劳来贫人而无隠恻之实烦扰郡县亷考非急逮捕一人罪延十数上逆时气下伤农业案易五月姤用事经曰后以施命诰四方【诰理也易姤卦象曰天下有风姤后以施命诰四方干为天君之象也巽为风号令之象也后君也故以喻人君施命也】言君以夏至之日施命令止四方行者所以助微隂也行者尚止之况于逮召考掠夺其时哉比年水旱伤稼人饥流宂【宂散也】今始夏百谷权舆阳气胎养之时自三月以来隂寒不暖物当化变而不被和气月令孟夏断薄刑出轻系行秋令则苦雨数来五谷不熟【礼记申之气乗之也苦雨白露之类也时物得而伤】又曰仲夏挺重囚益其食【挺犹寛也】行秋令则草木零落【酉之气乗之也八月宿直昴为狱主杀】人伤于疫【大陵之气为害也大陵星名春秋合诚图曰大陵主死防也】夫断薄刑者谓其轻罪己正不欲令乆系故时断之也臣愚以为今孟夏之制可从此令其决狱案考皆以立秋为断以顺时节育成万物则天地以和刑罚以清矣
　　贵戚用威权疏【愚曰西汉之财耗于兵旅夷狄东汉之财耗于外戚权宦兵旅夷蠧在外也外戚权官蠧在内也外者易见内者难防光武赐郭况明帝赐马族章帝赐窦氏皆赉予无数安帝于耿窦阎显亦然至三年三公以国用不足奏令吏民得入钱谷为闗内侯虎贲羽林郎五官大夫官府吏缇骑营士各有差用财非其道故取财亦非其道西汉犹可言也东汉其卑矣】
　　翟酺【本传酺字子超广汉雒人安帝始亲政事追感祖母宋贵人悉封其家又元舅耿寳及皇后兄弟阎显等并用威权酺上疏】
　　臣闻微子佯狂而去殷叔孙通背秦而归汉彼非自疎其君时不可也臣荷殊絶之恩防值不讳之政岂敢雷同受宠而以戴天履地伏惟陛下应天履阼厯值中兴当建太平之功而未闻致化之道盖逺者难明请以近事征之昔窦邓之宠倾动四方兼官重绂盈金积货至使议弄神器改更社稷岂不以埶尊威广以致斯患乎及其破坏头颡堕地愿为孤豚岂可得哉夫致贵无渐失必暴受爵非道殃必疾今外戚宠幸功均造化汉元以来未有等比陛下诚仁恩周洽以亲九族然禄去公室政移私门覆车重寻宁无摧折而朝臣在位莫肯正议翕翕訾訾更相佐附臣恐威权外假归之良难虎翼一奋卒不可制故孔子曰吐珠于泽谁能不含【春秋保干图曰臣功大者主威侵权并族害已奸行吐珠于泽谁能不舍谕君之权柄外假则必竞取以为己利犹珠出于泽中谁能不含取以为已宝也吐犹出也】老子称国之利器不可以示人【老子道经曰鱼不可脱于泉国之利器不可以示人】此最安危之极戒社稷之深计也夫俭徳之恭政存约节故文帝爱百金于露台饰帷帐于皁囊【文帝常欲作露台计直百金曰百金中人十家之产何以台为遂止不作又东方朔曰文帝集上书囊以为殿帷】或有讥其俭者上曰朕为天下守财耳岂得妄用之哉至仓谷腐而不可食钱贯朽而不可校今自初政巳来日月未乆费用赏赐已不可筭敛天下之财积无功之家帑藏单尽民物雕伤卒有不虞复当重赋百姓怨叛既生危乱可待也昔成王之政周公在前召公在后毕公在左史佚在右四子挟而维之目见正容耳闻正言一日即位天下旷然言其法度素定也今陛下有成王之尊而无数子之佐虽欲崇雍熈致太平其可得乎自去年以来灾谴频数地坼天崩髙岸为谷修身恐惧则转祸为福轻慢天戒则其害弥深愿陛下亲自劳防研精致思勉求忠贞之臣诛逺佞謟之党损玉堂之盛尊天爵之重割情欲之欢罢宴私之好帝王图籍陈列左右心存亡国所以失之鉴观兴王所以得之庶灾害可息丰年可招矣
　　论乳母王圣放恣疏【愚曰凡人之情爱生于所私而骄起于所挟故私之者或酬保抱之微恩而挟之者直肆播弄之大蠧易明夷曰入于左腹获心意也凡女嬖非佗比其情眤其迹宻权臣不能握政柄而彼握之搢绅不能通音好而彼通之草茆士不能亲近顔色而彼近之始也媒身之荣终也胎国之祸成汤桑林六事之责女谒居一盖恶之深也阿母王圣君以阿保之私也而挟之以骄杨震两疏诋斥不省其后不至交构太子身死鴈门不止由终而观是爱而骄之者孰若上无所私而下无所挟之为愈也】
　　杨震【本传震字伯起农华隂人永宁元年代刘恺为司徒明年邓太后崩内宠始横安帝乳母王圣因保养之勤縁恩放恣圣子女伯荣出入宫掖传通奸赂震上疏云云】
　　臣闻政以得贤为本理以去秽为务是以唐虞俊乂在官四凶流放天下咸服以致雍熈方今九徳未事嬖幸充庭阿母王圣出自贱微得遭千载奉养圣躬虽有推燥居湿之勤【孝经援神契曰母之于子也鞠养殷勤推燥居湿絶少分甘也】前后赏惠过报劳苦而无厌之心不知纪极外交属托扰乱天下损辱清朝尘防日月书诫牝鸡牡鸣【牝雌也牡雄也尚书古人有言牝鸡无晨牝鸡之晨唯家之索】诗刺哲妇丧国【诗大雅曰哲夫成城哲妇倾城】昔郑庄公从母氏之欲恣骄弟之情几至危国然后加讨春秋贬之以为失教夫女子小人近之喜逺之怨实为难养易曰无由遂在中馈言妇人不得与于政事也宜速出阿母令居外舍断絶伯荣莫使徃来令恩徳两隆上下俱美惟陛下絶婉娈之私割不忍之心留神万几诫慎拜爵减省献御损节征发令野无鹤鸣之叹【诗小雅序曰鹤鸣诲宣王也郑注教周宣王求贤人之未仕者】朝无小明之悔【诗小雅序曰小明大夫悔仕于乱也】大东不兴于今【诗小雅序大东刺乱】劳止不怨于下【诗小雅序曰人劳刺厉王也】拟踪徃古比徳哲王岂不休哉【奏御帝以示阿母等内幸皆怀忿恚】増立捕盗法疏【愚曰治盗亦多术矣陈忠绍父宠学刑尚寛简如除蚕室刑解臧史三世禁锢及母子兄弟相代死听赦所代者彬彬父风烈独捕盗之法纠摘令尉不少贷何也夫昔有责吏轻如汉武泰山之盗二千石不収捕者矣又有责吏重如二世山东之盗郡国争防蔽不言者矣而所以治盗者何术也诗曰民之未定职盗为寇记曰宁有盗臣夫盗不求于民而于臣吾谓陈忠捕盗之法终不若陈蕃择守令之説为愈也】
　　陈忠【本传忠字伯始自帝即位以后频遭元二之戹百姓流亡盗贼并起郡县更相饰匿莫肯纠发忠独以为忧上疏】
　　臣闻轻者重之端小者大之源故隄溃螘孔气泄鍼芒【韩子曰千丈之隄以蝼螘之穴而溃黄帝素问曰针头如芒气出如筐也】是以明者慎微智者识几书曰小不可不杀诗云无纵诡随以谨无良盖所以崇本絶末钩深之虑也臣窃见元年以来盗贼连发攻亭劫掠多所伤杀夫穿窬不禁则致彊盗彊盗不断则为攻盗攻盗成羣必生大奸故亡逃之科宪令所急至于通行饮食罪至大辟【通行饮食犹今律云过致资给与同罪也饮音防食音寺】而顷者以来莫以为忧州郡督録怠慢长吏防御不肃皆欲采获虚名讳以盗贼为负虽有发觉不务清澄至有逞威滥怒无辜僵仆或有局蹐比伍转相赋敛或随吏追赴周章道路是以盗发之家不敢申告邻舍比里共相压迮或出私财以偿所亡其大章着不可掩者乃肯发露陵迟之渐遂且成俗寇攘诛咎皆由于此前年勃海张伯路可为至戒覆车之轨其迹不逺盖失之末流求之本源宜紏増旧科以防来事自今彊盗为上官若佗郡县所糺觉一发部吏皆正法【上官谓郡府也若及也部吏谓督邮游徼也正法依法也】尉贬秩一等令长三月奉赎罪二发尉免官令长贬秩一等三发以上令长免官便可撰立科条处为诏文切勅刺史严加糺罚冀以猛济寛惊惧奸慝顷季夏大暑而消息不协【汉书音义息卦太阳消卦太隂其余杂卦少隂少阳】寒气错时水涌为变天之降异必有其故所举有道之士可策问国典所务王事过差令处暖气不效之意庶有谠言以承天诫
　　大臣行三年丧疏【愚曰理有可行于君子而不可行于小人者君子知行义故以通丧为重小人无行义故以短丧为幸语曰三年之丧通丧也孝文以日易月此一时权宜之论司徒刘恺开端于初元之三年未及五载尚书令祋讽罢之史谓陈忠奏复宦竪不便呜呼宦竪贪竞无耻之辈也不便岂特此哉】
　　陈忠【本传至建光中尚书令祋讽尚书孟布等奏以为孝文皇帝定约礼之制光武皇帝絶告宁之典贻则万世诚不可改宜复建武故事忠上疏】
　　臣闻之孝经始于爱亲终于哀戚上自天子下至庶人尊卑贵贱其义一也夫父母于子同气异息一体而分三年乃免于怀抱先圣縁人情而着其节制服二十五月是以春秋臣有大丧君三年不呼其门闵子虽要绖服事以赴公难退而致位以究私恩故称君使之非也臣行之礼也【自此以上至臣有大丧并公羊传之文也闵子骞孔子弟子也遭丧君使之从军骞乃要绖而服以从军役事了退家致位丧次极尽私恩故君使之虽非臣从君命有礼也】周室陵迟礼制不序蓼莪之人作诗自伤曰缾之罄矣惟罍之耻言己不得终竟子道亦上之耻也髙祖受命萧何创制大臣有宁告之科合于致忧之义【论语吾闻夫子人未有自致者也必也亲丧乎】建武之初新承大乱凡诸国政多趣简易大臣既不得告宁而羣司营禄念私鲜循三年之丧以报顾复之恩者礼义之方实为雕损大汉之兴虽承衰敝而先王之制稍以施行故籍田之耕起于孝文【文帝二年诏曰农天下之本其开籍田】孝亷之贡发于孝武【武帝元光元年初令郡国举孝亷】郊祀之礼定于元帝【元帝成帝时匡衡韦成定迭毁郊祀之礼】三雍之序备于显宗【三雍明堂辟雍灵台也雍和也解具明帝纪】大臣终丧成乎陛下【谓安帝诏大臣得行三年丧】圣功美业靡以尚兹孟子有言老吾老以及人之老防吾防以及人之防天下可运于掌臣愿陛下登髙北望以甘陵之思揆度臣子之心则海内咸得其所【甘陵安帝母陵陵在清河故言北望】
　　论水灾为伯荣疏【愚曰人一溺于所嬖者不悟也易剥之六五贯鱼以宫人宠无不利鱼隂类也宫人出入宫掖之人也总之得其序使羣隂听命如贯鱼然则不至为害而苟有溺于嬖者未易序之而使不乱也隂类之溺人也甚深而序之也甚难汉安帝与唐睿宗一也安帝不能序故外戚有耿宝阎显宦宫有江京李闰女谒有王圣君女伯荣各防出以为妍睿宗不能序故外戚如武三思妃匹如韦后上官婕妤女谒如太平安乐公主争开门而受贿夫二君皆剥隂时也而非贯鱼之主也水灾縁徴而生此逆其序则彼孰从序哉】陈忠【本传时帝数遣黄门常侍及中使伯荣徃来甘陵而伯荣负宠骄蹇所经郡国莫不迎为礼谒又霖雨积时河水涌溢百姓骚动忠上疏】
　　臣闻位非其人则庶事不叙庶事不叙则政有得失政有得失则感动隂阳妖变为应陛下每引灾自厚不责臣司臣司狃恩莫以为负【狃习也言屡被恩贷不以灾变为忧负】故天心未得隔并屡臻【隔并谓水旱不节】青冀之域滛雨漏河【漏溢也】徐岱之滨海水盆溢兖豫蝗蝝滋生【蝝螽子也】荆掦稻收俭薄并凉二州羌戎叛戾加以百姓不足府帑虚匮自西徂东杼柚将空臣闻洪范五事一曰貌貌以恭恭作肃貌伤则狂而致常雨【洪范五行传辞】春秋大水皆为君上威仪不穆临莅不严臣下轻慢贵幸擅权隂气盛彊阳不能禁故为滛雨陛下以不得亲奉孝徳皇园庙【孝徳皇安帝父清河王庆】比遣中使致敬甘陵朱轩軿马相望道路可谓孝至矣然臣窃闻使者所过威权翕赫震动郡县王侯二千石至为伯荣独拜车下仪体上僣侔于人主长吏惶怖谴责或邪謟自媚发人修道缮理亭传多设储跱征役无度【跱具也】老弱相随动有万计赂遗仆从人数百匹顿踣呼嗟莫不叩心河间托叔父之属【河间王开安帝叔也】清河有陵庙之尊【清河王延平也】及剖符大臣皆猥为伯荣屈节车下陛下不问必以陛下欲其然也伯荣之威重于陛下陛下之之柄在于臣妾水灾之发必起于此昔韩嫣托副车之乘受驰视之使江都误为一拜而嫣受欧刀之诛【韩嫣得幸于武帝猎上林先使嫣乘副车从数百十骑驰视兽江都王望见以为天子伏谒道傍嫣驱不见王怒为皇太后泣言衔之后嫣以奸闻太后赐嫣死】臣愿明主严天元之尊正干刚之位【天元犹乾元易曰大哉乾元】职事巨细皆任贤能不宜复令女使干错万机重察左右得无石显泄漏之奸【石显字君房恐天子一旦纳用左右间已乃取一言为验上尝使至诸宫征发先白上恐漏尽宫门闭请诏开门上许之显故投夜还诏开宫门后果有告显矫诏开宫门显泣曰陛下过私小臣属任以事羣下无不嫉妬欲防害者唯明主能知之上以为然而怜之】尚书纳言得无赵昌谮崇之诈【郑崇哀帝时为尚书仆射数諌争尚书令赵昌佞謟因奏崇与宗族通疑有奸上怒下崇狱】公卿大臣得无朱博阿傅之援【哀帝时博为丞相承傅太后指奏免大司马傅喜哀帝怒下博狱自杀】外属近戚得无王鳯害商之谋【成帝舅王鳯鳯隂求商短使人上书告商闺门内事商坐免】若国政一由帝命王事每决于己则下不得偪上臣不得干君常雨大水必当霁止【霁止也】四方众异不能为害任尚书权重疏【愚曰天子无私人国家无私官夫三公九卿维宻而体统明古制也而岂为私哉自汉武私宦官而尚书之名重自昭宣私大臣而尚书之权益重至光武抑官宦轻大臣又不复六卿之制而自为一官虽公亦私也吾尝攷尚书秦官也所职即周官宰夫叙羣吏之治者周属太宰汉徒以少府领之丞相己不与知少府又主天子私藏大戾古意其后尚书为内朝官少府亦无如之何大防汉以丞相御史为外朝不可至内庭于是置尚书主章奏报告之事汉武踈外朝士游宴后庭始用宦者更为中书令是时犹不过审察章奏其可否决断一取于御笔之下逓送两府是武帝私宦官者然也武帝末年以昭帝防不任事故命大臣霍光领尚书事指示人主判下朝事凡领尚书始预政权亲近禁中当时虽田千秋桑羊同受诏辅防主亦不得与宣帝又以元帝颇防令史髙萧望之周堪録尚书事是昭宣私大臣者然也至成帝惩中书令谒者恭显弄权不攷六卿古制乃以中书为尚书分四曹常侍曹尚书主六卿事二千石曹尚书主郡国二千石事民曹尚书主凡吏上书客曹尚书主外国夷狄事更用士人为之光武之兴因循弗改既疑大臣又不用宦官又分二千石曹客曹各为二号六曹事务归台阁三公但受成事而已是光武自为一官无所统摄虽公犹私者然也按汉仪尚书令主赞奏事总领纪纲无所不统与司校尉御史中丞朝防皆专席而坐京师号曰三独坐其重若此而其源皆起于武帝成于昭宣至东汉则极矣然则裁抑尚书莫若复六卿陈忠言其弊不改其制则名不正而私矣岂古制哉】
　　陈忠【本传时三府任轻机事专委尚书而灾变咎辄切免公台忠以为非国旧体忠上疏】
　　臣闻君使臣以礼臣事君以忠故三公称曰冢宰王者待以殊敬在舆为下御坐为起【汉旧仪曰皇帝见丞相起谒者赞称曰皇帝为丞相起立乃坐皇帝在道丞相迎谒者赞称曰皇帝为丞相下舆立乃升车】入则参对而议政事出则监察而董是非汉典旧事丞相所请靡有不听今之三公虽当其名而无其实选举诛赏一由尚书尚书见任重于三公陵迟以来其渐乆矣臣忠心常独不安是故临事战惧不敢穴见有所兴造【穴见言不广】又不敢希意同僚以谬平典而谤讟曰闻罪足万死近以地震策免司空陈褒【褒字伯仁庐江人】今者灾异复欲切让三公昔孝成皇帝以妖星守心移咎丞相使贲丽纳説方进方进自引卒不防上天之福【成帝时荧惑守心议郎李寻奏记丞相翟方进曰唯君侯尽节转凶方进忧不知所出有郎贲丽善为星言大臣宜当之上乃召见方进赐养牛上尊酒令审处焉方进即日自杀贲音肥】徒乖宋景之诚故知是非之分较然有归矣又尚书决事多违故典罪法无例诋欺为先文惨言丑有乖章宪宜责求其意割而勿听上顺国典下防威福置方圆于规矩审轻重于衡石【衡秤衡也三十斤为钧四钧为石】诚国家之典万世之法也
　　为阿母修第疏【胡致堂曰安帝三公无出杨震之右者然大臣之义以道事君合则留违则去震先为司徒奏论乳母王圣贱微嬖幸损辱清朝圣女伯荣其夫封侯不合经义书奏不省一宜去矣迟留三嵗迁为太尉再言王圣起第为国大费周广谢恽依倚分威天下諠哗埶且叛怨上又不纳二宜去矣至于明年震复上疏弹劾近幸骄溢逾法反被譛愬遂致杀身若震之为人忠则可尚其未得为仁乎仁者度君而后事不事而后度也烛理必明而处义必精也安帝已可知矣震以三公之尊两奏一乳养老妇人而不能动有大于此者独将奈何哉故当初奏不省之时即可引领而去过是殊少昧也】
　　杨震【本传时诏遣使者大为阿母修第中常侍樊丰及侍中周广谢恽等更相扇动倾揺朝廷震复上疏】
　　臣闻古者九年耕必有三年之储故尧遭洪水人无菜色【言有储蓄人无食菜之饥色】臣伏念方今灾害发起弥弥滋甚【弥稍也韦孟诗弥弥其失也】百姓空虚不能自赡重以螟蝗羌虏钞掠三邉震扰战闘之役至今未息兵甲军粮不能复给大司农帑藏匮乏殆非社稷安宁之时伏见诏书为阿母兴起津城门内第舍【津城门洛阳南面西头门也】合两为一连里竟街【合两坊而为一宅里即坊也】雕修缮饰穷极巧伎今盛夏土王而攻山采石其大匠左校别部将作合数十起【续汉志将作大匠秩二千石左校令秩六百石】转相迫促为费巨亿周广谢恽兄弟兴国无肺腑枝叶之属依倚近幸奸佞之人与樊丰王永等分威共权属托州郡倾动大臣宰司辟召承望防意招来海内贪污之人受其贷赂至有臧锢弃世之徒复得显用白黒溷淆清浊同源天下讙哗咸曰财货上流为朝结讥臣闻师言上之所取财尽则怨力尽则叛怨叛之人不可复使故曰百姓不足君谁与足惟陛下度之救赵腾疏【愚曰小人得以容奸于世者惟幸人主杀言者而已凡人之情耻于为恶者常惮公论之见指而无所着身其或杜议者之口则孰不可以自骋萧望之之杀此石显得以容于汉也周子谅之杀此李林甫得以容于唐也安帝杀赵腾此固宦寺嬖戚皆得容于元初建光间欤虽然帝杀赵腾矣又杀杨震杀腾则闭草茆之口杀震则闭公卿之口而小人何所不客哉】
　　杨震【本传河间男子赵腾诣阙上书指陈得失帝发怒遂收考诏狱诘以罔上不道震复上疏救之】
　　臣闻尧舜之世諌鼓谤木立之于朝殷周哲王小人怨詈则还自敬徳所以达聪明开不讳博采负薪尽极下情也今赵腾所坐激讦谤语为罪与手刃犯法有差乞为亏除全腾之命以诱刍荛舆人之言【帝不省腾竟伏尸都市】探筹立后疏【愚曰心术之邪者其辞枝何也天子立后所以配天地母天下也先论族姓次论贤徳未闻论年貎也顺帝多内嬖莫知所立欲探筹以立吾不知太姒姜嫄不能探而妲己襃姒或探之则立之是邪非邪胡广史敞諌止是矣广曰徳同以年年钧以貌王子朝有言王后无嫡则择立长年钧以徳徳钧以卜而乃以年以貌年如丽华或足误陈貌如太真或足误唐此广心术不正之一端也】
　　胡广【本传广字伯始南郡华容人时顺帝欲立皇后而贵人有宠者四人莫知所建议欲探筹以神定选广与尚书郭防史敞上疏諌曰】
　　窃见诏书以立后事大谦不自专欲假之筹策决疑灵神篇籍所记祖宗典故未尝有也恃神任筮既不必当贤就值其人犹非徳选岐嶷形于自然伣天必有异表【伣苦见反譬喻也诗云文王嘉止伣天之妹】宜参良家简求有徳徳同以年年钧以貌稽之典经断之圣虑政令犹汗徃而不反诏文一下形之四方臣职在拾遗忧深责重是以焦心冒昧陈闻【帝从之以梁贵人良家子定立为皇后】
　　守长数易疏【愚曰守长数易之病诚有之然为光武犹可为顺帝不可光武黜陟守令之权专于君上故数易犹公顺帝黜陟守令之权变于宦竖故数易皆私朱浮言而从左雄言而不从其埶盖可知矣】
　　左雄【本传雄字伯豪南郡湼阳人时拜雄尚书再迁尚书令上疏云云】
　　臣闻柔逺和迩莫大宁人宁人之务莫重用贤用贤之道必存考黜是以臯陶对禹贵在知人安人则惠黎民怀之分伯建侯代位亲民民用和穆礼让以兴故诗云有渰凄凄兴雨祁祁雨我公田遂及我私及幽厉昏乱不自为政襃艳用权七子党进贤愚错绪深谷为陵故其诗云四国无政不用其良又曰哀今之人胡为虺蜴言人畏吏如虺蜴也【襃艳谓襃姒也艳色美也七子皆襃姒之亲党谓皇甫为卿士仲允为膳夫家伯为宰番为司徒蹶为趣马棸子为内史楀为师氏也】宗周既灭六国并秦阬儒泯典刬革五等更立郡县【五等谓诸侯也】县设令长郡置守尉什伍相司封豕其民【史记商鞅为秦定变法之令令人什伍而相收司犯禁相连坐不告奸者斩长杨赋封豕其人】大汉受命虽未复古然克慎庶官蠲苛救敝悦以济难抚而循之至于文景天下康乂诚由靖寛柔克慎官人故也降及宣帝兴于仄陋综覈名实知时所病刺史守相輙亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业乆于其事则民服教化其有政理者輙以玺书勉励増秩赐金或爵至闗内侯公卿缺则以次用之是以吏称其职人安其业汉世良吏于兹为盛故能降来仪之瑞建中兴之功【宣帝时鳯皇五至因以纪年】汉初至今三百余载俗浸雕敝巧伪滋萌下饰其诈上肆其残典城百里转动无常各怀一切莫虑长乆谓杀害不辜为威风聚敛整办为贤能以理己安民为劣弱以奉法循理为不化髠钳之戮生于睚眦覆尸之祸成于喜怒视民如寇雠税之如豺虎监司项背相望【谓前后相顾也背音辈】与同疾疢见非不举闻恶不察观政于亭传责成于朞月言善不称徳论功不据实虚诞者获誉拘检者离毁【离遭也】或因罪而引髙或色斯以求名州宰不覆竞共辟召踊跃升腾超等逾匹或考奏捕案而亡不受罪防赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职斯禄薄【斯贱也】车马衣服一出于民亷者取足贪者充家特选横调【调征也】纷纷不絶送迎烦费损政伤民和气未洽灾不消咎皆在此今之墨绶犹古之诸侯【墨绶谓令长即古子男之国】拜爵王庭舆服有庸【谓常也】而齐于匹竖叛命避负非所以崇宪明理惠育元元也臣愚以为守相长吏惠和有显效者可就増秩勿使移徙非父母丧不得去官其不从法禁不式王命锢之终身【式用也】虽防赦令不得齿列若被劾奏亡不就法者徙家邉郡以惩其后乡部亲民之吏皆用儒生清白任从政者【任堪也音人林反】寛其负筭【负欠也筭口钱也儒生未有品秩故寛之】増其秩禄吏职满嵗宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各宁其所追配文宣中兴之轨流光垂祚永世不刋【帝感其言申下有司考其真伪详所施行宦竖擅权终不能用自是选代交互令长月易迎新送旧劳扰无已或官寺空旷无人案事每选部剧乃至逃亡】
　　弭灾数事疏【唐仲友曰顗所论大抵俭约敦厚之説皆切时病而未得其要以选举不良责三公固然欲选举还归尚书未是又曰三司宰相之职尚谓非周召之才而当则哲之重则尚书岂能贤于三司汉三司多由尚书进岂为尚书则可信为三司则可疑○愚曰汉以隂阳灾异之学言事者前有翼奉李寻后有郎顗襄楷虽然奉寻之学不显于文宣之时而出于元成之朝顗楷之学不扬于明章之时而验于顺桓之世盖君道不能尽而天应之臣言不能入而假天以儆则凡范瞱曰失之巫者盖有不得已而然】
　　郎顗【本传顗字雅光北海安丘人顺帝时灾异屡见阳嘉二年正月公车征顗乃诣阙拜章】
　　臣闻天垂妖象地见灾符所以谴告人主责躬修徳使正玑平衡流化兴政也易内传曰凡灾异所生各以其政变之则除消之亦除【易稽览图曰凡异所生灾所起各以其政变之则除其不可变则施之亦除郑注云改其政者谓失火令则行水令失土令则行木令失金令则行火令则灾隂去也不可变谓杀贤者也施之者死者不可复生封禄其子孙使得血食则灾除也】伏惟陛下躬日昃之听温三省之勤思过念咎务消祗悔方今时俗奢佚浅恩薄义夫救奢必于俭约拯薄无若敦厚安上理人莫善于礼修礼遵约盖惟上兴革文变薄事不在下故周南之徳闗雎政本本立道生风行草从澄其源者流清溷其本者末浊天地之道其犹鼓籥以虚为徳自近及逺者也伏见往年以来园陵数灾【阳嘉元年冬恭陵百丈庑灾永建元年秋茂陵园寝灾】炎光炽猛惊动神灵易天人应曰君子不思遵利兹谓无泽厥灾孽火烧其宫又曰君髙台府犯隂侵阳厥灾火又曰上不俭下不节炎火并作烧君室自顷缮理西苑修复太学【永建六年修太学】宫殿官府多所构饰昔盘庚迁殷去奢节俭【帝王记曰盘庚以耿在河北迫近山川自祖辛以来奢滛不絶乃度河将徙都毫】夏后卑室尽力致美又鲁人为长府闵子骞曰仍旧贯何必改作【长府鲁之府名也仍因也贯事也见论语】臣愚以为诸所缮修事可省减禀防贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗隂性澄静宜以施化之时敬而勿扰窃见正月以来隂闇连日易内传曰乆隂不雨乱气也防之比也防者君臣上下相冒乱也【易稽览图曰日食之比隂得阳防之比也隂冒阳也臣谋覆冒其君先雾从夜昏起或从夜半或平旦君不觉悟日中不解遂成防君复不觉悟下为雾也比音庇】又曰欲徳不用厥异常隂夫贤者化之本云者雨之具也得贤而不用犹乆隂而不雨也乂顷前数日寒过其节冰既解释还复凝合夫寒徃则暑来暑徃则寒来此言日月相推寒暑相避以成物也今立春之后火卦用事当温而寒违反时节由功赏不至而刑罚必加也宜须立春顺气行罚臣伏案飞侯参察众政【京房作易飞侯】以为立夏之后当有震裂涌水之害又比荧惑失度盈缩徃来渉歴舆鬼环绕轩辕【天官书舆鬼南方之宿轩辕黄龙体女主后宫之象】火精南方夏之政也政有失礼不复夏令则荧惑失行正月三日至乎九日三公卦三公上应台阶下同元首【春秋元命包曰魁下六星两两而比曰三台前书音义曰泰阶三台也又黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人】政失其道则寒隂反节节彼南山咏自周诗股肱良哉着于虞典而今之在位竞托髙虚纳累钟之奉忘天下之忧【六斛四防曰钟】栖迟偃仰寝疾自逸被策文得赐钱即复起矣何疾之易而愈之速以此消伏灾兴致升平其可得乎今选举牧守委任三府【三公也】长吏不良既咎州郡州郡有失岂得不归责举者而陛崇之弥优自下慢事愈甚所谓大纲踈小纲数【谓缓于三公切于州郡】三公非臣之仇臣非狂夫之作所以发愤忘食恳恳不己者诚念朝廷欲致兴平非不能面誉也臣生长草野不晓禁忌披露肝胆书不择言伏锧鼎镬死不敢恨谨诣阙奉章伏待重诛
　　论封阿母梁冀疏【西山真氏曰梁氏贵盛未及朞年不过荣显兼加而已左雄既諌止其封李固又乞抑止其宠忠臣之心虑于未形大抵如此使顺帝能早从其言则国家异时无弑逆之祸梁氏亦免赤族之诛岂不休哉○愚曰诗不云乎告尔忧恤诲尔序爵夫爵一也而曰序云者谓贤否秩而有别也序则爵严而贵不序则爵滥而轻髙帝封功臣百五十三而外戚止三人何严而贵也安顺而来专封权戚宦官而不闻以功何滥而轻也吾考左雄之所言安帝封王圣君矣顺帝又封宋娥山阳君安帝封宋贵人家四人为列侯矣顺帝又封梁冀襄邑侯以国家茆土封锡之典止为嬖幸外戚设爵滥而轻稍有耻者亦羞与哙伍而不足贵矣】
　　左雄【本传初帝废为济隂王乳母宋娥与黄门孙程等共议立帝后以娥前预谋封为山阳君邑五千戸又封大将军梁商子冀襄邑侯雄上封事云云雄复諌】
　　臣闻人君莫不好忠正而恶谗防然而歴世之患莫不以忠正得罪谗防防幸者盖听忠难从防易也夫刑罪人情之所甚恶贵宠人情之所甚欲是以时俗为忠者少而习防者多故令人主数闻其美稀知其过迷而不悟至于危亡臣伏见诏书顾念阿母旧徳宿恩欲特加显赏案尚书故事无乳母爵邑之制唯先帝时阿母王圣为野王君圣造生谗贼废立之祸生为天下所咀嚼死为海内所欢快桀纣贵为天子而庸仆羞与为比者以其无义也夷齐贱为匹夫而王侯争与为伍者以其有徳也今阿母躬蹈约俭以身率下羣僚蒸庶莫不向风而与王圣并同爵号惧违本操失其常愿臣愚以为凡人之心理不相逺其所不安古今一也百姓深惩王圣倾覆之祸民萌之命危于累卵常惧时世复有此类怵惕之念未离于心恐惧之言未絶乎口乞如前议嵗以千万给奉阿母内足以尽恩爱之欢外可不为吏民所怪梁冀之封事非机急宜过灾戹之运然后平议可否【防复有地震缑氏山崩雄复上疏先帝封野阳君汉阳地震今封山阳君京城复震专政在隂其灾尤大臣前后瞽言封爵至重王者可私人以财不可以官宜还阿母之封以塞灾异今冀以髙让山阳君亦宜崇其本节雄言数切娥惧辞让帝恋恋卒封之后阿母以交遘失爵】













　　文选补遗巻九
　　钦定四库全书
　　文选补遗巻十
　　元　陈仁子　辑
　　奏疏
　　风变諌微行疏【愚曰君臣之间可深情以相敬不可越分以相交是以帝王于臣有疾则临如太宗于李靖有丧则临如光武于祭遵此以厚其情而已未闻微行私幸者春秋于周王劳晋侯于践土不书谓防尊而畧其分也况私幸者乎鲁隠公馆寪氏而为寪氏所弑齐庄公如崔杼而为崔杼所弑皆古今之诫也汉桓帝之昏愚而微行幸梁舍至八年刘瑜又諌微行幸宦官舍夫微行汉武之失也已犯不韪而又幸外臣嬖戚眤情而逾分其得以自免亦幸矣】
　　杨秉【本传秉字叔节帝时微行私过幸河南尹梁府舍是日大风拔树昼昏秉疏】
　　臣闻瑞由徳至灾应事生传曰祸福无门唯人所召天不言语以灾异谴告是以孔子迅雷风烈必有变动诗云敬天之威不敢驱驰王者至尊出入有常警跸而行静室而止【跸止行人也静室谓先使清宫汉书音义汉有静室令】自非郊庙之事则銮旗不驾【汉官仪前驱有云罕皮轩銮旗车】故诗称自郊徂宫【诗大雅云汉】易曰王假有庙致孝享也【萃卦词】诸侯如臣之家春秋列其诫【左传齐庄公如崔杼之家为杼所杀】况以先王法服而私出槃游【法服谓天子服日月星辰出龙华虫藻火粉米十二章】降乱尊卑等威无序侍卫守空宫绂玺委女妾设有非常之变任章之谋【汉书代郡太守任宣坐谋反诛宣子章为公车丞立在渭城界中夜服入庙居廊间执防立于庙门待上至欲为逆发觉伏诛】上负先帝下悔靡及臣弈世受恩得备纳言【纳言尚画】又以薄学充在讲劝特防哀识见照日月恩重命轻义使士死敢惮摧折畧陈其愚
　　乞择沿邉牧守疏【愚曰世之言兵有不相闗而实相根者故善将兵者爱其国而忧其民不善将兵者轻其国而毒其民皇甫规平羌也而奏牧守之好恶孔明出师也而虑益州之疲弊若以攻城防阵者视之几乎迂且怯者而不知严抚字之选者所以厚其本而生聚教训者固安邉保胜之良画也陈盖二子之亚也佗将择偏禆而言择牧守佗将益餽饷而言减赋租不忧外难而忧萧墙之变不谋军旅而谋徼塞之民卒之州郡震栗鲜卑不敢近塞者息经用嵗以亿计是牧守得人可以翼在山之埶而减之一分者利之十倍奈何为梁冀所不容也皇甫孔明不作世之将忧国恤民求如者亦罕矣】
　　陈【本传字叔珍上党氏人防羌胡寇邉杀长吏驱畧百姓桓帝以世谙邉俗拜为度辽将军临行上疏】
　　臣防恩累世驰骋邉垂虽展鹰犬之用顿毙胡虏之庭魂骸不返荐享狐狸犹无以塞厚责答万分也至臣顽驽器无铅刀一割之用过受国恩荣秩兼优生年死日永惧不报臣闻三辰不轨擢士为相蛮夷不恭抜卒为将臣无文武之才而忝鹰扬之任上慙圣朝下惧素餐虽殁躯体无所云补今西州邉鄙土地塉埆【埆音觉又音确谓薄土也】鞍马为居射猎为业男寡耕稼之利女乏机杼之饶守塞望县命锋镝闻急长驱去不图反自顷年以来匈奴数攻营郡【谓郡有屯兵者即护羌校尉屯金城乌桓校尉屯上谷之类】残杀长吏侮畧良细战夫身膏沙漠居人首系马鞍或举国掩戸尽种灰灭孤儿寡妇号哭空城野无青草室如悬磬虽含生气实同枯朽徃嵗并州水雨灾螟互生稼穑荒耗租更空阙老者虑不终年少壮惧于困戹陛下以百姓为子品庶以陛下为父焉可不日昃劳神垂抚循之恩哉唐尧亲舍其子以禅虞舜者是欲民遭圣君不令遇恶主也故古公杖策其民五倍【帝王世纪曰古公亶父是为太王为百姓所附狄人攻之王遂杖策而去止于岐山之阳邑于周也豳人从者如归市一年成邑二年成都三年五倍其初也】文王西伯天下归之岂复舆金辇寳以为民惠乎近孝文皇帝感一女子之言除肉刑之法【女子即太仓令淳于公之女缇萦也事见前书】体徳行仁为汉贤主陛下继中兴之统承光武之业临朝听政而未留圣意且牧守不良或出中官惧逆上防取过目前呼嗟之声招致灾害匃奴性悍因衰縁隙而令仓库单于豺狼之口功业无铢两之效皆由将帅不忠聚奸所致前凉州刺史祝良初除到州多所紏罚太守令长贬黜将半政未逾时功效卓然实应赏异以劝功能改任牧守去斥奸残又宜更选匈奴乌桓护羌中郎将校尉简练文武授之法令除并凉二州今年租更寛赦罪扫除更始则善吏知奉公之祐恶者觉营私之祸胡马可不窥长城塞下无望之患矣陈时事及荐李膺朱穆疏【愚曰草茅之士以分论则不必言以理论则不容不言何也仁者以天地万物为一体凡宇宙间有一物不遂则吾心不慊焉纬有宗周之忧漆室有倚楹之叹皆此心也刘陶身非两府也位非九卿也既无官守又无言责始游太学乃歴诋政柄之不可假直諌之不可诬而又荐李膺朱穆以纲维国政虽濒于死而不悔呜呼其心何超然度越世俗哉观其疏首言天地人物之故则陶所见未易与俗人言也陶之心不以分而以理其禹稷思天下之饥溺犹己也夫】
　　刘陶【本传陶字子竒一名伟颍川颍隂人时大将军梁冀专朝而桓帝无子连歳荒饥灾异数见陶时游太学乃上疏】
　　臣闻人非天地无以为生天地非人无以为灵是故帝非人不立人非帝不宁夫天之与帝帝之与人犹头之与足相须而行也伏惟陛下年隆徳茂中天称号【中谓当天之中也】袭常存之庆循不易之制目不视鸣条之事耳不闻檀车之声【尚书伊尹相汤伐桀遂与桀战鸣条之野檀车兵也诗曰檀车啴啴】天灾不有痛于肌肤震食不即损于圣体故蔑三光之谬轻上天之怒伏念髙祖之起始自布衣拾暴秦之敝追亡周之鹿合散扶伤克成帝业功既显矣勤亦至矣流福遗祚至于陛下陛下既不能増明烈考之轨而忽髙祖之勤妄假利器委授国柄使羣丑刑芟刈小民雕敝诸夏虐流逺近故天降众异以戒陛下陛下不悟而竞令虎豹窟于麑场豺狼乳于春囿【鹿子曰麑乳产也】斯岂唐咨禹稷益典朕虞议物赋土蒸民之意哉又令牧守长吏上下交竞封豕长蛇蚕食天下货殖者为穷寃之魂贫馁者作饥寒之鬼髙门获东观之辜丰室罗妖叛之罪【説苑孔子为鲁司冦七日而诛少正卯于东观之下】死者悲于窀穸生者戚于朝野【窀厚也穸夜也厚夜犹长夜】是愚臣所为咨嗟长怀叹息者也且秦之将亡正諌者诛防进者赏嘉言结于忠舌国命出于谗口擅阎乐于咸阳授赵髙以车府【赵髙为车府令与壻咸阳令阎乐谋杀胡亥事见史记】权去己而不知威离身而不顾古今一揆成败同势愿陛下逺览强秦之倾近察哀平之变得失昭然祸福可见臣又闻危非仁不扶乱非智不救故武丁得传説以消鼎雉之灾【武丁殷王髙宗也得傅説为相殷复兴焉时有雉登鼎耳而雊武丁惧而修徳位以永宁】周宣用申甫以济夷厉之荒【诗曰维申及甫维周之翰史记周孝王之子燮是为夷王崩子厉王胡立行暴虐死于彘也】窃见故冀州刺史南阳朱穆前乌桓校尉臣同郡李膺皆履正清平贞髙絶俗穆前在冀州奉宪操平摧破奸党民清万里膺歴典牧守正身率下及掌戎马威扬朔北斯实中兴之良佐国家之柱臣也宜还本朝挟辅王室上齐七燿下镇万国臣敢吐不时之义于讳言之朝犹氷霜见日必至消灭臣始悲天下之可悲今天下亦悲臣之愚惑也宦官纵恣疏【致堂胡氏曰黄琼当五侯立功封爵之后自大司农拜上公虽能奏免州郡贪污十余人然非当世之本务也至于中常侍専权恣横浊乱朝廷则未尝昌言及之云众二人下狱被诛琼乃上书伸白其枉不亦晚乎书奏不纳后亦不复有言迟回三年然后免去又拜司空以终其身夫处浊世居髙位而正救之功如彼其卑不知得名当代以何道也顾差贤于胡广赵戒尔方之厐参王龚殆不及也徐孺子少而从学贵而不见有以也夫】黄琼【本传琼字世英江夏安陆人】
　　臣闻天者务刚其气君者务彊其政是以王者处髙自持不可不安履危任力不可不据夫自持不安则颠任力不据则危故圣人升髙据上则以徳义为首渉危蹈倾则以贤者为力唐尧以徳化为冠冕以稷契为筋力髙而益崇动而愈据此先圣所以长守万国保其社稷者也昔髙皇帝应天顺民奋劒而王扫除秦项革命创制降徳流祚至于哀平而帝道不纲秕政日乱遂使奸佞擅朝外戚専恣所冠不以仁义为冕所蹈不以贤佐为力终至颠蹶灭絶汉祚天维陵陁民鬼惨怆頼皇干眷命炎徳复辉光武以圣武天挺继统兴业创基冰泮之上立足枳棘之林【泮氷喻危防枳棘喻艰难】擢贤于众愚之中画功于无形之世【形兆也言失有天下之兆画或作书也】崇礼义于交争循道化于乱离是自歴髙而不倾任力危而不跌兴复洪祚开建中兴光被八极垂名无穷至于中叶盛业渐衰陛下初从藩国爰升帝位天下拭目谓见太平而即位以来未有胜政诸梁秉权竖宦充朝重封累职倾动朝廷卿校牧守之选皆出其门羽毛齿革明珠南金之寳殷满其室【殷盛也】富拟王府埶回天地言之者必族附之者必荣忠臣惧死而杜口万夫怖祸而木舌【法言金口木舌】塞陛下耳目之明更为聋瞽之主故太尉李固杜乔忠以直言徳以辅政念国亡身陨殁为报而坐陈国议遂见残灭【坐音才卧反】贤愚切痛海内伤惧又前白马令李云指言宦官罪秽宜诛皆因众人之心以救积薪之敝【贾谊上疏曰夫抱火厝积薪之下而寝其上火未及然因谓之安方今之政何以异此】农杜众知云所言宜行惧云以忠获罪故上书陈理之乞同日而死所以感悟国家庶云获免而云既不辜众又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则鳯凰不翔刳牲夭胎则麒麟不臻诚物类相感理使其然【事见史记】尚书周永昔为沛令素事梁冀幸其威埶坐事当罪越拜令职见冀将衰乃阳毁示忠遂因奸计亦取封侯又黄门闻邪羣辈相党自冀兴盛腹背相亲朝夕图谋共构奸轨临冀当诛无可设巧复记其恶以要爵赏陛下不加清徴审别真伪复与忠臣并时显封使朱紫共色粉墨杂蹂所谓扺金玉于沙砾【扺投也音纸】碎圭璧于泥涂四方闻之莫不愤叹昔曽子大孝慈母投杼【见寇荣传】伯竒至贤终于流放夫谗谀所举无髙而不可升相抑无深而不可沦可不察欤臣至顽驽世受国恩身轻位重勤不补过然惧于永殁负衅益深敢以垂絶之日陈不讳之言庶有万分无恨三泉
　　荐五处士疏【致堂胡氏曰隠居不仕人各有志亦士之常也姜肱至不欲人主识其面不过甚乎曰伯夷非其君不事孟子称其圣之清也若纣者飞亷恶来之君耳无所用事也五处士皆不就徴姜肱独防图形必其名称尤着于时者若桓帝者黄门常侍之君耳无所用见也桓帝欲识其形貎必不欲其至是以但使画者图之介之推曰身将隠焉用丈之是求显也亦此志矣呜呼人君如天如日有目者孰不愿仰而望之至使髙人胜士永矢不见何以得此哉亦可以自反其故矣○愚曰人主所以崇奬恬退之风者盖以为国非以为臣东汉崇奬之礼不以昏君废故节义之士亦不以昏时缺光武聘周党严光以端其源安帝又聘周燮冯良顺帝聘樊英今又聘姜肱徐穉当此权嬖宦寺充斥朝廷虽曰未尽得其用其待遇如此宜党锢诸贤保守名节而曹氏睥睨汉鼎终其身而不敢动彼诸君岂直为臣哉】
　　陈蕃【本传蕃字仲举汝南平舆人延熹二年尚书令陈蕃仆射胡广等上疏】
　　臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳【闳见袁安传谢承书曰闳少修志节矫俗髙厉】京兆韦着【着见韦彪传谢承书曰为三辅冠族着少修节操持京氏易韩诗博通术艺】颍川李昙徳行纯备着于人听若使擢登三事协亮天工必能翼宣盛美増光日月矣【桓帝乃以安车纁备礼徴之并不至】
　　论封赏滥内宠盛疏【愚曰人莫贵于有所言言莫难于无所忌何也人有忌乎其心者固难言也言若触忌虽忠亦忤言苟避忌虽逆亦从元帝之时忌在王氏也刘向言昌陵则行言王氏则不行章帝之时忌在窦氏也第五伦言尚寛则纳言窦氏则不纳陈蕃之言帝为之减女宠节封赏传曰有公利无私忌此蕃之素心也吾谓蕃特未及宦寺耳使犯所忌帝亦将变色于言矣后蕃言宦寺为所防成瑨等反怒而诬之帝岂真可与言哉】陈蕃【本传迁光禄勲时封赏逾制内宠猥盛蕃乃上疏】
　　臣闻有事社稷者社稷是为有事人君者容悦是为今臣防恩圣朝备位九列见非不諌则容悦也夫诸侯上象四七垂耀在天下应分土藩屏上国【上象四七谓二十八宿各主诸侯之分野故曰下应分土言皆以辅王室也】髙祖之约非功臣不侯而闻追録河南尹邓万世父遵之防功更爵尚书令黄隽先人之絶封近习以非义授邑左右以无功传赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下从是而止又比年收敛十伤五六万人饥寒不聊生活而采女数十食肉衣绮脂油粉黛不可赀计【赀量也】鄙谚言盗不过五女门以女贫家也今后宫之女岂不贫国乎是以倾宫嫁而天下化【帝王纪纣作倾宫多采美女以充之武王伐殷乃归倾宫之女于诸侯】楚女悲而西宫灾【公羊传西宫灾何休注云时僖公为齐桓所胁以齐媵为嫡楚女废居西宫而不见恤悲愁怨旷所生】且聚而不御必生忧悲之感以致并隔水旱之困夫狱以禁止奸违官以称才理物若法亏于平官失其人则王道有阙而令天下之论皆谓狱由怨起爵以贿成夫不有臭秽则苍蝇不飞陛下宜采求失得择从忠善尺一选举委尚书三公【尺一谓版长尺一以写诏书】使襃责诛赏各有所归岂不幸甚
　　求自效疏【愚曰将之求自试多矣以徳试者胜以勇试者未必皆胜宣帝击西羌也赵充国乃自陈武帝平匈奴也李广请自行广有东道偾军之罪而充国成全师制胜之功非广才果劣也特充国不恃勇以侥幸广或以轻鋭失之而已皇甫规之求自试者是亦将帅之习然也规始则曰邉将失绥御竞小利致大害继则曰力求猛敌不如清平勤习孙呉未若奉法此以天保治内之规为采薇治外之防强根本而盛折冲善将者不言将善兵者不谈兵规又一充国也而广其轻于尝试哉】
　　皇甫规【本传规字威明安定朝那人先是永和六年羌众大合攻烧陇西朝廷患之规乃上疏求乞自效曰臣比年以来数陈便宜羌戎未动策其将反马贤始出颇知必败误中之言在可考校臣每惟贤等拥众四年未有成功悬师之费且百亿计出于平人囘入奸吏故江湖之人羣为盗贼青徐荒饥襁负流散夫羌戎溃叛不由承平皆因边将失于绥御乘常守安则加侵暴苟竞小利则致大害防胜则虚张首级军败则隠匿不言军士劳怨困于猾吏进不得快战以徼功退不得温饱以全命饿死沟渠暴骨中原徒见王师之出不闻振旅之声酋豪泣血惊惧生变是以安不能乆败则经年臣所以搏手叩心而増叹者也愿假臣两营二郡屯列坐食之兵五千出其不意与防羌校尉赵冲共相首尾土地山谷臣所晓习兵势巧便臣已更之可不烦方寸之印尺帛之赐髙可以涤患下可以纳降若谓臣年少官轻不足用者凡诸败将非官爵之不髙年齿之不迈臣不胜至诚没死自陈延熹四年后先零诸种陆梁覆没营坞奋効上疏】
  </div>
  <div class="pagination">
   <a href="文选补遗_page7.html">
    上一页
   </a>
   <span>
    ...
   </span>
   <a href="文选补遗_page3.html">
    3
   </a>
   <a href="文选补遗_page4.html">
    4
   </a>
   <a href="文选补遗_page5.html">
    5
   </a>
   <a href="文选补遗_page6.html">
    6
   </a>
   <a href="文选补遗_page7.html">
    7
   </a>
   <span class="current-page">
    8
   </span>
   <a href="文选补遗_page9.html">
    9
   </a>
   <a href="文选补遗_page10.html">
    10
   </a>
   <a href="文选补遗_page11.html">
    11
   </a>
   <a href="文选补遗_page12.html">
    12
   </a>
   <a href="文选补遗_page13.html">
    13
   </a>
   <span>
    ...
   </span>
   <a href="文选补遗_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
