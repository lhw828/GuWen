<!DOCTYPE html>
<html>
<head>
    <meta charset="UTF-8">
    <title>全唐文 - 第 130 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 130 页/共 603 页</h1>
    <div class="content">    昔汉武帝末年，江充与太子有隙，恐帝晏驾後为太子所诛，会巫蛊事起，充典理其事，因此为奸，遂至太子宫掘蛊，得桐木以诬太子。时武帝避暑甘泉宫，独皇后太子在，太子不能自明，纳其少傅石德谋，遂矫节斩充，因败逃匿，非称兵诣阙，无逆谋於父，然身死於湖，不葬无谥。到如帝时，有男子诣北阙，自称卫太子，制使公卿识视，至者莫敢发言。京兆尹隽不疑後至，叱从吏收缚之。或曰：“是非未可知，且安之？”不疑曰：“诸君何患於卫太子？昔蒯聩出奔，辄拒而不纳，春秋是之。卫太子得罪先帝，亡不即死，今来自诣，此罪人也。”遂送制狱，天子闻而嘉之。曰：“公卿大臣，当用经术明於大义者。”及後太子孙立为天子，是曰孝宣皇帝，太子方获礼葬，而谥曰戾。今节愍太子之行比之，岂可同年而语？其於陛下，又犹子也，而谥为节愍乎？此又臣所未喻也。
    昔项羽之臣丁公，常将危汉高祖。高祖谓之曰：“二贤岂相厄哉？”丁公乃止。及高祖灭项氏，遂戮丁公以徇。曰：“使项王失天下者丁公也。”夫戮之大义，至公也，不私德之，所以诫其後之事君者。今节愍太子之为逆，复非欲保护陛下，其可谥乎？此又臣所未喻也。
    陛下天纵圣哲，所任贤明，以臣至愚，宁可干议？然臣又惟尧舜圣君也。八凯五臣良佐也。犹广听刍尧之言者，盖为智者千虑，或有一失；愚者千虑，或有一得也。故曰：“狂夫之言，圣人择焉。”臣辄缘斯义，敢以陈闻，愿得与议谥者对议於御前。若臣言非也。甘受谤圣政之罪，赴鼎镬之诛，仍请申明义以示天下，使臣辈愚惑者咸蒙冰释，则无复异议矣。若所谥未当，奈何施之圣朝，垂之史册？使後代逆臣贼子，因而引譬，资以为辞，是开悖乱之门，岂示将来之法？伏望改定其谥，务合礼经。其李多祚等罪，请从宥免，不谓为雪，以顺天下之心，则尽善尽美矣。
    ○请改义宗庙号疏
    臣闻王者制礼。是曰规模，规模之兴，实由师古师古之道，必曰正名，名之与实，固当相副。其在宗庙，礼之大者，岂可失哉？礼，祖有功而宗有德，祖宗之庙，百代不毁。故殷太甲曰太宗，太戊曰中宗，武丁曰高宗，周宗文王、武王，汉则文帝为太宗，武帝为代宗，其後工有称宗者，皆以方制海内，德泽可宗，列於昭穆期於不毁。称宗之义，不亦大乎？
    伏惟孝敬皇帝位止东宫，未尝南面，圣道诚冠於储副，德教不被於寰瀛，立庙称宗，恐未合礼，况别起寝庙，不入昭穆？稽诸祀典，何义称宗？而庙号义宗，称之万代。以臣庸识，窃谓不可。陛下率循典礼，以阐大猷，有司所议，以致此失，或亏尽善，岂不惜哉？望更详议，务合於礼。
    ○谏造寺观疏
    臣闻诸《易》曰：“何以守位曰仁，何以聚人曰财。”然则非财无以建国，国之府库，非自殖财，还资於人，赋敛而制也。人之赀产，非自然生，劳筋苦骨竭力而致也。人所以甘於征赋者，知用之不为私也。资以散人，人有何怨？若乃用之或不节，散之以非公，既尽而厚敛，则人不堪命，鲜不怨叛矣。
    历观有先有天下者，未尝不以薄赋敛省徭役而兴焉，征税重人力殚而灭焉。并详诸载籍，列为龟镜。然曩以边烽骤惊，戎幕荐兴，每应机须，颇倾帑藏。臣窃计即时库物，如此尝用，略支一岁，殊恐不足。而观寺兴工，土木所料，动至巨万，更空竭之，必不支年矣。顷年天下灾损流行，乏绝稍多，申奏相继，每延圣念，总令赈恤，更加赋税，则人交不堪，衣食靡供，调敛安出？傥边烽尚警，戎虏南牧，军资粮用，将何以济乎？此臣所以深忧也。
    今营观寺者，盖谓修德以禳灾也。以臣寡闻，稽诸史册，人君修德，有异於是。昔殷大戊时，桑谷生朝，七日大拱。太戊问伊陟，陟曰：“臣闻夭不胜德。”帝其修德，太戊惧，早朝宴退，务抚百姓，三年，远方重译而至者六十国。桑谷日枯，殷道中兴，此岂造寺观哉？宋景公时，荧惑守心，公召子韦而问焉。子韦曰：“其祸当君，虽然，可移於相。”公曰：“相所以与理国者也。”曰：“可移於人。”公曰：“人死，寡人将谁为君乎？”曰：“可移於岁。”公曰：“岁饥，人饿必死，为人君而杀其人，谁以我为君乎？”子韦曰：“君有至德之言三，天必三赏君。今夕星必徙舍，君延二十一岁。”公曰：“子何知之？”对曰：“君有三善，故有三赏，星必三舍，舍行七星。星当一年，君延年二十一矣。”果如子韦之言。此由仁发於衷，亦非造寺观也。且修德者，谓跻万姓於仁寿，不徇私於一已。任忠直，退谄谀，省赋役也。自陛下御极，修之久矣，何灾不禳？何祥不至？而欲忽生灵之重命，崇栋宇於空祠，适足为忧，何益圣德？此臣窃为陛下不取也。
    况道德之宗，兴乎元元皇帝。其经曰：“圣人後其身而身先，外其身而身存。以其无私，故能成其私。此乃抱素守真，薄以厚物，轻税节用，清净无为之旨也。”今欲困人弊国，峻宇雕墙，思竭输饰穷壮丽以希至道，其可得乎？近古以来，修黄老术者，汉之文景，岂造寺观乎？惟寡欲清心，爱人省费，而时康俗阜，海内晏然，此得之矣，秦始皇规一身之乐，忘神器之危，锐意神仙，将图羽化，此失之矣。伏愿陛下究道家之旨，备不虞之机，缓非急之作，务实府库，以育黎，则宝祚愈隆，寰瀛永久矣。臣伏见敕停金仙玉真两观，以救农时，可谓为得矣。今仍使司市木仍旧，又大修观内，所费不停，国用将空，何以克济？支度一失，天下不安。
    ☆张泰
    泰官耒阳县令，
    ○学殖赋（以“深根固柢，无使将落”为韵）
    学者人之本也，必资乎穷要道，励专心，故假农以为喻，将克已而攸箴。笔力载耕，既研精而不倦；情田以耨，将覃思而惟深。懿兹善喻，丰滋是务。当勤劳而有获，岂灭裂而不固？种德潜润，比土膏之勃兴；修业大成，方□稼之森布。切磋讨论，将究其根。孜孜而其功且倍，而其教弥尊。苟惰以自安，则耒耜之用废；习而不辍，则{艹衮}之道存。蕴经笥而焕乎既庶，成行业而油然实繁。
    且夫以兹训语，譬彼树艺，学者在清其本末，农者在立其根柢。庶存心而有补，期竭力而无替。顾三冬之足用，且俟经时，异四体之不勤，而能望岁。其道既敷，其志不渝。自微至著，生有於无。厥修乃来，类京坻之可积；不思则罔，同水旱之是虞。原夫匪独化人，聿兼为已。宁徒取於披阅？固可移於任使。功成久习，宋人之揠足伤；事不两全，攀迟之学诚鄙。稽其存於日省，就此月将。睹专专以开帙，媲汲汲而筑场。劳而不怠焉，奚必乎四之日？禄在其中矣，可期乎万斯箱。客有服膺糟粕，惟善是乐，恒虑失而不逮，讵怀安而自若？敢窃比於农夫，惧见逢於摇落。
    ☆苏向
    向，雍州蓝田人。第明经，调尉，垂拱初拜右台监察御史，累擢户部尚书，赐爵河内郡公。授太子宾客检校詹事。以老致仕，开元三年卒，年八十一，赠兖州都督，谥曰文。
    ○悬法象魏赋（以“正月之吉，悬法象魏”为韵）
    建皇极者，存乎正名；体元命者，存乎作程。彼宗周之创业，遂体制而缘情。职名六官，必先庚而著令；历分三统，因建子而为正。当是时也，元律司候，黄锺纪月。伊岁序之允初，懿阳和之始发。於是悬邦国之六典，致象魏之两阙，俾万人观而取象，罔敢逾越者也。大矣哉！示人有则，布政惟时。既当途而明矣，亦浃日而敛之。是则是效，念兹在兹，乃人君之大象，谅王国之元龟。
    是知象魏之章，焕为故实；分章授事，典司非一。或以理象为理人之规，或以教象为教人之术，观之者仰而可见，从之者贞而且吉。俯黄道而高悬，与苍龙而迥出。法之不朽，虽草创於前王；体有可传，亦恢张於是日。国家以务人为本，以施命为先。拱北极之六星，庶官咸备；张南端之双阙，旧典常悬。
    是知大圣君临，名臣不乏。钦承帝道，足以为法。以之安人，其国斯广。敢引此以为喻？亦因兹而取象。悬法魏阙，其教可以普施；悬法礼闱，其人可以外奖。夫然，则青□可期於影响。
    ☆辛崇敏
    崇敏，高宗朝官户部员外郎。
    ○对恤刑策
    问：《易》称议狱，《书》载恤刑，人命所系，於兹为重。然姬旦制三典之宜，萧何定九章之律，汉文除肉刑之科，孝景减笞之令，互相沿革，虽复不同，志在明威，终资慎罚。今既道符太古，德侔往初，化越可封，时当刑措。专欲道德齐礼，才画衣冠，反朴还淳，肌肤不惨。复恐随时之义，草艾不足惩其愆；揆事立方，赭墨无以防其伪。历代轻重舍用之规，幸为陈之，何者便俗？
    对：某闻天播四时，资寒暑而成岁；国持二柄，慎赏罚而称权。然逖听上皇，异冠而知禁；洎乎後叶，乃黥刖以惩非。故议狱缓刑，著乎易象；钦哉惟恤，勒在《虞书》。姬旦佐周，量国政而为三典；萧何辅汉，取秦法而定九章。逮文景仁明，几称刑措，减笞之令，除肉刑之科，降及当涂，至於典午。或递相轻重，笔削异端。虽变易随时，各殊涂而并驾；禁邪助礼，用一揆而同归。
    我皇哲钦明，丕承宝祚，道高连陛，绩迈羲轩。元德潜通，神功侔於造化；损已利物，惠泽洽於含灵。驭俗调风，布春官之大礼；明威止杀，削秋荼之繁刑。任皋陶以士师，命定国为廷尉。惟明克允，人自不偷，比屋有可封之人，道路无赭衣之伍，纳黎元於仁寿，反俗於淳和，荡荡巍巍，无德而称矣。五刑八议，金科玉条，沿革合其规模，损益得其轻重。较如画一，法无二门，用化洽於时雍，将行之而不犯，循之为美，改作非宜。谨对。
    ☆卫宏敏
    宏敏，显庆元年官豫州刺史，徙吴兴，迁右清道府率。
    ○对议漕运策
    问：昔在隋季，廒庾空虚。爰逮皇家，京坻弥望。既乘前弊，年蓄未登，自东徂西，依常运漕。今送纳之所，物贱本州，欲赍直买输，利益兼倍。
    对：什一而税，布政之通规；九稔为储，经国之成务。仓廪实而知礼，夷吾之论有徵；金汤守而惟粟，墨翟之言无守。昔隋季凋残，廒庾并竭。洎皇明缵，黎献咸熙。并孝弟力田，信可封於比屋；家给人足，实委馀而栖亩。於是上直常平，将备水旱；下敛薄赋，以蓄京坻。故远近诸州，随方输转，陆辇车而接轸，川漕引而连樯。但六合时雍，菽粟流而衍；五钱标价，水火埒其饶。若政利从机，惠美无费，以送纳之所，物贱本州，欲令赍直买输，不劳而益。如愚管见，窃未为宜。何者？任土税田，定差於不刊之籍；配租纳税，设条於惟行之令。岂可取越公途，苟从私益，革送纳之通式，开买输之权利者欤？谨对。
    ☆顾升
    升，显庆时人。
    ○瘗琴铭（并序）
    呜乎琴兮，鼓者人亡，则留为虚器；友之乐尽，将顾而生悲。妻庄氏，字清卿，明姿耀玉，慧性旋珠，垂髫而贞度山安，待笄而丽辞泉涌。蚕桑之暇，癖嗜丝桐。家有美材，命工精斫，音律既协，性命相依，年廿四归余，琴即为媵。春花芬而奏薰风，秋月皎而操流水。寝食与并，好合弥徵。才及十年，遽罹娩难，春秋卅有四。惜哉！一息靡凭，岂谓九原可作？七弦无恙，谁禁五内并伤？乃以服御之具，闭置高阁，瘗琴於山巅，殉所自也。唯埋轸弛弦，希声於太古；濡翰勒石，饮恨以千秋。铭曰：
    生不逢辰兮，人物弃捐。音徽不远兮，南山之巅。铭幽表淑兮，有待他年。
    ○题妻庄宁书心经後
    检遗箧，感深意。福无灵，人先弃。勒贞珉，还资施。
    ☆贺遂亮
    遂亮，显庆中官侍御史，出为陵州刺史。
    ○大唐平百济国碑铭
    原夫皇王所以朝万国，制百灵，清海外而举天维，宅寰中而恢地络，莫不扬七德以驭遐荒，耀五兵而肃边徼。虽质文异轨，步骤殊途，揖让之与干戈，受终之与革命，皆载劳神武，未戢佳兵。是知凶水扌延妖，九婴遂戮；沿庭扌逆，三苗已诛。若乃式鉴千龄，缅惟万古，当涂代汉，典午承曹。至於任重凿门，礼崇推毂，马伏波则铸铜交，窦车骑则勒石燕然，竟不能覆是海之奔鲸，绝狼山之封豕。况邱树磨灭，声尘寂寥？圆鼎不传，方书莫纪？蠢兹卉服，窃命岛洲；襟带九夷，悬隔万里。恃斯险厄，敢乱天常？东伐亲邻，近违明诏，北连逆竖，远应枭声。况外弃直臣，内信ビ妇？刑罚所及，唯在忠良；宠任所加，必先谄幸。В梅结怨，杼轴衔悲。
    我皇体二居尊，通三表极，珠衡毓庆，日角腾辉。辑五瑞而朝百神，妙万物而乘六辩。正在柱於西北，回地纽於东南。若夫席龙图，凤纪，悬金镜，齐玉烛。拔穷鳞於涸辙，拯危卵於倾巢。哀此遗，愤斯凶鬼，未亲吊伐，先命元戎。使持节神邱夷马韩熊津（阙一字）一十四道大总管左武卫大将军上柱国邢国公苏定方，叠远构於曾城，派长澜於委水，叶英图於武帐。标秀气於文昌，架李霍而不追，俯彭韩而高视，赵□一身之胆，勇冠三军；关羽万人之敌，声雄百代。捐躯殉国之志，冒流镝而逾坚；轻生重义之（阙四字）而难（阙一字）心悬水镜，鬼神无以蔽其形；质过松筠，风霜不能改其色。至於（阙三字）抚边夷，慎四知，去三惑，顾冰泉以表洁，（阙一字）霜柏以凝贞。不言而合诗书，不行而（阙三字）将白□而共爽，与青松而竞（阙一字）远（阙三字）咸有惭德，副大总管冠军大将军（阙三字）卫将军上柱国下博公刘伯英，上（阙八字）廊庙之材（阙一字）将相之器，言为物范，行成士则，词温布帛，气馥芝兰，绩著常，调谐律吕。重平生（阙三字）轻尺璧於寸阴。破鬼之勋，常（阙一字）不足平（阙一字）之策（阙一字）未涉言，副大总管使持节陇州诸军事陇州刺史上柱国安夷公（阙六字）举雄图（阙一字）六艺通三略（阙八字）能令魏军止渴无劳（阙八字）副大总管左领军将军金（阙四字）温雅器识沈毅，无小人之细行，有君子之高风。武既止戈，文亦柔远。行军长史中书舍人（阙二字）仪□翘吐秀，日镜扬辉，风偃绅，道光雅俗，鉴清许郭，望重荀裴。辩箭腾（阙三字）九流於学海，词（阙一字）发颖掩七泽於文（阙二字）太傅之深谋，未堪捧辔；杜镇南之远略，犹可扶轮。（阙二字）凤池或清鲸壑。邢国公运秘鉴，总骁雄，阴羽开偃月之图，阳文含晓星之气。龙韬豹钤，必表於情源；元女黄公，咸会於神用。况乎稽天蚁聚，（阙一字）地蜂飞，类短狐之含沙，似长蛇之吐雾，连营则豺狼满道，结阵则枭獍弥山。以此凶徒，守斯穷险，不知悬缕将红色，坠之以千钧；累棋先危，压之以九鼎。于时秋草衰而寒山净，凉飙举而杀气严。逸足与流电争飞，叠鼓共奔雷竞震。命丰隆而後殿，控列以前驱。气ビ氛，扫之以戈戟；崇墉峻堞，碎之以冲（阙一字）监。（阙一字）军总管右屯卫郎将上柱国祝（阙二字）右一军总管使持节淄州刺史上柱国（阙一字）元嗣，地处关河，材包文武，挟山西之壮气，乘冀北之浮□：呼吸则江海停波，啸咤则风雷绝响。夷道副总管右武卫中郎将上柱国曹继叔，久预经纶，备尝艰险，异廉颇之强饭，同充国之老臣。行军长史岐州司马杜爽，质耀峰，芳流桂畹。追风电，骋逸辔於西海；排□击水，搏劲翮於南溟。骥足既申，凤池可夺。右一军总管宣威将军行左骁卫郎将上柱国刘仁愿，资孝为忠，自家刑国，早闻周孔之教，晚习孙吴之书，既负英勇之材，仍兼文吏之（阙一字）。邢国公奉缘圣旨，委以班条（阙二字）金如粟而不窥，马如羊而不顾。右武卫中郎将金良图，左一军总管使持节沂州刺史上柱国马（阙六字）之（阙七字）之（阙七字）郡（阙一字）良邢国公（阙一字）奉神（阙二字）专节度或发扬蹈厉，或後劲前锋，出天入地之奇。千变万化（阙四字）之（阙一字）电发风行，（阙四字）英声载路。邢国公（阙五字）甚投醪，逆命者则肃之以秋霜，归顺者则润之以春露。一举而平九（阙三字）而扫三韩，（阙二字）元之（阙二字）则千城仰德，发（阙二字）之飞箭，则万里衔恩。（阙六字）及太子隆（阙二字）王馀孝一十三人，并大首领大佐（阙七字）成以下七百馀人，既入重闱，并就擒获。（阙四字）载以牛车，（阙）荐司勋，式献清庙，仍变斯犷俗，令沐宏猷，露冕褰（阙一字）先（阙三字）烹鲜制锦，必选贤良，庶使剖符绩迈於龚黄，（阙三字）高於卓鲁，凡置五都督，卅七州三百五十县，户廿四万，口六百廿万。各齐编户，咸变夷风。大书（阙一字）观（阙三字）所以旌其善，勒辞鼎铭，景钟所以表其功。（阙一字）州长史判兵曹贺遂亮，滥以庸材，谬司文翰，学（阙三字）气（阙一字）风□，职号将军，愿与廉颇之列；官称博士，犹（阙一字）贾（阙一字）之衡。不以衰容，犹（阙四字）戈（阙十字）九（阙十二字）乃（阙十八字）桑田同天（阙一字）永久（阙三字）岛与日月长悬。其铭曰：
    悠悠遂古，（阙九字）化权舆（阙五字）饮（阙一字）居以纟以（阙一字）或畋或渔，（阙九字）及（阙二字）代非一主，揖让唐虞，革命汤武，（阙五字）均九土，屡扰干戈，式（阙三字）未（阙一字）西（阙六字）我圣皇，德叶穹苍，（阙二字）千古，（阙六字）远徼。遐哉大荒，咸受正朔，（阙三字）疆（阙六字）三光，叛族障国，凭凌水乡，天降飞将，豹（阙一字）龙骧，弓弯月影，剑动星芒，貔貅百万，电举风扬，（阙七字）桑冰销夏日，叶碎秋霜，赳赳武夫。明明号令，（阙二字）庙（阙二字）齐军政，风严草衰，日（阙二字）净霜戈（阙十三字）劲巨（阙一字）授首，逋诛请命，（阙四字）边隅（阙二字）嘉树不翦，（阙二十字）刊（阙三字）用纪殊功，拒（阙三字）永固回地轴以无（阙一字）
    ☆淳于敬一
    敬一，永徽时人。
    ○王师德等造像记
    大像主王师德、成伏德、夏侯雅、沈端、沈士公、贾达、张则、刘客僧、许士政、封遐、张苟子、徐甑、朱怀、成难ヌ、刘伦、刘君（阙一字）贾奴奴、程彻、张彻、张桂、张表、毛天生、张端、王爱，窃闻无上慈尊，随缘演教，广开方便，汲引群迷，故知极彼浮泡，救斯沈溺。若不示迹现容，凡生何以归仰？爰暨梦灵西照，象法东流，或斫玉摸形，或刻檀为质。今有洛阳乡望父老等卅人，并修因往去刂，生在太平，思念大圣，无由得睹，遂谨於此堪，敬造尊仪，因山之固，镌莹真容，藉此庄严，同希浮境。庶使城空芥尽，福智常流，去刂石衣销，法轮常转。不因刻勒，何以纪功？冀盛德长存，芳徽永著。其上资皇家，下沾灵识。词曰：
    （阙一字）理幽元，真趣无形。相有分别，事（阙一字）化城。乡中高士，邑里达人。心乐三宝，情捐六尘。优游智岸，苁蓉法津。爱（阙一字）斯锢，（阙二字）方新。
    ☆沈成福
    成福，永徽时人。
    ○议移睦州治所疏略
    州城俯临江水。先是江皋硗确，崎岖不平，展拓无地，置州筑城，东西南北，纵横才百馀步。城内惟有仓库刺史宅曹司官宇，自司马以下及百姓，并沿江居住，城内更无营立之所。每至夏中，江水泛涨浸没，年别修理，夫役极多，补整之间，实大劳敝，欲求移转，更无去处。今岁夏水又湮，江岸崩颓，道路断绝。附郭雉山县，置在州东，更甚卑下，曾经大水漂失盖藏，屋被浸没。一州管三万馀户，置州西界，州西惟有四乡。其桐庐等县，并在州东。水陆两途，二三百里，江山险阻，已极艰虞。加之夏雨暴至，进退不能。前有待死桐庐县令先後三人，皆为赴任上州，并遭没溺，言之可痛，闻者伤心。是以建德等三县在州东者，官人、百姓并请移州就建德，道里稍平，输纳租庸，沿江甚易，空船归棹，迟亦无妨。其建德地形高爽，当三江之口，五县之中，近岁以来，不曾遭水。若许移州治，并移雉山县入州，旧城亦得牢固，既益公私，不敢隐蔽。
    ☆豆卢柬
    柬，龙朔朝官司宰寺丞。
    ○释道拜君亲议状
    究以释门垂范，义在冲虚；道家立言，理归损挹。岂自矜尚，然後为高？（事如秘阅局议中弹。）若乃君臣父子之仪，尊卑贵贱之序，与夫儒教，分路同趋。但缁服黄冠，未通正法，真言净戒，莫能坚受，惟凭衣钵，以自尊崇（弹曰：经称袈裟者，诸佛幢相又言同于佛塔。钵盂应法之器，自古诸佛皆用此器。故《十轮经》云：“象王见猎师著袈裟敬，故自拔其牙与此猎师。”又《四分律》云：“大律娑伽，ヌ伏毒龙置於钵中。”是知应器法衣，其功不小。法服之贵，何事深疑？且负版冕衣仲尼犹敬，矧兹器服而不尊乎）。谦之道既亏，熏修之行弥失。然则尊严之极，本属君亲，资敬所归，道俗何别？上动皇鉴，下择刍词，改而更张，请遵拜议。谨议。
    ●卷二百一
    ☆薛孤吴仁
    吴仁，龙朔朝官右金吾卫将军，封朔方公。
    ○僧道拜君亲议状
    道家立旨，取贵於柔谦；释教为宗，有存於汲引。虽复迈九仙而飞迹，标致弗爽於同尘；超十地而游神，修行岂乖於忍辱？且君亲尊重，比乾严而有裕；臣子忠肃，申拜伏而无违。斯万国之大经，千叶之常轨，居造次而必践，处少选而难废。至若缁黄二教，顿捐兹礼，唯擅贡高之法，莫循资敬之仪（事如同驭寺议中弹）：虚启弊风，实差彝典（事如右武卫议中弹）。但劝诱之规，虽则多躅，等归利物，宁履义方。何必骄倨为容，便跻众妙之域；虔恭表节，遂隔真如之镜（事如左戎卫议中弹）？缅寻指趣，深谓不然，致拜君亲，实为通理。谨竭愚识，庶会宏谟，深惧不当，退用惭惕。谨议。
    ☆苗神客
    神客，龙朔时官著作郎宏文馆学士上柱国，封济南县开国男。
    ○大唐故右虞候副率检校左领军卫将军上柱国乙速孤府君碑铭（并序）
    天地之大德曰生，圣人之大宝曰位。生不可以无宰，俟有道以存之；位不可以无寄，（阙一字）有德以尊之。故创极剖天，张维辟：大君有作，（阙三字）而乘□”多士聿兴，仰登山而捧日。可久可大，阐洪业而非常；立德立功，垂大名於不朽。存而为一时之杰，殁而为一代之英，爰有异人，今可得而闻矣。
    公讳神庆，字昭，其先王氏，太原人也。昔房（阙一字）以天戈耀象，六英开凤舞之祥；后弃以星衤失兴农，万里厝鸾歌之域。帝图克峻，王道攸归。周德方隆，翦商以光其业；齐功可遂，败敌而有其勋。官族著乎天下，（阙一字）绪倾乎海内。五代祖显，後魏拜骠骑大将军。伟德挺生，禀嵩岱之精魄；洪川派别，氵曳江海之波澜：特拔千仞，盘纡九野。遂赐姓为乙速孤氏，始为京兆醴泉人焉。有命承家，代功居宠，然後以周畿委辂，奉春异钟鼎之门；汉殿乘轩，田秋匪璋之操。（阙一字）其荣阀，故无得而傅之。曾祖贵，齐右卫大将军仪同三司使持节都督岐州诸军事齐州刺史，周上开府仪同三司（阙一字）附大夫，随河州诸军事河州刺史河州总管太子右庶子和仁郡开国公。祖安，齐前锋都督，周右武候右六府骠骑将军开府仪同三司使持节长州诸军事长州刺史，隋益州都督，袭封和仁郡开国公。拜前拜後，惟昭惟穆，咸以忠贞之操，并资文武之材。科始一心，虽百君而每合；出入三代，居八命而逾荣。父晟，皇朝上开府右武候（阙一字）廿府左车骑将军转骠骑将军。令绪逾崇，高门克大，岳灵凤德，绍贤哲以相趋；河目黾纹，（阙一字）公侯而继出。
    公山资海授，星杰雷英，跨俗腾彩，惊时瞩。虽仲连飞兔，追日电以长鸣；而诸葛卧龙，候风□而戢景。俄属鼋鼍驾海，犭爰鹤凌江，黄神吟而县分，素灵叹而区域震。高祖神尧皇帝开天ε步，翼日腾精，偃横流於九海，荡洪氛於八极。□雷喷薄，兴於晋水之湄；天地氤氲，辟於渭川之渗透。於时邑居幅裂，豪俊棋分。鹊起逢时之心，寰中既扰；乌止於谁之室，内攸瞻。公存悟井之深几，载驱骊阜；知跃泉之秘迹，言访龙田。狱讼归禹，不忘於寤寐；歌舞迎周，独断於襟抱。以义宁之始，奉见於泾阳，初蒙恩命，预参秦府，从平京邑，授通议大夫，赐物六十段。戎章克峻，虽策勋而既重；国图伊始，以门胄而方荣。取祖长州府君之资任右亲卫。於时虽地开金策，翦鹑甸而斯安；而池（阙一字）玉（阙一字）乱难津而未靖。公於是奉陪八校，薄伐三川，从讨王充，破青城堡，赐物一百段，并袍彩牛等，加勋大将军。武德元年又征薛举，二年复破武周。神兵四举，每推立於後服；英图百胜，必贾勇於先登。
    时宋金刚尚凭地险，更劳天伐。公因机有捷，烛□火之高辉；应变无方，刊风灰之远阵。平冠之後。蒙赐马及金鞍彩物百段。王充以巨猾窥，假位号於成周；建德以大资因时，窃仁义於全赵。恃连难之援，以兴危邦；刑马之盟，方为与国。太宗韬龙豹，旅貔貅，黄钺排天，朱旗断雾，沸洛川而愤角，震嵩岩而叠鼓。王充以迭食为命，不移蛩巨之心；建德以弱甲相依，舞舛螳螂之卫。公怀奇请奋，受命长驱，破王充千金堡，并从擒建德。预轩圣於元符，奉翘绩於丹浦。燕赵俄获，蚌为脯而无遗；虞虢终亡，马服舆而不失。加勋柱国，赐物二百段。刘黑闼拥铜马之馀孽，气蕴图南；阻金凤之（阙一字）川，兵雄赵北。公从平清漳洛水二（阙二字）因遂俘之。授上柱国，赐物（阙一字）段，并（阙一字）马等，彩物一百五十段。粤以超时之效，恒当不次之恩。满宠受田，殊非异赏；李忠锡马，远多惭色。寻又从破徐员朗，复著奇勋。既而圣情载洽，念功劳止，特蒙赐（阙一字）用表深荣。太宗以元□入户，未改唐侯之爵；白水开钱，犹践萧王之号。秦王府妙资左右，公以良家首辟（阙一字）令长上，仍赐大袍。既而飞燕侵（阙一字）长虹竭井。虽域中四大，正西北之倾维；而天下一家，有东南之反气。太宗殄兹方命，歼厥流言，推大义以龚行，宏至公而克翦。公以九年六月四日，载静奸回，因而侍卫，十（阙一字）不（阙一字）。
    既而汾阳脱屣，代邸承祧，高鸟尽而藏弓，归兽存而去战。公方从挟策，且欣矢，结坟籍而为罟，驱礼义以为禽。然以七德攸归，五营斯伫，方始执鞭之任，式隆初篑之基。以贞观五年授右卫勋卫（阙四字）长上，六年（阙二字）七年赐绢一百匹，八年授右勋卫校尉。公以怀才乐道，纬武经文，（阙一字）而寺习，颠沛必於函丈；功成不居，终始存乎退尺。每策勋而命赏，常後已而先人。所以幽非迁，望乔木而韬响；渑池徒奋，坐大树而销声。虽薄（阙一字）之志每深，而厚禄之期终及。十年蒙授游击将军，守左领军长（阙一字）府（阙一字）别将，仍於永丰仓留守。佳兵七萃，左带皇畿，敖庾千箱，傍临陕服。正垒壁其斯重，瞻海陵其巳陋。聿兼其任，隆寄存焉。十二年以（阙二字）璇极西顾，玉鸾东惊，皇舆帝早，肃龙驾於风□；天动神行，扬凤旗於日月。董司戎禁，载伫忠贤。车驾自东都还京，敕公检校右勋卫上府郎将。十七年以震宫养德，乾心伫（阙一字）（阙一字）诏曰：“（阙三字）志怀强济，计略沈远，劳效著於戎旅，恪勤宣於阶闼。宜加荣擢，周卫储闱。可守太子右卫率府勋卫郎将。”於是青闱振景，绛地增辉。招摇之桂，连芳共（阙一字）；苍琅之竹，比节同（阙一字）。十九年马邑愆职，无蹈於骤山之义；龙颜凭怒，有事於辽水之阳。骛雷辎於碣石，洗天兵於海岛。时高宗天皇大帝铜楼毓粹，玉裕流温，中义在悬弓，宜扈於擒纵。而时方主鬯实资於监抚，（阙二字）州留守，命公（阙二字）奉储闱。廿年丁骠骑府君忧去职。辍移巷，（阙一字）悲陟岵。绝浆九日，已摧唐颂之心；茹痛三年，每泣高柴之血。廿三年诏授太子右卫率府翊卫郎将。犀钩在饰，鹤（阙一字）登荣。抑礼援琴，仍奏乐风之韵；韵俞期改燧，更承重日之辉。
    既而龙跃在天，正银题於紫极；鸿飞渐陆。振玉羽於元霄。高宗即位之後，授右卫郎将。永徽三年除右骁卫翊卫中郎将。张奂坐帷，奋雄边之远略；马卿建节，驰喻蜀之高文。才宦双美，括囊千载。五年诏授太子右虞候副率，寻加兼太子右虞候副率。徐邈授经之彦，师表攸存；卞敦良将之才，闲邪是属。公之授也，斯实兼焉。俄属六麟徐驾，御西京之雾；雨五斗遐拂，俯（阙一字）洛之风烟。钩陈（阙一字）委，英贤是赖。驾幸东都之日，检校左领军卫将军，寻又驾幸并州，敕公於并州先置。还东都日。检校右领军卫将军。仍知六闲马事。温骊□，贲（阙二字）於雪；瑞（阙一字）生风，御珠耀於（阙二字）。职无不理，帝有嘉焉。俄又兼太子右卫率，（阙一字）惟（阙一字）秩实（阙一字）兹（阙六字）建功茂仲以主门兴绩。瞻言故实，英尚斯途，公以俦之，则为优矣。方冀有仁必寿，有寿必隆。而位未极於钓璜，（阙一字）问望周之浦；齿不延於练玉，遽颓观鲁之峰。以显庆五年八月廿四日，遘疾（阙三字）於（阙五字）之私第，春秋六十有二。冕旒兴悼，哀荣兼极，敕书垂慰，赠逾隆，诏问嗣子行俨等，并赐物二百段。粤以龙朔三年岁次癸亥二月乙酉朔十九日吴时，永厝於雍州醴泉县履中川，以从先旨，礼也。
    惟公降辰象纬，诞灵川岳，德光宝璧，舒白气以成虹；才苞利器，横紫气而射斗。昔在髫初，即逾常类。嶷然殊状，如旭日之吐青山；湛乎深识，若明月之含碧海。克岐日就，至性天成。教以义方，则行之靡失；趋而有训，则奉以无违。承颜必当於隐犯，知年每形於喜惧。不愆於德，瞻梓无以措其徽；未尝有过，折{艹}无以（阙一字）其罚。洎乎历丁艰疚，殆不胜丧。在骠骑府君之忧，公时已班隆贵，屡将毁灭，痛深朝野。於时有巢燕，乳於倚庐，观听嗟（阙一字）古今攸绝。岂止许孜永慕，栖ず翟於虚檐；丁密穷哀，（阙一字）鸟凫於（阙一字）沼：若斯而已矣，加以友于成性，（阙一字）爱为怀。共驾无暌，屡极锺舆之（阙一字）；同衾有慰，每追姜室之欢。兄弟数人，公为其长，居上斯睦，抚下惟仁，奕奕增映，怡怡可乐。其後五门将辟，三荆遽惨。公责深自，悲共气而无终；训切在原，泣分形而有异。虽同胞竟阻，王修之喻遵；而推产不，卜式之资（阙一字）给，公以鼎贵馀业，财逾钜万一无所取，咸以让焉。遐迩嗟服，宗姻骇叹。公以幼承教义，早闻诗礼，德思润已，学尚专门。俄属有隋荡覆，生人殄丧，掷书剑而事戈，弃俎豆而修军旅。故得艺殚弧矢，精极韬钤。戟枝杨叶，穷取睽之妙；金遗玉堂，尽殆戎之术。所以革车每次，大憝斯歼；（阙一字）应（阙一字）策，兵无挫锐：非以赏而邀利，宁以功而自伐。然而因时命律，积稔论兵。受而莫违，当厚惠而居百夫之长；推而不有，委荣名而辞万户之侯。卓矣高踪，鲁连岂唯於蹈海；安乎卑位。曼倩遂劳於执戟：大雅君子，斯之谓焉。
    子国子明经高第朝请大夫行绵州司马行俨、宁远将军守岐阳府长上折冲行均、游击将军守甘泉府左果毅都尉行方等，或传经综业，或良弓嗣美，诚在孝而斯勇，实致果而为雄。仁者安仁，心无昧於观行；将门有将，理不差於必复。既而匪莪婴酷悴柏缠哀，攀蠹索而增慕，循凿楹而载感。於是与昆季，聚族兴言，以为陵难恃。风猷易绝，□台入画，莫究遗芳；天禄藏书，方成蠹简：欲垂不刊之迹，必存无愧之辞。於是爰勒他山，用旌斯烈，庶使波溢渤，识堕泪於千龄；麓徙琅琊，传受辛於万古。其词曰：
    立功立德，惟武惟文。铭戈著范，勒鼎昭勋。名悬日月，气禀风□。谁其克绍，卓矣夫君。绪派伊笙，（阙一字）隆淮筮。肇锡官族，即荣昌裔。衮服有辉，旗章靡替。明德斯谋，高门是继。英英亮状，灼灼瑰奇。不愆於道，无忒其仪。光含巨阙，彩振长离。公（阙一字）比骥，吕望非螭。运属时屯，道参人杰。鹏图凤举，□迥风烈。济水秦亡，登山赵灭。功成百胜，途夷九折。已建宏勋，俄膺懋宠。期门甫陟，羽林初奉。帝庾斯卫，储兵载拥。省才高，司偕位重。官连四萃，望越五营。声芳汉将，器表周桢。未登召室，遽掩佳城。哀缠国宝，痛结人英。树惨王哀，松凋许泣。九泉长送，百身何及。鹤兆方兼，乌坟永戢。山秋月思，野寒风急。传钩令绪，待漏英才。兰期奄隔，楸思俄开。图芳隧路，纪德泉台。九原徽烈，万古风埃。
    ○祥妖对
    人虽至灵，而禀性含气，同於万类，故吉凶兆於彼，而祸福应於此。圣人受命，龙凤为佳瑞者，和气同也。故汉高斩蛇，而验秦之必亡；仲尼感麟，而知已之将死。夷羊在牧，殷纣以绝；鸲鹆来朝，鲁昭出奔。鼠舞端门，燕刺诛死；大鸟飞集，昌邑以败。是故君子虔恭寅畏，动必思义，虽在幽独，如承大事，知明神之照临，惧患难之及已也。雉鼎耳，殷宗侧身以修德；鹏止坐隅，贾生作赋以叙命：卒无患者，德胜妖也。
    ☆李俨
    俨字仲思，陇西人，龙朔中官中台司藩大夫。
    ○益州多宝寺道因法师碑文（并序）
    大哉乾元，播物垂象，肇有书契，文籍生焉。虽十翼精微，阴阳之化不测；九流沈奥，仁义之涂斯阐。而劳生蠢蠢，岂厌尘门；ウ海茫茫，恒漂苦浪。亦有宝经浮说，锦籍寓词，驾凤升□，骖龙栖月。迹均转缕，空溺志於邪山；事比系绳，讵知方於觉路？孰若训昭金口。道秘琼箱，静毒於三漏，拯横流於五浊？是生是灭，发莲花之音；非色非空，被ヤ檀之简。暨乎鹤林税轸，涅之岸先登；鸟笔记言，总持之苑斯辟。结集之侣，扬其实谛；传授之宾，宏其妙理。然则绍宣神典，幽赞元宗，跨生、肇以遐骞，追安、什而曾骛。可以声融绣石，采绚雕图，则於我法师而见之矣。
    法师讳道因，俗姓侯氏，濮阳人也。自绕枢凝祉，纪□而锡允；贯昴ゼ祥，奠川而分绪。司徒以威容之盛，垂范汉朝；侍中以才悟之奇，飞芳晋牒。衣冠继及，代有人焉。祖阚，齐冀州长史；父，随柏人县令：并琢磨道德，砥锡文艺，或题舆展骥，赞务於千里；或烹鲜制锦，驰声乎一同。法师禀祜居醇，含章纵哲，覃︳之岁，粹采多奇；髫龀之辰，殊姿独茂。孝爱之节，慈顺之风，率志斯存，因心以极。年甫七岁，丁于内艰，嗌粒绝浆，殆乎灭性，成人之德，见称州里。免丧之後，发宏誓，而以风树不停，浮生何恃思去发肤之爱，将酬罔极之恩。便诣灵岩道场，从师习诵，而识韵恬爽，聪悟绝群。曾不浃旬，诵涅二，举众嗟骇，以为神童。逮乎初，方蒙落发。於是砥行饬躬，架德缉道，箧蛇能翦，心犭爰久制。逆流增智，望井加勤，在疑必请，见义思益。寻讲涅十地，洞尽幽微，宿齿名流，咸所叹异。及受具戒，弥复精苦，若浮囊之贞全，譬圆珠之朗洁。始听律义，遍讫便讲，辨析文理，综核指归。十诵之端，五篇之赜，写瓶均美，传镫在照。
    又於彭城嵩论师所，听摄大乘，嵩公懿德元猷。兰薰月映，门徒学侣，鱼贯凫集，讲室谈筵，为之嚣隘。遂依科戒，而为节文年少沙门，且令习律，晓四分者，方许入听。法师夏腊虽幼，业行攸高，独於众中，迥见推挹。每敷摄论，即令复讲，而披演详悉，词韵清畅，诸方翘俊，靡弗归仰。於是遍窥释典，咸通密藏，五乘之说，四印之宗，照尽几初，言穷虑始。每抠衣讲席，隐几雕堂，举以玉柄，敷其金牒，涣乎冰释，怡然理顺。延惠风而不倦，同彼清流；应来响而无疲，类夫虚。绅之客，慕义波腾；缁黄之侣，承规景赴。法师志求冥寂，深厌嚣滓，负褰裳，销声太岳。寝扃岫，饮露餐霞，树偃禅枝，泉开定水。凡经四载，将诣洛中。属昏季陵夷。法纲严峻，僧无徒侣，弗许游涉。於是杖锡出山，孑焉孤迈，恐罹刑宪，静念观音。少选之间，有僧至，皓然白首，请与俱行。迨至铜街，暨於金地，俯仰之际，莫知所在。咸谓善逝之力，有感斯见，非夫确至，曷以臻乎？
    既而黄雾兴袄，丹风起孽。中原荡覆，具祸以烬。法师乘杯西迈，避地三蜀，居於成都多宝之寺。而灵关之右，是曰奥区，远接荆舒，近通邛。邑居隐轸，人物嚣凑，宏才钜彦，硕德高僧，咸挹芳猷，归心接足。及金符启圣，宝历乘时，运属和平，人多好事，导元流於已绝，辟妙门之重键。法师以精博之敏，为道俗所遵。每设讲筵，毕先招迓，常讲维摩摄论，听者千人。时有宝暹法师，东海人也，植艺该洽，尤善大乘。昔在隋朝，英尘久播学徒来请，接武摩肩，暹公忄敖尔其间，仰之弥峻。每至法师论义，肃然改容，沈吟久之，方用酬遣。法师抗音驰辩，雷惊波注，尽妙穷微，藏牙折角。益州总管邓国公窦、行台左仆射赞国公窦轨、长史申国公高士廉、范阳公卢承庆，及前後首僚，并西南岳牧。并国华朝秀，重望崇班，共藉声芳，俱申虔仰。由是梁之地，庸濮之，饮德餐仁，□奔雨集。法师随缘诲诱，虚往实归。昔昙翼高奇，教阐沈犀之壤；法和通敏，道著蹲至之域。协时揆事，抑亦是同，考业畴声，彼则非衮。而以久居都会，情异ㄈ真，养中晦迹，可求天解。复於彭门山寺，习道安居，此寺往经废毁，院宇凋敝，法师慨然构怀，专事营辑。若危峦迢，俯瞰龙堤；绝磴逶迤，斜临雁水。近对青城之，遥瞻赤里之街，□榭参差，星桥萦映。於是分岩列楝，架壑疏基，窈窕陵空，徘徊罩景。松吟竹啸，共宝铎以谐声；月上霞舒，与璇题而并色。仙花秘草，冬夏开荣；扰兽驯禽，晨昏度响：谅息心之胜竟，毓道之净场乎。而以九部微言，三界式仰，缅惟法尽，将翳龙宫，挥兔豪而匪固，籀锤纲而终灭，未若镌勒名山，永昭弗朽。遂於寺北岩山，刻石书经，穷多罗之秘帙，尽毗尼之妙义。纵洪澜下注，巨火上焚，俾此灵文，永传劫，岂直迷生之类，睹之而发心；後学之徒，详之而悟道？
    既而清猷远畅，峻业遐昭，遂简宸衷，纡天绂。追赴京邑，止大慈恩寺，与元奘法师证释梵本。奘法师道轶通贤，德邻将圣。游听琶，集梵文而爰止；旋谒皇京，奉纶言而载译。以法师宿望。特所钦重，琐义片词，咸取刊证，斯文弗坠，我有其缘。慧日寺主楷法师者。聪爽温赡，声蔼鸿都，首建法筵，请开奥义。帝城缁俗，具来谘禀，欣焉相顾，得所未闻。诸寺英翘，懑然服，咸敷师子之坐，用伫频伽之音。法师振以元词，宣乎幽偈，同炙果而逾畅，譬连环而靡绝。耆年粹德，旷士通儒。粉滞稽疑，□消雾荡，伏膺请益，于嗟来暮。惟法师姿端凝，履识清敏，粹图内蕴，温采外融，运柔嘉以成性，体斋而行已。峻节孤上，夷险同贯；冲怀不挠，是非齐躅。加复研几史籍，尤好老庄，咀其菁华，含其腴润。包四始於风律，综五声於文绪，宿植胜因，恬荣褫欲。善来佛子，落采园，开意花於福庭，濯元波於妙境。而贞苦之操，绝众超伦；聪亮之姿，逾今迈昔：信法徒之冠冕，释氏之栋梁乎。凡讲《涅》、《华严》、《大品》、《维摩》、《法华》、《楞伽》等经，《十地》、《地持》、《毗昙》、《智度》、《摄论》、《对法》、《佛地》等论，及四分等律，其《摄论》、《维摩》，仍出章疏。既而能事毕矣，宏济多矣，脱屣於梦境，栖神於净域。春秋七十有二，以显庆三年三月十一日，终於长安慧日之寺。梵宇歼良，真门丧善，悲缠素侣，恸结缁徒。即以四年正月，旋乎益部，二月八日，窆於彭门光化寺石经之侧。道俗门人，星流波委，衔哀追送，众有数千。岩为之传响，风□於是变色。慧日寺徒众，并蠲邪迪妙，综理探微，保素真源，归元正道。自法师戾止，咸共遵崇，追思靡及，情深轸慕。弟子元凝等。禀训餐风，师称上足，而以慈镫罢照，崇山无仰，循堂室而濡涕，对几弗而流恸。敬於此寺，刊金撰德，气序虽迁，音尘方煽。亦犹道林英范，托绣础以长存；慧远徽猷，寄雕碑而不朽。其词曰：
    缅哉佛性，廓矣元门。功昭旷劫，化拯重昏。冲仪已谢，妙道斯存。匪伊开士，孰畅其言。於显法师，诞灵杰起。如松之秀，如岩之峙。穆穆风规，堂堂容止。行穷隐括，识洞名理。爰初纽锦，早厌樊笼。言从落饰，沐元风。将超八难，即悟三空。贞图可仰，峻范弥融。鹿野微词，猴江粹典。源流毕究，奥隅咸践。法镜攸悬，信花弥阐。振岳符论，奔涛喻辩。昔在昏虐，时逢祸乱。东去戢道，西游违难。天启圣期，光华在旦。翼教岷益，腾声巴汉。爰雕净境，于彼曾岑。分阎架壑，耸塔依林。[A12D]金缉义，篆石雕金。芥城斯尽，胜迹无侵。载奉王言，来游帝宅。慧义资演，直宗伫译。紫庭之彦，庆台之客。并企清仪，俱餐妙赜。沦羲（阙五字）光。遽嗟分岸，永泣摧梁。龛留旧影，室泛残香。书芬纪蔼，地久天长。
    ☆苏知机
    知机，仪凤二年官太常博士。
    ○请改定章服奏
    去龙朔年，司礼少常伯孙茂道奏请：诸臣九章服与乘舆冕服，章数虽殊，饰龙名衮，尊卑相乱。望请诸臣九章衣以□及麟代龙，升山为上，仍正冕名。当时竟未施行。今请制大明十二章，乘舆服之，加日月星辰龙，或山火麟凤元黾□水等象；鸾冕八章，三公服之；毳冕六章，三品服之；黼冕四章，五品服之。
    ☆李思元
    思元字文成，高安人，举进士，为文林郎，滕王元婴为洪州都督，待以师友之礼。
    ○对乡射司正倚旌判
    甲司正命获者倚旌，为有司所纠。词云：兼官无事。
    国有燕飨，代存饮射，贵以观德，先乎践礼。故比兹六耦，是辨其等威；抗彼三侯，必凭乎班列。眷言伊甲，则曰司存，实掌厥仪，克闲事。序宾明揖让之则，进或历阶；赞射辨升降之仪，退惟辅序。而决拾是，亏矢斯调。射人发功，非无破的之艺；司正命获，爰有倚旌之礼。将欲乘其多算，罚以弛弓，使夫沮劝必明，威容可则。况职不在备，礼或从宜。无事则兼，宁云离局之过；有司所纠，实负旷官之责。
    ☆李尚一
    尚一，赵郡元氏人。
    ○开业寺碑（并序）
    夫八龙荀里，荣问在於当年；驷马于门，馀庆消於终古。亦有汉将军之甲第，磨灭成空；鲁司寇之华堂；摧残已尽：岂不以泡露倏忽，陵迁移，寂寥千载，烟尘四合？虽复武陵洲曲，时逢李衡之树；山阳苑中，颇见嵇康之竹。竟未能激扬真界，取大壮於龙宫；钦崇妙境，授全模於象塔。是用神居肃穆，灵德支持，纵石尽而犹存，与金刚而不坏。鞠遗踪於茂草，彼或未思；攀胜果於坚林，我诚先觉。
</div>
    <div class="pagination">
<a href="全唐文_page129.html">上一页</a><span>...</span><a href="全唐文_page125.html">125</a><a href="全唐文_page126.html">126</a><a href="全唐文_page127.html">127</a><a href="全唐文_page128.html">128</a><a href="全唐文_page129.html">129</a><span class="current-page">130</span><a href="全唐文_page131.html">131</a><a href="全唐文_page132.html">132</a><a href="全唐文_page133.html">133</a><a href="全唐文_page134.html">134</a><a href="全唐文_page135.html">135</a><span>...</span><a href="全唐文_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
