<!DOCTYPE html>
<html>
<head>
    <meta charset="UTF-8">
    <title>新安文献志 - 第 91 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 91 页/共 102 页</h1>
    <div class="content">
　　●钦定四库全书

　　新安文献志巻八十六

　　（明）程敏政 撰

　　○行实（吏治）

　　元中宪大夫浙东道宣慰副使程公（相）墓铭　　扬刚中

　　公讳相字仲和姓程氏徽州歙县人宋咸淳初以从祖丞相吉国公元凤郊祀恩奏补登仕郎及朔南既一礼部尚书谢公昌元用故官荐得信州録判方踰年以母病去改徽州路司狱转从仕郎婺州路兰溪州判官调承事郎台州路宁海县丞转承直郎临江路清江县尹转奉议大夫掌宁州知州兼劝农事遂以中宪大夫浙东道宣慰副使致仕至顺三年二月丁卯以疾卒年七十七环谷其自号也曽大父讳放宋赠太师鲁国公妣呉氏鲁国夫人大父讳元定于吉公为同母兄登进士第仕宋为朝议郎父讳宏祖仕宋为浙西发运大使司主管机宜文字以公故赠中宪大夫汉阳府知府上骑都尉追封广平郡伯妣胡氏讳淑能追封广平郡君所生父讳有能仕宋至提刑司干办公事吉公以兄朝议子死无后取公于族以为之继妻汪氏讳徳繁宋枢密使纲之孙女前进士望江县尉琦之女子男燧以公荫授进义校尉两浙运司石堰场司丞女三壻曰池州路儒学録汪之纯曰曹州人匠官汪完泽曰郑以文孙男五宗观玄观佑观元观山观女三公幼而端重寡言吉公竒之谓必能亢其宗及为司狱时囚涤濯衣食意曲尽察其枉者白出之在职八年举重轻咸阴饮其施大徳丁未饥兰溪在浙东诸郡为尤甚公既劝其州富民发廪以赈行省有命婺移粟以济萧山时疫方炽人莫敢往公闻命不辞讫事而疫卒不及后舟道萧山治夜有羣盗噪而来舟人举烛盗见公惊曰是固萧溪州判尝移粟以活我者邪即弃去州有妇通所私而杀其夫以尸藏乃刳其肠并褫所衣衣遗道上若为虎所噬者以不得骸殖告公视妇无戚容绐曰若夫不幸死虎取其遗葬足矣妇既去阴遣人蹑之则道与一男子相耳语擒鞫之得杀状且获其尸人以为神宁海人以挟私盐犯案杀幼女诬逻卒卒长以私怨榜卒承公视其伤与词异立直之清江有无田而输粮者岁为石万葢自宋靖康时权假于民以给军刻石具存经理行郡欲举其数加民为已功公力争不听守震怒摧辱将诬以罪公不顾徐曰吾为民死无恨会上官至白之卒如公言盗起宁都军需星火急公以夜继日力取给讫不乏而盗平廉访司委以覆邑旱皆怀金以伺公躬履民亩取其不旱者罪之一私莫干邑小吏非名补者乗公出杂然入邑操纵事莫能辑公归法之终其任一迹无小民时时以逋负杀子女诬债家邑官每以为利公得其诬蔽之罪俗遂革行省命以郡粮数万石运真州旁邑官皆行赂免公独不辞出江风大作舟危覆公适酣寝梦神人长丈余语之曰若心合天当护若以出险毋恐既觉而舟已平及授常宁即引年乞休致遂告老在官一不以财赂自凂茍利民无剧易必力为不自顾望沮止所植卓然盖其官业所由来者有自虽不获大施于时以及柄用迪前人光然既休官貌日加丰中舒外泽步履不衰夜书细字如五六十岁人与其兄承直郎松江府判文彬尤友爱游处必偕妻贤子孝孙息满前被紫横金华焜宗■〈尚阝〉优游娯佚以享其年则天之施报何如也尝豫卜藏穴深以金帛累身为切戒疾既革即栉浴更衣端坐而逝燧将以卒之二年某月某日塟之歙东潜川前事致其里人奉政大夫前饶州路总管府治中方君存心之状谒铭于予遂为之铭铭曰
　　程氏之先显有遐承迨戒周旅伯休著称煌煌史牒后系前仍暨兹元涤有烈无朋振身田闾配食陈庭本隆支茂宜蛰宜绳天球在宋遂相昭陵统官惟百吉国徐兴稽立考成名勲具登嶷彼中宪志追前能佐州歴县序进年升何艰不任靡重不胜卒叅使节官以才弘一缁弗翳璧莹渊澄笃易和适以佚余龄尚赢康禄垂施孙曽有蔚者阡流融峙凝最其世荣永奕幽扃（孙曽有蔚者阡流融峙凝最其世荣永奕幽扃按宋丞相吉国文清公世居歙槐塘而有别业在绩溪仁里公兄朝议子运机宏祖宏祖子宣慰相相子司丞燧燧子主簿宗观皆用公荫入官子孙遂居仁里今乡贡进士传其后也宣慰此志经兵燹失之予尝阅中秘书而得之于扬待制霜月斋藁中因书以畀传用补家乗之阙）

　　元龙泉主簿胡公（淀）墓志铭　胡长孺

　　延佑五年二月戊午前吉安路龙泉县主簿胡公卒家婺源州十一月己未塟其州髙仓里龙泉族父炳文具书前进士江雷所次行状一通授龙泉从子宗海抵尝所识永康胡长孺于建昌谨致辞伯父弃捐子弟之明日实奉奔走请铭会先生考试江右归未到宗海既还复西走此土惟是羸焉诸孤哭踊伏跽鞠属言置耳犹涉弥千里歴五程会朔请事严劳非敢云长孺与礼让已告曰是书固言然何忍终拒遂述志作铭龙泉名淀字安国其先陇西李氏唐诸王子朱温将簒屠灭宗室畧尽先是淮南将高骈死杨行密徐知诰相承纂绪保有淮江东西地徽故歙州僻险絶与呉越邻温莫敢窥■〈门外俞内〉亡人乐奔焉有昌翼走婺源就考水大姓胡匿义之变从其氏举明经中第南唐时不复公族姓矣是为明经公云八世孙朝散大夫权知无为军事伸与兄伋登绍圣四年进士第文章号棣华集无为最有声故元符间太学为之语曰江南二寳胡伸汪藻两公皆州人无为从子朝奉郎通判南康军事持与兄搏举绍兴十四年乡贡进士登十五年第南康登隆兴元年第是为龙泉六世大父曽大父自厚朝奉大夫权知泸州军事繇太学登开禧元年第大父知先号经训翁父万太学中舎生龙泉倜傥卓越企慕汉丞相武乡忠武侯视琐委犹埃烬沮泞将坌溅已畏恶不敢近赋江左卧龙诗摅愤郁时天下初混一未设科官莫敢预教肄行道终日无闻琴书声龙泉请于其父若其伯父次焱于明经公书堂二父为师集里子弟讲经涉十年遂皆知圣学为发易十疑逺迩来析剖其义至千余巻学徒受成谋于族父炳文弟澄徙西山之麓建明经书院宫室橅制视岳麓白鹿洞有加具养田三顷约三分租入以一供义学食费族父为之长谭经日听者盈千人集贤学士呉公澄幼清记焉遂上名数于官犹未籍礼部州学灾为造大成殿浮梁州百八十里徽饶境上曰太白渡维铁联舟二千尺有竒买田给葺补养守祠公又作长寿桥明经桥里中建甘泉湖山二亭瀹茗煑水饮行客初太学嗜山水故莳花药种竹树凿池架亭富春芳坞间称两山翁龙泉日设酒胾请公所敬爱宾客嬉游歌吟其中公预期八十且尽取藏粟周贫未及期没犹以是年散财施米如昔言龙泉早失周姓母事继母具如实产已兄弟同食饮五十年无忤色违言族无踈戚贫老月有养资乡贤老时有遗傍近民丧病相救恤斗讼争辨义理譬晓从容一语立解至龙泉县诣学惟询访先贤子孙诸生说书为文字少异其曹虽稚齿亦与伉礼膳士田为天寳桑林二僧坊贪赖府县取证故籍将复归之学吏顾赂谢不即予至则索文书授之骯■〈骨塟〉多不能屈折事人上官长吏不乐咄咄弗休叹曰主簿尚可为哉即日谢病归二月丙辰梦火光弥室旦胗梦告子弟曰死日其在戊午乎吾生岁行适周矣是日果死尝创书月高楼其家藏羣书写疏广教子孙多财贤损志愚益过置室壁平生论议疏旷而处事详密生计裕如而持已纎啬食羮淡泊而奉客腴醲此其意固非在财利以私其身家子孙者也娶同里周架阁公孙女铭曰
　　力向经术欲淑诸人敬教劝学是近于仁勇弃已私繄人其利饮枯济深是笃于义世有正气浩然崇高侮言违道安得为豪病痹弗知殊涂诡辙匪融一家何足为杰允矣龙泉笃义近仁既孝既睦超迈不羣志事有稽铭言无剩堂岿山存碑犹传信

　　刘彦明（徳智）墓志铭　　栁贯

　　彦明讳徳智字彦明姓刘氏世家于歙曽祖讳元佐祖讳儒望父讳震皆隐徳不仕乡里称善人焉初彦明之父以张为后于刘生彦明四岁卒而张氏父固在实为之经纪家事教育彦明至于成人张五子其一夭而其家素裕彦明尤大父所深爱将使还后夭者彦明泣对曰刘氏无子故以吾父后今既殁于刘氏明其为刘矣徳智以一身系刘氏之宗诚不敢重获罪于吾父与刘氏也大父感其言而止彦明少知自属于学好读孙呉兵法旁究释老方伎之书尝因是感疾已乃大悟求之四书浩有所得久而下笔为文觉其来源源纚纚遂得由庠序选为建徳路儒学正会教授阙进摄其事守郡者讽使文致直学之罪彦明不为动俟间覆为辨说考满入教授铨翰林院方荐为其属而彦明翻然归矣寻授永顺等处军民安抚司儒学教授未上中书刑部辟为其部令史官有赍怒于同列而将黜之彦明曰无厌将及我投笔谢去于是都水监复罗而致之稍进寿福院掾寿福出纳五台诸寺钱粮其田入隶浙西数郡比岁浙西被水有司按实当检放而院犹责偿未已彦明适从其判官出行江南视其牍叹曰官民粮已罢征吾院田能独无伤乎悉命弛之诸使怒其专擅而卒亦无能夺其议者嘉兴有豪民诬占寺田三百亩左证甚明而院所遣使逑赂莫能决及彦明来请鬻路絶乃卒归其田考成得将仕佐郎衢州路常山县主簿满岁江西省有知其为者辟为掾新执政至杖一掾而掾实无罪彦明竟归曰吾唯不能随俗俯仰以至于是可再辱邪进将仕郎为平江路总管府知事平江剧部案积丛脞彦明处之以无倦取其犯名义者一二事稍厘正之不激于竒不毁于随暇则却骑入闾巷访求耆旧聚茗纵谈犹书生故态也阅再岁卒官下得年五十五天厯二年七月十四日也谈者例訾儒生为政迂阔于事情而不知圣人之法制具于经儒能据经义法故达权而知变彼随时重轻观势向背以窃取过人之名者岂所谓政哉彦明得于所学歴试内外阶是以无失身败名亦未为无所见于世也彦明之配李氏姑女先卒子男二耀煜女二长适徐梅次在室卜地得建徳之淳安县开化乡驼马原距家余百里将以某年某月某日窆先事其子煜具书世出爵年为状从某郡杜某父乞予铭其言曰塟而不得铭犹无葬也予尝识彦明京师知其为人而杜君又不轻于许予是可铭已彦明始字千里谓其取义之未广也易以今字晚又号知非子其诗文曰紫溪集乡先生方公回为序而藏之于家家有仁本堂乡相程公元凤大书掲之而陵阳牟公巘记之彦明之祖程公甥也所谓仁本者彦明固服而行之矣铭曰
　　守经为本制变为通通故能介承之自躬彦明本仁由学以充及试于事事为之中考其成绩粤有始终天不畀年归于堂封有徳有言遗后者丰尚百千年安此幽宫贞

　　白先生郑公（千龄）行状　　程文

　　公讳千龄字耆卿姓郑氏徽之歙县人故歙令郑君安之子也其先有讳球者始居歙之双桥里以赀雄乡里号双桥郑家自曽大父孝全大父文政尚徳乐义好施予至郑君行之益笃尝徒步千里归内兄黄婴尽推其家财与二兄寸田尺宅无入已者淮帅秦琳闻其贤辟符离尉不起至元中唐邓均三州招讨使富珠哩敬帅师临徽讨叛将李世达败走进兵昱岭闗城且屠郑君奋起杖策诣君门揖白招讨乱由世达非百姓罪招讨固竒郑君听之不屠城因署郑君令歙三年有功徳于民民祠之号郑令君公幼卓越七岁闻人讲吕东莱春秋退即能衍其说从令君行沙上仰视飞鸢即问曰是何所凭依邪稍长师上乡先生鲁斋鲍公一以躬行为学及壮从令君入京师出入诸公贵人一时翕然称许礼部尚书谢公敬徳吏部尚书刘公伯宣侍郎夹谷公之奇交荐之于朝署公秩八品宋降臣留梦炎新用事吏部以白身南人例黜公待调行省丁外艰大徳元年始版授宁国路太平县弦歌乡巡检时徐道者以妖术惑众弦歌之民皆徙市登山妄言祸福公擒其魁得诬罔状众尽骇散设布方畧察奸防盗民安其业始买地为官舎旁为屋牓曰弦歌书院日无事讨论典籍后进视以为师六年迁镇江路丹阳县延陵镇巡检首谒呉季子庙召父老谓曰昔季子薄千里之呉而不王百世之下遗风犹在其民矧肯为盗乎公等幸为我户致此意勿陷刑辟即月旦十五日率吏卒谒拜祠下远近化服水决练湖郡檄公督治公负畚锸以身先士卒连昼夜风雨不倦水以不害丁内艰至大二年调处州缙云县美化乡巡检剧贼金卒二啸聚无赖往来温台处婺间白昼钞掠吏莫敢谁何公潜遣聚石道旁山上匿壮士草莽中伺贼过飞石击之贼惊走草中壮士大噪从之贼穷蹙围之尽俘其党皇庆二年调建康路江宁县江宁镇巡检流民数千过丹阳市持弓矢刀槊残害居民民不堪起而敌之众数万人击鼔围之使不得去公闻疾驰至解其围单骑入流民队中呼其长数之曰汝等皆天民不幸流移本欲逃生乃更速死残害吾民何也叱其为乱者数人缚之拘其械器驱其徒众送之渡江适野见妇人哭而哀公使问故妇人抱婴儿前拜曰妾孀也家贫唯一子尔有田若干与埶家连埶家伪契夺有之母子无以为食是以哀之公曰盍言官乎曰埶家不可言也有死而已他日公召埶家语之且开以祸福埶家感悟谢过遂归孀妇之田有负箧暮投主人宿者主人方蚕设榻堂下戒之曰东壁败缺宜谨视箧中藏东邻之老见焉是夕亡其箧意东邻之老吏执而讯之其子自外来面毁衣裂若穿穴隙之为者吏喜得盗狱成公曰其迹是其情非也缓之无何他郡获盗乃尝盗箧者也众乃叹服去之日百姓遮道不得行公举手谢之咸拜泣而去延佑六年始命于朝为建德路淳安县尉淳安介万山中多长林深谷盗贼之所出没守御者并縁为奸利公至盗贼稍稍引去而千户汪元寳贪酷病民公曰盗在是矣即条上其罪府若省元寳坐罢境内晏然尉署倾圯公撤而新之取孔子答季康子语扁其莅事之堂曰不欲署之东旧有梅隠轩西有拄笏轩皆废公皆起之立朱子之祠表钱公之墓修淳安志书举邑士呉君暾洪君震老夏君溥充试有司后皆知名泰定元年调徽州路祁门县尉祁门亦乡邑难治公集长老好谕之曰为我约束乡闾勤固门户谨守望慎毋犯法人亦素服公威望人人自重县曹失文书一柜无所踪迹檄公诘盗公曰是非盗也必愚民有狱不解计出无聊故为是以灭迹尔即问吏有狱事在官最重者谁乎吏曰某乡某公即驰至其家搜无有也唯一棺焉发之文书果具在县民冯华甫以孙壻为后俗谓之补代冯殁二十年矣其族人讼之十年矣官不能决公摄县事举春秋莒鄫之义立冯氏子有僧言其徒育于已十八年其叔欲夺而归之以为后者公曰民无后后其兄弟之子礼也法闲民为僧故有覆实之文谓非为人后者今叔无子后其兄之子所以广占籍明人伦僧柰何欲絶之命叔偿其衣食之资归其侄以为后或诉康氏兄死不为立后而有其资者公召问状且云有母公曰天下之爱其子者莫母若也子死无后忍之乎召母问故母谓子死时七岁公曰殇子不当立后其讼遂息大修县学建明伦堂门庑斋舎皆高壮宏丽尉署为风雨所坏公发已帑新之其属争先趋事公曰必完必固无忧后人祁门与石埭青阳浮梁太平诸县接界奸民数以伪钞事诬连吾邑公烛其奸折以文移至十返卒不逮一民一日旦起从数卒东驰不十里奄入山中民家众莫测所为至则缚其人搜其家得伪钞及器具以还旬有五日复入山羁其孥秋豪无扰所过民相率拜道上及代归老稚扶携送郭门外者十余里不絶至顺元年升从仕郎泉州録事是时廷臣有言泉南并海多诸番寳货宜择廉能吏为守令者故起公驰驿就职公叹曰吾老矣毋以贪介取辱即手署致仕章上之明年夏四月感疾卧杭州传舎三日子玉侍侧从容语曰吾思平生心身无可愧者可以见先人九原矣瞑然而逝身无遗衣物布被破靴而已其友宜兴王仁源为贷于所亲得钱具棺衾以敛玉持丧归舟过淳安淳安人皆哭迎送曰我公不可复见矣五月壬午玉奉柩归于家之正寝且卜葬严陵呉县尹暾涿郡张副使士弘太原王教授萱与其徒合辞言曰明公徳行明洁正直不回请私谥曰贞白先生明年里中父老白于有司请改善福里为贞白建里门立石刻辞以表着公徳又明年朝廷以公前致仕章赠承事郎徽州路休宁县尹妻汪氏赠宜人命始下公颀然长身颜目清古性恬澹无所嗜好衣布衣如锦绣啖粝食如梁肉乡邻有贫病患难救之如不及与人语休休孝义忠爱不饮酒对宾客有余欢入郡县不骑马苍颜白髪行市井间唯一童自随初欲与兄弟义居嫁聚丧祭各有仪式及志不得施则怅然取田之硗瘠器之弊陋者退处于偏而让其正居于昆弟居乡如处女当官临事则刚毅奋发而有为不阿长官不承风旨僚吏莫不敬惮之部使者行县皆曰郑尉长者必加礼貌公前后为捕盗官四十年未尝任亲民一摄祁门令旬日间人称其神明之政所至礼儒先兴学校举废坠功绩反出县令丞上既去有去思惠爱之碑职专势微徳不及大施材不获尽展也公生于宋景定六年十月甲午殁于元至顺二年四月癸亥享年六十有七娶同里汪氏即宜人先公十四年卒子男二人长曰玉次曰琏女一人曰柔贞嫁同郡呉虎孙玉柔贞宜人出也孙男一人女一人以元统二年甲戌岁十一月壬寅葬于里东方村之原宜人汪氏同墓文郡诸生也始拜公于京师之旅邸即辱知爱数与公之子玉游及为黄竹寨吏当祁门道上闻祁门人言益信公平生徳政又得公之客胡黙先生所记遗事颇详谨序次如右玉将求诸立言君子乞铭以图不朽焉

　　长乐县程令君（愿学）行状　　赵汸

　　令君讳愿学字希圣别字节卿徽之休宁人其先自晋新安太守元谭以治郡有绩锡褒诏赐田宅于郡因留家焉十三传而至忠壮公父子以义节显于梁陈庙食其乡子孙碁布天下而休宁之族尤繁衍多闻人君上距忠壮二十有六世十二世祖南唐检校中丞澐始占居邑南汊川曽祖大明祖自得父逢午字信叔再领乡荐一为魁不第即弃去举子业弗为家居教授所学日益精诣族父勿斋先生雅敬之每过公所谈论辄竟日数郡交荐版授紫阳书院山长着中庸义说数万言益畅朱子之旨以为教学者多所发焉秩满授嘉兴路海盐州文学命下而卒追赠承事郎徽州路同知婺源州事母呉氏追封宜人子二人令君其嫡长也少卓荦有竒志慎交游重然诺以行义自砥砺甫冠游京师巨公名士莫不倾倒尝黎明与其友出郭外道过大第友入谒谓令君少俟比出已暮令君犹俨立不去蜀人赵公炞职秘府闻而嘉之即造令君与语大悦即日挈行李过其馆授粲焉居无何有旨修职方氏书赵公亟荐令君入书局书成同辈俱被优用令君独后久之乃擢从事数十人惟令君为南士毅然特立俦列不敢慢尝奉旨将段帛劳诸侯王之戍和林者后以王事屡往来岭北不以艰逺辞也秩满调镇江路司狱旦暮出入犴狴察其寒饥瘐疾者而时其衣食尝叹曰彼固罪人然或以非罪死则岂天讨之谓哉比满几无以为归适有诏下府公乃以令君宣诏诸邑时使者所至郡邑皆敛诸民以为之赆府公夙敬令君欲以是为归计也比至属县卒事吏以常例致赆令君呵曰我以赍诏来而取民财以去乎督其还诸民而后行比至他邑亦如之迁湖州武康县主簿明法令申约束革其弊政豪右武断者媢之相率重赂大府俾令君以他役入京比还则以忧去职矣服除转循州长乐县尹循介闽广之交逺宦者蛮夷其民弛法废度肆其贪虐依托官府剥下归上者县率数百人而长乐以僻逺尤甚居民迫渔夺困征敛率逃窜他郡其尤桀黠者负险隘操锄梃以自卫间有出身奉上不避徭者赃猾利其资产中以他祸足涉城市而家破矣君始至则尽得其奸党巢穴发以他事悉断遣还其乡里整饬案牒申明徳意植贫弱寛徭赋分遣耆老入其乡申谕朝廷至意民信其所为流亡之众来归者不可胜纪县治所寓生聚日蕃渐可比内郡都邑乃建先圣庙于治之西南胜地择其士之有学者为之师山谷之民大冠长裾来游来息彬彬然见先代之遗风焉时上司人徃来属邑辄托散土宜以钓重贿邑则掊诸民以赠之君独却不纳而自割俸簿赠之人知君风裁不敢受而遂不复来矣如在他邑则间道不敢令君知之邑有赖某妄诉黄某刼掠财物事连数十人黄被讼不知所为举族逃匿已五载矣州移檄下索罪人甚急黄闻令君至即诣公庭自归君呵曰汝盗也而逃邪黄泣诉曰某与赖争栏堨耳非盗也不逃即举家虀粉矣今闻邑有贤尹愿得自明君曰汝窜者甚众今一人来安能明乃与刻日令尽领同窜者至黄诺而上司以君擅纵强盗问罪黄所领先期至郭外闻之皆散走黄独叹曰我宁死不忍累程县尹也乃受逮州尝以他名色敛民财愤君不受命欲因此中伤之令黄诬君前尝受赇黄曰某陷非罪不能自明宁忍盗陷忠良邪考掠备极酷毒至死终无一语涉君州犹讯连坐十余人会部使者詹侯行郡直其枉君乃免民有死非命者其妻诉不愿理君呵曰此即杀人贼也一讯即服事连富人请以万缗贻君君不纳富人惧重贿大吏移鞫他县冀得行已志且以成君罪君仰天叹曰使杀人者皆可以财免罪则有财者皆可杀人矣天地鬼神其可欺乎他县果问如富人意吏抱成案将署忽大雷雨昼晦栋折瓦坠官吏震骇失文书所在竟寘不敢复问罗江五峡诸獠时出掠边境大府发兵捕治畏盗不敢逼遣介诱谕令纳缺折弓刀即以获冦反命豪酋视官府如无为暴益甚民甚苦之会有郡獠入邻境刼财物杀人盈道郡邑吏不敢问反致羊酒嘱使他去盗果入长乐境君自领卒要之于道缚其渠魁七人余悉散走邑簿尉惧变尽室宿舟中视缓急为去留君不为动曰冦来吾自当之集吏民授以方略使各分守隘要益遣卒捕逐其余獠大惧终君任不敢涉足长乐境邑素多火灾民言城隍神衣朱所致请易之君曰火灾由民不谨尔乃下令浚沟池修火具庐舎苫葢者易以瓦在职五载火不复作民以为神相之矣长乐去家数千里仅以一僮自随五六年间介然如一日也秩满归舟行至庐陵之十八滩以疾卒时子植在侍遂敛以时服元统乙亥年六月十七日也君生于至元丙子五月四日寿六十岁植奉君柩归葬于里之深坑源后十年甲申君之执别驾王公巴延彻尔来官于徽访得君之子讲通家之好比满谒选于京求得君厯仕政绩于吏部朝命以承直郎真定路中山府判官致仕实至正八年六月也令君气禀刚明资貌挺特而操行清苦且承故家令徳凡游交皆国初老成巨公其所熏陶以成就者皆有自来故厯官中外忠而不谀勤而不扰廉以自持诚以接物又明练法律以辅之是以遇事有立不以祸害变其所守而宰物者亦赫然临而鉴之非其操心行事不愧不怍者能如是乎君没后客有游江西虞公伯生之门者公闻令君已没叹曰斯人有用世之才若在今日缓急可仗惜其年未甚逺位不足以展布其才耳其为当世名流所知类如此夫人滕氏赠宜人令君无子弟幼学早卒子男女四人君拊之如已子植其季也遂为君后孙男二性上经孙女三人汸虽不获识令君而缔交于植且闻君家世及君持身莅官之实为详切谓于古循吏无愧也故为述其梗概俾上之太史氏以图不朽焉新

　　繁胡大尹（寿安）传　　赵弼

　　胡侯名寿安字克仁世家新安相传安定先生之后也洪武庚辰秋领乡荐书入成均歴事天曹筮仕河南信阳令大着能声寻调真定之获鹿政声益着未再朞丁内艰永乐甲午冬服阕复宰新繁视篆初首询民瘼事有不便于民者罢之有益于民者举行之每岁初自巡视乡村劝民播耕遇田亩荒芜或垣屋摧坏者询其窘乏之由必捐俸资给常以古灵先生教民之言谕乡耆里甲俾知亲睦安分之道率皆从化侯性清俭在官惟麤衣粝食如韦布士尝眠一纸帐自题句云紫丝步障簇春华卧雪眠云自一家雪又不寒云又暖扶持清梦到梅花其雅淡之情槩可见矣永乐乙未夏数月不雨田畴龟裂侯斋沐祷于神二日果大雨后圃种芦菔数畦使客往来者采之以供盘饤或为馈遗之礼人呼为菜知县其子从新安来省两月烹二鸡侯怒让曰饮食之人则人贱之矣吾居官二十余年常以奢侈为戒犹恐弗能全始终之志尔今好大嚼讵不为吾累乎其子服训亦甘淡泊侯三宰大邑未尝携妻子之任或曰子之名固美矣奈妻子何侯笑曰此庸者之见也吾岂无糟糠之义而不念乎尝于是思之烂熟耳且夫吾辈昔读圣贤书论居官治民之法孰不欲砥砺名节以操守为志及登仕路则以耳目玩好声色之物败身家者比比焉矧妇人小子辈其性犹水有以金珠锦绣揺目之物蛊其心彼必欺吾而窃取之借使侥幸不露吾去任后人必詈笑曰胡某外佯廉而内实贪以是计之故不欲妻子之累身也是时彭邑故令鲁姓者寡妻王氏本兵家女年少而容艳资产千计常慕侯之才徳欲嫁之恳所亲导意以讽侯侯曰吾将五旬未尝为失节事今若娶此失节之妇受此不义之财则吾亦为失节之人行止扫地矣言者大愧戊戌春侯将考绩囊槖罄然惟畜一马欲售为程途费马忽病命医兽陈某治之数日弗愈其家人来报曰汝妻死矣待汝归方殡陈闻哀恸良久曰妻已死我至家安得生我宰公平日麤衣粝食抚民如子未尝取我民半钱吏不敢欺我里甲无敢扰我俾我民安于耕凿皆宰公之恩也今赴京而马病若此我若离去马必危矣宰公以何为路费乎我宁负亡妻不可负宰公乃遗书谕其子曰丧具称家有无日吉则窀穸母候我归也侯祖帐日繁邑之民遮泣于道者千数虽妇人小子如悲亲戚民以赆者皆郄之诗僧解定素为侯所敬以布帛数端黄芦菔十枚恳馈再四侯雅复位惟取芦菔一枚余皆还之耆民匡荣宗等强留双靴以昭惠爱至今存焉

　　故沂水知县郑君（肇）墓志铭　赵曽

　　君讳肇字太初歙之丰口人其先居律村至讳再能者有子八人胤嗣最盛曰惟简其后有之纯与朱子同榜进士官徳兴尉曰惟政其后有义琮始自律村徙丰口义琮七世至讳元升者君曽祖也祖宗胜父时雨世业儒妣鲍氏继妣谢氏公生而温厚有志操幼被选为郡庠生治诗经昼夜研穷率漏三鼓或达旦不寐业大进然累举弗偶永乐丙戌以贡登太学自治经外辞翰书札之事尤精会有诏修永乐大典君复被选与事自总裁而下多器爱之书成受赏劳宴锡久之授淛之处州遂昌知县时古廉李先生方在翰林以文送之而勉其逺大君律已廉慎莅事寛简政不宜于民者即更张之而尤以敦厚风化为务遭岁旱斋沐祷诸神祠雨应期至岁复大穰民以为诚意所感修葺学校课试诸生而躬较其优劣士风益振君以二亲在堂逺不克就养以瞻云名轩邑士夫多为之咏叹会前尹坐事者复职君例还京师临发之日民遮道涕洟不忍释隶事冬官受命赏劳漕运官军于两淮事竣无扰寻易山东莒州之沂水持身愈谨施政愈密民乐从化一如遂昌时方营建北京役事严迫君督起所部夫匠焦心抚绥上不稽事而民亦无怨且念寮寀董工日久劳逸宜均身往代之居无何遘疾不起永乐戊戌四月十六日也长嗣瓘奉丧南还君生洪武甲寅九月四日享年四十有五娶徐氏明慧温恭号称贤配子四人长即瓘次管次瓒次遂昌尚幼女三人长适汪士仁次适闵士成次适程志方孙三人曰勰曰庄曰和以宣徳四年十二月二十五日与徐合葬于丰溪之原瓘等以状诣予泣拜请铭瓒从予游敏而文瓘管谨饬亦皆嗜学予知郑君之有后也遂为之铭曰
　　卓哉郑君幼负气节奋身郡庠精研儒业寻登太学纂修文渊出宰遂昌徳化是先视民若子民视犹父遭时孔艰靡一失所调尹沂水治政如初趋命赴工奄然而殂归葬丰溪山竒水秀君子勒铭有烨其后

　　故进士知上虞县事郑公（行简）行状　　郑鲸

　　公讳汝敬字行简姓郑氏以字行居歙西贞白里其先当宋天禧中有讳球者始来居之至公凡十六世以儒业相授受高大父讳珪师山先生从兄弟也曽大父讳绍从学定宇陈氏有民功民祀享之妣金氏以节闻大父讳子初从学师山自号易求居士妣汪氏父讳希用以学术受知郡太守三山黄公母鲍氏会昌同知仁之女公生而秀异夙知向学里举充县庠弟子贠攻书缀文日出人表尤善为词说明白委曲以达圣贤立言之旨部使者至有司辄引之进讲无不惬服嘉奬然屡赴秋闱弗利入太学年甫二十有九时胡公俨为大司成一见竒之教之问学大进公退谓人曰吾得胡先生讲明所学仅三月尔虽读书三年弗及也未几遂举永乐乙未进士第观政刑部适吏部抡选天下候铨官先后倒施物论不平公曰进贤不能以公其如天下士何遂以疏闻诏从其议吏部滋不恱然朝廷由是知公名命徃督陜右粮储公性严毅所过有司督责无少贷多忌之者遂中以罪坐役北京公平居与兄廸简弟懋简极友爱至是皆倾赀赴难先后死逆旅闻者悲之缙绅多为诗歌以道其事者役满除知顺天府永清县事永清为畿内大邑号丛脞公治之有方不烦劳而事以次理尝有中贵人临县索赂甚急公不为动遂绐入见缧绁之欲置之死士民遮留解还公即以状闻太宗皇帝怒欲置中贵人罪会仁庙嗣位赦免无何公得代去朝廷适有大役工部复命公监焉间有大臣得罪而服役者前官置之公曰此非所以存天怒也请役之乃已既又谓工不宜久兴劳民非便上言息其役调绍兴府上虞县先是为令者适以贪冗去民素知公名皆踊跃欢迓载道公亦乐民之向方也为之抑豪右劝农桑赈饥穷治舆梁道路而大兴其学宫官无愆期之需狱无留滞之讼居二年邑大治监察御史尹崇髙号严厉有司多望风引退独加赏公尝问绍兴守六邑令孰优守曰惟郑令清介肯为但其人气大耳公曰人惟有气斯能生圣贤能养是气故充塞宇宙可无气而为人乎守不能答既而考浙江七十二县令置公为第一凡别邑有疑讼不决者多付公理之公亦悉心民隠不遗余力然同僚猜忌日甚先是邑有耆儒曰栁南仲贤而有文公雅敬之闵其贫赠以绵絮南仲狷介亦不欲直受令君惠以钱百文槖诗为谢公辞钱受诗而同僚卒以是诬之议者不核将左迁公公曰是尚可以仕乎且母夫人年髙无以为养遂自解职归上虞人请留不得相与拥泣而去其居家也首剏祠堂朔望奠祭一用朱子礼日侍太夫人堂上菽水尽欢训诸孙读书以无坠先人之业暇日幅巾长裾逍遥泉石间或引觞赋咏世事一切不以介意阁老陈公循尚书徐公琦孙公原贞通政毕公昌知府张公岩累复起之力辞不出天顺己夘某月某日以疾卒享年七十有五配毕氏子男二长曰绶次曰绾绾先卒女二孙男五鸾凰鹄鹤鳌始公捐馆绶以贫不能襄事丧留于家凡六年成化丙戌十二月某日始克塟扵岩镇之塔庵官道傍呜呼吾歙古称多士然未有第进士者至公始以麟经取第人莫不以逺大期之公亦自奋迅思有以自効君子谓公使当风纪之任必能绳愆纠缪以辅上徳扬清激浊以振士风可以踵桓鲍赵唐之风而不忝然卒坐穷以死是虽公之不幸亦士之不幸也谨状其实如右载笔君子览焉因其言而知其行即其行而思其心庶表墓有碑志墓有铭托以不朽云

　　奉直大夫泰安知州施公（守正）墓志铭　　戚澜

　　公讳泰亨字守正其先东鲁人九世祖讳礼有胆畧从宋髙宗南渡为叅军始居新安之休阳洪武初有曰伯起者由白沙廵检善武事授民兵万户兼管德兴铜冶沂州判官权髙唐州事抚安人户八百二十垦田地三千七十九顷子侄皆尚礼义邑人咸曰万户家此公之伯祖也祖伯凯父孟敬隠德弗耀妣金氏有淑德生子三人公居仲为儿时迟重不戱恒若有所计划者及壮材貌魁岸有大志永乐甲辰有司以茂才举授郁林州判官未几转泰安州判官为政一以爱民为心而絶私贿理词讼以情不为文刻在任九年俗大成帛余于库栗余于仓人乐田庐讴歌载道既去任州民千余抵京请留侍郎王公上其实升泰安州知州正统九年以母孺人在堂陈情上嘉其孝思特许省亲居家未及三月孺人殁哭泣尽哀正统十年四月赐勅命褒其政成赠父同其官封母太孺人妻孺人正统十三年服阕将有升擢泰安之民闻之赍粮奔走不约而会于京师者五百余人稽首阙下天子悯其情允之复除泰安州政益勤泽益广民爱之若父母景泰三年考满以疾致仕日以泉石为娱足迹不入公门天顺元年六月十二日卒生洪武甲戌九月初八日春秋六十四以天顺三年十月十三日葬扵车田原先茔之次公内外行完洁白奋励居官民不忍其去居家人称其孝悌是无愧为君子者矣元配叶氏继孔氏先圣五十八代孙继赵氏子男三人永竒永贵永秀女三人婿苏珙汪俨金骥孙男某既葬之五年辛巳其孤永竒泣告于其县尹余姚邵公走书币并状来乞铭邵予姻也弗能辞为序而铭之铭曰
　　良才举世经涂辟三莅奉符蔼嘉绩龙章焕烂自天锡民不忍违衔厥泽甲子又四返玄宅作诗孔昭质贞石

　　通奉大夫河南左布政使程公（泰）墓碑铭　　家乗

　　成化庚子秋予居先少保襄毅公之丧闻人传吾河南左布政使用元以七月一日终于官为之惊怛曰噫器宇问学行检才识在一时负公辅之望如用元何可多得而遽至此岂造物者之乖乎是歳冬子以赐塟恩入谢遇其榇邵伯河下旅次不能为礼唁其孤而别暨予南还则用元葬矣孤旦奉邑人前监察御史康君永韶状请铭其墓上之石呜呼其尚忍铭吾用元也哉惟程氏自东晋新安太守元谭以善政为民请留始家歙篁墩至梁将军忠壮公灵洗起兵拒侯景庙食于郡忠壮十四世生唐检校御史中丞澐又起兵拒黄巢凡再世有全郡之功其居祁门善和里者祖中丞长子检校户部尚书仲繁用元所自出也居休寜陪郭者祖中丞季子歙州兵马先锋使南节予所自出也故予之族于用元为近尚书十八世孙徳坚国初以行枢密院都事守景德镇是为用元髙祖曽祖汝楫祖景华俱不仕父显起乡贡进士官至韩府左长史进朝列大夫母齐氏封宜人用元天分最髙喜问学初长史公以春秋名祁门用元受经所得最深又旁通诸经史正统中长史公教谕河间任丘而子家先以尺籍隶河间襄毅公每徃来叙宗好雅爱用元以为是必亢其宗者岁丁夘领南畿乡荐登景泰甲戌进士第观政户部乙亥奉命犒师宣府总帅厚馈悉郄之都宪叶文庄公方督边饷与语大恱天顺改元授户部江西司主事己卯犒师陜西时尚书年公待部属严甚独礼用元三载以绩最闻赐敕命督饷淮安一年代还上书乞归省分禄养亲从之癸未会试用荐充同考试官仪曹奉内币踵门用元力辞免礼部尚书姚文敏公叹曰超出流辈逺矣未几进署福建司员外郎督赋税于天津诸处甲申实授成化改元进署郎中丁亥实授三载复以绩最闻赐诰命是岁用兵辽东遣用元给军实师赖以济庚寅遣视山东灾上书言四事曰存漕运以防民饥整兵备以卫民生减养马以安民心増接递以纾民力事多举行比还擢广西右叅政安南以地界不定数近边用元冐险徃定之乃已理棼修坠政渐以成壬辰以齐宜人忧归而长史公卒丧葬一以礼拓先祠以谨时祀辑先徳为世芳集以传服阕改河南右叅政奉玺书专理国储定转输逺近适均法以便民又以其暇时葺二程夫子阙里祠宇以风其士人戊戍进右布政使明年进左布政使律已守法以倡寮属一方晏然欲自引章具未上而疾作矣所部黯然闻者愕眙以为善人之不幸距生永乐辛丑正月一日享年六十以壬寅春二月二十日葬里之宅里坞用元为人恂恂谨恪口未尝及人之过巧佞者或窃笑之然其中泾渭极明有确然不易者平居恬澹寡嗜好疑若不耐繁剧而所居官理不亟不徐喜功邀誉者反出其下盖人阴被其恵泽甚多而世亦未尽知之为学不事词藻虽时赋诗写竹以适其适而缄其藁讳其名终不以自见也用元初娶祁西汪处士景淳女赠宜人再娶赵府长史同邑胡公永兴女封宜人三娶故吏部侍郎淳安项公文曜女俱善持家以佐夫子子男四人长昻医学训科汪出次旦攻举子业次杲儒学生皆胡出次昌项出孙男三人长镈次铨次锽女四人俱幼铭曰
　　惟我程氏世显新安有谱振振有庙桓桓自歙之祁垂休委社大集于公策名进士簉属司徒几二十年巡瘼四方犒师三边擢领藩宣或副或正桂管遗思洛省胥庆祖我循吏以恵其民宗我师儒以迪其人名与业崇宜位公辅庶霈厥施以泽下土堪乗而踣中栋而戕士类孔伤予懐曷望宅坞之原山水明秀竚有遗芳式在其后

　　新安文献志巻八十六

　　●钦定四库全书

　　新安文献志巻八十七

　　（明）程敏政 撰

　　○行实（遗逸）

　　梁胡太常（明星）传　　续图经

　　胡太常明星字太白新安黟人梁天监初为国子生时有诏定正雅乐选生徒数十人肄其声容明星与焉乐成授湘东王府法曹叅军入为太学博士值修五礼仆射沈约请五礼各置学士一人令举学古者一人自助乃以平原明山宾河内司马褧建平严植之山阴贺玚等分掌玚举明星以自助累迁尚书祠部郎八年春高祖祀南郊诏诸儒议礼始服大裘罢封禅明星悉与其事九年视学命皇太子及诸王皆入学以明星兼太子家令五礼成迁太常丞十三年耕籍田祀先农明星奉引深有礼容高祖嘉之拜通直散骑侍郎除秘书监迁太常卿高祖晚年崇尚释氏诏宗庙用牲牢有累冥福宜皆以面为之朝野諠哗以为宗庙去牲乃是不复血食明星与侍郎周舍等上疏极諌不听未几舍坐事免朱异代掌机政朝仪祀典多所改易明星争之不得遂弃官归黟隐居横冈时普通六年也后累以遗逸征不起明星里居过黄姑墅见郭外多荒田未辟询之云不通沟洫也明星恻然亲究水源倾赀募工穿二渠约十里许导城北溪水逶迤而南溉民田千余顷岁屡有秋其卒也乡人感其惠立庙横冈岁时祀之歴代不废（元初裔孙京重建庙事载洪焱祖新安后续志）

　　南唐汪处士（台符）传　　罗愿

　　汪处士台符歙州人博学能为文好王霸大畧唐末见天下方乱力耕不出南唐先主辅政移镇金陵台符往上书陈民间九患大率以富国阜民为务先主善之且加条问而宋齐丘疾其才高屡加诋訾齐丘始字超回台符贻书谯之曰闻足下齐先圣以立名超亚圣而为字齐丘大惭改字子嵩后使亲信诱台符乗舟痛饮夜塞其口沈石城蚵蚾矶下先主闻而惜之升元中检校民田物产高下三等科其均输为定制又使民输粟请盐罢其科借商旅卖鬻则征之过者则否舟行无力胜之税郡县史胥降而有限凡数十年民得以小康皆自（台符发之台符所为碑或以馆驿巡官九江巡使等冠衔此一时禄仕之贱者故依江南野史称处士）

　　宋汪长者（廷美）传　　罗愿

　　汪廷美婺源人孝友纯至义居数十年聚旅数百口旦暮食必同席有未至者不敢先廷美节嗜欲身衣缯布非因祭不食肉亲丧尽哀不应宾客遇忌则终月斋肃祥符中东封赦减天下赋十之二廷美亦减其佃者租十之二干兴颁遗诏衰绖号慕营佛斋者七日幼为乡官人尝贺以一缣后悔倍偿之尝以秋冬赈粜或劝须春廷美曰家欲蓄藏待价贫人乏食于尔安乎逺贾有鬻香者去后发其裹得金追而还之尝使兄弟子鬻缣帛进贤界中买银数百两以归廷美察其赝不复言他日袖而弃之渊里人或窃其鹅问之曰夏至将以祭先廷美曰彼贫乃有孝心助以鱼酒又有从质麦种十石者过期遇之绐言种败无所收廷美还其质更遗麦三石以偿其费性不嗜杀牛罢老不堪用者终饲养之子侄诸孙有过未尝形言但训以自昔兴替之家尝有抵罪匿者吏以为当坐家长廷美时年六十九或言称七十宜免廷美曰吾失训又増年以免罪是诬官也不可会有赦遂免郡守欲奏表门闾力辞时号汪长者将终徧为书别亲旧翌日而卒年八十九庆厯中知县秘书丞蔡巽摭其事刻之石

　　畈上丈人汪君（绍）传（子存）　　汪师泰

　　畈上丈人汪君绍字子传唐侍御史濆之六世孙严重好义崇徳乐施父殁七弟二妹冠笄婚嫁皆如礼宗族贫病丧葬随宜周急人称曰畈上丈人尝于其居之南辟义学教授乡里子弟曰四友堂捐田三百亩以膳师生学者无裹粮束修之费四方闻风踵至婺源县簿吕广问值靖康之变不能还留以为师广问尝游尹公彦明之门与闻二程之学君之子存方以西京之学辞官归养遂得与吕公游尽授其说初驿道由里中以达休宁之黄茅曲折沿涧谷水暴发则桥道皆坏乡人病之君言于郡府愿以已资辟芙蓉对镜驿道直抵黄茅较旧路近十有五里且无水患娶朱氏韦斋先生之从妹家庭间亲属六十余口义居雍睦君二子长即存字公泽次仔字公育存元丰七年领乡荐时年十五明年献书礼部不报元佑三年戊辰与仔同入太学知名试每魁诸生而廷试累屈不肯媚附权贵人劝令少损答曰存不敢获罪圣人之门他非所知也既而授西京文学上封事极言时政得失不报辞官归养招延四方士子以讲学焉学者称曰四友先生政和八年复游京师值躬耕籍田献颂上悦赐束帛又上书讼知州王愈之屈复其任初愈以修撰知信州御方腊有功宰相王黼害之坐事被斥贷归田里存辨之愈得复知无为军省府咸重其名交章荐闻六馆之士请于朝愿得存为师存终以所言不得行坚辞归胡伸状其行略曰才气刚毅言行端恪其志弗获施故深造自得真儒林之豪杰后学之楷范也门人王炎赞其遗像曰学淹博而趣约识髙明而旨微文雅健而有法行修洁而无疵生民之望后学之师其施不遐其蓄不赀道与时背志与愿违九原不作吾谁与归孙仝字仲协治周易政和五年入太学开府张公琮见而奇之妻以女靖康初金兵围京师诸生乘城仝在其间倡上章任李纲以战守事既而隐避不居其功钦宗即位上表与免解三试礼部志弗获伸高宗中兴绍兴郊祀许免解就殿试而仝见奸邪并进旧疆未复翻然归老扁其读书之所曰丛桂轩隐居教授与公育同居孝悌义让孚于逺迩人称曰丛桂先生（按四友先生私淑二程之学渊源可考而张公琮所作墓铭畧不及之岂当时洛学之禁方严故不敢公诵之邪）

　　环溪翁程君（鼎）墓表  朱熹

　　环溪翁者先君子韦斋先生之内弟程君也讳鼎字复亨徽之婺源人少孤从先君子学于闽中因得讲闻一时儒先长者之余论而心悦之抄缀诵习晨夕不少懈先君子爱其勤敏于其归书六言以赠之皆事亲修身为学之要君拜受其言以归益自树立务记览为词章思所以大其门户者然君为人坦夷跌宕不事修饬好读左氏书为文辄效其体不能屈意用举子尺度以故乆不利场屋家故贫至君益困终岁奉亲徙居穷山中自号环溪翁山田数十亩环堵萧然无以卒岁而君处之泊如也晚益不得志因自放杯酒间酒酣讽左氏书杂以国风雅颂之篇闻者耸然倾听俯仰疾徐之间顿挫抑扬如有节奏至于放臣孤子怨夫寡妇之词又未尝不三复感慨而出涕流涟也庸夫孺子从旁窃观或笑侮之君謷然不以为意葢其中所抱负有不得骋者故托以自遣至他行事则其不合于理者固鲜矣干道元年年五十九以疾卒后十年君夫人胡氏亦殁遂合葬于怀金乡福临里兊泉之原葢新安鄱阳信安诸程皆出梁镇西将军忠壮公灵洗其家婺源者又自歙之黄墩徙而来谱牒具在闻之先君子忠壮公葬黄墩以石为封今尚在也君家自其大父翔始与乡荐父着亦以郡学上舎尝贡京师皆不幸早卒至君学益勤而其师友渊源所渐者益逺顾亦不逢以殁其世而有子曰洵好学而敏于文君奇爱之曰是足以成吾志矣既又屡荐不第今乃以特恩授信州文学识者恨之然洵故尝从熹论为学大要意其所以成君之志者在此而不在彼也熹祖母君之姑因谓君叔父幼从先君子在临安时时见君来先君子或留与饮君必尽醉而论说衮衮不能自休既长归乡里又得拜君而君辱教诲之则君益以老矣然得酒辄歌呼谈噱意气犹不衰也今又三十余年洵乃以书奉君学徒李缯之状请表君墓慨念始终顾二父于今皆不可见而熹与洵孤露之余亦俱老大乃流涕而书之盖以重叹君家之不遇又予潦倒无以副君畴昔之意而自悲也呜呼尚勉之哉淳熙八年八月乙卯表侄宣教郎提举江南西路常平茶盐公事朱熹述（按朱子与程允夫书表叔不敢忘重烦督趣愧恐然此尚有少曲折异时得面论而后下手乃为穏当观此则朱子于母党先德慎重如此韦斋先生送程复亨序广平程鼎字复亨谓予外兄从予游于闽者二年予语以安逸忧患知之详矣将归省其母及其祖母其可以无言司徒文子问于子思曰亲丧三年未葬则何服子思曰三年而未葬则服不除也故告之一曰葬吾舅而后加吉服夫子失鲁司冦将之荆先之以子夏申之以冉有曰丧不欲其速贫古之君子以失位于诸侯曰丧丧不欲速贫若是其急也故告之二曰葺尔居以宁尔亲蓬生麻中不扶自直植之榛莽则委靡然故告之三曰非尔父之类者勿亲也江出岷山自荆之楚汪洋千里而至于海者大川三百小川三千以为助也故告之四曰广学问以资见闻宴安鸩毒不可怀也君子非独恶懐安之败名恶其败性也故告之五曰勿懐安男子生则以桑弧蓬矢射天地四方示志也夫以不赀之躯岂浮沈乡里而名不称故告之六曰无忘四方之志夫齐之善味者淄渑之合能辨之淄渑之合均是水也子归矣他日执经而来问予能入于常流而不变其味乎尚能为君辨之宣和辛丑岁八月日）

　　钟山先生李公（缯）行状　　程洵

　　先生讳缯字参仲姓李氏世新安婺源儒家也曽大父蒙大父居注皆隐居不仕父镛始游太学知名建炎初以累举补官为南康军之建昌尉饶州司法叅军太平州军事推官以没先生推官公之长子也少颕悟读书日千言诗易礼皆略成诵而尤精春秋左氏传属文敏甚自朝廷设元佑学术之禁士非王氏书不读宣和禁稍弛而逺方人士狃于所习未尽变也婺源又居重山复岭间见闻尤狭陋逮兵兴四方云扰贤士大夫多避地其间于是有吕公兄弟曰和问曰广问者和靖尹先生高第传伊洛致知笃敬之学又有俞公靖者亦里儒先也多识前言往行其学出入坡洛之间先生与里人滕公恺悉从此五君子游滕公长先生六岁负才气不肯友不如已者独器重先生目为小友尝将闽中所刻东坡先生文章号大全集者相与读之叹其编次无法真赝相杂奋然取朱黄尽涂去不类者滕公见之惊曰子后生敢尔邪他日得苏氏家传本校之果皆非也益奇之乃出一编书示之曰好文而不知道空文也此书吾得之罗公皆河洛遗言公戒勿轻示人吾今日为子发内府之秘矣先生受之以归口诵心惟黙若有省间有所疑又从诸公质之于是学问日进复侍推官公官南康游庐阜识隐君子祁公寛亦和靖学徒也听其言多相契者然犹疑其未也出入释老求之者数年知其说不出乎吾宗乃益自信遂厌科举之习卜筑云山间为隐居计名其山曰钟山牓其室曰中林尝曰兔罝武夫微贱之人而中林人所不见之地也以微贱之人处人所不见之地而能持之以谨齐之以德则可以为公侯之腹心然则人可怠于自修邪自是优游涵养学益成行益尊乡人宗慕之然先生读书不务多为训说独尝着论语西铭解义山窓业书数篇而已有来学者随其资诱之循循不倦其言曰敬者心之闲辔也心有不敬焉则驰矣敬而不已则明明则诚故学者致心之道敬为要又曰礼义廉耻是谓四维勇于弃廉耻则勇于废礼义一维茍絶四维皆灭理之相牵联者也四维张其心康其身昌四维不张其心荒其身灭亡故学者持身之道知耻为要又曰学者于道能致知以玩索之笃敬以涵养之久则见面盎背气象日别非声音笑貌所能为也又曰道有远近学无止法近者道也逺者亦道也学者见其近而不见其逺遽止于见则陋矣惟于见处更加功夫进进不已自然所造深逺而其成也宏矣其发明后学大指类此雅好文词既老不衰尝曰文者所以载道言之不文行之不逺而世儒或以文为不足学非也顾其言于道何如耳每为学者诵眉山之言曰物固有是理患不能知之知之患不能达之于口于手辞者达是而已矣以为此最论文之妙故其为文指事析理引物托谕要以达意所欲言者而词采自然如风行水上如浮云游太空中姿态横生可喜可愕晦庵先生常评之以为笔力奔放而法度谨严学者所难及也至他所为诗骚闳肆俊伟略皆称是工书得颜苏笔法人有得其简牍者多珍藏之其为人长不踰中人而貌古骨强神观粹清言皆粲然成文听者亡倦事推官公及继母向夫人以孝闻友诲诸弟绮缄甚笃绮举进士高第尝教授福建二郡士人多推称之然与缄先卒诸子孤露先生扶植教养如已子男婚女嫁皆有成立葢自推官公之殁先生主家事者二十年闺门肃穆生计日赡内外未尝有间言也其接宾客奉祭祀节之以礼俭不及陋租赋之入常为乡里先虽在林下而事邑大夫不废桑梓恭敬之节亲戚故旧或以缓急告往往为之排难解纷而不受其报或讥其既无求于世何苦为是拘拘者先生曰若是乌知吾心夫以傲为高以放为达以自私为有守吾不为也且礼与仁不可须臾去身况为士可以去之乎郡守徐侯谊闻其风高仰之驰使奉书币迎致郡庠使诸生矜式焉先生不得已强为一行然亦竟不为留也呜呼若先生者学该而守约志独而爱周一介不以与人而不以为啬一介不以取诸人而不以为矫其古之人欤古之人欤绍熙四年先生之年七十有七矣八月二十有六日以疾终于家属纩之夕其言琅然不乱于是人益知其所养果有过人者也娶同郡朱氏再娶董氏王氏子男三人汝极季札叔栩皆种学绩文有家法女二人嫁迪功郎江州徳安县尉王泰发进士王某孙男三人诸孤将以某年某月某日葬先生某乡某原以书来告初先生之少也尝从洵先君子学后洵复受业先生之门先君子之丧先生实状其行以授晦庵朱公为之铭今先生之丧诸孤以为近而知先生者莫若洵逺而知先生者莫若朱公故复属洵论次遗事将请于朱公洵自惟畴昔从先生游时年未二十今行年六十二而于公亦已老矣嗟日月之逾迈悼前辈之凋零其可以文词不工为辞乎乃雪涕为之书绍熙五年三月十三日门人修职郎吉州録事参军程洵状（钟山先生李公参仲之子季札奉其先君子行状一通不逺数百里谒予于逺溪之上拜起垂泣而以铭墓为请予之先世家婺源与公为同县人而客于建也久矣绍兴庚午岁予年二十余始得一归故乡拜其坟墓宗族姻党于是乃获识公而听其余论心固已知其贤然是时年少新学未能有以叩也中年复归而再见公然后从游益亲而公已营钟山所住为将老焉之计矣两林之间渠清沼深竹树蒙密时命予与程弟允夫徜徉其间讲论道义谈说古今觞咏流行屡移晷刻间乃出其平生所为文词使予诵之则皆高古竒崛而深厚严密如其为人予以是心益敬公而自恨其不能久留以日相与追逐于东阡西陌之间也既别而归书疏不絶其后数年闻公物故予以忧患疾病之不宁不能一徃哭公而公之诸子不以为罪更以不朽为托至受其状而读之则又允夫之文也三复之余公之声容恍若相接永念故国人物然如公之贤宁可复得顾虽不敏其何敢有爱于言乎乃以病衰心力凋耗把笔欲下而神已不俱来矣遂无以塞季子之意而姑记其篇末如此以见允美之状果无媿辞予虽有作亦不能有以加也滕珙所记足补状阙大抵数十年来乡人子弟多自好而善于文词亦其师友渊源之有自也庆元元年十一月癸已冬至呉郡朱熹书于考亭所居清邃阁）

　　汪居士（莘）传　　李以申

　　汪居士莘字叔耕休宁人自幼不羁浸长卓荦有大志不肯降意场屋声病之文乃退安丘园读易自广凡韬钤之书释老之典靡不究习屛居黄山稍遂高蹈意嘉定间会下诏求言遂三叩天阍论天变人事民穷吏污之弊行师布阵之法不报慈湖杨公简见其书曰真爱君忧国之言也时朱子召赴经筵未至莘逆通书言财不待先生而富兵不待先生而强惟主上父子之间诸公所不能济者待先生而济若惮于为父子深爱之本而利于为体貌臣工之末以是为治未有能久者今日之事先生建明稍缓切恐言者已伺其后是非不能为天下学道者之地亦恐不能为后世学道者之地朱子深重之用其言西山真公德秀在直院日尝欲其俯屈以访诸贤其自重如此徐贰卿谊帅江东谓其履行素高移檄本郡使备书史笔札抄録著述欲以遗逸引荐于朝不果筑室栁溪之上囿以方渠自号方壶居士每醉必浩歌赋诗以宣其郁积有栁塘诗词传于世（真西山与汪叔耕小简　徳秀昨颛造行屛不获晋陪余论重深怅仰适辱宠惠五言絶句良用叹服今直院曽侍郎秘书陈少监刘祭酒及馆中三数士皆名好贤欲从者一枉访之不知肯俯屈否更希示谕为幸右谨具呈即日徳秀札子奉上汪文学士座右王尚书应麟序集云文学士以逸民特招如老泉以欧公后山以坡公至于韩子苍之流皆不繇科目进栁塘居士遇文公于庆元遇西山于嘉定而讫不遇岂二公不能为欧苏哉予观西山帖欲居士俯屈以访诸贤则其自重难进之节非招不往岂时俗佻巧驰骛于名场利区朶颐于爵标势的者斯文金玉传之不朽居士之遇荣矣慈湖朴实之训实允蹈之掌书贵孙其犹咀其华而践其实昔耕之而今获矣重光协洽岁仲秋月朔浚仪王应麟伯厚父书于歙郡斋）

　　康范汪处士（晫）墓志铭　　吕午

　　淳佑四年夏午叨除柱史七月朔日乡之处士江君处微父之子焘不惮炎暑数百里来访于京恳恳致辞曰焘不天先君子弃诸孤八年矣昔者窀穸事严未克乞文纳诸圹不孝之罪无以自赎今子秉史笔敢疾驰再拜求墓道之铭庶俾潜幽赖以不泯不则藏而不得记犹不葬也一念纯孝令人感动讵可无以塞其请矧处微父之贤午稔闻习敬之其学术行谊足以坊范名教其典刑风流足以标表区宇此汉文苑逸民唐卓行孝友所传之俦而所谓有道之士也国史且宜传如之何不铭乃即其门人所状及午所知者叙之君名晫处微其字以绍兴壬午岁二月二十二日生少长风貌魁梧仪榘凝重已不类凡儿九岁即遭父丧哀慕如成人事母以孝闻尚逮事其大母羣从兄弟且同居承顺笃睦家庭无闲言里党翕称之从乡先达直阁汪公文振学蔚有文声力慕高逺凡国制官民政俗靡不究期为有用之学也庆元癸亥会其长兄旸以五举得官竟不受以死君即感伤无用世意至开禧丁卯犹觅举阙下时方用兵事日复异慨然叹曰是尚可求仕也欤哉不就举而归尽弃所业翛然不以名第介意嘉定壬申元妃胡氏亡手营一丘县南五里许山如玉环因想唐人盘谷之趣结庐其中名曰环谷更作堂以静观扁之取明道程子万物静观皆自得诗意自非疾忌无日不徜徉于斯君时年五十既不事科举即取六经诸子旁及二氏之书研精覃思穷理尽性求所谓自得者安于贫约饭藿羮藜一饱欣有余喜于修莳望花随栁四时吟不足处家尚雍肃曽无疾声遽色奉先务严洁靡有慢心惰容坟墓之有侵伐必禁族姻之有庆吊必赴以孝悌婣睦训家之子弟以忠信笃敬诏里之后生急难相求者援之颠连无告者恤之解无益之忿争扶欲破之义役凡利可兴害可除者无不尽其情由是徳意熏陶里俗丕变人至不犯于有司诚心贯通水旱祷禳神亦无徃而不格是岂侥幸于一日者哉年逾六十学益老道益充深有得于孟子养气之旨复于先庐葺堂榜以善养而居之胷中之浩然者可想也给事袁公甫守徽日雅闻君名至绍定间持江东常平节一路大祲君独能为乡邑区画劝分贫富得所袁公行部造门求见君以编氓固辞袁公叹息而去更欲状其事以闻诸朝君又谢不可叅政真文忠公徳秀亦久知君端平甲午秘监李公遇适宰是邑真公属求君言行之实将以名氏荐未及行而真公薨人莫不为君抱憾君则曰天知我厚矣李公之在邑也政有所不通事有所可疑多咨取于君至公退余闲又未尝不诗酒相倡酬也后君寝疾李公入问君咸无所属赋如梦令一阕而逝时嘉熙丁酉四月二十有六日得年七十有六里人追哀而聚哭之李公率僚属致祭文为之诔称君清不絶物和不失已相与私谥曰康范处士咸以为知言噫若处微父可不谓之有道之士乎汪氏为吾州着姓派实本英济王绩溪则王所毓之地故支属尤蕃大君之曽大父激三拔乡荐以南廊恩授文学元丰间黄门苏文定公为邑宰与之游甚相得娶古灵陈氏大父文中娶崔氏继大梁孟氏该淳熙庆恩封孺人父三锡本伯氏安中季子祝氏所生文中命以为嗣祝氏于徽国朱文公母夫人为诸姑三锡娶葛氏继滕氏章敏公曽孙女君滕出也既生有淑质复得二三外家休光余庆照映沾丐故其学行风节端确淳明如此君为文多伟杰吟诗率成咳唾间平生著述有曽子子思子二巻为全书他文未成集娶胡氏即先葬环谷者至是奉君柩而合兆焉是为良安乡杭村之原时嘉熙己亥四月十一日也子男四人长开蚤世次即焘也次点俱业儒学然亦蚤世女一人未及嫁而亡孙男二人寅启午窃惟清而不激和而不流昔张君岷以称邵尧夫先生清不絶物和不失已今李公遇以称吾处微父称吾处微父如称尧夫夫谁曰不宜午祝氏之馆甥也援是则于君家尝有一日之雅今又获读君行编而知诸公之推许者若是其与荀淑戴良郭林宗辈之于黄叔度何以异使午得为君传亦必述李公之辞赞之今姑即以为铭铭曰
　　夷清惠和俱圣之俦隘与不恭岂圣未优去就若殊望望由由闻风者兴天地同流吾处微父渊乎其似清不絶物和不失已将可比尧夫之不激不流亦上师夷惠之廉顽寛鄙故生也安贫乐道能康济乎一身没兮树石表行垂范模于百世

　　呉益谦（自牧）墓志铭　　吕午

</div>
    <div class="pagination">
<a href="新安文献志_page90.html">上一页</a><span>...</span><a href="新安文献志_page86.html">86</a><a href="新安文献志_page87.html">87</a><a href="新安文献志_page88.html">88</a><a href="新安文献志_page89.html">89</a><a href="新安文献志_page90.html">90</a><span class="current-page">91</span><a href="新安文献志_page92.html">92</a><a href="新安文献志_page93.html">93</a><a href="新安文献志_page94.html">94</a><a href="新安文献志_page95.html">95</a><a href="新安文献志_page96.html">96</a><span>...</span><a href="新安文献志_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
