<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 277 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 277 页/共 603 页
  </h1>
  <div class="content">
   春发生以煦物，台居高而处明。俯而望焉，舒郁郁之和气；登可乐也，畅怡怡之远情。触类斯感，众芳俱荣。风出谷以天霁，□归山而景晴。俯视平皋，傍临远峤，穷汉苑以周览，匝秦城而回眺。林峦彩翠，浮佳气於遥天；宫观参差，丽飞薨於夕照。望莫若兮望远，感何深兮感春。登其台则历阶而至极，应乎律故阴惨而阳伸。令行期顺，泽布惟均。视虽微而必审，思何远而不亲。懿夫情之诱人，人罔或舍；时之感物，物莫能假。台有春而必望，春何情而不写。条风始至，散灼灼之红桃；谷雨初收，润萋萋之绿野。天何言哉生众汇，人有灵兮感元气。既望春而可乐，亦升高而足贵。赏同沂水，聊舞雩以咏歌；登异观台，宁睹蜡而增欷。周望既极含情则多，媚迟日之未下，爱清风之屡过。目眇眇以心远，野悠悠而气和，可以乐芳时之景物，壮皇室之山河。岂比夫羁士登楼而作赋，硕人在轴而为歌者哉。春无物而不滋，台无远而不览。岂老氏之或论，伊潘生之所感，稽其趣时之规远，创意之义深。春非台而何乐，台非春而罔寻。故望春者惟台是履，登台者惟春是临。系在物之可用，必从时之所任，傥自下而可托，庶升高而至今。
    ○鸿渐赋（以“鸿渐路适之”为韵）
    深不测者道，大无疆者空。空非羽而何适，道匪人兮孰通。通於道者，是谓君子；适於空者，莫如渐鸿。故圣人托象以明义，务勤以饬躬，将自迩而图远，必因卑而致崇。始其素卵新化，青春戏融，一之日乳哺衡阳之曲，二之日翱翔彭蠡之中。且爰居以乐水，亦从正而养蒙。毳毛其成，洞庭之芳草初绿；弱羽云就，武陵之繁华已红。而见其进，未知其终。美夫姿淑伟丽，飞鸣有检，动靡求栖，游皆远险。思奋志於寥廓，且藻容於菱芡。不越次，先冒履木之危；进而得中，孚及于磐之渐。渐如何其，往有攸措。方去渚而戾止，俄跻陵而遐顾。风水遥辅於羽毛，烟□未通於道路。相召，惊月夜而乱趋；肃肃连行，拂天池而径度。信梁燕之莫俦，岂谷莺之足慕。亦犹九层起於累土，千里始於投迹。琢玉者日就其功，为学者月将其益，皆自微以成著，固何求而不适。异夫出陵搏空，骧首矫翮，顺寒暑以攸往，亘山川而罔隔。以言乎鸟也，尚不忘进；以言乎人也，如何勿思。思者所以志道，进者所以修辞。诚既往而莫返，冀将来而可追。蒙亦有望於斯渐，敢不肃然而勉之。
    ○奉天改元大赦制（平朱Г後，改建中五年为兴元元年）
    门下：致理兴化，必在推诚；忘已济人，不吝改过。朕嗣守丕构，君临万方，失守宗祧，越在草莽。不念率德，诚莫追於既往；永言思咎，期有复於将来。明徵厥初，以示天下。惟我烈祖，迈德庇人，致俗化於和平，拯生灵於涂炭，重熙积庆，垂二百年。伊尔卿尹庶官，洎亿兆之众，代受亭育，以迄于今，功存于人，泽垂于後。肆子小子，获缵鸿业，惧德不嗣，罔敢怠荒。然以长于深宫之中，暗于经国之务，积习易溺，居安忘危，不知稼穑之艰难，不察征戍之劳苦，泽靡下究，情不上通，事既壅隔，人怀疑阻，犹昧省已，遂用兴戎。徵师四方，转饷千里，赋车籍马，远近骚然，行斋居送，众庶劳止。或一日屡交锋刃，或连年不解甲胄，祀奠乏主，室家靡依，生死流离，怨气凝结，力役不息，田莱多荒。暴命峻於诛求，疲空於杼轴，转死沟壑，离去乡闾，邑里邱墟，人烟断绝。天谴於上，而朕不悟，人怨於下，而朕不知，驯致乱阶，变兴都邑。贼臣乘衅，肆逆滔天，曾莫愧畏，敢行凌逼，万品失序，九庙震惊，上辱於祖宗，下负于黎庶。痛心貌，罪实在予，永言愧悼，若坠深谷。赖天地降佑，神人叶谋，将相竭诚，爪牙宣力，屏逐大盗，载张皇维。将宏永图，必布新令，朕晨兴夕惕，惟念前非。乃者公卿百寮，累抗章疏，猥以徽号，加于朕躬。固辞不获，俯遂舆议。昨因内省，良用矍然。体阴阳不测之谓神，与天地合德之谓圣，顾惟浅昧，非所宜当。文者所以成化，武者所以定乱，今化之不被，乱是用兴，岂可更徇群情苟膺虚美，重余不德，祗益怀暂。自今以後，中外所上书奏，不得更称圣神文武之号。
    夫人情不常，繁于时；大道既隐，乱狱滋丰。朕既不能宏德导人，又不能一法齐众，苟设密纲，以罗非辜，为之父母，实增愧悼。今上元统历，献岁发生，宜革纪年之号，式敷在宥之泽，与人更始，以答天休。可大赦天下，改建中五年为兴元元年。自正月一日昧爽以前，大辟罪已下，罪无轻重，已发觉未发觉，已结正未结正，繁囚见徒常赦所不原者，咸赦除之。李希烈、田悦、王武俊、李纳等，有以忠劳，任膺将相，有以勋旧继守藩维。朕抚双乖方，信诚靡著，致令疑惧，不自保安。兵兴累年，海内骚扰，皆由上失其道，下罹其灾，朕实不君，人则何罪，屈已宏物，予何爱焉焉。慝之诚，以洽好生之德，其李希烈、田悦、王武俊、李纳及所管将士官吏等，一切并与洗涤，各复爵位，待之如初，仍即遣使，分道宣谕。朱滔虽与贼Г连坐，路远未必同谋，朕方推以至诚，务欲宏贷，如能效顺，亦与维新。其河南河北诸军兵马，并宜各於本道自固封疆，勿相侵轶。朱Г大为不道，弃义蔑恩，反易天常，盗窃暴犯陵寝，所不忍言。获罪祖宗，朕不敢赦。其庆被朱Г胁从将士官吏百姓及诸色人等，有遭其扇诱，有迫以凶威，苟能自新，理可矜宥。但官军未到京城以前，能去逆效顺，及散归本军本道者，并从赦例原免，一切不问。天下左降官，即与量移近处，已量移者更与量移。流人配隶，及藩镇效力，并缘罪犯与诸使驱使官，兼别敕诸州县安置，及得罪人家口未得归者，一切放还。应先有痕累禁锢，及反逆缘坐，承前恩赦所不该者，并宜洗雪。亡官失爵放归勿齿者，量加收叙，未复资者更与进叙。人之行业，或未必廉，构大厦者方集於群材，建奇功者不限於常检，苟在适用，则无弃人。况黜免之徒，沉郁既久，朝过夕改，仁何远哉。流移降黜，亡官失爵，配隶人等，有材能著闻者，特加录用，勿拘常例。诸军使、诸道赴奉天及进收京城将士等，或百战摧敌，或万里勤王，固全城，驱除大憝，济危难者其节者，复社稷者其业崇。我图尔功，特加彝典，锡名畴赋，永永无穷，宜并赐名奉天定难功臣。身有过犯，递减罪三等，子孙有过犯，递减罪二等。当户应有差科使役，一切蠲免。其功臣已後虽衰老疾患，不任军旅，当分粮赐，并宜全给。身死之後，十年内仍回给家口。其有食实封者，子孙相继，代代无绝。其馀叙录，及功赏条件，待收京日，并准去年十月十七日、十一月十四日敕处分。诸道、诸军将士等，久勤捍御，累著功勋，方镇克宁，惟尔之力。其应在行营者，并超三资与官，仍赐勋五转；不离镇者，依资与官，赐勋三转。其累加勋爵，仍许回授周亲。内外文武官，三品已上赐爵一级，四品已下各加一阶，仍并赐勋两转。见危致命，先哲攸贵；掩骼，礼典所先。虽效用而或殊，在恻隐而何间。诸道兵士有死王事者，各委所在州县给递送归，本管官为葬祭。其有因战阵杀戮，及擒获伏辜，暴骨原野者，亦委所在逐近便收葬；应缘流贬及犯罪未葬者，并许其家各据本官以礼收葬。自顷军旅所给，赋役繁兴，吏因为奸，人不堪命，咨嗟怨苦，道路无聊，汔可小康，与之休息。其垫陌及税间架竹木茶漆榷铁等诸色名目，悉宜停罢。京畿之内，属此寇戎。攻劫焚烧，靡有宁室，王师仰给，人以重劳，特宜减放令年夏税之半。朕以凶鬼犯阙，遽用于征，爰度近郊，息驾兹邑，军储克办，师旅攸宁，式当裒旌，以志吾过。其奉天宜升为赤县，百姓并给复五年。尚德者，教化之所先，求贤者，邦家之大本，永言兹道，梦想劳怀。而浇薄之风，趋竞不息，幽栖之士，寂寞无闻，盖诚所未孚，故求之不至。天下有隐居行义，才德高远，晦迹邱园，不求闻达者，委所在长吏具姓名闻奏，当备礼邀致。诸色人中有贤良方正，能直言极谏，及博通坟典，达於教化，并洞识韬钤，堪任将帅者委常参官及所在长吏闻荐。天下孤老，鳏寡独不能自活者，并委州县长吏量事优恤，其有年九十已上者，刺史县令就门存问，义夫节妇，孝子顺孙，旌表门闾，终身勿事。大兵之後，内外耗竭，贬食省用，宜自朕躬。当节乘舆之服御，绝宫室之华饰，率已师俭，为天下先。诸道贡献，自非供宗庙军国之用，一切并停。应内外官有冗员，及百司有不急之费，委中书门下即商量条件，停灭闻奏。布泽行赏，仰惟旧章，今以馀孽未平，帑藏空竭，有乖庆赐，深愧于怀。赦书有所未该者，委所司类例条件闻奏，敢以赦前事相言告者，以其罪罪之。亡命山泽，挟藏军器，百日不首，复罪如初。赦书日行五百里，布告遐迩，咸使闻知。
    ○平朱Г後车驾还京大赦制
    门下：致理之体，先德後刑。礼义兴行，故人知耻格；教令明当，则俗致和平。然後奸慝不萌，暴乱不作。古先哲后，莫不由斯。国家受命百七十载，八圣储庆，敷佑下人，迈种宽大之德，累蠲苛酷之令，盖仁之所积者厚，故泽之所流者深。兹予小子，获主重器，懵於理乱之本，溺於因习之安，授任不明，赏罚乖当。立法以齐众，而犯命愈甚；兴戎以除害，而长乱益繁。贼臣蓄奸，乘衅窃发，九庙乏主，兆人靡依，肆其吞噬，豺狼穴於宫阙，岁未云半，载罹播迁。仰惭穹昊，俯愧臣庶，敢爱越，苟全眇躬。诚惧益纵寇雠，重辱宗社，忍耻誓志，庶补前羞。赖亿兆宅心，不忘先德，诸帅戮力，恭行天罚。俾余寡昧，再膺多，总乾纲於既紊，复天柱於将倾。言旋镐京，不改旧物，宗祧有序，朝享有期，责重庆多，深增感惕。呜呼！君者所以抚人也，君苟失位，人将安仰？朕既不德，致寇兴祸，使生灵无告，受制凶威。苟全性命，急何能择。或亏废名节，或贪冒货利，陷於法网，事匪一端，究其所由，自我而致。不能抚人以道，乃欲绳之以刑，岂所谓恤人罪已之诚，含垢布和之义。涤清污俗，咸与更新，可大赦天下。自兴元元年七月二十三日昧爽已前，大辟罪已下，已发觉未发觉，已结正未结正，见系囚徒常赦所不原者，咸赦除之。今年五月二十八日已前左降官，即与量移，未复资者更与移近处。流人及犯配隶藩镇效力，并即放还。亡官失爵放归不齿者，量加收叙，已经收叙未复资者，更与进改。其黜免人等，有素著行能，旁遭谴累，特加录用，勿以为贞。
    不有忠者，谁复社稷，不有劳者，谁从巡狩。连帅之重，所以殿邦御侮也；二千石之任，所以分忧共理也。方镇将校，勤奉戍役，中外寮吏，恪居官次。国有大庆，所宜同之。内外文武及致仕官，三品已上赐爵一级，四品已下加一阶，仍并赐勋两转。司徒兼中书令晟，英特杰立，光辅中兴，再定皇都，一匡天下，推恩之典，贻庆无穷，宜与一子五品正员京官。侍中，沉邃忠厚，服劳王家，保全危城，翦除大憝，嘉乃茂绩，次于宠章，宜与一子六品正员京官。镇国军潼关节度使检校右仆射骆元光，京畿渭南商州节度使检校右仆射尚可孤，宁等州节度使检校右仆射韩游瑰，奉天行营诸军节度使检校右仆射戴休颜，咸秉大节，著于艰难，同勋叶忠，翼我兴运，宜各与一子七品正员官，诸道节度使及行营都知兵马使兴元扈从左右金吾大将军等，各与一子八品正员官。诸道团练观察处置等使，各与一子九品正员官。应诸军赴上都收复将士等，俱以纯诚，奋其勇节，连年带甲，百战摧锋，有忘身以效命，有灭亲以徇义，誓平国难，如复私仇，竞扬貔虎之雄，克清枭獍之孽策勋行赏，传嗣荣亲，播乃功名，与国终始。自去冬已来，未经甄叙者，即与超八资改转；已经甄叙者，更与超三资进改。三品已上祖父母在，先无官封者，量与致仕官及邑号，亡者并与追赠。四品已下父母在，先无官封者，亦授致仕官及邑号，亡者并与追赠。其赏钱委所司即依元敕支给。应扈从将士，三品已上赐爵两级，四品已下各加两阶，仍并赐勋三转。其祖父母父母封赠，并准收京城例处分。应扈从官，普恩之外，三品已上更加爵一级，四品已下更加一阶。若常参官祖父母父母在，先无官封者，量授致仕官及邑号，亡者并与追赠。诸州刺史，普恩之外，赐爵一级。诸道进奏陪位者，更加一阶，其奉天定难及元从功臣，宜令本军本使即定名闻奏，所司各准元敕优赏。其诸道军镇及行营将士，三品已上赐爵一级，四品以下加一阶，仍准今年正月一日制，速与甄叙。成德、淄青、魏博等节度并诸军应归顺将士等，各蕴诚义，积著功劳。由朕失於抚绥，顷岁暂怀疑阻，寻能励节，不替旧勋，是资宴犒，俾洽王泽。宜委所司即约额支计，各赐钱物赏设，仍委本道节度准前後敕，速疏甄叙。其朔方并诸军应在河中管内及同州将士等，自远赴难，解其重围，念兹功劳，并未酬报，虽遭胁制，情有可矜，应到行营未经甄叙者，并准元敕超五资改转，其赏钱比收京城将士例，各给一半，委本军兵马使条录名衔闻奏，所司支计给付，其食实封者，亦便配额，令其请受。应天下诸道诸军将士等，如有年老，及疾患弱，不任军旅，愿归乡里者，并给终身优复，州县切加安存，勿令侵扰。如无家可归者，量给田宅，使得存济。见危致命，先典所尚，况忠卫社稷，杀身成功，朕於斯人，义有加等。赠太尉秀实，天授贞烈，沮兹奸邪，苍黄之中，独蕴雄断；将纾国难，诡收寇兵，凶谋既亏，吾事果济；忠诚奋发，手击渠魁，英风凛然，振迈千古。宜即差官致祭，并旌表门闾，府县护其丧事，缘葬所要，一切官供。仍於墓所官为立碑，以扬徽烈。其所赐实封五百户，嫡子正员三品官，诸子授正员五品官，委中书门下即准元敕处分。应诸道诸军将士有身死王事者，委本道本使具名衔闻奏，即与[B14A]赠，仍以在身官爵授其子孙。内外文武官及诸亲诸色人等，有横遭逆贼杀害者，各听其家人、亲识人於所司陈牒，勘实闻奏，亦与追赠。如迹著忠烈，众所明知，仍访其子孙，量加优恤。尚齿养老，王风之首，三代制理，未或遗年，朕将遵古典以兴化，本人心而教孝，用优秩赐，式慰里闾。京兆府耆寿年八十已上，并与版授刺史，仍赐紫。八十已下，及诸州府耆寿年八十巳上，并与版授本县令，仍赐绯。天下侍老耆寿，亦各与版授官。如年九十已上者，州县长吏岁时躬亲省问，贫弱不能自存者，量赐粟帛。顷属多难，人流俗弊，加之以师旅，因之以饥馑，赋役繁起，农桑失时，哀我瘅人，汔可小息。然以国计犹歉，军实靡充，未尽复除，良增愧悼。应天下建中四年年终已前，所有诸色逋欠，在百姓复内者，一切放免。百司及诸军诸使举，放利钱，今年六月已前，百姓欠负未纳者，亦并停徵。京兆府百姓，普恩之外，给复一年。其供顿官吏，委京兆尹类例具名衔闻奏，量与优奖。古者计户以署吏，因时而建职，既不乏事，亦无冗员。今田亩莱，版图凋耗，齐人编户，托庇官曹。贪吏猾胥，诱为囊橐，启奸隳业，为害尤深。应在京百司色役人及流外等，委御史大夫即与诸司使长官审详商议，据见所掌事之闲剧，定额闻奏。仍校名送中书门下，务从减省，副朕忧人。以後应须署置，并定名先奏，仍永为常式。今年正月一日赦书节目有所未行者，所司并举而行之。赦书或有不该，即比类条件闻奏，敢以赦前事相言告者，以其罪罪之。亡命山泽，挟藏军器，百日不首，复罪如初。赦书日行五百里，布告遐迩，咸使闻知。
    ●卷四百六十一
    ☆陆贽（二）
    ○贞元改元大赦制（兴元二年正月一日）
    门下：王者体元立极，钦若乎天地；纂业承统，严奉於祖宗。所以敬事修诚，务本郭孝，尊其上以御於下，谨其身而训於人。百神允谐，兆庶永赖，立国之本，斯其大经。朕烛理不明，违道招损，往遭多难，沦陷国都，天地宗祧，旷而莫主，则是钦若严奉之义缺矣，甚用惧焉。洎复京师，遽将告谢，有司以人力耗攵，礼物废隳，日居月诸，岁聿云暮。卜其吉日，俯（一作甫）在上春，齐心永怀，坐以待曙。而百辟卿士，抗疏上言，咸谓人心未宁，不足以尽敬；寇孽犹在，不足以告功。迫於群情，俯抑诚愿，郊庙孔迩，瞻言莫从，悼心惭颜，胡宁自处。重以和平未洽，灾荐臻，去岁旱蝗两河为甚，人流不息，师出靡居。加之以徵求，因之以荒馑，困穷殍馁，转死邱墟。关辅之间，冬无积雪，土膏未发，宿麦不滋，详思咎徵，有为而致。岂兵戎之後，馀尚存，将狱犴之中，深冤未释。又河中淮右，逆将阻兵，胁齐人，陷之死地，虽欲自雪，厥路无由，抱义衔冤，足伤和气。此皆由朕爽德，播灾於人，为之父母，实用愧耻。今元阴已谢，春日载阳，勾萌华伸，幽蛰咸震，思与海内，同心自新，发号更元，用符天意，宜改兴元二年为贞元元年。自正月一日昧爽已前，大辟罪以下，已发觉未发觉，已结正未结正，系囚见徒，罪无轻重，咸赦除之。先准敕令量移收叙人，所司据节文速与处分。应河中胁从将士，多是奉天赴难功臣，本居朔陲，夙尚忠节，岂以一夫诖误，弃其累代勋庸。朕於此军，尤所不忍，特宜洗涤，待以初诚。自非与官军决战，死於锋刃，其馀虽临阵擒获，亦并释放。如弃逆归顺者，有身先有官爵实封，一切如旧。仍准前後制敕，所在便给赏钱，并与甄叙。如有因危效节，建立殊庸，量其事绩，特加奖擢。李怀光若能翻然悔过，У身赴朝，念其尝有大熏，必当终始全护，仍准前敕，授之官封。朕於功臣，庶亦无负，淮西将吏百姓等，皆被劫制，久为匪人，询事原情，谅非获已。今王师四合，计日诛夷，玉石俱焚，用增恻悯。宜令诸道进军之日，唯罪首恶一人，自馀徒党，悉从原宥。如有归顺及立功者，并准河中将士例[B14A]奖。
    夫为国之要，在於审官，共理分忧，守宰弥切，阖境性命，系乎其人。将使里闾无愁苦之声，风俗兴廉让之教，得不慎简髦彦，寄之化源。自今已後，诸州刺史有阙，中书门下於朝官中精择有理人才术者授之。如刺史县令在任，频年课绩尤异者，擢授侍郎、给、舍、郎官、御史，中外迭处，用观其能，赏罚必行，期於竞劝。自顷选曹署吏，唯以书判求人，务骋浮华，莫稽实行。且能言者不必适用，蕴用者或未能言，为官择人，其在精。宜令清资常参官，每年於吏部选人中，各举所知一人，堪任县令录事参军者，所司依资叙注拟便於甲历之内，具标举主名衔，仍牒报御史台。如到任後政理尤异，及有赃犯事迹著明者，所司录举官姓名闻奏，以为[B14A]贬。其内外官员及京城诸使名目，委御史审勘会，商量并省停减，仍集百寮定议，务从简约，息费便人。其京外官职田及息利钱等。黠吏诋欺，移易疆畔，或贫人转徙，捕系亲邻，日月滋深，弊弥甚。亦令百寮议其折衷，择善而行。
    往以赋役殷繁，人不堪命，定为两税，事额易从。比属军兴，或逾始制，法无所守，吏益为奸。哀我劳人，汔可小息。自诸道州府，除两税外，应有权宜科率差使，一切悉停。京畿及近县所欠百姓和籴价值，委度支即勘会支给。诸道非临寇贼州县，自冬已来点召官健子弟，并宜放散，任营生业。应经陷贼州县，百姓屋宇被灾毁，并贫病老弱，及遭伤损之类，所在量加优恤，使得安存。天下名山大川，并自古圣帝明王贤臣烈士祠庙坟墓，各委当处长吏择日致祭，必资精洁，以达志诚。班爵有差，所以序贤也；廪秩有等，所以明劝也。今或高卑失序，中外相逾，至於卿士之家，尚罹冻馁之患，忠信重禄，岂其然耶？内外官禄及俸钱手力杂给等，委中书门下度支即参详定额闻奏。应赴奉天及妆城将士等，并功存社稷，节著艰危，中心藏之，岂忘酬报。顷缘府藏空竭，赏给未周，乃眷勋臣，实用增愧。应准元敕合请赏钱人等，委所司节减在官及百司费用，据所有财物，速与给付。应在京城及诸道立功将士等，先有诏旨，并许甄升，所司勘会，淹历时月，委中书门下即准元敕处分。诸军行营并河中朝邑被胁从将士，家口在京及诸州府者，宜令本道节度观察使安存赈恤，各令优给。应诸军诸使立仗见在城将士等，共赐物七万匹，制书有未该备，所司速比类条件闻奏。敢以赦前事相言告者，以其罪罪之。亡命山泽，挟藏军器，百日不首，复罪如初。赦书日行五百里，遐迩咸知。
    ○冬至大礼大赦制（贞元元年十一月）
    门下：君天下者，受命於天地，继业於祖宗，致其诚心，惟敬与孝。违敬莫大乎废祀，亏孝莫大乎黩神。朕以眇身，属承大统，纵欲败度，浸生厉阶。兵连祸深，变起都邑，六师播荡，九服震惊。郊庙图陵，陷於凶逆，神人乏主，将迨周星。列圣大业，几坠於地，违敬亏孝，罪由朕躬。抚临万邦，甚用自愧，侧身思咎，庶补将来。股肱元臣，比义叶德，爪牙众士，戮力同心。诛大憝而都邑廓清，翦逋寇而关河底定。兹朕再与王公卿尹，洎亿兆之人，备其盛容，修其礼物，荐诚清庙，展敬圜丘，陈谢罪愆，告雪愤耻。感慕惭惕，若无所容，上帝顾怀，再新景命。岂伊匪德，独荷鸿休，思与普天，诞膺多福。可大赦天下：自贞元元年十一月十一日昧爽已前，大辟已下，已发觉未发觉，已结正未结正，系囚见徒，罪无轻重常赦不原者，咸赦除之。左降官量移近处，流人及藩镇效力，并即放还。应有痕玷禁锢，前後恩赦节文未该及者，亦宜洗雪，勿以为累。李希烈僭逆不道，诚所难容，朕悯念苍生，务息征讨，频有诏命，许其自新，若能归降，依前敕待以不死。淮西管内将士官吏百姓等，一切原宥，与之如初。先有官封，亦皆复旧，如能特建功效者，当别超擢。若家口亲属在诸道者，长吏绥抚，各使安存。其归顺百姓，仍委节度观察使刺史给空闲地，任便安居，优复终身，务令全济。待事平已後，听归本贯。天下百姓，去年十二月已前欠负官税官租及诸色人逋悬，一物已上，但不在官内复内者，一切免放。内外文武官见任及致仕官，三品已上赐爵二级，四品已下加一阶。天下诸使诸将军士，三品已上赐爵一级，四品已下加一阶。白身人赐勋三转。自顷凶渠倡乱，逆臣附奸，保据国都，凭陵甸服。朕出次郊邑，再迁巴梁，险阻艰难，靡不经历。暴乱之後，乃彰烈士之功；忧危之中，方见直臣之节。录勋进善，其可弭忘。应奉天兴元元年扈从立功并收京城将士食实封者，各随文武与一子官，馀并加两阶，仍赐勋三转。其文武百官应扈从到兴元府者，五品已上赐爵一级，六品已下各加一阶。合入三品五品者，不拘考限听叙。其五品已下父母，未经追赠者与追赠。应平河中将士，即准元敕，速与甄奖。自建中四年已来，有身死王事，义烈著明，未经[B14A]赠者，本道即具名衔事迹闻奏。诸道有解退官健，州府长吏切务安存，仍量以空闲田地给付。免其差役，任自营生。社稷之勋，以辅兴王业；统帅之任，以总制戎麾。参衮职者其德崇，授麾节者其功大。方镇乃国之垣翰，禁卫实予之爪牙。尹京实赖於肃清，主计尤资於办集。所颁庆泽，宜越常伦。司徒兼中书令晟，宜与一子五品正员官并四品阶。诸道副元帅，各与一子六品正员官。中书门下平章事充节度使，各与一子七品正员官。节度使及神策兵马使、六军统军、金吾六军、大将军、判度支侍郎，各与一子八品正员官。都团练都防御等使、京兆河南尹、金吾六军将军、殿前射生兵马使，各与一子九品正员官。多难以来，三十馀载，克平祸乱，属在戎臣。或节著艰危，或勋高战伐，受任虽专於总帅，成功亦赖於群材。懋赏推恩，宜加裔嗣。诸道大将功业崇高者，各与一子官，本使节详定，录名闻奏。副元帅都统兼节度使下每道各二十人，都团练都防御使下各十人。如大将子孙之中，有艺业优长，性行纯确者，本使具状闻荐，仍量事资给，令赴上都。朕当随材授官，以充侍卫，庶使忠臣之後，与国无穷。故尚父子仪，先朝元勋，再复京邑；赠太尉秀实，以死为国，节冠古今。宜各与子孙一人五品正员官。自至德以後节度使大将，有忠烈绩效著明，其後沦翳者，所司即条录闻奏，与子孙一人正员官。诸色人应在贼中，潜奉神主，顷已甄赏，宜便赐优崇。三品已上赐爵一级，四品已下加一阶。江淮转运使检校左仆射同中书门下平章事韩，励精勤职，夙夜在公，漕挽资储千里相继，事无愆素，人不告劳，拯於凶灾，厥有成绩，可进封晋国公。关畿之内，连岁兴戎，荐属天灾，稼穑不稔，谷籴翔贵，黎困穷，仓廪空虚，莫之赈赡。每一兴念，恻然痛心。宜令度支取江西湖南见运到襄州米十五万石，设法般赴上都，以救百姓荒馑。如山路险阻，车乘难通，仍召贫人，令其般运，便以米充脚价，务於全活流庸，庶事优饶，副朕勤恤。立国之道，始於亲亲，所以厚骨肉之恩，明教化之本。况荐经艰故，宗族漂沦，敦睦之情，有加常典。大长公主长公主公主，各与一子七品官。嗣王郡王郡主县主，各与一子官，出身。应陪位皇亲五等已上，诸亲三等已上者，三品已上赐爵一级，四品五品加一阶，六品已下及常选官散官等，简选日优与处分，未出身人量授文武散官。如宗子中有德行才能者，宗正卿具以名闻，当别奖任。致理之本，在乎审官；审官之由，资乎选士。将务选士之道，必精养士之方。魏晋巳还，浇风未革，国庠乡校，唯尚浮华，选部礼闱，不稽实行，学非为巳，官必徇人，法且非精，弊将安救？宜令百寮，祥思所宜，各修议状，送中书门下，参较得失，择善而行。有虞建官，三载考绩，在汉为吏，或长子孙。盖吏久於官，则人情不苟；官久於事，则理化有成。日者制度废隳，考课乖舛，淹速靡准，升降无名，欲令庶寮，何所惩劝。自今巳後，刺史县令，未经三考，不得改移。其馀非在职绩效殊尤，亦不得越次迁转。刺史停替，须待鱼书。内外五品巳上，及常参官在任年考巳深者，即量才效用与改，中外迭处，以观其能。夫明目达聪，务广闻见，或虑怀才抱器输忠纳谏之伦，地处幽遐，无由自达，永言於此，梦想不忘。应诸色人，有长策济时，忠规匡主，任具陈所见，诣所居之州，委刺史略与讨论，观其旨趣。但有裨治道，不涉私情，便与附驿递进，朕当亲览。自立两税，经今百年，或初定之时，已有偏并，或户口减耗，旧额犹存，轻重不均，流亡转甚。委度支即折衷条理，以恤困穷。古者虽有水旱，人无菜色，皆由储蓄不匮，劝导有方。前代所置义仓，国初亦循其制，被灾救乏，甚便於人。即宜准贞观故事，天下所垦见田，上自王公，下及百姓，每丰稔之岁，秋夏两时，州县长官以理劝课，据顷亩多少，随所种粟豆稻麦，逐便贮纳，以为义仓。如年谷不登，即量取赈给，官司但为立法劝谕，不得收管，仍各委本道观察使逐便宜处置闻奏。敦本厚生，必资播殖，当今所切，莫甚於斯。自今百姓有垦辟田畴加於常岁者，所加之地，不得辄徵租税。其刺史令长考课，亦以本界垦田多少为殿最。今年蝗旱损甚州府，开春之後，量给种子，使就农功。天下应荒闲田，有肥沃堪置屯田处，委当管节度使观察都团练都防御等使刺史审细检行，以诸色人及百姓情愿者，使之营佃。如部署精当，收获数多，本道使刺史特加[B14A]升，屯田等节级优赏。如是逃户田地，本主复业，即却给还。辇谷之下，四方会同，供应既多，难为准定，急赋繁役，人何以堪？宜令京兆尹与度支计会，长安万年两县，每季各先支贮备钱五千贯文，於县库收纳，定清干官专知。应缘卒须别索，及杂供拟并工匠等，县令与专知宫先对给价钱，季终之後，申度支勘会。应阙和市和雇，并须先给价钱。两税外，一物已上，不得科配百姓。御史台朝廷纪纲，尚书省治化根本，百度得失，系乎其人。自顷制敕颁行，所司多不遵守，王臣奉职，岂所宜然？委御史台左右丞切纠稽违，无壅朕命。南郊太清宫太庙应职掌行事官，郊庙摄将军中郎郎将及留守副留守内定行从官，三品已上各赐爵一级，四品已下加一阶，并赐勋两转。其诸色支供作官司直长上流外灼然要职掌者，并赐勋两转。行事室长掌坐斋郎礼生赞者，减二年劳；无劳可减者，简选日优与处分。崇贤馆学生见在者，减帖策各一道。国子监陪位学生赐勋一转。介公、阝公各与一子官，如无子孙，赐物一百匹。神策六军殿前左右射生英武威远皇城左右金吾街使将士，应缘大礼宿卫御楼立仗，及守本库本营者，共赐物若干端匹。天灾作，深儆予衷，忧惭，罔知攸措。令谷价腾踊，人情震惊，乡闾不居，骨肉相弃，流离殒毙，所不忍闻。公私之间，廪食俱阙，既无赈恤，又复徵求，财殚力竭，继以鞭。弛征则军粮乏赡，厚取则人何以堪。念兹困穷，痛切心骨，思所以济，浩无津涯。补过实在於增修，救患莫如於息费。致咎之本，既由朕躬，谢遣之诚，宜自朕始。宜令尚食所进御膳，每日各减下一半。应宫人等每月惟供给粮米一千五百硕，飞龙厩马，从今已後至三十日已前，并减一半料。京兆府应差科百姓，及和市和买等诸色目，事无大小，一切并停。公私债负，容待蚕麦熟後徵理。
    ○贞元九年冬至大礼大赦制
    门下：朕以寡德，属当大统，皇天眷佑，俾主兆人。惧不克承，夙夜祗畏，缅怀前烈，致於平。予心浩然，罔知攸济，小大之务，曷尝不勤，刍荛之言，亦莫不敬。虑每存於致理，志常在於恤人，中宵屡兴，终食累叹。一事乖弛，焉疚怀，一夫罹殃，恻若伤体。思与海内，同臻大和，息其战争，保其生业。降心从众，实匪有辞，克己利人，诚无所吝。然以视听有极，思虑难周。况乎长自深宫，安於近习，损益之理，宁免过差；幽远之情，固多未达。由是兢兢砥砺，悔往修来，烛理所患於不明，推心庶几於无负。日慎一日，於今十有五年矣。上灵降鉴，多士叶诚，五稼屡丰，四鄙不扰，方镇辑睦，干戈底宁，边垒缮完，殊方款附。协天地会昌之运，实宗社无疆之休；庆既荷於元功，礼有昭於大报。矧惟霜露之感，永切孝思，燎之仪，每勤精意。将申诚敬，其在躬亲。是与公卿大夫，虔奉牺牲，恭奠圭璧，陈其文物，荐其馨香，类秩於泰坛，朝享於寝庙。率职来助，万邦攸同，备物致严，百礼具举。诚慕获展，神人允谐，明发永怀，庆感斯集。纯嘏所锡，岂惟朕躬，思俾普天，均承惠泽。可大赦天下：贞元九年十一月十日昧爽已前，系囚见徒，大辟已下，罪无轻重，咸赦除之。其见於官司辩对者，亦并放免。官人犯入已赃，不可令其却上，已後勿以为累。左降官及流人，并量移近处，其官已经量移未复资者，还其阶爵。窜谪遐裔，冀速沾恩，比者准制量移，所司比例申牒。屡加盘覆，累涉岁年，既甚淹迟，且不均一，宜令吏部刑部审勘检本流贬及量移敕旨，比类元犯事状轻重，两月内与处分。内外文武见任及致仕家居，并诸军诸将士等，三品已上赐爵一级，四品已下加一阶。从我巡狩，涉於艰难，录其忠劳，宜有优异。应从奉天扈从至兴元府文武官将士等，普恩之外，三品已上赐爵一级，四品已下加一阶。兵兴已来，垂四十载，税额烦重，人巳困穷，因之以流离，加之以冻馁，为人父母，实切哀伤。诚由德化未孚，耗攵犹广，每欲蠲复，使之小休，迫於军储有意未就。姑示勤恤，减其田租惠贷非多，良深悯愧，天下百姓。贞元十年地租斛斗应合度支收管者，宜并三分减收一分，如当管无属度支斛斗，即减放合送上都十分之一。其所放斛斗钱物，并委巡院官与观察经略等使计会，审勘定数，分明榜示百姓，仍具申奏。去年以来所有贷粮种子，并存百姓腹内者，一切放免。富国安人，在於薄敛，必不得已，简则易从。自顷削去烦苛，定为两税，既无他挠，颇便於时。朕推诚御人，所贵在信，保此成法，斯於不逾。凡百有司，所宜遵守，傥求取无节，则因缘起奸，获利失人，殊乖朕意。诸司诸使及诸州府，除两税外，别有科配悉宜禁绝。近年以来，因和市和籴欠负百姓钱物，并即填还。已後官司应有市籴者，各须先付价直，不得赊取抑配因兹敛怨扰人。水旱为灾，古人不免，苟有丰蓄，则无凶年。间属多虞，里闾凋耗，如务求於日给，不遑虑於岁储。一谷不成，人则艰食，害至而救，其伤已多，俾无馁殍之忧，将在备之而已。宜委诸州府长吏，每年以当管回残馀羡钱物，谷贱时收籴，各随便近贮纳。年终具有无多少，报中书门下，兼申考功，以为考课升降。如有替代，各分交领，准前申报。若遇灾异不稔，即量事给与百姓，辄有将充诸色用者，以枉法赃罪之。其劝课百姓，自置义仓，仍准贞元元年十一月十一日制处分。立人之道，惟孝与忠。孝莫大於荣亲，忠莫先於竭节。惟尔师长卿校，洎乎方岳列藩，保皇家，交修庶绩。竭节之效；既昭乃诚，荣亲之恩，宜洽国典。内外文武清望职事官，并节度观察都防御都团练经略等使，父在未有官，量授检校五品官，母在未有邑号者，各封邑号。父母亡没者，量与追赠，已经追赠者，更与改赠。佐运之臣，纳忠之辅，功既存於社稷，庆宜及於子孙。故周锡土田，汉传带砺，畴其爵邑，与国始终，固以明报德之恩，劝为臣之节。其或年代未远，利泽犹存，祠宇已变於荒墟，裔嗣不编於仕籍，思其人，犹爱其树，况奠享乏主，而不加省录者乎！兴灭国，继绝代，所以礼先贤也；修宗庙，敬祀事，所以教追孝也。化俗归厚，此其大端。应九庙配享功臣，及武德以来将相，名节特高，有封爵废绝，祠庙无主者，宜许子孙一人绍封，以时享祀。自今以後，应有家庙，子孙但传袭封爵者，并许享於庙。其有毁卖私庙及买之者，各以犯教义赃论。自古圣帝明王忠臣烈士，各令所在长吏以礼致祭。《书》叙明目达聪，垂拱而理。《诗》称“济济多士，文王以宁”。舍已从人，故能通天下之志；弃瑕录用，故能尽天下之才。昔在太宗，勤求理道，纳谏如响，任贤勿疑，致俗於太平，垂范於永代。朕获承鸿绪，追慕圣猷，书之座隅，常自儆励。朝夕翘想，庶闻嘉谋，梦寐劳怀，思得贤士。凡厥在位，所宜共成，诸司官有陈便宜者，各尽所见。条疏封进，事有冤滞，政有阙遗，悉当极言，无或隐避。诏敕不便於时者，所司执奏以闻。天下有蕴德怀才，隐居不仕，委所在观察使表荐，当以礼邀致。诸色人中有贤良方正，能直言极谏；或博通坟典，达於教化；或详练故事，长於著述；或精习律令，晓畅法理；或该明吏术，可委理人；或洞识韬略，堪任将帅者：委所在州府长吏及台省常参官详录行能举奏，仍牒报吏部。其所举人，并限来年七月内到京，朕当亲试。应缘大礼，掌职行事仗内引驾摄将军中郎郎将留守副留守，并诸道表状陪位法驾三引官等，三品已上更赐爵一级，四品已下加一阶。其郊坛宫庙行事官，仍各赐勋两转。皇亲诸亲应陪位者，三品已上赐爵一级，四品五品加一阶，六品已下及常选官，至选日优与处分。白身人及诸色应陪位官等各赐勋两转。亲王大长公主郡主县主赐物各有差。阝公、介公各赐物若干段。行事室长掌坐斋郎礼生赞者，各减一年劳，无劳可减者，至简选日优与处分。崇贤馆学生减策一道，国子监学生陪位者，及应缘祗应诸司作官直长长上流外要职掌，内侍省白身，诸州行纲考典两京耆寿，诸色番役当上在城并量留十月番人等，各赐勋一转。鸿胪番客共赐物若干。神策六军、英武威远皇城金吾街使、诸军诸使将士，应缘大礼宿卫御楼立仗及守本库本营者，共赐物若干端匹。天下耆老，百岁已上者各赐锦帛五段，米五硕。八十已上及鳏寡独不能自存者，委刺史县令各国优恤。应缘大礼国阶及赐勋爵等申报叙奏期限，并准贞元六年十二月二日敕处分。馀依常式，所司不须更作条件。赦书日行五百里，布告遐迩，咸使闻知。
    ○李晟司徒兼中书令制
    □雷构屯，县兴难。非山岳降神，不生良弼；非股肱叶契，不集大勋。故高宗得傅说，中兴殷邦；宣王任吉甫，重光周道。天宝之季，寇陷二京，时则先臣子仪，翼戴肃宗，戡定祸乱，再造区夏，於今赖之。肆予小子，获缵丕构，不克负荷，失守宗祧。天祚我唐，降生忠烈，有社稷之臣曰开府仪同三司检校尚书左仆射中书门下平章事、充神策军节度坊等州管内观察处置等使、京畿渭南渭北商华等州兵马副元帅上柱国合川郡王李晟，沈肃有勇，坚明能断。闻难感愤，誓军徂征，诚激於衷，义形於色。自河之右，万里济师，殷然雷奔，大盗慑骇。属皇家不造，戎帅诱奸，重兹播迁，郊甸震荡。而晟蓄锐养士，深垒固军，以谋吞元凶，以义纠群帅。躬擐甲胄，率先启行，布忠信为军声，持义烈为战器。廓清氛，宁复皇都，宗庙载安，宇宙斯泰。佐予兴运，时乃茂功。德厚者任崇，业盛者报重，升以元辅建於上公。熙庶绩而翼宣九歌，扰兆人而敬敷五教。用畴井赋，贻厥子孙，与国咸休，永播丕烈。可司徒兼中书令，仍赐实封一千户，馀并如故。俟还京後，所司择日，备礼册拜，宣示中外，以彰元勋。
    ○萧复刘从一姜公辅平章事制
    宰辅之任，献替为务，内凝庶绩，外抚四夷，调阴阳以成岁功，赞化育而熙帝载。若金用砺，其弼予违，如旱为霖，允从人望。矧时属多难，弥切任贤，朕未尝不朝夕论思，梦寐怀想，道之所在，人远乎哉。朝议大夫守户部尚书兼御史大夫充荆襄江西等道都元帅统军长史丰县开国公赐紫金鱼袋萧复，性质端亮，理识精敏，约已宏物，体方用圆。为邦必表其理能，及ニ亟闻於鲠议，动可成范，立不易方。守尚书吏部郎中兼御史中丞充荆襄江西等道都元帅判官赐绯鱼袋刘从一，贞白其行，温恭其文，居简而适用必通，体和而临事有立。持重能断，端悫有恒，累更委任，多所宏益。守京兆府户曹参军翰林学士赐绯鱼袋姜公辅志怀济物，监必通理，主文而谏，忠靡退言。经始以谋，事皆前定，道无屈挠，智适变通。并可以参赞大猷，光膺佥属。兵戎未靖期尔经纶，都邑未康，期尔还定。予一人有过，尔是用匡；伊万姓不宁，尔是用。钦哉！慎乃有位，罔厥官。复可守吏部尚书同中书门下平章事，散官封赐如故。从一可守尚书刑部侍郎同中书门下平章事，赐紫金鱼袋。公辅可守谏议大夫同中书门下平章事，赐紫金鱼袋。
    ○张延赏中书侍郎平章事制
    两汉制理，由乎审官，多以牧宰高第，入居台辅。黄霸自颍川而次迁丞相，卓茂由密令而超拜三公。盖以为国本於亲人，举贤先於称职，旌能劝善，风化大端。今革车荐兴，赋烦人散，匡弼寡昧，属於才臣。光禄大夫检校吏部尚书兼成都尹御史大夫、充剑南西川副大使、管内度支管田观察处置等使上柱国魏国公张延赏，崇饬文行，励精理道，践历中外，所至有声。虑必周密，心无屈挠，简廉以肃吏，慈惠以爱人。明以照奸，和以定众，去若始至，久而见思。秉志不渝，课绩常最。以尔循良之化，佐予绥兆人；以尔经纶之才，佐予熙庶绩。仍资威重，兼领蕃维，式慰《甘棠》之思，且继《缁衣》之美。懋昭邦典，勿替家声。可中书侍郎平章事，依前兼成都尹，馀如故。
    ○浑侍中制
    论道经邦，兴戎定乱，执是二柄，毗予一人。得诸全才，康济大难，懋官胙土，备举彝章。开府仪同三司检校尚书左仆射同中书门下平章事、兼灵州大都督府长史、充灵盐银夏等节度管内观察处置度支营田押蕃部落等使、仍充朔方宁振武等道奉天永平军行营节度副元帅柱国楼烦郡王浑，神降才杰，天资忠厚，叶于兴运，为国辅臣。往以盗起上京，驾言出狩，群凶怙乱，再犯郊畿。时乃奋扬武威，董制师律，深居筹画，奸慝寝谋。当敌指挥，士旅增气，危城克固，我伐用张。重以贼臣蔑恩，养寇资乱，再罹艰阻。播越巴梁。时乃井辔载驰，执羁从迈，有见危致命之节，有忧国灭私之诚，凛然贞规，介若金石。纵横有夷难之略，感激陈复国之谋，分总偏师，径出重险。秉大节以誓群帅，布宽令以宥胁从。师次近郊，摧凶靡抗，军临近甸，下邑如归。推成功以不居，期尽敌以自效，率其全众，扬旆前追。雄威疾驰，元恶授首，柔德怀服，馀党归心。埽辟氛昏，安复园寝，懋乃嘉绩，其维格天。范燮之让能，耿之殄寇，总是二美，其有焉。足以铭勋常，垂美竹帛，宜首台阶之列，仍畴井邑之赋，膺时命，无替厥庸。可侍中，仍赐实封八百户，馀如故。
    ●卷四百六十二
    ☆陆贽（三）
    ○卢翰刘从一门下中书侍郎平章事制
    寅亮天工，宏宣理本，俾予从，时乃辅臣。扈跸载驱，以劳定国，懋官迁列，式是彝章。银青光禄大夫行尚书兵部侍郎同中书门下平章事范阳县开国公卢翰，严重不挠，贞方自持，养恬镇俗，居简济众，言思无隐，事必有恒。守刑部侍郎同中书门下平章事赐紫金鱼袋刘从一，质厚气深，识精体远，冲用无竭，贞规不渝，从容以和，出纳惟允。自鸾车载驾，薄狩於梁，执羁有从我之勤，及ニ励匪躬之节。交修不逮，庶绩其凝，俾承命於掖垣，仍参掌於枢务。今百度伊始，六府载张，论驳是非，不可以不审；宣扬宪令，不可以不明。尔其钦承，无坠我休命。翰可门下侍郎同中书门下平章事，散官勋封如故。从一可中书侍郎同中书门下平章事，馀如故。
    ○刘滋崔造齐映平章事制
    朕嗣位君临，精求理道，小大之务，靡不经心，日慎一日，于今八载。教化未洽，黎未康，因之以甲兵，继之以灾，斯固鉴有所不至，虑有所不周，予深浩然，若涉深水。思所以匡我致理，助我官人，宣其泽而四方以宁，执其要而百工式叙。允是大任，其惟辅臣，梦想劳怀，敷求俊。察言而观行，因事以考能，周行之中，乃得良弼。权知吏部侍郎刘滋，操履贞清，介然自守，居能慎独，动不违仁，析理究其精微，励学探於奥旨。守给事中赐绯鱼袋崔造，性合道要，诚通化源，适时有成务之才，事上怀匪躬之节。蕴蓄器业，居为名臣。中书舍人赐紫金鱼袋齐映，修巳以立，自明而诚，体贤人可大之规，用君子时中之道，虚受能择，清通不流。惟滋之直方，可以激风俗；惟造之体度，可以振条纲；惟映之精深，可以该物理。我有大典，尔其参之，懋昭厥猷，勿替休闻。滋可充散骑常侍同平章事。造（阙）仍赐金鱼袋，其有散官封赐并如故。
    ○李纳检校右仆射平章事制
    忠所贵乎竭诚，善莫大於改过，况茂勋有旧，崇德日新。翼戴励勤王之节，经纶申尽敌之略，敦奖之道，时惟国章。平卢淄青节度管内度支营田处置等使开府仪同三司检校工部尚书使持节郓州诸军事兼郓州刺史陇西郡王李纳，禀性端厚，执心宽简，通变适用，和顺积中。服劳王家，夙有成绩，乘秋备塞，克著威声。累岁专城，载扬理行。间者心怀险阻，诚义郁堙，旋能归款上闻，期於率德自效。忠节纯固，久而益彰，爰整锐师，式遏乱略。保障宋服，填压浚郊，嶷如长城，作固东土。嘉乃率服之美，懋乃输力之勤，擢升衮司，载董戎翰。元成嗣台辅之业，亚夫继社稷之勋，俾尔兼荣，无替厥服。检校右仆射平章事，馀如故。
    ○韩检校左仆射平章事制
    周、召由辅弼之臣，兼方伯之任，盖以理化根本，在於亲人。通兆庶之情，以佐天子；秉家邦之庆，以临诸侯。故能中外允厘，上下无壅。今我有命，意其在兹。金紫光禄大夫检校尚书左仆射兼润州刺史御史大夫、充镇海军浙江东西节度观察处置等使、上柱国南阳郡开国公韩，文行忠信，备修身之道；勤俭贞固，有成务之才。累更委遇，多处繁重，一心奉职，终始不渝。内告谋猷，以匡时化；外持宪法，以一人心。理尚廉平，事皆厘饬，奸盗衰息，礼义兴行。惠兹一方，时乃之德；陈师旅以遏寇雠，纳馈粮以修职贡。张我威武，实我资储令必应期，谋无愆素，济於多难，时乃之功。宜其参务中枢，翼宣大化。仍兼漕运，兼领蕃维，树南国之风猷，赡中都之廪实。予则有望，尔其懋哉。继於前人，无替厥服。可检校左仆射同平章事，依前镇海军浙江东西节度观察处置等使兼充江淮转运使，馀如故。
    ○李勉太子太师制
    立国之本，所系於元良；宏教之方，必由於端士。非精识前典，德冠当时，恭敬温文，其将安仿，吾是以辍台阶之老，选宗室之贤，辅翼春闱，是资教谕。检校司徒同平章事、充太清宫使崇文馆大学士上柱国国公李勉，忠信孝友，直方简俭，达君臣父子之际，知礼乐教化之端。虚澹保和，贞明寡欲，求旧则德懋，叙亲则属尊，师范国储无易其选。可检校司徒兼太子太师，散官封勋如故。
    ○姜公辅左庶子制
    君之任臣，有优贤赐告之义；臣之事君，有量力知止之道。故能进退以礼，终始可胜。此朕三事大夫济理图全之意也。守谏讥大夫同平章事赐紫金鱼袋姜公辅首举高第，擢居谏曹，爰资美才，参掌密命。居易励修身之操，见危著从我之勤。自处台司，累疏陈乞，忌满思退，持盈守谦。留中久之，重难其请，式光抑，俾尹宫坊。可太子左庶子，勋赐如故。
    ○崔造右庶子制
    宰相之职，允厘百工，时惟仰成，不可废阙。中散大夫行给事中同平章事上柱国安平县开国男赐紫金鱼袋崔造，顷居掖垣，参掌枢密，总领繁重，积劳疹深。亦既优贤，赐之长告，岁聿云暮，有加无瘳，披诚自陈，章疏三上。知止之道，守之甚坚，处以休闲，俾遂颐养。可太子右庶子，勋赐如故。
    ○卢翰太子宾客制
    求贤审官，以康庶绩，就闲优秩，以处旧臣。盖欲敦终始之恩，全进退之礼。金紫光禄大夫行门下平章事范阳郡公卢翰，顷因多难，从我於征。以其年及老成，任推先进，方将求旧，擢处台衡。荏苒迄今，亟淹星岁，勤劳既久，衰有加。宜徙职於春闱，用优贤於暮齿。可太子宾客，勋赐如故。
    ○贾耽东都留守制
    河洛旧都，时巡久旷，命以居守，俾之保绥。间者淮甸不宁，汝坟屡警，增置军府，作蕃王畿。职任既分，威望非重，思有总制，一其典刑，爰资信臣，往东夏。银青光禄大夫守工部尚书魏国公贾耽，豁达贞方，识通大体，明九域山川之要，究五方风俗之宜。恒因物情，以施教化，所莅之郡，蔼其休声。悦李广之风，人皆自便；怀羊祜之德，敌不敢侵。自诚而明，在久弥著，分我忧寄，实惟其人。董制军师，安集疲瘵，统御都邑，握持纪纲，懋昭厥猷，无替朕命。可守本官兼御史大夫、充东都留守东都畿汝州都防御观察等使、判东都尚书省事，散官勋封如故。
    ○崔纵东都留守制
    居守之重，固难其人，近岁以来，益又繁综。领廉察之任，专御备之权，地广务殷，一皆咨禀。非利用罔以通济，非纯德不能保绥，周爰咨询，公论有属。银青光禄大夫行尚书吏部侍郎上柱国安平县公崔纵，素风自远，代济忠贞，庆之所锺，继有才哲，气质淳茂，识度淹通。蕴经远之沉谋，宣适时之利用，宽而不弛，简则能周。以兹公方，多历要重，小大之务，必闻休声。辍於周行，式是东夏，擢居春官之长，且兼副相之雄。懋昭厥庸，期复先构。可检校礼部尚书兼御史大夫、充东都留守判东都尚书省、充东都畿汝唐邓等州都防御观察处置使，散官勋封如故。
    ○普王荆襄江西等道兵马都元帅制
    君人立极，所务於胜残；秉律成师，实先於谋帅。申明号令，总制纪纲，宏九合之功，决百胜之略，非慎简不可以济事，非佥属不可以临人。集大勋者，必振其宏纲；体至公者，无避於内举。爰择蕃翰，俾掌元戎。开府仪同三司舒王谟，性禀忠厚，训知礼乐；居常乐善，动不违仁。察其内恕外温，必能安人和众，体方识敏，谅可成功。庶乎知子之明，授以贞师之律。可扬州大都督持节充荆襄江西沔鄂等道节度使及诸军行营兵马都元帅，馀如故。仍赐名谊，改封普王。呜呼！小子谊，其敬听朕命。我国家之有天下，百七十载於兹矣。祖宗垂化绍统，（一作祖宗垂统）功德继茂，威加殊俗，惠洽普天，海隅苍生，代受亭育。跻之於福寿，煦之以仁和，源广流长，庆深祚远。历数有嗣，缵於朕躬，兢兢业业，惧不负荷。虔恭寅畏，岁五周星，循列圣之耿光，稽上古之谟训。一物失所，是用疚心；万方有罪，每怀咎巳。悬法皆考於天则，（一作意）举事必酌於人谋，期合大中，罔循私欲。而涉道犹浅，烛理未明，文阙於化成，武乏於定乱。刑赏失中，授任乖方；厚泽未均，大信未著。致使凶慝炽祸，干纪乱常，悖违君亲，蔑弃天地。盗据我都邑，毒我士庶。驱胁丁壮，暴骸於原野；攘夺羸老，转死於沟壑。忠良陨命，义烈衔冤。迫以凶残，莫由自奋，愤深骨髓，怨结苍。朕所以中宵屡兴，终食三叹，哀苍生之无告，闵赤子之非辜。为人父母，宁忘愧悼。赖三事大夫竭诚於内，群帅爪牙宣力於外，交修不逮，（一作怠）日冀康宁。江汉上游，建瓴制寇，亘千里之地，连十万之师。保大定功，宜有统壹，允副兹选，往哉汝谐。无以贵骄人，无以善自伐，无纵巳之欲，无弗众之谟。从谏如流，改过勿吝，卑躬降志，以奉宾傅。绝甘分少，以抚军师，布诚信以归人心，明赏罚以尽士力。诘奸诛暴，懋昭乃勋，敬事恤人，无替朕命。膺兹重任，可不勉欤！建中四年九月二十六日。
    ○马燧浑副元帅招讨河中制
    天地殊位，君臣异制，苟不率道，兹谓乱常。退而增修，於是有舞干之义；谕以迁善，於是有文告之辞。若犹不悛，乃用致讨，兴戎动众，岂得巳哉。李怀光擢自军侯，委之节制，亟有勤绩，累加宠荣，总众骏奔，自远赴难，解围逐寇，朕甚德之。位极上台，寄崇总帅，亲之若同体，信之无间言，朕於斯人，亦已厚矣。而器小任重，固贻颠覆，有功自弃，无罪自疑，崇信谗邪，胁逐将帅，养寇资乱，蓄奸幸灾。朕素所推诚，犹谓非实，优容任遇，坦然如初。凶迹既盈，鬼踪弥露，谋危社稷，通结渠魁。公相往来，无复忌畏，穷极凶悖，所不忍言。朕播迁巴梁，违远陵寝，大惧失坠，为列圣羞。赖先泽在人，兆庶知感，朔方将士，忠节不渝。怀光既沮奸谋，诡称效顺，累陈款疏，请诣阙庭。朕深惟旧勋，务欲全贷，授以师保之任，畴其井赋之食，玺书劳问，誓以终始。怀光遂杀辱使臣，完聚守保，将以悖慢之罪，加於忠义之军。因兹胁从，冀与同恶，谓众可罔，谓天可欺，覆载所不容，人臣所共弃，讨除大憝，招辑非辜，爰咨辅臣，以董戎寄。银青光禄大夫检校司空同中书门下平章事、兼太原尹北都留守、充河东保宁军节度使北平郡王马燧，操业端亮，器宇宏达，秉难夺之节，负不羁之才。常持至公，深识大体，感激而三军有勇，弥纶而庶绩允谐。威声所临，郡邑皆复，殿于北土，隐若长城。元从奉天定难功臣开府仪同三司行侍中兼灵州大都督灵盐丰夏等州节度使管内度支营田观察处置押蕃部落等使充朔方宁振武等道奉天永平等军行营节度兵马副元帅上柱国楼烦郡王浑，淳粹积中，仁厚成性，布宽大以容众，著诚信以抚人。事必沉详，临危益办，节惟贞固，在险逾彰。宏济艰难，懋昭勋阀，出纳朕命，光膺具瞻。并文武全材，安危注意，副我忧属，时惟二臣，比德协谋，往清多难。燧可兼充奉诚军及晋绛隰磁等州节度管内诸军行营兵马副元帅，馀并如故。可兼河中尹充河中绛州节度观察处置等使、仍充河中绛州同陕虢等官内诸军行营兵马副元帅。功臣开府本官勋封并如故。呜呼！朕不敏不明，失於君道，连祸未息，劳师靡居，中心自咎，郁若焚灼。又以朔土之众，代著忠劳，横遭污胁，深所悯惜。尔其敬敷朕命，明谕朕怀，务於招绥，非黩威武。惟输诚归顺，罔有不赦；惟执逆拒命，罚止元凶。宁失不经，无滥无罪，列爵悬赏，用俟勋贤。布告远迩，咸令知悉。
    ○李晟凤翔陇西节度兼泾原副元帅制
    周之元老，以分陕为重，汉之丞相，以忧边见称。故方岳克宁，疆场不耸，安人保大，致理之端。今所以重烦上台，作镇西土，奉天定难功臣司徒兼中书令、充神策军节度坊丹延等州观察处置等使仍充京畿渭北（一作南）州华州（一作商州华州又作商华等州）兵马副元帅上柱国合川郡王李晟，励精刚之操，体博大之德。适时变通，而大节不夺；虚受广纳，而独断自明。奉法以身，推功以下，众无犯命，人用乐从。怀德畏威，令行禁止。誓群帅於危疑之际，驻孤军於板荡之中。气凌风□，诚动天地，一鼓而凶徒折北，再驾而都邑廓清。师皆如归，人不知战，再安社稷，功格皇天。而明识秉彝，清风激俗，雅尚恬旷，谦有光。朕以陇近郊，扶风右地，川阜连亘，抵於回中，限界诸夷，藩屏王室，所属诚重，允付元臣。兼二将之甲兵，崇十连之元帅，宣威耀武，罢警息兵，俾予仰成，时乃丕烈。可兼凤翔尹、充凤翔陇右节度度支营田观察处置等使，仍充凤翔陇右泾原节度管内诸军及四镇北庭行营兵马副元帅，改封西平郡王，功臣本官兼官勋并如故。
    ○刘洽检校司空充诸道兵马都统制
    论道经邦，允归硕望，建牙统众，必藉雄才。中外具瞻，安危注意，今以二柄，付之元臣。开府仪同三司检校尚书左仆射同中书门下平章事、持节宋州诸军事兼宋州刺史、充宣武军节度使度支营田宋亳颍等州观察处置等使、仍权知汴滑宋亳等州都统兵马事怀德郡王刘洽，秉志端亮，饬躬简俭，博厚足以容众，和易足以长人。纯孝荣亲，尽忠事国，分我阃寄，殿於大藩。扼制淮夷，保障楚甸，戎捷继至，军声再扬。殪群凶於宛邱，驱大憝於梁野，控引漕挽，委输京师。予嘉乃勋，懋乃贞节，用锡丕命，俾扬洪休，燮赞三台，纪纲群帅，式是大任，尔惟钦哉。可检校司空同中书门下平章事依前宣武军节度使度支营田宋亳等州观察处置等使，仍充宋亳颍等州管内诸军兵马都统，散官勋封如故。
    ○浑京畿金商节度使制
    王者之制，安不忘危；宏其道则文武齐致，教其人则农战兼务。故虽县内，不可去兵，况密迩寇虞，干纪稔慝，都邑郊甸，骚然靡宁。聿求信臣，特建戎号，济人夷难，允属勋贤。京畿渭北节度使兵部尚书行在左都虞侯浑，忠贞博厚，温恭简肃，持重不挠，好谋而成。居业克敦其诗书，受赐每陈於廊庑，能推诚而抚下，不伐已以拒人。委任中外，咸著声绩，夷险一贯，隐然殿邦。朕越在郊，Τ於凶鬼，授之师律，式是戎昭，侍卫增严，斥候无爽。检身齐众，同士伍之劳苦；敦阵整旅，壮行列之威容。静以代谋，动而制胜，临危励节，予有赖焉。王圻之内，沃壤千里，绵亘商岭，屏於南门，观风靖人，诘禁诛暴，俾尔兼领，用孚於休。可京畿渭北渭南金商节度观察处置等使，馀并如故。
    ○杜亚淮南节度使制
    淮海奥区，一方都会，兼水陆漕挽之利，有泽渔山伐之饶。俗具五方，地绵千里，聿求良牧，岂易其才。今又草车方兴，军赋屡调，体於宽大则事缺，务於办集则人残。自非刚柔适中，文武兼备，其何以副我忧属，惠绥南方。正议大夫行尚书刑部侍郎上柱国扶风县开国男杜亚，识精体要，学究宗源，妙於用而有常，通其变而能久。为理敦教化之本，立言参礼法之中，道无缁磷，行有枝叶。回翔省闼，表弥纶献纳之勤；践历方州，著清静循良之称。其严重可以镇俗，其才术可以匡时，休有令闻，辉映朝列。朕以东南思，注意求贤，爰辍名臣，俾宁藩服。往率厥职，时惟钦哉。可扬州大都督府长史兼御史大夫充淮南节度观察处置等使。
    ○虔王申光随蔡等州节度使制
    门下：自昔哲王，疆理天下，必选其明德，树之宗亲，参制藩维，夹辅王室，贤戚并建，时惟休哉。长淮之西，厥壤千里，人靡宁息，於兹有年。朕其永怀，惨若焚灼，思得良帅，代予安人。释其危疑，彰我信惠，以亲而授，其在於兹。开府仪同三司虔王谅，性本温恭，生知忠孝，服训导，躬行不渝。言皆副诚，事必求当，端慎可以镇俗，宽厚可以长人。底绥一方，庶允忧属。可申光随蔡等州节度副大使管内观察处置等使，馀如故。
    ○唐朝臣振武节度论惟明坊观察使制
    分命使臣，统临方岳，弛张之道，盖亦从宜。近甸无虞，则但廉风俗；边陲式遏，则兼假旌旄。名制虽殊，委任俱重，膺是选命，莫非勋贤。开府仪同三司检校兵部尚书、兼州刺史御史大夫、充坊丹延等州节度观察处置等使平乐郡王唐朝臣，尝总偏师，遘於多难，仗义率众，临危不回。保全关冲，抗绝凶逆，守而能固，出则有功。每急病而让夷，尝以寡而敌众，竟歼大憝，克集茂勋，炳然贞心，坚若金石。洎息师归镇，按俗颁条，军旅慰安，流庸悦附。奉天定难功臣开府仪同三司检校工部尚书兼左金吾卫大将军、充右街使上柱国建康郡王论惟明，释位勤正，有赴难之节；城御寇，有持危之功。奉主忘身，弃家从国，越自郊甸，再逾巴梁。险阻艰难，靡不陪扈，忠义所在，死生以之，久司禁戎，益茂勋绩，器质敦实，识度宽敏。通明吏职，练达武经，本之以纯良，辅之以才术。俾居藩翰，佥谓汝谐。朕以北控单于，国之巨镇，彼方戎帅，沉痼是婴，卧护边军，巳淹寒暑，悯其尽瘁，难以重烦。爰咨信臣，更践厥职。朝臣可依前检校兵部尚书兼单于大都护御史大夫、充振武绥银麟胜等州节度营田观察处置押蕃落等使。惟明可依前检校工部尚书兼州刺史御史大夫、充坊丹延等都防御观察处置等使，馀并如故。
    ○嘉王横海军节度使制
    度土分疆，设官莅事，因时设制，期在理安，必顺物宜，且从人欲。版图既溢，则疏邑以制州；统摄或乖，则分部而建长。沿革之道，亦何常哉。沧海之隅，地饶俗阜，隐然北土，实曰雄藩，镇抚之宜，是资懿戚。开府仪同三司嘉王运，气本元淳，重承先训，忠肃孝友，宽仁惠和。勤於服儒，乐在为善，施於事任，必有可观。举不失亲，至公斯在，钦率厥职，永孚於休。可横海军节度使沧景等州观察处置等使，勋封如故。
    ○韩加检校右仆射制
    周制以辅翼之臣，出作方伯，汉官以牧守之最，擢拜公卿，其在匡时，中外同体。朕以大劳未，勤恤於黎元；多难荐兴，注意於藩岳。就加命服，式宠能贤，则增秩进律，亦古之道也。金紫光禄大夫检校吏部尚书、使持节润州诸军使兼润州刺史御史大夫、充镇江军浙江东西节度观察等使韩，忠肃刚直，清公简俭。持至公以检下，强御必绳；秉大节以事君，险艰无易。惠能恤众，明足照奸。岁发勤王之师，日增赡国之赋，军无挠败，俗以阜康。殿於大邦，理平讼息，朝有劝典，昭升乃庸。胙土以报勤，懋官以旌德，底江甸，永孚於休。可检校尚书右仆射、进封昌黎县开国公，馀如故。
    ○马燧李皋赐实封制
    列爵以旌德，胙土以报功，国有彝章，是用[B14A]劝。朕以不德，间逢多虞，蒲，坂有叛乱之臣，淮沂有僭逆之帅。万姓罹害，四方靡宁，奉诚军节度兵马元帅检校司徒兼侍中马燧，闻难之初，忠诚奋发，躬帅士旅，讨兹不庭。略地如归，攻城必克，晋绛磁隰，靡然向风。元凶势穷，竟就枭戮，清我甸服，时惟茂勋。荆南节度观察处置等使检校户部尚书嗣曹王皋，亲率全军，抗於强虏，书夜不息，迨於三年。谋成必臧，师出皆捷，复蕲黄之地，拔安陆之城。隐其威名，保江汉，并著节於国，存功於人。迹效炳然，佥议攸属，虽懋官已序，而食赋未加。畴庸之科，无乃有阙，宜其宠锡，以答殊休。燧可赐实封五百户，通前七百户，皋可赐实封三百户。
    ○韩度支盐铁转运等使制
    食货所资，邦家大本，总领之重，必推元臣。故周以冢宰制国用，汉以丞相调军食，官给人足，谓之善经。今户口凋伤，财产衰耗，边疆未靖，役遇尚多。思欲均厚薄之征，权重轻之制，国无匮乏，人不怨咨，运筹佐时，其在良辅。金紫光禄大夫检校尚书左仆射同中书门下平章事、充镇海军浙江东西节度兼江淮转运等使晋国公韩，昔事先朝，常掌邦赋，贞心独立，一志在公。吏无奸欺，财以饶羡，自临江甸，事举风行，职贡有加，转饷相继，成功允集，艰食用康。介於方隅，未极材术，宜其宏济，式副具瞻。可充度支及诸道盐铁转运等使，馀如故。
    ○李叔明右仆射制
    行止两全，必惟明哲。致其用以匡国，敦乎道以保身。周旋令名，始终不替，斯贤者之极致，而行之实难。金紫光禄大夫、守太子少傅检校尚书右仆射、持节梓州诸军事兼梓州刺史御史大夫、充剑南东川节度副大使知节度事管内度支观察处置等使苏国公李叔明，禀粹挺生，郁为邦杰，虚怀朗畅，达识周通。早以器能，累更任遇，中外所践，必闻休声。尝尹京师，奸豪屏息，洎临方岳，风俗澄清。吏服严明，人怀德惠忧公奉职，励节存诚。服劳王家，行及三纪，以兹尽瘁，沉恙所婴。扶疾趋朝，披诚告老，固陈衰瘵，深戒满盈。情皆发衷，语且形泣，视其激切，良所轸怀。敦劝既频，辞乞弥固，继献章疏，期於必从。省之怃然，用增感叹。虽惜其旧德，往莅遐藩；而悯以高年，难违恳志。犹资硕望，俾长庶寮，罢方镇之烦，总中台之重。式彰尚德，且示优贤。可依前守太子少傅兼尚书右仆射。
    ○李澄赠司空制
    既明且哲，以保其身，求之昔贤，鲜克全备。良以谋始匪易，慎终尤难。其有志奉公家，力辅王室，见危而立节，将没而陈诚。操尚坚明，谋猷深远，忧国无忘於颠沛，周身不离於令名。有臣如斯，可以旌劝。故义成军节度滑郑等州观察处置等使、开府仪同三司、检校尚书右仆射兼滑州刺史御史大夫上柱国武威郡王李澄，天授将材，勇而多智，临危不惧，见义必为。崎岖险艰，勋节兼著，勤於广业，曾未遑安。带甲临戎，连年野处，积劳成瘁，霜露所侵。疾攻中，痈疽发外，迨兹病亟，不替忠诚。忧国疚怀，恋阙流涕，惧军戎之乏帅，念方镇以为虞。上表披陈，恳求代免，辞情激切，备虑精深。视之感伤，当宁兴叹。虽史鱼之陈尸纳谏，吴汉之在疚献谋，比方於此，不足多尚。天胡不容，夺我良师，恻然嗟悼，用切深衷。始终存义，澄实有之，[B14A]美饰终，是宜加等。可赠司空，赐物五百段，米粟三百石，以左散骑常侍归崇敬充使吊祭，所缘丧葬，并准式官供，仍以澄让表宣付史馆，以彰忠节。
    ○除邓州归顺官制
    迫以凶威，陷於寇境，义不受污，忠能奋诚。履重险而不回，处疾风而逾劲，忘躯殉义，献款投诚，足以励彼勤王，激其污俗。去逆效顺，固先典之攸嘉；懋赏劝功，验彝章而不昧。咸从序用，俾服官常，可依前件。
    ○李纳检校司空制
    郑武公父子继为周司徒，内居股肱，外作藩翰，《诗》美“缁衣”之德，《传》称“夹辅”之勋，我怀斯人，今得良弼。开府仪同三司检校尚书右仆射同中书门下平章事、充平卢淄青节度管内度支营田观察处置陆运海运押新罗渤海两蕃等使陇西郡王李纳，宇量宏博，质性沉毅，体仁能断，见善必迁。蕴非常之才，守以纯一；秉难夺之节，著於艰危。昭升令闻，茂建勋绩。属淮夷构乱，东夏震骚，奋旅徂征，坐筹制胜。解商邱之难，攘彼凶残；释陈城之危，俘厥渠帅。德功克懋，官赏宜崇，庸建上台，宜赐真食。慎乃先服，勤劳王家，以殿邦之勋，参论道之职，俾尔嗣绩，光於前人。荷国之宠章，承家之丕构，敬慎厥德，永孚於休。可检校司空同中书门下平章事，仍赐实封五百户，馀并如故。
    ●卷四百六十三
    ☆陆贽（四）
    ○诛李希烈後原宥淮西将士并授陈仙奇节度诏
    反易天常，悖违人纪，众之所弃，罔或逃诛。李希烈蔑义背恩，穷奸极暴，谓神器可以力取，谓生灵可以诈欺。志在凶残，躬行僭窃，罪无与比，法实难容。以君德不修，致人於祸，究其端本，过实在予。不忍黎，重相攻战，屡施诏命，务欲怀柔。抑群帅奋发之诚，驻诸军讨逐之势，不惮屈巳，期於息人。希烈曾无悛心，益逞骄志，虐毒滋甚，吞噬无厌，恶贯既盈，自底夷灭。开府仪同三司御史中丞临漳郡王陈仙奇，忠勇有馀，沉毅能断，摅阖境受污之愤，导三军思顺之心，唱义一呼，群情响附，廓清氛，歼戮渠魁。驿书上闻，函首入献，方隅既，役戍其休。悬赏之科，是宜必信。其以仙奇为检校工部尚书兼蔡州刺史御史大夫、充淮西节度，仍赐实封五百户。应淮西管内将士官吏百姓等，顷迫凶威，遂从胁制，既诛元恶，俱是平人，除李希烈一家，其馀并准前後赦敕原放，更无所问。其将士等，或本属平卢，或久镇淮右，素推忠义，累著勋庸，果能叶志同谋，输诚奉顺，以兹节效，良有可嘉。委仙奇即以诸色官钱，优与宴劳。其中首建谋议，同斩希烈人等，宜并条录闻奏，节次[B14A]赏。比年以来，有潜图效顺，节义著明，计或未行，为贼屠害者，亦当审加访察，具事绩以闻；如有子孙，仍并录名闻奏。百姓等久经沦陷，兼被伤夷，遐想凋残，实足哀悯，除供当道军用外，宜给二年。应被希烈差点兵马及团练子弟，并即放散，其本额将士之中，有不乐在军，愿归农业者，委节度刺史量给逃死户田宅，并借贷种粮优给复终身，使之存济，宜令尚书左丞郑叔则充淮西宣慰使。呜呼！往钦哉。自希烈叛命，于今五年，王泽不通，下情亦阻。所宜宣我信令，以释危疑，敷我惠和，以尉疲瘵。涤清污俗，咸与惟新，底难一方，以称朕意。
    ○重原宥淮西将士诏
    乃者希烈乱常，阻兵窃号，污胁士众，残虐黎。朕志在好生，诚深罪已，为人受耻，不忍加兵。惟兹一军，代著忠节，果歼元恶，不替旧勋。询於众情，就拜戎帅，人亦劳止，期於小康。旋乖恤下之方，重致丧身之祸，由朕薄德俾人不宁，抚临万邦，且愧且悼。犹赖将校士旅，秉其诚心，邦人不惊，军部无挠，以兹节效，良有可嘉。所宜慰安，俾洽宽泽。应将士吏人承前所有诸过犯，罪无轻重，一切释放，旷然昭洗，咸与惟新。其有先请受庄宅财物者，各以见管为主。将士衣赐节料并家口粮赐等，一切并准旧例，以时给付，不得停减。先令优与赏设，亦准元敕处分，务令丰厚，以称朕怀。仍加晓谕，各委知悉。
    ○赈恤诸道将吏百姓等诏
    国之经制储畜备灾，虽遇匈年，人无菜色。时或弛征散利，务穑劝分，徙有以均无，因丰而补败，救患之术，抑其次焉。自戍役繁兴，两河尤极，农桑日废，井邑为墟，丁壮服其干戈，疲羸委於沟壑，伤夷未复，荒馑荐臻。历河朔而至于太原，自淮沂而被于洛，虫螟为害，雨泽愆时，稼穑卒痒，黎重困。然犹徵赋不息，征役未宁，冻馁流离，寄命无所，兴言感悼，焚灼于怀。朕闻刑罚失中，虐斯作。致咎之本，在予一人；万姓何辜，遭罹其弊。兢兢惕畏，不敢遑安，庶蠲下土之灾，用答上天之戒。其宣武等军宋亳陈州等节度、淄青等州节度、河阳怀州节度、东都畿汝等州节度、潞美军泽潞磁邢等州节度、保宁军节度、成德军恒深赵等州节度、易定等州节度，每管各赐米五万硕，所司即般运，都於楚州分付，各委本道差官受领，赈给将士百姓等，务令均洽，以惠困穷。属军费方殷，国储尚歉，今所赐赈给，其数非多，犹虑孤，或未周赡，谷价翔贵，何能自资。江淮之间，连岁丰稔，迫於贡赋，颇亦伤农。收其有馀，济彼不足，允孚发敛之术，且叶变通之规。宜令度支於淮南浙江东西等道量置场加价和籴米三五十万硕，差官般运於诸道，减价出粜，贵从权便，以利於人，无或劳烦，重子不德。方岳守将，实朕股肱，恤患分忧，与朕同体。宜即遣使，分道宣慰，劳勉将士，省问乡闾。有可以救岁之凶灾，除人之疾苦，各与本道节度使商议，具以闻奏，必精必详，用称朕意。
    ○优恤畿内百姓并除十县令诏
    朕以薄德，托於人上，励精思理，期致雍熙。鉴之不明，事或乖当，百度多阙，四方靡宁。伤夷未瘳，而征役荐起；流亡既甚，而赋敛弥繁。人怨闻上，天灾降下，连岁蝗旱，荡无农收。惟兹近郊，遭害尤甚，岂非昊穹作，深儆予衷。忧惭，罔知攸措。今谷价腾踊，人情震惊，乡闾不居，骨肉相弃，流离殒毙，所不忍闻。公私之间，廪食俱竭，既无赈恤，犹复徵求。财殚力疲，继以鞭；弛征则军莫之赡，厚敛则人何以堪。念兹困穷，痛切心骨，思所以济，浩无津涯。补过实在於增修，救患莫如於息费，致咎之本，既由朕躬，谢谴之诚，当自朕始。宜令尚食每日所进膳各减一半，宫人等每月惟供给粮米一千五百硕，其馀悉皆停省。年食支酒料宜减五百硕，飞龙厩马，从今已後至四月三十日已前，并减半料。京兆府百姓应差科徵配及和市和籴等诸色名目，事无大小，一切并停。公私债负，容待蚕麦熟後徵收。百司非至切之务，如追扰百姓及追勘徵收等色，府县并不须承受。其寻常诉讼，非交相侵夺者，亦不得为理。百姓及诸色人等，如能力行仁义，均减有无，贷贫人，全活数众者，府司具事迹闻奏，朕当授以官秩，蠲其征徭。如县令劝导有方，流庸克济至夏初已来，类例勘会，但户口无减，田畴不荒，亦以状闻，量加优奖。百姓有迫於荒馑，全家逐食者，其田宅家具树木麦苗等，县司并明立簿书印记，令所由及近邻人同检校，勿容辄有毁损。及典卖填纳差科，本户却归，使令复业。
    夫致理之本，必在於亲人，亲人之任，莫切於令长。导王者之泽，以被於下；求庶人之瘼，以闻於朝。得失之间，所系甚大。且一夫不获，辜实在子，况百里之安危，万人之性命，付以长吏，岂容易哉！今甸内凋残，亦巳太甚，每一兴想，[B242]然伤怀。非慈惠不能恤疲，非才术无以赈艰食，台郎御史，选重当时，得不分朕之忧，救人之弊？昨者详延群彦，亲访嘉猷。尚书司勋员外郎窦申等十人，咸以器能，理道精心，究黎之疾苦，知教化之宗源，辍於周行，往莅通邑。申可长安县令。郑瑜可检校吏部员外郎兼奉先县令。韦武可检校礼部员外郎兼昭应县令。贾全可咸阳县令兼监察御史。霍琮可华原县令兼监察御史。王仓可检校礼部员外郎兼昭应县令。李曾可县令兼监察御史。荀曾可三原县令兼侍御史。李绲可富平县令兼殿中侍御史。其有散官封赐者并如故。应畿内县令俸料，宜准常参官例均融加给。泾阳县令韦涤，洁已贞明，处事通敏，有御灾之术，有字物之方，人不流亡，事皆办集。惟是一邑之内，独无愁怨之声，古之循良，何以过此。就加宠秩，允叶前规，可检校工部员外郎兼本官，仍赐绯鱼袋，并赐衣一袭，绢百匹，马一匹。呜呼！积行在躬，虽微必著，咨乃庶尹，其惟钦哉。朕闻为君者必择人而官，为臣者罔择官而处。弛张系於理，不系於时；升降在乎人，不在乎位。朕方抑浮华以敦教，稽言行以进人。非次之恩，以待能者。彰善黜恶，期於必行。凡百君子，各宜自勉。
    ○重优复兴元府及洋凤州百姓等诏
    朕巡狩山南，自春涉夏，师旅殷会，日费既广，州闾杼轴，岁计其空，东作妨时，西成罕望。虽黾勉从事，人不告劳，而悯悼积衷，子实知愧。昨者减其租税，优以复除，庶乎有瘳，汔用小息。洎驾言旋轸，躬履畏途，绝涧萦回，危栈绵互，时经霖雨，道阻且长。工徒造舟，县人葺路，靡幼靡耋，莫获宁居。而又赍负糗粮供备顿舍，涉于千里，饫我六师。居人露处以罔依，宿麦过时而不获，睹兹妨夺，弥增感伤。前所复除，未足酬恤，式敷惠泽，以纾大劳。其兴元府除先优复外，宜更给复二年。凤州全放今年税。其兴元府凤州界内知顿及修道路阁桥州县官将士等，并委严震类例功效，具名闻奏，量与甄奖。嗟乎！古先哲王，东征西怨，顾予不德，重以劳人。补费录勤，是有申命，长吏明加优谕，称朕意焉。
    ○诛李怀光後原宥河中将吏并招谕淮西诏
    自昔哲王，以道化下，不竭物以充欲，不劳人以树威，亿兆之心，如戴父母，兵革不试，四方来同。苟或昧於德绥，务以力胜，士旅疲耗，黎困穷，幸以成功，岂云有补。李怀光久从戎旅，颇著勤劳，拔於等伦，授以旄钺。誓师河朔，奔难奉天，有夷凶嫉恶之诚，有弭患释围之绩。俾介元帅，仍升上台，秉心匪彝，自底不类。怙众贪乱，附奸胁君，朕用再迁，几危宗庙。洎股肱宣力，贼Г就诛，率土之人，咸怀奋击。朕独排群议，未忍加兵，命复官封，志期全贷。而乃昏迷不返，悖慢逾彰，残害使臣，侵败畿甸。密迩京邑，人愁无聊，谕之不悛，乃用致讨。上帝悔祸，元臣协谋，克集茂勋，以夷大难。渠魁授首，馀众革心，制胜以谋，兵无血刃。虽事非获已，义在救人，而本其所由，情深罪已。盖以信诚未著，抚驭或乖，至使功臣，陷於诛戮，谓之克敌，宁不愧心。然以怀光一家，法当歼戮，念其昔居将相，尝寄腹心，罪虽挂於刑书，功已藏於王府。以干纪之迹，固合灭身；以赴难之勋，所宜有後。非常之泽，俾洽幽明，虽屈彝章，庶旌往效。大夫君子，无我有尤，宜以怀光一男为嗣，赐庄宅各一所，听住京城。仍还怀光首级及尸，任便收葬。其妻及诸子孙在室女等，并递送沣州，委李皋逐便安置，使得存立。其出嫁女及诸亲戚，并宜释放。应先陷河中将士等，皆婴迫胁，无路申明，多是朔方旧人，素蕴忠义。并幽州泾原将士，顷被朱Г胁从，收京之时，奔窜在彼，究其本末，情有足矜。况能协力同谋，举城归顺，录其成效，咸与惟新。宜一切洗雪，勿为瑕累。先有官爵实封者，并许仍旧。其中首谋效顺，事绩著明者，委副元帅条件闻奏，别加甄奖。河中及同州绛州百姓，并经陷贼，又久屯军，骨肉流离，生业废弃，兴言轸念，良用恻然，宜各给复一年。京兆府奉先美原等县，缘与同州接近，随便供运，杼轴既繁，流亡颇众。委京兆尹即量事优恤，条件闻奏，仍加招辑，使各安存。河中保义军保宁军节度使并管内诸军行营兵马副元帅、河中保宁等军节度度支营田观察处置等使、银青光禄大夫检校司徒同中书门下平章事兼太原尹北都留守北平郡王燧，惟岳降生，郁为时杰，奉上励匪躬之节，训师怀尽敌之谋。略地无遗，攻城必拔，发扬以威强寇，感激而服叛徒。嘉谋屡闻，能事毕备。朔方河中同绛陕虢汴等州及管内诸军副元帅、河中绛州节度观察处置等使、开府仪同三司行侍中兼河中尹咸宁郡王，鉴识精明，宇量宏博，秉义率众，推诚待人。坚制不夺之心，亟陈必胜之略。辑睦士旅，安慰流庸，盛德克彰，崇功允集。惟乃二帅，一其诚心，奉行天诛，同奖王室，有崇让之美，有禁暴之能。元恶既除，全城底定，是加宠命，以答崇勋。燧可兼侍中，仍与一子五品正员官并阶，馀并如故。可检校司空，仍与一子五品正员官并阶，馀并如故。华州潼关镇国军节度使、开府仪同三司检校右仆射并华州刺史上柱国武康郡王骆元光，宁庆等州刺史御史大夫上柱国许昌郡王韩游瑰，坊丹延等州节度观察使检校兵部尚书兼御史大夫上柱国东平郡王唐朝臣等，并节著艰危，功成讨伐，镇于冲要，隐若长城，取彼凶残，进无坚阵，比义同德，廓清方隅。宜增食于真封，且延荣于荫子。可各赐实封二百户，仍与一子六品正员官并五品阶，馀并如故。应诸道诸军同讨怀光将士等，一自征役，淹历岁时，被服干戈，略无宁息，赖兹勤效，是有成功。宜并赐三十万端匹，以充宴赏。仰度支即般次送赴，并各放归本道，仍令所司叙录，即超资与改转。其中大将及功效殊尤者，委所司速具名衔闻奏，先与处分。其先在河中将士，亦宜依例赐钱宴赏，如本是奉天定难功臣，准条，合给赏者，度支即排比支付。呜呼！自国家多难，二纪于兹。朕嗣位七年，连兵五载，追惟往事，悔恨于怀。今二孽既诛，诸方甫定，哀彼淮右，独为匪人。其帅不龚，其众何罪？朕晨夕惕虑，念之甚详。罢征讨则阻命止於数州，穷战争则流祸及於天下，利病之势，较然相悬。俾人罹殃，宁我忍耻。今勋贤列镇，疆理有经，纵未偃戈，足以保境。况天地之大，无所不容，岂令是邦，犹隔朝化。因兹大庆，使洽鸿恩，诸道应与淮西接连，宜且各守封境，非被侵轶，不须进讨。仍委所在长吏，明加招谕，宣布朕怀。李希烈若能归降，待以不死，其馀将士官吏百姓等，一切并与洗涤，与之更新。先有官封，亦皆仍旧，如能去逆效顺，因事建功，理当甄升，以示褒劝。其所以优赏科条，并准前敕处分。朕思与海内，去危图安，有过自新，虽大必宥。朗然明信，彰示兆人，期尔庶邦，自求多福。无有遐迩，咸使闻知。
    ○议减盐价诏
    三代立制，山泽不禁，天地材利，与人共之。王道浸微，强霸争骛，於是设祈望之守，兴榷管之法，以佐兵赋，以宽地征。公私之间，犹谓兼泽，历代遵用，遂为典常。自顷寇难荐兴。已三十载，服干橹者，农耕尽废。居里闾者，杼轴其空。革车方殷，军食屡调，人多转徙，田亩莱。乃专煮海之利，以为赡国之术，度其所入，岁倍田租。近者军费日增，榷价日重，至有以谷一斗，易盐一升。本末相逾，科条益峻，念彼贫匮，何能自滋。五味失和，百疾生害，以兹夭毙，实为痛伤。呜呼！朕丕承列圣之绪，遐览前王之典，既不克静事以息用，又不获弛禁以便人。征利滋深，疲致困，予则不恤，其谁省忧？应江淮并峡内榷盐，宜令中书门下及度支商议，裁减估价，兼厘革利害，速具条件闻奏。削去苛刻，止塞奸讹，务於利人，必称朕意。
    ○赐京畿及同华等州百姓种子赈给贫人诏
    春阳布和，万物畅茂，实兆庶乐生之日，农夫致力之时。今兹吾人，则异於是，迫以荒馑，愁怨无そ。有离云井疆，业於庸保；有乞丐途路，困於死亡。乡闾依然，烟火断绝，种饷既乏，农耕不兴。若东作愆时，西成何望？为人父母，得不省忧。虽国计犹虚，公储未赡，济人之急，宁公俟盈丰。罄其有无，庶拯艰厄。京兆府百姓，并宜赐种子二万硕，同华州各赐三千硕，陕虢两州赐四千硕，委州长吏即於度支计会请受，差公清仁恤之吏，与县令亲至村闾，随便给付，仍加劝课，勿失农时。应诸仓所有远年粟麦，宜令节度更分二万硕，京兆尹即差官逐便般载，赈赐贫人，先尽鳏寡孤目下不济者，务令均给，全活流庸。呜呼！朕德之不敷，诚之不感，上帝降割，宁丁厥躬。元元何辜，罹此灾害，思欲拯救，未知其方。长人之官，寄任斯重，所宜极虑，与我同忧。勉敷惠和，以育疲瘵，伫闻良术，称朕意焉。
  </div>
  <div class="pagination">
   <a href="全唐文_page276.html">
    上一页
   </a>
   <span>
    ...
   </span>
   <a href="全唐文_page272.html">
    272
   </a>
   <a href="全唐文_page273.html">
    273
   </a>
   <a href="全唐文_page274.html">
    274
   </a>
   <a href="全唐文_page275.html">
    275
   </a>
   <a href="全唐文_page276.html">
    276
   </a>
   <span class="current-page">
    277
   </span>
   <a href="全唐文_page278.html">
    278
   </a>
   <a href="全唐文_page279.html">
    279
   </a>
   <a href="全唐文_page280.html">
    280
   </a>
   <a href="全唐文_page281.html">
    281
   </a>
   <a href="全唐文_page282.html">
    282
   </a>
   <span>
    ...
   </span>
   <a href="全唐文_page278.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
