<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 47 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 47 页/共 129 页</h1>
    <div class="content">　　五百家播芳大全文粹巻三十八
　　宋　魏齐贤
　　叶　棻同辑
　　谢啓
　　试中
　　谢铨试魁啓　　　　　　　　赵承之
　　布鼓何知造雷门而忘击狐裘将御假羔袖以居先声实过情荣不盖愧国家上规姚姒踵武羲农阐长世之善经厉无前之伟绩谓忠臣乃社稷之卫而贤者盖邦家之光式脩勤学之风首廸右文之化声名万防渐被百年辟雍泮以烝髦诸儒动色贲弓旌而吁俊志士倾心茅连茹以俱征楚刈翘而辈起固已林无遯翼地靡潜芳麟濯濯以擢奇并逰汉畤凤跄跄而効祉皆萃尧廷犹复求以多歧取诸数路念招徕之务广岂褒厉之或遗眷惟胄子之员绍乃裳华之世未甞学问将簿领以空迷安事诗书惧膏粱之莫止因责难于试吏俾较艺于专经优以进升汰其猥并顾待遇之良厚亦推泽之至精虽博采兼收不中程者盖寡而超资躐等获预选者几希矧夫责在人先褎为举首出翰场而挟两入英彀以无双倘非异能岂谐清议如某者年惟甫冠才不迨人资欵叚以无奇性防顽而不慧少慙乡誉非可畏之后生长困天愚本难言之童子徒以身被镕陶之运佩藏弓冶之规窃勉强于青衿妄激昻于黄巻读韦编而屡絶虽罄苦心数马足以不知几成懵学顷奉脩方之贡亟叨延世之恩鹈翼勿濡愧在梁而莫称铅刀未割顾磨钝以犹能黙探师友之渊源妄意圣贤之糟粕期中乐于名教耻外战于纷华然以学当壮而欲行时既来而不再輙起弹冠之愿冀充覂驾之求森羣互以并驰粲纷纭而角进孔庭诗礼众各擅于家风谢氏芝兰人至矜于世美共愿论功而第一所期奋臂以当千独是小生亟膺大敌势虞彼众思轧轧以如抽功惧它先心摇摇而靡薄勉课淹迟之技仅成骩骳之文分澄汰以自期嘿逡廵而引去敢意不虞之誉遽加无望之人取乃片言冠乎诸彦簸糠扬粃由无实以在前烂额焦头偶効仅而居上岂始望之及此顾人言之谓何此盖伏遇某官学擅儒宗道先民觉务主持于风教喜藻鉴于人伦物荷雌黄寳阳秋于皮里士归题目储丹桂于笼中毫厘之善必褒菅蒯之才靡弃谓寸长而尺短姑置卢前庶声应以气求或从隗始遂容忝冒及此超逾某敢不勉効蠖伸倍勤蛾术慕盈科而放海戒止篑以亏山齐廷一鸣已玷惊人之勇天池万里更图击水之逰期少副于初心用仰酬于厚徳
　　谢升上舍启　　　　　　　　林岂尘
　　养士莫大乎学乐从羣彦之逰论秀以告于王滥冠中年之选望逾意表愧溢顔间窃以朝廷开官职之场庠序广英贤之路担簦负笈者以意气自许操觚濡墨者以文翰相先虽布衣或失于好髙然儒冠岂闻于多误矧三舍复行而酌熈宁之制以两科并习而同元祐之风谨言动于规矩准防之中较得失于毫厘丝发之际髙下有分于程度升沈遂隔于云泥若徳行道艺之可书皆歳月日时之所考凡着録者以千计各负所长今预选者仅十人中非尔力第论孰优而孰否奚患不公而不明苟非驰籍甚之名何以为褎然之首如某者少而好赋长则通经窃考周官之文歴采汉儒之説固知其为一代太平之典或诋其乃六国隂谋之书好恶虽有不同废兴亦随所尚惟上方兼崇于六艺俾学者各守其一家奈何议制度者每惮其难以至习句读者犹病其碎重念过庭之训深兴掩巻之嗟涉猎数万言仅可为羊我氏之学蹉跎十六载未能收毛锥子之功取官徒切于驱羊献艺反同于画虎怅风尘之到骨指场屋以惊心岂期扬粃之在前未免以竽而滥进躐等盖一时之幸限年犹三尺之拘揣称非宜夤縁有自兹盖伏遇某官洪钧独运岩石俱瞻学为一代之所宗智过千人而曰俊仲舒生汉伊吕之圣无以加如晦佐唐萧曹之勋不足进凤皇芝草而皆知其瑞春风夏雨而有功于人与其躬吐握以下穷闾莫不经品题而作佳士遂令顽朽亦预甄收某敢不勉就范模益加鞭防无负平生之壮志必酬造化之鸿私艺有一方愧难入翘材之舘书仍三上愿先登光范之门
　　谢升上舍啓　　　　　　　　林岂尘
　　凤阙疏恩讵假贤书之荐虎闱论秀幸从造士之升揣已非宜扪心知愧窃以朝廷兼两科而取士学校辟三舍以养贤客东鲁者射防而来乐长安者出门而笑先生舘下皆立闻进学之词祭酒堂中或坐与弹琴之燕亦有次何蕃之行岂无説项斯之诗孰敢荒于嬉而毁于随莫不扬以言而进以徳先后着録者几三千辈次第收科者已数百人虽曰师曰友之渐摩本吾君吾相之教育矧恩非不次毋烦贡籍之名而艺亦可书尤重中年之选谅夤縁之所自岂侥幸之或求惟其十有所能然后两可以得如某者长无伎俩笑有嵚﨑辛勤笔墨之生涯冷落虀盐之况味足不知其几到目已觉其两眵儒冠每叹于误身试席敢矜于兀坐三战三北自惭应敌之无功一否一优仅以中程而获选复被宸庭之宠遂登天府之书限年虽令甲之拘抚已实私情之幸此非偶尔宁不慊然兹盖伏遇某官乾坤毓灵海岳标异徳业推本朝之冠文章为当代之师开舘待贤无公孙布被之诮满门肃客何孟甞君朱履之多遂令钝朽之资亦预品题之数某敢不益脩所学无负此心今日知音正流水髙山之际他年造化在春风夏雨之中
　　解试
　　谢太学发解啓　　　　　　　周梦若
　　贤闗较艺慙非江夏之无双天府登名偶预思亷之第七名非实称感与愧并窃惟皇家袭积累之休真主抚明昌之运贲饰万化鼎新百为兴学校以隆教养之方崇师儒以尽作成之术穆穆唐虞之世訚訚洙泗之风鼔箧八千小太宗之贞观圜桥亿万过明帝之水平既每嵗以考其艺能复三年而登其秀异尽扫挟书传义之俾无侥名失实之徒附凤翼而攀龙鳞滔滔皆是拔犀角而擢象齿比比有之倘非脱颖之才曷预中程之列如某者性天防昧学圃荒芜自期白屋以起家每念青云之有路谓虞夏商周之治载典谟训诰之文极其深则诘曲牙语其教则温柔敦厚百篇之义歴世所宗常笃意以讨论幸逢时而进取昔年奋志甞陪一鹗之飞今日叨荣果获双雕之巧稍慰兰陔之愿仅逃梓里之羞退揣孱庸已逾所望頋惟提拂盖有所由恭惟某官秀蕴星奎神钟岳镇文章艶乎春藻声闻馥乎秋兰坐拥熊轓式布宣于王化行趋凤诏将协賛于皇猷恢大度以包荒乐后生之向道致兹谫薄亦预甄収某敢不勉所未闻激其不逮跃龙门之浪稳乘鱼化之时揺羊角之风髙奋鹏飞之志少酬鄙愿用答私恩过此以还未知所措
　　谢漕司发举啓　　　　　　　赵承之
　　伏审解文亦叨名荐荣逾望表愧溢中藏窃以国家宪商周得士之方讲唐汉右文之治思尽羣防一新大猷复以声律而考其通才兼之经术以究其学古宿儒独髙于故歩后进力就于新规鬻玉市珍固有素懐之寳夺人贾勇或推大敌之奇弹冠结绶之朋来气求声应而彚至宜得文词典丽之隽以副科程奬育之先如某善性素防謏闻非敏比縁世泽获缀仕聨良冶尚以为裘敢忘前训过庭闻乎学礼常激初心服黄巻以自勤抚青衫而増愧顾为童子之技初无平日之工方乍造于广埸骇已销于鋭志进而敛袂甘攘臂之在先居以下流敢焚舟而决胜岂谓斗筲之亦应衡石之收揆已何胜防恩有自兹盖伏遇某官先生陶冶士类黼黻圣文推善诱以劝于将来畧汝疵未施于求备致兹浅学猥预登庸某敢不佩服光辉积勤志力一篑而徃有觊于为山百川而流必期于至海庶图寸效用答殊恩
　　谢漕司发举啓　　　　　　　熊子复
　　假舘而依漕节猥亡籍甚之声越境而干荐书偶中褎然之首众口谓如拾芥私心愧若负芒窃念大江之西夙号长材之出庐陵居士乃今世之孟韩临川先生即本朝之燕许以至晏曽父子刘孔弟兄鲁直拥诗坛之麾泰伯振经邦之铎典型尚在风俗犹存比类升于计台更裁损于贡籍缙绅走集率逺千里而来布韦賔兴仅有九人而已如某者才磔裂而少韵学肤浅而不根蚤空羡于云鹏进每旋于风鹢凡三賔于乡老未一第于春官兹避东瓯之嫌俾赴南昌之试虽移邻部乃即故乡访先祖之庐莫复知于隠处按大宗之谱有同预于计偕览山川之秀而所得已多冠贤能之登而其幸弥甚此盖伏遇运使秘书先生受才杰异造理精微四部秘文典职亚麟台之长一经妙学决科聨凤穴之儿辅荡鼎来誉髦辈出遂致沟中之断亦叨席上之珍某敢不勉所未能求其可致上下驰骋益攷数千载之间南北抟扶妄冀九万里之上
　　谢漕司发举啓　　　　　　　熊子复
　　豹尚依于倅舘猥出后尘鹗预荐于漕台忝登前列众惊拾芥之取自笑偷氊之存窃以侯门之客三千率多长防使部之民十万间有异材兹类举于星轺爰选升于天府当获飘飘之韵岂庸碌碌之流如某者学勉嗣于家传文强追于古作谓大夫能赋愈研雕篆之心顾小子成章倍费画墁之力掘九仞而泉及覆一篑而山成纷旅试于词场滥偕行以计籍此盖伏遇某官道心渊静徳性冲和誉满四方卓尔士夫之望词髙一代挺然父祖之风蚤入践于锦闱暂出持于绣节简其隽秀猥及庸凡某敢不省厥已成究所未达数千载上下驰骋益务进脩九万里南北扶摇妄期变化
　　谢乡书啓　　　　　　　　　耿元鼎
　　补官初选法当移试于漕台较艺俊游律輙登名于天府虚慙芝诏实媿芜文窃以荣与计偕美称方贡得即可升千佛之名次否则欲问诸天于定中故众人争惜分隂知此夕焚膏之禁况白战弗持寸铁匪异时挟防之容致多属袂之成帷岂尽造车之合辙其难若此可贵宜然如某者谬好古书猥闻师説读过秦论学才止于平平诵诅楚文言不期于怪怪徒佩鹡原之诲洊歆鹗荐之华槐舍兴贤伯氏常魁于畯苑枫宸唱第仲兄复选于乙科念铅椠之相承忍箕裘之敢坠眼暗青灯之读手胼黄巻之抄谓壁梭防有于雄飞顾劔匣且甘于雌伏三年刻玉敢言楮叶之工一掷成卢偶比摴蒱之胜家毡入手宰木怆懐缘省分以深思实承恩之有自兹盖伏遇判府侍郎先生致君道大华国文髙蚤连中于两科几遍防于华省洒落万字直倒流峡水之词源传播一时每骤贵洛阳之纸价忧国奏贾生之疏奉身还彭泽之庐黙语何髙延登岂晚是以辍緑野午桥之燕处于焉选黄阁三辅之雄藩防刅解牛虽笔墨皆设方畧虚落雁虽草木尽知威名翕变士风俾知文派慕燕公大手笔间得论衡而读之为南丰一瓣香未遑理窟之进也由深斗仰竞已波从矧闻劝驾之勤谁后着鞭之勇有如寒士亦赴春官某敢不勉服前脩益坚素志行百里而半九十肯辞加防之劳去六月者击三千政借登门之化
　　谢乡举啓　　　　　　　　　赵承之
　　大匠程材深积弃菅之惧羣英入彀遽叨采菲之收始闻命以自疑卒循涯而知愧窃以君子盖先于事道圣人尤贵于乘时志或可为何至潄流而枕石学如有用无惭结绶以弹冠故书生有道谊之尊而举子亦将相之事矧遇明昌之运适丁旦暮之期贲戋帛以招贤凤巢阿阁饰翘车而吁俊鹭集西雝儿童羞比于管晏樵采喜谈于王道方程能于里选尤鼓鋭于儒流初奋臂以争先其来猥众迨擅塲而得隽所取几希自非隠豹之姿曷称登龙之举如某者性惭早慧识昧生知瓠匏落以无容樗曲巻而安用过佩趋庭之训勉从占毕之勤力困絶韦虽区区而有意心劳刻楮竟赫赫以无功适当几冠之龄亟值终天之衅三年泣血心未死而若灰三日弹琴命虽存而如寄静叹孤穷之迹甘依寂寞之濵采半菽以茹饥玩余隂而卒歳然念青氊旧物居懐委地之忧白发慈亲雅负倚门之望即勉支以病骨遂輙冒于词锋方踵接以鳬趋独毛寒而猬缩洛阳才子孰非百链之刚稷下先生悉是连城之价嘿无心于角进隂有意于退藏岂繄下俚之音輙累程衡之选此盖伏遇某官先生望隆当世学擅斯文揭字衮以垂褒标月评而定誉谓鼓皮之虽敝用或无遗怜鸡肋之何堪弃如可惜遂容鸠拙輙预鹏图某敢不刻意道腴潜心圣训勉强一鸣之勇庶几三捷之勋壮而欲行倘振胸中之气徳无不报敢忘门下之恩
　　谢乡举啓　　　　　　　　　熊子复
　　望道未见方规夫子之裁在邦必闻又玷诸侯之荐众口谓如拾芥私心愧若负芒窃以周公居而四国是讹孔父在而九夷何陋真儒所至美化自成故汝上文风之兴以欧阳子而洛中士俗之厚由司马公自昔传闻于今亲见惟建支郡更采累朝绵绵秀气之兴衮衮异材之出由一介言天下亊四首擢于枫庭掉三寸为帝者师五身跻于槐位虽故家尚有存者而后世乃无传闻昨因公衮之临顿使儒冠之盛如某者天资淟溾地胄伶俜生平固愿于激扬进取每伤于迟钝凡再举于礼部未一第于太常壮懐之耿耿何存穷熊之栖栖已甚方欲纂茂陵之藁守遗説而究始终葺汾曲之庐安愚分而置穷达偶因诏下复与朋来虽拘挛缀拾而成章亦底滞迂疎而取笑岂图收于旧物仍窃占于上防此盖伏遇观使枢密大资茂业格天元勋盖世故国非谓乔木时则有若巫贤学者仰如泰山窃自比于孟子力兴古道乐取人材采其毫发之长振以齿牙之重遂致沟中之断亦为席上之珍某敢不惟师友之渊源振文章之光艶先进于礼乐后进于礼乐固有择焉知我惟春秋罪我惟春秋岂无识者
　　谢乡举啓　　　　　　　　　熊子复
　　思乐于泮累玷上防论秀于乡复尘前列愧未交于弱冠欣已获于能书望逾所期感极且叹窃以士贵道原之造儒先世务之通方中兴欲制于天骄而外御正资于地险兹条三道之要首考六朝之宜葢近徙吴头借淮上藩垣之固而逺戍蜀口赖汉中掎角之强然譬之犹万雉之城则防在四门八尺之躯则防止数处正须硕画岂尚虚谈倘是防之所优则他文之可略如某者闾阎贱子庠序孤生偕冠者五六人笑老儒之迂濶陈武成二三防攷重镇之要冲误合有司谓真可采向非两场之黜定居一榜之魁岂但毫厘之致差所幸桑榆之救失槐花乍踏杨叶偶穿此盖伏遇知府侍御龙图义气薄云忠心贯日峻居南榻厉风霜纯肃之严邃直西厢防河洛寳储之秘屈临巨屏务育英材肆异轮囷亦防粉泽负贾谊而置门下欲践前言遣张叔而诣京师勉须后举惟自勤于修进庶不务于作成
　　谢乡举啓　　　　　　　　　吴九龄
　　奏凯书林愿効范公之后入防勋词垒滥从东郭之先登惧集宠初幸逾望始窃以夫子志在春秋推善善恶恶之心正尊尊卑卑之分道之将废闭于五代之诐淫帝有所兴表以光尧之尊信一洗氛埃之蔽再还日月之明世变风移家传人诵克对盛时之防允谐公选之求苟非其人不使在位如某者防才谫薄渉道颛防业犹失闰之废忘识类阙文之舛谬卫多君子瞻畯轨以屡惊曹无大夫顾云门而自絶凌兢遂队黾勉终篇方懐外楚之忧忽有进吴之喜反思同业歴数四封辱在泥涂綘县乆遗于旧老不窥园圃广川尚滞于鸿儒慙有甚于积薪恩实归于推毂此盖伏遇某官主盟公道雄伯斯文奉明诏以登贤简烝髦而报国深嘉曲奬字逾华衮之荣博采兼收聴或腐儒之误遂容孱亦预品题某谨当惩戒振矜聿严元始敢言得隽之易当念措词之难惟升黜之两端本东西之对设倘如麟获从正学于大庭肯作鹢飞抱遗经于穷巷
　　谢乡举啓　　　　　　　　　张维国
　　日丽宫槐袍如立鹄霜清闱棘字若栖鸦书虽天府之新心实衡门之旧歳临大比诏举儒生电掣星驰走姓名于四境波翻雷动沸謡颂于九衢夺于外物之光荣成此一时之骄溢请循其本初无足夸物徃货来岂市防之异亊春耕秋获非畎亩之奇功得之者既无矜容观之者亦无羡色以儒献艺以艺中程是虽铅椠之常盖亦农商之比矧兹里选甫预计偕前厄春官限三山之弱水遐瞻士路重九译之越裳物未售而自伐懋迁之能耕未徧而先炫积仓之富苟有识者岂致是哉如某者绵力薄才浅闻末学黾勉词塲之献凌兢贡籍之登退与同侪袖手已多于胜已进当坚敌着鞭敢望于逾人方愧惧以靡容何嚣浮之敢起日虞颠踣仰负提擕此盖伏遇某官乐育英髦推扬善类参天杞梓悉由封植之勤巢阁鸾皇尽出网罗之获岂容孱陋亦玷选抡某敢不佩服深知率循古训始终本末専探讨于大原用舍行藏付穷通于正命
　　谢乡举啓　　　　　　　　　吴永言
　　文塲决胜爰征黄绢之词贡籍登名复预青钱之选扪私心而惕若騐公选之较然洪惟上圣之中兴辅以元臣之同徳举三年之盛典搜四海之竒髦嘉与非常之人共享太平之治经术望渊源之学词章收华藻之才一札星驰四方风动防庠序者崭崭而露头角处岩穴者于于而振衣冠风作鸢飞气使鱼跃才擅九流者播铿金戞玉之韵识该六艺者摅经天纬地之文非徒较今日之空言抑亦究异时之实效矧建安之名郡乃闽粤之上防水秀山佳地灵人杰皆谓攀龙而附凤类期耸壑以昂霄岂无洛阳之少年亦有灞陵之故将议论宏博锵口里之雌黄文墨淋漓洒笔端之风雨视旅进者几七千辈预偕计者才八十余取之若此之艰得之岂容有幸凡露囊中之颖皆懐席上之珍如某者杞性非良茅心多塞谩有浩然之气愧非卓尔之才裔本簮缨常愤家声之未振质虽驽蹇每遵庭训之至严誓甘黄巻之劳期复青氊之旧学粗明于章句识未达于古今固常切齿于剽窃不根之文惟知尽心于诚明自得之妙既有双亲之重望敢忘三釜之可求曩预乡书偶遗礼部然屠龙之功几成而輙败而食牛之气虽挫而愈刚甘三年之不鸣肯一噎而废食燕雀岂知鸿鹄鸱枭徒笑凤凰不免淬厉词锋再趋文阵捧巨题之渊奥竞寸晷之逡廵可愕可惊四座隠如敌国或坚或鋭满眼屹若长城自慙绵力薄才几至含毫阁笔思穷六韵助安得于江山才困八吟誉敢期于鼔吹尽谓画虎而类狗谁知防墨以成蝇岂意参鲁柴愚获厠卢前王后况权衡较物不容铢两之差何樗栎散材輙中轮辕之用分定故也天实为之靖惟忝冒之由端有夤缘之自兹盖伏遇知县学士先生珪璋素望阀阅名家才绰绰而有余事多多而益办仁渐百里有同冬日之温化被四民咸遂春台之乐行趋玉陛暂绾铜章见善而莫之或遗用人而未甞求备遂令孱亦预甄收某敢不益励前修愈敦素志云中秋静已横雕鹗之飞浪里春浓伫遂鹍鹏之化仰酬天造次答已知过此以还未知所措
　　谢乡举啓　　　　　　　　　缺名
　　程能艺苑妄陪旅进之英防张榜谯门偶玷才难之遴选俯慙芜累仰贺甄收窃以论秀于乡而里选失于实行育材于学而舍法溺于虚名専一经者乏今古之该通工八韵者疑雕篆之破碎内失所养孰见天地之全言非可行曷究国家之体文风寖坠士气靡伸革积之一新属睿主之再造羽翼圣道薪槱人材汉路广开舜门兼辟虑经术为未足设词章而并行虽当朝廷多事之秋尤急郡国英贤之选矧全闽为天下之奥壤而建水又闽中之上防才钟玉洞之清气禀武夷之秀家藏卞璞人衒随珍伯仲机云父子歆向谈经有折角之辨作赋擅凌云之称投牒棘闱者九千登名天府者六十凤诏才飞于北阙鹏风悉鼔于南溟宜有异人始称盛事如某者驱驰塲屋荏苒歳时嗟蹭蹬之穷鳞甘蹉跎于暮齿风櫺月牖乆谙泮水之虀盐金箭铜壶惯听髙城之钟鼓铢累屡升于优等寸长谩冠于诸生自怜刻楮之无成人指画虎之可笑旋丁家难几泣穷途抱畎亩之孤忠耻山林之小隠况神州之志复方国歩之多艰梦绕边庭愿奋枕戈之志神驰帝座誓寛侧席之忧瞻髙髙以无因懐耿耿而有待偶因秋试误中乡书退省孱微实为徼幸兹盖伏遇判府侍郎殿撰先生坤舆孕粹岳镇储灵文章一世之范模徳业百僚之领袖玉笋暂辞于班列铜鱼出绾于师中威重镇浮恩和浃物合境顿消于沴气提封潜转于春风乌府抗章屡着回天之効朱轓劝驾尤勤推毂之诚致此妄庸亦防采择某敢不激昂素志勉励壮猷智将効于六奇功以收于一战相崖纪绩当首勒中兴之碑周庙登歌愿继献太平之雅仰酬恩造庶答已知












　　五百家播芳大全文粹巻三十八
　　钦定四库全书
　　五百家播芳大全文粹巻三十九
　　宋　魏齐贤
　　叶　棻同辑
　　谢啓
　　解试
　　谢乡举啓　　　　　　　　　缺名
　　懐牒秋闱敢觊鹗书之举登名天府偶聨雁字之行得之若惊幸庆如此窃以由周而防乡举之法寖隳自唐以来进士之科独贵较长挈大而尤艰其选糊名易书而以示其公凡得之人由此涂出若穷经术者或专于迂僻尚词章者或溺于浮华才蔑见于两全士多蔽于一曲求其兼两科而设宜莫如今日之隆解颐折角而于词章无不工登髙能赋而于经术无不备倘膺妙选莫非通才矧建安之名邦实东粤之奥壤郁郁文风之盛咳唾成珠訚訚士子之多挥汗如雨应明诏者至二万余众偕计吏者仅八十三人宜得頴尤以副推择敢幸天山之三箭同归卞氏之一门如某者才不逮中性难语上诵诗三百未知専对之能窥豹一斑曷识古人之体念髙曾以来以儒为业故箕裘之学或显于时自叔祖终于丞郎继大父老于州县家声寖坠族绪益单方思力振以前人重以天夺于所怙零丁孤苦险阻艰难惟知黄巻之亲期复青氊之旧虽顔子之拳拳自信萧郎之汨汨谁知当圣明大比之賔兴而伯仲偶聨于荐送籯金示训庶小安泉下之灵棣蕚交辉抑亦慰偏亲之望朋侪改观里巷生光顾惟幸防之多端自吹嘘之赐兹盖伏遇知县学士先生士林挺秀相叶绵芳将持荷槖之猷暂试花城之寄仁和被物登百里于春台恵爱潜均融万家于化日不自矜其贵重犹瞩意于孤寒致此妄庸之人亦在抡选之列某敢不鞭其不逮勉所未能鱼为鲲而鲲为鹏更借扶摇之便貍变豹而豹变虎实资炳蔚之文过此以还未知所措
　　谢乡举啓　　　　　　　　　陈徳脩
　　伏覩解榜叨预荐名十载鸡颇熟三冬之风雪九秋鹗表亟开万里之云天索气复扬惊魂还定窃以运当神圣治纉熈丰追三代希濶之宪章新一时瓌玮之观听善人因之是富俊民曾不用微中养不中而才养不才与其贤者能者小以成小而大以成大格则承之庸之凡厥扬于王庭莫非烝我髦士頋如椎鲁何足甄收某醢覆小知蟫编乆槖双亲皓首永懐教子之书一室白丁妄意起家之爵初不忧否泰有命亦奚必恤取舍在人偶温诏以天临激懦衷而风动朋从文战羣集礼闱纷纷多防夏之徒徃徃在班扬之列然糊名较艺果无律外之私则开巻挥毫但有胸中之蕴但陪计乏几辱乡评惕焉累卵之危战之罪也慰此倚门之望幸而得之冒宠惟优循涯増愧此盖伏遇某官权衡吾道冠冕斯文合并为大人之公教育有君子之乐肆令鈆钝亦克彚征某敢不谨所操脩髙自标置春回邹律已曲借于吹嘘浪击庄鹏庶遂成于羽翼
　　谢乡举啓　　　　　　　　　吴汝能
　　文闱较艺慙非黄绢之词公榜标名滥中青钱之选人惊尚愕已处奚堪窃惟吾道之兴莫若圣朝之盛党有庠而遂有序儒以道而师以贤訚訚迈贞观之风济济越永平之美设两科而搜选谨三歳以宾兴重烦先达之贤精求后来之秀矧兹湓浦雄枕匡庐一时鸳鹭之班半是簮缨之胄宜登茂异上副招延如某者赋性倥侗受才谫薄甞窥圣学求制作之渊源肯效腐儒泥诗书之糟粕慨心石之不转任性天之自然爰应诏音叨陪英列顾未精于颖业偶获预于计偕静言侥冒之私实有夤縁之自此盖伏遇某官学知问礼世号通经早挥吐凤之辞夙擅雕龙之誉中全器识挠不浊而澄不清外备礼仪旋中规而折中矩每推仁而利物尤重道以尊儒致兹妄庸亦防题品某敢不激昂素志勉励前修羊角扶揺期髙抟于万里龙门变化愿首奋于羣英
　　谢乡举啓　　　　　　　　　谢元允
　　鏖战文塲再鼓未衰之勇荐名上国遽收必胜之功揣分奚堪为容有怍窃以皇朝优经术以广得人之路郡国贡贤能以输効职之诚仰稽列圣之规模实为致治之原本暨太上俯临于万宇而大人继照于四方文风盛而教养之益勤治功着而讲明之加悉求贤用士追守训之周王明目达聪迈重华之虞舜庶类悉归于陶冶羣材共感于风云矧九江之故区实诸路之名壤山川孕秀英杰间生当三年凤诏之颁合五色鹄袍之众沈酣术业者皆折角解颐之俊优防文艺者尽铿金振玉之奇莫不驰骋固邕颉顽燕许负万人敌争一日长气吐虹蜺志凌霄汉宜得兼人之技仰膺劝驾之求如某者康瓠器凡蹄涔识浅徒奉一经之教轻辞百亩之耕映雪囊萤孤舘之星霜几换编蒲缉柳他乡之风月频谙学虽未悟于吞爻道盖本期于忘象曩因郡试偶预计偕方延荐于乡大夫寻报罢于春宗伯艰难万状连蹇百为惟自激昂讵甘弃置广北海读书之志法孟轲尚友之心适当大比之辰勉附俊防之末困兽奋余而强鬬寒灰谁谓其复然妄缀芜词仰希明鉴方惧武陵之献深诋于崔君岂期张鷟之文见称于味道幸家氊之不失欣塞马之忽归蟠木有资铅刀获用唐宗选士获居姚简之前夫子设科輙据冉求之上静言忝冒实自提携此盖伏遇某官地望髙华天资警敏挺挺有祖风烈显显为世豪英未趋紫槖之荣暂处黄堂之邃齿牙后进题品诸生是致颛防亦聨优选某敢不修其不逮讲所未闻一鹗抟霄已得秋风之便巨鱼纵壑更期春浪之翻
　　谢乡举啓　　　　　　　　　黄鹏举
　　文场较艺深愧斐然之词天府登名偶叨作者之数虽失无双之旧物幸收借一之奇勲获宠若惊负愧无所窃以国家之取士莫先科举之得人凤诏首颁虬蟠崛起解颐折角学者富于渊源呕心梦肠文悉工于雕篆负内相之才者论本仁义奋少年之鋭者防陈治安岂容之流或玷铮铮之列必资英俊以称选抡如某者学不惊人才非济世绍箕裘于累叶抱铅椠于积年灯火可亲几对韩檠之二尺简编不废屡阅惠书之五车曩随举子之黄槐妄意蟾宫之丹桂笔阵扫千人之后词锋登多士之先奋迅一朝遽作退飞之风鹢驱驰万里翻成骤蹶之霜蹄罔惩败北之军再鼔图南之翼巧虽劳于刻楮中复喜于穿扬侥幸居多夤縁有自此盖伏遇某官宏才伟抱雅望应时堂堂人物之英显显缙绅之表肯来防于宾幕暂拥红莲伫入缀于朝班即持紫槖仁恩广被徳教旁施遂使孱庸亦叨甄采某敢不益坚素志勉励壮懐鹗在秋天已借风云之便龙腾春意更资雷雨之恩
　　谢乡举啓　　　　　　　　　詹济夫
　　兰宫三黜方惊壮矣而无闻槐市重防偶得褎然而为首循涯逾望揣已懐慙窃惟国家广异日卿相之储故以科举罗一家英俊之士上之取人既以名而为重下之求进亦以名而相髙故决蝥弧之中者咸愿先登而露囊锥之颖者皆期立见然分较铢量而亦既甚廹頋甲可乙否而孰得大公若李将军之气而虽号无双以杜樊川之才而犹居第五势虽难必事非可求故其间虽有一日之长敢自谓角立万人之上况建安之大府实睿主之潜藩訚訚士子之多挥汗如雨郁郁文风之盛咳唾成珠当飞诏赴垅于三年凡抱椠懐鈆者二万齿鹗荐之荣者既非幸得在鹆头之选者宜属何人是必才压万夫量吞余子自负平日醖借涵养之气乃称主司选抡推择之公如某者结纳亡奇嵚﨑可笑为文不免寄人篱下读书未能自信胸中徒以少袭于箕裘粗能不弃于爼豆自大父老于州县逮叔祖止于丞郎生理瓢空家声灰冷向焉偕计虽甞聨雁字之三继也退风又自叹鹢飞之屡金百链而不改其色玉三献而犹抱其珍兹复鼓余勇而一行或者振前羞而薄洗拳拳自信诗三百而奚以为耿耿犹存人千万而吾一徃虽飘逸之才未足论于作者而浑厚之气或有取于名公故郡有司方欲寘之后尘而贤太守乃独推之首选小才蕞尔虽不能胜多士之喧言大匠卓然自足以破众人之浮议纵负卢前之愧已逃陵后之羞退省其由岂无所自此盖伏遇判府寳文大卿先生天潢流润日观分辉暂以九重肺腑之亲出分千里股肱之寄淮阳非薄于长孺河内聊借以冦君啸咏黄堂不减平山之寄恩波比屋喧腾五袴之谣风流文采当于前辈而求之岂弟慈祥类非俗吏所为也且与人不求其备犹闻善如有所容致此妄庸亦被甄选某敢不愈励素志益恢逺图俯思克己以书绅仰副至诚而推毂燕台下礼既滥尘郭隗之先汉殿防名肯自处平津之后
　　谢乡举啓　　　　　　　　　缺名
　　萤窻肄业慙李诗谢赋之工鹗牍荐贤叨王后卢前之列得逾意表愧溢顔间窃以国家当闲暇之时学校谨渐摩之教广开数路惟乡里取士为工并设两科独词章得人尤盛言发性情之咏体兼风雅之文江枫池草之新竒上林甘泉之放迈文髙太白词成夺锦之荣才美相如气吐凌云之壮属三年之大比庆多士之朋来宜皆黄绢之词方副青钱之选如某者才非吐凤技止雕虫趋鲤庭而承诗礼之传依韩门而得模范之正袭邯郸之故歩寻星渚之旧朋初闻鸱鸮之恶音反求诸已欲奋螳螂之怒臂此必妄人既公论之不明岂吾行之敢后得不得曰有命也何必去父母之邦尔为尔能凂我哉特未达义利之理不徒自卫而反鲁抑犹逃杨而归儒爰整疲兵前膺坚敌况九江之较艺独八士之中程方虞白战之无功岂意青氊之复旧献书而登天府人谓有机云慷慨之风结緌而入王畿自幸无歆向异同之论载惟忝冒端有夤縁此盖伏遇某官奕世簮缨传家清白未即判花而视草姑惟从水以依莲罔间贤愚均防教化遂令庸谬亦预甄收某敢不勉励初心激昂壮志观光北阙陪虎贲之士三千人得路南溟快鹏抟而上九万里庶期成就不负奬知
　　叙事
　　叙事谢丞相啓　　　　　　　李宜言
　　漏省中之密语初縁狂瞽之厚诬脱柱后之丹青终赖圣明之洞照弥年甘黜一朝获伸弹感涕以交零抚危衷而尚惕窃以盗相门之璧则张仪之辨不能明受贾人之金顾萧何之忠无以解一渉疑似半在谴诃至若语言之无根尤非实事之可考于此巧中难逭深文刘洎被遂良之诬卒至于死元忠遭易之之谤几殒其身此仁人所以兴嗟而志士为之丧气矧机事之不密在禁法以尤严故偏听之生奸亦危机之易发范睢折齿伍员浮江虽更后世毁誉之公莫晓当时是非之正下于此者复何言哉某早縁塲屋之艺文获备朝廷之器使但知断断以守已宁能役役以从人岂意爱憎不遗微贱当合堂聚议盖谋于上大夫而诣阙上书谁语之妄男子倘枢机之不谨頋鈇钺以何辞然考以歳时方秪役于江湖之上騐之简牍已久违于省戸之间夫何泄露之辜乃及羇单之迹吁天靡想蹐地何堪事亦甚明非两曽子之难辨时之不济虽一韩偓之不容殆公道之弥兴幸下情而无壅谓国之大事诚非童子之可知而邦有常刑不忍匹夫之无罪遽叨执论灼见本源一洗沈寃遂同无过始悟雷霆之振物益见天地之何心恩重丘山命轻蝼蚁此盖伏遇某官干天元化持国洪钧四方之乱未平有劳折棰一物之或失所尚轸纳沟是致濶疎亦防湔洗某敢不忧兢接物谨慎持身效孔光之精忠至或不言于温木思史丹之奇节所当自尽于青蒲庶竭微尘以酬大化
　　叙事谢中书啓　　　　　　　晁无咎
　　不防法守致速人言尚赖原情姑从降秩驰驱就道局蹐临官荷天地之曲成玷钧衡之平施重叨安便几至涕洟某闻大匠取材无不可施于防墨中材见遇悉能自赴于功名从古以然惟人所任而某禀资朽薄处已拙疎被防国士之知尘汚文舘之选未甞试用于一事徒兹廪食者十年羣飞刺天自乘时而遇合决起控地独揣分而退安盖当庚午之冬即请广陵之佐居然充数坐及成资以彼大邦凡更四守既蠢愚之无补又施设之不専乃废城闉有故亭榭数里而近歴年于兹至于易敝为新增大使小以职事束于为贰在人情或所不争而又考李谔祥符之图稽皇甫湜长庆之记盖节使防观之旧有玉钩摘星之名郡当水冲人皆目覩似闻杜牧之句别有雷唐之基明月扬州谁家水调此诗具在此地可懐惟谨周防罔思辍止谓经营不急实牵连佐守之时然斧斤未加皆成就还朝之后文检良在歳月可推非门墙髙谊已深察其无他则菅蒯贱生亦安得有今日仍偶去官而防赦乃烦善贷而兼收第解藩麾旋霑禄养仰圣时之忠厚俯小已以惊惶此盖伏遇某官以道事君推诚与下无私足以助元化有容足以抚羣伦发为乆大之图驯致中和之盛故寛罪戾未遂弃捐失官与官从郡得郡使自为计不过若斯已幸匿瑕敢同牛马之不受尚为跃冶深慙桃李之无言徃当克勤官箴益脩士操信于知己虽后世浅夫慕义感遇之词亦不失人盖自昔君子成功立名之本某愿不忘旧徳常在下风
　　叙事谢吕相啓　　　　　　　周元英
　　出分方靣屡获扫门入总钧衡乆睽望履崇墉虽逖柔牍时脩过防盛徳之谦屡辱尺书之赐方当勉供职守仰副已知遽婴无妄之灾几动穷途之泣尚赖保庇终获辨明伏念某天与朴忠自嫌愚拙三懐郡绶四绾县章敢忘犬马之勤服劳朝夕岂有涓埃之効仰答朝廷艰难备甞歴落可笑铅刀毎思于一试蹇足亦効于前驱嗟忧患之载罹顾生理之殆尽倘非睿主扩日月之照大臣借齿牙之私则无以辨鸟防之厚诬还衣冠于暮齿此盖伏遇某官忠精贯古智勇絶今早结真主之之知自任天下之重虞渊取日万方同仰于照临娲石补天四海悉归于覆帱功存社稷义重神明方宸眷之甚隆忽囊封之亟上恳辞大柄力丐真祠黄阁紫枢暂辍经邦之手丹台綘阙去为行地之仙乐天笑傲于香山裴度优防于緑野虽成功所以合天道然不起何以慰苍生竚瞻衮綉之还式副华夷之望某顷縁天幸获觇台仪猥防月旦之评俾増大品之重衔恩莫报刻骨难忘老不待年已作望秋之蒲柳心犹许国尚当取景于桑榆
　　叙事谢两府啓　　　　　　　苏子瞻
　　某为性甚愚笃于自信与人无忌拙于周旋顷者得过监司造为浮谤凂尘上听纷然罪戾之多传播四方重为衰老之愧飞章自理为计已疎虽循省之无瑕顾吹求之已密恃照临于皎日信俯仰于平衡不俟辨明坐获昭洗枯木再生于时雨败舟获济于惊澜名节既全死生为幸此盖伏遇某官持大均而播物悬晶鉴以临人定妍丑于须臾无施巧伪怜衰罢之易毁曲为保全徳厚恩隆感深陨涕某老病既乆思求归之未能荷戴虽多恐图报之无日激切之至敷述奚殚
　　叙事谢沈师啓　　　　　　　林岂尘
　　事遭非意几为罪衅之由力与保全幸出生成之赐愧深无语感极难名某萍梗寒踪箕裘末裔书剑早负所学轩冕视为草莱歴落壮懐夤縁世禄泥涂乆困诚嵚﨑可笑之人祸患相仍有凄怆无聊之态方期寸进敢后尘趋解幕篆于国华分邑符于海澨贱里党食贫之计未免犇驰守先人平日之言宁忘清白到官越歳莅事惟时念有民有社之可忧叹劳力劳心之无补身其余几奈簿书期防之尤难吏或为奸非耳目聪明之可及狱疑未蔽谤语交纷惊移檄之频来饬汚名而遽斥肝肠莫诉徒指誓于神明毫发有欺尚胡顔于天地廹于就道几不聊生妻孥相对以悲嗟朋属皆为之叹泣幸防寛借获遂生成胥徒薄正于典刑属吏得逃于沙汰误小人之言而有隙昔将陷于非辜观君子之过而知仁今乃防于善贷恩厚若此人轻谓何此盖伏遇某官硕徳镇浮清风激俗宣威淮海曽分西北之忧易节瓯闽复借东南之望寛以御物恕而及人好恶不狥于私心予夺尽归于公议谓江母失布而罪令尹咎固有归然舍郎持金而意不疑情尤可詧乃令逭责得保更生某敢不激厉寸心隄防末路丘山仰戴纵擢发以难论沟壑未填当粉身而图报
　　叙事谢帅臣啓　　　　　　　林岂尘
　　愚而自用愧戆直之非才詧则无徒宜谤言之易得幸出生成之赐获逃罪谴之余感徳难量抚躬益愧某天姿朴钝人品猥凡衣冠有负于家传组绶幸望于世及操刀而制锦其伤实多学缦而安弦亦在乎熟世故既疎于练习仕路宁防于险﨑清浊一分爱憎两见况财谷之重恐失毫厘而文书之来尤急星火置之不问帑藏空而责已深诘之太严捶楚深而怨方起优柔既恐不振狡狯当复谁何且君子之蹈中庸敢欺闇室彼小人之无忌惮公肆浮言风波但触于虚舟萋斐遂成于贝锦维南有箕维北有斗实则未闻谓雀无角谓防无牙诬应未见于心罔愧纵目可伤虽小有言安得不恐横逆自至反而礼反而仁肤受不行可谓明可谓逺此盖伏遇某官清标莹玉雅度浑金学不止于小品身盖兼于数器峻髙嵩岳式生申伯之贤蔽芾甘棠来憇召南之国简以驭吏约而待人惟好恶无所私故邪正不能惑一人誉而众人毁虽或难明今日是而明日非亦惟可教乃令脱责得与更新某敢不刻骨深铭佩韦自警过而能改不为当今之罪人善即服膺庶几追古之循吏
　　叙事谢邓仓啓　　　　　　　缺名
　　儒生承误还同马尾之书俗子无知輙肆防牙之讼荷清明之中照致当否之悉明退自省惟益深悚切窃以飞雪初下俄惊吠犬之何知浮云决开赖有银蟾之在上况类试以较艺而糊名之取人手但公于持衡心何疑于按剑要在得之有命尤宜坠而不知嘲诮主司无名子则甞闻矣冒论贡举不逞徒未之见焉岂料一时輙腾异议良由疎拙以致纷纭如某者识字无多立身不早诵雌霓之赋敢谓知音辨防妇之词居慙寡见虎虚难别鱼鲁莫分临文或昧于荄滋披简时惊于伏腊区区自守碌碌奚为仅能祗畏于简书讵肯自忘于规矩备员泮水托庇使台偶被选抡俾司文柄虽按图而市骏未易搜寻然披沙而拣金岂容差谬嗟尔兴怨于胜已意其妄毁以损真是诚何心恬莫知耻当不攻而自破顾厥理之孔昭果见仁贤更垂题品此盖伏遇某官蓍后学斧藻斯文中和听之绳其直足以胜曲虚静心之鉴其明足以烛幽乐助善良力锄强梗观风问俗岂惟一路之澄清当轴处中伫见九重之眷倚或借经邦之手聊将正俗之讹畧兹白璧之瑕肯使青蝇之防某敢不敬脩可愿力鞭未能记安世之十书少资博洽学子云之奇字庶免遗忘倘无愧于胸中斯乃报于门下
　　叙事谢监司啓　　　　　　　崔徳符
　　恵闻多病竟以免官顾言不才终于去职求之古昔厥有故常何至迷而不还尚敢贪而窃禄伏念某迂疎漫士难効驱驰防飒陈人不任唾骂自分鸿防于世表岂宜防拱于人间加之一困小官日婴疲瘵逺逰江国未闻方士之赤丸僻处荒区宁有仙人之綘雪遂加沈痼寖就尫孱含毫日赋其病棃流涕自伤于左柳谓应击逐以警懦庸此盖伏遇某官忠正秉心融明体物怜其老吏乆玷下僚贷此余生俾之善去分为公干卧疾于漳濵倘効子真监门于吴市居然末路辱此厚恩
　　叙事谢安抚大防啓　　　　　张安国
　　九命作牧逖瞻师阃之雄一防为氓近接宫墙之峻念昔播大钧之坱圠乃今依厦屋之帡幪恭驰咫尺之书丕承进退之命伏念某乡持末学輙冒首科触宰路之虞罗防公庭于狴犴飇回露塞方蔽羣憸地辟天开俄登众辅乃圣主类郊之二日辱明公造膝之一言可但释累于诏狱之寃且复育才于儒舘之邃恩私厚矣报効缺然谓甞少着于事功则亦仰酬于知遇防行自信幽黜固宜奉香火之词遄趋并塞遡旌麾之府夐隔重江未容望履于和门姑欲卜居于徳里是所愿也敢私布之恭惟某官道辑圣传功熈帝载三台之丽天极煌煌列星之躔四溟之经地维浩浩百川之委若稽独任之始登翊万机之繁凡当时廊庙之所行维走卒儿童之能诵青天白日尚容刻绘之工赤舄衮衣但惧旋归之速方将庇天下之寒士夫岂拒吾侪之小人载惟流俗之踪深剧依归之傃仰窥宏达必遂矜容开商郊三靣之罗已函大恵筑扬子一区之宅终借余休
　　叙事谢倅车啓　　　　　　　范春卿
　　某兹者获罪公庭伏防府判朝议营救者伏以泮水栖迟輙肆一朝之忿府廷辨讼难逃三尺之刑虽云祸福之无门须信荣辱之象徳欣防大造保庇余生恩实有归罪非幸免窃以学校者乃国家教养之地规矩者乃祖宗条制之文非育之以才则无以作成非绳之以法则无以自检青衿子佩孰非鲁国之诸生博带襃衣莫非韩门之弟子况冠履之制取象于天地而友朋相训当摄以威仪君子不重则不威岂容跣袒丈夫以气而相许何事纷争主其事者虽在广文任其责者一归直学法行惟允夺伯氏邑三百无怨言事或有偏宜北宫黝一毫而不挫倘肆败羣之举亟从鸣鼔之攻况敢文过而饰非从而奸名而犯分如某者赋形鄙陋禀性蠢愚威虽守于佩韦怒或忘于投火幸托身于侨籍偶着録于师黉终始十余年礼乐甘陪于后进大小百余战蝥弧甞忝于先登禄未及于荣亲言毎嗟于忤物犯而輙校或遭石勒之老拳勇而无刚亦饱李阳之毒手壮谩同于暴虎怒何异于鬬鸡始造折狱之仲由终为脱帽之张旭忧危万绪挫辱百端桁杨在前固可寒心桎梏满目不无酸鼻鬼号棘木谁招去国之魂角咽梅花徒激思亲之泪已有所召悔且奚追敢兴寒灰复燃之言有愧凯风自南之什防井而投石者盖亦有矣沈渊而援手者岂无人哉五刑之属三千疑赦议吕刑之罚大衍之数五十拘幽符周易之占免为天地之弃民幸全父母之遗体诚非侥幸盖有夤縁此盖伏遇某官量挟沧溟气吞云梦文章特其余事道徳本于初心风月平分已播海沂之咏家山相属真成昼锦之荣载观靖国之初上追元丰之盛肆朋党为操攻之术暨权豪扇薰灼之威媒孽祸胎滋萌乱本当国忠有炙手可热之势独贾谊懐积薪未燃之忧逆摧奸恶之风独陈社稷之计尊尧助舜大昭烈日之忠轥蔡轹王绰有回天之力臧孙有后于鲁国魏謩不替于祖风马迁愿执晏子之鞭李邕求识杜甫之靣朝三芧而暮四芧自嗟禀赋之竒穷人一天而我二天尚赖恩光之庇覆某敢不操坚松柏志励雪霜更过如日月之食而人皆仰之好善若江河之决而孰能御也脩徳无忝乃祖谨行恐辱其先兹用不犯有司免至复蹈前辙炙眉见辱猖狂肯效于郭舒唾靣待干柔顺愿希于师徳俯终儒业上答已知结草以亢杜回尚期身后扶轮以报赵盾敢冀生前










</div>
    <div class="pagination">
<a href="五百家播芳大全文粹_page46.html">上一页</a><span>...</span><a href="五百家播芳大全文粹_page42.html">42</a><a href="五百家播芳大全文粹_page43.html">43</a><a href="五百家播芳大全文粹_page44.html">44</a><a href="五百家播芳大全文粹_page45.html">45</a><a href="五百家播芳大全文粹_page46.html">46</a><span class="current-page">47</span><a href="五百家播芳大全文粹_page48.html">48</a><a href="五百家播芳大全文粹_page49.html">49</a><a href="五百家播芳大全文粹_page50.html">50</a><a href="五百家播芳大全文粹_page51.html">51</a><a href="五百家播芳大全文粹_page52.html">52</a><span>...</span><a href="五百家播芳大全文粹_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
