<!DOCTYPE html>
<html>
<head>
    <meta charset="UTF-8">
    <title>东汉文纪 - 第 11 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 11 页/共 48 页</h1>
    <div class="content">　　今以一节之任建三军之威岂能宠其八尺之竹牦牛之尾也【太平御览】
　　田邑报冯衍书【邑字伯玉冯翊人厯渔阳太守】
　　仆虽驽怯亦欲为人者也岂茍贪生而畏死哉曲防在颈不易其心诚仆志也间者老母诸弟见执于军而邑安然不顾者岂非重其节乎若使人居天地夀如金石要长生而避死地可也今百龄之期未有能至老壮之间相去防何诚使故朝尚在忠义可立虽老亲受戮妻儿横分邑之愿也间者上党黠贼大众围城义兵两辈入据井陉邑亲溃敌围拒击宗正自试智勇非不能当诚知故朝为兵所害新帝司徒已定三辅陇西北地从风响应其事昭昭日月经天河海带地不足以比死生有命富贵在天天下存亡诚云命也邑虽没身能如命何人道之本有恩有义义有所宜恩有所施君臣大义母子至恩今故主已亡义其谁为老母拘执恩所当留而厉以贪权诱以防马抑其利心必其不顾何其愚乎邑年三十厯位卿士性少嗜欲情厌事为况今位尊身危财多命殆鄙人知之何疑君子君长敬通揭节垂组自相署立盖仲由使门人为臣孔子议其欺天君长据位两州加以一郡而河东畔国兵不入彘上党见围不窥大谷宗正临境莫之能援兵威屈辱国权日损三王背畔赤眉害主未见兼行倍道之赴昔墨翟累茧救宋申包胥重胝存楚卫女驰归唁兄之志主亡一嵗莫知定所虚冀妄言茍肆鄙塞未能事生安能事死未知为臣焉知为主岂厌为臣子思为君父乎欲揺太山而荡北海事败身危要思邑言【后汉书○宗正刘延司徒邓禹】
　　与鲍永书【永字君长上党屯留人为更始大将军归光武厯司校尉兖州牧】
　　愚闻大丈夫不释故而改图哲士不徼幸而出危今君长故主败不能死新帝立不肯降拥众而据壁欲聚六国之从与邑同事一朝内为刎颈之盟兴兵背畔攻取湼城破君长之国壊父母之乡首难结怨轻弄防器人心难知何意君长当为此计昔者韩信将兵无敌天下功不世出略不再见威执项羽名出髙帝不知天时就烹于汉智伯分国既有三晋欲大无已身死地分头为饮器君长衔命出征拥带徒士上党阨不能救河东畔不能取朝有颠沛之忧国有分崩之祸上无仇牧之节下无不占之志天之所壊人不能支君长将兵不与韩信同日而论威行得众不及智伯万分之半不见天时不知厌足欲眀人臣之义当先知故主之未然欲贪天下之利宜及新主之未为故主已败新主既成四海为罗网天下为敌人举足遇害动揺触患履深渊之薄氷不为嗁涉千钧之发机不为惧何如其智也絶鲍氏之姓废子都之业诵尧之言服桀之行悲夫命也张舒内行邪孽外遵孝友疏其父族外附妻党已收三族将行其法能逃不自诣者舒也能夷舒宗者予也【东观汉记】
　　奏记邓禹
　　【衍更始时为偏将军与鲍永相善更始既败固守不以时下建武初为扬化大将军掾辟邓禹府数奏记于禹陈政言事○按此出东观汉记者范晔后汉书冯衍传更始二年遣尚书仆射鲍永行大将军事安集北方衍因以计説永曰衍闻明君云云永既素重衍且受使得自置偏禆乃以衍为立汉将军领狼孟长屯太原与上党太守田邑等缮甲养士扞卫并土唐章懐太子李贤引东观记注云自明君以下皆是谏邓禹之词非劝鲍永之説不知何据有此乖违然晔叙事颇与存抚并州之文相应邓禹建武元年自箕闗入定河东承制镇抚又渡汾隂河入阳夏亦并土也书云长驱武闗者莽末下江兵攻武闗破莽九虎将军等则更始时事且建武元年衍未辟禹府是后又不闻禹事并州俱属可疑】
　　衍闻明君不恶切慤之言以测幽防之论忠臣不顾争引之患以达万机之变是故君臣两兴功名兼立铭勒金石令问不忘今衍幸逢寛明之日将值危言之时岂敢拱黙避辠而不竭其诚哉伏念天下离王莽之害久矣始自东郡之师继以西海之役巴蜀没于南夷缘邉破于北狄逺征万里暴兵累年祸挐未解兵连不息刑法弥深赋敛愈重众彊之党横击于外百僚之臣贪残于内元元无聊饥寒并臻父子流亡夫妇离散庐落丘墟田畴芜秽疾疫大兴灾异蠭起于是江湖之上海岱之濵风腾波涌更相骀借四垂之人肝脑涂地死亡之数不啻大半殃咎之毒痛入骨髓匹夫僮妇咸懐怨怒皇帝以圣徳灵威龙兴鳯举率宛叶之众将散乱之兵喢血昆阳长驱武闗破百万之陈摧九虎之军靁震四海席卷天下攘除祸乱诛灭无道一朞之间海内大定继髙祖之休烈脩文武之絶业社稷复存炎精更辉徳冠往初功无与二天下自以去亡新就圣汉当蒙其福而赖其愿树恩布徳易以周洽其犹顺惊风而蜚鸿毛也然而诸将虏掠逆伦絶理杀人父子妻人妇女燔其室屋略其财产饥者毛食寒者踝跣结寃失望无所归命今大将军以明淑之徳秉大使之权统三军之政存抚并州之人恵爱之诚加乎百姓髙世之声闻乎羣士故其延颈企踵而望者非特一人也且大将军之事岂特珪璧其行束脩其心而已哉将定国家之大业成天地之元功也昔周宣中兴之主齐桓霸彊之君耳犹有申伯召虎夷吾吉甫攘其蝥贼安其疆宇况乎万里之汉明帝复兴而大将军为之梁栋此诚不可以忽也且衍闻之兵久则力屈人愁则变生今邯郸之贼未灭真定之际复扰而大将军所部不过百里守城不休战军不息兵革云翔百姓震骇柰何自怠不为深忧夫并州之地东带名闗北逼彊胡年谷既孰人庶多资斯四战之地攻守之场也如其不虞何以待之故曰徳不素积人不为用备不豫具难以应卒今生人之命县于将军将军所仗必须良才宜改易非任更选贤能夫十室之邑必有忠信审得其人以承大将军之明则虽山泽之人无不感徳思乐为用矣然后简精鋭之卒发屯守之士三军既整甲兵已具相其土地之饶观其水泉之利制屯田之术习战射之教则威风逺畅人安其业矣若镇太原抚上党收百姓之欢心树名贤之良佐天下无变则足以显声誉一朝有事则可以建大功惟大将军开日月之明发深渊之虑监六经之论观孙吴之防省羣议之是非详众士之白墨以超周南之迹垂甘棠之风令夫功烈施于千载富贵传于无穷伊望之防何以加兹【东观汉记○今邯郸之贼未灭真定之际复扰注云邯郸谓王郎真定谓刘扬鼎按即以更始二年诛灭真定王刘扬与弟临邑侯让谋反耿纯诛之事在光武建武二年两不同时若如后汉书为更始二年衍説永亦不得言真定为扬也】
　　説邓禹书
　　衍闻昔者先王学大道以观于政夫为君而不明于道上无所承天下无以化民为臣而不明于道进无以事君退无以修身圣朝天然之资将军纯茂之徳诚少游神乎经书之林驰情乎妙之中明照于日月而智溢于四海圣朝享尧舜之荣将军荷稷契之烈自然理也【艺文类聚】
　　与邓禹牋
　　今日裘与簑孰急见雨则裘不用上堂则簑不御此更为适者也今敬通逢堂簑之不御也【冯衍集】
　　与邓禹书
　　衍以为写神输意则聊城之説碧鸡之辩不足难也【选注○选注又引衍説禹书云左平山东右匡社稷】
　　又书
　　夫虎豹爱大林蛟龙爱大水【太平御览】
　　与隂就书【就南阳新野人光烈皇后弟封新阳侯位特进坐子事自杀就等以外戚贵显深敬重衍衍与就书寻为司从事帝惩西京外戚賔客故皆以法绳之衍由此得罪自诣狱赦不问时衍又与就书西归故郡不敢复与亲故通】
　　衍闻神龙骧首幽云景蒸明圣修徳志士思名是以意同情合声比相应也伏见君侯忠孝之性慈仁殷勤论议周密思虑深逺顾以微贱数蒙圣恩被侯大恵衍年老被病恐一旦无禄命先犬马懐抱不报赍恨入冥思剖肝胆有以塞责方今天下安定四海咸服蒙恩更生之臣无以効其死力侧闻东平山阳王壮当之国择除官属衍不自量愿侯白以衍备门卫鄙语曰水不激不能破舟矢不激不能饮羽不念旧恶名贤所髙负责之臣欲言不敢惟侯哀怜深留圣心则阖棺之日魂复何恨【东平王苍山阳王荆】
　　出狱后与隂就书
　　衍材素愚驽行义芜秽外无乡里之誉内无汗马之劳猥防明府天覆之徳华宠重叠间者掾史疑衍之罪众喣飘山当为灰土赖蒙明察揆其素行复保首领倍知厚徳笃于慈父浸淫肌肤渗漉骨髓徳重山岳泽深河海前送妻子还淄县遭雨逢暑以七月还至阳武闻诏捕诸王賔客惶怖诣阙冀先事自归十一日到十二日书报归田里即日束手诣洛阳诏狱十五日夜诏书勿问得出遭雨又疾大困冀髙世之徳施以田子老马之恵赠以秦穆骏马之恩使长有依归以効忠心
　　与妇弟任武达书
　　【衍妻北地女任氏悍忌不得畜媵妾儿女常自操井臼衍与妇弟武达书后竟逐之】
　　天地之性人有喜怒夫媍之道义有离合先圣之礼士有妻妾虽宗之眇微尚欲逾制年衰嵗暮恨入黄泉遭遇嫉妒家道崩壊五子之母足尚在门五年已来日甚嵗剧以白为黒以非为是造作端末妄生首尾无罪无辜谗口嗷嗷乱匪降天生自妇人青蝇之心不重破国嫉妬之情不惮丧身牝鸡之晨维家之索古之大患今始于衍醉饱过差辄为桀纣房中调戏布散海外张目抵掌以有为无痛彻苍天毒流五脏愁令人不赖生忿令人不顾祸入门着牀继嗣不育纺绩织纴了无女工家贫无僮贱为匹夫故旧见之莫不凄怆曽无悯惜之恩惟一婢武达所见头无钗珥面无脂泽形骸不蔽手足抱土不原其穷不揆其情跳梁大叫呼若入防贩糖之妾不忍其态计妇当去久矣念儿曹小家无宅使哀怜姜豹常为奴婢恻恻焦心事事腐肠讻讻籍籍不可听闻暴虐此婢不死如发半年之间脓血横流婢病之后姜竟舂炊豹又触冒泥涂心为怆然缣谷放散冬衣不补端坐化乱一缕不贯既无媍道又无母仪忿见侵犯恨见狼藉依倚郑令如居天上持质相劫词语百车劒防在门何暇有让百弩环舍何可彊复举宗达人解説词如循环口如布谷县幡竟天击鼓动地心不为恶身不为揺耳宜详居错且自为计无以上书告诉相恐狗吠不惊自信其情不去此妇则家不宁不去此妇则家不清不去此妇则福不生不去此妇则身不荣不去此妇则事不成吾数竒命薄端相逢遭自恨以华盛时不早自定至于垂白家贫身贱之日养痈长疽自生祸殃衍以室家纷然之故损弃衣冠侧身山野絶交游之路杜仕宦之门阖门不出心専耕耘以求衣食何敢有功名之路哉【豹衍子姜衍女○头无钗珥面无脂泽一作头无钗泽面无脂粉○后汉书注无不去此妇则身不荣二句○选注有衍答任武达书云敢不露陈宿昔之意】
　　与宣孟书【衍子豹字仲文年十二母为父所出后母欲行毒害豹逃得免此书所言是其后母观其书意似此妻又见出】
　　居室之义人之大伦思厚欢和之节乐定金石之固又自伤前遭不良此有去两媍之名事诚不得不然岂中心之所好哉【并冯衍集】
　　上光武自陈疏【衍为司从事坐交结外戚隂氏得罪赦出狱西归故郡建武末上书自陈书奏犹以前过不用】
　　臣伏念髙祖之略而陈平之谋毁之则疎誉之则亲以文帝之明而魏尚之忠绳之以法则为罪施之以徳则为功逮至晚世董仲舒言道徳见妒于公孙李广奋节于匈奴见排于卫青此忠臣之常所为流涕也臣衍自惟微贱之臣上无无知之荐下无冯唐之説乏董生之才寡李广之势而欲免谗口济怨嫌岂不难哉臣衍之先祖以忠贞之故成私门之祸而臣衍复遭扰攘之时值兵革之际不敢囘行求时之利事君无倾邪之谋将帅无掳掠之心卫尉隂兴敬慎周密内自脩敕外逺嫌疑故敢与交通兴知臣之贫数欲本业之臣自惟无三益之才不欲处三损之地固让而不受之昔在更始太原执货财之柄居仓卒之间据位食禄二十余年而财产嵗狭居处日贫家无布帛之积出无舆马之饰于今遭清明之时饬躬力行之秋而怨雠丛兴讥议横世盖富贵易为善贫贱难为功也疏远垅亩之臣无望髙阙之下惶恐自陈以救罪尤
　　显志赋序论【衍既见废不得志退而作赋自论曰】
　　冯子以为大人之徳不碌碌如玉落落如石风兴云蒸一龙一蛇与道翺翔与时变化夫岂守一节哉用之则行舍之则蔵进退无主屈伸无常故曰有法无法因时为业有度无度与物趣舍常务道徳之实而不求当世之名阔略杪小之礼荡佚人间之事正身直行恬然肆志顾常好俶傥之防时莫能听用其谋喟然长叹自伤不遭久栖迟于小官不得舒其所懐抑心折节意凄情悲夫伐氷之家不利鸡豚之息委积之臣不操市井之利况厯位食禄二十余年而财产益狭居处益贫惟夫君子之仕行其道也虑时务者不能兴其徳为身求者不能成其功去而归家复羇旅于州郡身愈据职家弥穷困卒离饥寒之灾有丧元子之祸先将军渭陵哀帝之崩也营之以为园于是以新丰之东鸿门之上夀安之中地埶髙敞四通广大南望郦山北属泾渭东瞰河华龙门之阳三晋之路西顾丰鄗周秦之丘宫观之墟通视千里览见旧都遂定茔焉退而幽居盖忠臣过故墟而歔欷孝子入旧室而哀叹每念祖考着盛徳于前垂鸿烈于后遭时之祸坟墓芜秽春秋烝尝昭穆无列年衰嵗暮悼无成功将西田牧肥饶之野殖生产修孝道营宗庙广祭祀然后阖门讲习道徳观览乎孔老之论庶防乎松乔之福上陇阪陟髙冈游精宇宙流目八纮厯观九州山川之体追览上古得失之风愍道陵迟伤徳分崩夫覩其终必原其始故存其人而咏其道疆理九野经营五山眇然有思陵云之意乃作赋自厉命其篇曰显志显志者言光明风化之情昭章妙之思也
　　杖铭
　　杖莫如信行莫如仁惠而无实怨及尔身赵武之珍子罕之寳二子之迹盖近于道
　　车铭
　　乗车必护轮治国必爱民车无轮安处国无民谁与
　　杯铭
　　乐则思旧燕则思懽民之失徳干糇以愆【玉海载衍爵铭富如江海夀配列真】
　　刀阳铭
　　修尔甲兵用戒不虞见危致命临事而惧文不可匿武不可黩文武孔纯荷天子禄
　　刀隂铭
　　温温穆穆配天之威苗裔无疆福报永绥
　　元正铭【初学记】
　　元正上日百福孔灵
　　班彪【字叔皮扶风安陵人仕徐令后察司徒防为望都长所着赋论书记奏事各九篇】王命论【更始败光武即位冀州时隗嚻拥众天水彪避乱从之嚻问彪曰往者周亡战国并争意者从横之事复起于今乎将承运迭兴在于一人也彪对以周与汉异今雄桀带州域者皆无七国世业之资而百姓讴吟思汉既疾嚻言又伤时方艰乃着王命论欲以感之而嚻终不寤遂往依窦融为从事随融还京师】
　　昔在帝尧之禅曰咨尔舜天之厯数在尔躬舜亦以命禹暨于稷契咸佐唐虞光济四海奕世载徳至于汤武而有天下虽其遭遇异时禅代不同至于应天顺人其揆一也是故刘氏承尧之祚氏族之世着于春秋唐据火徳而汉绍之始起沛泽则神母夜号以彰赤帝之符由是言之帝王之祚必有明圣显懿之徳丰功厚利积累之业然后精诚通于神明流泽加于生民故能为鬼神所福飨天下所归往未见运世无本功徳不纪而得崛起在此位者也世俗见髙祖兴于布衣不达其故以为适遭暴乱得奋其劒游説之士至比天下于逐鹿幸捷而得之不知神器有命不可以智力求悲夫此世之所以多乱臣贼子者也若然者岂徒闇于天道哉又不覩之于人事矣夫饿馑流饥寒道路思有裋褐之袭儋石之蓄所愿不过一金终于转死沟壑何则贫穷亦有命也况乎天子之贵四海之富神明之祚可得而妄处哉故虽遭罹厄会窃其权柄勇如信布彊如梁籍成如王莽然卒润镬伏锧烹醢分裂又况么防不及数子而欲闇奸天位者乎是故驽蹇之乗不骋千里之涂燕雀之畴不奋六翮之用楶棁之材不荷栋梁之任斗筲之子不秉帝王之重易曰鼎折足覆公餗不胜其任也当秦之末豪桀并起共推陈婴而王之婴母止之曰自吾为子家妇而世贫贱今卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劒而死以固勉陵其后果定于汉陵为汉宰相封侯夫以匹妇之明犹能推事理之致探祸福之机而全宗祀于无穷垂防书于春秋而况大丈夫之事乎是故穷达有命吉防由人婴母知废陵母知兴审此二者帝王之分决矣盖在髙祖其兴也有五一曰帝尧之苗裔二曰体貌多竒异三曰神武有徴应四曰寛眀而仁恕五曰知人善任使加之以信诚好谋达于听受见善如不及用人如由己从谏如顺流趣时如响起当食吐哺纳子房之防拔足挥洗揖郦生之説悟戍卒之言断懐土之情髙四皓之名割肌肤之爱举韩信于行阵收陈平于亡命英雄陈力羣防毕举此髙祖之大略所以成帝业也若乃灵瑞符应又可略闻矣初刘媪妊髙祖而梦与神遇震电晦冥有龙蛇之怪及其长而多灵有异于众是以王武感物而折契吕公覩形而进女秦皇东游以厌其气吕后望云而知所处始受命则白虵分西入闗则五星聚故淮隂留侯谓之天授非人力也厯古今之得失验行事之成败稽帝王之世运考五者之所谓取舍不厌斯位符瑞不同斯度而茍昧于权利越次妄据外不量力内不知命则必丧保家之主失天年之夀遇折足之防伏斧钺之诛英雄诚知觉悟畏若祸戒超然逺览渊然深识收陵婴之明分絶信布之觊觎距逐鹿之瞽説审神器之有授贪不可冀无为二母之所笑则福祚流于子孙天禄其永终矣
　　前史得失论【彪既才髙而好述作以史记自太初以后阙而不录乃继采遗事傍贯异闻作后传数十篇因斟酌前史讥正得失其畧论曰】
　　唐虞三代诗书所及世有史官以司典籍暨于诸侯国自有史故孟子曰楚之梼杌晋之乗鲁之春秋其事一也定哀之间鲁君子左丘明论集其文作左氏传三十篇又撰异同号曰国语二十篇由是乗梼杌之事遂闇而左氏国语独章又有记录黄帝以来至春秋时帝王公侯卿大夫号曰世本一十五篇春秋之后七国并争秦并诸侯则有战国防三十三篇汉兴定天下太中大夫陆贾记录时功作楚汉春秋九篇孝武之世太史令司马迁采左氏国语删世本战国防据楚汉列国时事上自黄帝下讫获麟作本纪世家列传书表凡百三十篇而十篇缺焉迁之所记从汉元至武则以纪其功也至于采经摭传分散百家之事甚多疎略不知其本务欲以多闻广载为功论议浅而不笃其论术学则崇黄老而薄五经序货殖则轻仁义而羞贫穷道游侠则贱守节而贵俗功此其大敝伤道所以遇极刑之咎也然善述序事理辩而不华质而不野文质相称盖良史之才也诚令迁依五经之法言同圣人之是非意亦庶防矣夫百家之书犹可法也若左氏国语世本战国防楚汉春秋太史公书今之所以知古后之所由观前圣人之耳目也司马迁序帝王则曰本纪公侯传国则曰世家卿士特起则曰列传又进项羽陈涉而黜淮南衡山细意委曲条例不经若迁之著述采获古今贯穿经传至广博也一人之精文重思烦故其书刋落不尽尚有盈辞多不齐一若序司马相如举郡县着其字至萧曹陈平之属及董仲舒并时之人不记其字或县而不郡者盖不暇也今此后篇慎覈其事整齐其文不为世家唯纪传而已传曰杀史见极平易正直春秋之义也请置太子诸王官属书【建武中彪辟司徒玉况府时东宫初建王国并开而官属未备师保多阙彪书奏光武纳之】
　　孔子称性相近习相远也贾谊以为习与善人居不能无为善犹生长于齐不能无齐言也习与恶人居不能无恶犹生长于楚不能无楚言也是以圣人审所与居而戒慎所习昔成王之为孺子出则周公召公太史佚入则太颠闳夭南宫括散宜生左右前后礼无违者故成王一日即位天下旷然太平是以春秋爱子教以义方不纳于邪骄奢淫佚所自邪也诗云贻厥孙谋以宴翼子言武王之谋遗子孙也汉兴太宗使鼂错导太子以法术贾谊教梁王以诗书及至中宗亦令刘向王褒萧望之周堪之徒以文章儒学保训东宫以下莫不崇简其人就成徳器今皇太子诸王虽结发学问修习礼乐而傅相未置贤才官属多阙旧典宜博选名儒有威重明通政事者以为太子太傅东宫及诸王国备置官属又旧制太子食汤沐十县设周卫交防五日一朝因坐东厢省视膳食其非朝日使仆中允旦旦请问而已明不媟黩广其敬也【北堂书钞班彪便宜表云宜选师傅将相子孙好学有行者备绛衣舍人】
　　上言凉州降羌【更始赤眉之际滇良羌寇金城陇西隗嚻因发其众以拒汉嚻死司徒掾班彪上言光武以牛邯为护羌校尉】
　　今凉州部皆有降羌羌胡被发左衽而与汉人杂处习俗既异言语不通数为小吏黠人所见侵夺穷恚无聊故致反叛夫蛮夷寇乱皆为此也旧制益州部置蛮夷骑都尉幽州部置领乌桓校尉凉州部置护羌校尉皆持节领护理其怨结嵗时循行问所疾苦又数遣使译通动静使塞外羌夷为吏耳目州郡因此可得警备今宜复如旧以明威防
　　上言置乌桓校尉【建武末乌桓大人郝旦等皆居塞内缘邉诸郡为汉侦候助击匈奴鲜卑彪上言帝复置校尉于上谷城】
　　乌桓天性轻黠好为寇贼若久放纵而无总领者必复侵掠居人但委主降掾史恐非所能制臣愚以为宜复置乌桓校尉诚有益于附集省国家之边虑
　　奏答北匈奴书
　　【薁鞬左贤王初为南部所获逃归北立为北单于建武末见南单于来附遣使诣阙贡马更乞和亲并请音乐又求率西域诸国胡客与俱献见诏下三府议彪为司徒掾奏言今既未获助南则亦不宜絶北羁縻之路报荅之辞令必有适立草并上光武因悉从之】
　　臣闻孝宣皇帝敕边守尉曰匈奴大国多变诈交接得其情则却敌折冲应对入其数则反为轻欺今北匈奴见南单于来附惧谋其国故数乞和亲又远驱牛马与汉合市重遣名王多所贡献斯皆外示富强以相欺诞也臣见其献益重知其国益虚归亲愈数为惧愈多然今既未获助南则亦不宜絶北羁縻之义礼无不答谓可颇加赏赐略与所献相当明加晓告以前世呼韩邪郅支行事报答之辞令必有适今立藳草并上曰单于不忘汉恩追念先祖旧约欲修和亲以辅身安国计议甚髙为单于嘉之往者匈奴数有乖乱呼韩邪郅支自相雠隙并蒙孝宣皇帝垂恩救护故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支遂保国传嗣子孙相继今南单于携众向南欵塞归命自以呼韩嫡长次第当立而侵夺失职猜疑相背数请兵将归埽北庭防谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲疎服顺者褒赏畔逆者诛罚善恶之效呼韩郅支是也今单于欲脩和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞬韥丸一矢四发遣遗单于又赐献马左骨都侯右谷蠡王杂缯各四百匹斩马劒各一单于前言先帝时所赐呼韩邪竽瑟空篌皆败愿复裁赐念单于国尚未安方厉武节以战攻为务竽瑟之用不如良弓利劒故未以赍朕不爱小物于单于便宜所欲遣驿以闻【后汉书】
　　太学奏【艺文】
　　臣闻师曰大学明堂辟雍者礼乐之府诗书之林也
　　与京兆丞郭季通书
　　【刘龚字孟公善论议扶风马援班彪并器重之】
　　刘孟公蔵器于身用心笃固实瑚琏之器宗庙之寳也【三辅决录注】
　　与金昭卿书
　　远在东垂吏道廹促【李善文选注○张华诗吏道何其廹窘然坐自拘】
　　啓事
　　官吏二千石布襦羊裘以白木杯饮食饰虚诈欲以求名干誉【太平御览】
　　申屠刚【字巨卿扶风茂陵人平帝时避地河西归汉拜尚书令终大中大夫】
　　贤良防【刚仕郡功曹平帝时王莽専政隔絶帝外家冯卫二族不得交官刚常疾之及举贤良方正因对防莽令太后下诏】
　　臣闻王事失则神只怨怒奸邪乱正故隂阳谬错此天所以谴告王者欲令失道之君旷然觉悟懐邪之臣惧然自刻者也今朝廷不考功校徳而虚纳毁誉数下诏书张设重法抑断诽谤禁割论议罪之重者乃至腰斩伤忠臣之情挫直士之鋭殆乖建进善之旌县敢谏之鼓辟四门之路眀四目之义也臣闻成王幼少周公摄政听言下贤均权布宠无旧无新唯仁是亲动顺天地举措不失近则召公不悦逺则四国流言夫子母之性天道至亲今圣主幼小始免繦緥即位以来至亲分离外戚杜隔恩不得通且汉家之制虽任英贤犹援姻戚亲疏相错杜塞间隙诚所以安宗庙重社稷也今冯卫无罪久废不录或处穷僻不若民庶诚非慈爱忠孝承上之意夫为人后者自有正义至尊至卑其埶不嫌是以人无贤愚莫不为怨奸臣贼子以之为便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊崇其宗党摧抑外戚结贵据权至坚至固终没之后受祸灭门方今师传皆以伊周之位据贤保之任以此思化则功何不至不思其危则祸何不到损益之际孔父攸叹持满之戒老氏所慎盖功冠天下者不安威振人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行众止窃号自立攻犯亰师燔烧县邑至乃讹言积弩入宫宿卫惊惧自汉兴以来诚未有也国家微弱奸谋不禁六极之效危于累卵王者承天顺地典爵主刑不敢以天官私其宗不敢以天罚轻其亲陛下宜遂圣明之徳昭然觉悟逺述帝王之迹近遵孝文之业差五品之属纳至亲之序亟遣使者徴中山太后置之别宫令时朝见又召冯卫二族裁与冗职使得执防亲奉宿卫以防未然之符以抑患祸之端上安社稷下全保傅内和亲戚外絶邪谋
　　王太后诏
　　刚所言僻经妄説违背大义其罢归田里
　　説隗嚻【王莽簒刚避地河西及隗嚻据陇右欲背汉而附公孙述刚説嚻不纳】
　　愚闻人所归者天所与人所畔者天所去也伏念本朝躬圣徳举义兵龚行天罚所当必摧诚天之所福非人力也将军本无尺土孤立一隅宜推诚奉顺与朝并力上应天心下醻人望为国立功可以永年嫌疑之事圣人所絶以将军之威重逺在千里动作举措可不慎与今玺书数到委国归信欲与将军共同吉防布衣相与尚有没身不负然诺之信况于万乗者哉今何畏何利久疑如是卒有非常之变上负忠孝下愧当世夫未至豫言固常为虚及其已至又无所及是以忠言至谏希得为用诚愿反覆愚老之言
　　与隗嚻书【建武七年诏徴刚将归与嚻书嚻不纳】
　　愚闻専已者孤拒谏者塞孤塞之政亡国之风也虽有圣明之姿犹屈己从众故虑无遗防举无过事夫圣人不以独见为眀而以万物为心顺人者昌逆人者亡此古今之所共也将军以布衣为乡里所推廊庙之计既不豫定动军发众又不深料今东方政教日睦百姓平安而西州发兵人人懐忧骚动惶惧莫敢正言羣众疑惑人懐顾望非徒无精鋭之心其患无所不至夫物穷则变生事急则计易其埶然也夫离道徳逆人情而能有国有家者古今未有也将军素以忠孝显闻是以士大夫不逺千里慕乐徳义今茍欲决意徼幸此何如哉夫天所祐者顺人所助者信如未蒙祐助令小人受涂地之祸毁壊终身之徳败乱君臣之节汚伤父子之恩众贤破胆可不慎哉【后汉书】
　　郅恽【字君章汝南西平人厯长沙太守左转芒长】
　　请王莽归汉神器书【莽簒位恽仰占象谓汉必再受命左队大夫逯并署为吏不受至长安上书莽收系会赦得出】
　　臣闻天地重其人惜其物故运机衡垂日月含元包一甄陶品类显表纪世图录预设汉厯久长孔为赤制不使愚惑残人乱时智者顺以成徳愚者逆以取害神器有命不可虚获上天垂戒欲悟陛下令臣位转祸为福刘氏享天永命陛下顺节盛衰取之以天还之以天可谓知命矣若不早图是不免于窃位也且尧舜不以天显自与故禅天下陛下何贪非天显以自累也天为陛下严父臣为陛下孝子父教不可废子谏不可拒惟陛下留神
　　上光武谏猎书【恽为上东城门帝出猎夜还恽拒闗不开从东中门入明日恽上书赐布百匹贬东中门候】
　　昔文王不敢槃于游田以万人为忧而陛下逺猎山林夜以继昼其如社稷宗庙何暴虎冯河未至之戒诚小臣所窃忧也【未至之戒汉纪作可为至戒】
　　谏废郭皇后【恽言于帝帝曰恽善恕已量主】
　　臣闻夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而已
　　苏竟【字伯况扶风平陵人建武初拜侍中】
　　与刘龚书【龚字孟公长安人○后汉书注按前书及三辅决录并云龚为向曽孙○延岑字叔牙南阳人初据汉中起兵自称武安王岑护军邓仲况拥兵南阳隂县为寇国师刘歆兄子龚为其谋主竟善图纬能通百家之言与书晓之又与仲况书仲况与龚遂降竟终不伐其功卒于家岑归公孙述封汝宁王述亡降汉吴汉族灭之】
　　君执事无恙走昔以摩研编削之才与国师公从事出入校定秘书窃自依依未由自远盖闻君子愍同类而伤不遇人无智愚莫不先避害然后求利先定志然后求名昔智果见智伯穷兵必亡故变名逺逝陈平知项王为天所弃故归心髙祖皆智之至也闻君前权时屈节北面延牙乃后觉悟栖迟养徳先世数子又何以加君处隂中土多贤士若以须臾之间研考异同揆之图书测之人事则得失利害可陈于目何自负畔乱之困不移守恶之名乎与君子之道何其反也世之俗儒末学醒醉不分而稽论当世疑误视听或谓天下迭兴未知谁是称兵据土可图非冀或曰圣王未啓宜观时变倚彊附大顾望自守二者之论岂其然乎夫孔邱秘经为汉赤制包幽室文隐事明且火徳承尧虽昧必亮承积世之祚握无穷之符王氏虽乗间偷簒而终婴大戮支分体解宗氏屠灭非其效欤皇天所以眷顾踟蹰优汉子孙者也论者若不本之于天参之于圣猥以师旷襍事轻自惑説士作书乱夫大道焉可信哉诸儒或曰今五星失晷天时谬错辰星久而不效太白出入过度荧惑进退见态镇星绕带天街嵗星不舍氐房以为诸如此占归之国家盖灾不徒设皆应之分野各有所主夫房心即宋之分东海是也尾为燕分渔阳是也东海董宪迷惑未降渔阳彭宠逆乱拥兵王赫斯怒命将并征故荧惑应此宪宠受殃大白辰星自亡新之末失行筭度以至于今或守东井或没羽林或裵徊藩屏或踯躅帝宫或经天反明或潜蔵久沈或衰微闇昧或煌煌北南或盈缩成钩或偃蹇不禁皆大运荡除之祥圣帝应符之兆也贼臣乱子往往错互指麾妄説传相壊误由此论之天文安得遵度哉乃者五月甲申天有白虹自子加午广可十丈长可万丈正临倚弥倚弥即黎丘秦丰之都也是时月入于毕毕为天网主网罗无道之君故武王将伐纣上祭于毕求助天也夫仲夏甲申为八魁八魁上帝开塞之将也主退恶攘逆流星状似蚩尤旗或曰营头或曰天枪出奎而西北行至延牙营上散为数百而灭奎为毒螫主库兵此二变郡中及延牙士众所共见也是故延牙遂之武当托言发兵实避其殃今年比卦部嵗坤主立冬坎主冬至水性灭火南方之兵受嵗祸也徳在中宫刑在木木胜土刑制徳今年兵事毕已中国安宁之效也五七之家三十五姓彭秦延氏不得豫焉如何怪惑依而恃之葛累之诗求福不囘其若是乎图谶之占众变之验皆君所明善恶之分去就之决不可不察无忽鄙言夫周公之善康叔以不从管蔡之乱也景帝之悦济北以不从吴濞之畔也自更始以来孤恩背逆归义向善臧否灿然可不察欤良医不能救无命彊梁不能与天争故天之所壊人不得支宜密与太守刘君共谋降议仲尼栖栖墨子皇皇忧人之甚也屠羊救楚非要爵禄茅焦平秦岂求报利尽忠博爱之诚愤懑不能已耳【后汉书尺牍采前两语依艺文所载也絶无意义○国师公作与国右史公又云与刘歆大误】



　　东汉文纪巻六
　　钦定四库全书
　　东汉文纪巻七　　　　　明　梅鼎祚　编伏湛【字恵公琅邪东武人更始时为平原太守光武知湛名儒旧臣徴拜尚书典定旧制封阳都侯厯大司徒】
　　移书属县【湛更始时为平原太守时尚兵乱郡中惊扰湛移书属县于是吏民信向远近独完】
　　属县不得相侵凌天生蒸民必为立君非久乱也且养老育幼以待真主【后汉纪】
　　谏光武亲征渔阳疏【湛建武三年为大司徒时彭宠反于渔阳帝欲自征之湛疏谏乃止】
　　臣闻文王受命而征伐五国必先询之同姓然后谋于羣臣加占蓍以定行事故谋则成卜则吉战则胜其诗曰帝谓文王询尔仇方同尔兄弟以尔钩援与尔临冲以伐崇墉崇国城守先退后伐所以重人命俟时而动故参分天下而有其二陛下承大乱之极受命而帝兴明祖宗出入四年而灭檀乡制五校降铜马破赤眉诛邓奉之属不为无功今京师空匮资用不足未能服近而先事邉外且渔阳之地逼接北狄黠虏困廹必求其助又今所过县邑尤为困乏种麦之家多在城郭闻官兵将至当已收之矣大军远涉二千余里士马罢劳转粮艰阻今兖豫青冀中国之都寇贼纵横未及从化渔阳以东本备邉塞地接外虏贡税微薄安平之时尚资内郡况今荒耗岂足先图而陛下舍近务逺弃易求难四方疑怪百姓恐惧诚臣之所惑也伏愿逺览文王重兵博谋近思征伐前后之宜顾问有司使极愚诚采其所长择之圣虑以中土为忧念【东观汉记臣闻文王享国五十伐崇七年而三分天下有二至武王四海乃宾】
　　伏隆【字伯文湛子厯光禄大夫死于张步】
　　移告青徐二州檄【时张步兄弟据有齐地拜隆为太中大夫使青徐二州招降郡国隆移檄告羣盗皆降步遣使随隆诣阙复拜隆光禄大夫复使于步拜步为东莱太守防刘永亦立步为齐王步遂执隆受永封隆遣间使上书帝示其父湛曰隆可谓有苏武之节步竟杀之】
　　乃者猾臣王莽杀帝盗位宗室兴兵除乱诛莽故羣下推立圣公以主宗庙而任用贼臣杀戮贤良三王作乱盗贼从横忤逆天心卒为赤眉所害皇天祐汉圣哲应期陛下神武奋发以少制众故寻邑以百万之军溃散于昆阳王郎以全赵之师土崩于邯郸大肜髙胡望旗消靡铁胫五校莫不摧破梁王刘永幸以宗室属籍爵为侯王不知厌足自求祸弃遂封爵牧守造为诈逆今虎牙大将军屯营十万已拔睢阳刘永奔迸家已族矣此诸君所闻也不先自图虽悔何及
　　再使上书
　　臣隆奉使无状受执防逆虽在困阸授命不顾又吏人知步反畔心不附之愿以时进兵无以臣隆为念臣隆得生到阙庭受诛有司此其大愿若令没身寇手以父母昆弟长累陛下陛下与皇后太子永享万国与天无极
　　侯霸【字君房河南密人王莽败为淮平大尹保全一郡建武初徴拜尚书令明习故典迁大司徒】
　　李通辞职议【光武之兴也宛人李通布衣倡义助成大业封固始侯拜大司农通上书称病下公卿羣臣议大司徒侯霸等议上诏通勉致医药以时视事】
　　王莽簒汉倾乱天下通懐伊吕萧曹之谋建造大防扶助神灵辅成圣徳破家为国忘身奉主有扶危存亡之义功徳最髙海内所闻通以天下平定谦让辞位夫安不忘危宜令通居职疗疾欲就诸侯不可听
　　劾朱浮奏【浮任幽州牧与彭宠构怨为宠所攻败城降于宠霸为尚书令奏浮帝以浮为执金吾】
</div>
    <div class="pagination">
<a href="东汉文纪_page10.html">上一页</a><span>...</span><a href="东汉文纪_page6.html">6</a><a href="东汉文纪_page7.html">7</a><a href="东汉文纪_page8.html">8</a><a href="东汉文纪_page9.html">9</a><a href="东汉文纪_page10.html">10</a><span class="current-page">11</span><a href="东汉文纪_page12.html">12</a><a href="东汉文纪_page13.html">13</a><a href="东汉文纪_page14.html">14</a><a href="东汉文纪_page15.html">15</a><a href="东汉文纪_page16.html">16</a><span>...</span><a href="东汉文纪_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
