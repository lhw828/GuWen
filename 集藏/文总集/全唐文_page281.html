<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 281 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 281 页/共 603 页
  </h1>
  <div class="content">
   度支奏：“缘当年税草支用不充，诸场和市所得又少，所以每至秋夏，常有欠阙。请令京兆府折今年秋税和市草一千万束，便令人户送入城输纳，每束兼车脚与折钱二十五文，既利贫人，兼济公用。”希颜奉宣进止：“宜依者。”
    伏以制事之体，所贵有常，顺人之情，尤重改作。革而能当，尚恐未孚，动且非宜，曷由无扰？臣等每承睿旨，常以百姓为忧，审知事不可行，安敢默而无述。每年蓄聚刍藁，所司素有恒规，计料税草不充，即便开场和市，既优价直，复及农收，人皆乐输，事不劳扰。陛下追想往年之事，岂尝有缘草不足，上关宸虑者乎？延龄欲已能，颇隳旧制，苟收经费之用，以资赢羡之功遂使储备空虚，支计寥落，厩圉告阙，频烦圣聪。去岁已然，今夏尤甚，此乃不遵旧制之过也。旧制何害而变之哉？臣等谨检京兆府应徵地税草数，每年不过三百万束，其中除留供诸县馆驿及镇军之外，应合入城输纳，唯二百三十万而已。百姓般运，已甚艰辛常迫春农，仅能得毕。今若更徵一千万束，仍令并送入城，即是一年之间，并徵三年税草，计其所加车脚，则又四倍常时。物力有穷，求取无艺，其为骚怨，理在不疑。甸服且然，四方安仰？假使时当丰稔，家悉阜殷，有草可输，有车可载，然於途程往复，理须淹历岁时。牛废耕犁，人妨播植，东作既阙，西成曷期？况黎之间，贫富不等，收获之际，丰耗靡均，今忽并役车牛，雇车佣必腾贵；并徵税草，买草价必倍高。是使豪富之徒，乘急令以邀其利；穷乏之辈，因暴敛以毁其家。非所谓均节财物，准平赋法之术也。臣等又勘度支京兆比来雇车估价，及所载多少，大率每一车载一百二束，每一里给佣钱三十五文，百束应输二束充耗。今京畿诸县，去城近者七八十里，远者向二百里，设令远近相补，通以百里为程，则雇车载草百束，悉依官司常估犹用钱三千五百文。即是一束之草，唯计般运，已当三十有五文。买草本价，又更半之。而度支曾不计量，自我作古，径以胸臆斟酌，限为二十五文。谓之加徵，则法度废隳，谓之和市，则名实乖反。傥可其奏，人何以观？岂如官自置场，要便收市，欲少市则平其估以节费，欲多市则优其价以招人。买卖既和，贫富俱便。有馀者趋加饶易售之利；不足者，免转求贵赁之资。比之抑徵，固不同等。幸有旧制，足可遵行，何必舍易而即难，弃利而从害？臣诚暗滞，未见其宜，伏望戒敕度支，令依旧例和市，承前既有恒用，以後不得阙供，稍峻是防，使知懔惧，妄作但不施用，岁计必免愆违。陛下若以军厩之中，马畜渐众，度支所营刍藁，才可供给当年，或虑水旱不虞，别须蓄积为备，今属岁稔，亦是其时。但要收敛有方，不宜科配致扰。若度支并市，延龄必复辞难，须有区分，使之均济，望委京兆尹勾当，别和市草五百万束，以充贮备。其所和市，并随要便，官自置场，每场贮钱，旋付价直，时估之外，仍稍优饶，交易往来，一依市利。勿令官吏催遣，道路遮邀，但不抑人，自当趋利。其市草价直，并於年支留府钱数内以给用不尽者充，每市满十万束，一度闻奏，便以府司邮递车牛，并更雇脚，相添转徙场所般载，送付苑中输纳。如蒙圣恩允许，臣即依此宣行，既免扰人，又不增费，以资储蓄，足御凶灾。度支谨守恒规，亦自不阙常用。臣等商度，将为合宜。谨录奏闻，伏听进止。
    ○论左降官准赦合量移事状
    右。窜谪之徒，皆在遐僻，或迫於衰暮，顾景思还；或困於瘴疠，翘心望徙。既关霈泽，许以量移，企跃之情，远想可见。若准所司旧例，须俟州府录申，盘勘检寻，动逾年岁，上稽恤宥之旨，下亏庆赖之心。臣等商量，恐须厘革。望令所司，据承贞元六年恩赦检勘已量移未量移官，及贞元六年恩後左降官等，除迁改亡殁之外，具名衔及贬责事由年月，速报中书门下，不须更待州计申请。臣等据所司报到，则便进拟，不出岁内，冀悉г恩，未审可否？谨录奏闻，伏听进止。
    ○再奏量移官状
    右。伏以国之令典，先德後刑。所後者法当舒迟，故决罪不得驰驿行下，所先者体宜疾速，故赦书日以五百里为程。诚以圣王之心，务宏庆惠，必迥翔於行罚，而企跃於舒恩。不加罚於典法之外，不亏恩於德令之内，则受责者莫得兴怨，荷贷者咸思自新。所谓威之斯惩，宥之斯感，惩以致理，感以致和。致理则尊，致和则爱，为人父母，必在兼行。陛下德配上元，泽流下土，顷因郊祀，普降鸿恩。凡是贬责之人，并许量移近处，臣等任叨辅翼，职在宣行，寻具奏闻，请便进拟。圣心精一，务欲均齐，令待所司检寻，一时类例处分。其左降官内，或罪非可弃，才有足甄，亦许别状商量，不拘常例奖用。臣等据所司检勘左降官及流人送名到者，都比拟量移及别追用，分为三状，前月十二日封进。其流人量移状，巳蒙印出行下讫，馀两状至今未奉进止。窃以赦书宣布，仅欲半年，若更淹迟，恐乖事体。又诸州刺史及台省官等，继有事故，颇多缺员，睿旨精於选求，至今常不充备，以眚掩德，见非古人，录用弃瑕，允归圣造。愿广含宏之美，庶增诱掖之徒。谨奉状陈闻，伏听进止。
    ○三奏量移官状
    右。希颜奉宣进止：“旧例左降官每准恩赦，量移不过三百五百里。今度进拟，稍似超越，又多是近兵马处及当路州县，事非稳便，宜更商量。”
    伏以罚宜从轻，赦宜从重，所以昭仁恕之道，广德泽之恩也。夫位尊者其惠不可以不重，言大者其实不可以不丰。位尊而惠轻，则体非宜；言大而实寡，则人失望。陛下躬行盛礼，涣发德音，念谪居之荒遐，哀负累之沉弃，俾移近处，将合新恩。赦令初行，室家相庆，惠亦至矣，言亦大矣。窃料窜逐穷僻，喜闻霈泽降临，固必破产以饰行装，计日而俟休命。荏苒淹息，复经半年，傥又所移之官，还与旧任邻近，窃恐乖陛下垂愍之意，亏制书行庆之恩，口惠重而事实轻，非所以扬鸿休而布大信也。谨按承前格令，左降官非元敕令长任者，每至考满，即申所司，量其旧资，便与改叙；纵或未有迁转，亦即任其归还。逮于开元末，李林甫固权专恣，凡所斥黜，类多非辜，虑其却回，或复冤诉，遂奏左降官考满未别改转者，且给俸料，不须即停，外示优矜，实欲羁系。从此已後，遂为恒规，一经贬官，便同长往，回望旧里，永无还期。纵遇非常之恩，许令移远就近，虽名改转，不越幽遐。或自西徂东，或从大适小，时俗之语，谓之横移。驯致忌克之风，积成天宝之乱，展转流弊，以至於今。天下咸病此法深苛，而不能改从旧典者，良以猜嫌之虑，易惑上心，将谓负谴之人，悉包乐祸之意，已经黜责，遂欲是防。故高论则痛嫉林甫之阴邪，而密网则习行林甫之弊法，忄佥邪为蠹，乃至於斯。然则左降永绝於归还，量移不离於僻远，盖是奸臣诡计，殊非国典旧章。且贬黜之中，情状各异，犯有轻重，责有浅深，固非尽是回邪，皆须备虑。王者之道，待人以诚，有责怒而无猜疑有惩沮而无怨忌。斥远以儆其不恪，甄恕以勉其自新；不儆则浸及威刑，不勉则复加黜削。虽屡进退，俱非爱憎，行法乃暂使左迁，念材而渐加进叙。人知复用，谁不增修？何忧乎乱常，何患乎蓄憾！如或以其贬黜，便谓奸凶，恒处防闲之中，长从摈弃之例，则是悔过者无由自补，蕴才者终不见伸。凡人之情，穷则思变，含凄贪乱，或起於兹。虽则何患能为，亦足感伤和气，谓非常王开怀含垢之大体，圣哲诱人迁善之良图也。臣等昨进拟商度非不精详，既审事宜，亦寻旧例，参求折衷，兼务齐平。大约所拟之官，各移近地一道，郡邑稍优於旧任，官资序进於本衔，并无降差，亦不超越。其有累经移改，已至关畿，则但以大州增其常秩，所冀人皆受赐，施不失平。上副鸿恩，下塞延望，才将得所，殊匪为优。今若裁限所移不过三五百里，则有改职而疆域不离於本道，迁居而风土反恶於旧州，徒有徙家之劳，是增移配之扰。又当今郡府，多有军兵，所在封疆，少无馆驿，应合量移之例，约有二百许人，道路须计其远迩之差，州县则校其高下之等。若必选非当路，复不近兵，则恐类例失伦，署置偏并，示人疑虑，体又非宏。幸希圣聪，更赐裁审。其拟官状，并未敢改革，谨重封进，伏听进止。
    ○请边城贮备米粟等状
    右。兵之所屯，食最为急，若无储蓄，是弃封疆。自昔败乱之由，多因馈饷不足。臣以任当体国，职合分忧，奏减河运脚钱，用充军镇和籴，幸蒙圣恩允许，又属频岁顺成，二年之间，沿边诸军，共计收籴米粟一百八十馀万石，准元敕各委当道节度及监军中使度支知巡院官同勾当检纳，仍以贮备军粮为名，非缘城守乏绝，及不承别处分，并不得辄有费用。若能坚守此制，有用随即却填，则是边城常贮十五万人一岁之粮以为急难之备，永无悬绝，足固军情。去岁版筑五原，大兴师旅，所司素无备拟，临事支计缺然，赍送悉贷此粮，乃得军行办集。过事之後，准敕合填，迨今二年，竟不支遣。加以诸镇军食，例皆阙供，及其告急上闻，宣旨下迫，则又请贷贮粟，以充将士月粮，既务废隳，且无愧畏，所未匮竭，其能几何？夫栽植至难，毁拔至易，古人以植杨为喻，能不为之叹惜哉！况水旱流行，固宜有备；戎狄为患，可不为虞。将欲安边，先宜积谷，今当岁稔，令益军储，反罄聚蓄之资，用供朝夕之费，傥遇灾难，则如之何？惟陛下详思後图，不贻他日所悔，臣之愿也，疆场之幸也。不胜区区虑患之意，谨冒昧以闻。谨奏。
    ○论朝官阙员及刺史等改转伦序状
    右。臣闻於《经》曰：“济济多士，文王以宁。”又曰：“无旷庶官，天工人其代之。”盖谓士不可不多，官不可不备。敦付物以能之义，阐恭已无为之风，此理道得失之所由也。夫圣人之於爱才，不唯仄席求思而已，乃复引进以崇其术业，历试以发其器能，旌善以重其言，优禄以全其操。岁月积久，声实并丰，列之於朝，则王室尊；分之於土，则藩镇重。故《诗》序太平之君子，能长育人才；《书》比梓人之理材，既勤朴斫，惟施丹ぬ，《礼》著造士，《易》尚养贤。盖以人皆含灵，唯所诱致，如玉之在璞，抵掷则瓦石，追琢则圭璋；如水之发源，壅阏则泥，疏浚则川沼。是以书籍所载，历代同途，祚属殷昌，必时多隽，运锺衰季，则朝乏英髦。当在衰季之时，咸谓无人足任，及其雄才御寓，淑德应期，贤能相从，森若林会。然则兴王之良佐，皆是季代之弃才。在季而愚，当兴而智，乃知季代非独遗贤而不用，其於养育奖劝之道，亦有所不至焉。故曰人皆含灵，唯其诱致。汉高禀大度，故其时多魁杰不羁之材；汉武好英风，故其时富瑰诡立名之士；汉宣精吏能，故其时萃循良核实之能。迨乎哀、平、桓、灵，昵比小人，疏远君子，故其时近习操国柄，嬖戚擅朝权。是知人之才性，与时升降，好之则至，奖之则崇，抑之则衰，斥之则绝，此人才消长之所由也。
    臣每於中夜，窃自深惟，朝之乏人，其患有七：不澄源而防末流，一也；不考实而务博访二也；求精太过，三也；嫉恶太甚，四也；程试乖方，五也；取含违理，六也；循故事而不择可否，七也。
    夫多少相缪，非嘉量不平；轻重相欺，非县衡不定。用之苟不得其道，则主者实病，而权量无尤。故按名责实者，选吏之权量也。宰相者，主权量之用也。宰相之主吏，犹司府之主财，主吏在序进贤能，主财在平颁秩俸，假使用财失节，则司之者可以改易，而秩俸不可以不颁；主吏乖方，则宰之者可以变更，而贤能不可以不进。其行甚易，其理甚明。顷者命官，颇异於是，常以除吏多少，准量宰相重轻。宰相承宠私，则援引虽滥而必进；宰相见疏忌，则拟议虽当而罕俞。是使群材仕进之穷通，唯系辅臣恩泽之薄厚，求诸理道，未谓合宜。夫与夺者，人主之利权；名位者，天下之公器。不以公器循喜心，不以利权肆忿志，不以寡妨众，不以人废官，或其（此处有脱误）阻执事而拥群材，所谓不澄源而防末流之患也。
    《经》曰：“无以小谋乱大作，无以嬖人疾庄士。”盖务大者不拘於小累，谋小者不达於大猷。嬖者或行异於庄，庄者必性殊於嬖，理势相激，宜其不同。进贤援能，谅君子之事；遏恶扬善，非小人所能。君子以爱才为心，小人以伤善为利，爱而引之则近党，伤而沮之则似公。近党则不辨而遽疑，似公则不而县信，是以大道每隳於横议，良才常困於中伤。失士启谗，多由於此，所谓不考实而务博访之患也。
    夫人之器局，有图方大小之殊；官之典司，有难易闲剧之别。名称有虚实之异，课绩有升降之差。将使官不失才，才不失序，在乎制法以司契，择人而秉钧。制之不得厥中，则其法可更，而其契不可乱也；择之不当所任，则其人可去，而其秉不可夺也。如或事多错杂，任靡适从，而但役智以求精，劳神而救弊，则所救愈失，所求愈粗。故《书》曰：“元首明哉，股肱良哉，庶事康哉。元首丛脞哉，股肱堕哉，庶事隳哉。”顷之辅臣，鲜克胜任，过蒙容养，苟备职员，致劳睿思，巨细经虑。每有阙官须补，或缘将命藉才，宰司慎择上闻，必极当时妙选。圣情未惬，复命别求，执奏既不见从，则又降择其次。如是至於再，至於三，所选渐高，所得转下。或断於独见，罔徇佥谐；或擢自旁求，不稽公议。权衡失柄，进取多门，等差不伦，声实相反，此所谓求精太过之患也。
    臣闻耀乘之珠，不能无；连城之璧，不能无瑕。矧伊有情，宁免愆吝。仲尼至圣也，犹以五十学《易》无大过为言；颜子殆庶也，尚称不远而复无祗悔为美。况自贤人以降，孰能不有过失哉？珠玉不以瑕而不珍，髦彦不以过失而不用，故元元之教曰：“常善救人，则无弃人。”文宣亦云：“赦小过，举贤才。”齐桓不以射钩而致嫌，故能成九合之功；秦穆不以一青而掩德，故能复九败之辱。前史序项籍之所以失天下曰：“於人之功无所记，於人之过无所遗。”管仲论鲍叔牙不可属国，曰：“闻人过，终身不忘。”然则弃瑕录用者，霸王之道；记过遗才者，衰乱之源。夫登进以懋庸，黜退以惩过，二者迭用，理如循环。进而有过则示惩，惩而改修则复进，既不废法，亦无弃人。虽纤芥必惩，而才用不匮，故能使黜退者克励以求复，登进者警饬以恪居。上无滞疑，下无蓄怨，俾人於变，以致时雍。陛下英圣统天，威庄肃物，好善既切，计过亦深。一抵谴责之中，永居嫌忌之地。夫以天下士人，皆求宦名，获登朝班，千百无一，其於修身励行，聚学树（一作莅）官，非数十年间，势不能致。而以一言忤犯，一事过差，遂从弃捐，没代不复，则人才不能不乏，风俗不能不偷。此所谓嫉恶太甚之患也。
    臣闻“君子约言，小人先言”；君子之道ウ然而日章，小人之道的然而日亡。”孔子曰：“始吾於人也，听其言而信其行；今吾於人也，察其言而观其行。”又曰：“举直错诸枉，则民服；举枉错诸直，则民不服。”然则举错不可以不审，言行不可以不稽。呐呐寡言者未必愚，喋喋利口者未必智，鄙朴忤逆者未必悖，承顺惬可者未必忠，故明主不以辞尽人，不以意选士。凡制爵禄，与众共之，先论其材，乃授以职，所举必试之以事，所言必考之於成，然後苟妄不行，而贞实在位矣。如或好善而不择所用，悦言而不验所行，进退随爱憎之情，离合系异同之趣，是犹舍绳墨而意裁曲直，弃权衡而手揣重轻，虽甚精微，不能无谬。此所谓程试乖方之患也。
    天之生物，为用罕兼，性有所长，必有所短，材有所合，亦有所暌。曲成则品物不遗求备则触类皆弃。是以巧梓顺轮桷之用，故枉直无废材；良御适险易之宜，故驽骥无失性。物既若此，人亦宜然，其於行能，固不兼具。前志所谓千年一圣，五百年一贤者，才难不其然乎！夫唯圣人，方体全德，贤之为目，犹有未周。且以未周之才，弥五百年而有一，造次求备，曷由得人？若夫一至之能，偏禀之性，则中人以上，迭有所长。苟区别得宜，付授当器，各适其性，各宣其能，及乎合以成功，亦与全材无异。但在明鉴大度，御之有道而已。帝王之盛，莫盛唐虞；臣佐之盛，莫盛稷禹。稷禹之比，无非大贤，然犹各任所能，不务兼备。故《尚书》序尧舜命官之美，自稷、禹、咎、益以降，凡二十二人，所命典司，不逾一职。用能平九土，播百谷，敷五教，序五刑，礼乐兴和，蛮夷率有，洎鸟兽鱼鳖，亦罔不宁。盖由举得其人，任得其所，鉴择付授，审之於初，不求责於力分之外，不沮挠於局守之内，是以事极其理，人尽其材，君垂拱於上，臣济美於下，功焯当代，名施无穷。及其失也，则升降任情，首一异趣，使人不量其器，与人不由其诚。以一言称惬为能，而不核虚实；以一事违忤为咎，而不考忠邪。其称惬则付任逾涯不思其所不及；其违忤则责望过当，不恕其所不能。是以职思之内无成功，君臣之际无定分，此所谓取舍违理之患也。
    今之议者多曰：“内外庶官，久於其任。”又曰：“官无其任则阙之。”是皆诵老生之常谈，而不推时变；守旧典之糟粕，而不本事情。徒眩聪明，以挠理化。古者人风既朴，官号未多，但别愚贤，匪论资序。不责人以朝夕之效，不计事於尺寸之差，不以小善而[B14A]升，不以一眚而罪斥。故《虞书》“三载考绩，三考黜陟幽明”。是则必俟九年，方有进退。然其所进者，或自侧微，而纳於百揆，虽久於任，复何病哉！汉制：部刺史秩六百石，郡守秩二千石。刺史高第者即迁为郡守，郡守高第者即入为九卿，从九卿即迁为亚相、相国。是乃从六百石史而至台辅其间所历者三四转耳。久在其任，亦未失宜。近代建官渐多，列级逾密，今县邑有七等之异，州府有九等之差，同谓省郎，即有前中後行郎中员外五等之殊；并称谏官，则有谏议大夫、补阙、拾遗三等之别。洎诸台寺，率类於斯，悉有常资，各须循守。若依唐虞故事，咸以九载为期，是宜高位常苦於乏人，下寮每嗟於白首。三代为理，损益不同，岂必乐於变易哉？盖时势有不得已也。至如鲧洪水，绩用靡成，犹终九年，然後殛窜。後代设有如鲧之比者，岂复能九年而始行罚乎？臣固知其必不能也。行罚欲速，而进官欲迟，以此为稽古之方，是犹却行而求及前人也。顷者臣因奏事，论及内外序迁，陛下乃言：“旧例居官岁月皆久，朕外祖曾作秘书少监，一任经十馀年。”董晋将顺睿情，遂奏云：“臣於大历中，曾任祠部、司勋二郎中，各经六考。”陛下之意，颇为宜然。以臣愚，实有偏见。凡徵旧例，须辨是非，是者不必渝，非者不必守，况於旧例之内，是有舛驳之异哉！先圣之初，权臣用事，其於除授，类多徇情，有一月屡迁，有积年不转。迨至中岁，君臣构嫌，姑务优柔，百事凝滞，其於选授，尤所艰难。始以颇僻失平，继以疑阻成否，至使彝伦阙叙，庶位多淹，是皆可惩，易足为法？夫才取吏，有三术焉：一曰拔擢以旌其异能，二曰黜罢以纠其失职，三曰序进以谨其守常。如此则高课者骤升，无庸者亟退，其馀绩非出类，守不败官，则循以常资，约以定限。故得殊才不滞，庶品有伦，参酌古今，此为中道。而议者暗於通理，一但曰宜久其任，得非诵老生之常谈，而不推时变者乎？夫列位分官，缉熙帝载，匪唯应务，兼亦养才。是以职事虽有小大闲剧之殊，而俱不可旷缺者，盖备於时而用耳。故《记》曰：“天子以驺虞为节，乐官备也。”唯经邦赞国之任，则非有盛德不可以居。故《记》曰：“设四辅及三公，不必备，惟其人。”议者昧於明徵，一但曰官无其人则阙，得非守旧典之糟粕，而不本事情者乎！今内外群官，考深合转，陛下或言其已有次第，须且借留，或谓其未著功劳，何用数改。是乃循默者既以无闻而不进，著课者又有成绩而见淹，虽能否或差，而沈滞无异。人之从宦，积小成高，至於内列朝行，外登郡守，其於更历，多已长年。孜孜慎修，计日思进，而又淹逾考限，亟易星霜，顾怀生涯，能不兴叹？殊异登延之义，且乖劝励之方。夫长吏数迁，固非理道，居官过久，亦有弊生。何者？时俗长情，乐新厌旧，有始卒者，其唯圣人；降及中才，罕能无变，基始也砥励之心必切，其久也因循之意必萌。加以盈无不亏，张无不弛，天地神化，且难常全，人之所为，安得皆当？是以分分而度，至丈必差；铢铢而称，至钧必谬。莅职既久，宁无咎愆？或为奸吏所持，或坐深文所纠，偶以一跌，尽隳前功，至使理行不终，能名中缺，岂非上失其制，而推致以及於斯乎！故圣人爱人之才，虑事之弊，采其英华而使之，当其茂畅而奖之，不滞人於已成之功，不致人於必败之地。是以锐不挫而力不匮，官有业而事有终，此理之中庸，故书以为法。迁转甚速，则人心苟而职业不固；甚迟，则人心怠而事守浸衰。然则甚速与甚迟，其弊一也。陛下俯徇浮议，谓协典谟，久次当进者，既曰务欲且留，缺员须补者，复曰官不必备。则才彦何由进益，理化孰与交修？此所谓循故事而不择可否之患也。
    伏惟陛下忧勤务理，梦想思贤，体陶唐有虞聪明之德以敷求，法太宗天后英迈之风以拔擢，然而得人之盛，尚愧前朝；底之功，未光当代。良以七患未去，三术未行，而又睿察太深，宸严太峻，常人才器，曷副天心？故虽获超升，亦骤从黜废，人物残瘁，抑斯之由。而议者莫究致弊之端，但思革弊之策，反以广於进用为情故，以梗於除授为精详，以避谤为奉公之诚，以摘瑕为选士之要，乃至称毁纷糅，美恶混并。凡有迁升，必遭掎摭，圣德广纳，不时发明，小人多言，益敢阴诈，以是眩惑，目无全人。进用之意转疑汲引之途渐隘，旧齿既凋败既尽，下位或滞淹罕升。故令官序失伦，人才不长，资望渐薄，砥砺浸微，高卑等衰，殆不相续。臣以窃位，属当序才，惧旷庶官，亟黩宸，昧识不足以周物，微诚不足以动天，徒勤进善之心，转积妨贤之罪，惭惶交虑，焚灼盈怀。凡除吏者，非谤刺之所生，必怨咎之所聚，宰臣获戾，多起於兹。屡屡上干，何所为利？但以待罪钧辖，职思其忧，兼迫於感恩愿效之诚，不得不冒昧言之耳。其於裁择用舍，惟陛下图之。谨奏。
    ○告谢昊天上帝册文
    维贞元元年岁次乙丑十一月癸已朔十一日癸卯，嗣天子臣某，敢昭告于昊天上帝：顾惟寡昧，不克明道，丕膺眷命，俾作神主。常恐获戾上下，而播灾於人，兢兢业业，夙夜祗畏。居位五祀，德馨蔑闻，皇灵不歆，是用大儆。殷忧播荡，逾历三时，诚惧烈祖之耿光，坠而不耀，侧身思咎，庶补将来。上帝顾怀，诱衷悔祸，剿凶慝之凌暴，雪人神之愤耻，旧物不改，神（一作臣）心载新。兹乃九庙遗休，兆人介福，以臣之责，其何解焉？间属寇虞，久稽告谢，今近郊甫定，长至在辰，谨以玉帛牺牲，粢盛庶品，冀凭燎，式荐至诚。太祖景皇帝配神作主，尚飨！
    ○告谢元宗庙文
    维贞元元年，岁次乙丑，十一月癸巳朔，十一日癸卯，孝曾孙嗣皇帝臣某，敢昭告于皇曾祖考元宗至道大圣大明孝皇帝、皇祖妣元献皇后杨氏：臣猥承圣绪，获主大器，惧德不嗣，靡所安宁。任重道悠，竟贻颠越，京阙生变，神人无依。臣怀永图，不敢自弃，忍耻含愤，迨于载迁。戴天履地，俯仰惭惕。幸赖烈祖遗泽，感深于人，人心攸归，天意允若。肆子小子，凭宗庙之积庆，再复于镐京。在臣愆尤，曷云有补？岂敢自蔽，以重于厥辜。顷以寇孽在郊，礼物未备，久稽告谢，伏积兢惶。今祗见宫，引慝请罪，谨以一元《大武》、柔毛、刚鬣、明粢、芗合、芗萁、嘉蔬、醴齐，因时备物，虔奉严。尚飨！
    ○告谢肃宗庙文
    维贞元元年，岁次乙丑，十一月癸已朔，十一日癸卯，孝孙嗣皇帝臣某，敢昭告于皇祖考肃宗文明武德大圣大宣孝皇帝、皇祖妣章敬皇后吴氏：臣嗣服先业，不克负荷，人流於下，事失其中，奸魁乘衅，作乱京邑，播迁之咎，臣实自贻。震惊宗祧，旷时乏祀，外忧内愧，若坠深泉。励已誓心，期刷大耻。实赖圣祖中兴之业，全育兆人，泽深庆远，流福裔嗣。故上天悔祸，群孽就诛，非臣寡昧，所能缵服。今祗率百辟，见于庙廷，谨以一元《大武》、柔毛、刚鬣、明粢、芗合、芗萁、嘉蔬、醴齐，备物洁诚，聿申告谢。尚飨！
    ○告谢代宗庙文
    维贞元元年，岁次乙丑，十一月癸巳朔，十一日癸卯，孝子嗣皇帝臣某，敢昭告于皇考代宗睿文孝皇帝：伏惟元德广运，重光盛业，武平多难，仁育群生，谓臣克堪，付以大宝。臣自底不类，再罹播迁，宗祧乏享，亿兆靡依。下辜人心，上负先顾，敢爱陨越，苟全眇身？大惧社稷阽危，以增九庙之愧，由是忍耻誓志，庶补前羞。列圣在天，鉴臣精恳，敷锡丕，俾之缵承，凶渠殄夷，都邑如旧。兹臣获执牺牲币，载见于庙廷，感慕惭惶，若罔攸厝，谨以云云。陈诚待罪，式奉严。尚飨！
    ○祭大禹庙文
    维贞元元年某月某日，皇帝遣某官，以牢醴之奠，敬祭于大禹之灵：惟王德配乾坤，智侔造化，拯万类於昏垫，分九州於洪波。经启之功，于今是赖，巍巍荡荡，无得而名。顾以眇身，辱承大宝，时则异于今古，道宁间于幽明。虽依圣垂休，谅非可继，而勤人励已，窃有所希。迨兹八年，理道犹昧，气郁结，降为凶灾。邦无宿储野有饿殍，上愧明哲，下惭生灵。夙夜忧惕，如蹈泉谷，所资漕运，用拯困穷。底柱之间，河流迅激，舟楫所历，罕能获全。爰命工徒，凿山开道，避险从易，涉安代危。嗷嗷人，俟此求济，仰祈幽赞，以集丕功。享于克诚，庶答精意。
    ●卷四百七十六
    ☆韦行俭
    行俭，建中时人。
    ○新修嵩岳中天王庙记
    太室为九州之险，五岳之冠，孕灵生贤，作镇地中。自汉武闻万岁之呼，令祠官加增其祠，厥後元魏徙庙于岳之东南。开元十八年，元宗徵元封故事，再饰祠宇。天宝初，又命秩视王礼，封为中天王，编在祀典。每岁六月，天子遣河南尹至岳下，洁斋具牲币以行事，祝史执笾豆樽佾以陈辞，望秩之祭，以崇配天之敬，岁无违者。而年祀浸久，其土偶木偶，及东序西序南响北响图形象者，皆风落之，日暄之，雨濡之，尘败之，或墉垣缺多，彩缋漫灭，不怒之威，盖阙如也。汉南元戎荥阳郑公，由荥阳守而尹洛邑，用端密温文宣明教化为导人之道，聆其积弊，俾革其故。自中天王洎夫人缨冕服，首饰步摇，间以金翠彰用五色，旁罗四岳四渎，施於启母少姨之伦。其馀交乎户室，立于阶闼，操大屈，注仆姑，执殳秉钺，环列庑下，由四墉周于ヂ垣，过祠及门。瞻其容卫者，首如镇，目如瞬，臂如戟，吻如相稽，擎跽屏息，若交门之有乡坐拜者焉。夫古之牧人事神，必交修之，人仰神之正直，神依人之明德，以享丰福，以荷百禄，真为政之本也。前代五岳视三公，皇家之制，宠逾五等。今徵郑公崇饰肃祗之旨，盖所以奉国典，尊君命也。庚申岁，行俭作吏，承命藏事宫庭，因款识於石，播美厥後云。
    ☆崔损
    损字至无，博陵人。大历末进士，中博学宏词科，授秘书省校书郎，累擢右谏议大夫。贞元十二年以本官同中书门下平章事，赐金紫，转门下侍郎。十九年卒，赠太子太傅，谥曰靖。
    ○明水赋（以“泠然感化，洁我尝”为韵）
    大飨之礼，明水攸先。其水也，所以本太古之淳朴；其明也，所以享至敬之昭宣。从朗月之潜化，应阴燧而通元。暗度晴空，泛银河而色静；晓临清庙，浮玉露而光鲜。既润下以功博，亦就湿而义全，冥兆朕於至理，契幽微於自然。加五齐而致献，首三酒而告虔，观其象在乎天，德包乎坎，类影响之相召，协阴阳之应感。其礼斯节，其色斯洁，不假缩於包茅，复何施於麴蘖？将樽而并用，与越席而齐列，或异乎勿幕有孚，岂比夫不食而渫。晶晶荧荧，清清泠泠，明德惟馨，神人是听。从无味而有味，自无形而有形，深源莫测，实资造化。濯桂影於遥天，洗蟾光於永夜，懿夫昭洁著赞，溉赏常蒸，宜玉之见贮，匪金盘之见承。若乃鼎俎备设，嘉羞众夥，芬芬，名之莫可。尚其本也，知享献而靡他；贵其新也，谅斟酌而在我。於维巨唐，穆穆皇皇，崇初祀，异尝，元酒乃荐，至诚允臧。天降其福，地出则祥，醴泉洋洋，明水是将。彻庆□之色，映瑞日之光，群臣作颂，歌孝治之无疆。
    ○凤鸣朝阳赋（以“凤鸣山阳，振翼飞舞”为韵）
    杲杲兮日景，于彼朝阳；萋萋兮桐叶，于彼高冈。来仪者凤，允叶祯祥，瑞四灵之嘉号，焕五彩之文章。既和其音，爰翥其翼，凄唳响畅，徘徊绸直。旁应元律，调十二管於四时；上陵紫烟，击九万里而一息。非丹穴勿处，非苍竹不食，小鹏起於扶摇，卑鸾栖乎枳棘。若夫鸡冠燕颔，心远貌闲，虽众禽之累百，谅比德而难攀。故其发声也，瞻白日以俯仰；其馀响也，顺清风而往还。浮泛泛以出谷，静泠泠而满山，既飘於有际，遂辽於无间。故曰鳞之有龙，鸟之有凤，偶时而见，如哲士之间生；取类而言，同君子之异众。若乃拂杳冥而直上，临峻极而孤鸣，虚籁相和，阴深以{穴叫}{穴条}；霏烟动色，纷郁而随迎。六合为之澄朗，八风於是扬清，川不波而昭其德，地不翳而感其声，足使俗登仁寿，化洽休平。且夫朝阳者，象明时之有渐；凤鸣者，匹贤人之惟信。凤集朝阳以轻举，贤遇明时而易进，整羽翮以迥翔，望青□以奋振。有若秉节操而贞白，垂簪缨而敬慎。凤兮凤兮！何德之威，锵锵于飞；应有道而岁贡，无文而代希。饮必玉池之津，游必神仙之府；矫翮则群族咸从，和乐而百兽率舞；巢阿阁以应昌期，栖丹阙而壮天宇。载图牒以传记，必表灵於圣主；包众美以流芳，固难得而缕。
    ○饮至赋（以“破敌有功”为韵）
    圣人推有功，择贤佐，武义举，湛恩播所谓君良臣忠，上唱下和。鬼方难制，敢称乱以荡摇；遐夷恃险，不恭命而朝贺。然後兴以戈矛，伐其怠惰，自彼曲而我直，必义勇而遥破。有若霸由一战，晋文伐国以定功；师兴七旬，有苗崩角而自挫。然後成大礼，广庶绩，乃公乃侯，左贤右戚。一人有庆，必偃武修文；四海无虞，乃销锋铸镝。宰夫供其牢醴，乐人陈其戛击。英英之士，爵劳先以伐谋，仡仡勇夫，宠命嘉其剿敌。惟我后贯三古之睿哲，继百王之绝纽，用伊吕则举无遗策，扶卫霍则功称不朽。每怀远以赏功，因劳军而献寿，坐朝饮至，同鲁史之策勋；在泮献馘，耻汉家之斩首，远方安而犹慎，多垒静而不有。及夫殊勋既答，王泽斯崇，劳还师以大杜，赐侯伯以彤弓。勇爵劝能，懦夫增气於无敌；拔卒为将，武臣誓心於有功。然後寰海远辟，天下大同，教化无外，昭明有融。睹班师之盛礼，莫不盛志而饬躬。
    ○凌烟阁图功臣赋
    粤若圣唐之御极也，寰宇克清，鸿业再创，缵功臣之烈，纪重阁之上，图照日而增明，阁凌烟而益壮，勋庸自表，肆仪可望。昭昭兮藻绘之容，灼灼兮丹青之状。远而视，疑列仙之台；逼而察，识公侯之相。缥缈兮映空色而遥彻，咫尺兮近天颜而内向。稽其义，知圣君之膺时；睹其象，知忠臣以应期。叶□龙之潜会，合鱼水之相资，览炎汉之前规，宁或比矣；徵大魏之往制，何可尚之。懿夫容彩彰施，气肃端俨，风存正直，色形恭俭。若进忠以欲谏，如率礼而有检，处其高也，方取贵於功高，居其险也，固非同於履险，则知君策勋兮旌於贤，臣在图兮参於前。名位雍雍，就丹楹而成列；衣冠楚楚，焕藻井而相鲜。美绘迥超於□阁，崇勋岂比夫燕然。是以皇心斯远，圣虑惟遐，谋猷是念，贞忠是嘉。不然者，岂徒饰藻绘之功，悦辉焕之像，对重栾之宏丽，玩峻宇之宏敞而已也。所以作其炯诫，激乎劝赏，有以赞丕绩之奕休，有以念前勋而存想，徒观乎亭天半，あだ云中！容止有作，光芒有融，廓宇宙而翼圣，配丹青而纪功，蔼城阙之佳气，被君王之德风。仰之弥高，媲星辰正拱於紫极；望之不及，谓申甫将降於维嵩。岂不遇圣明之主，建公忠之节。石有时而泐，水有时而竭，兹阁也，不骞不崩，表功臣之盛烈。
    ○五色土赋（以“皇子毕封，依色建社”为韵）
    至哉土德，光含五色。其色也，辨五方以建侯；其德也，发万物以生植。自夏禹而作贡，在徐方而自职，王者立社以封疆，诸侯苴茅而有国。於赫巨唐，德之皇皇，实乘土而化康，采大汉强干之宜；裂地以爵，法有周维城之制。分土而王，各班其位，各正其方。用甲日而靡忒，建阴气而允臧；定五方而式序，分五色而有章。平野烟消，发卿□之瑞彩；高天雨霁，浮丽日之重光。众色环封，所以示外共其方职；正色居上，所以表内附於中黄。观其仪，则知大君之有弼；稽其旨，则知邦伯之有秩。列三才则惟数在五，参十端则惟德居一。既明既丽，可以比乎天文；不骞不崩，所以保乎阴骘。配皇王之永久，齐天地而终毕。矧夫经邦理社，必土是封，光昭圣德，叶赞时雍。将尊天以亲地，在侯土与国社，既蕃翰乎四海，实底宁乎天下。若然者，君立社以布政，臣受土而宣威，象君臣之同理，知社土之相依。是以成百王之则，作作万邦之宪，璋玉帛，莫不因我而执；公侯伯子，莫不因我而建。土之德也斯美，社之义也奚拟？其色也，匪同五星，而乍连乍散；其质也，各表一方，而岳立山峙。有以崇国祚於我皇，有以同磐石於宗子。夫如是，则其义广矣，岂斯文之所能尽纪。
    ○北斗赋（以“成象在天，维北有斗”为韵）
    倬垂象以昭回，惟帝居之曰斗；壮魁台以立极，建衡杓而为首。齐七政而均序五行，临四海而横制九有。所以附乾枢，压坤纽，携龙枕参，左枪右。总列宿而环卫中宫，体群臣而辅弼元后。范围六合，纪纲四维，其道不昧，其照无私。若乃铜浑作式，未央取则，其变可考，其动可测。履端於始，当献岁以指南；举正於中，在阴方而主北。观夫峥嵘纟丽联，若缀若悬，冰散珠圆，乍似拔长剑而倚天。揭西柄以戒满，拱北辰而处偏；乘三台而斡运，齐七曜而回旋。酌天地之心，岂酒浆之可挹；分寒暑之气，较钧石而罔愆。躔次靡失，历数斯在。书其隐也，不争曜於太阳；昏必见焉，宁藏晖於真宰。照万国兮犹鱼从网，宗百川兮比朝於海，参差北斗，阑干太清。环帝座之耀，薄河汉之纵横，不应丰以中见，每居次而自明。总五纬於天统，行四时而岁成；非止雄桥梁於巴蜀，壮都邑於咸京而已。於是万人攸仰，万物取象，实星之长。
    ○冰壶赋（以“清如玉壶冰，何惭宿昔意”为韵）
    炯乎太阳之精，玉有真质，冰则贞清，我君子象诸！温如皎如。正其色兮，非真不克；峻其节兮，非贞不居。尔其制盘盂，访结绿，瞻白虹之气，咏生刍之束。乃赋於他山，攻此良玉，剡之成器，错以成壶。信以旁达，忠不掩瑜，以虚而受，用当其无。及乎严律闭，阴气升，氛雾结，河海凝，沙惊雁塞，雪满崤陵。於是天景初夕，玉壶始冰，临象筵而孤映，对金镜而相澄。尔其淋漓未泮，温润而差，纤光不隐，毫末不过。岂尔瑕之可匿，玷之可磨？不然，珉之众矣。贵玉者何？心之洁矣；饮冰则那？庄氏寓论，宣父式谈。夜光夺魄，明月怀惭，岂比夫立生操，激清励贪伊至人之比德，同贞士之司南。夫以物象所鉴，精明所蓄，霜华晨清，月影寒宿。故览之者魂竦，凭之者虑惕，迨北风之已壮，幸西陆之未觌。客有抚而叹曰：“猗欤猗欤！吾无是易，且漏卮无当兮叹诸古，大圭不彖兮闻诸昔。曷若兹器之可佳，谅君子之宏益。”然後宣其烈，赞其意，抽毫命简，赋冰壶之盛事。
    ○霜降赋（以“霜降之日，豺乃祭兽”为韵）
    天地之气，严凝为霜。候高秋於玉，体正色於金方。表肃杀而顺时戒节，协变化而开阴阖阳。激清风而增厉，净皓月而浮光。惊鸿雁之嗷嗷，落蒹葭之苍苍。所以从地而升，应律而降。咏团扇而见托，班姬岂恨於长门？履坚冰以是阶，袁安欲惊於陋恭。达重阴而首出，启Ё寒以先期，阴与律而相感，寒与气而相资，百工由是休矣，万物於焉成之。原夫日次於氏，月穷於戌，当青女以纪候，从白露以受质。洞庭之叶惊波，丰山之钟应律，诗人可比，庶欲彻於玉壶；大国是资，亦将惭於凌室。凝於地也，似和光以同尘；凋於木也，类去华而取实。其进也，则有俟於清宵；其退也，则见於旭日。若乃林有击隼，野有祭豺，翻缤纷之槁叶，宿莽苍之枯ぼ。烈女睹之而壮志，羁人对此而感怀。皑皑其姿，皎皎其彩，既无恶於菅蒯，亦何情於兰ぇ？佐昊天之有成，参神功而不宰。笳声乍拂，怨杨柳之衰兮；剑锷可封，发芙蓉之厉乃。国家顺乾坤之德，法天地之制布泽如春，肃物成岁。申其令以敦乎风俗，宣其威以殄厥灾，服用有度，修典礼而罔差；稻熟可羞，先寝庙而攸祭。名籍籍於宪府，法棱棱於司寇，却炎蒸而克叙四节，凄金石而率舞百兽。客有惜岁星之屡迁，伤志业而未就，独沉吟於轩屏，望寥於宇宙，闻万户之轻砧，听九重之永漏。近瞻庭树，空闻槭槭而有声；缅想涧松，谁惜青青而独秀。夫如是，则可知霜降之候。
    ○秋霜赋
    目长空以流思，伟繁霜之独异，虽变露而成表，不凭□以自致。向朝阳而既灭，逢夜晴而又坠，候暖而止，乘寒则飞。当鹰隼之始击，值鸿雁之初归。棱棱作气，凛凛生威，比齐纨之颜色，夺楚剑之光辉。及其降池塘，被原陆，衰众草，落群木，萎南涧之白，碎东篱之紫菊，梧桐为之失影，蕖荷为之销馥。岂直若斯而已？徒美其威不妄作，动随物情，因其死，者而死，保其生者而生，芝兰而无怨色，拂松竹而不伤荣。譬大圣行刑，必顺於时序；通贤用法，不害於坚贞。至若蒲海之居，桑河之，侵战士之马蹄，封将军之狐毳，沾翠幕而生冷，冻朱旗而自脆，助阴氛之肃杀，壮坚冰之体势。三冬闺ト兮贮相思，万里江山兮苦留滞，不私於已，触物而止。疑薄雾之初覆，似轻尘之未起，陵厉自然，严凝莫拟。故能发挥司寇，光扬御史，明忠臣之无事，承君子之所履。
    ○浮沤赋
    仰参造化之理，俯察宇宙之功，既希微而不测，亦要妙而无穷。至如殷雷发谷，激电流空，石燕飞而迎雨，铜乌振而惊风。已而悬溜不止，空庭积水，对滂沱而历览，见浮沤之逦迤。莹映澄彻，内明外美，倏往忽来，乍灭乍起，含卷舒之度，得行藏之轨。其柔也，则随波以为心；其刚也，乃触物而忘已。谅潜运之忽，孰能察其终始，浮沤之义大矣哉！俯而观之，错落煌煜，若明珠之出合浦；远而望之，的旁罗，若众星之列长河。尔其因水发色，以空成相，怀清润之秀气，负圆通之雅量，信天泽以成姿，岂人图而为状。且夫势有万端，形无定质。或繁小而争涌，或希大而间出，从下流而守谦托上善而非溢，冀辉彩于当年，故韬光于晴日。
    ○述圣颂
    天辅圣德，配极而崇，帝者祖兮。神行慈旨，布泽而洽，人之父兮。叶命高岳，喻寿其齐，招灵祜兮。飞文孤标，洒翰又类，使物睹兮。腾雄激烈，交天声芬，偃上古兮。发润飘清，总此光气，覆下土兮。探异阅妙，意力犹悬，空作短兮。徵往到今，辞听相授，无与伍兮。
    ○祭成纪公文
    维贞元十二年月日，朝议郎右谏议大夫崔损、大中大夫行给事中徐岱、朝议郎给事中赵宗儒、正议大夫守中书舍人高郢、宣德郎守驾部员外郎知制诰权德舆、起居郎韦丹、起居舍人杨冯、左补阙熊执易、右补阙归澄、崔、韦渠牟、左拾遗李肇、王中书、右拾遗蒋武等，谨以庶羞之奠敢昭告于门下平章事赠太子太傅成纪公之灵。龙为辅臣，虞辟四门，殷宗审象，说代予言。建中皇明，崔为文贞，嗣德同风，俾公登庸。运配我唐，忠昭我皇，君臣合契，圣贤同方。乃序五行，乃调三光，乃作舟楫，乃作栋梁。温裕内淑，矜严外庄，暖若冬日，肃如秋霜。错磨瑚琏，黼藻文章，鼎不耀彩，兰非振芳。疏封庆远，辅族流长，祖服既纂，孙谋更昌。迹如泥蟠，势渐□翔，绣衣持斧，锦帐含香。曾建隼，廉察三湘，亦ヘ龙节，和柔北荒。左曹驳正，中台纪纲，绩彻宸，恩深庙堂。东西掖垣，左右辅弼，献纳忠谠，讦谟慎密。嘉猷必告，内言罔出，清庙承天，圆丘捧日。宣子制典，ガ侯定律，有伦有要，惟精惟一。功雠必举，有犯斯黜，保正惩邪，损虚励实。俭能防侈，恭能戒逸，假寐寝门，宣力王室。钧轴是秉，枢机所发，先平其心，後宰於物。赫赫天子，万方禀朔，寄公鼎鼐，授公帷幄。方资燮赞，更致淳朴，从耕千亩，侍巡五岳。福悲下寿，忠惜永图，勃也厉疾，倏焉梦殂。皇心轸恸，人望嗟呼，赙赠恩笃，[B14A]崇礼殊。骑吹咸京，龟兆鼎城，缑山旧陇，太傅先茔。其等相府僚属，禁闱分职，敢辱陶冶，愧生羽翼。马孛容误，龙鳞爱直，孔虽不言，辛亦有力。彻帷殡，执绋俟门，奠薄单醪，羞轻特豚。悲实怀德，忠何顾恩，清风令范，子子孙孙。呜呼哀或！伏惟尚飨。
    ☆沈既济
    既济，苏州吴人。杨炎为相，荐其有良史才，召拜左拾遗史馆修撰。炎得罪，坐贬处州司户参军，入为礼部员外郎卒。
    ○论增待制官疏
    伏以陛下今日之理，患在官烦，不患员少；患在不问，不患无人。且中书门下两省官，自常侍谏议补阙拾遗，总四十员，及常参待制之官，日有两人，皆备顾问，亦不少矣。中有二十一员，尚阙人未充，他司缺职，累倍其数。陛下若谓见官非才，不足与议，则当选求能者，以代其人。若欲广务聪明，毕收淹滞，则当择其可者，先补阙员，则朝无旷官，俸不徒费。且夫置钱息利，是有司权宜，非陛下经理之法。今官三十员，皆给俸钱干力，及厨料什器，建造厅宇，约计一月，不减百万，以他司息利准之，当以钱二千万为之本，方获百万之利。若均本配人，当复除二百户，反覆计之，所损滋甚。当今关辅大病，皆为百司息钱，伤人破产，积於府县，实思改革，以正本源。又臣尝计天下财耗攵之大者，唯二事焉，最多者兵资，次多者官俸，其馀杂费，十不当二事之一。所以黎人重困，轴杼犹空，方期缉熙，必藉裁减。岂俾闲官，复为冗食？藉旧而置，犹可省也，若之何加焉？
    ○上选举议
    选举之法三科：曰德也，才也，劳也。然安行徐言，非德也；丽藻方翰，非才也；累资积考，非劳也。今乃以此求天下之士，固未尽矣。臣谓五品以上及群司长官，宜令宰臣进叙，吏部兵部得参议焉。其六品以下或僚佐之属，许州府辟用，其或选用非公，则吏部兵部察而举之，加以谴黜，则众才咸得，而官无不治矣。今择才於吏部，而试职於州郡。若才职不称，责於刺史，则曰：“命官出於吏曹，不敢废也。”责於侍郎，则曰：“量书判资考而授之，不保其往也。”责於令史，则曰：“按由历出入而补入，不知其他也。”若牧守自用，则换一刺史则革矣。况今诸道诸使，自判官副将以下，皆使自择，纵有情故，十犹七全。则辟吏之法，已试於今，但未及於州县耳。
    ○选举杂议
    或曰：按国家甲令，凡贡举人，本求才德，不选文词。故律曰：“诸贡举人，非其人者徒。”注云：“谓德行乖僻者也。”居州郡则廉使升闻，在朝廷则以时黜陟，用兹惩劝，足为致理。有司因循，不修厥职，寝以讹谬使其陵颓。今但修旧令，举旧政，则人服矣，焉用改作？答曰：州郡滥，孰与吏部多？请较其优劣，且州牧郡守，古称共理，政能有美恶之迹，法令有殿最之科，分忧责成，谁敢滥举。设如年多人怠，法久弊生，天网恢疏，容其奸谬。举亲举旧，有属有情，十分其人，五极其滥，犹有一半，尚全公道，如吏部者，十无一焉。请试言之，凡在铨衡，惟徵书判，至於补授，氐校官资。善书判者，何必吏能；美资历者，宁妨贪戾。假使官资尽惬，刀笔皆精，此为吏曹至公之选，则补授之际，官材匪详，或性善缉人，（下阙）。
    ○论则天不宜称本纪议
    史氏之作，本乎惩劝。以正君臣，以维邦家，前端千古，後法万代。使其生不敢差，死不忘惧，纬人伦而经世道，为百王准的，不止属辞比事，以日系月而已。故善恶之道，在乎劝诫；劝诫之柄，存乎[B14A]贬。是以《春秋》之义，尊卑轻重升降，几微仿佛，虽一字二字，必有微旨存焉。况鸿名大统，其可以贷乎？伏以则天皇后初以聪明睿哲，内辅时政，厥功茂矣。及宏道之际，孝和以长君嗣位，而太后以专制临朝。俄又废帝，或幽或徙。既而握图称，移运革名，牝司燕啄之踪，难乎备述。其後五王建策，皇运复兴，议名之际，得无降损？必将义以亲隐，礼从国讳，苟不及损，当如其常，安可横绝彝典，超居帝籍。昔仲尼有言：“必也正名。”故夏殷三代，为帝者三十世矣，而周人通名之曰王。吴楚越之君，为王者百馀年，而《春秋》书之为子。盖高下自乎彼，而是非稽乎我。过者抑之，不及者援之；不以弱减，不为僭夺；握中持平，不振不倾；使其求不可得，而盖不可掩。斯古君子所以慎其名也。夫则天体自坤顺，位居乾极，以柔乘刚，天纪倒张，进以强有，退非德让。今史臣追书，当称之“太后”，不宜曰“上”。孝和虽迫母后之命，降居藩邸，而体元继代，本吾君也。史臣追书，宜称曰“皇帝”，不宜曰“庐陵王”。睿宗在景龙以前，天命未集，徒禀后制假临大宝，於伦非次，於义无名。史臣书之，宜曰“相王”，未宜曰“帝”。若以得失既往，遂而不举，则是非[B14A]贬，安所辨正？载笔执简，谓之何哉？则天废国家历数，用周正朔，废国家太庙，立周七庙。鼎命革矣，徽号易矣，裳服色，既已殊矣，今安得以周氏年历，而列为《唐书》帝纪？徵诸礼经，是谓乱名。且孝和继天践祚，在太后之前，而叙年制纪，居太后之下，方之跻僖，是谓不智，详今考古，并未为可。或曰：班马良史也，编述汉事，立高后以续帝载，岂有非之者乎？答曰：昔高后称制，因其旷嗣，独有分王诸吕，负於汉约，无迁鼎革命之甚。况其时孝惠已殁，孝文在下，宫中二子，非刘氏种，不纪吕后，将纪谁焉？虽云其然，议者犹为不可，况迁鼎革命者乎？或曰：若天后不纪，帝绪缺矣，则二十二年行事，何所系乎？曰：孝和以始年登大位，以季年复旧业，虽尊名中夺，而天命未改，足以首事，足以表年，何所拘阂，列为二纪。昔鲁昭之出也，《春秋》岁书其居曰：“公在乾侯。”且君在，虽失位，不敢废也。今请并《天后纪》合《孝和纪》，每於岁首必书孝和所在以统之，曰某：“年春正月，皇帝在房陵，太后行某事，改某制”云云，则《纪》称孝和，而事述太后，俾名不失正，而礼不违常，名礼两得，人无间矣。其姓氏名讳，入宫之由，历位之资，才艺智略，年辰崩葬，虽纂录入《皇后传》，列於废后王庶人之下，题其篇曰《则天顺圣武皇后》云。
    ○词科论（并序）
    开元以後，四海晏清，无贤不肖，耻不以文章达。其应诏而举者，多则二千人，少犹不减千人，所收才百一。礼部员外郎沈既济论曰。
    初国家自显庆以来，高宗圣躬多不康，而武太后任事，参决大政，与天子并。太后颇涉文史，好雕虫之艺。永隆中，始以文章选士。及永淳之後，太后君天下二十馀年，当时公卿百辟，无不以文章，因循遐久，浸以成风。以至开元天宝之中，上承高祖太宗之遗烈，下继四圣理平之化，贤人在朝，良将在边，家给户足，人无苦窳，四夷来同，海内晏然。虽有宏猷上略无所措，奇谋雄武无所奋，百馀年间，生育长养，不知金鼓之声，烽燧之光，以至於老。故太平君子，唯门调户选，徵文射策，以取禄位，此行已立身之美者也。父教其子，兄教其弟，无所易业。大者登台阁，小者任郡县，资身奉家，各得其足，五尺童子，耻不言文墨焉。是以进士为士林华选，四方观听，希其风采，每岁得第之人，不浃辰而周闻天下。故忠贤隽彦、韬才毓行者，咸出於是，而桀奸无良者或有焉。故是非相陵，毁称相腾，或扇结钩党，私为盟歃，以取科第，而声名动天下；或钩摭隐慝，嘲为篇咏，以列於道路，迭相谈訾，无所不至焉。
    ○选举论
    计近代以来，爵禄失之者久矣，其失非他，在四太而已。何者？入仕之门太多，代胄之家太优，禄利之资太厚，督责之令太薄。请徵古制以明之。《管子》曰：“夫利出一孔者，其国无敌；出二孔者，其兵不诎；出三孔者，不可以举兵；出四孔者，其国必亡。”先王知其然，故塞人之养，隘其利途，使人无游事而一其业也。而近代以来，禄利所出，数十百孔，故人多歧心，疏泻漏失而不可辖也。夫入仕者多，则农工益少，农工少则物不足，物不足则国贫，是以言入仕之门太多。《礼》曰：“天子之元子士也。天下无生而贵者。”则虽储贰之尊，与士伍同。故汉王良以大司徒位免归兰陵，后光武巡幸，始复其子孙邑中徭役，丞相之子不得蠲户课。而近代以来，九品之家皆不征，其高荫子弟，重承恩奖，皆端居役物，坐食百姓，其何以堪之？是以言代胄之家太优，先王制士所以理物也，置禄所以代耕也，农工商有经营作役之劳，而士有勤人致理之忧，虽风猷道义，士伍为贵，其苦乐利害，与农工商等不甚相远也。後代之士乃撞钟鼓，树台榭，以极其欢；而农工鞭臀背，役筋力，以奉其养。得仕者如仙，不仕者如沈泉，欢娱忧，若天地之相远也，夫上之奉养也厚。则下之徵敛也重，养厚则上觊其欲，敛重则下无其聊。故非类之人，或没死以趣上，构奸以入官，非唯求利，亦以避害也。是以言禄利之资太厚，《语》曰：“陈力就列，不能者止。”昔李膺周举为刺史，守令畏惮，睹风投印绶者四十馀城。夫岂不怀禄而安荣哉？顾汉之法，不可偷也。自隋变，选法，则虽甚愚之人蠕蠕然，第能乘一劳，结一课，获入选叙，则循资授职。族行之官，随列拜揖，藏俸积禄，四周而罢，因缘侵渔，抑复有焉。其罢之日，必妻孥华楚，仆马肥盾，而偃仰乎士林之间。及限又选，终而复始，非为巨害，至死不黜。故里语谓人之为官若死然，未有不了而倒还者，为官如此易，享禄如此厚，上法如此宽，下敛如此重，则人孰不违其害以就其利者乎！是以言督责之令太薄，既济以为当轻其禄利，重其督责，使不才之人，虽虚座设位，置印绶於旁，揖而进授之，不敢受。宽其征徭，安其田里，使农商百工，各乐其业，虽以官诱之，而莫肯易。如此则规求之志，不禁而息，多士之门，不扃而闭。若上不急其令，下不宽其徭，而欲以法术遮列，禁人奸冒，此犹坯土以壅横流也，势必不止。夫古今选用之法，九流常叙，有三科而已，曰德也，才也，劳也。而今选曹皆不及焉，何以言之？且吏部之本，存乎甲令，虽曰度德居官，量才授职，计劳升秩，其文具矣。然考校之法，皆在判书薄历，言词俯仰之间，侍郎非通神，不可得而知之，则安行徐言，非德也，丽藻芳翰，非才也，累资积考非劳也。苟执此不失，犹乖得人，况众流茫茫，耳目有不足者乎！盖非鉴之不明，非择之不精，法使然也，先朝数人以下，言之详矣。是以文皇帝病其失而将革焉，夫物盈则亏，法久终弊，虽文武之道，亦与时张弛，五帝三王之所以不相沿也。是以王者观变以制法，察时而立政，按前代选用，皆州府察举。及年代久远，讹失滋深，至於齐隋，不胜其弊，凡所置者，多由请托。故当时议者，以为与其率私，不若自举；与其外滥，不若内收。是以罢州府之权而归於吏部，此矫时惩弊之权法，非经国不刊之常典。今吏部之法蹙矣，复宜扫而更之，无容循默坐守利弊。伏以为当今选举，人未土著，不必本於乡闾；鉴不独明，不可专於吏部。谨详度古制，折量今宜：谓五品以上及群司长官，俾宰臣进叙，吏部得参议焉；其六品以下或僚佐之属。许州府辟用，则铨择之任，悉委於四方，结奏之成，咸归於二部。必先择牧守。然後授其权，高者先署而後闻，卑者听版而不命。其牧守将帅，或选用非公，则吏部兵部得察而举之。圣王明目达聪，逖听遐视，罪其私冒不慎举者，小加谴黜，大正刑典，责成授任，谁敢不勉？夫如是，则接名伪命之徒，菲才薄行之人，贪叨贿货，懦弱奸宄，下诏之日，随声而废，通计大数，十除八九。则人少而员宽，事详而官审，贤者不奖而自进，不肖者不抑而自退。除隋权道，复古美制，则众才咸得，而天下幸甚。或曰：当开元天宝中，不易吏部之法，而天下砥平，何必外辟，方臻於理。既济以为不然。夫选举者，经邦之一端，虽制之有美恶，而行之由於法令。是以州郡察举，在两汉则理，在魏齐则乱；吏部选集，在神龙则紊，在开元天宝则理。当其时，久承升平，御以法术，庆赏不轶，威刑必齐，由是而理，匪用吏部而臻此也。向以此时用辟召之法，则其理不益久乎！夫议事以制不以权，当徵其本末，计其遐迩，岂时得时失之可言耶？或曰：帝王之都，必浩穰辐辏，士物繁合，然後称其大，若权散郡国，远人不至，则京邑索矣，如之何？又甚不然，自古至隋，数百千年，选举之任，皆分郡国，当汉文、景、武帝之时，京师庶富，百廛九市，人不得顾，车不得旋，侈溢之盛，亦云极矣，岂待选举之士为其助哉？又夫人有定土，土无胜人，浮冗者多，则地著者少。自隋罢外选，招天下之人聚於京师，春还秋往，鸟聚□合，穷关中地力之产，奉四方游食之资，是以筋力尽於漕运，薪粒方於桂玉，是由斯人索我京邑，而谓谁索乎？且权分州郡所在辟举，则四方之人，无有遐心，端居尊业而禄自及；禄苟未及，业常不废，若仕进外绝，要攒乎京，惜时怀禄，孰肯安堵？必货鬻田产，竭家赢粮糜费道路，交驰往复，是驱地著而安为浮冗者也。夫京师之冗，孰与四方之实？一都之繁，孰与万国之殷？况王者当繁其天下，岂廛之中校其众寡哉？或曰：仕门久开，入者已众，若革其法，则旧名常调，不足以致身，使中才之人，进无所容，退无所习，其将安归乎？既济以为人系贤愚，业随崇替，管库之贤，既可以入仕，则士之不肖，宁愧乎出流，从古以然，非一代也。故《传》云：“三后之姓，於今为庶。”今士流既广，不可强废，但键其旧门，不使新入；峻其宦途，不使滥登。十数年间，新者不来，而旧者耗矣。待其人少，然後省官，夫人之才分，各有馀裕，自为情欲所汨，而未尝尽焉。引之则长，萦之则短，在勉而已。故凡士族，皆禀父兄之训，根聪明之性，盖以依倚官绪，无湮沦垫溺之虞。故循常不修，名义罕立，此教使然也。若惟善是举，不才决弃，前见爵禄，後临涂泥，人怀愤激，孰不腾进，则中品之人，悉为长材，虽曰慎选，舍之何适？
    ☆刘孺之
    孺之，广平人。官司封员外郎，迁京兆少尹。
    ○对升高判
    〈解式与长年行，因升高不从所视，遂杖之。式诉州断斗省科矢入。〉
    设教以防，礼不逆矣；遇长不敬，患至掇焉。苟训典之不修，乃朴挞而何害？相彼解式，诚谓狡童。五人群居，且闻异席，十年以长，则必肩随。不恭辟耳之仪，致阙升高之礼，惑其所视，吾何以观之哉。杖以作威，固当斯害也已。小人文过，肆以薄言，君子诘奸，无从长傲，归诸司败，足示陵尊，成以调人，可徵犯齿。且州司以刑，颇均短绠；会府是纠，异长且鞭。伊小大之以情，庶宽猛以相济。
    ●卷四百七十七
    ☆杜佑
    佑字君卿，京兆万年人。贞元三年累拜尚书左丞，转刑部尚书，十九年拜检校司空同中书门下平章事。元和元年册拜司徒，封岐国公。七年薨，年七十八，赠太傅，谥安简。
    ○进通典表
    臣闻太上立德，不可庶几；其次立功，道行当代；其次立言，见志後学。由是往哲，递相祖述，将施有政，用邦家。臣本以门资，幼登官序，仕非游艺，才不及人，徒怀自︹，颇玩坟籍。虽履历叨幸，或职剧务繁，窃惜光阴，未尝辍废。夫《孝经》、《尚书》、《毛诗》、《周易》、《三传》，皆父子君臣之要道，十伦五教之宏纲。如日月之下临，天地之大德，百王是式，终古攸遵。然率多记言，罕存法制，愚管窥蠡测，岂达高深？辄肆荒虚，诚为臆度。每念懵学，莫探政经，略观历代众贤著论，多陈紊失之弊，或阙拯救之方。臣既庸浅，宁详损益，未原其始，莫畅其终。尚赖周氏典礼，秦皇荡灭不尽，纵有繁杂，且用准凭。至于往昔是非，可为来今龟鉴，布在方策，亦粗研寻。自顷纂修，年逾三纪，识寡思拙，心昧词芜，图籍实多，事目非少，将谓功毕，有愧乖疏，固不足发挥大猷，但微臣竭愚尽虑。凡九门计二百卷，不敢不具献上，庶明鄙志所之。尘渎圣聪，兢惶无措。
    ○论边将请系党项及吐蕃疏
    臣伏见近者党项与西戎潜通，屡有降人指陈事迹，而公卿廷议，以为诚当谨兵戎，备侵轶，益发甲卒，邀其寇暴。此盖未达事机，匹夫之常论耳。夫蛮夷猾夏，唐虞已然。周宣中兴，猃狁为害但命南仲，往城朔方，驱之太原，及境而止，诚不欲弊中国而怒远夷也。秦平六国，恃其兵力，北筑长城，以拒匈奴，西逐诸羌，出於塞外。劳力扰人，结怨阶乱，中国未静，白徒竞起，海内□扰，实生谪戍。汉武因文、景之富，命将兴师，遂至户口减半，竟下哀痛之诏，罢田轮台。前史书之，尚嘉其先迷而後复。盖圣王之理天下也，唯务绥静人，西至流沙，东渐于海，在南与北，亦存声教。不以远物为珍，匪求遐方入贡，岂疲内而事外，终得少而失多。故前代纳忠之臣，并有匡君之议。淮南王请息师於闽越，贾捐之愿弃地于珠崖，安危利害，高悬前史。昔冯奉世矫汉帝之诏击莎车，传其王首於京师，威震西域，宣帝大悦，议加爵土之赏。萧望之独以为矫制违命，虽有功效，不可为法，恐後之奉使者，争逐发兵，为国家生事，述理明白，其言遂行。国家自天后巳来，突厥默啜，兵强气勇，屡寇边城，为害颇甚。开元初，边将郝灵亲捕斩之，传首阙下，自以为功，代莫与二，坐望荣宠。宋为相，虑武臣邀功，为国生事，止授以郎将。由是讫开元之盛，无人复议开边，中国遂宁，外夷亦静，此皆成败可徵，鉴诫非远。且党项小蕃，杂处中国，本怀我德，当示抚绥。间者边将非廉，亟有侵刻，或利其善马，或取其子女，便贿方物，徵发役徒，怨苦既多，叛亡遂起，或与北狄通使，或与西戎寇边。有为使然，固当惩革。《传》曰：“远人不服，则修文德以来之。”《管子》曰：“有国家无使勇猛者为边境。”此诚圣哲识微知著之远略也。今戎鬼方强，边备未实，诚宜慎择良将，诫之完葺，使保诚信，绝其求取，用示怀柔。来则惩御，去则谨备，自然彼怀我德，革其奸谋，何必遽图兴师，坐致劳费。陛下上圣至仁，覆育群类，动必师古，谋无不臧。伏望坚保永图，置兵衽席，天下幸甚。臣识昧经纶，学惭博究，窃鼎铉之宠任，为朝廷之老臣，恩深莫伦，志恳思报，臧否备阅，刍荛上陈，有渎旒，伏深惶悚。
    ○三朝行礼乐制议
    晋司律中郎将陈颀云：“昔杜夔传旧雅乐四曲：一曰《鹿鸣》，二曰《驺虞》，三曰《伐檀》，四曰《文王》，皆古声辞。”太和中，左延年改夔《驺虞》、《伐檀》、《文王》三曲，更作声节，其名虽存，而声实异，惟夔《鹿鸣》今不改易也。魏伐正朝大会，太尉奉群后行礼，东厢雅常作者也。後有三篇：第一曰《於赫篇》，咏武帝，声律与古《鹿鸣》同；第二曰《巍巍篇》，咏文帝，用左延年所改《驺虞》声；第三曰《洋洋篇》，咏明产，亦用左延年所改《文王》声。第四复用《鹿鸣》之声，重用而除古《伐檀》。及晋初，食举亦用《鹿鸣》。按《左传》穆叔如晋，晋侯享之，工歌《鹿鸣》之三，三拜曰：《鹿鸣》所以嘉寡君也，敢不拜嘉。”《毛诗》云：“《鹿鸣》燕群臣嘉宾也。”既饮食之，又实其币帛筐篚，以将其厚意，然後忠臣嘉宾得尽其心也。《诗》传并无行礼，及叔孙通所制汉仪，复无别行礼事。荀氏云：“魏氏行礼食举，再取周书《鹿鸣》又以宴嘉宾，无取於朝。”考之旧闻，未知所应。荀勖乃除《鹿鸣》旧制，更用行礼诗四篇，先陈三朝朝祭之义，食举歌诗十二篇，元肇群后奉璧，趋步拜起，莫非行礼，岂容另设一乐，谓之行礼耶？荀讥《鹿鸣》之失，似属误谬，还制四篇，复袭前轨。
    ○三朝上寿有乐议
    《礼记》但有献酬，无上寿文，惟《诗雅》云：“再拜稽首，天子万寿。”《豳风》云：“为此春酒，以介眉寿。”虽非灼然明文，要是仿佛其实，古者诗工皆歌之，故可得而言也。汉兴，叔孙通定礼仪，七年长乐宫成，诸侯朝礼毕，复置酒，侍坐殿上，皆伏，尊卑以次起上寿。汉故事上寿四会曲，注言但有钟鼓，无有歌诗。魏初作四会，有琴筑，但无诗雅乐。郭琼云：明帝青龙二年，以长笛食举第十二古置酒曲代四会，又易古诗名曰《羽觞行》，用为上寿曲，施用最在前。《鹿鸣》已下十二曲名食举乐，而四会之曲遂废。汉故事邓吴及琼等食举之曲，与时增损，张华上雅乐诗表云：魏上寿食举时及汉代所施用，其文句长短不齐，皆未合於古雅。汉故事则云上寿四曲，华亦言有歌辞，会其注当是阙文，晋代歌诗，傅元述具存。
    ○彻食宜有乐议
    《周官》云：“王大食，三侑皆合钟鼓。”汉蔡邕云：“王者食举以乐。”今但有食举乐，食毕则无乐。按膳夫职，以乐侑食。《礼记》云：“客出，以雍彻，以振羽。”《论语》云：“三家者以雍彻。”子曰：“相维辟公，天子穆穆。”奚取於三家之堂！如此彻食应有乐，不容同用食举也。
    ○读时令议
    读时食，非古制也，自东汉始焉，其後因而沿袭。按太宰职，正月之吉，悬治象之法於象魏，使万人观之。又《春官太史》“颁告朔於邦国”。《玉藻》复云：“听朔於南门之外。”并无读时令故事。而辟闾仁云：“元日受朝读令，此则听朔礼毕，合於《玉藻》之文。”王方庆虽有所驳，大旨与仁不异，皆臆说也。凡言诗者，为四时耳，若正月之朔读令，则合云岁令，何以谓之时邪？其夏秋冬又何为不读邪？则辟闾辈误矣。
    ○省官议
    议曰：唐虞稽古，建官惟百。夏商官倍，亦克用义。周建六官，各有徒属，虽上文去质，吏众事繁，然而条流不紊，职非重设。秦氏立制，多因时宜。汉初沿袭，後渐增广，光武、建武六年，废罢四百馀县吏职，十置其一。魏太和中，分命使臣，省州县吏，正始中，又并合郡县等。晋太元六年，省七百馀员。隋开皇三年，废五百馀郡。国家贞观初，省内官六百馀员。详设官之本，为理众庶，所以古者计人置吏，故周官乡遂稍，县畿约人定员，吏无虚设。自汉魏晋隋，暨於圣唐，皆因战争流离，征缮艰劳，节省吏职，存诸方策，晋荀勖、桓温，俱有此议，息人救弊，何莫由斯！昔皋繇作士师，正五刑，今刑部尚书大理卿，是二皋繇也；垂作共工，利器用，今工部尚书将作监是二垂也；契作司徒，敷五教，今司徒户部尚书是二契也；伯夷秩宗，典邦礼，今礼部尚书礼仪使是二伯夷也；伯益作虞，掌山泽，今虞部郎中都水使者是二伯益也；伯ぁ作太仆，掌车马，今太仆卿驾部郎中尚辇奉御闲厩使者，是四伯ぁ也。古者天子有六军，汉家前後左右将军四人，今则十二卫神策等八军，凡有将军六十人也。历代增益，以至於是，旧名不废，新职日加，名繁职重，不可遍举，所以後周依古周建六官，盖由於此。今略徵外官，别驾本因汉置，随刺史巡察，若今观察使之有副使也；忝军後汉末置，忝诸府军事，若今节度判官也。官名职务，迁易不同，空存虚称，皆无事实。又司田顷景龙三年尝置，无何以烦冗却停，并入司户，殊为折衷，诚宜斟酌繁省，详考损益，欲求致理，必也正名。神龙中，官纪隳紊，有司务广集选人，竞收名称，其时无阙注授，於是奏署员外官者二千馀人。自尔遂为恒制。当开元天宝之中，四方无虞，百姓全实，大凡编户九百馀万吏员虽众，经用虽繁，人力有馀，帑藏丰溢，纵或枉费，不足为忧。今兵革未宁，黎庶凋瘵，数年前，天下簿帐到省百三十馀万户，自圣上御极，分命使臣，按比收敛土户与客户，共计三百馀万比天宝中，才三分之一，就中浮寄仍五分有二。出租赋者减耗若此，食租赋者岂可仍旧？如一州无三数千户，置五十六员官，十羊九牧，疲吏烦众，顾兹大弊，实思革之。议者多云，尚有跋扈未庭，并省官吏之後，恐被罢者仕进无路，别有依托，且縻爵禄，兼示是防。此乃常情之说，虑非救时之论，有才者即令荐用，不才者何患奔亡，而况各有姻戚，顾恋家产。後汉建武六年，减县省官，公孙述、隗嚣未灭，魏太和、正始中，则吴蜀鼎立，晋太元六年，呈国尚在，隋开皇三年，陈氏割据，皆招罗俊，志相吞灭，此时犹不虑有失贤资敌，务以救弊为谋。今田悦之徒，并是庸琐，繁刑暴赋，惟恤军戎，衣冠士人，遇如奴虏，岂比公孙述、诸葛亮之在巴蜀，孙权、陈霸先之有江南？固无范睢业秦贾季强狄之虑，斯断可知矣。今若以人情因习既久，不能更改制度，并省内官，但且权停省外官别驾司马及军州县额内官，约人户减县尉，其被罢者，但有德行才器，委州府长吏搜择论荐，固亦不遗器能。如或渝滥，先坐举主，谁敢罔冒以陷刑章？其有不被举论，但全旧名，任常调，自当修进，更俟甄收，暂罢岁时，何负此辈？如柱国後魏末置，并是当时宿德，勋盛业崇，皆主重兵，宠贵第一。周隋以後，授受至多，暨乎国家，回作勋级，唯得三十顷地耳。又开府仪同三司及光禄大夫，亦是官名，还为人多，回作阶级，随时立制，遇弊变通，不必因循，重复改作，待戎车息驾，百姓稍宁，欲增庶官，则复旧制。谨议。
  </div>
  <div class="pagination">
   <a href="全唐文_page280.html">
    上一页
   </a>
   <span>
    ...
   </span>
   <a href="全唐文_page276.html">
    276
   </a>
   <a href="全唐文_page277.html">
    277
   </a>
   <a href="全唐文_page278.html">
    278
   </a>
   <a href="全唐文_page279.html">
    279
   </a>
   <a href="全唐文_page280.html">
    280
   </a>
   <span class="current-page">
    281
   </span>
   <a href="全唐文_page282.html">
    282
   </a>
   <a href="全唐文_page283.html">
    283
   </a>
   <a href="全唐文_page284.html">
    284
   </a>
   <a href="全唐文_page285.html">
    285
   </a>
   <a href="全唐文_page286.html">
    286
   </a>
   <span>
    ...
   </span>
   <a href="全唐文_page282.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
