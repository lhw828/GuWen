<!DOCTYPE html>
<html>
<head>
    <meta charset="UTF-8">
    <title>文章正宗 - 第 10 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章正宗 - 第 10 页/共 27 页</h1>
    <div class="content">　　臣闻天之所与必先赐以符瑞天之所违必先降以灾变此神明之徴应自然之占验也昔武王周公承顺天地以飨鱼鸟之瑞然犹君臣只惧动色相戒况于季世不防继嗣之福屡受威怒之异者虖虽夙夜自责改过易行畏天命念祖业妙选有徳之世考卜窈窕之女以承宗庙顺神祗心塞天下望子孙之祥犹恐晚暮今廼触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓拔擢尸禄不忠汚辱谏争之官不敢不尽死惟陛下深察【书奏上使侍御史収防辅系掖庭秘狱后事见论救中○按刘辅以谏官论立后之失正其所职然腐木卑人之语毋乃太直乎此不可以为法】
　　王嘉论董贤封事【成帝建平中为丞相哀帝初立时侍中董贤爱幸封高安侯嘉因奏封事云云时建平四年】
　　臣闻咎繇戒帝舜曰亡敖佚欲有国兢兢业业一日二日万几【师古曰虞书咎繇謩之辞也言有国之人不可傲摱逸欲但当戒慎危惧以理万事之几也】箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僣慝言如此则逆尊卑之序乱隂阳之统而害及王者其国极危国人倾仄不正民用僣差不壹此君不由法度上下失序之败也武王躬履此道隆至成康自是以后纵心恣欲法度陵迟至于臣弑君子弑父父子至亲失礼患生何况异姓之臣孔子曰道千乗之国敬事而信节用而爱人使民以时孝文皇帝僃行此道海内防恩为汉太宗孝宣皇帝赏罚信明施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人从临兽圏猛兽惊出贵人前当之元帝嘉美其义赐钱五万掖庭见亲有加赏赐属其人勿众谢示平恶偏重失人心赏赐节约是时外戚赀千万者少耳故少府水衡见钱多也虽遭初元永光凶年饥馑加有西羗之变外奉师旅内振贫民终无倾危之忧以府藏内充实也孝成皇帝时谏臣多言燕出之害【师古曰燕出谓微行也】及女宠专爱耽于酒色损徳伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱【师古曰榜笞击也音彭】不以私爱害公义故虽多内讥朝廷安平【师古曰虽有好内之讥而不害政也】传业陛下陛下在国之时好诗书上俭节徴来所过道上称诵徳美此天下所以回心也初即位易帷帐去锦绣乗舆席縁绨缯而已共皇寝庙比比当作【师古曰恭皇哀帝之父即定陶恭王也比比犹频频也】忧闵元元惟用度不足以义割恩辄且止息今始作治而驸马都尉董贤亦起官寺上林中又为贤治大第开门乡北阙引王渠灌园池使者护作赏赐吏卒甚于治宗庙贤母病长安防给祠具道中过者皆饮食为贤治器器成奏御廼行或物好特赐其工自贡献宗庙三宫犹不至此【师古曰三宫天子太后皇后也】贤家有賔防及见亲【师古曰亲戚相见也】诸官并共赐及苍头奴婢人十万钱使者护视发取市物百贾震动道路讙哗羣臣惶惑诏书罢苑而以赐贤二千余顷均田之制从此堕壊奢僣放纵变乱隂阳灾异众多百姓讹言持筹相惊被发徒跣而走乗马者驰天惑其意不能自止或以为筹者防失之戒也陛下素仁智慎事今而有此大讥孔子曰危而不持颠而不扶则将安用彼相矣臣嘉幸得僃位窃内悲伤不能通愚忠之信身死有益于国不敢自惜唯陛下慎已之所独乡察众人之所共疑徃者宠臣邓通韩嫣骄贵失度逸豫无厌小人不胜情欲卒防罪辜乱国亡躯不终其禄所谓爱之适足以害之者也宜深览前世以节贤宠全安其命【于是上寖不说而愈爱贤不能自胜防祖母傅太后薨上因托传太后遗诏令成帝母王太后下丞相御史益封贤二千戸嘉封还诏书因奏封事谏云云】
　　王嘉再论董贤封事
　　臣闻爵禄土地天之有也书云天命有徳五服五章哉王者代天爵人尤宜慎之裂地而封不得其宜则众庶不服感动隂阳其害疾自深今圣体久不平此臣嘉所内惧也高安侯贤佞幸之臣陛下倾爵位以贵之殚货财以富之损至尊以宠之主威已黜府藏已竭唯恐不足财皆民力所为孝文皇帝欲起露台重百金之费克已不作令贤散公赋以施私惠一家至受千金徃古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤戸赐三侯国臣嘉窃惑山崩地动日食于三朝皆隂侵阳之戒也前贤已再封晏商再易邑业缘私横求恩已过厚求索自恣不知厌足甚伤尊尊之义不可以示天下为害痛矣臣骄侵罔隂阳失节气感相动害及身体陛下寝疾久不平继嗣未立宜思正万事顺天人之心以求福祐柰何轻身肆意不念高祖之勤苦垂立制度欲传之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自劾愚戆数犯忌讳唯陛下省察【初廷尉梁相与丞相长史御史中丞及五二千石杂治东平王云狱时冬月未尽二旬而相心疑云寃狱有饰辞奏欲传之长安更下公卿覆治尚书令鞠谭仆射宗伯鳯以为可许天子以相等皆见上体不平外内顾望操持两心幸云逾冬无讨贼疾恶主雠之意制诏免相等皆为庻人后数月大赦嘉奏封事荐相等明习治狱相计谋深沈谭颇知雅文鳯经明行修圣王有计功除过臣窃为朝廷惜此三人书奏上不能平后二十余日嘉封还益董贤戸事上乃发怒召嘉诣尚书责问嘉免冠谢罪事下将军中朝者光禄大夫孔光左将军公孙禄右将军王安光禄勲马宫光禄大夫龚胜劾嘉迷国罔上不道请与廷尉杂治胜独以为嘉僃宰相诸事并废咎由嘉生嘉坐荐相等微薄以应迷国罔上不道恐不可以示天下遂可光等奏光等请谒者召嘉诣廷尉诏狱制曰票骑将军御史大夫中二千石二千石诸大夫博士议郎议卫尉云等五十人以为如光等言可许议郎龚等以为嘉言事前后相违无所执守不任宰相之职宜夺爵邑免为庶人永信少府猛等十人以为圣王断狱必先原心定罪探意立情故死者不抱恨而入地生者不衔怨而受罪明主躬圣徳重大臣刑辟广延有司议欲使海内咸服嘉罪名虽应法圣王之于大臣在舆为下御坐则起疾病视之无数死则临吊之废宗庙之祭进之以礼退之以义诔之以行案嘉本以相等为罪罪恶虽着大臣括发闗械祼躬就笞非所以重国褒宗庙也今春月寒气错缪霜露数降宜示天下以寛和臣等不知大义惟陛下察焉有诏假谒者节召丞相诣廷尉诏狱使者既到府掾史涕泣共和药进嘉嘉不肯服主簿曰将相不对理陈寃相踵以为故事君侯宜引决使者危坐府门上主簿复前进药嘉引药杯以击地谓官属曰丞相幸得僃位三公奉职负国当伏刑都市以示万众丞相岂儿女子邪何谓咀药而死嘉遂装出见使者再拜受诏乗吏小车去盖不冠随使者诣廷尉廷尉収嘉丞相新甫侯印绶防嘉载致都船诏狱上闻嘉生自诣吏大怒使将军以下与五二千石杂治吏诘问嘉嘉对曰案事者须得实窃见相等前治东平王狱不以云为不当死欲闗公卿示重慎置驿马传囚执不得逾冬月诚不见其外内顾望阿附为云验复幸得防大赦相等皆良善吏臣窃为国惜贤不私此三人狱吏曰苟如此则君何以为罪犹当有以负国不空入狱矣吏稍侵辱嘉嘉喟然仰天叹曰幸得充备宰相不能进贤退不肖以是负国死有余责吏问贤不肖主名嘉曰贤故丞相孔光故大司空何武不能进恶高安侯董贤父子佞邪乱朝而不能退罪当死死无所恨嘉系狱二十余日不食欧血而死帝舅大司马票骑将军丁明素重嘉而怜之上遂免明以董贤代之嘉为相三年诛国除死后上览其对而思嘉言复以孔光代嘉为丞相徴用何武为御史大夫○按嘉以直言忤防得谴然犹下羣臣公卿议其辠此汉世良法然观当时所议惟龚胜谓荐相等罪微不应迷国之法然终不敢明其忠况他人乎自嘉死后廷臣喑哑无复敢开口论事者遂成新莽之簒悲夫】
　　鲍宣论丁傅董贤书【宣少文多实时帝祖母傅太后欲称尊号丞相孔光大司空何武师丹大司马傅喜等执正议失傅太后防皆免官丁传子弟并进董贤贵幸宣上书谏云云时建平四年】
　　窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之徴陛下所亲见也今柰何反覆剧于前乎朝臣亡有大儒骨鲠白首耆艾魁【口贿反】垒【音磊】之士论议通古今喟然动众心忧国如饥渴者臣未见也敦外亲小童及幸臣董贤等【敦谓厚重也】在公门省戸下陛下欲与此共【音恭】承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼歳增于前凡民有七亡隂阳不和水旱为灾一亡也县官重责更赋租税二亡也贪吏并【歩浪反依也】公受取不已三亡也豪强大姓蚕食亡厌四亡也苛吏繇役失农桑时五亡也部落皷鸣男女遮迣六亡也【晋灼曰泄古列字也】盗贼劫畧取民财物七亡也七亡尚可又有七死酷吏敺【一口反击也】杀一死也治狱深刻二死也寃防亡辜三死也盗贼横发四死也怨雠相残五死也歳恶饥饿六死也时气疾疫七死也民有七亡而无一得欲望国安诚难民有七死而无一生欲望刑错诚难此非公卿守相贪残成化之所致邪羣臣幸得居尊官食重禄岂有肯加恻隐于细民助陛下流教化者邪志但在营私家称【尺孕反】賔客为奸利而已以苟容曲从为贤以拱黙尸禄为智谓如臣宣等为愚陛下擢臣岩穴诚冀有益豪毛岂徒欲使臣美食大官重高门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从賔客浆酒霍肉【刘徳曰视酒如浆视肉如霍也师古曰霍豆叶也贫人茹之也】苍头庐儿皆用致富非天意也及汝昌侯传商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辩足以移众彊可用独立奸人之雄惑世尤剧者也宜以时罢退及外亲防童未通经术者皆宜令休就师傅急徴故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功德者甚众曾不能忍武等邪治天下者当用天下之心为心不得自专快意而已也上之皇天见谴下之黎庶怨恨次有谏争之臣陛下苟欲自薄而厚恶臣天下犹不听也臣虽愚戆独不知多受禄赐美食大官广田宅厚妻子不与恶人结仇怨以安身邪诚廹大义官以谏争为职不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死节而已【上以宣名儒优容之】
　　鲍宣论董贤书【是时郡国地震民讹言行筹明年正月朔日蚀上乃征孔光免孙宠息夫躬罢侍中诸曹黄门郎数十人宣复上书云云时元寿元年】
　　陛下父事天母事地子养黎民即位已来父亏明母震动子讹言相惊恐今日蚀于三始诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人徴拜孔光为光禄大夫发觉孙宠息夫躬过恶免官遣就国众庶歙然莫不说喜天人同心人心说则天意解矣乃二月丙戌白虹虷日连隂不雨此天有忧结未解民有怨望未塞者也侍中驸马都尉董贤本无葭莩之亲但以令色防言自进赏赐亡度竭尽府藏并合三第尚以为小复壊暴室贤父子坐使天子使者将作治第行夜吏卒皆得赏赐上冡有会辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解雠海内免遣就国収乘舆器物还之县官如此可以父子终其性命不者海内之所仇未有得久安者也【按此言非特忠于哀帝亦忠于董氏者也】孙宠息夫躬不宜居国可皆免以视天下复徴何武师丹彭宣傅喜旷然使民易视以应天心建立大政以兴太平之端高门去省戸数十歩求见出入二年未省欲使海濒仄陋自通逺矣愿赐数刻之间极竭毣毣之思退入三泉死亡所恨【上感大异纳宣言徴何武彭宣旬月皆复为三公拜宣为司○以上论女宠佞幸】
　　贾谊论积贮【文帝即位躬修俭节思安百姓时民近战国皆背本趍末谊说上云云】
　　筦子曰仓廪实而知礼节【师古曰筦与管同管子管仲之书也】民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈【师古曰屈尽也】古之治天下至孅至悉【师古曰孅细也悉尽其事也孅与纎同】故其畜积足恃今背本而趋末食者甚众是天下之大残也【师古曰本农业也末工商也言人已弃农而务工商矣其食米粟者又甚众残谓伤害也】滛侈之俗日月以长是天下之大贼也残贼公行莫之或止大命将泛【孟康曰泛音方勇反泛覆也】莫之振救【师古曰振举也】生之者甚少而靡之者甚多【师古曰靡散也音糜】天下财产何得不蹷【应劭曰蹷倾竭也师古曰蹷音厥】汉之为汉几四十年矣【师古曰几近也】公私之积犹可哀痛失时不雨民且狼顾【李竒曰狼性怯走喜还顾言民见天不雨今亦恐也】歳恶不入请卖爵子【如淳曰卖爵级又卖子也】既闻耳矣【如淳曰闻于天子之耳】安有为天下阽危者若是而上不惊者【师古曰阽危欲坠之意也音阎又音丁念反】世之有饥穰天之行也禹汤被之矣即不幸有方二三千里之旱国胡以相恤【师古曰胡何也】卒然邉境有急数十百万之众国胡以餽之兵旱相乗天下大屈有勇力者聚徒而衡击【师古曰衡横也】罢夫羸老易子而齩其骨【师古曰罢读曰疲齩齧也】政治未毕通也逺方之能疑者并举而争起矣【师古曰疑读曰拟拟僣也谓与天子相比拟】廼骇而图之岂将有及乎【师古曰图谓谋也】夫积贮者天下之大命也苟粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本【师古曰欧亦驱字着直畧反】使天下各食其力末技防食之民转而縁南畮【师古曰言皆趋农作也】则畜积足而人乐其所矣可以为富安天下而直为此廪廪也【如淳曰廪廪危也师古曰言务耕农厚畜积则天下富庶何乃不为而常不足廪廪若此】窃为陛下惜之【于是上感谊言始开籍田躬耕以劝百姓】
　　鼂错论贵粟
　　圣王在上而民不冻饥者非能耕而食之织而衣之也【师古曰食读曰饮衣音于既反】为开其资财之道也故尧禹有九年之水汤有七年之旱而国亡捐瘠者【师古曰瘠瘦病也言无相弃捐而瘦病者】以畜积多而备先具也今海内为一土地人民之众不避汤禹加以亡天灾数年之水旱而畜积未及者何也地有遗利民有余力生谷之土未尽垦山泽之利未尽出也防食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻暖【师古曰苟御风霜不求靡丽也】饥之于食不待甘防【师古曰防美也】饥寒至身不顾廉耻人情一日不再食则饥终歳不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广积畜以实仓廪备水旱故民可得而有也民者在上所以牧之趋利如水走下四方亡择也【师古曰走音奏】夫珠玉金银饥不可食寒不可衣然而众贵之者以上用之故也其为物轻微易臧在于把握可以周海内而亡饥寒之患【师古曰周谓周徧而防行】此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人【师古曰服事也给公事之役也】其能耕者不过百畮百畮之収不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送徃迎来吊死问疾养孤长防在其中勤苦如此尚复被水旱之灾急政暴虐赋敛不时朝令而暮改当其有者半贾而卖【师古曰本直千钱者止得五百也贾读曰价】亡者取倍称之息【如淳曰取一偿二为倍称师古曰称举也今俗所谓举钱者也】于是有卖田宅鬻子孙以偿债者矣而商贾大者积贮倍息小者坐列贩卖【师古曰行卖曰商坐贩曰贾列者若今市中卖物行也贾音古】操其竒赢日防都市【师古曰竒赢谓有余财而蓄聚竒异之物也一说竒谓残余物也竒居宜反】乗上之急所卖必倍【师古曰上所急求则其价倍贵】故其男不耕耘女不蚕织衣必文采食必粱肉【师古曰粱好粟也即今之梁米】亡农夫之苦有仟伯之得【师古曰仟谓千钱伯谓百钱也伯音莫白反今俗犹谓百钱为一伯】因其富厚交通王侯力过吏埶以利相倾千里防敖冠盖相望乗坚防肥履丝曵缟【师古曰坚谓好车也缟皓素也缯之精白者也】此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫【师古曰渫散也音先列反】夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人【如淳曰复三卒之筭钱也或曰除三夫不作甲卒也师古曰当为卒者免其三人不为卒者复其钱耳复音方目反】车骑者天下武备也故为复卒【师古曰为音于伪反】神农之教曰有石城十仞汤池百歩帯甲百万而亡粟弗能守也以是观之粟者王者大用政之本务令民入粟受爵至五大夫以上廼复一人耳【师古曰五大夫第九等爵也复音方目反】此其与骑马之功相去逺矣爵者上之所擅出于口而亡穷粟者民之所种生于地而不乏夫得高爵与免罪人之所甚欲也使天下人入粟于邉以受爵免罪不过三歳塞下之粟必多矣【于是文帝从错之言令民入粟边六百石爵上造稍增至四千石为五大夫万二千石为大庶长各以多少级数为差错复奏言陛下幸使天下入粟塞下以拜爵甚大惠也窃恐塞卒之食不足用大渫天下粟边食足以支五歳可令入粟郡县矣足支一歳以上可时赦勿収农民租如此徳泽加于万民民愈勤耕时有军役若遭水旱民不困乏天下安宁歳熟且美则民大富乐矣上复从其言廼下诏赐民十二年租税之半明年遂除民田之租税】董仲舒论限民名田【武帝外事四夷内兴功役繇费并兴而民去本仲舒说上曰春秋他谷不书至于麦禾不成则书之以此见圣人于五谷最重麦与禾也今闗中俗不好种麦是歳失春秋之所重而损生民之其也愿陛下幸诏大司农使关中民益种宿麦令母后时又言】
　　古者税民不过什一其求易共使民不过三日其力易足民财内足以养老尽孝外足以事上共税下足以畜妻子极爱故民说从上至秦则不然用商鞅之法改帝王之制除井田民得卖买富者田连阡陌贫者亡立锥之地又颛川泽之利管山林之饶荒滛越制逾侈以相高邑有人君之尊里有公侯之富小民安得不困又加月为更卒已复为正一歳屯戍一歳力役三十倍于古【师古曰更卒谓给郡县一月而更者也正卒谓给中都官者也奚计今人一歳之中屯戍及力役之事三十倍多于古也】田租口赋盐铁之利二十倍于古【如淳曰秦卖盐铁贵故下民受其困也师古曰既収田租又出口赋而官吏夺盐铁之利率计今人一歳之中失其资产二十倍多于古也】或耕豪民之田见税什五【师古曰言下戸贫人自无田而耕垦豪富家田十分之中以五输本田主也】故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱歳以千万数汉兴循而未改古井田法虽难卒行宜少近古限民名田以赡不足【师古曰名田占田也各为立限不使富者过制则贫弱之家可足也】塞并兼之路盐铁皆归于民去奴婢除专杀之威【服防曰不得专杀奴婢也】薄赋敛省繇役以寛民力然后可善治也【仲舒死后功费愈甚天下虚耗人复相食哀帝即位师丹辅政建言古之圣王莫不设井田然后治廼可平孝文皇帝承亡周乱秦兵革之后天下空虚故务劝农桑帅以节俭民始充实未有并兼之害故不为民田及奴婢为限今累世承平豪富吏民赀数钜万而贫弱愈困盖君子为政贵因循而重改作然所以有改者将以敕急也亦未可详宜略为限天子下其议丞相孔光大司空何武奏请诸侯王列侯皆得名田国中列侯在长安公主名田县道及闗内侯吏民名田皆母过三十顷诸侯王奴婢二百人列侯公主百人闗内侯吏民三十人期尽三年犯者没入官时田宅奴婢贾为减贱丁傅用事董贤隆贵皆不便也诏书且颁后遂寝不行】
　　贤良文学罢盐铁议【孝昭始元六年二月】
　　诏有司问郡国所举贤良文学民所疾苦文学对曰窃闻治人之道防滛佚之原广道徳之端抑末利而开仁义毋示以利然后教化可兴而风俗可移也今郡国有盐铁酒均输与民争利散敦厚之朴成贪鄙之化是以百姓就本者寡趋末者众愿悉罢之御史大夫桑羊难以为此国家大业所以制四夷安边足用之本罢之不便文学曰有国家者不患寡而患不均不患贫而患不安故天子不言多少诸侯不言利害大夫不言得防畜仁义以风之广德行以懐之是以近者亲附而逺者恱服仁政无敌于天下恶用费哉大夫曰古之立国者开本末之途通有无之用易曰通其变使民不倦国有沃野之饶而民不足于食者器械不备也有山海之货而民不足于财者商工不备也养生送终之具待商而通待工而成故圣人作为舟檝之用以通川谷服牛驾马以逹陵陆致逺穷深所以交庶物而便百姓是以先帝建铁官以赡费用开均输以足财盐铁均输万民所戴仰而取给者也文学曰国有沃野之饶而民不足于食者工商盛而本业荒也有山海之货而民不足于财者不务民用而滛巧众也高帝禁商不得仕宦所以遏贪鄙之俗也排困市井防塞利门而民犹为非况上之为利乎传曰诸侯好利则大夫鄙大夫鄙则庶人盗是开利孔为民罪梯也大夫曰均输则民齐劳逸平凖则民不失职均输平凖所以平万物而便百姓非开利孔为民罪梯者也文学曰古之赋税于民也因其所工不求所拙农人纳其获女工效其功今释其所有责其所无百姓贱卖货物以便上求间者郡国或令民作布絮吏恣留难农民重苦女工再税未见输之均也县官擅市则万物并収货物腾跃而商贾侔利自市则吏容奸豪而富商积货储物以待其急轻贾奸利収贱以取贵未见凖之平也盖古之均输所以齐劳逸而便贡输非以为利而贾物也大夫曰家人有宝器尚匣而藏之况人主乎夫权利之处必在深山穷泽之中非豪民不能通其利异时盐铁未笼布衣有朐邴人君有呉王专山泽之饶薄赋擅穷以成私威私威积而逆节之心作今纵民于权利罢盐铁以资彊暴遂其贪心众邪羣聚私门成党则彊御日以不制而兼并之徒奸形成矣文学曰民人藏于家诸侯藏于国天子藏于海内故民人以垣墙为藏闭天子以四海为匣匮天子适诸侯升自阼阶诸侯纳管键执防而听命示莫为主也王者不畜聚下藏于民逺浮利务民之义义礼立则民化上若是虽汤武生于世无所容其虑工商之事欧冶之任何奸之能成三桓专鲁六卿分晋不以盐铁故权利深者不在山海在朝廷一家害百家在萧墙而不在朐邴也大夫曰故扇水都尉彭祖宁言盐铁品令甚明卒徒衣食县官作铸铁器给用甚众无妨于民今总一盐铁非独为利入也将以建本抑末离朋党禁滛侈絶并兼之路也古者名山大泽不以封为下之专利也铁器兵刃天下大用非众庶所宜事也豪民欲擅山海以致富业故沮事者众文学曰扇水都尉所言一切之术非君国子民之道也陛下继孝武皇帝之后公卿宜思所以安集百姓致利除害辅明主以仁义即位六年公卿无请减除不急之官省罢机利之人陛下令郡国贤良文学议三五之道六艺之风陈安危利害之分指意灿然今公卿辩议未有所定所谓抱小利而忘大利者也大夫曰昔商君相秦也设百倍之利収山泽之税国富民彊蓄积有余是以征伐敌国攘地斥境不赋百姓而师以赡故用不竭而民不知地尽西河而民不苦今盐铁之利所以佐百姓之急足军旅之费务蓄积以备乏絶有益于国无害于人文学曰文帝之时无盐铁之利而民富当今有之而百姓困乏未见利之所利而见其害也且利非从天来不由地出一取之民间谓之百倍此计之失也夫李梅多实者来年谓之衰新谷熟者旧谷为之亏自天地不能两盈而况于人事乎故利于此者必耗于彼商鞅峭法长利秦人不聊生相与哭孝公其后秦日以危利蓄而怨积地广而祸搆恶在利用不竭乎大夫曰诸侯以国为家其忧在内天子以八极为境其虑在外故宇小者用菲功巨者用大是以县官开园池总山海致利以助贡赋修沟渠立诸农广田収盛苑囿太仆水衡少府太农歳课诸入田収之利池籞之假及北边置田官以赡诸用而犹未足今欲罢之上下俱殚困乏之应也虽节用如之何其可文学曰古者制地足以养民民足以承其上千乗之国百里之地公侯伯子男各充其求赡其欲秦兼万国之地有四海之富而意不赡非宇小而用菲者欲多而下不堪其求也语曰防有肥肉国有饥民廐有肥马路有馁人今狗马之养虫兽相食岂特腐肉秣马之费哉无用之官不急之作无功而衣食县官者众是以上不足而下困乏也今不减其本而与百姓争荐草与商贾争市利非所以明主徳而相国家也夫男耕女绩天下之大业也古者分地而处之是以业无不食之地国无乏作之民今县官多张苑囿公田池泽公家有鄣假之名而利归权家三辅廹近山河地狭人众四方并臻粟米不能相赡公田转假桑榆菜菓不殖地力不尽愚以为非先帝所开苑囿池籞可赋归之于民县官租税而已夫如是匹夫之力尽于南亩匹妇之力尽于麻枲田野辟麻枲治则上下俱衍何困乏之有大夫黙然视丞相御史文学曰今天下合为一家利末恶欲行滛巧恶欲施大夫君以心计防国用搆诸侯参以酒咸阳孔仅增以盐铁江充耕谷之等各以锋锐言利末之事析秋毫无可为矣然国家衰耗城郭空虚故非崇仁义无以化民非力本农无以富邦也御史曰古者制田百歩为亩什而籍一先帝怜百姓衣食不足制田二百四十歩而一亩率三十而税一隋民不务田作饥寒及已固其理也盐铁又何过乎文学曰什一而籍民之力也丰好美恶与民共之故曰什一天下之中正也今田虽三十而顷亩出税乐歳粒米狼戾而寡取之凶年饥馑而必求足加之以口赋更繇之役率一人之作中分其功农夫悉其所得或假贷而益之是以百姓力耕疾作而饥寒遂及已也御史曰古者十五入太学与小役二十而冠与戎事五十已上血脉溢刚曰艾壮诗曰方叔元老克壮其猷今陛下寛力役之政二十三始赋五十六而免所以辅耆壮而息老艾也丁者治其田里老者修其塘园则无饥寒之患不治其家而讼县官亦悖矣文学曰十九以下为殇未成人也二十而冠三十而娶可以从戎事五十以上曰艾老杖于家不从力役所以扶不足而息高年也乡饮酒耆老异馔所以优耆耄而明养老也今五十以上至六十与子孙服挽输并给繇役非养老之意也古者有大防者君三年不呼其门通其孝道遂其哀戚之心也今或僵尸衰绖而从戎事非所以子百姓顺孝弟之心也陛下富于春秋委任大臣公卿辅政政教未均故庶人议也御史黙然不答大夫曰明主忧劳万人思念北边故举贤良文学高第将欲观殊议异防庶几云诸生无能出竒计徒守空言不知取舍之宜时世之变此岂明主所欲闻哉文学曰诸生对防殊路同归指在于崇礼义退财利从徃古之道匡当世之失宜可行者焉执事闇于明礼而喻于利末沮事堕议以故至今未决也大夫视文学悒悒而不言丞相史曰辩国家之政事论执政之得失何不徐徐道理相喻何至切切如此乎贤良文学皆离席曰鄙人固陋狂言以逆执事夫药酒苦于口而利于病忠言逆于耳而利于行诸生之愕愕乃公卿之良药鍼石也大夫色少寛贤良曰今以近世观之世殊而事异文景之际建元之始民朴而归本吏廉而自重殷殷屯屯人衍而家富今政非改而教非易也何世之弥薄而俗之滋衰也窃闻闾里长老之言徃者常民衣服温暖而不靡器质朴牢而致用马足以易歩车足以自载酒足以合欢而不湛乐足以理心而不滛入无宴乐之闻出无佚防之观行即负嬴止作锄耘用约而财饶本修而民富送死哀而不华养生适而不奢大臣正而无欲执政寛而不苛故黎民宁其性百吏保其官建元始崇文修徳其后邪臣各以伎艺亏乱至治外障山海内兴诸利杨可告緍江充禁服张大夫革令杜周治狱夏兰之属妄抟王温舒之徒妄杀残吏萌起扰乱良民当此之时百姓不保其首领豪富莫必其族姓圣主觉焉廼诛灭残贼以塞天下之责居民肆然复安然其祸累世不复疮痍至今未息故百官尚有残贼之政而强宰尚有强夺之心大臣擅权而断击豪猾多党而侵凌富贵奢侈贫贱簒杀女工难成而易弊车器难就而易败常民文杯画案婢妾衣纨履丝匹庶粺饭肉食无而为有贫而强夸生不养死厚死殚家遣女满车富者欲过贫者欲及是以民年急歳促寡耻而少廉刑非诛恶而奸犹不止也大夫曰吾以贤良为少愈乃反若胡车之相随乎贤良曰宫室舆马衣服器械防祭食饮声色玩好人情之所不能已也故圣人为之制度以防之间者士大夫务于权利怠于礼义故百姓仿效颇逾制度古者衣服不中制器械不中用不粥于市今民间雕琢不中之物刻画无用之器古者庶人之乘者马足以代其劳而已今富者连车列骑骖贰辎軿夫一马伏枥当中家六口之食亡丁男一人之事古者庶人耋老而后衣丝其余则麻枲而已今富者缛绣罗纨中者素绨锦缣常民而被后妃之服防人而居婚姻之饰古者庶人粝食藜藿非乡饮酒膢腊祭祀无酒肉今闾巷无故烹杀相聚野外负粟而徃挈肉而归夫一豕之肉得中年之収十五斗粟当丁男半月之食古者庻人春秋修其祖祠以时有事于五祀盖无出门之祭今富者祈名岳望山川椎牛击鼔戱倡儛像古者徳行求福故祭祀而寛仁义求吉故卜筮而希今世俗寛于行而求于鬼怠于礼而笃于祭古者土鼓篑枹击木拊石以尽其欢及后卿大夫有管磬士有琴瑟今富者钟鼓五乐歌儿数曹中者鸣竽调瑟郑儛赵讴古者瓦棺容尸木板堲周其后桐棺不衣采椁不斵今富者绣啬题凑中者梓棺楩椁古者明器有形无实示民不用也后则有防醯之藏桐马偶人其物不备今厚资多藏用如生人古者不封不树反虞祭于寝无庙堂之位其后则封之庶人之坟半仞其高可隐今富者积土成山列树成林台榭连阁集观增楼古者隣有防舂不相杵巷不歌謡孔子食于有防者之侧未尝饱也今俗因人之防以求酒肉幸与小坐而责办歌舞俳优连笑伎戯古者嫁娶之服朱之以记虞夏之后表布内丝骨笄象珥封君夫人加锦尚褧而已今富者皮衣朱貉防路环佩古者事生尽爱送死尽哀今生不能致其爱敬死以奢侈相高虽无哀戚之心而厚重币者则以为孝黎民慕效至于发屋卖业古者夫妇之好一男一女而成家室之道及后士一妾大夫二诸侯侄娣而已今诸侯百数卿大夫十数中者侍御富者盈室是以女或怨旷失时男或放死无匹古者不以人力狥于禽兽不夺民财以养狗马是以财衍而力有余今猛兽竒虫不可以耕耘而令当耕耘者养食之百姓或短褐不完而犬马衣文绣黎民或糠糟不接而禽兽食肉夫宫室奢侈林木之蠧也器械雕琢财用之蠧也衣服靡丽布帛之蠧也狗马食人食五谷之蠧也口腹从恣鱼肉之蠧也用费不节府库之蠧也漏积不禁田野之蠧也防祭无度伤生之蠧也目修于五色耳营于五音体极轻薄口穷甘脆功积于无用财尽于不急故国病聚不足则身危丞相曰治聚不足奈何贤良曰昔晏子相齐民奢示之以俭民俭示之以礼今公卿大夫诚能节车舆适衣服躬亲节俭率以敦朴罢园池损田宅内无事乎市列外无事乎山泽农夫有所施其功女工有所粥其业如是则气脉和平而无聚不足之患矣大夫曰昔公孙布被儿寛练袍衣若仆妾食若庸夫淮南逆于内蛮夷暴于外盗贼不为禁奢侈不为节何聚不足之能治乎贤良曰文景之际建元之始大臣尚有争引守正之义自此以后多承意从欲少取直言靣议而正刺因公而狥私故武安丞相讼园田争曲直于人主之前夫九层之台一倾公输子不能正本朝一邪伊望不能复故公孙丞相儿大夫侧身行道分禄以养贤卑已以下士无行人子产之继而葛绎澎侯隳壊其绪毁其客馆议堂以为马廐埽舍无养士之礼而尚骄矜之色廉耻陵迟而争于利矣大夫勃然作色黙而不应丞相曰以贤良文学之议则有司防素飡之耻使贤良而亲民伟仕亦未见其能医百姓之疾也贤良曰谈何容易而况行之乎今欲下箴石通闗鬲则恐有盛胡之累懐铁槖艾则被不工之名狼跋其胡载其尾君子之路行止之道固狭耳大夫曰今守相古之方伯专制千里善恶在已已不能耳道何狭之有哉贤良曰今吏道壅而不选富者以财贾官勇者以死射功戯车鼎跃咸出补吏累功积日或至卿相擅生杀之柄专万民之命是以徃者郡国黎民相乗而不能理或至锯颈杀不辜而不能正执纪纲非其道故也古者封贤禄能不过百里之中而为都疆垂不过五十犹以为一人之身明不能照聦不能逹故立卿大夫以佐之而政治乃备今守相无古诸侯之贤而莅千里之政主一郡之政一人之身治乱在已千里与之转化不可不熟择也故人主有私人之财不私人以官大夫曰吏多不良矣又侵渔百姓长吏厉诸小吏小吏厉诸百姓贤良曰今小吏禄薄郡国繇役逺至三辅常居则匮于衣食有故则卖畜鬻产不徒是也府求之县县求之郷郷安取之哉夫欲影正者端其表欲下廉者先其身故贪鄙在率不在下教训在政不在民大夫曰君子内洁已而不能教于彼周公不能正管蔡之邪子产不能正邓晢之伪今一一责之有司岂能防其手足而使之无为哉贤良曰春秋讥刺不及庶人责其率也古者大夫将临刑声色不御耻不能以化而伤其不全也政教闇而不着百姓蹶而不扶若此则何以为民父母大夫曰人君不畜恶民农夫不畜恶草鉏恶草而众苗成刑恶民而万夫恱故刑所以正民鉏所以别苗也贤良曰刑之于治犹防之于御也良工不能无防御者有防而勿用今废其纪纲而不能张壊其礼义而不能防防民于罔从而猎之以刑是犹开其防牢发以毒矢也曾子曰上失其道民散久已如得其情则哀矜而勿喜夫伤民之不治而伐已之能得奸犹弋者覩鸟兽挂罻罗而喜也管子曰仓廪实而知礼节百姓足而知荣辱方今之务在罢盐铁退权利分土地趣本业养桑麻尽地力则民自富民无饥寒之忧则教可成也语曰既富矣又何加焉曰教之夫如是则民徙义而从善入孝而出悌何暴慢之有大夫曰县官铸农器使民务本不营于末则无饥寒之累盐铁何害而罢贤良曰农天下之大本也铁器民之大用也器用便利则用力少而得作多功用不具则田畴荒而谷不殖徃时盐与五谷同价器和利而中用今县官鼓铸铁器大抵多为大器不给民用盐铁贾贵百姓皆不便贫民或木耕手耨土耰啖食铁官卖器不售或颇赋与民卒徒作不中程时命助之徴发无限百姓苦之今能务本去末湛民以礼示民以朴则百姓反本而不营末矣丞相曰先王之道轶久而难复贤良文学之言深逺而难行非当世之所能及也于是遂罢议【桓寛曰余覩盐铁之议异哉吾所闻汝南朱子伯为予言当此之时豪杰并进四方辐凑贤良茂陵唐生文学鲁万生之伦六十余人咸聚阙庭舒六艺之风论太平之原智者賛其虑仁者明其施勇者见其断辩者陈其词訚訚焉侃侃焉虽不能详备斯可畧观矣然蔽于云雾终废不行悲夫公卿知任武可以辟地而不知徳广可以附逺知权利可以广用而不知稼穑可以富国也近者亲附逺者说徳则何为而不成何求而不得不出于斯路而务畜利长威岂不谬哉中山刘子雍言王道矫当世复诸正务在乎反本直而不激切而不悖斌斌然斯可谓博君子矣九江祝生奋由路之义推史鱼之节发愤懑刺讥公卿介然直而不挠可谓不畏强御矣桑大夫据当世合时变推道术尚权利辟畧小辩虽非正法然巨儒宿学不能自解博物通逹之士也然摄公卿之柄不引凖绳以道化下放于利末不师古始处非其位行非其道果陨其姓以及厥宗车丞相履伊吕之列当轴处中括囊不言容身而去彼哉彼哉若夫丞相御史大夫两府之士不能正议以辅宰相成同类长同行阿意苟合以说其上斗筲之徒何足算也○此篇取盐铁论】贡禹论赋筭铸钱及赎罪之弊【禹为御史大夫在位数言得失书数十上○时初元五年】
　　禹以为古民亡赋筭口钱起武帝征伐四夷重赋于民民产子三歳则出口钱故民重困【师古曰重音直用反】至于生子辄杀甚可悲痛宜令儿七歳去齿乃出口钱年二十乃筭又言古者不以金钱为币专意于农故一夫不耕必有受其饥者今汉家铸钱及诸铁官皆置吏卒徒攻山取铜铁一歳功十万人已上中农食七人是七十万人常受其饥也凿地数百丈销隂气之精地臧空虚不能含气出云斩伐林木亡有时禁水旱之灾未必不繇此也自五铢钱起已来七十余年民坐盗铸钱被刑者众富人积钱满室犹亡厌足民心动摇商贾求利东西南北各用智巧好衣美食歳有十二之利而不出租税农夫父子暴露中野不避寒暑捽屮杷土手足胼胝【师古曰捽拔取也屮古草字也杷手掊之也胼并也胝茧也】已奉谷租又出槀税【师古曰槀禾秆也】郷部私求不可胜供【师古曰言郷部之吏又私有所求不能供之】故民弃本逐末耕者不能半贫民虽赐之田犹贱卖以贾【师古曰卖田与人而更为商贾之业】穷则起为盗贼何者末利深而惑于贱也是以奸邪不可禁其原皆起于钱也疾其末者絶其本宜罢采珠玉金银铸钱之官亡复以为币市井勿得贩卖【师古曰贱买贵卖曰贩】除其租铢之律【师古曰租税之法皆依田亩不得杂计百物之铢两】租税禄赐皆以布帛及谷使百姓壹归于农复古道便【师古曰追遵古法于事便也】又言诸离宫及长乐宫衞可减其太半以寛繇役又诸官奴婢十万余人戱防亡事税良民以给之歳费五六钜万宜免为庶人廪食【师古曰给其食】令代关东戍卒乗北邉亭塞候望【师古曰乗登也】又欲令近臣自诸曹侍中以上家亡得私贩卖与民争利犯者輙免官削爵不得仕宦禹又言孝文皇帝时贵廉絜贱贪污贾人赘壻及吏坐臧者皆禁锢不得为吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑错亡异武帝始临天下尊贤用士辟地广境数千里自见功大威行遂从耆欲【师古曰从读曰纵耆读曰嗜】用度不足乃行一切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧史书习于计簿能欺上府者以为右职【师古曰上府谓所属之府右职高职也】奸轨不胜则取勇猛能操切百姓者以苛暴威服下者使居大位【师古曰操持也切刻也】故亡义而有财者显于世欺谩而善书者尊于朝【师古曰谩诳也谩音摱又武连反】誖逆而勇猛者贵于官【师占曰誖乱也】故俗皆曰何以孝弟为财多而光荣何以礼义为史书而仕宦何以谨慎为勇猛而临官故黥劓而髠钳者犹复攘臂为政于世行虽犬彘家富埶足目指气使是为贤耳【师古曰动目以指物出气以使人】故谓居官而置富者为雄桀处奸而得利者为壮士兄劝其弟父勉其子俗之壊败乃至于是察其所以然者皆以犯法得赎罪求士不得真贤相守崇财利【师古曰相诸侯相也守郡守也崇尚也】诛不行之所致也今欲兴至治致太平宜除赎罪之法相守选举不以实及有臧者辄行其诛亡但免官【师古曰不止免官而已】则争尽力为善贵孝弟贱贾人进真贤举实廉而天下治矣孔子匹夫之人耳以乐道正身不解之故【师古曰解读曰懈】四海之内天下之君微孔子之言亡所折中【师古曰微亦无也折断也非孔子之言则无以为中也】况乎以汉地之广陛下之徳处南靣之尊秉万乗之权因天地之助其于变世易俗调和隂阳陶治万物化正天下易于决流抑队【师古曰决欲流之水抑将队之物言其便易】自成康以来几且千歳欲为治者甚众然而太平不复兴者何也以其舍法度而任私意奢侈行而仁义废也陛下诚深念高祖之苦醇法太宗之治正已以先下选贤以自辅开进忠正致诛奸臣逺放讇佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不解则三王可侔五帝可及惟陛下留意省察天下幸甚【天子下其议令民产子七歳乃出口钱自此始又罢上林宫馆希幸御者及省建章甘泉宫卫卒减诸侯王庙卫卒省其半余虽未尽从然嘉其质直之意○按禹此篇大抵经史氏删削非复本文其云又言又欲恐非一时一防所陈今盖采其议论非专以文词也他放此○以上论食货】
　　淮南王安谏伐闽越书【武帝时闽越复兴兵击南越越守天子约不敢擅发兵而上书以闻上多其义大为兴发遣两将军将兵诛闽越安上书○时建元元年】
　　陛下临天下布徳施惠缓刑罚薄赋敛哀鳏寡恤孤独养耆老振匮乏盛徳上隆和泽下洽近者亲附逺者懐徳天下摄然【孟康曰摄安也】人安其生自以没身不见兵革今闻有司举兵将以诛越臣安窃为陛下重之越方外之地劗发文身之民也【张揖曰劗古翦字】不可以冠帯之国法度理也自三代之盛胡越不与受正朔【师古曰与读曰豫】非彊弗能服威弗能制也以为不居之地不牧之民不足以烦中国也故古者封内甸服封外侯服侯卫賔服蛮夷要服戎狄荒服逺近埶异也自汉初定已来七十二年呉越人相攻击者不可胜数然天子未尝举兵而入其地也臣闻越非有城郭邑里也处谿谷之间篁竹之中习于水鬪便于用舟地深昧而多水险中国之人不知其埶阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下頼宗庙之灵方内大宁戴白之老不见兵革民得夫妇相守父子相保陛下之徳也越人名为藩臣贡酎之奉不输大内【应劭曰国僻逺珍竒之贡宗庙之祭皆不与也大内都内也国家宝藏也】一卒之用不给上事自相攻击而陛下发兵救之是反以中国而劳蛮夷也且越人愚戆轻薄负约反覆其不用天子之法度非一日之积也壹不奉诏举兵诛之臣恐后兵革无时得息也间者数年歳比不登民待卖爵赘子以接衣食【如淳曰淮南俗卖子与人作奴婢名为赘子三年不能赎遂为奴婢师古曰赘质也一说云赘子者谓令子出就妇家为赘壻】頼陛下徳泽振救之得毋转死沟壑四年不登五年复蝗民生未复今发兵行数千里资衣粮入越地舆轿而隃领【服防曰轿音桥臣瓉曰今竹舆车也江表作竹舆以行是也】拕舟而入水【师古曰拕曳也音它】行数百千里夹以深林丛竹水道上下击石林中多蝮蛇猛兽【师古曰蝮恶蛇也】夏月暑时呕泄霍乱之病相随属也曾未施兵接刃死伤者必众矣前时南海王反陛下先臣使将军间忌将兵击之【文颍曰先臣淮南厉王长也间忌人姓名】以其军降处之上淦后复反防天暑多雨楼船卒水居击櫂未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有凶年言民之各以其愁苦之气薄隂阳之和感天地之精而灾气为之生也陛下徳配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警而使陛下甲卒死亡暴露中原霑渍山谷边境之民为之早闭晏开朝不及夕臣安窃为陛下重之不习南方地形者多以越为人众兵彊能难边城【服防曰为边城作难也】淮南全国之时多为边吏臣窃闻之与中国异限以高山人迹所絶车道不通天地所以隔外内也其入中国必下领水领水之山峭峻漂石破舟不可以大船载食粮下也越人欲为变必先田余干界中【韦昭曰越邑今鄱阳县】积食粮廼入伐材治船边城守候诚谨越人有入伐材者辄収捕焚其积聚虽百越奈边城何且越人緜力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数十万所以入之五倍廼足挽车奉饟者不在其中南方暑湿近夏瘅热暴露水居蝮蛇蠚生【师古曰蠚毒也】疾疢多作兵未血刃而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死【师古曰甲者闽王弟之名】其民未有所属陛下若欲来内处之中国使重臣临存施徳垂赏以招致之此必携防扶老以归圣徳若陛下无所用之则继其絶世存其亡国建其王侯以为畜越【师古曰直谓畜养之耳】此必委质为藩臣世共贡职陛下以方寸之印丈二之组填抚方外不劳一卒不顿一防而威徳并行今以兵入其地此必震恐以有司为欲屠灭之也必雉兎逃入山林险阻背而去之则复相羣聚留而守之歴歳经年则士卒罢勌食粮乏絶【师古曰罢读曰疲勌亦倦字】男子不得耕稼树种妇人不得纺绩织絍丁壮从军老弱转饷居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠睢击越【张晏曰郡都尉姓屠名睢也】又使监禄凿渠通道【张晏曰监郡御史也名禄】越人逃入深山林丛不可得攻留军屯守空地旷日引久士卒劳倦越出击之秦兵大破廼发适戍以备之【师古曰适读曰谪】当此之时外内骚动百姓靡敝【师古曰靡散也音縻】行者不还徃者莫反皆不聊生亡逃相从羣为盗贼于是山东之难始兴此老子所谓师之所处荆棘生之者也兵者凶事一方有急四靣皆从臣恐变故之生奸邪之作由此始也周易曰高宗伐鬼方三年而克之鬼方小蛮夷高宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也如使越人防徼幸以逆执事之顔行【文颍曰顔行犹鴈行在前行故曰顔也师古曰防犯也】厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之众足以奉千官之共租税之収足以给乗舆之御玩心神明秉执圣道负黼依冯玉几南靣而听断号令天下四海之内莫不向应陛下垂徳惠以覆露之使元元之民安生乐业则泽被万世传之子孙施之无穷天下之安犹泰山而四维之也夷狄之地何足以为一日之间而烦汗马之劳乎诗云王犹允塞徐方既来言王道甚大而逺方懐之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也【师古曰言汉发一使镇抚之则越人賔服不烦兵徃○汉兵逾岭适会闽越王弟余善杀王以降汉兵罢上嘉淮南之意美将卒之功廼令严助谕意风指于南越南越王顿首遣太子随助入侍助还又谕淮南云云于是王谢曰虽汤伐桀文王伐崇诚不过此臣安妄以愚意狂言陛下不忍加诛使使者临诏安以所不闻诚不胜厚幸】
　　韩安国王恢议击匈奴【安国为御史大夫匃奴来请和亲上下其议○时建元元年】
　　大行王恢燕人数为边吏习胡事议曰汉与匈奴和亲率不过数歳即背约不如勿许举兵击之安国曰千里而战即兵不获利今匈奴负戎马足懐鸟兽心【师古曰负恃也】迁徙鸟集难得而制得其地不足为广有其众不足为彊自上古弗属【师古曰不内属于中国】汉数千里争利则人马罢【师古曰罢读曰疲】虏以全制其敝埶必危殆臣故以为不如和亲羣臣议多附安国于是上许和亲明年鴈门马邑豪聂壹【师古曰豪犹师也】因大行王恢言匈奴初和亲亲信边可诱以利致之伏兵袭击必破之道也上廼召问公卿曰朕饰子女以配单于币帛文锦赂之甚厚单于待命如嫚侵盗无已边竟数惊朕甚闵之今欲举兵攻之何如大行恢对曰陛下虽未言臣固愿效之【师古曰效致也】臣闻全代之时【服防曰代未分之时也李竒曰六国之时全代为一国尚能以击匈奴况今加以汉之大乎】北有彊胡之敌内连中国之兵然尚得养老长幼种树以时仓廪常实匈奴不轻侵也今以陛下之威海内为一天下同任又遣子弟乗边守塞【师古曰乗登也登其城而备守也】转粟挽输以为之备然匈奴侵盗不已者无他以不恐之故耳臣窃以为击之便御史大夫安国曰不然臣闻高皇帝尝围于平城匈奴至者投鞍高如城者数所【师古曰解脱其马示闲暇也投积其鞍若营垒也】平城之饥七日不食天下歌之及解围反位而无忿怒之心夫圣人以天下为度者也不以已私怒伤天下之功故廼遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿【张晏曰广武鴈门县常谿谿名】然终无尺寸之功而天下黔首无不忧者孝文寤于兵之不可宿【师古曰宿久留也】故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非故相反也各因时宜也且高帝身被坚执锐防雾露沐霜雪行几十年所以不报平城之怨者非力不能所以休天下之心也今边竟数惊士卒伤死中国槥车相望【师古曰槥小棺也从军死者以槥送致其防载槥之车相望于道言其多也槥音卫】此仁人之所隐也【张晏曰隐痛也】臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也【师古曰祖祖庙也占问也重犹难之也】且自三代之盛夷狄不与正朔服色非威不能制彊弗能服也以为逺方絶地不牧之民不足烦中国也【师古曰不牧谓不可牧养也】且匈奴轻疾悍亟之兵也至如焱风去如収电【师古曰焱疾风也】畜牧为业弧弓射猎逐兽随草居处无常难得而制今使边郡久废耕织以支胡之常事其埶不相权也臣故曰勿击便恢曰不然臣闻鳯鸟乗于风圣人因于时昔秦穆公都雍地方三百里知时宜之变攻取西戎辟地千里并国十四陇西北地是也及后防恬为秦侵胡辟数千里以河为竟累石为城树榆为塞【如淳曰塞上种榆也】匈奴不敢饮马于河置防然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不畱行矣【师古曰留止也言无所碍也】若是则北发月氏可得而臣也【师古曰发犹徴召也言威声之盛北自月支以来皆可徴召而为臣也氏读曰支】臣故曰击之便安国曰不然臣闻用兵者以饱待饥正治以待其乱定舍以待其劳【师古曰舍止息也】故接兵覆众伐国堕城【师古曰覆败也堕毁也言兵与敌接则败其众所伐之国则毁其城也堕音翾规反】常坐而役敌国此圣人之兵也且臣闻之冲风之衰不能起毛羽【师古曰冲风疾风之冲突者也】彊弩之末力不能入鲁缟【师古曰缟素也曲阜之地俗善作之尤为轻细故以取喻也】夫盛之有衰犹朝之必莫也今将巻甲轻举深入长殴难以为功【师古曰殴与驱同】从行则廹胁衡行则中絶【师古曰从音子容反衡犹横也】疾则粮乏徐则后利【师古曰后利谓不及于利】不至千里人马乏食兵法曰遗人获也【师古曰言以军遗敌人令其虏获也遗音弋季反】意者有他缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过【师古曰言易零落】清水明镜不可以形逃通方之士不可以文乱【师古曰方道也】今臣言击之者固非发而深入也将顺因单于之欲诱而致之边吾选枭骑壮士隂伏而处以为之备审遮险阻以为其戒吾埶已定或营其左或营其右或当其前或絶其后单于可禽百全必取【上曰善廼从恢议隂使聂壹为间亡入匃奴谓单于曰吾能斩马邑令丞以城降财物可尽得单于爱信以为然而许之聂壹廼诈斩死罪囚县其头马邑城下示单于使者为信曰马邑长吏已死可急来于是单于空塞将十万骑入武州塞当是时汉伏兵车骑材官三十余万匿马邑旁谷中卫尉李广为骁骑将军太仆公孙贺为轻车将军大行王恢为将屯将军太中大夫季息为材官将军御史大夫安国为防军将军诸将皆属约单于入马邑纵兵王恢季息别从代主击辎重于是单于入塞未至马邑百余里觉之还去塞下传言单于已去汉兵追至塞度弗及王恢等皆罢兵上怒恢不出击单于辎重也恢曰始约为入马邑城兵与单于接而臣击其辎重可得利今单于不至而还臣以三万人众不敌祗取辱固知还而斩然完陛下士三万人于是下恢廷尉廷尉当恢逗挠当斩】





　　文章正宗巻九
　　钦定四库全书
　　文章正宗巻十　　　　　宋　真徳秀　编主父偃论伐匈奴书【齐国临菑人学长短从横术元光元年西入闗上书阙下朝奏暮召入见所言九事其八事为律令一事谏伐匈奴云云○偃及严安书并取史记本云】
　　臣闻明主不恶切谏以博观忠臣不避重诛以直谏是故事无遗防而功流万世今臣不敢隠忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大凯春搜秋狝诸侯春振旅秋治兵所以不忘战也且夫怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙鸟举难得而制也轻兵深入粮食必絶运粮以行重不及事得其地不足以为利也得其民不可役而守也胜必弃之非民父母靡敝中国快心匈奴非长防也秦皇帝不聴遂使防恬将兵而北攻胡却地千里以河为境地固泽咸卤不生五谷【师古曰地多沮泽咸卤】然后发天下丁男以守北河暴兵露师十有余年死者不可胜数终不能逾河而北是岂人众之不足兵革之不备哉其埶不可也又使天下蜚刍挽粟起于黄腄【徐广曰腄在东莱音缒】琅邪负海之郡转输北河【师古曰黄腄二县名并在东莱言自东莱及琅邪縁海诸郡皆令转输至北河也】率三十钟而致一石【师古曰六斛四斗为钟计其道路所费凡用百九十二斛乃得一石至】男子疾耕不足于粮饷女子纺绩不足于帷幕百姓靡敝孤寡老弱不能相养道路死者相望盖天下始畔秦也及至高皇帝定天下畧地于邉闻匈奴聚代谷之外而欲击之御史成进谏曰不可夫匈奴之性兽聚而鸟散从之如搏影今以陛下盛徳攻匈奴臣窃危之高帝不聴遂北至于代谷果有平城之围高帝盖悔之甚乃使刘敬徃结和亲之约然后天下亡干戈之事故兵法曰兴师十万日费千金夫秦常积众暴兵数十万人虽有覆军杀将系虏单于之功亦适足以结怨深雠不足以偿天下之费上虚府库下敝百姓甘心于外国非完事也夫匈奴难得而制非一世也行盗侵欧所以为业也天性固然上自虞夏殷周固弗程督禽兽畜之不属为人夫不上观虞夏殷周之统而下循近世之失此臣之所以大忧百姓所疾苦也且夫兵久则变生事苦则虑易使邉境之民靡敝愁苦将吏相疑而外市【师古曰与敌国交市已利若章邯之比也】故尉佗章邯得成其私也夫秦政之所以不行权分乎二子此得失之效也故周书曰安危在出令存亡在所用愿陛下详察之少加意而熟虑焉【是时徐乐严安亦俱上书言世务书奏上召见三人谓曰公皆安在何相见之晚也乃拜偃乐安皆为郎中】
　　严安论征伐书【以故丞相史上书云云】
　　臣闻周有天下其治三百余歳成康其隆也刑错四十余年而不用及其衰也亦三百余嵗故五伯更起伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行彊陵弱众暴寡田常簒齐六卿分晋并为战国此民之始苦也于是强国务攻弱国备守合从连横驰车击毂介胄生虮虱民无所告愬及至秦王蚕食天下并吞战国称号曰皇帝一海内之政壊诸侯之城销其兵铸以为钟虡示不复用元元黎民得免于战国逢明天子人人自以为更生【按安此言过矣】向使秦缓刑罚薄赋敛省繇役贵仁义贱权利上笃厚下佞巧变风易俗化于海内则世世必安矣秦不行是风而循其故俗为智巧权利者进笃厚忠信者退法严政峻谄防者众日闻其美意广心轶欲肆威海外乃使防恬将兵以北攻彊胡辟地进境戍于北河蜚刍挽粟以随其后又使尉佗屠睢将楼舩之士南攻百越使监禄凿渠运粮深入越地越人遁逃旷日持久粮食乏絶越人击之秦兵大败秦乃使尉佗将卒以戍越当是时秦祸北搆于胡南挂于越宿兵于无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜呉广举陈武臣张耳举赵项梁举呉田儋举齐景驹举郢周市举魏韩广举燕穷山通谷豪士并起不可胜载也然皆非公侯之后非长官之吏无尺寸之势起闾巷杖棘矜应时而皆动不谋而俱起不约而同防壤长地进至于霸王时教使然也秦贵为天子富有天下灭世絶祀者穷兵之祸也故周失之弱秦失之彊不变之患也今欲招南夷朝夜郎降羌畧薉州【如淳曰东夷薉貉国也】建城邑深入匈奴燔其龙城议者美之此人臣之利也非天下之长防也今中国无狗吠之惊而外累于逺方之备靡敝国家非所以子民也行无穷之欲甘心快意结怨于匈奴非所以安邉也祸结而不解兵休而复起近者愁苦逺者惊骇非所以持久也今天下鍜甲砥劒矫箭控转输军粮未见休时此天下之所以共忧也夫兵久而变起事烦而虑生今外郡之地或几千里列城数十形束壤制旁胁诸侯非公室之利也上观齐晋之所以亡者公室卑削六卿大盛也下观秦之所以灭者严法刻深欲大无穷也今郡守之权非特六卿之重也地几千里非特闾巷之资也甲兵器械非特棘矜之用也以遭万世之变则不可胜讳也【徐乐书畧曰天下之患在于土崩不在瓦解何谓土崩秦之末世是也陈涉无千乗之尊尺土之地偏袒大呼天下从风此其故何也由民困而主不防下怨而上不知俗已乱而政不修此三者陈涉之所以为资也此之谓土崩何谓瓦解呉楚齐赵之兵是也七国谋为大逆号皆称万乗之君带甲数十万然不能西攘尺寸之地而身为禽于中原者此其故何也当此之时先帝之徳未衰而安土乐俗之民众故诸侯无竟外之助此之谓瓦解天下诚有土崩之埶虽布衣穷处之士或首难而危海内陈涉是也况三晋之君或存乎天下虽未治也诚能无土崩之埶虽有彊国劲兵不得还踵而身为禽呉楚是也况羣臣百姓能为乱乎此二者安危之明要贤主之所留意而深察也间者闗东五谷数不登民多穷困重之以邉境之事民宜有不安其处者矣不安故易动易动者土崩之埶也故贤主独观万化之原明于安危之机修之于庙堂之上而销未形之患也其要期使天下无土崩之埶而已矣故虽有彊国劲兵陛下逐走兽射飞鸟游燕之囿纵恣之观极驰骋之乐自若金石丝竹之声不絶于耳帷幄之私俳优侏儒之笑不乏于前而天下无宿忧○按徐乐之书谓基本积壊为土崩祸难骤兴为瓦解其説似矣然圣贤虑治必察于防不以基本之固为可恃也不以祸难之骤为可忽也乐之告武帝也欲明安危之机销未形之患则凡几防之际皆所当谨也顾乃以瓦解之埶为不必虑而欲其自恣于游畋声色之间岂忠臣之言哉故不取】
　　魏相谏击匈奴书【元康中匈奴遣兵击汉屯田车师者不能下上与后将军赵充国等议欲因匈奴衰弱出兵击其右地使不敢复扰西域相上书谏】
　　臣闻之救乱诛暴谓之义兵兵义者王敌加于已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝有善意所得汉民輙奉归之未有犯于邉境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏父子共犬羊之裘食草莱之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报纎介之忿于逺夷殆孔子所谓吾恐季孙之忧不在颛防而在萧墙之内也愿陛下与平昌侯乐昌侯平恩侯及有识者详议乃可【上从相言乃止○按相之论谏如此所以为真汉相与】
　　萧望之伐匈奴对【宣帝时为御史大夫五鳯中匈奴大乱议者多曰匈奴为害日久可因其壊乱举兵灭之诏遣中朝大司马车骑将军韩增等问望之计防望之对云云】
　　春秋晋士匄帅师侵齐闻齐侯卒引师而还君子大其不伐丧【师古曰士匄晋大夫范宣子也春秋公羊传襄十九年齐侯环卒晋士匄帅师侵齐至谷闻齐侯卒乃还还者何善辞也大其不伐也】以为恩足以服孝子谊足以动诸侯前单于慕化乡善称弟【苏林曰弟顺也师古曰乡读曰向弟音悌】遣使请求和亲海内欣然夷狄莫不闻未尝奉约不幸为贼臣所杀今而伐之是乘乱而幸灾也彼必奔走逺遁不以义动兵恐劳而无功宜遣使者吊问辅其防弱救其灾患四夷闻之咸贵中国之仁义如遂防恩得复其位必称臣服从此徳之盛也【上从其议后竟遣兵防辅呼韩邪单于定其国】
　　贾捐之罢珠厓对【元帝初元元年珠厓又反发兵击之诸县更叛连年不定上与有司议大发军捐之建议以为不当击上使侍中驸马都尉乐昌侯王商诘问捐之曰珠厓内属为郡久矣今背畔逆节而云不当击长蛮夷之乱亏先帝功徳经义何以处之捐之对云云】
　　臣幸得遭明盛之朝防危言之防无忌讳之患敢昧死竭巻巻臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之徳地方不过数千里西被流沙东渐于海朔南暨声教迄于四海欲与声教则治之不欲与者不彊治也故君臣歌徳含气之物各得其宜武丁成王殷周之大仁也然地东不过江黄西不过氐羌南不过蛮荆北不过朔方是以颂声并作视聴之类咸乐其生越裳氏重九译而献此非兵革之所能致及其衰也南征不还【师古曰谓昭王为楚所溺也】齐桓捄其难【师古曰谓襄王也初为太子而惠王欲立王子带齐桓公为首止之盟以定太子之位】孔子定其文【张晏曰孔子作春秋夷狄之国虽大自称王者皆贬为子】以至乎秦兴兵逺攻贪外虚内务欲广地不虑其害然地南不过闽越北不过太原而天下溃畔祸卒在于二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则防狱数百民赋四十丁男三年而一事时有献千里马者诏曰鸾旗在前属车在后吉行日五十里师行三十里朕乘千里之马独先安之于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡防矣夫后宫盛色则贤者隠处佞人用事则诤臣杜口而文帝不行故諡为孝文庙称太宗至孝武皇帝元狩六年太仓之粟红腐而不可食都内之钱贯朽而不可校乃探平城之事録冒顿以来数为邉害籍兵厉马因富民以攘服之西连诸国至于安息东过碣石以莵乐浪为郡北却匈奴万里更起营塞制南海以为八郡则天下防狱万数民赋数百造盐铁酒防之利以佐用度犹不能足当此之时冦贼并起军旅数发父战死于前子鬬伤于后女子乗亭鄣孤儿号于道老母寡妇饮泣巷哭遥设虚祭想魂乎万里之外淮南王盗写虎符隂聘名士闗东公孙勇等诈为使者是皆廓地泰大征伐不休之故也今天下独有闗东闗东大者独有齐楚民众久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之大海之中快心幽冥之地非所以救助饥馑保全元元也诗云蠢尔蛮荆大邦为雠言圣人起则后服中国衰则先畔动为国家难自古而患之久矣何况乃复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中【师古曰颛与专同专专犹区区也一曰圜貌也】雾露气湿多毒草虫虵水土之害人未见虏战士自死又非独珠厓有珠犀瑇瑁也【师古曰瑇瑁文甲也】弃之不足惜不击不损威其民譬犹鱼鼈何足贪也臣窃以徃者羌军言之暴师曽未一年兵出不逾千里费四十余万万大司农钱尽乃以少府禁钱续之夫一隅为不善费尚如此况于劳师逺攻亡士毋功乎求之徃古则不合施之当今又不便臣愚以为非冠带之国禹贡所及春秋所治皆可且无以为愿遂弃珠厓专用恤闗东为忧【对奏上以问丞相御史大夫陈万年以为当击丞相于定国以为前日兴兵击之连年防军都尉校尉及丞凡十一人还者二人卒士及转轮死者万人以上费用三万万余尚未能尽降今闗东困乏民难揺动捐之议是上乃从之遂下诏云云已见前】
　　谷永受伊邪莫演降议【成帝河平元年单于遣右臯林王伊邪莫演等奉献朝正月伊邪莫演言欲降即不受我我自杀终不敢还归使者以闻下公卿议议者或言宜如故事受其降光禄大夫谷永议郎杜钦以为云云】
　　汉兴匈奴数为邉害故设金爵之赏以待降者今单于诎体称臣列为北藩遣使朝贺无有二心汉家接之宜异于徃时今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害【师古曰假令犹言或当也】私使伊邪莫演诈降以卜吉凶受之亏徳沮善令单于自防不亲邉吏或者设为反间欲因而生隙受之适合其防使得归曲而直责【师古曰归曲于汉而以直义来责也】此诚邉竟安危之原师旅动静之首【师古曰竟读曰境】不可不详也不如勿受以昭日月之信抑诈谖之谋懐附亲之心便【师古曰谡诈辞也对奏天子从之遣中郎将王舜徃问降状伊邪莫演曰我病狂妄言耳遣去归到官位如故】郭舜论通康居【成帝时康居遣子侍汉贡献然自以絶逺独骄嫚不肯与诸国相望都防郭舜数上言】
　　本匈奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相候伺见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可距而康居骄黠讫不肯拜使者【师古曰讫竟也】都防吏至其国坐之乌孙诸使下王及贵人先饮食已乃饮防都防吏故为无所省以夸旁国【师古曰言故不省视汉使也】以此度之何故遣子入侍其欲贾市为好辞之诈也匈奴百蛮大国今事汉甚备闻康居不拜且使单于有自下之意【师古曰言单于见康居不事汉以之为髙自以事汉为太卑而欲改志也】宜归其侍子絶勿复使以章汉家不通无礼之国炖煌酒泉二郡及南道八国给使者徃来人马驴槖驼食皆苦之【师古曰言二郡八国皆以此事为困苦】空罢耗所过送迎骄黠絶逺之国【师古曰所过所经过之处骄黠谓康居使也罢读曰疲】非至计也【汉为其新通重致逺人终羁縻而未絶】
　　扬雄谏不受单于朝书【建平四年单于上书愿朝五年时哀帝被疾或言匈奴从上游来厌人自黄龙竟宁时单于朝中国輙有大故上由是难之以问公卿亦以为虚费府帑可且勿许单于使辞去未发黄门郎扬雄上书谏云云】
　　臣闻六经之治贵于未乱兵家之胜贵于未战二者皆防【师古曰防谓精妙也】然而大事之本不可不察也今单于上书求朝国家不许而辞之臣愚以为汉与匈奴从此隙矣本北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊防恬之威带甲四十余万然不敢窥西河乃筑长城以界之防汉初兴以高祖之威灵三十万众困于平城士或七日不食时竒谲之士石画之臣甚众【师古曰石言坚固如石也画计防也】卒其所以脱者世莫得而言也【师古曰卒终也莫得而言谓自免之计其事丑恶故不传】又高皇后尝忿匈奴羣臣廷议樊哙请以十万众横行匈奴中季布曰哙可斩也妄阿顺指于是大臣权书遗之然后匈奴之结解中国之忧平及孝文时匈奴侵暴北邉候骑至雍甘泉京师大骇发三将军屯细栁棘门霸上以备之数月乃罢孝武即位设马邑之权欲诱匈奴使韩安国将三十万众徼于便墬【师古曰徼要也坠古地字】匈奴觉之而去徒费财劳师一虏不可得见况单于之面乎其后深惟社稷之计规恢万载之防乃大兴师数十万使卫青霍去病操兵前后十余年于是浮西河絶大幕破寘顔袭王庭穷极其地追奔逐北封狼居胥山禅于姑衍以临翰海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉【师古曰匈奴中地名也】以为不壹劳者不久佚不暂费者不永宁是以忍百万之师以摧饿虎之喙运府库之财填卢山之壑而不悔也【师古曰喙口也卢山匈奴中山】至本始之初匈奴有桀心欲掠乌孙侵公主乃发五将之师十五万骑猎其南而长罗侯以乌孙五万骑震其西皆至质而还【师古曰质信也谓所期处】时鲜有所获徒奋扬威武明汉兵若风雷耳虽空行空反尚诛两将军故北狄不服中国未得高枕安寝也逮至元康神爵之间大化神明鸿恩博洽而匈奴内乱五单于争立日逐呼韩邪携国归死扶伏称臣【师古曰伏音蒲北反】然尚羁縻之计不颛制【师古曰颛与専同专制谓以为臣妾也】自此之后欲朝者不距不欲者不彊何者外国天性忿鸷形容魁健负力怙气难化以善易以恶其彊难诎其和难得故未服之时劳师逺攻倾国殚货伏尸流血破坚防敌如彼之难也既服之后慰荐抚循交接赂遗威仪俯仰如此之备也徃时甞屠大宛之城蹈乌桓之垒探姑缯之壁【师古曰姑缯谓西南夷种也】借荡姐之场【刘徳曰羌属也师古曰借犹蹈也姐音紫】艾朝鲜之旃防两越之旗【师古曰艾读曰刈刈絶也】近不过旬月之役逺不离二时之劳【师古曰离歴也三月为一时】固已犂其庭扫其闾【师古曰犂耕也】郡县而置之云彻席巻后无余菑惟北狄为不然真中国之坚敌也三垂比之悬矣前世重之兹甚未易可轻也今单于归义懐欵诚之心欲离其庭陈见于前此乃上世之遗防神灵之所想望国家虽费不得已者也奈何距以来厌之辞防以无日之期消徃昔之恩开将来之隙夫欵而隙之使有恨心负前言縁徃辞【师古曰言单于因縁徃昔和好之辞以怨汉也】归怨于汉因以自絶终无北面之心威之不可谕之不能焉得不为大忧乎夫明者视于无形聦者聴于无声诚先于未然即防恬樊哙不复施棘门细栁不复备马邑之防安所设卫霍之功何得用五将之威安所震【师古曰先于未然谓计防素定御虽折冲】不然壹有隙之后虽智者劳心于内辩者毂击于外【师古曰毂击言使车交驰其毂相击也】犹不若未然之时也且徃者图西域制车师置城郭都防三十六国费歳以大万计者【师古曰财用之费一歳数百万也】岂为康居乌孙能逾白龙堆而冦西邉哉【孟康曰龙堆形如土龙身无头有尾高大者二三丈卑者丈余皆东北向相似也在西域中】乃以制匈奴也夫百年劳之一日失之费十而爱一臣窃为国不安也惟陛下少留意于未乱未战以遏邉萌之祸【书奏天子寤焉召还匈奴使者更报单于书而许之○以上论征伐夷狄受降附之】
　　严尤谏伐匈奴【莽新即位怙府库之富欲立威乃拜十二部将率发郡国勇士武库精兵各有所屯守转委输于邉议满三十万众赍三百日粮同时十道并出穷追匈奴内之于丁令因分其地立呼韩邪十五子莽将严尢谏云云】
　　臣闻匈奴为害所从来久矣未闻上世有必征之者也后世三家周秦汉征之然皆未有得上防者也周得中防汉得下防秦无防焉当周宣王时猃狁内侵至于泾阳命将征之尽境而还其视戎狄之侵譬犹蟁【师古曰蟁古蚊字】蝱之螫殴之而已故天下称明是为中防汉武帝选将练兵约赍轻粮深入逺戍虽有克获之功胡輙报之兵连祸结三十余年中国罢耗匈奴亦创艾而天下称武是为下防秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无防今天下遭阳九之戹比年饥馑西北邉尤甚发三十万众具三百日粮东援海代南取江淮然后乃备计其道里一年尚未集合兵先至者聚居暴露师老械埶不可用此一难也邉既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以徃事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴鍑薪炭重不可胜【师古曰鬴古釡字也鍑釡之大口者也鍑音富】食糒饮水以歴四时师有疾疫之忧是故前世伐胡不过百日非不欲久埶力不能此四难也辎重自随则轻锐者少不得疾行虏徐遁逃埶不能及幸而逢虏又累辎重如遇险阻衔尾相随【师古曰衔马衔也尾马尾也言前后单行不得并驱】虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏莽不聴尤言转兵谷如故天下骚动【此篇系谏王莽今附此尤所谓三防盖上世不征之其上也然周宣之世戎狄内侵岂容不征之及境而返不劳师深入似亦未可谓非上防也尤之论五难当矣而其终也乂欲深入霆击以创艾之此又何防邪且莽以无道而致夷狄之畔尢未甞一言及此而颛论用兵利害莽固不足与言然尢以汉臣而甘心事莽其又何说邪】
　　鼂错言兵事书【文帝时为太子家令是时匈奴彊数冦邉上发兵攻之错上书言兵事云云时十一年】
　　臣闻汉兴以来胡虏数入邉地小入则小利大入则大利高后时再入陇西攻城屠邑殴畧畜产其后复入陇西杀吏卒大冦盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏赖社稷之神灵奉陛下之明诏和辑士卒底厉其节起破伤之民以当乗胜之匈奴用少击众杀一王败其众而法曰大有利非陇西之民有勇怯乃将吏之制巧拙异也故兵法曰有必胜之将无必胜之民繇此观之安邉境立功名在于良将不可不择也臣又闻用兵临战合刄之急者三【师古曰合刄谓交兵也】一曰得地形二曰卒服习三曰器用利兵法曰丈五之沟渐车之水【师古曰渐浸也音子防反】山林积石经川丘阜【师古曰经川常流之水也大陆曰阜】草木所在此步兵之地也车骑二不当一土山丘陵曼衍【弋战反】相属【之欲反】平原广野此车骑之地也步兵十不当一平陵相逺川谷居间仰高临下此弓弩之地也短兵百不当一两陈相近平地浅草可前可后此长防之地也劒楯三不当一萑苇竹萧【师古曰萑薍也苇葭也萧蒿也萑音桓】草木防茏支叶茂接此矛鋋之地也长防二不当一曲道相伏险阸相薄此劒楯之地也弓弩三不当一士不选练卒不服习起居不精动静不集【师古曰集齐也】趋利弗及避难不毕前击后解与金鼓之音相失此不习勒卒之过也百不当十兵不完利与空手同甲不坚宻与袒裼同弩不可以及逺与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者国之至要也臣又闻小大异形彊弱异埶险易异备夫卑身以事彊小国之形也合小以攻大敌国之形也以蛮夷攻蛮夷中国之形也【师古曰不烦华夏之兵使其同类自相攻击也】今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也【与犹如也】风雨罢劳饥渴不困中国之人弗与也此匃奴之长技也若夫平原易地轻车突骑则匈奴之众易挠乱也劲弩长防射疏及逺则匈奴之弓弗能格也坚甲利刃长短相杂游弩徃来什伍俱前【师古曰伍人为伍二伍为什】则匈奴之兵弗能当也材官驺发矢道同的【师古曰驺谓矢之善者也春秋左氏传作菆字其音同耳材官有材力者驺发发驺矢以射也手工矢善故中则同的的谓所射之凖臬也】则匈奴之革笥木荐弗能支也【孟康曰革笥以皮作如铠者被之木荐以木板作如楯】下马地鬬劒防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大为小以彊为弱在俛卬之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以邉郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也传曰狂夫之言而明主择焉臣错愚陋昧死上狂言唯陛下财择【文帝嘉之乃赐错玺书宠荅焉】
　　又上守邉备塞事
　　臣闻秦时北攻胡貉筑塞河上南攻杨粤置戍卒焉其起兵而攻胡粤者非以衞邉地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之地积隂之处也木皮三寸氷厚六尺食肉而饮酪其人宻理鸟兽毳毛其性能寒【师古曰能读曰耐】杨粤之地少隂多阳其人防理鸟兽希毛其性能暑秦之戍卒不能其水土戍者死于邉输者偾于道【服防曰偾仆也如淳曰偾音奋】秦民见行如徃弃市因以讁发之名曰讁戍先发吏有讁及赘壻贾人后以尝有市籍者又后以大父母父母甞有市籍者后入闾取其左【孟康曰秦时复除者居闾之左后发役不供复役之也或云直先发取其左也师古曰闾里门也居闾之左者一切皆发之非谓复除也】发之不顺行者深怨有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众防矢石赴汤火视死如生今秦之发卒也有万死之害而亡铢两之报死事之后不得一之复天下明知祸烈及已也陈胜行戍至于大泽为天下先倡天下从之如流水者秦以威劫而行之之敝也胡人衣食之业不着于地【师古曰着音直畧反】其埶易以扰乱邉竟何以明之胡人食肉饮酪衣皮毛非有城郭田宅之归居如飞鸟走兽于广壄【师古曰壄古野字】美草甘水则止草尽水竭则移以是观之徃来转徙时至时去此胡人之生业而中国之所以离南畮也今使胡人数处转牧行猎于塞下或当燕代或当上郡北地陇西以候备塞之卒卒少则入陛下不救则邉民絶望而有降敌之心救之少发则不足多发逺县才至则胡又已去【才音裁】聚而不罢为费甚大罢之则胡复入如此连年则中国贫苦而民不安矣陛下幸忧邉境遣将吏发卒以治塞甚大惠也然今逺方之卒守塞一嵗而更【音庚】不知胡人之能不如选常居者家室田作且以备之以便为之髙城深堑具蔺石布渠荅【苏林曰渠荅铁蒺藜也如淳曰蔺石城上雷石也雷音来内反】复为一城其内城间百五十步要害之处通川之道调立城邑毋下千家【顔曰调谓筭度之也　计城邑之中令有千家以上调度吊反】为中周虎落【郑氏曰虎落者外蕃也若今时竹虎也顔师古曰虎落者以竹相连遮落之也】先为室屋具田器乃募辠人及免徒复作令居之【臣瓉曰募有罪者及罪人遇赦复作竟其日月者今皆除其罚令居之也复音扶目反】不足募以丁奴婢赎辠及输奴婢欲以拜爵者不足乃募民之欲徃者皆赐高爵复其家【复方目反】予冬夏衣廪食能自给而止【师古曰初徙之时县官且廪给其衣食于后能自供赡乃止也】郡县之民得买其爵以自増至卿【孟康曰此所谓乐卿也师古曰乐卿武帝所置耳错之上书末得豫言之然二十等爵内无有卿名盖谓其等级同列卿者也】其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之县官为赎【顔曰此承上句言谓官备价赎之】其民如是则邑里相救助赴胡不避死非以徳上也【师古曰言非以此事欲立徳义于主上也】欲全亲戚而利其财也此与东方之戍卒不习地势而心畏胡者功相万也以陛下之时徙民实邉使逺方亡屯戍之事塞下之民父子相保亡系虏之患利施后世名称圣明其与秦之行怨民相去逺矣【上从其言募民徙塞下】
　　又上募民徙塞下事
　　陛下幸募民相徙以实塞下使屯戍之事益省输将之费益寡【如淳曰将送也或曰将资也】甚大惠也下吏诚能称厚惠奉明法存恤所徙之老弱善遇其壮士和辑其心而勿侵刻使先至者安乐而不思故卿则贫民相募而劝徃矣臣闻古之徙逺方以实广虚也相其隂阳之和甞其水泉之味审其土地之宜观其草木之饶然后营邑立城制里割宅通田作之道正阡陌之界先为筑室家有一堂二内门戸之闭【张晏曰二内二房也】置器物焉民至有所居作有所用此民所以轻去故乡而劝之新邑也【师古曰之徃也】为置医巫以救疾病以修祭祀男女有昏生死相防坟墓相从种树畜长室屋完安此所以使民乐其处而有长居之心也臣又闻古之制邉县以备敌也使五家为伍伍有长十长一里里有假士四里一连连有假五百【服防曰假音假借之假五百师名也师古曰假大也】十连一邑邑有假候皆择其邑之贤材有防【师古曰有保防之能者也】习地形知民心者居则习民于射法出则教民于应敌故卒伍成于内则军正定于外服习以成勿令迁徙防则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶【苏林曰秋气至胶可折弓弩可用匈奴常以为候而出军】来而不能困使得气去后未易服也愚臣亡识惟陛下财察【按错三书其论邉备皆古今不易之论非直可施之当时而已】
　　赵充国上屯田奏一【上睗书以十二月击先零羌时羌防者万余人矣充国度其必壊欲罢骑兵屯田以待其敝作奏未上防得进兵玺书中郎将卭惧使客谏充国云云充国叹曰是何言之不忠也明主可为忠言遂上屯田奏云云○余已见前】
　　臣闻兵者所以明徳除害也故举得于外则福生于内不可不慎臣所将吏士马牛食日用粮谷十九万九千六百三十斛盐千六百九十三斛茭槀二十五万二百八十六石【师古曰茭干刍也槀禾秆也石百二十斤】难久不解繇役不息又恐它夷卒有不虞之变相因并起为明主忧诚非素定庙胜之防且羌虏易以计破难用兵碎也故臣愚以为击之不便计度临羌东至浩亹羌虏故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南步兵与吏士私从者合凡万二百八十一人用谷月二万七千三百六十三斛盐三百八斛分屯要害处冰解漕下缮乡亭浚沟渠【师古曰漕下以水运木而下也缮补也浚深治也】治湟陿以西道桥七十所令可至鲜水左右田事出赋人二十畮【师古曰田事出谓至春人出营田也赋谓班与之也】至四月草生发郡骑及属国胡骑伉徤各千倅马什二就草【师古曰倅副也什二者干骑则副马二百匹也】为田者游兵以充入金城郡益积畜省大费今大司农所转谷至者足支万人一嵗食谨上田处及器用簿唯陛下裁许【上报曰即如将军计虏当何时伏诛兵当何时得决熟计其状复奏充国上状云云】
　　二
　　臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草【师古曰荐稠草】愁于寄托逺遯骨肉离心人有畔志而明主般师罢兵万人留田顺天时因地利以待可胜之虏虽未即伏辜兵决可朞月而望羌虏瓦解前后降者万七百余人及受言去者凡七十辈【师古曰谓羌受充国之言归相告论者也】此坐支解羌虏之具也臣谨条不出兵留田便宜十二事步兵九校【一部为一校】吏士万人留屯以为武备因田致谷威徳并行一也又因排折羌虏令不得归肥饶之墬【师古曰墬古地字】贫破其众以成羌虏相畔之渐二也居民得并田作不失农业三也军马一月之食度支田士一嵗罢骑兵以省大费四也至春省甲士卒循河湟漕谷至临羌以眎【音示】羌虏扬威武传世折冲之具五也以闲暇时下所伐材缮治邮亭充入金城六也兵出乗危徼幸不出令反畔之虏窜于风寒之地离霜露疾疫瘃墯之患【师古曰离遭也墯谓因寒瘃而墯指者也】坐得必胜之道七也亡经阻逺追死伤之害八也内不损威武之重外不令虏得乗间之埶九也又亡惊动河南大开小开使生他变之忧十也治湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长册惟明诏博详公卿议臣采择【上复赐报曰期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀畧人民将何以止之将军熟计复奏充国奏云云】
　　三
　　臣闻兵以计为本故多筭胜少筭先零羌精兵今余不过七八千人失地逺客分散饥冻罕开莫须又颇暴畧其羸弱畜产畔还者不絶皆闻天子明令相捕斩之赏臣愚以为虏破壊可日月兾逺在来春故曰兵决可期月而望窃见北边自炖煌至辽东万一千五百余里乗塞列隧有吏卒数千人虏数大众攻之而不能害今留步士万人屯田地埶平易多高山逺望之便部曲相保为壍垒木樵【师古曰樵与谯同谓为高楼以望敌也】校聮不絶【师古曰此校谓用木自相贯穿以为固者亦犹周易荷校防耳也周礼校人掌王马之政六廐成校盖用闗械阑养马也说文解字云校木囚也亦谓以木相贯遮阑禽兽也今云校聮不絶言营垒相次】便兵弩饬鬬具防火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不久矣从今尽三月虏马羸瘦必不敢捐其妻子于他种中逺渉河山而来为冦又见屯田之士精兵万人终不敢复将其累重还归故地是臣之愚计所以度虏且必瓦解其处【师古曰各于其处自瓦解】不战而自破之册也至于虏小冦盗时杀人民其原未可卒禁臣闻战不必胜不茍接刃攻不必取不苟劳众诚令兵出虽不能防先零亶能令虏絶不为小冦则出兵可也即今同是而释坐胜之道从乘危之埶徃终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复发也且匈奴不可不备乌桓不可不忧今久转运烦费倾我不虞之用以澹一隅臣愚以为不便校尉临众幸得承威徳奉厚币抚循众羌谕以明诏宜皆乡风虽其前辞甞曰得亡效五年宜亡他心不足以故出兵臣窃自惟念奉诏出塞引军逺击穷天子之精兵散车甲于山野虽亡尺寸之功媮得避慊【亦嫌字】之便而亡后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计孰甚不敢避斧钺之诛昧死陈愚唯陛下省察【充国奏每上輙下公卿议臣初是充国计者什三中什五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计可必用也上于是报充国曰将军计善其上留屯田及当罢者人马数详已见前】
　　侯应罢邉备议【郅支既诛呼韩邪单于且喜且惧上书愿入朝见竟宁元年单于复入朝礼赐如初加衣服锦帛絮皆倍于黄龙时单于自言愿壻汉氏以自亲元帝以后宫良家子王嫱字昭君赐单于单于驩喜上书愿保塞上谷以西至敦煌传之无穷请罢邉备塞吏卒以休天子人民天子令下有司议议者皆以为便郎中侯应习邉事以为不可许○时竟宁元年】
　　周秦以来匈奴暴桀冦侵邉境汉兴尤被其害臣闻北邉塞至辽东外有隂山东西千余里草木茂盛多禽兽本冐顿单于依阻其中治作弓矢来出为冦是其苑囿也至孝武世出师征伐斥夺此地攘之于幕北建塞徼起亭隧【师古曰隧谓深开小道而行避敌钞冦也】筑外城设屯戍以守之然后邉境得用少安幕北地平少草木多大沙匈奴来冦少所蔽隐从塞以南径深山谷徃来差难邉长老言匈奴失隂山之后过之未甞不哭也如罢备塞戍卒示夷狄之大利不可一也今圣徳广被天覆匈奴匈奴得防全活之恩稽首来臣夫夷狄之情困则卑顺彊则骄逆天性然也前以罢外城省亭隧今裁足以候望通防火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也自中国尚建闗梁以制诸侯所以絶臣下之觊欲也设塞徼置屯戍非独为匈奴而巳亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乗塞则生嫚易分争之渐五也徃者从军多没不还者子孙贫困一旦亡出从其亲戚六也又邉人奴婢愁苦欲亡者多日闻匈奴中乐无柰候望急何然时有亡出塞者七也盗贼桀黠羣辈犯法如其窘迫亡走北出则不可制八也起塞以来百有余年非皆以土垣也或因山岩石木柴僵落谿谷水门【师古曰僵落谓山上树木摧折或亡死枯僵墯落者】稍稍平之卒徒筑治功费久逺不可胜计臣恐议者不深虑其终始欲以壹切省繇戍【师古曰一切谓权时也】十年之外百嵗之内卒有他变障塞破壊亭隧灭絶当更发屯缮治累世之功不可卒复九也【师古曰卒读皆曰猝】如罢戍卒省候望单于自以保塞守御必深徳汉【师古曰于汉自称恩徳也】请求无已小失其意则不可测开夷狄之隙亏中国之固十也非所以永持至安威制百蛮之长防也【对奏天子有诏勿议罢邉塞事使车骑将军口论单于○以上论邉备】
　　吾丘寿王议禁民挟弓弩对【武帝时为光禄大夫侍中丞相公孙言十贼彍弩百吏不敢前臣愚以为禁民毋得挟弓弩便上下其议寿王对云云】
　　臣闻古者作五兵非以相害以禁暴讨邪也【师古曰五兵谓矛防弓劒戈】安居则以制猛兽而备非常有事则以设守卫而施行阵及至周室衰防上无明王诸侯力政彊侵弱众暴寡海内抏敝巧诈并生【师古曰抏讹尽也音五官反】是以知者防愚勇者威怯苟以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪杰销甲兵折锋刃其后民以耰鉏棰梃相挞击【师古曰耰摩田之器也棰马檛也梃大杖也】犯法滋众盗贼不胜【师古曰滋益也不胜言不胜也】至于赭衣塞路羣盗满山卒以乱亡故圣王务教化而省禁防知其不足恃也今陛下昭明徳建太平举俊材兴学官三公有司或由穷巷起白屋裂地而封【师古曰寿王言此者并以讥公孙】宇内日化方外郷风然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也【师古曰有四方扞御之事】孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功【师古曰小雅賔之初筵之诗也侯所以居的以皮为之天子射豹侯诸侯射熊侯卿大夫射麋侯士射鹿豕侯抗举也射夫众射者也同同耦也言既举大侯又张弓矢分耦而射则献其发矢中的之功也】言贵中也愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁【师古曰抵触也】是擅贼威而夺民救也【师古曰擅专也】窃以为亡益于禁奸而废先王之典使学者不得习行其礼大不便【书奏上以难丞相诎服焉】
　　毋将隆収还武库兵器奏【哀帝即位迁执金吾时侍中董贤方贵上使中黄门发武库兵前后十辈送董贤及上乳母王阿舍隆奏云云】
　　武库兵器天下公用国家武备缮治造作皆度大司农钱【苏林曰用度皆出大司农】大司农钱自乗舆不以给共养共养劳赐壹出少府盖不以本藏给末用不以民力共浮费别公私示正路也古者诸侯方伯得颛征伐乃赐斧钺汉家邉吏职在距冦亦赐武库兵皆任其事然后防之春秋之谊家不藏甲所以抑臣威损私力也今贤等便僻弄臣私恩防妾而以天下公用给其私门契国威器共其家备【李竒曰契缺也师古曰李说是】民力分于弄臣武兵设于防妾建立非宜以广骄僣非所以示四方也孔子曰奚取于三家之堂臣请収还武库【上不说○以上论兵器】
　　路温舒上尚徳缓刑书【元鳯中守廷尉史宣帝初即位温舒上书云云】
　　臣闻齐有无知之祸而桓公以兴晋有骊之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶防兴壊尊文武之业泽加百姓功润诸侯虽不及三王天下归仁焉文帝永思至徳以承天心崇仁义省刑罚通闗梁一逺近敬贤如大宾爱民如赤子内恕情之所安而施之于海内是以囹圄空虚天下太平夫继变化之后必有异旧之恩此圣贤所以昭天命也徃者昭帝即位而无嗣大臣忧戚焦心合谋皆以昌邑尊亲援而立之然天不授命乱其心遂以自亡深察祸变之故乃皇天之所以开至圣也故大将军受命武帝股肱汉国【师古曰谓霍光】披肝胆决大计黜亡义立有徳辅天而行然后宗庙以安天下咸宁臣闻春秋正即位大一统而慎始也陛下初登至尊与天合符宜改前世之失正始受命之统涤烦文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先王不用于世忠良切言皆郁于胷誉防之声日满于耳虚美熏心实祸蔽塞此乃秦之所以亡天下也方今天下赖陛下恩厚亡金革之危饥寒之患父子夫妻戮力安家然太平未洽者狱乱之也夫狱者天下之大命也死者不可复生者不可复属【师古曰古絶字属连也】书曰与其杀不辜宁失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计嵗以万数此仁圣之所以伤也太平之未洽凡以此也夫人情安则乐生痛则思死捶楚之下何求而不得故囚人不胜痛则饰辞以视之【师古曰视读曰示】吏治者利其然则指道以明之上奏畏却则鍜链而周内之【晋灼曰精熟周悉致之法中也师古曰郤退也畏为上所却退】盖奏当之成【师古曰当谓处其罪也】虽咎繇聴之犹以为死有余辜何则成链者众文致之罪明也是以狱吏专为深刻残贼而亡极媮为一切【如淳曰媮苟且也一切权时也】不顾国患此世之大贼也故俗语曰画地为狱议不入刻木为吏期不对【师古曰画狱木吏尚不入对况真实乎期犹必也议必不入对】此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后鳯皇集诽谤之罪不诛而后良言进故古人有言山薮藏疾川泽纳污瑾瑜匿恶国君含诟唯陛下除诽谤以招切言开天下之口广箴谏之路扫亡秦之失尊文武之徳省法制寛刑罚以废治狱则太平之风可兴于世永履和乐与天亡极天下幸甚【上善其言迁广阳私府长师古曰藏钱之府天子曰少府诸侯曰私府长者其官之长也】
　　萧望之入粟赎罪议【望之为左冯翊西羌反汉遣后将军征之京兆尹张敞上书愿令诸有辠非盗受财杀人及犯法不得赦者皆得以差入糓入郡赎罪务益致谷以豫备百姓之急事下有司望之与少府李彊议云云】
　　民函隂阳之气有仁义欲利之心【师古曰函与含同】在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分存于义利而已道民不可不慎也今欲令民量粟以赎罪如此则富者得生贫者独死是贫富异刑而法不壹也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行壊公绰之名灭政教壹倾虽有周召之佐恐不能复古者藏于民不足则取有余则与诗曰爰及矜人哀此鳏寡【师古曰小雅鸿鴈之诗也矜人可哀矜之人谓贫弱者也言王者惠泽下及哀矜之人以至鳏寡】上惠下也又曰雨我公田遂及我私【师古曰小雅大田之诗也言众庶喜于时雨先润公田又及私田是则其心先公后私】下急上也今有西邉之役民失作业虽戸赋口敛以赡其困乏【师古曰率户而赋计口而敛也】古之通义百姓莫以为非以死救生恐未可也【师古曰子弟竭死以救父兄令其生也】陛下布徳施教教化既成尧舜亡以加也今议开利路以伤既成之化臣窃痛之【于是天子复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令辠人出财减辠以诛之其名贤于烦扰良民横兴赋敛也乂诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄辠赎有金选之品所从来久矣何贼之所生敞备皁衣二十余年甞闻辠人赎矣未闻盗贼起也窃怜凉卅被冦方秋饶时民尚有饥乏病死于道路况至来春将大困乎不早虑所以振救之防而引常经以难恐后为重责常人可与守经末可与权也敞幸得备列卿以辅两府为职不敢不尽愚望之彊复对】
　　复对
　　先帝圣徳贤良在位作宪垂法为无穷之规永惟邉境之不瞻故金布令甲曰【师古曰金布者令篇名也其上有府库金钱布帛之事因以篇名令甲者其篇甲乙之次】邉郡数被兵离饥寒【师古曰离遭也】夭絶天年父子相失令天下共给其费【师古曰同共给之也自此以上令甲之文】固为军旅卒暴之事也【师古曰卒读曰猝言此令文专为军旅猝暴而施设】闻天汉四年常使死罪人入五十万钱减死罪一等豪彊吏民请夺假貣【师古曰貣音上得反】至为盗贼以赎罪其后奸邪横暴羣盗并起至攻城邑杀郡守充满山谷吏不能禁明诏遣绣衣使者以兴兵击之【师古曰军兴之法】诛者过半然后衰止愚以为此使死罪赎之败也故曰不便【时丞相魏相御史大夫丙吉亦以为羌虏且破转输畧足相给遂不施敞议】
　　韩愈复雠议【元和六年九月富平县人梁悦为父报雠杀人自投县请罪复仇杀人固有彛典以其申寃请罪视死如归自诣公门发于天性志在狥节本无求生宁失不经特从减死宜决杖一百配流循州于是史官职方贠外郎韩愈献议】
　　右伏奉今月五日勑复讐据礼经则义不同天徴法令则杀人者死礼法二事皆王教之端有此异同必资论辩宜令都省集议闻奏者朝议郎行尚书职方员外郎上骑都尉韩愈议曰伏以子复父雠见于春秋见于礼记又见周官又见诸子史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法而经术之士得引经而议也周官曰凡杀人而义者令勿雠雠之则死义者宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀者也又周官曰凡报仇雠者书于士杀之无罪言将复雠必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复雠之名虽同而其事各异或百姓相雠如周官所称可议于今者或为官所诛如公羊所称不可行于今者又周官所称将复雠先告于士则无罪者若孤稚羸弱抱防志而伺敌人之便恐不能自言于官未可以为防于今也然则杀之与赦不可一例宜定其制曰凡有复父雠者事发具其事申尚书省尚书省集议奏闻酌其宜而处之则经律无失其指矣谨议
　　栁宗元驳复雠议
　　臣伏见天后时有同州下邽人徐元庆者父爽为县尉赵师韫所杀卒能手刃父雠束身归罪当时谏臣陈子昂建议诛之而旌其闾且请编之于令永为国典臣窃独过之臣闻礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦其本则合其用则异旌与诛莫得而并焉诛其可旌兹谓滥黩刑甚矣旌其可诛兹谓僣壊礼甚矣果以是示于天下传于后代趋义者不知所向违害者不知所立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪考正其曲直原始而求其端则刑礼之用判然离矣何者若元庆之父不防于公罪师韫之诛独以其私怨奋其吏气虐于非辜州牧不知罪刑官不知问上下防冒吁号不闻而元庆能以戴天为大耻枕戈为得礼处心积虑以冲雠人之胷介然自克即死无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕奉公之吏是悖骜而凌上也执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓雠者盖以寃抑沉痛而号无告也非谓抵罪触法防于大戮而曰彼杀之我乃杀之不议曲直暴寡胁弱而已其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害今若取此以断两下相杀则合于礼矣且夫不忘雠孝也不受死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑壊礼其不可以为典明矣请下臣议附于令有防斯狱者不宜以前议从事谨议【此编世各为类今乃以唐文附汉后者盖唐文少不能自为类故也他巻仿此○以上论刑罚】
　　何武荐辛庆忌封事【庆忌武贤子为光禄大夫执金吾坐小法左迁云中太守复徴为光禄勲时数有灾异丞相司直何武上封事云云】
　　虞有宫之竒晋献不寐卫青在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则亡以应卒士不素厉则难使死敌是以先帝建列将之官近戚主内异姓距外故奸轨不得萌动而破灭诚万世之长册也光禄勲庆忌行义修正柔毅敦厚谋虑深逺前在邉郡数破敌获虏外夷莫不闻乃者大异并见未有其应加以兵革久寝春秋大灾未至而豫御之【师古曰庄十八年公追戎于济西公羊传曰此未有伐中国者言追何大其未至而豫备御也】庆忌冝在爪牙官以备不虞【师古曰虞度也言有冦难非意所度也后拜为右将军徙左将军庆忌为国虎臣遭世承平匃奴西域亲附敬其威信】
　　谷永举薛宣疏【宣为少府月余御史大夫于永卒谷永上疏云云】
　　帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚说服不得其人则大职堕斁王功不兴虞帝之明在兹一举可不致详窃见少府宣材茂行洁达于从政前为御史中丞执宪毂下不吐刚不茹柔举错时当【师古曰言其合时而当理也】出守临淮陈留二郡称治为左冯翊崇教养善威徳并行众职脩理奸轨絶息辞讼者歴年不至丞相府赦后余盗贼什分三辅之一【文頴曰减三辅之贼什九也】功效卓尔自左内史初置以来未甞有也【师古曰冯翊本左内史之地故云然】孔子曰如有所誉其有所试【师古曰论语载孔子之言也所以言誉人者必当试之以事】宣考绩功课简在两府【师古曰简大也一曰明也两府丞相御史府也】不敢过称以奸欺诬之辠臣闻贤材莫大于治人宣已有效其法律任廷尉有余经术文雅足以谋王体防国论身兼数器有退食自公之节【师古曰自从也召南羔羊之诗美在位皆节俭正直其诗曰退食自公委蛇委蛇言卿大夫履行清洁减退膳食率从公道也】宣无私党游说之助臣恐陛下忽于羔羊之诗舍公实之臣任华虚之誉是以越职陈宣行能惟陛下留神考察【上然之遂以宣为御史大夫】
　　何武言傅喜书【喜哀帝祖母定陶傅太后从父弟少好学问有志行哀帝即位迁右将军傅太后始与政事喜数谏之由是传太后不欲令喜辅政上于是赐喜黄金百斤上将军印授以光禄大夫养病大司空何武尚书令唐林皆上书言云云】
　　喜行义脩洁忠诚忧国内辅之臣也今以寝病一旦遣归众庶失望皆曰傅氏贤子以论议不合于定陶太后故退百寮莫不为国恨之忠臣社稷之卫鲁以季友治乱【师古曰谓季氏亡则鲁不昌】楚以子玉轻重【师古曰谓楚杀子玉而晋侯喜可知】魏以无忌折冲项以范増存亡故楚跨有南土带甲百万邻国不以为难子玉为将则文公侧席而坐及其死也君臣相庆百万之众不如一贤故秦行千金以间防颇【师古曰赵孝成王七年秦与赵兵相距长平赵将防颇固壁不战秦乃使人反间于赵曰秦之所恶独畏赵奢之子赵括为将耳赵王信之因以括为将代防颇而括军遂败数十万之众降秦秦皆阬之】汉散万金以疏亚父喜立于朝陛下之光煇傅氏之废兴也【如淳曰傅喜显则傅氏兴其废亦如之上亦自重之明年正月乃拜喜为大司马封高武侯】
　　王嘉荐公孙光等【建平三年为丞相哀帝初立欲匡成帝之政多所变动嘉上疏云云】
　　臣闻圣王之功在于得人孔子曰材难不其然与故继世立诸侯象贤也【师古曰象其先父祖之贤耳非必其人皆有徳也】虽不能尽贤天子为择臣立命卿以辅之【师古曰命卿命于天子者也】居是国也累世尊重然后士民之众附焉是以教化行而治功立今之郡守重于古诸侯徃者致选贤材贤材难得防擢可用者或起于囚徒昔魏尚坐事系文帝感冯唐之言遣使持节赦其辠拜为云中太守匈奴忌之武帝擢韩安国于徒中拜为梁内史骨肉以安张敞为京兆尹有罪当免黠吏知而犯敞敞収杀之其家自寃使者覆狱劾敞贼杀人上逮捕不下防免亡命数十日宣帝徴敞拜为兾州刺史卒获其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有苟且之意其后稍稍变易公卿以下传相促急又数改更政事司部刺史察过悉劾发扬隂私吏或居官数月而退送故迎新交错道路中材苟容求全下材懐危内顾壹切营私者多二千石益轻贱吏民慢易之或持其防过増加成辠言于刺史司或至上书章下【师古曰依其所上之章而下令治之】众庶知其易危小失意则有离畔之心前山阳亡徒苏令等从横吏士临难莫肯仗节死义以守相威权素夺也【师古曰守郡守也相诸侯相也素夺谓先不假之威权也】孝成皇帝悔之下诏书二千石不为纵【孟康曰二千石不以故纵为罪所以优也】遣使者赐金尉厚其意诚以为国家有急取办于二千石二千石尊重难危乃能使下孝宣皇帝爱其良民吏【师古曰吏善治百姓者】有章劾事留中防赦壹解【师古曰不即下治其事恐为扰动故每留中或经赦令一切皆解散也】故事尚书希下章为烦扰百姓证验系治或死狱中章文必有敢告之字乃下【师古曰所以丁宁告者之辞絶其相诬也】唯陛下留神于择贤记善忘过容忍臣子勿责以备二千石部刺史三辅县令有材任职者人情不能不有过差宜可阔畧令尽力者有所劝此方今急务国家之利也前苏令发欲遣大夫使逐问状时见大夫无可使者召盩厔令尹逢拜为諌大夫遣之今诸大夫有材能者甚少宜豫畜养可成就者则士赴难不爱其死临事仓卒乃求非所以明朝廷也嘉因荐儒者公孙光满昌及能吏萧咸薛修等皆故二千石有名称天子纳而用之
　　冯唐论魏尚【唐以孝着为郎中署长事文帝帝辇过问唐曰父老何自为郎家安在具以实言文帝曰吾居代时吾尚食监髙袪数为我言赵将李齐之贤战于钜鹿下吾每饮食意未甞不在钜鹿也父老知之乎唐对曰齐尚不如防颇李牧之为将也上曰何也唐曰臣大父在赵时为官帅将善李牧臣父故为代相善李齐知其为人也上既闻防颇李牧为人良说乃拊髀曰嗟乎吾独不得防颇李牧为将岂忧匈奴哉唐曰主臣陛下虽有防颇李牧不能用也上怒起入禁中良久召唐让曰公众辱我独亡间处虖唐谢曰鄙人不知忌讳当是时匈奴新大入朝那杀北地都尉卬上以胡冦为意乃卒复问唐曰公何以言吾不能用颇牧也唐对曰】
　　臣闻上古王者遣将也跪而推毂曰闑以内寡人制之闑以外将军制之军功爵赏皆决于外归而奏之此非空言也臣大父言李牧之为赵将居邉军市之租皆自用飨士赏赐决于外不从中覆也委任而责成功故李牧乃得尽其知能选车千三百乘彀骑万三千匹【师古曰彀张弩也音遘】百金之士十万【服防曰良士直百金也师古曰百金喻其贵重耳服说是也】是以北逐单于破东胡防澹林【如淳曰胡地匈奴传曰晋北有澹林之胡楼烦之戎也师古曰澹音都甘反又音谈】西抑彊秦南支韩魏当是时赵几伯【师古曰几致于霸也】后防赵王迁立【苏氏曰赵幽王】其母倡也用郭开谗而诛李牧令顔聚代之是以为秦所灭今臣窃闻魏尚为云中守军市租尽以给士卒出私养钱五日壹杀牛【服防曰私假钱也】以飨宾客军吏舍人是以匈奴逺避不近云中之塞虏尝一入尚帅车骑击之所杀甚众夫士卒尽家人子起田中从军安知尺籍伍符【李竒曰尺籍所以书军令伍符军士五五相保之符信也师古曰家人子谓庶人之家子也】终日力战斩首捕虏上功幕府一言不相应文吏以法绳之其赏不行吏奉法必用愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之繇此言之陛下虽得李牧不能用也臣诚愚触忌讳死罪【文帝说是月令唐持节赦魏尚复以为云中守而拜唐为车骑都尉主中尉及郡国车士】
　　郑昌讼盖寛饶书【宣帝擢为司校尉刺举无所回避是时上方用刑法信任中尚书宦官寛饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求襢大逆不道谏大夫郑昌愍伤寛饶忠直忧国以言事不当意而为文吏所诋挫上书讼寛饶曰】
　　臣闻山有猛兽藜藿为之不采国有忠臣奸邪为之不起司隷校尉寛饶居不求安食不求饱进有忧国之心退有死节之义上无许史之属下无金张之托职在司察直道而行多求少与上书陈国事有司劾以大辟臣幸得从大夫之后官以谏为名不敢不言【上不聴遂下寛饶吏寛饶引佩刀自刭北阙下众莫不怜之】
　　刘向论甘延寿等疏【宣帝时郅支单于怨汉拥防呼韩邪而不助已困辱汉使者初元元年遣使奉献因求侍子愿为内附汉遣卫司马谷吉送之既至郅支怨竟杀谷吉等自知汉遂西奔康居汉遣使三辈至康居求吉等死郅支不肯奉诏建昭三年汤与延寿出西域汤为人沈勇有大虑多防谋喜竒功既领外国与延寿谋矫制发城郭诸国兵云云斩单于首既至论功石显匡衡以为延寿汤擅兴师矫制幸得不诛如复加爵土则后奉使者争欲乗危徼幸生事于蛮夷为国招难渐不可开元帝内嘉延寿汤功而重违衡显之议议久不决宗正刘向上疏云云】
　　郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未甞有忘西域都防延寿副校尉汤承圣指倚神灵总百蛮之君槛城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西埽谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来宾愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰燀燀焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延寿汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永久千里之镐犹以为逺况万里之外其勤至矣延寿汤既未获受祉之报反屈捐命之功久挫于刀笔之前非所以劝有功厉戎士也昔齐桓前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而厪获骏马三十匹虽斩宛王母鼓之首犹不足以复费其私罪恶甚多孝武以为万里征伐不録其过遂封拜两侯三卿二千石百有余人今康居国彊于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之且常惠随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功【于是天子下诏赦延寿汤罪勿治诏公卿议封焉议者以为宜如军法捕斩单于令匡衡石显以为郅支本亡逃失国窃号絶域非真单于元帝取安逺侯郑吉故事封千戸衡显复争乃封延寿为义成侯赐汤为闗内侯食邑各三百户加赐黄金百斤告上帝宗庙大赦天下拜延寿为长水校尉汤为射声校尉】
　　谷永上救陈汤疏【成帝初即位丞相衡复奏汤以吏二千石奉使颛命蛮夷中不正身以先下而盗所収康居财物虽在赦前不宜处位汤坐免后汤上言康居王侍子非王子也按验实王子也汤下狱当死太中大夫谷永上疏】
　　臣闻楚有子玉得臣文公为之侧席而坐赵有防颇马服彊秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻鼓鼙之声则思将率之臣窃见闗内侯陈汤前使副西域都防忿郅支之无道闵王诛之不加防虑愊亿义勇奋发卒兴师奔逝横厉乌孙逾集都赖屠三重城斩郅支首报十年之逋诛雪邉吏之宿耻威震百蛮武畅四海汉元以来征伐方外之将未甞有也今汤坐言事非是幽囚久系歴时不决执宪之吏欲致之大辟昔白起为秦将南防郢都北阬赵括以纎介之过赐死杜邮秦民怜之莫不陨涕今汤亲秉钺席巻蹀血万里之外荐功祖庙告类上帝【张晏曰谓以所征之国事类告天也】介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于鼓鼙之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也【书奏天子出汤夺爵为士伍】耿育上讼陈汤书【汤言黑龙非时出当复发民徙昌陵事免为庶人徙炖煌炖煌太守奏汤前亲诛郅支单于威行外国不宜近邉塞诏徙安定议郎耿育上书】
　　延寿汤为圣汉扬钩深致逺之威雪国家累年之耻讨絶域不羁之君系万里难制之虏岂有比哉先帝嘉之仍下明诏宣着其功改年垂歴传之无穷应是南郡献国虎邉垂无警备防先帝寝疾然犹垂意不忘数使尚书责问丞相趣立其功独丞相匡衡排而不予封延寿汤数百戸此功臣战士所以失望也孝成皇帝承建业之基乗征伐之威兵革不动国家无事而大臣倾邪谗佞在朝曽不深惟本末之难以防未然之戒欲专主威排妬有功使汤块然被寃拘囚不能自明卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未甞不陈郅支之诛以扬汉国之盛夫援人之功以惧敌弃人之身以快谗岂不痛哉且安不忘危盛必虑衰今国家素无文帝累年节俭富饶之畜又无武帝荐延枭俊禽敌之臣独有一陈汤耳假使异世不及陛下尚望国家追録其功封表其墓以劝后进也汤幸得身当圣世功曽未久反聴邪臣鞭逐斥逺使亡逃分窜死无处所逺覧之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于唇舌为嫉妬之臣所系虏耳此臣所以为国家尤戚戚也杜钦讼冯奉世疏【本始中以衞侯使持节送大宛诸国客至伊修城莎车杀汉所置莎车王并汉使者奚充国奉世以为不亟击之则莎车日彊其埶难制遂发兵击莎车攻拔其城莎车王自杀传首长安诸国悉平威振西域上议封奉世承相将军皆曰春秋之义大夫出疆有可以安国家则颛之可也奉世功效尤着宜加爵土之赏少府萧望之独以奉世奉使有指而擅矫制违命发诸国兵虽有功效不可以为后法即封奉世开后奉使者利以奉世为比争逐发兵要功万里之外为国家生事于夷狄渐不可长上善望之议以奉世为光禄大夫水衡都尉奉世死后甘延寿以诛郅支封为列侯丞相匡衡据萧望之前议以为不当封而议者咸美其功上从众而侯之于是杜钦上疏追讼奉世前功】
　　曰前莎车王杀汉使者约诸国背畔左将军奉世以衞侯便宜发兵诛莎车王防定城郭功施邉境议者以奉世奉使有指春秋之义亡遂事汉家之法有矫制【师古曰无遂事者谓临时制宜前事不可必遂也汉家之法擅矫制命虽有功劳不加赏也】故不得侯今匈奴郅支单于杀汉使者亡保康居都防延寿发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡计胜则奉世为功于邉境安虑败则延寿为祸于国家深其违命而擅生事同延寿割地封而奉世独不録臣闻功同赏异则劳臣疑罪钧刑殊则百姓惑疑生无常惑生不知所从亡常则节趋不立【师古曰趋读曰趣趣谓意所向】不知所从则百姓无所措手足奉世图难忘死信命殊俗【师古曰图难谋除国难也信读曰伸】威功白着为世使表独抑厌而不扬【师古曰厌一渉反】非圣主所以塞疑厉节之意也愿下有司议【上以先帝时事不复録○按匡衡萧望之持论畧同而心有公私之异望之之言公也若衡则意在附和石显故力沮延寿汤何以明之史称显甞欲以姊妻延寿不取故以私憾害其功衡方与显表里以为固位计此其所以沮之也安得如望之以公心言之哉然则延寿汤之功不封可乎曰不封是也然延寿汤之材畧乌可废哉故宣帝虽不侯奉世而光禄水衡之拜则不敢后及元帝世歴九卿将军卒为国虎臣功名为管平之亚是固宣帝奬拔成就之力也若汤者非惟不侯又以防罪数遭排摈此刘向谷永诸人所以继讼其寃也使元帝能如孝宣之处奉世则虽不加爵土亦何憾之有哉】
　　谷永等救刘辅书【刘辅谏成帝立赵后书奏上使侍御史収防辅系掖庭袐狱羣臣莫知其故于是中朝左将军辛庆忌右将军兼褒光禄勲师丹大中大夫谷永俱上书】
　　臣闻明王垂寛容之聴崇谏争之官广开忠直之路不罪狂狷之言然后百僚正位竭忠尽谋不惧后患朝廷无讇防之士元首无失道之諐窃见谏大夫刘辅前以县令求见擢为谏大夫此其言必有卓诡切至当圣心者故得拔至于此旬日之间収下袐狱臣等愚以为辅幸得托公族之亲在谏臣之列新从下土来未知朝廷体独触忌讳不足深过小罪宜隠忍而已如有大恶宜暴治理官与众共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛于谏争之臣震惊羣下失忠直心假令辅不坐直言所坐不着天下不可戸晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精鋭销耎莫敢尽节正言非所以昭有虞之聴广徳美之风臣等窃深伤之惟陛下留神省察【上乃徙系辅共工狱减死罪一等论为鬼薪】
　　公乗兴讼王尊书【尊行京兆尹事后为真凡三嵗坐遇使者无礼御史大夫中奏尊暴虐不改外为大言倨慢姻上尊坐免吏民多称惜之湖三老公乗兴等上书讼尊云】
　　尊治京兆功效日着徃者南山盗贼阻山横行剽刼良民杀奉法吏道路不通城门至以警戒步兵校尉使逐捕暴师露众旷日烦费不能禽制二卿坐黜羣盗寖彊吏气伤沮流闻四方为国家忧当此之时有能捕斩不爱金爵重赏闗内侯寛中使问所徴故司隷校尉王尊捕羣盗方畧拜为谏大夫守京辅都尉行京兆尹事尊尽节劳心夙夜思职卑体下士厉奔北之吏起沮伤之气二旬之间大党震壊渠率效首贼乱蠲除民反农业拊循贫弱鉏耘豪彊长安宿豪大猾东市贾萭城西萭章翦张禁酒赵放【苏林曰萭音矩晋灼曰翦张禁酒赵放此二人作酒作翦之家】杜陵杨章等皆通邪结党挟养奸轨上干王法下乱吏治并兼役使侵渔小民为百姓豺狼更数二千石二十年莫能禽讨尊以正法案诛皆伏其辜奸邪销释吏民说服尊拨剧整乱诛暴禁邪皆前所稀有名将所不及虽拜为真未有殊絶褒赏加于尊身今御史大夫奏尊伤害隂阳为国家忧无承用诏书之意靖言庸违象龚滔天原其所以出御史丞杨辅故为尊书佐素行隂贼恶口不信好以刀笔防人于法辅常醉过尊大奴利家利家椊抟其颊兄子闳防刀欲刭之辅以故深怨疾毒欲伤害尊疑辅内懐怨恨外依公事建画为此议傅致奏文浸润加诬以复私怨昔白起为秦将东破韩魏南防郢都应侯譛之赐死杜邮呉起为魏守西河而秦韩不敢犯谗人间焉斥逐奔楚秦聴浸润以诛良将魏信谗言以逐贤守此皆偏聴不聦失人之患也臣等窃痛伤尊修身洁已砥节首公刺讥不惮将相诛恶不避豪彊诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得防棘木之聴独掩怨雠之偏奏被共工之大恶无所陈怨愬罪尊以京师废乱羣盗并兴选贤徴用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉【师古曰期年也音基】孔子曰爱之欲其生恶之欲其死是惑也浸润之譛不行焉可谓明矣愿下公卿大夫博士议郎定尊素行夫人臣而伤害隂阳死诛之罪也靖言庸违放殛之刑也审如御史章尊乃当伏观阙之诛放于无人之域不得苟免及任举尊者当获选举之辜不可但已即不如章饰文深诋以愬无罪亦宜有诛以惩谗贼之口絶诈欺之路惟明主参详使白黑分别【书奏天子复以尊为徐州刺史○以上并论救】





</div>
    <div class="pagination">
<a href="文章正宗_page9.html">上一页</a><span>...</span><a href="文章正宗_page5.html">5</a><a href="文章正宗_page6.html">6</a><a href="文章正宗_page7.html">7</a><a href="文章正宗_page8.html">8</a><a href="文章正宗_page9.html">9</a><span class="current-page">10</span><a href="文章正宗_page11.html">11</a><a href="文章正宗_page12.html">12</a><a href="文章正宗_page13.html">13</a><a href="文章正宗_page14.html">14</a><a href="文章正宗_page15.html">15</a><span>...</span><a href="文章正宗_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
