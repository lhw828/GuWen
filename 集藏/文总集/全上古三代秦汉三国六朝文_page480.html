<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 480 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 480 页/共 658 页
  </h1>
  <div class="content">
   慧睿，冀州人，游历诸国，还憩卢山。入关，受什公谘禀，後适京师，住乌衣寺，元嘉中卒。
　　◇喻疑
　　夫应而不寂，感之者至，感有精粗，应亦不一，影响理也。若以方期之，非徒乖其圆，乃亦丧其方，故以备闻之悟，喻其所疑，疑非膏肓，庶必为治。若治所不至，喻复其如之何？并可详览往喻。昔汉室中兴，孝明之世，无尽之照，始得辉光此壤於二五之照，当是像法之初。自尔已来，西域名人安侯之徒，相继而至，大化文言，渐得渊照边俗，陶其鄙倍。汉末魏初，广陵彭城二相出家，并能任持大照，寻味之贤，始有讲次，而恢之以格义，迂之以配说，下至法祖、孟详、法行、康会之徒，撰集诸经，宣畅幽旨，粗得充允视听。暨今附文求旨，义不远宗，言不乖实，起之於亡师。及至苻并龟兹，三王来朝，持法之宗，亦并与经俱集。究摩罗法师至自龟兹，持律《三藏》，集自宾，禅师徒众，寻亦并集关中。洋洋十数年中，当是大法後兴，兴之盛也。睿才常人鄙，而得厕对宗匠，陶译玄典，法言无日不闻，闻之无要不记。故敢依准所闻，寄之纸墨，以宣所怀。
　　什公云：大教兴世，五十馀年，言无不实，实无不益，益而为言，无非教也。实而为称，无非宝也。宝以如意为喻，教以正失为体。若能体其随宜之旨，则言无不深；若守其一照，则惑无不至。今此世界，以杂为名，则知本自离薄。本自离薄，则易为风波，风波易以动，不淳易为离。易动易离，故大圣随宜而进，进之不以一途。三乘杂化，由之而起，三藏祛其染滞，般若除其虚妄，法华开一究竟，泥洹阐其实化。此三津开照，照无匮矣。但优劣在乎人，深浅在其悟。任分而行，无所臧否，前五百年也。此五百年中，得道者多，不得者少。以多言之，故日正法。後五百年，唯相是非，执竞盈路，得道者少，不得者多，亦以多目之，名为像法。像而非真，失之由人，由人之失，乃有非跋真言。斧戟实化，无择起於胸中，不救出自唇吻，三十六国，小乘人也。此衅流於秦地，慧导之徒，遂不复信大品。既蒙什公入关，开托真照，般若之明，复得辉光末俗，朗兹实化，寻出法华。开方便门，令一实究竟，广其津途。欣乐之家，景仰沐浴，真复不知老之将至，而昙乐道人以偏执之见，而复非之。自毕幽途，永不可诲。今《大般泥洹经》，法显道人远寻真本，於天竺得之，持至扬都，大集京师义学之僧百馀人，禅师执本，参而译之，详而出之。此经云：「泥洹不灭，佛有真我，一切众生，皆有佛性。皆有佛性，学得成佛；佛有真我，故圣镜特宗，而为众圣中王。泥洹永存，为应照之本；大化不泯，真本存焉，而复致疑，安於渐照。而排跋真诲，任其偏执，而自幽不救，其可如乎？」此正是《法华》开佛知见。开佛知见，今始可悟。金以莹明，显发可如，而复非之。大化之由，而有此心，经言阐提，真不虚也。此大法三门，皆有成证。
　　昔朱士行既袭真式，以大法为己任，於雒阳中讲小品，亦往往不通，乃出流沙，寻求大法。既至于填，果得真本，即遣弟子十人，送至雒阳，出为晋音。未发之间，彼土小乘学者，乃以闻王云：「汉地沙门，乃以婆罗门书，惑乱真言。王为地主，若不折之，断绝大法，聋盲汉地，王之咎也。」王即不听。时朱土行乃求烧经为证，王亦从其所求，积薪十车，於殿阶下，以火焚之。士行临阶而发诚誓，若汉地大化应流布者，经当不烧；若其不应，命也如何？言已投之，火即为灭，不损一字。遂得有此《法华》正本於于填大国，辉光重壤，踊出空中，而得流此。此《大般泥洹经》既出之後，而有嫌其文不便，而更改之。人情小惑，有慧道人私以正本雇人写之，容书之家，忽然火起，三十馀家，一时荡然，写经人於灰火之中，求铜铁器物。忽见所写经本，在火不烧，及其所写一纸，陌外亦烧，字亦无损，馀诸巾纸，写经竹筒，皆为灰烬。
　　此三经者，如什公所言，是大化三门，无极真体，皆有神验，无所疑也。什公时虽未有《大般泥洹》文，已有法身经，明佛法身，即是泥洹，与今所出，若合符契。此公若得闻此佛有真我，一切众生，皆有佛性，便当应如白日朗其胸襟，甘露润其四体，无所疑也。何以知之？每至苦问佛之真主，亦复虚妄，积功累德，谁为不惑之本。或时有言佛若虚妄，谁为真者？若是虚妄，积功累德，谁为其主？如其所探，今言佛有真业，众生有真性。虽未见其经证明评量，意便为不乖，而亦曾问此土。先有经言：一切众生，皆当作佛，此当云何？答言，《法华》开佛知见，亦可皆有为佛性；若有佛性，复何为不得皆作佛邪？但此《法华》所明，明其唯有佛乘，无二无三，不明一切众生，皆当作佛。皆当作佛，我未见之，亦不抑言无也。若得闻此正言，真是会其心府，故知闻之，必深信受，同吾之肆学正法者，小可虚其衿带，更听往喻，如三十六国著小乘者，亦复自以为日月之明，无以进於己也。而大心寥朗，乃能鄙其狂而偏执，自贻重罪，慧导之非大品，而尊重三藏，亦不自以为照不周也。昙乐之非《法华》，凭陵其气，自以为是天下悠悠，唯己一人，言其意亦无所与让。今疑《大般泥洹》者，远而求之，正当以一切众生皆有佛性，为不通真照，真照自可照其虚妄，真复何须其照，一切众生，既有伪矣。别有真性，为不变之本，所以陶练既精，真性乃发。恒以大慧之明，除其虚妄，虚妄既尽，法身独存，为应化之本，应其所化能成之缘。一人不度，吾终不舍，此义始验，复何为疑邪？若於真性法身而复致疑者，恐此邪心，无处不惑，佛之真我。尚复生疑，亦可不信佛有正觉之照，而为一切种智也。般若之明，自是照虚妄之神器，复何与佛之真我。法身常存，一切皆有佛之真性，真性存焉，学不越涯，成不乖本乎？而欲以真照无虚言，言而亦无佛我，亦无泥洹，是邪见也。但知执此照惑之明，不知无惑之性，非其照也。为欲以此诬罔天下，天下之人，何可诬也。所以遂不关默，而骤明此照者，是借一肆之上，而有铄金之说。一市之中，而言有虎者三。易惑之徒，则将为之所染，皆为不救之物，亦不得已而言之。岂其好明人罪邪？实是蝮蛇螫手，不得不斩，幸有深识者，体其不默之旨，未深入者，寻而悟之，以求自清之路。如其已不可喻，吾复其如之何？（《释藏》迹五。）
　　◎昙无谶
　　昙无谶，中天竺人，幼出家，以道术惧诛，奔龟兹，後归沮渠蒙逊。至宋元嘉十年，请西行，蒙逊遣刺客杀之。
　　◇水赞
　　大王惠泽所感，遂使枯石生泉。（《释藏》辇五，又百四。）
　　◎释道朗
　　道朗，北凉玄始中沙门。
　　◇大涅经序
　　《大般涅》者，盖是法身之玄堂，正觉之实称，众经之渊镜，万流之宗极。其为体也，妙存有物之表，周流无穷之内，任运而动，见机而赴，任运而动，则乘虚照以御物，寄言蹄以通化。见机而赴，则应万形而为像，即群情而设教。至乃形充十方，而心不易虑，教弥天下，情不在己。厕流尘蚁而弗下，弥盖群圣而不高，功济万化而不恃，明逾万旦而不居。浑然与太虚同量，泯然与法性为一。夫法性以至极为体，至极则归於无变，所以生灭不能迁其常。生灭不能迁其常，故其常不动。非乐不能亏其乐，故其乐无穷。或我生於谬想，非我起於因假。因假存於名数，故至我越名数而非无；越名数而非无，故能居自在之圣位，而非我不能变。非净生於虚净，故真净水镜於万法。水镜於万法，故非净不能渝。是以斯经解章，叙常乐我净，为宗义之林，开究玄致，为涅之源，用能阐秘藏於未闻，启灵管以通照，拯四重之瘭疽，拔无闲之疣赘。阐秘藏，则畅群识之情。审妙义之在已；启灵管，则悟玄光之潜映。神珠之在体。然四重无间，诽谤方等。斯乃众患之《疒干》瘠，疮疣之甚者，故《大涅《疒干》》以无疮疣为义名，斯经以《大涅《疒干》》为宗目。宗目举，则明统摄於众妙，言约而义备。义名立，则照三乘之优劣，至极之有在。然冥化无朕，妙契无言，任之冲境，则理不虚运。是以此经开诚言为教本，广众喻以会义，建议法以涉初，睹秘藏以穷源，畅千载之固滞，散灵鹫之馀疑。至於理微幽蟠微於微者，则诸菩萨弘郢匠之功，旷舟船之济，清难云构，翻覆周密，由使幽途融坦，宗归豁然。是故诵其文而不疲，语其义而不倦，甘其味而无足，冫食其音而不厌，始可谓微言兴咏於真丹，高韵初唱於赤悬，梵音震响於聋俗，真俗巨曜於今日。而寡闻之士，偏执之流，不量愚见，敢评大圣。无涯之典，遂使是非兴於争论，讥谤生於快心，先觉不能返其迷，众圣莫能移其志。方将沉弊八邪之网，长沦九流之渊，不亦哀哉。
　　天竺沙门昙摩识者，中天竺人，婆罗门种，天怀秀拔，领鉴明邃，机辨清胜，内外兼综，将乘运流化，先至敦煌，停止数载。大沮渠河西王者，至德潜著，建隆王业，虽形处万机，每思弘大道，为法城堑。会开定西夏，斯经与谶自远而至，自非至感先期，孰有若兹之遇哉。谶既达此，以玄始十年岁次大梁十月二十三日，河西王劝请令译。谶手执梵文，口宣秦言。其人神情既锐，而为法殷重，临译敬慎，殆无遗隐，搜研本正，务存经旨。唯恨梵本分离，残阙未备耳。余以庸浅，预遭斯运，夙夜感戢，欣遇良深。聊试标位，叙其宗格，岂谓必然窥其宏要者哉。
　　此经梵本正文三万五千偈，於此方言数减百万言。今数出者一万馀偈。如来去世，後人不量愚浅，抄略此经，分作数分，随意增损，杂以世语。缘使违失本正，如乳之投水，下章言（案当有脱误。）虽然犹胜馀经，足满千倍，佛涅後初四十年，此经於阎浮提宣通流布，大明於世，四十年後，隐没於地。至正法欲灭馀八十年，乃得行世，雨大法雨。自是已後，寻复隐没，至於千载，像教之末，虽有此经，人情薄淡，无心敬信，遂使群邪竞辨，旷塞玄路，当知遗法将灭之相。（《释藏》迹八。）
　　◎释道扌延
　　道扌延，北凉沙门，终於宋。
　　◇阿毗昙毗婆沙论序
　　《毗婆沙》者，盖是《三藏》之指归，九部之司南。司南既准，则群迷革正；指归既定，则邪轮辍驾。自释迦迁晖，六百馀载，时北天竺有五百应真，以为灵烛久潜，神炬落耀，含生昏丧，重◆方始。虽前胜迦旃延撰《阿毗昙》以拯颓运，而後进之贤，寻其宗致。儒墨竞构，是非纷如。（一作「纷然」。）故乃澄神玄观，搜简法相，造《毗婆沙》，抑止众说。或即其殊辩，或标之铨评，理致渊旷，文略（一作「文蹄」。）艳博，使西域胜达之士，莫不资之以镜心，鉴之以朗识。而冥澜（一作「溟澜」。）潜洒，将洽殊方。然理不虚运，弘之由人。大沮渠河西王者，天怀遐廓，标诚冲寄。虽迹缠纷务，而神栖玄境，用能丘壑廓庙，馆第林野，是使渊叟投竿，岩逸来庭，息心升堂，玄容（一作「客」。）入室，诚诣既著，理感不期。有沙门道泰，才敏自天，冲气疏朗，博关奇趣，远参异言。往以汉土方等既备，幽宗粗畅，其所未练，唯三藏九部，故杖策冒险，爰至葱西。综览梵文，义承高旨，并获其梵本十万馀偈。既达凉境，王即欲令宣译。然惧环（一作「寰」。）中之固，将或未尽，所以侧席虚襟，企瞩明胜。时有天竺沙门浮陀跋摩，周流敷化，会至凉境，其人开悟渊博，神怀深邃，研味钻仰，逾（一作「喻」。）不可测。遂以乙丑之岁四月中旬，於凉城内苑闲豫宫寺，请令传译理味。沙门智嵩、道朗等三百馀人，考文详义，务存本旨，除烦即实，质而不野。王亲屡回御驾，陶其幽趣，使文当理诣，片言有寄。至丁卯岁七月，上旬都讫，通一百卷。会凉城覆没，沦湮遐境，所出经本，零落殆尽。今凉王信向发中，探练（一作「探深」。）幽趣，故每至新异，希（一作「忄希」。）仰奇闻，其年岁首，更写已出本六十卷，令送至宋台。宣布未闻，庶令日新之美，敞於当时；福祚之兴，垂於来叶。扌延以微缘，豫参听末。欣遇之诚，窃不自默，粗列时事，以贻来哲。（《释藏》宫一，又迹十。）
　　◎释慧通
　　慧通俗姓刘，沛人，住冶城寺。
　　◇驳顾道士夷夏论（并书）
　　余端夏有隙，亡事忽景，披顾生之论，昭如发蒙；见辨异同之原，明是非之趣，辞丰义显，文华情奥。每研读忘倦，慰若萱草，真所谓洪笔之君子，有怀之作也。然则察其指归，疑笑良多，譬犹盲子采珠，怀赤菽而反，以为获宝。聋宾听乐，闻驴鸣而悦，用为知音。斯盖吾子夷夏之谈，以为得理，其乖甚焉。见论引道经，益有昧如。昔老氏著述，文指五千，其馀淆杂，并淫谬之说也，而别称道经，从何而出？既非老氏所创，宁为真典，庶更三思，傥祛其惑。
　　论云：孔老非佛，谁则当之，道则佛也。佛则道也。以斯言之。殆迷厥津。故经云：摩诃迦叶，彼称老子；光净童子，彼名仲尼。将知老氏非佛，其亦明矣。实犹吾子见理未弘，故有所固执。然则老氏、仲尼，佛之所遣。且宣德示物祸福，而後佛教流焉。然夫大道虽道，小成易习，自往古而致叹，非来今之所慨矣。老氏著文五千，而穿凿者众。或述妖妄，以回人心；或传淫虐，以振物性。故为善者寡，染恶者多矣。仆谓绅之饰，罄折之恭，殒葬之礼，斯盖大道废之时也。仁义所以生，孝敬所以出矣。智欲方起，情伪日滋。圣人因禁之以礼教，制之以法度，故礼者忠信之薄，取乱之首也。既失无为，而尚有为，宁足加哉。夫翦发之容，狐蹲之敬，永沉之俗，仆谓华色之不足吝，货财之不可守，亦已信矣。老氏谓五色所以令人目盲，多藏必之後失，故乃翦发玄服，损财去世，让之至也。是以泰伯无德，孔父嘉焉，斯其类矣。夫胡跪始自天竺，而四方从之。天竺天地之中，佛教所出者也。斯乃大法之整肃，至教之齐严。吾子比之狐蹲，厥理奚征？故夫凶鬼助恶，强魔毁正，子之谓矣。譬犹持瓢以减江海，侧掌以蔽日月，不能损江海之泉，掩日月之明也。至夫太古之初，物性犹淳，无假礼教，而能缉正，弗施刑罚，而能自治，死则葬之中野，不封不树。丧至无期，哀至便哭。斯乃上古之淳风，良足效焉。子欲非之，其义何取？又道佛二教，喻之舟车。夫有识闻之，莫不莞尔而笑。仆谓天道弗言，圣人无心。是以道由人弘，非道弘人。然则圣人神鉴，靡所不通，智照宁有不周，而云指其专一，不能兼济。譬犹灵晖朝觏，称物纳照，时风夕洒，程形赋音。故形殊则音异，物异则照殊。日不为异物而殊照，风不为殊形而异音，将知其日一也，其风一也，禀之者不同耳。吾子以为舟车之喻，义将焉允？然夫大教无私，至德弗偏，化物共旨，导人俱致，在戎狄以均响，处胡汉而同音，圣人宁复分地殊教，隔宇异风，岂有夷邪？宁有夏邪？昔公明仪为牛弹清角之操，伏食如故，非牛不闻，不合其耳也，转为蚊虻孤犊之声，於是奋耳掉尾，蹀躞而听之。今吾子所闻者，盖蚊虻之音也。夷夏之别，斯旨何在？又云，下弃妻孥，上废宗祀，嗜欲之物，皆以礼伸，孝敬之典，独以法屈。夫道俗有晦明之殊，内外有语默之别。至於宗庙享祀，袷皇考。然则孝敬之至，世莫加焉。若乃烟香夕台，韵法晨宫，礼拜忏悔，祈请无辍。上逮历劫亲属，下至一切苍生。若斯孝慈之弘大，非愚瞽之所测也。夫国赀民为本，君恃民而立，国之所以宁，民之力也。推如来谈，似为空设。又云：刻船桑门，守株道士，空争大小，互相弹射，披抚华论，深释久滞。寻文求义，於何允归？夫外道淫奔，弥龄积纪，沉晦弗迁，沦惑宁反，游涉墟乡，泛越廛落，公因圣术，私行淫乱。得道如之，何斯可耻？昔齐人好猎，家贫犬鹿，穷年驰骋，不获一兽，於是退而归耕。今吾子有知，归耕得算。又云：大道既隐，小成互起，辩讷相倾，执与正之。夫正道难毁，邪理易退，譬若轻羽在高，遇风则飞，细石在谷，逢流则转。唯泰山不为飘风所动，磐石不为疾流所回。是以梅李见霜而落叶，松柏岁寒之不凋。信矣！夫淫妖之术，触正便挫，子为大道，谁为小成？想更论之，然後取辩。若夫颜回见东野之驭，测其将败；子贡观邾鲁之风，审其必亡，子何无知？若斯之甚，故标愚智之别，撰贤鄙之殊，聊举一隅示子，望能三反。又云，泥洹仙化，各是一术，佛号正真，道称正一。一归无死，真会无生，无生之教赊，无死之教切。斯盖吾子聪辩能言，鄙夫蔑以如之。然则泥洹灭度之说，著乎正典；仙化入道之唱，理将安附？老子云：「生生之厚，必之死地。」又云：「天地所以长久者，以其不自生也。」夫忘生者生存，存生者必死。子死道将届，故谓之切，其殊切乎？谚曰：「指南为北，自谓不惑；指西为东，自谓不蒙。」子以必死为将生，其何反如之？故潜居断粮，以修仙术。仆闻老氏有五味之戒，而无绝谷之训矣。是以蝉蛾不食，君子谁重？蛙蟒穴藏，圣人何贵？且自古圣贤，莫不归终。吾子独云不死，何斯滥乎？故舜有苍梧之坟，禹有会稽之陵，周公有改葬之篇，仲尼有两楹之梦，曾参有启足之辞，颜回有不幸之叹。子不闻乎，岂谬也哉？昔者有人未见麒麟，问常见者曰：「麟何类乎？」答曰：「麟如麟也。」问者曰：「若尝见麟，则不问也。而云麟如麟，何邪？」答云：「麟，の身牛尾，鹿蹄马背。」问者乃晓然而悟。今吾子欲见麟邪，将不见告。
　　又云：道经简而幽，幽则妙门难见，仆谓老教指乎五千，过斯已外，非复真籍。而道文重显愈深，疑怪多是，虚托妍辞，空称丽句。譬周人怀鼠以贸璞，郑子观之而且退，斯之谓矣。寻此而言，将何克允？又云：残忍刚复，则师佛为长。慈柔虚受，则服道为至矣。故《老子》云：「强梁者不得其死。」吾将以为学文，故人所以敷行诫籍。显著文教，将为愚瞽之故，非为贤哲之施矣。违之者必凶，顺之者必吉。夫强梁刚愎之人，下愚之类也。大教慈愍，方便为之，将非虚邪？学文邪？慈柔虚受，仆谓宜空谈。今学道反之，陈黄书以为真典，佩紫录以为妙术。士女无分，闺门混乱。或服食以祈年长，或淫姣以为瘳疾。慈柔之论，於焉何托？又道迹密而微，利用在己。故《老子》云：「吾所以有大患者，为吾有身也。及吾无身，吾又有何患？」老氏以身为大患，吾子以躯为长保，何其乖之多也？夫後身而身先，外身而身存，惟云在己，未知此谈，以何为辩？又云：娄罗之辩，各出彼俗，自相领解，犹虫宣鸟聒，何足述效？仆谓饵辛者不知辛之为辛，而无羡於甜香；悦臭者不觉臭之为臭，而弗耽椒兰，犹吾子沦好淫伪，宁有想於大法。夫圣教妙通，至道渊博，既不得谓之为有，亦不得谓之为无。无彼我之义，并异同之说矣。夫言犹射也，若之离弦，非悔恨所及。予将慎言乎，而云虫喧鸟聒，意则何依？近者孙子猖狂，显行无道，妖淫丧礼，残逆废义，贤士同志而已。愚夫辄为回心，奸俦盈室，恶侣填门，墟邑有痛切之悲，路陌有罹苦之怨。夫天道损盈，鬼神福谦，然後自招沦丧。（《弘明集》七。）
　　◎释僧愍
　　僧愍，建业寺僧。
　　◇戎华论折顾道士夷夏论
　　昔维摩者，内乘高路，功亮事外，龙隐人间，志扬渊海，神洒十方，理正天下。故乃迹临西土，协同幽唱。若语其灵变也，则能令乾坤倒覆，促延任意。若语其真照也，则忘虑而幽，凝言绝者也。如此之人，可谓居士，未见君称居士之意也。君今七慢之岳未摧，五欲之谷未填，慧阳之日未曜，无明之云未晴，永冥之风未息，夜游之迷未旋。君既解犹常品，而山号居士乎？贫道遥餐器量，知君未堪斯据。然此虽大法之浅号，而亦未易当矣。省君《夷夏论》，意亦具照来心。贫道践学天坛，希嘱兹况。而此所论者，才无玩文之丽，识无鉴幽之效，照无寸光，泽无露润，万途所阙，有何义哉？而复内秉茫思，获心暗计，轻弄笔墨，仰卜圣旨。或混道佛合同，或论深浅为异，或说神邦优劣，或毁清正宾实。夫苦李繁予而枝折，栾大谬唱而受枭，此皆是上世之成制，後贤之远匠矣。今将示君道佛之名义异也。夫佛者是正灵之别号，道者是百路之都名，老子者是一方之哲。佛据万神之宗，道则以仙为贵，佛用漏尽为研，仙道有千岁之寿，漏尽有无穷之灵。无穷之灵，故妙绝杳然；千岁之寿，故乘龙御云。御云乘龙者，生死之道也。杳然之灵者，常乐永净也。若斯者，故能璇玑并应，迹临王城，宫疏绕阙，细委重轩。故放彼万国，誓越三空，龙飞华馆，整驾道场。於是初则唱於鹿苑，次则集於天宫，中则播於灵鹫，後则扇於熙连。故乃巨光遐照，白日寝晖，华轩四盖，梵驾天垂。九天齐歌，群仙悟机，敢预有缘，莫不云会归焉。唯有周皇边霸，道心未兴。是以如来使普贤威行西路，三贤并导东都。故经云：「大土迦叶者，老子其人也。」故以诡教五千，翼匠周世。化缘既尽，回归天竺，故有背关西引之邈，华人因之作《化胡经》也。致令寡见之众，咏其华焉。君未详幽旨，辄唱老佛一人乎？闻大圣现儒林之宗，便使周、孔、庄、老，斯皆是佛。若然者，君亦可即老子邪？便当五道群品，无非是佛，斯则是何言欤？真谓夸父逐日必渴死者也。君言《夷夏论》者，东有骊济之丑，西有羌戎之流，北有乱头披发，南有翦发文身，姬孔施礼於中，故有夷夏之别。戎华者，东尽於虚境，西则穷於幽乡，北则吊於冥表，南则极乎牢阎，如来扇化中土，故有戎华之异也。君责以中夏之性，效西戎之法者。子出自井坂之渊，未见江湖之望矣。如经曰：佛据天地之中，而清导十方，故知天竺之土，是中国也。周、孔有雅正之制，如来有超俗之宪。雅正制，故有异於四夷；超俗，宪故不同於周孔。制□四夷，故八方推德，宪加周孔，故老子还西。老子还西，故生其群戎；四夷推德，故逾增其迷。夫正礼叵易，真法莫移，正礼叵易，故泰伯则於吴越而整服，真法莫移，故佛教则东流而无改。缘整服，故令裸壤玩裳；法无改，故使汉贤落发；玩裳，故使形逼中夏。落发，故使仰齐西风。形逼中夏，故使山藏而空慢，远齐西风，故使近见者莫不信也。若谓圣轨无定，应随方异者，泰伯亦可裸步江东，君今亦可未服裳也。故虽复方类不同，圣法莫异。君言义将安取者，谓取正道也。於是道指洞玄为正，佛以空空为宗，老以太虚为奥，佛以即事而渊。老以自然而化，佛以缘合而生，道以符章为妙，佛以讲导为精。太虚为奥，故有中无无，矣；即事而渊，故触物斯奥矣。自然而化，故霄堂莫登矣。缘令而生，故尊位可升矣。符章为妙，故道无灵神矣。讲导为精。故研寻圣心矣。有中无无故道则非大也。触物斯奥，故圣路遐旷也。霄堂莫登，故云云徒劳也。尊位可升，故智士亡身也。道无灵神，故倾颜何求也。研寻圣心，故沙门云兴也。尔乃故知道经则少而浅，佛经则广而深；道经则甚而秽，佛经则弘而清。道经则浊而漏，佛经则素而贞。道经则近而暗，佛经则远而明。君染服改素，实参高风也。首冠黄巾者，卑鄙之相也。皮革苫顶者，莫非华风也。贩符卖者，天下邪俗也。搏颊扣齿者，倒惑之至也。反缚伏地者，地狱之貌也。符章合气者，奸狡之穷也。斯则明暗已显，真伪已彰。君可整率匹侣，徊涉清衢，贫道雅德内顾，同奉圣真，岂有恶乎，想必不逆，允於往示耳。（《弘明集》七。）

卷六十三
◎释氏（二）
　　◎求那跋陀罗
　　求那跋陀罗，译言功德贤，中天竺人，号摩诃衍。元嘉十二年泛海至广州。文帝迎住祗洹寺，後从谯王之荆州，孝建中住中兴寺，泰始四年卒，年七十五。
　　◇奉书父母
　　若专守外道，则虽还无益；若归依三宝，则长得相见。（《释藏》辇六，又百四。）
　　◎释慧观
　　慧观俗姓崔，清河人，初谘慧远，北访罗什。元嘉中，终京师道场寺。
　　◇法华宗要序
　　夫本际冥湛，则神根凝一；涉动离淳，则精粗异陈。於是心辔竞策，尘想争驰，翳有浅深，则昏明殊镜。是以从初得佛，暨於此经，始应物开津，故三乘别流。别流非真，则终期有会。会必同源，故其乘唯一，唯一无上，故谓之妙法。颂曰：是乘微妙，清净第一，於诸世间，最无有上。夫妙不可明，必拟之有像，像之美者，莲华为上；莲华之秀，分陀利为最。妙万法而为言，故喻之分陀利。其为经也，明发蒙不可以语极，释权应之所由；御终不可以秘深，则开实以显宗致。权应既彰，则局心自废；宗致既显，则真悟自生。故能令万流合注，三乘同往，同往之三。会而为一，乘之始也。觉慧成满，乘之盛也，灭景澄神，乘之终也。虽以万法为乘，然统之有主，举其宗要，则慧收其名。故经以真慧为体，妙一为称。是以释迦玄音始发，赞佛智甚深，多宝称善，叹平等大慧。颂曰：为说佛慧故，诸佛出世间。唯此一事实，馀二则非真。
　　然则佛慧乃一之正实，乘之体成，妙之至足，华之开秀者也。虽寄华宣微，而道玄像表，称之曰妙，而体绝精粗。颂曰：是法不可示，言词相寂灭。二乘所以息虑，补处所以绝尘，唯佛与佛，乃能究尽。故恒沙如来，感希声以云萃；已逝之圣，振馀灵而现证。信佛法之奥区，穷神之妙境，其此经之谓乎！此经之谓乎！
　　观少习归一之言，长味会通之要。然缅思愈勤，而幽旨弥潜，未尝不面灵鹫以遐想，临词句而增怀，谅由枝说差其本，谬文乖其正也。有外国法师鸠摩罗什，超爽俊迈，奇悟天拔，量与海深，辩流玉散，继释踪以嗣轨，秉神火以霜烛，纽颓网於将绝，拯漂溺於巳沦。耀此慧灯，来光斯境。秦弘始八年夏，於长安大寺，集四方义学沙门二千馀人，更出斯经，与众详究。什自手执梵经，口译秦语，曲从方言，而趣不乖本，即文之益，亦已过半。虽复霄云披翳，阳景俱晖，未足喻也。什犹谓语现而理沈，事近而旨远。又释言表之隐，以应探赜之求。虽冥扉未开，固已得其门矣。夫上善等润，灵液尚均。是以仰感嘱累，俯慨未闻，故采述旨要，流布未闻，庶法轮遐轸，往所未往。十方同悟，究畅一乘，故序之云尔。（《释藏》迹八。）
　　◇修行地不净观经序
　　夫禅典之妙，盖是三乘之所游；反迷悟惑者，托幽途以启真城。堑三业之固宅，广六度以澄神，散结贼於旷野，研四变以游心，焰三慧为炬明，浪中源以殊分。金刚戟以练魔定慧相和，以测真如。是智依定则痴妄亏而霄落，定由智则七渊湛然而清。清融九服，则玄庭有阶，阶级相乘，则钅卢冶成妙义之本。本之有方，寻根传训，则冥一俱当。虽利钝有殊，济苦一量。若契会同趣，则圣性同照。圣性同照，则累患永辽。故知禅智为出世之妙术，实际之义标也。夫禅智之为道，言约理备，究析中道，对治万法，善恶相乘，迭转孰止，互有废兴，馆窥匠彻，略位其宗，以揆大方，异世同文。上圣为慈悲之主，留法藏於千载，示三乘之轨辙，知会通之至阶。汰粗奉於曩劫，曲成众艳之灵，密典相传以至今，接有缘以八背。未始失其会，随机犹掌回，所谓澹智常寂，而不失照。虽万机寂化一用，故能穷诸法宝，拟想玄扉。游志妙极，蹑神光於无间者哉。禅典要密，宜对之有宗；若漏失根源，则枝寻不全。群盲失旨，则上慢幽昏，可不惧乎？若能审其本根，冥训道成，实观会古，则万境齐明，冲途豁尔而融，体玄象於无形。然後知凡圣异流，心行无边。然弃本寻条之士，各以升降小异，俱会其宗。遂迷穴见隅，变其津途，昏游长夜，永与理隔，不亦哀哉。自顷来禅，训实鲜）得其中，每以殊形难保，迁动不常，便启诚三宝，搜求玄要，依四百论，扣其关旨。会遇西来宗匠，综习大法，寻本至终，冥隅一开，千载之下，优昙再隆，可不欣乎？遂乃推究高宗承嗣之范，云佛涅盘後，阿难曲奉圣旨，流行千载，先与同行弟子摩田地，摩田地传与舍那婆。斯此三应真，大愿弘覆，冥构於昔。神超事外，慈在宁济，潜行救物，偶会无差。佛在世时，有外学五通仙人，往至佛所，请求出家，乘俗高胜，志存远寄，便言若我入道，智慧辨才，与身子等者。尔乃当於至尊法中，修习梵行。佛知其本根，於後百年，当弘大事，便答仙人。汝今出家，智慧浅薄，不及身子，仙人即退。後百年中，其人出世，奇识博达，遇物开悟，遂出家学道，寻得应真。三明内照，六通远振，辩才无碍，摧诸异论。所度人众，其量无边，於诸法藏，开托教文。诸贤遂见，乃有五部之异。是化运有方，开彻有期，五部既举，则深浅殊风，遂有支派之别，既有其别，可不究本，详而後学邪。此一部典，名为《具足清净法场》，传此法至於宾，转至富若蜜罗，富若蜜罗亦尽诸漏，具足六通，後至弟子富若罗，亦得应真。此二人於宾中，为第一教首。富若蜜罗去世已来五十馀年，弟子去世二十馀年，昙摩多罗菩萨与佛陀斯那俱共谘得高胜，宣行法本。佛陀斯那化行宾，为第三训首。有於彼来者，亲从其受法教诲，见其涅，其涅盘时遗教言，我所化人众数甚多。入道之徒，具有七百。富若罗所训为教师者十五六人，如今於西域中炽盛教化受学者众。昙摩罗从天竺来，以是法要传与婆陀罗，婆陀罗传与佛陀斯那，佛陀斯那愍此旃彤无真习可师，故传此法本。流至东州，亦欲使了其真伪，途无乱辙，成无虚构，必加厚益。斯经所云：开四色为分界，一色无量缘宗归部律，则发趣果然，其犹朝阳晖首，万类影旋，师子震吼，则众兽伏焉。圣王轮宝，诸雄悚然，览斯法界，廓清虚津。入有不惑，处无不沈。自非道起群方，智鉴玄中，孰能立无言之辩，於灵沼之渊，寄言述於先觉之林，可谓无名於所名，而物无不名；无形於所形，而物无不形，无事於所事，而物无不事者哉。（《释藏》迹九。）
　　◇胜经序
　　胜《经》者，盖方广之要路，超升之洪轨。故其为教也，创基覆篑，而云峰已构；冲想一兴，而渊悟载豁。言逾常训，旨越旧篇，故发心希圣，而神仪曜灵，归无别章，而叹德斯备。诚感声发，而尊号响集。然後勒心切戒，旷志僧那，善摄靡遗，大乘斯御，驰轮幽辙，长驱永路，期运克终，诞登玄极，玄极无二，故万流归一，故曰二乘皆入一乘。所谓究竟第一义乘，一诚无辨，而义有区分，名曰义生，故称谓屡转，三五之兴，盖由此也。尔其奥也，穷无始之前，以萌解惑之本，究来际之味，挹泥洹之妙。文寡义丰，弥纶群籍。宇宙不足以拟其广，太虚不能以议其量，渊兮其不可测也，廓兮其不可极也。将求本际之源，追返流之极者，必至於此焉。司徒彭城王，殖根遐劫，龙现兹生，依迹上台，协赞皇极，而神澄世表，志光玄猷，闻斯幽典，诚期愈旷。凡厥道俗，莫不响悦，请外国沙门求那跋陀罗，手执正本，口宣梵音，山居苦节，通悟息心。释宝云译为宋语，德行诸僧慧严等一百馀人，考音详义，以定厥文。大宋元嘉十三年岁次玄枵八月十四日，初转梵轮，讫於月终。公乃广写云布，以泽未洽，将兴後世同往高会道场，故略叙法要，以染同慕之怀云。（《释藏》迹九。）
　　◎释僧馥
　　僧馥，醴泉人，住道场寺，与慧观同时。
　　◇菩提经注序
　　夫万法无相，而有二谛，圣人无知，而有二名。二谛者，俗也、道也。二名者，权也、智也。二名以语默为称，二谛以缘性为言。缘性两陈，而其实不乖；语默诚异，而幽旨莫二，故《般若经》曰：色即是空，空即是色。见缘起为见法也。《菩提经》者，诸佛之要藏，十住之营统。其文虽约，而义贯众典；其旨虽玄，而晓然易览，犹日月丽天，则群像自朗，示之一隅，则三方自释也。经之为体，论缘性，则以二谛为宗。语玄会，则以权智为主。言菩提，则以无得为玄。明发意，则以冥期为妙，婉约而弘深，莫不备矣。耆婆法师入室之秘说也。亲承者寡，故罕行於世，家师顺得之於始会。余虽不敏，谬闻於第五十，性疏多漏，故事语而书绅。岂曰注解，自贻来哂。庶同乎我者，领之文外耳。（《释藏》迹九。）
　　◎释慧琳
　　慧琳本姓刘，秦郡秦县人，出家，住冶城寺。元嘉中，朝廷大事皆与议，有《孝经注》一卷，《庄子·逍遥游篇注》一卷，集九卷。
　　◇均善论
　　有白学先生，以为中国圣人，经纶百世，其德弘矣，智周万变，天人之理尽矣，道无隐旨，教罔遗筌，聪睿迪哲，何负於殊论哉。有黑学道士陋之，谓不照幽冥之途，弗及来生之化，虽尚虚心，未能虚事，不逮西域之深也。於是白学访其所以不逮云尔。
　　白曰：「释氏所论之空，与老氏所言之空，无同异乎？」黑曰：「异。释氏即物为空，空物为一。老氏有无两行，空有为异。安得同乎。」白曰：「释氏空物，物信空邪？」黑曰：「然。空又空，不翅於空矣。」白曰：「三仪灵长於宇宙，万品盈生於天地，孰是空哉？」黑曰：「空其自性之有，不害因假之体也。今构群材以成大厦，罔专寝之实，积一豪以致合抱，无檀木之体，有生莫俄顷之留，太山蔑累息之固，兴灭无常，因缘无主，所空在於性理，所难据於事用，吾以为误矣。」白曰：「所言实相，空者其如是乎？」黑曰：「然。」白曰：「浮变之理，交於目前，视听者之所同了邪？解之以登道场，重之以轻异学，诚未见其渊深。」黑曰：「斯理若近，求之实远。夫情之所重者虚，事之可重者实。今虚其真实，离其浮伪，爱欲之惑，不得不去。爱去而道场不登者，吾不知所以相晓也。」白曰：「今析豪空树，无（缺）垂荫之茂，离材虚室，不损轮奂之美，明无常增其忄曷荫之情，陈若偏笃其竞辰之虑。贝锦以繁采发辉，和羹以盐梅致旨，齐侯追爽鸠之乐，燕王无延年之术，恐和合之辩，危脆之教，正足恋其嗜好之欲，无以倾其爱竞之惑也。」黑曰：「斯固理绝於诸华，坟素莫之及也。」白曰：「山高累卑之辞，川树积小之咏，舟壑火传之谈，坚白唐肆之论，盖盈於中国矣，非理之奥，故不举以为教本耳。子固以遗情遗累，虚心为道，而据事剖析者，更由指掌之间乎。」黑曰：「周、孔为教，正及一世，不见来生无穷之缘，积善不过子孙之庆，累恶不过馀殃之罚，报效止於荣禄，诛责极於穷贱，视听之外，冥然不知，良可悲矣。释迦关无穷之业，拔重关之险，陶方寸之虑，宇宙不足盈其明，设一慈之救，群生不足胜其化，叙地狱则民惧其罪，敷天堂则物欢其福，指泥洹以长归，乘法身以遐览，神变无不周，灵泽无不覃，先觉翻翔於上世，後悟腾翥而不绍，坎井之局，何以识大方之家乎。」白曰：「固能大其言矣，今效神光无径寸之明，验灵变罔纤介之异，勤诚者不睹善救之貌，笃学者弗克陵虚之实，徒称无量之寿，孰见期颐之叟，咨嗟金刚之固，安觌不朽之质。苟於事不符，宜寻立言之指，遗其所寄之说也。且要天堂以就善，曷若服义而蹈道，惧地狱以敕身，孰与从理以端心。礼拜以求免罪，不由祗肃之意，施一以徼百倍，弗乘无吝之情。美泥洹之乐，生耽逸之虑，赞法身之妙，肇好奇之心，近欲未弭，远利又兴，虽言菩萨无欲，群生固以有欲矣。甫救交敝之氓，永开利竞之俗，澄神反道，其可得乎？」黑曰：「不然。若不示以来生之欲，何以权其当生之滞。物情不能顿至，故积斩以诱之。夺此俄顷，要彼无穷，若弗勤春稼，秋穑何期。端坐井底，而息意庶虑者，长沦於九泉之下矣。」白曰：「异哉！何所务之乖也。道在无欲，而以有欲要之，北行求郢，西征索越，方长迷於幽都，永谬滞於昧谷。辽辽闽、楚，其可见乎。所谓积渐者，日损之谓也。当先遗其所轻，然後忘其所重，使利欲日去，淳白自生耳。岂得以少要多，以粗易妙，俯仰之间，非利不动，利之所荡，其有极哉。乃丹青眩媚彩之目，土木夸好壮之心，兴靡废之道，单九服之财，树无用之事，割群生之急，致营造之计，成私树之权，务劝化之业，结师党之势，苦节以要厉精之誉，护法以展陵竞之情，悲矣。夫道其安寄乎。是以周、孔敦俗，弗关视听之外，老、庄陶风，谨守性分而已。」黑曰：「三游本於仁义，盗跖资於五善，圣迹之敝，岂有内外。且黄、老之家，符章之伪，水祝之诬，不可胜论。子安於彼，骇於此，玩於浊水，违於清渊耳。」白曰：「有迹不能不敝，有术不能无伪，此乃圣人所桎梏也。今所惜在作法於贪，遂以成俗，不正其敝，反以为高耳。至若淫妄之徒，世自近鄙，源流蔑然，固不足论。」黑曰：「释氏之教，专救夷俗，便无取於诸华邪？」白曰：「曷为其然。为则开端，宜怀属绪，爱物去杀，尚施周人，息心遗荣华之愿，大士布兼济之念，仁义玄一者，何以尚之。惜乎幽旨不亮，末流为累耳。」黑曰：「子之论善殆同矣，便事尽於生乎？」白曰：「幽冥之理，固不极於人事矣。周、孔疑而不辨，释迦辨而不实，将宜废其显晦之迹，存其所要之旨，请尝言之。夫道之以仁义者，服理以从化，帅之以劝戒者，循利而迁善。故甘辞兴於有欲，而灭於悟理，淡说行於大解，而息於贪伪。是以示来生者，蔽亏於道、释不得已，杜幽暗者，冥符於、姬、孔闭其兑。由斯论之，言之者未必远，知之者未必得，不知者未必失，但知六度与五教并行，信顺与慈悲齐立耳。殊途同归者，不得守其发轮之辙也。（《宋书·天竺迦毗黎国传》。）
　　◇龙光寺竺道生法师庆（并序）
　　元嘉十一年冬十月庚子，道生法师卒於庐山。呜呼哀哉！善人告尽，追酸者无浅；含理云灭，如惜者又深。法师本姓魏氏，彭城人也。父广戚县令，幼而奇之，携就法汰法师，改服从业。天资聪茂，思悟夙挺。志学之年，便登讲座。於时望道才僧，著名之士，莫不穷辞挫虑，服其精致，鲁连之屈田巴，项托之抗孔叟，殆不过矣。加以性静而刚烈，气谐而易遵。喜舍以接诱，故物益重焉。中年游学，广搜异闻，自杨徂秦，登庐蹑霍。罗什大乘之趣，提婆小道之要，咸畅斯旨，究举其奥。所闻日优，所见逾赜。既而悟曰：象者理之所假，执象则迷理；教者化之所因，束教则愚化。是以征明责实，惑於虚诞。求心应事，芒昧格言。自胡相传，中华承学，未有能出期诚者矣。乃收迷独运，存履遗迹。於是众经云披，群疑冰释。释迦之旨，淡然可寻。珍怪之辞，皆成通论。聃周之伸名教，秀弼之领元心，於此为易矣。物忌光颖，人疵贞越，怨结同服，好折群游。遂垂翼敛趾，销影岩穴，遵晦至道，投迹愚公。登舟之迹，有往无归。命尽山麓，悲兴寰畿，呜呼哀哉。
　　泗汴之清，吕梁之峻，唯是淑灵，育此明俊。如草之兰，如石之瑾，匪曰薰雕，成此芳绚。爰初志学，服膺元迹，经耳了心，披文调策。弱而登讲，靡章不析，善以约言，弗尚辞忄画。有识钦承，厌是钩赜，中年稽教，理洗未尽。用是游方，求诸渊隐，虽遇殊闻，弥觉同近。途穷无归，回辕改轸，芟夷名迹，阐扬事表。何壅不流，何晦不晓，若出朝离，其明昭昭。四果十住，藉以汲矫，易之牛马，庄之鱼鸟。孰征斯实，弗迷斯道，淹留兹悟，告子晦言。道诚在斯，群听咸播，不独抵峙，诮毁多闻。予谓无害，劝是宣传，识协贞诚，见诲浮喧。默荫去大，弭此腾口，增栖成英，逸篁薮。遁思泉源，无阂川阜，庶乘间托，曰仁曰寿。命也有悬，曾不永久。兰荪连类，气伤於偶。呜呼哀哉，爰念初离，三秋告暮，风肃清流，云高林素。送别南浦，交手分路，茫茫去止，凄凄情顾。熟在隐沦，各从沿溯。是长乖，异成永互。呜呼哀哉，溯来风之绝响，送行云之莫因。缅三冬其巳谢，转献岁於此春。听阳禽之悦豫，瞩神气之氤氲，念庠序於兹月，信习业之嘉辰。隐讲堂之空觌，恻高座之虚闻。叹因事以矜理，悲缘情以怀人。呜呼哀哉，天道茫昧，信顺可推，理不湮灭，庶或同归。申夭可略，情念可遗。短章无布，聊以写悲。呜呼哀哉。（广弘明集二十六。）
　　◇武丘法纲法师诔（并序）
　　元嘉十一年冬十一月辛未，法纲法师卒。呜呼哀哉！夫峭立方矫，既伤於通任；卑随圆比，又亏於刚洁。山居协枯槁之弊，邑止来嚣湫之患。酌二情而简双事者，法师其有焉。少游华京，长栖幽麓，乐志入出，乘情去来，渎厌人流，就间於木石；郁寂邱壑，求欢於物类。人以为无特操，我见其师诚矣。天性肤敏，陶渐风味，从容情理，赏托文义。交游敦亮尽之契，进趣慕复外之道。埋身法服，朱缨之累早绝，抗迹神疆，丹墀之阂夙判。况乃桑门矫拂之迹，徒倚伏之数者哉！昔因邂逅，倾盖著交，同以翦落，夷契群萃，布怀舒愤，以寄当年。遂携手游梁，比翼栖邓，餐风灵岫，挹道元津。比乐齐宴，千载一时。自林倾鸟散，奄忽盈纪。子薄高柯，予沦泥滓。常冀曾卜索居之遇，遂成梁高山海之别。东澜弗复，西景莫收，致尽川征，归骨曾丘。呜呼哀哉！诔曰：
　　厥族氏殷，实汤之裔，荣声中微，源流昭晰。少遭闵凶，宗无缌む。慈姑经营，托是养卫。爰逮三五，聪韵特挺，双奇比秀，偶罗齐颖。志陋中区，思擢神境。脱落生近，耽慕缘永。既遵元辙，洞晓名迹。仁义之外，通非所惜。室欲靡遂，坐以会适。弗依朱扇，考止严壁。来不濡足，去不绝翮。颉颃升萃，进退损益。予恶浮波，尔能即心。俱翔道泽，同集德林。齐拂和风，共聆元音。自宫徂国，在目在襟。往化绵邈，遗思沉吟。亦既离逖，天道明晰。尔出旧山，予反遐裔。庶乘和运，同荫共憩。寒灰弗烟，落叶离缀。暌愿莫从，子遂下世。人之云亡，风怀掩翳。呜呼哀哉，元冬凄冽，江浒萧条。寒风幕。飞霰入艘，命有近止。归途尚遥，悯悯即尽。寂寂哀号，孤旅如薄，均化无褒。呜呼哀哉，怀游居之虎邱，悼冥灭之庐岭。惟采录於中京，念提携於番境。情飘飘於双恋，思缠绵於两省。何绸缪兮无极，心所存兮臆，阅严冬兮已谢，藉隆暑兮既息。四运纷其回，情期以长匿。苟来缘之匪亡，卷生年以增恻。呜呼哀哉。（《广弘明集》二十六。）
　　◎释僧镜
　　镜姓焦，记称焦镜，自陇西来吴，住定林寺。元嘉中会稽法师，元岳中卒。
　　◇後出杂心序
　　昔如来泥洹之後，於秦汉之间，有尊者法胜，造《阿毗昙心本》，凡有二百五十偈，以为十品。後至晋中兴之世，复有尊者达摩多罗，更增三百五十偈，以为十一品，号曰《杂心》。十品篇目，仍旧为名，唯别立择品篇，以为异耳。位序品次，依四谛为义，界品直说法相，以拟苦谛，行业使三品，多论生死之本，以拟集谛。贤圣所说，断结证灭之义，以拟灭谛。智定二品，多说无漏之道，以拟道谛。自後诸品，杂明上事，更无别体也。於宋元嘉十一年甲戌之岁，有外国沙门，名曰三藏，观化游此。其人先於大国综习斯经，於是众僧请令出之，即以其年九月，於宋都长干寺，集诸学士法师云公译语。法师观公笔受，考校治定，周年乃讫。镜以不才，谬预听末，虽思不及玄，而时有浅解。今谨率所闻，以示後生，至於折中，以俟明哲，於会稽始宁山徐支江精舍撰记。（《释藏》迹十。）
　　◎释道温
　　道温俗姓皇甫，安定朝那人，师事远公，入宋，至大始初卒。
　　◇列言秣陵县
　　皇太后睿鉴冲明，圣符幽洽，涤思净场，研衿至境。固以声藻宸内，事灵梵表，跃创思熔斫，抽写神华，模造普贤，采仪盛像。宝倾宙珍，妙尽天饰，所设斋讫。今月八日，亲会有限，名簿素定，引次就席。数无盈减，转经将半，景及昆吾，忽睹异僧。预於座内，容止端严，气貌秀发，举众惊嗟，莫有识者。斋主问曰：「上人何名？」答曰：「名惠明。」「住何寺？」答曰：「来自天安。」言对之间，倏然不见。干席悚魂，遍筵肃虑，以为明祥所贲。幽应攸阐，紫山可觌，华台不远。盖闻至诚所感，还景移纬，澄心所徇，发石开泉。况帝德涵运，皇功懋洽，仁洞乾遐，理畅冥外。故上王盛士，克表大明之朝；劝发妙身，躬见龙飞之室。适若因（案：《法苑珠林》作「意若曰」。）陛下惠烛海隅，明华日月。故以惠明为人名；继天兴祚，式垂无疆。故以天安为寺称。神基弥远，道政方凝。九服咸泰，万寓齐悦，谨列言属县，以显天休。（《高僧传》。）
　　◎释道高
　　道高，交州法师。
　　◇答李交州淼难佛不见形
　　释道高白：奉垂问至圣显晦之迹，理味渊博，辞义照洗，敬览反覆，弥高德音，使君垣墙崇邃，得门自难，辄罄愚管，罔象玄珠。夫如来应物，凡有三焉，一者见身，放光动地。二者正法，如佛在世。三者像教，仿佛仪轨。仿佛仪轨，应今人情，人情感像，孰为见哉？故《净名经》云：「善解法相，知众生根。至於翅头、末城、龙华三会，人情感见，孰为隐哉？故《法华经》云：时我及众僧，俱出灵鹫山，亻去之宫，孱然可期，西方根源，何为不睹？而世之疑者，多谓经语不符，暗寄情少。咸以不睹生滞。夫三皇五帝，三代五霸，姬旦孔丘，删诗制礼，并闻史籍，孰睹之哉？释氏震法鼓於鹿园，夫子扬德音於鄹鲁，皆耳眼所不得，俱信之於书契。若不信彼，不患疑此。既能了彼，何独滞此？使君圣思渊远，洞鉴三世，愿寻寿量未尽之教，近取定光儒童之迹，中推大通智胜之集，以释众人之幽滞，若披重霄於太阳。贫道言浅辞拙，语不宣心，冀奉见之日，当申之於论难耳。谨白。（《弘明集》十一。）
　　◇道高重答李交州书
　　释道高白：重奉深诲，义华旨远，三读九思，方服渊致，故知至理非庸近能测；微言奥辞，非鄙讷所参。今谨率常浅，粗陈所怀。夫万善为教，其途不一。有禅宴林薮，有修德城傍。或曲躬弹指，或歌赞诵咏，皆耳眼之所了，为者亦无量。斯则受悟之津，由暗寄之称，何必受悟？於因鉴观，何必暗寄？其则生疑，疑亦悟本。请当论之。疑则求解，解则能悟。悟则人道，非本如何？虽儒墨之竞兴，九流之是非，乃爝火之不息，非日月之不晖。何急急於示见，而促促於同归哉？今不同季俗无证，验以微诚亦不谬。大圣裕昭昭之光明，而世之疑者，据以不睹形，遂长迷於大梦，横沉沦而溺生死。先儒往哲，粗有旧答。既途无异辙，辄述而不作。夫亡身投诚，必感则俱见，不感不见，其有见者，以告不见。其不见者，会不信见。圣人何尝不在？群生何尝不见哉？闻法音而称善，刍狗非谓空陈；睹形像而曲躬，灵仪岂为虚设？姬孔救颓俗而不赡，何暇示物以将来？若丘旦生遇於结绳，则明三世而不已。问今佛事其焉在乎？低首合掌，莫非佛事。但令深悟有方，殊途同归，前疏所引，彼此疑信者，正为世人不见，便谓无佛，故取不见周孔为其绳准耳。此乃垂拱而相随，岂矛盾之谓哉。使君生知无假，素气天然。居大宝之地，运颖脱之思，流浪义苑，涉步书园，吐握馀暇，优游永日。德音既宣，莫不侧听。贫道学业粗浅，弥惭简札，上酬谬略，惧尘盛藻。追增悚愧，流汗。谨白。（《弘明集》十一。）
　　◎释法明
　　法明，交州法师。
　　◇答李交州难佛不见形
　　释法明白：巨论爰降，敬览移日，馥若幽兰，清若惠风。贫道器非霜颖，运非庖生，动乖理间，独踬疑骇，良由辞讷旨滞，剧难星陈。愚谓贰暗寄奇，鉴观示见，鞠躬歌赞，感动灵变，并趣道之津梁，清升之嘉会。故宜寄观双举，疑验雨行，岂得罢绝示见，顿漏神彩，齐轨姬孔，同范世训。放光动地，徒为空言。夫法身凝寂，妙色湛然，故能隐显顺时，行藏莫测，显则乘如而来，隐则善逝而去。即言求旨，何愆於十号哉？馀晖所映，足光季俗，信者岂以萤烛增疑，正向旦日，白黑比肩。塔像经书，弥满世界。学者岂以无证自悔。又引七经，义兼未来。积善馀庆，积恶馀殃。虽新新生灭，交臂代谢。善恶之业，不得不受。此乃过明三世，愈亮七经，征翰检实，则闻命矣。
　　前论云：帝王姬孔，训止当世，来生之事，存而不论。故其隐见废兴，权实莫辨，似若矛盾，义将安寄？当仁不让，伏听渊赜。前疏粗述，至圣沉浮，而义据末照，词况未泯。谨更详究，共弘至道。夫群生长寝於三有，众识永忄昏）於六尘，潜移为吞噬之主，相续为回转之轮。形充逆旅之馆，神当过憩之宾，往来三恶而苦楚，经离八难而酸辛。欣乐暂娱，忧畏永勤。一身死坏，复受一身。虽世智辨聪，群书满腹，百家洞了，九流必达。知死生有命，富贵在天，鬼神莫之要，圣哲弗能预。未免谬见以翳情，疑似以干虑。寄怀於巫精，投诚於符咒，执邪以望正，存伪以待真。迟回於两心，踌躇於二迳，放光动地，其可见乎？所以玄籍流布，列筌待机，机动必感，感而後应者也。自有栖志玄宅，下操幽渊，明一生若朝露，辨三世之不虚，纵辔於清真之术，敛控於浊伪之衢。植德耘邪而荟蔚，树福灌正而抹疏。苦节竞辰於寸阴，洁己争逝於桑榆。怀诚抱向，感而遂通。岂不亲映光彩而睹其灵变哉？若耳眼所不自了，或通梦之所见，如汉明因梦以感圣，大法於是而来游，帝王倾诚以归德，英豪敛衽以服化。沙门齐肩於王公，僧尼直躬於天子，九十六种，孰为高哉？宋武皇帝始登帝位，梦一道人，提钵就乞，因而言曰：「君於前世，施维卫佛一钵之饭。今居斯位，遣问严公，征其虚实，严公即送七佛经呈闻。吴主孙权，初疑佛法有灵验，当停罢省，遂获舍利。光明照宫，金铁不能碎，炉冶不能融。今见帝京建初寺，是吴郡有石佛，浮身海水，道士巫师，人从百数，符章鼓舞，一不能动。黑衣五六，朱张数四，薄尔奉接，遂相胜举。即今见在吴郡北寺，诚至到者，莫不有感。朱张连民奉佛，由睹验致。郭文举祗崇三宝，正信坚明，手探虎鲠，深识安危。兰公拂严雪於猛兽，护公感枯泉而洪流，并高行逸群，清身迈俗，皆有异迹，世咸记焉。自兹以外，不可胜论。贫道少惰学业，迄於白首，孤陋寡闻，彰於已诫，直言林朴辞，未必可采。惧不允当，伏追惭悚。谨白。（《弘明集》十一。）
　　◎释慧义
　　慧义俗姓梁，北地人，范泰立祗洹寺，请为住持，至元嘉末，终於乌衣寺。
　　◇答范泰等书
　　祗洹寺释慧义等五十人敬白诸檀越。夫沙门之法，正应谨守经律，以信顺为本。若欲违经反律，师心自是，此则大法之深患，秽道之首也。如来制戒，有开有闭；开则行之无疑，闭则莫之敢犯。戒防沙门不得身手触近女人。凡持戒之徒，见所亲漂溺深水，视其死亡，无敢救者。於是世人谓沙门无慈，此何道之有？是以如来为世讥嫌，开此一戒，有难听救。如来立戒，是画一之制，正可谨守而行，岂容以意专辄改作。俗儒犹尚谨守夏五，莫敢益其月者，将欲深防穿凿之徒，杜绝好新乐异之客，而况三达制戒，岂敢妄有通塞。范檀越欲令此众改偏从方，求不异之和，虽贪和之为美。然和不以道，则是求同，非求和也。祗洹自有众已来，至於法集，未尝不有方偏二众。既无经律为证，而忽欲改易佛法。此非小事，实未敢高同。此寺受持僧祗，为日已久。且律有明文，说偏食法凡八议。若无偏食之制，则无二百五十矣。云食不得制於床上，所弃之食，置於右足边。又云，不得悬足累胫，此岂非偏食之明证哉。戒律是沙门之秘法，自非国主，不得预闻。今诸檀越疑惑方偏，欲生兴废，贫道不得不摧其轻重，略举数条，示其有本，甘受宣戒之罪。佛法通塞，继诸檀越，通则共获护法之功，塞必相与有灭法之罪。幸愿三思，令幽显无恨。（《弘明集》十二。）
卷六十四
◎释氏（三）
　　◎释僧弼
　　僧弼，吴人，义熙中京师法师，元嘉中终彭城寺。
　　◇与沙门宝林书称佛驮跋陀罗
　　道门禅师甚有天心，便是天竺王，何风流人也。（《高僧传》二。）
　　◎释宝林
　　宝林，京师龙光寺沙门，时人号曰游玄生。
　　◇檄太山文竺道爽（据文称寓言假事，则道爽及智静皆托名。）
　　沙门竺道爽敢告太山东岳神府及都录使者，盖元玄创判，二仪始分，上置璇玑，则助之以三光，下设后土，则镇之以五岳，阴阳布化於八主，万物诞生於其中。是以太山据青龙之域，衡霍处诸阳之仪，华阳显零班之境，恒岱列幽武之宾。嵩峙皇州之中镇，四渎之所坟，此皆禀气运实，无邪之秽。神道自然，崇正不伪，因天之覆，顺地之载，敦朴方直，澹然玄静。进道四运之端，遏履五教之精，内韬通微之资，外朗道德之明，上达虚无，下育苍生，含德潜通，无遐不彻，游步九崖，翱翔玄阙。故能形无正始，呼吸阴阳，握揽乾坤，推步八荒。夫东岳者，龙春之初，清阳之气，育动萌芽，王父之位，南箕北斗，中皇九天。东王西母，无极先君，乘气凤翔，去此幽玄，澄於太素，不在人间。荡消众秽，其道自然，而何妖祥之鬼，魍魉之精。假东岳之道，托山居之灵，因游魂之狂诈，惑俗人之愚情。雕匠神典，伪立神形，本无所记，末无所经，外有害生之毒气，内则百鬼之流行。昼则谷饭成其势，夜则众邪处其庭。此皆狼蛇之群鬼，枭蟒之虚声。自三皇创基，传载於今，历代所崇，未睹斯响也。故《零征记》曰：夫神正者，则潜曜幽昧，上腾高象，下戏玄阙，逍遥云影，龙翔八极，风兴雨施，化若雷电，行厨不设，百味自然，含慈秉素，泽润苍生，恩过二养，位若朝阳，应天而食，不害众命。此乃灵翔之妙节，清虚之神道。若神不正者，则干於万物，因时托响，传惑於俗，沮成散朴，激动人心，倾财极杀，断截众命，枉害中年，殂其骨肉，精神离迸，痛伤元气。东岳之神，岂此之谓也。故《枕中戒》曰：「含气蠢蠕，百虫勿瘿，无食鸟卵，中有神灵。天无受命，地庭有形，粗禀二仪，焉可害生。」此皆逆理，违道本经，群民含慈，顺天不杀，况害猪羊，而饮其血。以此推之，非其神也。又《五岳真神》，则精之侯，上法璇玑，下承乾坤，禀道清虚，无音无响。敬之不以欢，慢之不以忄戚，千誉万毁，神无增损，而汝矫称，假托生人，因虚动气，杀害在口。顺之则赐恩，违之则有祸咎。进遏谄伪，永无贤轨，毁辱真神，非其道也。故黄罗子经《玄中记》曰：「夫自称山岳神者，必是蟒蛇；自称江海神者，必是蟒蛇；自称天地父母神者，必是猫狸野兽；自称将军神者，必是熊罴虎豹；自称仕人神者，必是鼋鼍；自称宅舍神者，必是犬羊猪犊。门户井灶，破器之属，鬼魅假形，皆称为神。」惊恐万姓，淫鬼之气。此皆经之所载，传之明验也。自汝妖祥，渐逾六载，招来四远，靡不响应。送疾而往者，如小水归海，获死而还者，哀呼盈路。重者先亡，便云算尽。轻者易降，自称其福。若使重患难济，则汝无恩，中容之疾，非汝所救。三者无效，焉可奉事？乃令群民投身归命，既无良医善药，非散发之能降。经旬历月，曾无影报。以此推之，有何证验？又国太元桓王及封锡，六国之懿节，三台之辅，光赞皇家，黎元慈悦，天福谬加。体婴微疾，谓汝之祗，能感灵德，故宣德信命，诣汝神殿，献荐三牲，加赠珍异。若汝圣道通乾坤致妙者，何不上启九皇，下谘后土，参集百灵，显彰妙术，使国良辅，消疾获安。既无响应，乃奄薨逝。验此虚妄，焉足奉哉。又昔太山石立社移，神灵降象，遐声万代。此则乾坤之所感，显为时瑞。汝托称其圣，既不能兴云致雨，以表神德，图妖邪以损真道，正使汝能因动箸，举杯尽酒，犹为鬼幻，非为真正，况无其征？有何神也。又太山者，则阎罗王之统，其土幽昧，与世异灵。都录使者，降同神行。定本命於皇记，察都籍於天曹，群恶无细不拾，纤善小而无遣。总集魂灵，非生人应府矣。而何弊鬼，诈称斯旨，横恣人间，欺绐万端。蓬林之树，鸟鹊之野，翕动远近，列於祠典。聚会男女，树俗之心，秽气外，枭声远布，毒锺王境，为害滋甚。夫云雾蔽天，群邪翳正。自汝妖异，多所伤害。吾虽末流，备阶三服。每览经传，而睹斯孽，推古验今，邪不处正。吾将荡秽光，扬圣道，告到严钩魅党，还游冢墓，餐果饮泉，足生之路。既令群民无倾财之困，鸟兽无罗网之卒。若复顾恋望餐不去者，吾将宣集毗沙神王和心罗子等，授以金刚屯真师。勇武秋霜，陵动三千，威猛难当，曜戈明剑，拟则推山。降龙伏魔，靡不稽颡。汝是小鬼，敢触三光，鹤毛入炭，鱼行镬汤，倾江灭火，朝露见阳。吾念仁慈，愍汝所行，占此危殆，虑即伤心。速在吾前，复汝本形，长归万里，沧浪海边，勿复稽留，明顺奉行。（《弘明集》十四。）
　　◇檄魔文
　　释智静顿首顿首明将军轮下，相与玄途殊津，人天一统，宗师虽异，三界大同。每规良会，申展曩积，而标榜未冥，所以致隔。今法王御世，十方思顺。灵网方申？纲弥ㄌ。大通有期，高会在近，不任翘想，并书喻意耳。
　　夫时塞有通，否终则泰，千圣相寻，群师迭袭。昔我皇祖，本原天王，体化应符，龙飞初域。节权形以附万邦，奋慧柯以覆六合，威荡四邪，扫清三六，方当抗横纵於八区，ㄌ纲于宇宙，夷静七荒，宁一九土，而冥宗不吊，真容拟位，重明寝晖，灵舟覆浪。故令蚁聚邪番兴兹凫见暴起，а染真途，尘惑清众，虐锺苍生，毒流万劫，怀道有情，异心同忿。我法王承运，应期理乱，上承高胄，下托群心。秉天期以笼三千，握圣图以隆大业，云起四宫，鸾翔天竺，降神迦维，为时城渐，绥抚黎元，善安卿士，奖导群情，慰喻有疾。严慧柯於胸中，被神甲於身外，愍十八之无辜，哀三空之路绝。志匡大荒，靖安平难，百域千邦，高伏风化。承君不忌，重迷自覆，深摄愚怀，故守伪见。狼据欲天，至鸣神阙。畔涣疆场，抗距灵节。谓大位可登，弘规可改。览兹二三，远为叹息。昔大通统世，群方影附，有伪痴天魔，不遵改节。干迕圣听，陈扰神虑，领卒归区，权形万变，精甲照曦，霜戈拂域，灵鼓竞兴，响冲方外，矫步陆梁，自谓强盛。王师一奋，群邪殄丧，众迷革心，望风影伏。况君单将，骁然一介，士无方寻，众不成旅，而欲违背，陵虐华邑，篡夺灵权，腾貌最胜，以为气真。可不谬乎？今释迦统世，道隆先劫，妙化荡荡，神罗远御，智士雍雍，云算盖世。武夫龙跳，控弦万队，协略应真，奇谋起拔。故命使持节前锋大将军鉴阎浮都督归义傍萨陀波仑，独禀天奇，蒙尘玄镜，神高须弥，猛气笼世。善武经文，忠著皇阙。领众十万亿，扬镳首路。使持节威远大将军四天都督忉利公导师，武胜标群，文超宏谋，妙思绝尘，心栖梦表。忧时忘身，志必匡世。领众百万亿，鸾飞天衢，使持节征魔大将军六天都督兜率王解脱月，妙思虚玄，高步尘表，略并童真，功侔九地，悼愍三途，忿若纵害，援剑慷慨，龙回思奋。领众四百万亿，云回天门。使持节征魔大将军七天都督四禅王金刚藏，朗质映晖，金颜遐烛，恩过九阳，力倾山海。右眄则蒙汜飞波，左顾则扶桑落曜，德无不照，威无不伏，领众七百万亿，虎眄须弥。使持节镇域大将军九天都督八住王士大维摩诘，奇算不思，法柯远震，体合神姿，权逾万变。呼吸则九服云从，叱咤则十方风靡。哀彼下民，无辜三楚，领众九百万亿，饮马虚津，使持节鉴後大将军十三天都督小千诸军事九住王士大文殊，承胄遐元，形晖三曜，胤自紫宫，神高体大，应适千涂，玄算万计。群动感於一身，众虑静於一念。深抱慈悲，情兼四摄，领众若尘，翱翔斯在。使持节匡教大将军录魔诸军事群邪校尉中千王观世音，智略渊深，慧柯远振，明达四通，朗鉴三固。或托迹群邪，曜奇锋起。或权形二九，息彼途炭，挥手则铁围摧岩，嘘气则浮云颓。能为万方不请之友，领众不思，杖戈虎啸。使持节布化大将军三界都督补处王大慈氏，妙质纵网，天姿标桀，体喻金刚，心笼尘表，猛气冲云，慧柯远奋，无生转於胸中，权智应於事外，志有所规，无往不就，威恩双行，真俗并设，领众八万四千，严警待命，勇出之徒，充溢大千，金刚之士，弥塞八极，咸思助征，席卷六合。乘诸度之宝轩，守八正之路，跨六通之灵马，控虚中之神辔，弯四禅之劲弓，放权见之利箭，鸣骥桓桓，轻步矫矫，奉命圣庭，曾无有阙，誉邦导师，胜子五百，幽鉴天命，来投王化，圣上开襟，感气归顺，皆受名爵，封赏列土。功侔旧臣，声盖万域，而君何心，横生异计，偃蹇边荒，规固常位。毒害勃於苍生，天祸流於永劫，可不哀哉？可不谬哉！君昔因时，为物所惑，狂迷君心，投危外窜，百行一愆，贤达常失。久谓君觉智返愚，归罪象季，来身抽簪，同游群隽，以道自权。荣名终始，如何摄愚守谬，偷安邪位，托痴山以自高，恃见林以游息，耽六欲之秽尘，习邪迷以怡性，建怡慢之高幢，引无明之匈阵，阔步荒途，轻弄神器，途篡天宫，抗冲日月，恐不果哉？举手而映三光，把土以填巨海，虽拟心虚标，事之难就。将军殖福玄津，原承弥远，华貌然，群情属目，望胄之基易登，由来之功可借。君可改往修来，翻然归顺，谢过朱门，以道齐好。家国并存，君臣同显，身名获安，晓迷达观，眷属晏然，可不美哉！今王师克举，十万翘辔，手提法罗，齐舞群圣。道柯曜於前驱，灵鼓震於後队，神钟一扣，十方倾覆，海浪飞流，陆原涌沸。于斯之时，须弥笼於一尘，天地回於一粟，无动安於左衽，妙乐曜於右手。神力若斯，岂可当也？我法王体道仁慈，不忍便袭，权停诸军，暂台灵辔，临路遣书，庶回迷驾。君可蚤定良图，面缚归阙，委命皇庭，逍遥玄境，隆名内晖，游形外寄。上方即任，非君是谁？夫慧当识机，明誉免祸，穷而知反，君子所美。斯乃转祸之高秋，取功之良节。昔夏桀无道，殷王致伐，商纣首乱，周武建师，此即古今蓍龟，将军之明诫。相与虽乖於当年，风流宜同於道味。人天崎岖，何足致隔？想便欢然，通书致命，所以窃痛其辞，委曲往反者，不欲令兰芳夏凋，柯摧颓，深维致言，善自量算。无使君身倾匡三趣，莫令六天鞠生ㄗ稗。造颖眄目，助怀惕然。临路遣书，诸情多愤，言不藉意。（同上。）
　　◇破魔露布文（释宝林）
　　贤劫大千微尘年，五浊鼎沸朔，现寿百龄日，使持节都督恒沙世界诸军事征魔大将军净州刺史十地王臣金刚藏使持节都督八万波罗蜜诸军破结将军领魔蛮校尉大司马梵州刺史八地公解脱月等，稽首和南上圣朝尚书，谨案：夫六合同曜灵之鉴，群流归百谷之王，万化均於空玄，众奇宗於一智。斯盖理有宗极之统，物无殊趣之会。是以如来越重昏而孤兴，蔚勤功於旷劫，曜三途之高明，拔洪痴於始造。穷圣德之区奥，究无生之虚致。览物化之枢机，握宏德之绂绀。至若英姿挺特，神光赫奕，虽复千晖并照，固已绝矣。身殊万状而非众，体合至妙而不一，应出五道而非生，示入形亡而非灭。希夷悦惚，无名无像，莫测其深，靡知其广。应群感而不劳，周万动而常静，历恒沙以倏忽，抚八荒於俄顷。两仪颓陷而不夷，力负潜移而不易。吸大火而不焦，怀洪流而不溺。乾坤不足以语其德，文玄不足以明其道。巨包六合，不可以称其大，妙入无间，不可以明其小。尔乃亭毒苍生，化兼始母，无欲无为，而无不为。翱翔於应变之途，逍遥於有无之表。挺达群圣之端，恬淡涅之域。二乘韬思於重忘之致，十住息虑於动静之机，梵王咨嗟以归德，帝释伏膺而厌位。其为圣也，亦已极矣。於是应定光之遐记，验大通之图录，出五道而龙兴，超帝皇以命世。道王三界，德被十方，畿甸恒沙，都邑大千，偃九定之间室，登七觉之云观，濯八解之清池，游总持之广苑。尔乃戴慈悲之殿，处空同之座，兖龙众好，天冠顶相，左辅弥勒之流，右弼文殊之匹。前歌大方之雅颂，後舞四摄之銮拂，卫以八住体虚之士，侍以四果卓落通仙。三台唯圣，六府唯贤。尔乃宣教姬孔，宰守虞唐，扬威汤武，州牧三皇。其为化也，坦八正之平衢，开三乘之通津，列无为之妙宅，济大苦於劳尘。杜三恶之奸路，启欢乐於天人。爵以果伯之位，禄以甘露之餐。功巨者赏以净土之封，勋小者指以化城之安，此乃超百王之洪业，太平之至治也。五趣宦身之清朝，四生土位之宗极，而群迷愚险，背真弥旷，欣濡沫之近足，忘江湖於远全。故魔王波旬，植愚根於旷始，积迷心於妄境，泛三染之洪波，入邪见之稠林。至乃窃弄神器，假伪冒真，夸王天宫，分列岳土，制命六天，纵肆偏威，内以三公诸毒卿相九结，外以军将六师戎卒四兵，内行跋扈，不忌皇宪。自火萤光，争晖天照。故乃顷者抗行神威，扬兵道树，震雷公霹雳之声，列担石吐火之众。又持世致惑於静室，波仑悲号於都肆，斯皆痴狂暴纵亏於圣节，作乱中夏，为日久矣。圣皇悼昏俗之聋瞽，悲弱丧以增怀，将总群邪以齐见，会九流而同津。於是命将大势之徒，简卒金刚之类，茹金嚼铁之夫，冲水蹈火之士，勇卒尘沙，骁雄亿万，星流风发，龙腾魔境。置军万全之策，逼寇必死之野，而魔贼不祗，敢执蛮荆之蠢尔。抗宗绘之逋傲，建麾於自骄之地。结固於云迷之佥。傍唐重复，侠叠鳞次。且其形势，则痴山嵯峨固其前，爱水浩汗涨於後，邪林蔚荟蒙其左，痴涧渊玄带其右，尘劳之卒，豺视於交境；六师之将，虎步於长逵。望若云起蔽天，雾塞六合，其为盛也，开避罕有。臣等於是承圣朝之遐威，出超图之奇略。盖以高算之笼，弥以玄策之围，精骑千里，步卒万币，游师翳野，屯塞要害，使前将军檀那望悭麾以直进，後军毗邪蹴懈卒於其後，禅那略游骑於其左，尸罗防密奸於其右，外军沤和浪骑队於平原之上，走逗兵於诘屈之下。陈虎旅而高骧，设危机於幽伏，中军般若握玄枢之妙鉴，把战胜之奇术，控亿兆之雄将，拥尘沙之劲卒。於是众军响应，万途竞进，感动六合，声震天地。雄夫奋威浪奔，白刃之光，夺於曦曜。法鼓之音，乱於雷震，必马じ以腾掷，迅象飞控以驰驱，禅弓烟举而云兴，慧箭雨洒以流虚。鞭以假名之策，蹴入无有之原，研以师子之吼，刺以苦空之音。挥干将而乱斩，动戈矛而竞偃，横尘尸以被野，流营血於长川。崩痴山之嵯峨，竭爱水之洪流，穷僭於诸见之窟，挫高於七慢之巢。於是魔贼进无抗鳞之用，退无希脱之隐。虑尽路穷，回遑靡据，魔王面缚於魔庭，群旅送命於军门。诸天电卷以归化，迷徒风驰於初晖。皇威扫荡，其犹大阳之晨霜，注洪流以灭爝火，故使万世之逋寇，土崩於崇朝。中华之昔难，肃清於俄顷。斯诚圣皇神会之奇功，旷代著世之休列。虽昔殷汤建云功於夏郊，周武扫清氛於商野。斯乃上古之雄奇，岂以得齐於圣勋。臣辄奉宣皇猷，绥慰初附，安以空同之宅，充以八解之流，防以戒善之礼，习以六度之风，耆年者悟其即真於新唱，弱丧者始闻归欤之音。夫应天顺罚，春秋之道，兴功定乱，先王所美。元恶以宾，祗从圣宪，六合同明，廓清宇内。玄风遐扇，率土怀庆。朝有康哉之歌，野有乐哉之咏，功高道大，非见所表。圣虑幽深，非言能宣。粗条皇威奇算之方，又列众军龙骧之势。电驿星驰，谨露布以闻。臣等诚惶以扌卞。
  </div>
  <div class="pagination">
   <a href="全上古三代秦汉三国六朝文_page479.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page475.html">
    475
   </a>
   <a href="全上古三代秦汉三国六朝文_page476.html">
    476
   </a>
   <a href="全上古三代秦汉三国六朝文_page477.html">
    477
   </a>
   <a href="全上古三代秦汉三国六朝文_page478.html">
    478
   </a>
   <a href="全上古三代秦汉三国六朝文_page479.html">
    479
   </a>
   <span class="current-page">
    480
   </span>
   <a href="全上古三代秦汉三国六朝文_page481.html">
    481
   </a>
   <a href="全上古三代秦汉三国六朝文_page482.html">
    482
   </a>
   <a href="全上古三代秦汉三国六朝文_page483.html">
    483
   </a>
   <a href="全上古三代秦汉三国六朝文_page484.html">
    484
   </a>
   <a href="全上古三代秦汉三国六朝文_page485.html">
    485
   </a>
   <span>
    ...
   </span>
   <a href="全上古三代秦汉三国六朝文_page481.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
