<!DOCTYPE html>
<html>
<head>
    <meta charset="UTF-8">
    <title>香艳丛书 - 第 286 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 286 页/共 467 页</h1>
    <div class="content">此青城主调予作也。　　 
　　予《戏寄孑周》云： 
　　为我殷勤问某郎，年时玉体较前长。 
　　楼边有眼飞新斗，灶下何心怨老王。 
　　打扛（去）莫宽红结束，上坟应着素衣裳。 
　　更饶一出查关好，十四娇娃旗下妆。　　 
　　某溺于珠郎，约偕遁，格于郎傅不果，计无所出，遂就缢，时人悲之。挽以四字，云“珠斗高悬”，可谓雅切。　　 
　　京师照相馆，近有数家，当以寓且园者为最。有一纸，桐仙危坐鼓琴，莱卿佩洋表执雕扇听之。予笑谓人曰：“此当名《雅俗共赏图》。” 　　 
　　中书君语予曰：“霨卿热中有冷，如秋冷中有热。”予笑曰：“此何必言冷热，直谓之炎凉可耳。” 　　 
　　有自谓与某郎交厚者，刺刺不休，或厌之，予私为之解曰：“此君不让古人。”怪诘其故。则应曰：“子不读明人文乎？所谓‘相公厚我’，厚我，且虚言状者也。”彼此不禁捧腹。　　　　观小郎与客作象棋戏，郎局将败，予戏曰：“象过河可免。”郎疑不可，因告之曰：“他人不可，若则可。”客讶问故，曰：“佛有云‘象马兔三兽渡河’，即此注脚也。”相与轩渠不已，而郎面有嗔色。　　 
　　诸郎闲有诨号，如霞芬之小表嫂，可对筝秋（郑丽芳）之老同年。最奇者，人呼朵仙（杨桂云）为山查糕。诘其故，则笑曰：“所为又红又甜也。”为之绝倒。　　 
　　小郎问予曰：“状元几年一个？”告以故。则迟疑曰：“设无其人，奈何？”因言：“方今人才极盛，岁取之不尽。不似若辈花榜状头之每艰其选也。”郎甫首肯，一醉汉大笑，曰：“你莫信他哄小孩子话。” 　　 
　　或于灯红酒绿间，导予以谒当道之利。笑谢曰：“仆诚愚贱，窃谓向达官低首，不如向相公屈膝。” 


　　〖注：■，米＋追，音追，粉饵也。〗  

　　喟庵丛录（三则）　清　休宁戴坤太素 

　　家妓官妓之分 
　　古有家妓官妓之分。《斋策》云：“孟尝君之舍人与夫人相爱。君曰：‘睹貌而相爱者，人之情也。’此夫人盖家妓美称耳。”《湘山野录》云：“南唐韩熙载纵家妓与宾客生旦杂处，则家妓不能检也。古于官妓亦不检。”《开元天宝遗事》云：“长安平康坊妓女所居之地，京都侠少，萃集于此。每年新进士，必以红笺名纸书谒其中，时人呼此坊为风流薮泽。”《唐摭言》云：“裴度狎游，为两军力士十许辈凌轹，势甚危窘，求救于同年胡尚书证。”《唐语林》云：“牛僧孺谓杜牧日：‘风声可畏，妇人若有顾盼者，可取置之所居，不可夜中独游，或昏夜不虞，奈何？’言恐人劫之，则官亦不能庇。盖杜牧之有军人护之，不致犯官法者以此。”温庭筠上盐铁侍郎启云：“强将糜鹿之资，欲学鸳鸯之性。使幽兰九畹，伤谣诼之情多；丹桂一枝，竟攀援之路断。牛衣有泪，蜗舍无烟。”其文凄惋。玉泉子云：“温庭筠初客江淮间，扬子留后姚勖厚遗之。庭筠所得钱帛多为狭邪所费，勖笞逐之。以故庭筠卒不中第。”《旧唐书?庭筠传》云：“乞索扬子院犯夜为虞侯所击，败面折齿，诉之令狐绹。绹捕虞侯，虞侯极言庭筠狭邪丑迹，乃两释之。”《北梦琐言》云：“唐干宁中，进士张翱于宿州刺史陈璠席上调妓，竟鞭背而卒。”《资治通鉴》云：“天成四年五月，李仁矩以诏谕两川至梓州，董璋置宴召之，日中不往，方拥妓酣饮。璋执入驿，欲斩之。仁矩流涕拜请，仅而得免。”《梦溪笔谈》云：“石曼卿为集贤校理，微行娼馆，为不逞者所窘。曼卿醉与之校，为街司所录。曼卿诡性不羁，乞科决，街司杖遣之，是可鉴矣。”《能改斋漫录》云：“冯京少尝薄游里巷，为街卒所絷。鄂帅王素见而释之。”《齐东野语》云：“浙漕坐唐说仲友与官妓为滥，苔妓使承。妓曰：‘贱人与守滥，亦非死罪不可承。’顾实无之。而杨诚斋以教授狎官妓，乃黥面以耻之。”《山房随笔》言：“岳阳教授陈诜与妓江柳狎，守孟之经杖柳，文其鬓以‘陈诜’二字，押隶辰州。此均所谓虐无告也。”王彦宏疑雨集左卿阿锁诗云：“饶他二字感皇恩”注云：“进士介松年与之押，奉旨松年除名，左大饶他。”盖法已渐得其中也。古有待人家妓者。《南史?王琨传》云：“琨以男女无亲授受，颜师伯内妓传酒，令置床上，回面避之。”《花当阁丛谈》云：“钱同爱使妓从后掣落文太史璧巾。太史不顾，露顶而去。”古人待官妓者，《道山清话》云：“蔡襄守福唐于道山亭妓宴，陈烈闻妓发声，即越墙攀树逸去。李觏诗嘲之曰：“山鸟不知红粉乐，一声拍板便惊飞。”《湘山野录》云：“王安石过扬州，宴有官妓。安石不肯坐而去。一妓答曰：烧却车船，延之上坐。”《鹤林玉露》云：“杨邦乂少处郡庠，同舍拉出饮，托言友家，实娼馆也。娼艳妆出，公愕然疾趋逸归。”刘昌诗芦浦笔记司农少卿杨獬曾誓曰：“妓女之席，誓不敢入。渝盟受殃，神质于旁。”《辍耕录》云：“倪瓒眷妓赵买儿，令其自洗，从夜渝旦，竟不作巫山之梦。”《云林遗事》载此事，作“赵爱儿。”人之性情嗜好，不能强同。汇而志之，亦风流佳话也。 

　　嘌说 
　　程大昌《演繁露》云：“今世歌曲，比古郑卫泛滥者，名曰嘌唱。”周密《癸辛杂志》云：“高疏寮得何氏女，善小唱嘌唱五百余曲。其记诸色伎艺人俱杂男女，后拨入勾拦弟子嘌唱赚色十四人，皆女子。”耐得翁《古杭梦游录》云：“嘌唱谓上鼓面唱令曲小讴。驱驾虚声，纵弄宫调。与叫果子唱耍曲儿为一体。”昊自牧《梦粱录》云：“唱嘌为引子四句，就入者谓之下引带，无引带者曰散曲。”以此知挟妓曰嘌，起于宋。谓之嘌者，以妓乐籍。嘌俗写作嫖。《货殖列传》云：“设形容，楔鸣琴，榆长袖，蹑利屣。目挑心招，出不远千里，不择老少。”说者谓始于《管子?女闾》。实则天地间有此一事，机动于天，非由人也。《太平广记》云：“葱岭以东人好淫，故龟兹于阗，置女市以收钱。”《魏书?龟兹传》云：“俗性多淫，置女于市，以收男子钱入官。”《世说》云：“天城七市，第七为淫女市。” 

　　守宫狐记 
　　同治间有王生者，雅俊士也。就馆晋阳，所居在魏楼之下。王生故豪于酒，尝储美酒置案上。一夕既寝，篝灯未熄，忽见一美人凭案吸酒。须臾，颓然倒地化为狐。王生乃揭帐徐起，抱之入衾。至四更许，狐醒复化美人，见生大惭，起身欲走。王生止之曰：“今夕可共为乐，何必走也？”美人曰：“我尘心已断千年，徒以嗜酒为累，致亵于君，令人赧然。然君故风雅士，我与君又比邻，他日长为清谈良友也可。”因与生谈述古事。美人曰：“我乃北齐守宫狐也，居此千二百余年。始居邺宫，常往来晋阳，后乃定居此。上帝以我舍身护主，已注名仙籍矣。”王生曰：“吾闻南北朝时，北齐最淫虐无道，汝为之守宫何也？”美人曰：“固也，以主德论之，当时南有梁，北有周，皆胜于齐远甚。以吾所事之主论之，彼乃兜率天宫仙女，偶谪人间，群仙以其入昏乱之世，选我守宫以护之。伊古以来，自天子至卿相之家，皆有狐守之，人自不见耳。” 
　　王生曰：“汝所事何人也？”美人曰：“北齐文宣皇后李祖娥也。后为赵郡李希宗第二女，生于魏孝庄帝二年巳酉九月九日，名曰祖娥，即以为字焉。年十五，大丞相高欢闻其贤且美，纳为太原公洋之夫人。洋兄澄为大将军，见之而惊艳之，乃以其意告洋，愿得一近仙姝而已。洋惧祸以告祖娥，祖娥日夜啼泣，欲自引决。余时为婢，事至不得己，跪告祖娥，愿以身代。祖娥喜，余即以法易容，态度举止，俨然李夫人也。是夕余代夫人伴大将军寝。大将军甚喜，初不知为伪也。赵郡李氏故礼法名家，既闻祖娥失节，则大訾议之。祖娥亦无以白明也。其后大将军为奴所杀，太原公代其任，遂废魏主，称号大齐皇帝，立祖娥为皇后。余亦封为守宫仙主。祖娥生二子。长曰太子殷，次曰太原王绍德。皆温雅韶秀，酷肖其母。而齐主昏暴淫酗，杀人如麻。后宫妃殡，稍不如意，或使左右裸而辱之。惟于皇后则始终敬之。齐主殂，溢曰文宣帝。其弟常山王演弑太子殷而自立，逾一年而殂。其弟长广王湛代立。湛为王时，见李皇后之美，及即位，李皇后居昭信宫，湛欲逼淫之不从。乃谓曰：‘不从将杀尔子。’后大惧，欲自杀。余复告祖娥以身代，又如前法为桃僵之代，于是齐主常入昭信宫，亦以为李皇后也，甚宠之，如是者半年。每闻齐主入昭信宫，则祖娥仓皇藏匿，惧其久而觉也。乃与余谋，诈称有身以却齐主，齐主果不复入宫。将及一年，齐主怪其不生子，乃掩其不备，微服驰入昭信宫。是时余不在宫，祖娥支颐而坐，齐主怪其不为礼也。怒曰：‘汝自称有身，何至今不育也？’左右欲为解围，乃诡对曰：‘昨皇后生女，一日即死。’齐主愈怒。曰：‘尔杀我女，我何不杀尔儿。’立命左右将太原王杀之。祖娥大哭，呼天不已。齐主命左右褫其衣裤，挞之，流血淋漓而死。余还，忽见祖娥已罹酷祸，亟以真丹置其口，阅两时而苏。齐主载以犊车，送入妙胜寺为尼。祖娥年三十矣，遂终身蔬食，皈依佛教。余亦朝夕调护不离。凡调养半年而愈。其后齐为北周所灭，后妃皆送入关。而周人慕文宣李后之名，必欲得之。余又随护西行，以金贿周有司及宦者。后亦敝衣毁容，竟免入宫，置之安尼寺。而高湛之后胡氏等皆选入周宫，丑声大播。越二年祖娥谪限满，还天仙本位。”王生与莫子偲先生（友芝）同年，曾以此语之。子偲先生曾志之别集云。 

 

　　课脾约　清　王晫木庵　着 

　　有脾初来，年方十四，指挥未谙，约法数章：翰墨图书，只此是吾长物。牙签玉轴，从令隶汝所司。毋使蠧穴行间，及乎鼠残侧理。闭门读易，拨炉时起沉烟。绕迳寻诗，拥篲先除落叶。烹茶有候，细验松涛。洗砚临流，防侵石眼。三春早起，何妨汲水浇花。五夜眠迟，勿厌开帘引月。煮兰汤而侍浴，少小无猜，爇艾纳以熏衣，经时不散。勤调粉饵，亲喂金鱼。背诵经文，私教鹦鹉。画图常令拂拭，窗几莫不净明。兴至留宾，肴核不呼而具；倦来谢客，枕簟惟命是从。药裹关心，向日频移树影。丝桐在壁，凭弦渐解琴声。仿郑氏之通经，我当怜尔；羡石家之擅爱，汝其勉之。 
　　顾梁汾曰：风流文雅何减晋人。 
　　张山来曰：有脾如此，主人宠眷可知。设闺中生妒，其奈之何！ 


　　妇德四箴　清　徐士俊野君 

　　德 
　　为妇之道，在女己见。幽闲贞静，古人所羡。柔顺温恭，周旋室中。能和能肃，齐家睦族。二南风始，礼法备矣。 
　　言 
　　男唯女俞，礼分内外。长舌阶厉，雅诗深戒。林下风清，厥惟应对。不逾阃阈，专警士昧。 
　　容 
　　闺房之秀，实惟容仪。非尚妍华，无俾俗嗤。凝妆俨然，可对明镜。周身雅度，必中以正。岂无膏沐，勿过修饰。岂无衣裳，勿伤轻逸。所贵人重，无取人怜。以此为.容，宜家罔愆。 
　　功 
　　春蚕秋绩，纤手勿惜。缝裳缀绽，兼议酒食。锦绣纂组，害于女红。勤则生善，俭则至丰。用儆四德，以勉三从。 
　　王丹麓曰：先生晚年授经闺阁，仿视听言动之义，作为言德容功四条箴而警之，真堪羽翼圣贤，传诸久远，彤管生辉。 


　　桂枝香　清　杨恩寿 
　 
　　序 
　　夫黄河引吭，扬旗亭之芬；青童念世，入广陵之梦。知音苟存，风尘非污。情感所结，因缘斯会。从来韵事都在歌场，词人艳称亶其然矣。况乃三生石上，别有精魂；万人海中，特标奇赏。此君小异不抚掌而即知仙，君子何嫌愿交魂而羞送抱？泥忆云而香远，木择鸟以枝荣。方雅为之解颜，鄙薄闻而短气。遂使玉堂金室，王夷甫借作清谈；兼之月扇云衣，刘梦得录为嘉话。其为传播，夫岂寻常。若夫千红万绿之郊，小袖秃拎之客，仙步纤郁，花貌参差。飞上九天，凤皇叫矣；坐观千古，丹青杳然。惹戏蝶之娟娟，绕飞萤之个个。骋将素练，少陵还有缠头；解却罗襦，于髡愿闻芗泽。顾乃摧折自守，飘飖独立冰霜。扶其弱质，云水洗其清矑。寻杜牧于维扬渡头，识马周在新丰逆旅。替舒华幔，宵张有味之灯；密界乌丝，朝课深情之帖。果使王唱第一，郗策无双。唤作夫人，揩溧阳公之老眼；论伊内助，发随园叟之清歌。嗟乎！江山憔悴，尚有文人；丝管流连，都非乐地。方其萧辰偃蹇，尘鞅凄凉。郁郁刚肠，茫茫俗物。软裘快马，拥他赤县官曹；妍迹丹唇，送出绮窗歌笑。穷巷生鱼之地，不立王商；古原咏草之章，罕逢顾况。子真褦襶，鬼亦揶揄，遂乃良游写怀，哀弄睦耳。安石寄情于吹竹，子野叫绝于闻歌。寸心欻倾，两美适合。夺雀虬之秀句，红儿百篇；埽白傅之闲愁，阳陶一曲。然而高歌望子，对青眼以增悲，酒杯借人，照朱颜而自惜。实途穷之隐痛，非情累之不遗。此吾蓬海所为掷简哀来摇毫涕下者矣！是则情以双奇，义以独贵。尘梦那知鹤梦，桃花肯逐杨花。启夕秀于长安道旁，占春色于少男风里。嚼为宫征，含鸡舌以生芬；肖就荣华，向蟾宫而证果。一掬英雄之泪，洒遍当场；千秋风月之词，助谁下酒！客有弹成艳曲，还应想入云花，惹得名香，从此不知兰麝。 
　　 同治九年岁次庚午十二月既望长沙王先谦序 

　　自序 
　　秋日新晴，闲窗遣兴。偶阅《品花宝鉴》，摘取桂伶往事，填南北曲若干，阅十日而成。持以示客，客滋疑焉。以为填词院本，类多阐扬忠孝节烈寓激劝之意，使阅者有所观感，此奇之所由传也。子独多夫伶人，特为传之，厥旨安在？余曰：“否，否。桂伶操微贱业，能辨天下士。一言偶合，万金可捐。虽侠丈夫可也。是乌可不传！且田君以伟男子乞食长安，当时所谓负人伦鉴者，未尝过而问焉。卒令乞怜鞠部，成豪侠一日之名。斯亦足以羞当世矣！感惯所积，发而为文，岂仅为梨园子弟浪费笔墨哉！”客唯而退，爰记于简端。 

　　桂枝香 
　　破题 
　　【蝶恋花】 
　　意蕊情根森桂栋。天上人间，好证蟾宫梦。暖气嘘开冰窖冻，少男风里春痕重。 
　　唤作优伶心骨痛。偶遇名流，扶向云霄送。内助论勋交口颂，浩书合降翩翩凤。 
　　醒靛贾威收夏楚， 
　　诸名士豪洗冬烘。 
　　俊优伶贞抱秋心， 
　　状元郎名高春殿。 

　　第一出　拜尘 
　　【绕地游】（生巾服上） 
　　花时春昼，酿熟梨花酒。问才人，肯放芳辰闲度，桂香在手，杏娇插首。惹心心都念皇州。 
　　（集句）紫薇花对紫薇郎，有志青云白玉堂。霄汉几多同学伴，天台桂子为谁香。 
　　小生姓田名源，字春航，姑苏人也。名重前卢，才推短李。先父与绿衣之选，慈亲享黄发之龄。年仅二旬，即登一第。计偕北上，便道往大名任所，谒见舅父张公。一路盘桓，腊尽始来京邸，寄居宏济禅寺，幸遇高卓然、史南湘两位诗人，携酒评花，消磨岁月。京城梨园之盛，首推联锦一班，如袁宝珠之待徐子云，杜琴言之待梅子玉。燕台花选，早道其详。小生所特赏者，独在李桂芳一人。不独晓风杨柳，贯耳如珠；抑且清露芙蕖，守身似玉。我吟魂一缕，早消于清丝脆管时也。 
　　【二郎神】 
　　登场候，小魂灵早飞到舞裙左右，吐出余香容细嗅。纵多梦想，敢期非分绸缪。（至其舞腰纤细，款步盈盈，真似天女化身，不能摹拟。）怕愁杀花枝开遍后，逐渐的散花红瘦。（迨珠唇乍启，兰气初嘘，丹凤一鸣，万鸟齐默矣。）没来由，抵多少燕语莺喉。 
　　我细想桂郎色艺超群，一时倾倒。若使小家子辈，定露出许多轻狂样儿。你看他庄重不佻，恂恂如读书子弟。虽是聪明绝世，也因根蒂不凡。不世之珍，必是应运而生的呵。 
　　【前腔】 
　　问宇宙，这狡狯早教人猜不透。（古今来）女孩儿（美质）生应彀。乾坤清气，又交（与他）蕙质全收。（既生此一副花容，一腔慧性，就该予以富厚之境，不合使沦落歌场。天乎！天乎！无乃刻乎。）纵不延卫玠兰陵寿，不强如这歌衫舞袖。（但桂郎虽沦落风尘，操此贱业。究竟身居日下，名震京师。这些藉时文以博科第者，虽然轰轰烈烈，将来与草木同腐，无人识其姓名。）问状头可能敌鞠部班头。 
　　只恨我客囊告乏，旅费不充。日在戏园，花费不少。几件衣服，都付质库去了。于今手中窘迫，无处张罗。不独与桂郎握手无由，就想去听他的戏，也不能彀，好颓气人也！ 
　　【集贤宾】 
　　莽书生从不解旅况羁愁，只将他怨尤。（既不能）接膝清谈倾肺腑，为甚事害（的我）金钱乱丢。（咳）（我自系恋他，故用去几两旅费。也不过今日下馆子，明日买官座。何曾与他通过姓名，这真是未曾相识已相思了。）梦儿里曾携卿手，卿可也梦寻侬否？缠绵久，把情丝系与青青柳。 
　　今日天气晴和，听得太和园贴了联锦条子，不免唤田安出来，向他张罗几百枚大钱，买个座儿，便可饱看一日。（唤介）田安那里？（丑扮田安上）惟大肚皮方耐饿，是穷老斗好镶边。老爷叫小人何事？（生）我今日要向你借几百大钱，往戏园逛逛。（丑）小人只剩得一件破衣。昨日当了，今日才有饭吃。于今一文也弗有。老爷，这戏有什么看头？（生）人生行乐耳！（丑）行乐不行乐，饿是握不得的。（生）手无半文钱，不能看戏，且在戏园门口窥望一番，或能遇我桂郎，也未可料。田安，你看守卧具，我去也。（下。丑）你看老爷饭也不吃，车也不套，竟自去了。待我禀知太夫人，倒也合着发愤忘食，安步当车两句话头啰。(诨下) 
　　【梁州新郎】（净扮车夫，小旦男装，坐车上） 
　　天寒翠袖，香尘涴透，珍重卸妆时候。中怀绵邈，无端眉上新愁。凭你舞松高髻，唱肿歌喉。惯侑（这一辈）肥痴酒。（那里有）识曲周郎，聪明心性，筝边回过青眸。微情荡，相思扣。罗绮如山人似数，寻不出（一个）同心偶。 
　　我李桂芳，才自太和园演戏回来，早则僧楼擂鼓矣。车夫，（净）有。（小旦）天气不早，索须将牲口赶起者。（净）知道的。（急下） 
　　【簇御林】（生上） 
　　坐暖车（的慢腾腾）逗留，跑飞车（的俊翩翩）骅骝。狰狞队队豪门狗，呵叱酸儒落后。（你看园子散戏了，车马轰逐，如人山人海一般。桂郎为何尚不出来？令人焦闷也呵。）晚烟稠，夕阳一片须为（我）玉人留。 
　　（净推车急上，碰生跌介。小旦）好可恶的狗才，为什么不小心？碰跌了人。快去扶起才是。（净扶生介，生大怒介）大路之中，将我碰跌。难道你也衡过文来，是没有眼睛的。同我到街道厅去，敲断这厮狗腿。（净怕介，小旦）这也怪不得他，是我催他走起的。得罪了老爷，我告罪罢。（生见小旦大喜介）不妨不妨，原是我自己失足跌的。（小旦）衣服弄脏了，待我下来拂拭罢。（生）免劳免劳，不敢不敢。（小旦）好个宽洪大量，我就得罪了。（拱手，净推车下。生）我好侥幸也。 
　　【金络索】 
　　一笑锦纷飞，片语春融透。（便）拜倒车前也合生生受。若非青衫狼藉泥涂，乞他一盼谁能彀。（那车夫呵）（谢）壮夫力抖。（那车儿呵）（恰）机缘巧凑。三生石可布街头。涸辙鱼，（权）做攀辕手。可怜我一个心儿，可怜我一点情儿，怎常共（这清脆的）车铃，诉 
　　【尾声】泥污的靴儿旧，尘渍的衫儿绉。他心坎中也横躺着一介书痴否？ 

　　第二出　议宝 
　　【青玉案】（小旦男装上） 
　　蓦地心头人一个，没理会情丝锁。一阵黄昏微雨过，柳意缠绵桃花命薄，风激纱窗破。 
　　（集句）花如罗绮柳如烟，检点春光又一年。此曲只应天上有，酒旗歌扇旧因缘。 
　　侬李桂芳，字媚香，金陵人也。生长名门，浮沉蓟地。行年十七，混迹梨园。昨抵京师，隶联锦部。虽操贱业，恰抱冰心。上自王公，下迄负贩，无不临场叹赏，暗地揄扬。集朱履之三千，都为着眼；掷金钱之十万，广纳缠头。蓄积频年，囊中充足。欲得同心之侣，订以终身。便可跳出火坑，脱离苦海。每演戏至独占一出，窃叹彼此钟情，得人而事。我辈虽失足优伶，亦何不可做出一番事业，慧心只眼，留佳话于后人乎！ 
　　【渔镫儿】 
</div>
    <div class="pagination">
<a href="香艳丛书_page285.html">上一页</a><span>...</span><a href="香艳丛书_page281.html">281</a><a href="香艳丛书_page282.html">282</a><a href="香艳丛书_page283.html">283</a><a href="香艳丛书_page284.html">284</a><a href="香艳丛书_page285.html">285</a><span class="current-page">286</span><a href="香艳丛书_page287.html">287</a><a href="香艳丛书_page288.html">288</a><a href="香艳丛书_page289.html">289</a><a href="香艳丛书_page290.html">290</a><a href="香艳丛书_page291.html">291</a><span>...</span><a href="香艳丛书_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
