<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 375 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 375 页/共 658 页</h1>
    <div class="content">　　惟太元六年龙集荒落冬十月哉生魄，试守豫章太守殷君谨遣左右某甲奉清酌芗合，一簋单羞，再拜奠汉故聘士豫章徐先生，惟君资纯玄粹，含真太和，卓尔高尚，道映南岳，逍遥环堵，万物不千其志，负褐行吟，轩冕不易其乐，时携虚榻，伫金兰之眷，千里命契，寄生刍之咏，非夫超悟身名遁世无闷者，孰若是乎？夫诚素自中，微物为重，苹藻是歆，实过牲牢。（《艺文类聚》三十八，《御览》五百二十六。）
殷康
康，融子，为武康令，迁吴兴太守，有集五卷。

　　○为武康县教

　　自今郭邑居民，有死丧者，可令送两坩粥。（《书钞》一百四十四，《御览》八百五十九引《殷康集》。）

　　○明慎

　　奔车之上无仲尼，覆舟之下无伯夷，盖言慎也。（《御览》四百三十）

　　古人云，骄奢人之殃，恭俭福之场。（《御览》四百三十一）
殷茂
茂，融少子，太元中为国子祭酒，隆安初，迁太常，历散骑常侍特进左光禄大夫。

　　○上言宜令清官子入学

　　臣闻弘化正俗，存乎礼教，辅性成德，必资于学。先王所以陶铸天下，津梁万物，闲邪纳善，潜被于日用者也。故能疏通玄理，穷综幽微，一贯古今，弥纶治化。且夫子称回，以好学为本，七十希仰，以善诱归宗。《雅》、《颂》之音，流咏千载，圣贤之渊范，哲王所同风。

　　自大晋中兴，肇基江左，崇明学校，修建庠序，公卿子弟，并入国学。寻值多故，训业不终。陛下以圣德玄一，思隆前美，顺通居方，导达物性，兴复儒肆，佥与後生。自学建弥年，而功无可名。惮业避役，就存者无几，或假托亲疾，真伪难知，声实浑乱，莫此之甚。臣闻旧制，国子生皆冠族华胄，比例皇储。而中者混杂兰艾，遂令人情耻之。子贡去朔之饩羊，仲尼犹爱其礼，况名实兼丧，面墙一世者乎。若以当今急病，未遑斯典，权宜停废者，别一理也。若其不然，宜依旧准。窃谓群臣内外，清官子侄，普应入学，制以程课。今者见生，或年在格，方圆殊趣，宜听其去就，各从所安。所上谬合，乞付外参议。（《宋书·礼志》一，太元元年，国子祭酒殷茂上言，通典五十三，作太元十年。）

　　○李太后服议

　　太皇太后名称虽尊而据非正体，主上纂承宗祖，不宜持重，谓齐服为安。（《通典》八十一，隆安四年，太常殷茂议。）
殷浩
浩字渊源。（或作深源，或作泉源，皆唐人避讳改。）融兄羡之子，成帝时，征西将军庾亮引为记室参军，累迁司徒左长史，後称疾，屏居十年，永和中，简文辅政，徵为建武将军扬州刺史，父忧服阕，徵为尚书仆射，不拜，复为建武将军扬州刺史，加中军将军，都督扬豫徐兖青五州军事假节，为姚襄所败，坐废为庶人，徙东阳之信安县，有集五卷。

　　○遗王羲之书

　　悠悠者以足下出处，足观政之隆替，如吾等亦谓为然。至如足下出处，正与隆替对，岂可以一世之存亡，必从足下从容之适？幸徐求众心，卿不时起，复可以求美政，不若豁然开怀，当知万物之情也。（《晋书·王羲之传》）

　　○遗褚裒书

　　足下今之太上皇也。（《後魏书·张普惠传》）

　　○易象论

　　圣人知观器不足以达变，故表圆应于蓍龟；圆应不可为典要，故寄妙迹于六爻，六爻周流，唯化所适，故虽一画，而吉凶并彰，微一则失之矣。拟器托象，而庆咎交著，系器则失之矣。故设八卦者，盖缘化之影迹也。天下者，寄见之一形也，圆影备未备之象，一形兼未形之形，故尽二仪之道，不与乾坤齐妙，风雨之变，不与巽坎同体矣。（《世说文学篇》注）
殷仲堪
仲堪，融孙，孝武时为著作佐郎，冠军谢玄镇京口，请为参军，迁长史，领晋陵太守，父忧服阕，召为太子中庶子，领黄门郎，寻为振威将军、都督荆益宁三州诸军事、荆州刺史假节，镇江陵，坐事降号鹰扬将军，又坐水灾，复降号宁远将军，安帝时为桓玄所败，自杀，有《毛诗杂义》四卷，集十二卷。

　　○游园赋

　　尔乃杖策神游，以咏以吟。落叶掩蹊，果下成林。（《御览》八百二十四）

　　○将离赋

　　尔乃理辔杖策，或乘或步。行悲歌以谐欢，朗长啸以启路。（《艺文类聚》十九）

　　○太子令

　　朝廷遂为吾营室。顾吾不才，而大兴役费，深用愧惕。冬气已应，作者殊常寒苦，可使监殿舍人一月赍酒肉称劳赐之。吾蒙月俸，钱上生尘，无所用之，可以供事。（《御览》八百三十六引《殷仲堪集》）

　　○上白鹿表

　　巴陵县清水山，得白鹿一头，白者正色，鹿者景福嘉义。（《艺文类聚》九十五）

　　○表

　　赐鬃马一匹。（《书钞》十九）

　　○奏请巴西等三郡不戍汉中

　　尚书下以益州所统梁州三郡人丁一千番戍汉中，益州未肯承遣。仲堪乃奏之曰：

　　夫制险分国，各有攸宜，剑阁之隘，实蜀之关键。巴西、梓潼、宕渠三郡去汉中辽远，在剑阁之内，成败与蜀为一，而统属梁州，盖定鼎中华，虑在後伏，所以分斗绝之势，开荷戟之路。自皇居南迁，守在岷邛，衿带之形，事异曩昔。是以李势初平，割此三郡配隶益州，将欲重复上流为习坎之防。事经英略，历年数纪。梁州以统接旷远，求还得三郡，忘王侯设险之义，背地势内外之实，盛陈事力之寡弱，饰哀矜之苦言。今华阳清，陇顺轨，关中馀烬，自相鱼肉，梁州以论求三郡，益州以本统有定，更相牵制，莫知所从。致令巴、宕二郡为群獠所覆，城邑空虚，士庶流亡，要害膏腴皆为獠有。今远虑长规，宜保全险塞。又蛮獠炽盛，兵力寡弱，如遂经理乖缪，号令不一，则剑阁非我保，丑类转难制。此乃藩之大机，上流之至要。

　　昔三郡全实，正差文武三百，以助梁州。今浮没蛮獠，十不遗二，加逐食鸟散，资生未立，苟顺符指以副梁州，恐公私困弊，无以堪命，则剑阁之守无击柝之储，号令选用不专于益州，虚有监统之名，而无制御之用，惧非分位之本旨，经国之远术。谓今正可更加梁州文武五百，合前为一千五百，自此之外，一仍旧贯。设梁州有急，蜀当倾力救之。（《晋书·殷仲堪传》）

　　○与相王笺

　　奉所赐马铠，既足以奖厉懦心，又以光华远任。（《御览》三百五十六）

　　所致玉佩，光润清越。（《御览》六百九十二）

　　○与徐邈书

　　后者妇人之贵号，在妻前言后，在母则加大。礼天子之妃称后。《关雎》曰，后妃之德，后妃二名，其义一也。设使皇后处内，贵妾必不可称妃。（《通典》七十二）

　　○致谢玄书

　　胡亡之後，中原子女鬻于江东者不可胜数，骨肉星离，荼毒终年，怨苦之气，感伤和理，诚丧乱之常，足以惩戒，复非王泽广润，爱育苍生之意也。当世大人既慨然经略，将以救其涂炭，而使理至于此，良可叹息！愿节下弘之以道德，运之以神明，隐心以及物，垂理以禁暴，使足践晋境者必无怀戚之心，枯槁之类莫不同渐天润，仁义与干戈并运，德心与功业俱隆，实所期于明德也。

　　顷闻抄掠所得，多皆采饥人，壮者欲以救子，少者志在存亲，行者倾筐以顾念，居者吁嗟以待延。而一旦幽絷，生离死绝，求之于情，可伤之甚。昔孟孙猎而得，使秦西以之归，其母随而悲鸣，不忍而放之，孟孙赦其罪以傅其子。禽兽犹不可离，况于人乎！夫飞，恶鸟也，食桑葚，犹怀好音。虽曰戎狄，其无情乎！苟感之有物，非难化也。必使边界无贪小利，强弱不得相陵，德音一发，必声振沙漠，二寇之党，将靡然向风，何忧黄河之不济，函谷之不开哉？（《晋书·殷仲堪传》）

　　○答徐农人问

　　徐农人问殷仲堪曰：“礼，服高祖父母齐衰三月，若其父承重者，为当服一周，为故自服其本服邪？若服其本服，不以父重而增者，假如玄孙持高祖重，玄孙之子来孙本都无服，父服三年而子吉服，惧非丧纪差降之义。若来孙本无服而今有服，则曾玄孙宜以父承重而加也。进退迷惑，不知所行。”

　　殷答曰：“祖父在而祖母没，则父服厌周。祖父後亡，则父服三年，而孙之服一定无变，是知孙之于祖，自有正服，不以父服为升降。又疑玄孙承重，来孙无变。案《礼记》有子姓之服，苟恩尽亲毕，缟冠玄武，非为无变矣。”

　　徐又问曰：“父在为母，虽服以周断，至练礻覃庐杖，大制无亏，故孙得遂其本服。若父出後，降祖在不杖周，则孙不得同父之服明矣。若父还反重，又当从父升亦明矣。如此，升降由父，不得恒自定也。未有斩服不异至亲，而子正制三月之外，或都无服者也。他人同爨，而为之缌。缟冠玄武，微厕吉饰，求之五服，故为无变。他人之不若，此所大惑也。”

　　殷又答曰：“父在为母，先王明义，屈之以周服，而情未有异也。哀亲故寝苫枕草，毁瘠，杖而後起，创巨痛深，弗可顿夺，故渐之以祥练，申之以礻覃月，此盖有由。不变其本则降矣。子有降而孙得遂，仲堪所谓不随父升降者也。（《通典》九十六）

　　○水赞

　　大象无形，气以分粗。淡淡冲津，质有虽虚，清澜可濑，明激弗渝。孰能怀之，泛然靡拘。（《艺文类聚》八）

</div>
    <div class="pagination">
<a href="全上古三代秦汉三国六朝文_page374.html">上一页</a><span>...</span><a href="全上古三代秦汉三国六朝文_page370.html">370</a><a href="全上古三代秦汉三国六朝文_page371.html">371</a><a href="全上古三代秦汉三国六朝文_page372.html">372</a><a href="全上古三代秦汉三国六朝文_page373.html">373</a><a href="全上古三代秦汉三国六朝文_page374.html">374</a><span class="current-page">375</span><a href="全上古三代秦汉三国六朝文_page376.html">376</a><a href="全上古三代秦汉三国六朝文_page377.html">377</a><a href="全上古三代秦汉三国六朝文_page378.html">378</a><a href="全上古三代秦汉三国六朝文_page379.html">379</a><a href="全上古三代秦汉三国六朝文_page380.html">380</a><span>...</span><a href="全上古三代秦汉三国六朝文_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
