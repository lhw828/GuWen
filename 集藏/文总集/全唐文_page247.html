<!DOCTYPE html>
<html>
<head>
    <meta charset="UTF-8">
    <title>全唐文 - 第 247 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 247 页/共 603 页</h1>
    <div class="content">    揖傲吏以逍遥，启真经於探讨，则知辨万物，富有三宝，假影外之微阴，喻域中之大道。惟彼罔两，同夫纠纟墨，邈兮难名，混兮不测。离娄目眩而方见，桑宏心计而宁识，其出也与影俱游，其入也与阴俱息。乃谓影曰：子於我兮何力？我与子兮保德？将诘之於心，请对之於臆。殊途兮同归，孰是兮孰非？进岂苟得，退殊所希，系我有待，俾尔相依。在波澜而比目，升□汉而联飞，胡乃折责其持操，而欲论乎等威者哉！且夫出入随日，行藏任时，仪形长短，取象毫厘。虽曩华而今槁，岂变态而殊姿，语默无滞，类达人之舒卷；视听无及，符至道之希夷。原夫以阴托影，以影辅人，行则无迹，居必同尘。不乐葆大，宁悲贱贫，茹藜被褐非所耻，腰金鸣玉非所珍。谁泣杨朱之路，谁迷宣父之津？诚滑疑於至理，不夭阏於天真。则知於物有凭，处身如寄，和光远害是其道，先人後已是其义。鉴之者虽临水而罕窥，畏之者将奔走而奚避，欲明有象於无象，有愧知音之意。
    ☆孙翊仁
    翊仁，天宝十年进士。
    ○朝元阁赋（以“高抗山顶，升览清远”为韵）
    神之本也，以朝为大，乾之德也，以元为高，合二美以制阁，俾万人兮不劳。何哉？彼朝元之为状，厥高因於岩嶂，岌で兮初谓涌於山巅，崔巍兮又谓居於天上。崇崇之势，博敞宏壮，斜窥渭北，笑玉树而徒空；俯对终南，与金阙而相抗。迥出象外，信非人间，阳乌乍转以回翼，翔不逮而空还。七对同游，罢还襄野，万国以会，自是涂山。既而元冬启景，六合清迥，法驾行幸於温泉，羽旆骈罗於高顶。帝乃跻棱层，考休徵，天之动，日之升，驰缭垣以望{穴叫}{穴条}，开闾阖而越凌兢。视远如迩，临高可凭，於以旁眺，於以回览。窗前桃实，在方朔之深知；阁上凤巢，表帝轩之圣感。昔秦皇学道，汉主长生，祈年既筑，望匝复营。人既劳止，事卒无成，岂比夫向背山泽，密迩皇城。池八水而下临无地，阶重岩兮上摩太清，至若早霜启色，积雪初晴。壮泰山之日观，比天台之赤城，信我后之攸处，与神仙之混并。嗟乎！登高作赋，十上何晚，题陆□之阁，吾道应行；荐扬子之文，其事不远。
    ☆房宽
    宽，天宝十年进士。
    ○泰阶六符赋（以“元亨利贞”为韵）
    天垂象，其徒实繁；圣作则，克叶元元。故六符之效祉，同五星之可言，匪侵名於傅说，不夺彩於轩辕。有道则见，频然以明，示万物之咸若，表三阶之砥平。历历珠贯，煌煌弁横，高以视卑，八荒仰其不忒；低而能触，四海悦其光荣。昔昧者谓前王之淫纵，今明者彰我后之元亨，既归仁於垂拱，亦叶政於阿衡。宁不以变理诣极，耿耿莫京，麴蘖以之作醴，盐梅於是调羹。近取诸身，长乎庶类，率土虽广，至德遐备，救旱则霖雨为先，济川则舟楫是利。不然者，奚得与南极而齐出，拱北辰而为次，彼无报，既织女之多惭；皖尔服箱，知牵牛之增愧。继东井之应福，何颍川之足懿？事契其诚，万邦以贞，亦既启瑞，终然永清。且逢时而不隐，犹牧谦而作程，每避日以照曜，孰与月而争晶？顺秋冬以回干，随河汉以低倾，宁直降龙驷之特禀，应仙郎之美名。信可久而可大，等无臭，而无声，谬管窥以体物，幸刍荛之见并。
    ☆沈仲
    仲，天宝时进士。
    ○象环赋（以“谦德无事循转”为韵）
    佩服之设，惟德是瞻，夫子之服素而博，夫子之德称而廉。式制象以表诸俭，岂无玉兮体乎谦，谦而伊何？服用有则，舍宝佩庶，以彰其无位；制象环实，亦明其让德。匪玉兮匪金，是雕兮是刻，取其焚身之齿，夺其截肪之色。磨而不磷，涅而不黑，相彼兮，谓其之有离；制此环兮，体其环之不极。因良工以表器，奉圣人以聘国，苟炯戒之斯存，曷威仪之有忒？於是不师尔制，爰始我谋，错落增色，晶明克舒。写金规於顾兔，掩素彩之随珠，崇其五寸之范，辉彼十围之躯。贵其文兮，我则文而能洁；谓其曲也，我则曲而不逾。既圆体以就满，亦虚中而应无，服为身表，环为佩器。若礼义之相须，岂周旋之暂坠，将以体象其法理，亦以循环乎志意。杂章甫以为饰，腾组绶而生辉，蔚礼经以留规，掩水苍之故事。明夫素王立范，象岂因循，必使动容有则，箴规合伦。得礼容之不选，著盛德之日新，环之质兮，取其终始罔遗；象之齿也，取其坚白可珍。体夫子之历聘周流，似夫子之从时屈伸，象环之制兮，其义不浅；谦之旨兮，因斯而阐。道崇受物，用能宽而有容；理贵适时，体如丸而任转。忝明试以效拙，敢献赋而旌善。
    ☆韩液
    液，天宝时进士。
    ○公孙宏开东阁赋（以“风势声理，畅休实久”为韵）
    千载之下，凛然清风，才生於代，道积厥躬。洎六十而达，为百夫之雄，时然後遇，否极斯通。贱不忧贫，牧豕之心在；贵而好我，招贤之道崇。招贤伊何？东阁不闭，常虚怀以应物，每趋风以接袂。屈已於士，德必不孤，应以同声，冥而合契，爰符礼以为食，不倨贤而恃势。故门多长者之辙，奄有辉光；座必非常之人，亘以年岁。岂惟开阁於暇日之中，抑亦留心於接应之际，道不虚行，有闻有声。方积善以志其大，匪饰非以外其情，故人得盛大之誉，馆得招贤之名。欣其托身之先，美其投足之始，名以才著高因下起，槐市居尊，柏台是履，多士拭目，群英倾耳。犹尚德以尊贤，将兴化以致治，岂比夫郑驿迎而为贤，陈榻解而称美。然以匪阶而迁，任道而畅，自家刑国，封侯作相。不出十年之中，独立群贤之上，钦若前哲，惟德之休。其仪棣棣，其政优优，知足则止，辞荣而归侯；好贤不倦，垂范而空留。且资以时须，贤为代出，得之者则政举，失之者则政逸。安得不开阁以崇敬。祛繁华而摭实，谁其嗣之？代何不有。惟秉钧与当轴，宜钦风而善诱，庶斯道之不亏，信昭彰之可久。
    ☆魏缜
    缜，天宝时进士。
    梓材赋，（以“理材为器，如政之术”为韵）
    昔成王纂位，周公辅理，命尔康叔，尹兹殷士。既因命以申劝，欲善终而令始，述文武之所修，陈艺术之攸起。播英声於典训，扬芬烈於国史，则知上之化下，如梓之材。遵绳墨以运思，受模於简能，其度木也，伫林衡之毕选；其取制也，仰亻垂和之所开。於是既勤朴斫，惟所云为，奚兹服用，靡尚精奇。信其有益，取於无私，工必止其淫巧，物欲称其事宜。去雕镂所以昭代俗之反素，涂丹护所以知礼义之攸施。拟古呈功，观象制器，或因事以立法，亦凭质而托类。临时通轨，开物以利，乃作诰於圣人，俾流戒於在位。凡教在始而法，在初莫不念乎？梓匠慎尔攸民苟方圆之失理，是风化之蔑如。故王者削殷迹，述周令，汲汲贤良，孜孜善政，招延俊造，以辅明盛。伟夫立德垂训，名言在兹，凡百斧藻，各共乃司。勿谓幽昧，神其听之，自然片善无遗，群材靡失。轮桷兼采，楝梁并出，实有补於大厦，方见用於王室。擅高会之规矩，腾雅颂之洋溢，阐无疆之淑懿，成不朽之政术。
    ☆汤履冰
    履冰，天宝时擢书判拔萃科。
    ○对梢沟判
    〈甲通梢沟三十里，主者按兴役不申。甲云：水漱之，不合申。〉
    甲义恤畲，志殷沟洫，惧襄陵之荐及，梢啮攸通，稽川之前闻，源流遂远。当以崇朝其雨，高岸为谷，无劳役之事，济稼穑之艰。里则斯遥，功则其倍，泾泥是沃，俄分数斗之谣；韩工已成，良开万代之利。岁自便稔邦由是臧，异东西之见分，宁嗟别思；殊刘项之有割，是悦昌期。漱而不徭，足以嘉尚，决而非役，奚用申为？粉署将绳，恐涉察泉之义；白圭思复，宜从因水之词。
    ☆张仲宣
    仲宣，元宗时对策擢第。
    ○对知合孙吴可以运筹决胜策
    问：朕闻武以保大定功，刑以禁邪止杀，轩辕三皇之圣，莫能去兵；陶唐五帝之聪，时犹振旅。故知体国经野，宜有吊伐，居安虑危，可无豫备。朕纂承丕业，虔守大宝，因祖宗之既康，恐文武之将坠。兢兢戒慎，翼翼忧勤，而德教诞敷，烽燧尚警。三边每劳於征伐，百姓不歌於耕凿，言念于役，深轸於怀。所以日旰忘餐，中宵辍寐，思谋臣以制敌，折冲於樽俎；索名将以守边，降伏其戎寇。行何法也，得致斯人哉？子等藏器待时，呈才应命，尽陈古今之事，备详攻守之策。至时贤著述，往彦勋庸，兵法有五十三家，宜分其四种；汉臣有二十八将，自比夫几人？景略可逮於孔明，张辽得齐於关羽，斛律光贺若弼，近代之用谁优？我李与李靖，先朝之光谁最？又邛南一方之地，碛西万里之域，将弃之以促境，宁守之以劳人？镇梁州至於流沙，军陇坂至於积石，险阻要害，子疑汝明。泰中岁役於防水，若为厘革；代北年疲於御塞，奚所变通？蓟门屯田，何术以休其弊；柳城梗涩，何筹以系其虏？凡此边廷，今为重镇，何经何见，何履何历？若兵不获已，用何奇谋？贞我师旅，使有征无战，必文可来之，施何异政？柔彼夷狄，使怀惠畏威。咸述尔能，直言其事，当有坛之拜，伫伸推毂之宠。
    对：臣闻玉弩垂芒，耀明威於紫纬；金方戒序，凝杀气於丹霄。然则负登枢，规七衡而立辟；垂旒御辨，法四选以详刑。是故黄运披图，静妖氛於涿鹿；丹陵启业耀佳兵於洞庭。伏惟陛下陟上帝这耿命，顺下人之乐推，总不测之谓神，包混成而为道。然後运天地日月以临之，泄雷雨水火以育之，宣道德仁义以绥之，张礼乐刑政以肃之。然则宿离无忒，天清也；海外无波，地平也；左学上庠，文明也；保大定功，武威也。由是东西沈潜，朔南浃洽，草木咸若，昆虫无天。犹且日慎一日，虽休勿休，俯徇谦光，循易象之明义；降询得失，追汉策之高踪。所以广访刍荛，旁求道路。臣戎旃贱伍，樗散陋容，策蹇以忘疲，励弱而知倦。猥兹庸菲，充赋阙庭，奉诏惭惶，启处无地。所冀齐庭设炬，九九这术先收；燕馆初开，先尊郭隗而已。敢绿斯议，庶竭丹诚。
    制策曰：“思谋臣以制敌，折冲於樽俎；索名将以守边，降伏其戎寇。行何法也，得致斯人哉？”臣闻晋谋元帅，汉召材官，必资悦礼之英，咸选良家之子。诚请秋风授律，吉日拜将，收不疑之十计，问子明之五策。赏必以功，罚必以信，则良将斯至矣，大功可举矣。制策曰：“兵法有五十三家，且分其四种。臣闻习手足，便器械，积虞关，具攻守，伎巧之兵也。权德刑，随斗系，因五胜，解鬼神，阴阳之兵也。雷动风举，後发先至，离合向背，而应变无常，形会之兵也。守正而用奇，详形而计战，兼技巧包阴阳，权宜之兵也。然後愤之以仁义，信之以赏罚，以我直而权其曲，以我智而薄其愚，以我和而制其离，以我治而乘其乱，故虽孙吴再生，亦不知为敌人计矣。制策曰：“汉臣有二十八将，自比夫几人？”臣闻汉有二十八将者，上应二十八宿也，或以文雅光国，邓禹有决胜之奇；或以武能威人，吴汉有绥边之略。功论树下，冯异之绩弥彰；冰结河中，王霸之诚尤著。臣以卑贱，夙无器业，窃循运合，圣恩不次，得参贤俊之末，安敢自强而比哉？清问猥及，臣当万死。制策曰：“景略可逮於孔明，张辽得齐於关羽，斛律光贺若弼，近代之用谁优？”臣闻景略之功也，孔明之绩也，张辽之谋也，关羽之烈也，斛律光之勇也，贺若弼之略也。广论之则耀灵不驻，略谈之又书不尽言。景略之佐秦坚。才骋如熊之捷。孔明之匡蜀主，克著卧龙之名。张辽运筹之方，可以归之於先轨。关羽搴旗之效，可以论之於後尘。贺若弼之破陈军，功先诸将。斛律光之扶齐国，名劣众人。以次而言，断可知矣。制策曰：“我李与李靖之功谁最者？”臣闻李者，智也仁也，勇也严也，躬教可以图始，心教可以保众，自伐三韩，克清九族，所以东夷之人不敢西向也。至於李靖者，安可同年而语哉？大征北狄，讵见绝其馀氛；授钺南蛮，宁见殄其遗寇。所以蛮胡猾夏，边鄙亟耸者，良由此也。制策曰：“邛南一方之地，碛西万里之域，将弃之以促境，宁守之以劳人？镇凉州至於流沙，军陇坂至於积石，险阻要害，子疑汝明，秦中岁役於防水，若为厘革，代北年疲於御塞，奚所变通？蓟门屯田，何术以休其弊？柳城梗涩，何筹以系其虏？凡此边庭，今为重镇，何经何见，何履何历？臣闻膜拜憬裔，既崇於吊代；昧谷遐方，实资於镇抚。薇亦柔止，犹闻遣戌之诗；瓜时在期，尚起践更之役。今欲明守边之术，开斥地之制，缅惟经算，俯访刍荛，讠叟闻鄙术，何足以观之？夫先王驭道也，必专其边守，疆以戎索，恃吾有以备，怀其所以来，招携以礼，怀远以德。今丸山在境，犹发度辽之师葱河卷，仍开拜井之屯。劳人远役，其何以哉？若乃务广其土，以疲基人，宿兵於无用之地，劳师於不御之俗，圣王之道，未之前闻。制策曰，若兵不获已，用何良谋？贞我师旅，使有征无战，必文可来之，施何异政？柔彼夷狄，使怀惠畏威。”臣闻季梁在随，楚朝罢议；仲尼居卫，晋国折谋。语曰：“死诸葛走生仲达。”陛下诚然德音发於帷幄，清风翔於无外，大启爵命，以示四方，拔将选才，各尽其用。急善同於饥渴，用人疾於应响，杜奸佞之门，废郑卫之乐，混清六合，实由乎此。虽西有不羁之寇，北有不宾之虏，征之则劳师，待之则无益。故班固曰：“有其田，不可耕而食；得其人，不可臣而藩。”来则惩而御之，去则备而守之，盖怀惠畏威也。
    但以日暮途远，汲深绠短，文不逮意，书何尽言。谨对。
    ●卷四百八
    ☆张绶
    绶，元宗时擢书判拔萃科。
    ○对牢祭有违判
    〈孟壬具少牢祭仲已，遽执毕入，赞者告已有违。已云：以备失也，得礼之中，何乃妄告？俱诣博士定。博士曰：礼和为贵，岂在争乎？科赞者，不伏。〉
    我将我享，惟羊惟牛，笾豆牲牢，非无升降，大夫命士，亦有等威。经礼孔明，宗祀无替，永言特牲之馈，实曰宗人之职。筮尸筮日，以崇宾主之仪；东序东房，克明兄弟之位。况举鼎告备，虽符将礼，执毕先入，未或愆仪。既南面以当阶又尊主而备失，其动也中，伊纠胡为？适明赞者无稽，更彰博士同恶，周旋既无失坠，小言则亦何伤。造次会靡愆违，知和岂能为贵，懵其礼物，博士不利於操刀；正以刑书，科者乃得其资斧。既厚诬於君子，亦浅之为丈夫，将子甘心，无或腾口。
    ☆刘系
    系，元宗时擢书判拔萃科。
    ○对牢祭有违判
    〈孟壬具少牢祭仲已，遽执毕入，赞者告已有违。已云：以备失也，得礼之中，何乃妄告？俱诣博士定。博士曰：礼和为贵，岂在争乎？科赞者，不伏。〉
    祭者曰荐，申其至诚，鬼之言归，於以明德。欲祠祖祢，必择牲，苟尔仪之兴睡，则其咎而焉往？孟壬三命是服，匪懈四时，既无忝於孝孙，将有事於皇祖。宿尸致祝，初设位於庙中；执豆陈笾，终展礼於堂上。相彼祀事，居然呆观，馈以少牢，俾申於孝享；用其柔日，愿接於神明。周旋自适於等威，终始不忘於齐敬。执毕而入，信邹人之知礼；卒事无规，奚赞者之妄告。徒质疑於博士，合书罪於斯人。
    ☆张浍
    浍，元宗时擢书判拔萃科。
    ○对给地过数判
    〈甲给地过数，科所由。曰更耕之田。〉
    凡制农田，是分地职，家给百亩，夫当一廛。矧伊所由，慎乃厥事，善相邱陵坂险，能均地邑人居。使一易之田，加之以二，再易之地，增之以三，盖居脊土者劳，则宅沃土者逸，将更耕以获利，与不易而方齐。故俗阜时康，以广数圻之外；家给人足，宁嗟十亩之间。旷土既无，代田是匹，欲科之罪，其善有词。
    ☆吕因
    因，元宗时擢书判拔萃科。
    ○对字诂判
    〈甲书字诂，所由计功不及日，请科罪，不伏。诉云：纸类不同。〉
    甲手挥五色，已临科斗之书；躬写六经，方麒麟之阁。而论其日课，将贻秋典。且羲和之晷，迟速有殊；简牍之差，短长非等。理宜课以畏爱之景，辨以功庸之效。先则穷其状迹，然後以刑科。何乃厚诬，仍令薄诉？须缄滕口之讼，方入噬肤之狱。
    ○对行荡瓮破奴死弃水判
    〈甲负瓮行，被乙荡倒，瓮破，索陪。乙不伏。又景奴死弃水中，人告之。〉
    埏填成器，闰资虚受之功；役使为臣，同禀最灵之德。他人毁弃，缗镪之直合酬；营魄消沦，埋瘗之义无隔。甲行负瓮，虽有类於戴盆；景畜家童，情有亏於物议。方汉阴之抱汲，初未忘机。等蜀郡之裁书，唯资力使。既而途遘卒遇，瓦解无全。命迫力殚，舟藏共远。不忘情於毁甑，乙合傥其锥刀；方念旧於敝帷，景须施其薪彗。已亏让行之美，更彰速朽之尤，折其片言，勒陪半价。辞名丹籍，委骨沧流，死埋应切，生情实爽，既违掩骼之典，宜从束矢之科。
    ☆杨守纳
    守纳，元宗时擢书判拔萃科。
    ○对梦得篱粟判
    〈索和诚家贫至孝，梦西篱下有粟，掘得十五锺。乡人以告非营求所得，请纳官。〉
    索和至孝，居家贫窭，因心则乌鸟翱翔，敝服则悬鹑碎羽。立锥无地，门挂陈平之席；至诚动天，庭列孟宗之┺。五芝繁茂，气杂仙灵，四壁森罗，隙流颓日。遂得元穹降祉，红粟呈祥，不资南亩之勤，自有西篱之锡。谅贞符所降，为纯孝之精，俗以表斯，孰能若此？乡人庸谬，妄相底讦，不违刘殷之德，须遵吕侯之典。
    ☆卢禧
    禧，元宗时擢书判拔萃科。
    ○对不受征判
    〈甲有赐田，不受征税。〉
    农之制地，征不过籍，德将见优，赏莫为税。伊甲也之介福，承贤者之馀庆，树勋公家，列爵王册。既未封於列土，方受赐於加田，爰及後昆，克奉先业。责其征税，徒称聚敛之臣；守以莫从，是谓博通之士。请依周典，无挠戴经。
    ☆卢术
    术，元宗时擢书判拔萃科。
    ○对履亩判
    〈丙为诸侯履亩，择其最好者取之。百姓上诉，御史纠违法。诉云：罪入已。〉
    凉以法，弊尚或贪谋之不臧，事将奚适？丙桐荷宠，茅土分荣，既称孤之是崇，在养人之为政，不有如伤之视，遽兴厚敛之文。且井屋既殊，收税有数，人或不足，君何取诸？苟纵欲之斯行，红粟多积；岂堪命之能久，黔首何安？敢请焚书，将以和众，遂命持斧，以问剖符。纵非入已之科，须当擅赋之责。
    ☆郭休贤
    休贤，元宗时擢书判拔萃科。
    ○对习星历判
    〈得甲称人有习星历，属会吉凶。有司劾以为妖款。云天文志所载，不伏。〉
    天道非远，人情难测，俯察仰观，知来藏往。顾惟所习，颇曰常途，取则四时，识乘蛇之度数；明诸六历，辨回蚁之循环。习洛闳之平生，得陵渠之志事，既知休咎，同入精微。攻乎异端，自贻伊，必若门传良冶，亦观过而知仁。如其职异灵台，乃钦哉而难恤，劾为妖妄，何太忽诸！引以天文，未闻其可。
    ☆袁自求
    自求，元宗时擢书判拔萃科。
    ○对粪田判
    〈或以斋月屠犬，县科杀生。曰为轻Ｂ１０所用。〉
    地邑人居，必参相得，劝功乐事，然後相亲。不易之田，亩百而尚逸；再易之地，倍三而犹倦。漆林之征，轻重是舛，园ㄩ之税，等差斯别。欲均沃脊，必资改更，故载芟载祚，泽泽其耕；不稂不莠，其稼。且轻Ｂ１０用犬，疆[B18I]用蒉，在《礼》经而可遵，於宪章乎何有？《禹贡》成赋，标乎上中之宜；周籍立规，备设牛鹿之制。况明君为政，动植以安，田祖有神，螟不作。科之屠罪，恐涉流言，宁益国以利时，岂弃人而爱犬。食旧德能保全而不忤，田有禽利执言而无咎。小狐汔济，未出险中，即鹿无虞，往而见吝。刑云不滥，君子尽心，有孚匪终，涣汗何惕？
    ☆赵自勤
    自勤，天宝中官秘书监，十二年自水部员外郎出为括州刺史。
    ○空赋
    无德而称者，则其称不朽；无形而用者，则其用不穷。若乃质混沌，气鸿，生天地之始，匝天地之中。不可知诘，其名曰空。夫空也者，迎之不见其首，随之不见其後，听之不闻，搏之不有。舒之则远弥六合，揽之则不盈一手，体无涯以为大，物有来而必受。徒意其湛尔无营，飘然至轻，向遥山而似画，对澄浦而同清。大而观之，则漭漫兮类元胎之貌；审而察之，则眇漠兮凝至道之精。故老氏曰：“有物混成，先天地生。”“寂兮寥兮”，孰能为其损益；不不昧，安可议其幽明。利万物有含容之德，包二仪有覆载之名，草木资空以长茂，日月乘空以运行。霜雁□鹏，非空无以矫其翼；乔莺幽鸟，非空无以习其声。夫天之无言，不能去苍苍之象；风之无声，不能萧萧之响。阴阳者气，犹不免於推迁；躔次虽高，亦未离於测想。岂若兮冥兮，吾则不知其灵；浩兮荡兮，吾则不知其广。含大化以虚无，起神功而惚恍，善计者无所用其筹策，善观者无以劳其俯仰。故能象帝之先，元之又元。以无有，入无间，引微明於纤隙，混馀碧於长天。随时小大，应物周旋，处覆盆而俱暗，引测管而同圆。入枝间而带影，通野外以含烟，或高深放旷，或委曲连绵。虽可名而可道，终默然而澹然。则有闲居至人，宴坐开士，黜聪明而反听，闭户庭而隐几。既而谛想群物，深观至理，穷未来寂灭之端，探过去混元之始。见众生生而不失，大化化而无已，知有为尽於无形，化万物归於一指。然後色空皆泯，验先觉於轮王；物我俱齐，得真筌於庄子。已矣哉！杳杳茫茫，地久天长，非色非相，不存不亡。故知大象无形，去文质而成体；至恒不变，混今古以为常。然则无施不适，应用无方，作器以虚中为贵，接贤以虚左为良。亦有谭国大夫，嗟已空於杼轴；倡楼孤妾，怨难守於空床。当今四海会同，群方清晏，邦国有不空之歌，太史绝三空之谏。独有文章游子，书剑沈沦，出门以虚舟遇物，入室以虚白全真。生也数奇，每有书空之叹；长而乐道，犹在屡空之贫。惜扬名之未达，恨干禄之无津，敢作课虚之颂，用投虚受之人。
    ☆郑察
    察，天宝时擢书判拔萃科。
    ○对举贤任选判
    〈得上封事，人云吏部计选不得其才，请命公卿举贤而任。所司云：知人之难，恐不绝私，非选士之策。〉
    底禄任人，惟贤是务，居位称职，无私乃可。况爰设天官，俾司衡镜，审轮辕之目，每得山公；表清通之心，更推裴楷。固不失士，将无弃才，何必咨尔公卿，获我髦彦。虽乡举里选，则有附於曩时；而操柄执权，谅难废於今日。且如知人匪易，绝私尤难，前王以之则哲，五伦犹是自疑。家官必择夫至公，庶流自息其贪竞，议乎经久，曷可因循？愚谓上封，未协中道。
    ☆郑宥
    宥，天宝时擢书判拔萃科。
    ○对字诂判
    〈甲书字诂，所由计功不及日请。科罪，不伏。诉云：纸类不同。〉
    八卦六爻，是生书籍；龟文鸟迹，遂成模楷。开汲郡之冢，升鲁国之堂，遂获遗编，因多坠简。惟甲婆娑王府，掌握银钩，取类笔耕，能成墨妙。弃其晷刻，差以毫厘，计功虽诉其短长，类纸难逃其简牍。必也时无所废，理实可凭须旌不匮之勤，宁窒有孚之讼。
    ☆赵陵阳
    陵阳，天宝时擢书判拔萃科。
    ○对燕弓矢舞判
    〈燕师国子以弓矢舞，乐师巡列，将挞之。曰氐诏来瞽皋。〉
</div>
    <div class="pagination">
<a href="全唐文_page246.html">上一页</a><span>...</span><a href="全唐文_page242.html">242</a><a href="全唐文_page243.html">243</a><a href="全唐文_page244.html">244</a><a href="全唐文_page245.html">245</a><a href="全唐文_page246.html">246</a><span class="current-page">247</span><a href="全唐文_page248.html">248</a><a href="全唐文_page249.html">249</a><a href="全唐文_page250.html">250</a><a href="全唐文_page251.html">251</a><a href="全唐文_page252.html">252</a><span>...</span><a href="全唐文_page248.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
