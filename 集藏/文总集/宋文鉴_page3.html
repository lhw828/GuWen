<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 3 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 3 页/共 75 页
  </h1>
  <div class="content">
   宋文鉴卷五
　　钦定四库全书
　　宋文鉴巻六
　　宋　吕祖谦　编
　　赋
　　感山赋　　　　　　　　　　　崔伯易
　　客有为予言太行之富其山一名皇母一名女娲或于此炼石补天今其上有女娲祠因感其説为之赋其辞曰
　　曲辕先生从先大夫之南征省黒许于紫霄访武王于朱陵授罗浮之隐书撷三茅之神英息肩淮泗之滨闭关歌与世无营一日梁国公子铜鞮处士闯然踵门悦然相亲曰先生倦游者矣祈有异闻先生不对賔请愈勤于是为论山中之物山中之民叙山中之遗懽咏山中之淳文二客相视而笑曰先生唐相之家族蕃西京京于吾乡驾财累程连聨高山见于羣经兹其不言疑未之行试为先生陈之何如公子赞之处士曰夫坤厚之势犹一人之体昆仑为之首自首而下岟防屹□无复平地陵轹百国有隂山焉横二千余里北为戎狄南为古圣之所治测中言之殆吾国之干位昕天铜浑周髀保章参地之形兹为最详上正枢星下开冀方逢胃而毕自栁以张乱则冀安弱则冀强起为名丘妥为平冈岿乎甚尊其名太行挟大河于楚东瞰北岳其在旁其髙也逦迤而上始莫知其髙也登蹑千里昻目而前望骇实与夫天当其深也缭绕盘辟始莫知其深也驰朔东而左转垂三月而见脊盛连延乎碣石传曰东海之水不尽而此山也吾莫知其所极此其知言哉如彼大邦圻钩壤连如彼大川洲维浦聨殊乡异观习乎所传坳然若鞍者曰鞍山突然若灶者曰灶山色黒者黒山形方者方山如此之类名何可殚墨翟察而知骥之贵尸俊过而辨牛之难穆王升由雀道而出世宗行自大河而还孝明尝登幸上党郡章帝以防至天井闗孟徳北上纪摧轮之恐谢公西顾引忧生之端阮籍失路而咏懐刘峻懐交而发叹归晋阳子惠之便道对二坂祖濬之祥观开元锡问于逢车武徳置县而当烦霍褰吾襟共附吾肘纒午壁之势探长城之口天门揭其部分乌岭支其蹂姑射王屋隆虑雷首靡迤嵚岑参错饤饾或拱其左或捧其右或其前或赞其后让以奇巘贡以重岫曽夸娥之输力攡大帝之宝授上晻暧兮击下砰磕兮鲸闘又若王畿之外五等诸侯奉命守土率属千万悉面内而腾辏此山之形也汾潞丹洹滹池淀易洓沁淇潼清源济溴奄呴将迎纵横漱激安阳巨马出其夸白防北涿度其液触遥阜以孤引防荣光而厯羃凝染渐渍裒青贮碧此山之容也奠荒有神开社有伯以风主威以云主泽飜手熯阳覆手霹雳近靡百城逺霈万域暴暑亟寒暗天一白烟不得为瘴气不得为疫岂其幽深也深其欲而难期其并合也合其力则无敌此山之气也轩后以来至于成王自时建都迁徙不常逺近表里其隂其阳春秋之前封国既多春秋之后唯晋为疆大抵以兵为阻以险为防守不敢防战不敢忘越至卑耳而齐相以霸一入孟门而平公防亡燕赵中山卫韩与魏或主山东或主河内或主山西或主河外或城其隈或据其防或保作咽颈或恃为腹心屯留有常阻山阳有常界跬步之侧万人死之复驱万人而地不少退如罴斯林如虬斯壑左顾右睨牙锋锷乘间薄人肝脑涂地以搴旗虏将而为乐不然假息窃视扞以城郭从姬歌儿名琲重璞不敢不献虽欲藏之亦终归乎攫抟骇乎哉固尝一朝之中一舍之间烹四十余万之众筑头颅之山举长平为鼎镬旧壁荒城豆分棊错今千余年幽隂寂寞此山之势胜也当时雄豪迭指交质行野者非乐其野逐兽者非即其兽裴徊陵陆逾跇陂阜裁约六国睥睨九道孰为龙首孰为天灶向背孰徙草木孰遘器械孰便慿倚孰厚东西孰广南北孰衺为虵孰尾为鹳孰噣孰方孰圆孰牝孰牡冲轮孰敏沮鴈孰懋孰利袭掩孰利藏覆孰此出击孰此入冦孰可徒抟孰可骑骤孰可啗诱孰可斥孰可接战孰可挑鬬孰最恐夜孰不欲昼胜此孰逐败此孰救佯道孰止乘乱孰走孰要于迩孰闭其后记省在目陈説在口慿轼结靷忿豢去就所过之邑鹯视狼吼诘无不讲向无不偶入军则建旗鼓入朝则佩印绶以国试胆以民试手为纵横家随以此售闗警迟速称画贫富矫尾厉角恐愒飜构鬼神不能窥其密贤畯不能纠其缪中人主之利欲移将相之恩旧其后或主或臣建功立业尤显闻于后世则有决羊肠之险壍此山之道攻荣阳伐韩以威天下应侯为秦昭王之谋也据敖仓之粟杜此山之阨距飞狐之口守白马之津使天下知所归者郦食其为汉髙祖之谋也逾此山入射犬破青犊之众杀谢躬于邺以收复天下为心者汉光武之谋也济河降射犬之众还军敖仓属魏种以河北事然后西向以争天下者魏武帝之谋也进据武牢扼其襟要俾窦建徳不能逾山入上党收河东之地而卒以并天下者唐太宗之谋也徐思以观亦吾之近藩北压燕蓟西临顺檀笼里控外聨区接寰州开其隅邑疏其间衡而为垒缺而为闗有朝歌内黄黎阳之支离有五原髙平广民之依攀前规成臯逆婴邯郸收褰帷趣驾之威宰簮笏假辔之官大城望之如云小城夹而金安各负城势熊骧虺蟠宿貔貅之徜徉峙刍粟之巑岏此又其山古今因人以明效者也偏隅之祲蒸郁成象或为楼阙或类亭障下利恳辟其土白壤谷备五种頴粟丰穰以陶则不窳以牧则易长骍鸨駩駽騧骊驖驵繁鬛赤喙黄脊白颡奇毛异骨駧駾駚驡或出凹揜或防广敞或随龁而乍散或就饮以羣往秦青覩之而目造父逢之而伎痒若乃边风夜号寒气朝荡木叶昼脱川原萧爽挺逸彩之疎瞬厉雄心之倜傥分腾而郊野暗聚鸣而阮谷响最下者赢粮载士日中而驰百里鳯臆兰筋探前抉后何止乎蹄间三丈马之所施险之所依有徳者然后能之其或守之不以道用之失其宜则是二者在所为盗贼之资司马侯告晋侯以先王之不务者非弃之也而吴起言商纣之国志有激于当时何则宣帝处先零金城而终贻汉患武帝倚元海并州而俄倾晋基自后聪曜石勒姚苌季龙元魏髙齐诸苻慕容呼侣啸类提占戎或屯于定襄或保于居庸或建都邺下或渡军河中或改元离石之北或僣号沙河之东胡尘一逾三闗遂空长沙之城洛阳之宫摇辔长驱传国都而扼踪暴衣冠于涂炭客宗庙于妖凶更帝迭王抑为盛衰其四方简册不可得而书者几防战而防攻由是观之为彼君者始之失于一朝遂使天下之人亲戚离散一百二十六载挂性命于兵锋此又当世贤人君子登髙虑逺所宜追述为万世深诫者也当彼之时国中窄而山中寛天下危而山中安外憸人苟容以盗官兮内浩歌乎考槃外吁嗟愁涕之辛酸兮内游鹿豕其方欢外穷奢极侈以相残兮内交让乎瓢箪外伏椹缩劒以衔寃兮内乐天其盘桓仁智所依仙圣其迹其动如龙非迅雷烈风不起其出如鳯非醴泉甘露不食服皇娲之妙道藏补天之神石或饵术而采芝或吞阳而液或自耦于樵钓或偶懐于老易引公和之余韵振文举之归策壄王二老犹自轻之士壶关令狐殆多言之客至精元以友造化绪余尚足以治万国此其山之隐逸也即以仰之首名归山岭营纡余巉岩孱顔曵泉绅之飘飖束云衣之回还樻众精于宝姥糁灵气于天丹矗雰霞之朝覆豁光怪之宵环其金则钣钖镠铣镣鑗鏋鑀其玉则琼玖琄璒琦璵璠石黄緑而青碧珠珉瑰而木难余粮石脂之硗防赭垩理长之烂斒隂映宛倚穹注蟠聨丝絺毡铅盐铜矾备先赋之不名距三方而祖防复有紫沙黄雾神钢是取逗落液于庳涧萃坚英于弱土播蚩尤之遗勇囘欧冶之灵顾下分擅乎百源上夹输于六务此其山之琛赂也其鸟五色豪鹰窟生崚嶒貌如秋胡皎月明星呴拨利防足巻枯荆雕趋鹗随往还青木栖则鵗鷣鸒鹳水止则□翠鳬防殊种诡类莫可殚名其状如麋有距囘角马尾声若钟磬以出为瑞赤虎文豹黄熊封豕麏鹿貒防行抟坐噬草则紫团之葠勤母漏卢麋衔牡蒙苁蓉首乌牛膝豹足龙沙虎须赤节紫蒨如雷茈胡云英玉支解蠡庵防鹿肠鹤虱彭根屈据泽态夭糅芳臭粉敷或同葩异实或冬荣暑枯或珎传太一或用讲史区木则有榛有栗其桐其椅篁篠懐风桃李成蹊楩柟枫桧思仲芜荑梓漆枢栲青檀紫葳枞檍槐枣棠榴楟黎阳栌檿桑枌榆棪槻交抵竝节韬唐防隄身縁中材实资疗饥松栢千歳蹇金石姿弥根万仭之峰落影千丈之溪孤干直出百寻而后有枝逺而望焉或如翔鸾或如蟠螭其大蔽牛其圆中规参差櫹槮下隔百歩犹樛戞而相羁公子矍然曰陆产之盛仆知焉不若是之详也且闻之汉甘泉肇于武帝唐含元建于髙宗或决事于上或受计其中始用材之有余终兴利于无穷陛下临御以来四十余年未闻图苑囿之观土木之工户牖朱緑之饰诏五嵗而一易服玩帷帐之具虽屡补而尚供四方黎元自视忲然咸愿献力京师进祺皇躬听钟鼓管籥之音瞻车马羽旄之容傥有司因亿兆之心率懐卫磁相泽潞之人披苍莽伐崆巄贱新甫之得简徂徕之封激春淫之悍豪扶丹济其来东经营庶民作为新宫以壮阆乎中区以周严乎九重高闱秘庐待从兮蜿蝉翠旗黄屋徃来其冲融追三雍养老之法申其孝慈复延英访问之迹考其邪正更取士之弊法着久官之新令明刺举劝沮之典絶苟简异同之政广庑长廊翼其两旁左选天下经术辩通之士以为议郎居讲朝廷疑难之义补百司之阙出委观民决狱之事以信其所详右选天下材勇温恭之人以为卫士居讲司马军机之要掌诸门之禁出委偏禆别屯之任以观其所莅兴利如此顾不为伟欤山日以开货日以通众庶习知勿为牢笼欲发者发欲攻者攻登者搰者剥者斵者烹者掇者絷者弋者四时憧憧皆民所同庶宝之沦幽万模之纷纭雕艧彩制羽毛羣弓矢铠楯之材舆马骨革之伦被服纎华鼓铸精珍三十取一归于县官宁有闻子富而父贫兴利如此顾不为伟欤公子再言处士再思之曰公子之惠亦云善矣且民可与乐成不可与虑始况乃三晋人号沉鸷孕鹑火之流烈感斗极之劲气瞻顾端巧手足便利蔑淫蛊狂厉之感无喘夜皲瘃之累专思虑而喜任侠贵然诺而多懻忮重沦奸侈之化孤守而莫变由防唐虞之泽弥久而未坠平居之际以义气相视驰马射兽以为乐投石防距以为戏悲歌慷慨以摅其郁矜夸功名以见其志自古受命之主不先得其土则先得其士不得其地不足以控诸夏不得其兵不足以威万防粤天宝失御之后事虽近而不复言而五代不纲之时其迹甚明而可以数朱梁失守则晋人南下而急攻河阳师厚不死则魏博六州据山口之路庄宗之祸由邺郡而起清泰之败縁上党之助蕃戎陷相而石灭邺兵过河而刘去或羣盗乘隙而并出或前军自此而先渡河东之举昧李骧疾度控孟津之策世宗之征赖车驾倍程有南平之遇可畏也如人懐心腹之疾难去也如木受根柢之蠧故吾太祖皇帝之兴也践祚五月亲平泽潞念贼失仲卿之计不西下而直趋懐孟而我用向拱之言速济河而击其未聚离穴成擒吴祚之前料登无难色李氏之深谕如洪波薄江借海以为力大霆击空与电而俱赴交广闽蜀之区淮海江汉之壖彊侯暴王袭顿蹁跹纳士称臣冠佩隣聨虽天命之所在亦主威之使然其势如此犹藏太原谢将休戎十有九年太宗之吊伐也指师为林转粮如川断石岭之应刬隆成之坚躬擐甲胄劘锋易昼夜围督六师争先压之以天下之重然后始能破焉迨我真宗抚养其人留跸授闗南之师促使益安阳之屯许北国之通和勅猛将之疏军以至陛下仁风徳泽扶导长养逾八十春赋不闻竭其才力未尝疲其身憙辩者不知约从连衡之谋尚勇者不知收城夺邑之勤室家熈熈老于耕耘如养虎者不与之全物赏先至者不导于一津兹奈何合之深山触鸷猛而为勍敌之怒心鐖凿棘矜若南国之茶海濵之盐千百良民化为顽兵或防欲而拒捕或负恃而贪凌始逭罪而羣亡终盛气而横行镇之常员则威有所不足列之大诛则民转相震惊陆机谓兴利不足以补害君焉孰惩公子曰不然古初生民禽兽杂居无机械以荐食无衣裳以被躯累圣哀之修其所无鑚燧取火铄金于鑪鋭以锋刃俾持以趍逐其虫虵创其室庐刳木成舟结防为罛剡木为矢木为弧以饮以食以畋以渔服牛轺马纺绩防锄后王因之讫今以娱安有至治之世导民以利复争乱之是虞太公封齐熊绎封楚鱼盐之义山林之阻公一发之民往如鹜不数十年齐楚以富彼诸侯之国民且守法岂天下之广人或敢侮调发存邑里之籍出入视保伍之名倚之守令之良防以使者之能葢建隆初兴通餽之役奚今日之政姑息而艰行是有司不复举因民之利四方无时有可劳之氓弗防所治之法何如而已亟此禁山海之图疑所思之未明处士曰君不闻天子之建宫乎厌江陵之瑰干空邓林之巨树山鬼见荣而儵烁坤后斥緼而容与青帝执规白帝司矩摄离朱之魄防其徽纆舍倕茧之神明其斤斧裁鲁镇以为址判湘峦以为础趋步而鸟正叱咤而虹蜺举星覆重橑云缩万堵涂以齐赭甓以虢土华荐金石之美梁修牙角之赋扬瑶琨与织贝荆砮丹而箘簵防羽之纎缟涧之枲纻优尊而百礼六乐华国则东房西序邦贿丰息宁主是耶公子曰嘻上方东被于琉球西薄乎羊同南畅于诃陵北憺乎空峒积挚鸿胪填货大农天人之交何求而不克徒念覃懐之城三河之冲漘断乎沧溟背栖乎犬戎齐楚瓯越鲁郑巴卭辕有所不适檝有所不通重兵之常处列城之所宗将帅之治守诏使之过从壤地所生衣食所庸不疲其赀即疲其力不出于官则去于农帑焉而乏府焉而空或骄阳淫雨之灾或戍发备河之逢流离其民易资枭雄或隂防于朋仇或椎埋以成风故先诸权俾怡其衷禹散厯山之金而赎卖子之虐汤铸庄山之币而救无之凶非先君不足以説士非首众不足以就功如彼泉源我发其防如彼委藏我启其封设坐视天财而不知发犹有此民而不以为兵徒示二敌之涵容处士曰君知其一未覩其二琉璃之河华林之庄昔居臣民今游犬羊然黠虏奚民视此而莫敢乘焉吾非有以守之殆由天设于王公帝限乎犲狼若之何侵而夷之以纾其行饵之可欲以发其狂义未闻于灌兵或兴于争桑投蒭生心文子之至喻牛甘必鬬管坚之所量国家近边虽上腴之地久禁而不耕所弃甚轻为利甚明发丁以通驿隋政之已失治气而未尽魏室之旋倾彼乌足陈于治朝哉山东之兵三十五将之师君所闻也请置其説公子曰大农之家不患穿墉而废囷仓善贾之行不念胠箧而捐金珠备得其术则害何能扰利果大入则小或可疎今防秋之兵不寄之土豪而歳起屯戍缮治之物不蓄于逐州而授于京都不募人访铜而私或自铸重给民旷土而争籴于胡遗计若此庸为利欤由众人焉南牧之虑将智者兮北伐之涂推石传土决其成功束马悬车胙乎能事突收燕乐捐范阳涿郡三道之师直压懐柔拒虎北石门四兵之势引轻军发羗夏之东穴出奇道斩匈奴之右臂二客纷辨既久色相不平抗袂俱起质于先生先生冁然而笑适然而兴曰坐吾告汝夫有财而弗取无道者之言也取而不以先王之制无法者之言也二者吾圣人之深恶不顺乎冬夏不相乎隂阳禽兽之殄暴货币之诛不时而源枯不禁而山伤逆于天元降为灾祥则虽传道之人岂容无责哉古者大徳大功之人天子尊之公侯之爵殊其奉养之方功厚者享亦厚徳长者报亦长推之四海之内入为公卿出为牧伯盛不过数十土地所育人民所藏其货易供其财易当然报非天子之独私焉葢天下皆乐其有以报也故其民贤者勉焉以修其业愚者虽甚欲焉而无敢望其志易平其劳易偿今髙赀大姓之家列肆侔于府库邸第罗于康庄金绀采缀锼劘焜煌被以黼綉裹以雕墙狗马弃齐民之食饮舆妾贱士夫之衣裳賔昏祠塟隳败纪纲通吏卖法隂淫陆梁其慿荒负险之民擅弥山络野之彊畜奴如兵占田论乡主逋豢冦者攸众宝藏甲者为常州县徒史私为之视察乡亭部夫公随之奋攘是天下山林之出除公上之赋守令吏寺略有常制每郡每邑宛转麋溃输防侯而防王彊桀相师极欲为威怒网而川贫笑斧而林飞孰察诸刋剥水火之遗制孰恤乎坚穉曲直之所宜积之徒多而器用殊寡举之或逺而民资自疲富者售之益轻贫者劳而愈防誓穷原薮之饶而况膏腴之归乃方乃州或蝗或饥民以为灾而彼反为宜从是其氓匿税并田之不暇益令羣猾藏租隐地之无疑南方诸山非复昔时材不爱而木不蕃畋不时而兽不滋迨有千里不毛裹糇莫支是天地隂阳昼夜长养犹不能以克其欲则吾民何负独为狸而畜鸡葢驭民无予夺之政厚生无发敛之期万物失由仪之道四海废崇邱之诗或者县官列胶干皮羽之须营栋宇舟车之材上苛之以敲笞下挠之以追催索之于迩则此既莫有求之于逺则险孰能来方此之时跱蓄之家驩相比朋固所以制百姓之命朞年而簒其业更歳而竭其才如是不已饥寒怨愁不委于沟壑则聚为盗贼非此二者吾不知其安所为哉始于伤财则终于害民察其蠧国必固乎乱俗故国家以皇祐之版书较景徳之图録虽増田三十四万余顷返减赋七十一万余斛由是言之土地财利名制约束不用先王之法其为也民失其平若之何而可复高者愈贪而肆虵豕下者抵禁而趍口腹刑罚日増烖害日续葢兼并不去不足以语政制度不立不足与言治禁饧存省米之説贱肉有爱牛之意此言虽小可以类推事为之法物为之制数罟之得非不多也先王禁之以其伤生原蚕之利非不博也先王禁之以其害气果实未熟木不中伐用器不中度禽兽不中杀鬻于市者执而有罚不以其时不顺其教捕一禽折一草谓之不仁断一树伐一木谓之不孝公卿大夫羣士黎庶居室有器器械有度车马有等衣服有据饮食有常味人徒有常数戮民不敢服絻君子不履丝屦为农者不得为工为士者不得为贾天王之尊也合围犹恶其尽物诸侯之贵也杀牛尚戒于无故小既无越大岂容负草木鸟兽而舜以命益水火土谷而尧以任禹名山大川纵封国而不朌至其漆林独二十而征五着于后王修之愈明典之于天官图之于地卿任之九职之事辨其五物之征主山而有虞主林而有衡中士下士賛其政令府吏胥徒颁其所行豺祭而弓矢陈隼击而罻罗兴司险达其道路山师辨其物名鸷兽在前穴氏火物而诱之出阱擭既设氏伐鼓而使之惊然后万民随之诏焉以程斩材者有期月窃木者有常刑至于金玉锡石卝人之专取犀象麋鹿角人之所登率避其孳育以待其丰成必以其时素王称其大顺不可胜用孟轲陈其养生贵贱有差六器五辂之资民得而无所用兴造不妄五金六材之属民用而无所伤禁发之有期重轻之有常天生时而寒暑平地生财而品类昌硕以盆鼓蕃以谷量暴暴如山岳浑浑如河江山出银瓮丹甑棷聚麒麟鳯凰追前世之盛被于此时以吾君之圣方诸先王陶唐之二宫姚虞之总章商人之重屋周人之明堂虽尨眉耆耉爱惜朝夕期有以必覩也子之言曽何比今于汉唐陛下慈仁如天广厚如地任臣则勿疑闻諌而必喜赏罚不滥切爱乎民命祭祀罄防动交乎天祉逺民之虽守臣不知而知之甚详克已之诚在匹夫难行而行之甚易至若五帝宪老之礼三王观风之制六典建官之法三适进贤之例患有司不得其术不患朝廷之不行患臣下不举其职不患信任之不至今也辅相大臣左右良士重君子为臣去就之节思古人得君功烈之致施以善俗为本学以力行为贵居朝廷不以先后持其嫌守藩镇不以内外疑其势同徳一心齐力恊议臯陶谟而失契稷之业伯夷让而中防龙之志以共察天下之善不使有葢虚骄士之党以共收天下之杰不使有妬功蔽贤之吏以众人之耳为耳听众耳之所不听以众人之目为目视众目之所不视授百司因革于吏而总其成绩委二边军赋于将而责其必治法制素具东南既饶天府宏壮训练有时吴越皆霸王之兵朝令乎西西纳十四州之地夕使乎北北归十三州之城浑然临之以至健隤然载之以不倾伊洛之水画乎其前戎夷畏之逾黄河之湍邱垤之山篑乎其旁戎夷阻之甚太行之横与其邀近功于一山増众糅之牵危疑于往代汨因循之名使王者之兴百有余年神圣在位而仁爱之泽独未及于禽兽草木曷可同世而语哉二客离席局跽媿谢不敏请为弟子既而少进曰问阜财得阜民之法问治山得治国之风且昔者将大有为之君必有所不召之臣欲有谋焉则就之不得已而后起有学焉而后臣者有不可得而臣者今山之隐逸亦如是而后至乎曰莫可得而知也神农之于悉诸黄帝之于崆峒颛顼之于縁图高辛之于柏招帝尧之于务成帝舜之于尹夀禹之于国先生汤之于伊尹文王之于鬻熊武王之于尚父周公之于虢叔齐桓之于管仲然尊徳乐道説者如此也吾观之彼数子者之心将如是而已乎莫可得而知也二客怳若自失再拜而罢







　　宋文鉴巻六
　　钦定四库全书
　　宋文鉴卷七
　　宋　吕祖谦　编
　　赋
　　珠赋　　　　　　　　　　　崔伯易
　　高邮西北有湖名甓社近歳夜见大珠其光属天尝问诸渔皆言或遇于它湖中有窃谋之者则风辄引船而去终莫能至赋曰
　　万物之精上为列星其在下者因物而成形故天下之伟宝不妄其所托托物之主实内钟乎神灵吾尝临东海旅南溟泛淮江之汤汤济岳阳之洞庭观其溶液衍裕葢天地之委藏秘怪惚恍鲛虬峥嵘岂世人敢指名哉若乃云梦震泽浮梁合浦兽潜宫亭神见牛渚直湘沅以南浮懐泾渭以北注顾导东而成沧浪激西而为灔滪延平诞奇汉臯殊遇率传载之杂出为异物之所处或设限于藩服或效琛于王府铄髙邮之经治裂扬川之故步有湖旁将三千所大或万顷小亦千亩迤逦兮聨络参错兮骈布由卑以自处兮倾数十州之羡沃穹山大野谿谷原薮昼夜走险越千里而来赴者莽不知其防千百处压东南之湠漫势防防而无涯鱼则鰋鲤鳊鳜鯩鲢鲿鯋鸟则鸨鸹鳬鹭防鶤鸿鴽翥若烟海防如泥沙虫螺蟹若虾蛤卉菱芡而荷华木不数舟陆无算车溉灌乎民田漕引乎国家夹埭长陂程水壤之固防饬官命属压功利之纷挐迨夫地脉泉源孰为要遮潜合隂附应淮海之砑防风翻澜矧其甚耶其或骇怒决溢隄防之所不知泱漭千里农民播溺宛转流离而不相救又况其庐舍之与桑麻噫是亦涉者之厖观矣瑰祥恢恠庶防乎托焉间乃省贡书考图编所陈者特盘飱之微固不闻有把握之贵为当世之所传发咏乎川珍翺翔乎水边爰有芦人渔子相语而来前曰先生之念者货也若夫川泽之精理则不然不宝于人独宝于天今此有夜光之珠产于深渊我意其神先生辨旃其始也天和景晴湖波夜平烟冉冉以四收万籁息而无声则是珠也凛气将之若海月之升含彩吐耀周隅皆明呀绀石而为宫被緑苔以垂缨挹奔星之光芒吸沆瀣之精英木散景兮扶疎草露实兮红青林乌惊而移枝羣犬愕兮争鸣于是卭人徐呼上流俱起抚鸿罿以先趍领罾笱之已试连徽挺扠洒纲持枻嗟虽鉴其眉睫疑未晓其机器方诡置之渐张果造形而已逝而况伏见靡时欻彼倐此与蛟龙之为朋曽风雨而作卫彼能三足而在籞鼈九脇而充馈汉蛟蚱之青骨郑鼋羮之异味勍牛悦水而黄夺泽马翫绳而足踬犀狎而解角翠因媒而折翅江使被执于行役巨鱼为腊于贪饵文贝瑇瑁出祸其肠腹金华玉英坐穷于淘缒蜃胎寒熠燿自喜忲絶意于遐引适足杀其躯而已矣是故号数选者我固谓之货也能不为珠之笑耶予曰呜呼噫嘻信子言也既明且哲则大雅君子者耶不常所居择利害而去就者耶用以晦明知在已者耶色斯举矣学孔子之徒者耶薄泥涂而不辱不耻下贱者耶川不涸岸不枯有徳乡里者耶久而不闻其遯世者耶既而复曰呜呼噫嘻照魏王之乘耶烛隋侯之室耶谓上币耶饰冠冕而佩耶客有闻者亦矍然而兴曰呜呼噫嘻吾闻诸石室之书曰王者得之长有天下四夷賔服然则得之者或非其心独王者之心耶
　　煎茶赋　　　　　　　　　　　黄庭坚
　　汹汹乎如涧松之发清吹皓皓乎如春空之行白云賔主欲眠而同味水茗相投而不浑苦口利病解胶涤昏未尝一日不放箸而策茗椀之勲者也余尝为嗣直瀹茗因録其涤烦破睡之功为之甲乙建溪如割双井如遽日铸如防其余苦则辛螫甘则底滞呕酸寒胃令人失睡亦未足与议或曰无甚高论敢问其次涪翁曰味江之罗山严道之防顶黔阳之都濡高株泸川之纳溪梅岭夷陵之压甎临卭之火井不得已而去于三则六者亦可酌兎褐之瓯瀹鱼眼之鼎者也或者又曰寒中瘠气莫甚于茶或济之盐勾贼破家滑窍走水又况鸡蘓之与胡麻涪翁于是酌歧雷之醪醴参伊圣之汤液斮附子如博投以熬葛僊之垩去藙而用盐去橘而用姜不夺茗味而佐以草石之良所以固太仓而坚作彊于是有胡桃松实庵摩鸭脚勃贺蘼芜水蘓甘菊既加臭味亦厚賔客前四后四各用其一少则美多则恶发挥其精神又益于咀嚼葢大匠无可弃之材太平非一士之略厥初贪味隽永速化汤饼乃至中夜不眠耿耿既作温齐殊可屡歃如以六经济三尺法虽有除治与人安乐賔至则煎去则就榻不游轩后之华胥则化庄周之胡蝶
　　别友赋　　　　　　　　　　黄庭坚
　　曩闻义于孙李指尊选以见招惜予行之舒舒曰其夜以为朝予望道于垝垣见万物之富有恨逸驾之絶尘又骖予以四牡喟车后之无策其四方乎索友仰云飞而注弋俯渊靓之沈钩或一能之胜予忘日月之不予谋或登呑舟之鳞或下垂天之翼手予弓而不释恐斯道之或息维庐江之四李三隐约于龙眠维若人之仕蚤懐明月而丽川歳庚午而防梁语闻道之大用吸江汉以为深累邱岳以自重尾击之而首应西犯之而东抗弃旗鼓而不逐俨其陈之堂堂伟道学之崇崛増懦夫之激昻观出日于东方虽于食马而不吝无肯綮以自试居自喜于余刃彼覆却之万方期斯言之犹信水浑浑而进舟风剡剡而侵裘恐事亲之不劝则推是之同忧
　　汴都赋　　　　　　　　　　周邦彦
　　臣邦彦顿首再拜曰自古受命之君多都于镐京或在洛邑惟梁都于宣武号为东都所谓汴州也后周因之乃名为京周之叔世统防政缺天命荡杌归我有宋民之戴宋厥惟固哉奉迎鸾舆至汴而止是为东京六圣传继保世滋大无内无外涵养如一舍牙带角莫不得所而此汴都髙显宏丽百美所具亿万千世承学之臣弗能究宣无以为称伊彼三国割据方隅区区之霸言余事乏而三都之赋磊落可骇人到于今称之矧皇居天府而有遗美可不愧哉谨拜手稽首献赋曰
　　发微子客游四方无所适从既倦游乃崎岖邅回造于中都观土木之妙冠葢之富炜爗焕烂心駴神悸瞁防而不敢进于是夷犹于通衢彷徨不知所届适遭行流先生目而招之执其袪局局然叹曰观子之貌神彩不定状若失守岂非蔽席隐茅未游乎广厦诛草锄棘未撷乎兰蔎披褐挟蕴未曵乎绮縠微邦陋邑未覩乎雄藩大都者乎发防子姡然有赧色曰臣翺翔乎天下东欲究扶桑西欲穷虞渊南欲尽反户北欲彻幽都所谓天子之都则未尝厯焉今先生讯我诚有是也然观先生类辩士其言似能碎昆仑而结溟渤镂混沌而形罔象试移此辩原此汴都可乎臣固不敏谨愿承教先生笑曰客知我哉于是申喙据牀虚徐而言曰噫子独不闻之欤今天下混一四海为家令走絶徼地掩鬼区惟是日月所防隂阳之中据要总殊揭键制枢拱卫环周共安乘舆而北汴都禹画为豫周封郑地觜觽临而上直实沈分以为次推蓬泽之固境昔合縻之所至芒砀涣涡截其面金隄玉渠累其脊雷夏灉沮绕其脇罍邱訾娄夹其腋梁周帝据而麋沸汉唐尹统而宁一故此王国袭故不徙恢圻甸域尊崇天体司徒制其畿疆职方辨其土地前千官而防朝后百族而为市分疆十同提封万井舟车之所辐辏方物之所灌输宏基融而壮址植九鼎立而四岳位仰营域而体极立土圭而测晷蜀险汉坌荆惑闽鄙推此中峙不首不尾限而不迫华而不侈环睎睋于郡县如岣嵝之迤逦观其髙城万雉埤堄鳞接缭如长云之方舒屹若崇山之防坤灵因赑屭而局蹐土怪畏榨压而妥贴靡胥不可缒而登爵防不可噣而穴利过百二崄逾四塞鄙秦人之践华陋荆州之却月倾捷步与超足矧蹒跚与防阚城为门二十有九琼扉涂丹金镛镂兽列兵连卒呵夜警昼异物不入诡邪必究城中则有东西之阡南北之陌其衢四达其涂九轨车不理轚互人不争险易剧骖崇期荡夷如砥雨毕而除粪夷茀秽行者不驰而安步遗者恶拾而恣弃跨虹梁以除病涉列佳木以安怵愓殊异羊肠之诘曲或踠蹏而折轊顾中国之阛阓丛赀币而为市议轻重以奠贾正行列而平肆竭五都之环富备九州之货贿何朝满而夕除葢趍赢而去匮萃驵侩于五均扰贩夫于百隧次先后而置叙迁有无而化滞抑彊贾之乘时摧素封之专利售无诡物陈无窳器欲商贾之阜通乃有防而不税销卓郑猗陶之殖货禁乘坚策肥之拟贵道无游食以无为矧敢婆娑而为戏其中则有安邑之枣江陵之橘陈夏之漆齐鲁之麻姜桂藁谷丝帛布缕鲐鮆鲰鲍酿盐醯豉或居肆以鼓鑪槖或鼓刀以屠狗彘又有翳无闾之珣玕防稽之竹箭华山之金石梁山之犀象霍山之珠玉幽都之筋角赤山之文皮与夫沉沙栖陆异域所至殊形妙状目不给视无所不有不可殚纪若夫帝居安丽人所未闻南有宣徳北有拱辰延亘五里百司云屯两观门峙而竦立罘罳遐望而相吞天河羣神之阙紫防太一之宫拟法象于穹昊敞闾阎而居至尊朴桷不斲素题不枅上圆下方制为明堂告朔朝厯颁宣宪章谓之太庙则其中可以叙昭穆谓之灵台则其高可以观氛祥后宫则无非员无録之女佞幸滑稽之臣陋甘泉与楚宫缪延夀与阿房信无益于治道徒竭民而怠荒故今上林仙籞不闻乎鸣跸瓴甋歳久而苔苍其西则有宝阁灵沼巍峩泛灔缭以重垣防以囘隄云屋连簃琼栏压墀池水则溶溶沄沄洋洋湜湜涵潣滉瀁潇防浩溔防风过之则澜泦瀺灂漫散洄淀防防涟漪大风过之则汨涌湁潗防湢防掀鼓渼溢不见津儛櫩景以断续样金碧而陆离恍湡浯与方壶帝令鬼凿而神移其中则有菰蒻萑芦菡萏莲葭薲苹蘮蒘其鱼则有鳣鲤鯋鮀鮅鰋鮧鲂鳟鳛鰝鳜鯞王鲔科斗魁陆鼃鼍鼈蜃含螀巨螯容与相羊防藻衣蒲其鸟则有鹎鵊鹈鹕鹅鹭鳬鹥防防鶤鴸鹇鹤鸧鹒楚雀鹳挥霍防防雥雥羣孴啄其木则有檆槚栟榈楩楠栴枞棂橒防榔柘桑杨梓杞豫章句科扶疏蔽芾竦寻集弱椅施挐枝刺条修干蟠根矫躩鳞其下则有申叶兰芸芝荃荪髪布丝匀馥郁清芬其气袭人上方欲与百姓同乐大开苑圃凡黄屋之所息鸾辂之所驻皆得穷观而极赏命有司无得弹劾也于时则有絶世之巧凝神之技悦人耳目使人忘疲是故宫旋室浮舰移也蛟螭蜿蜒千桡渡也虓虎防防角觝戏也曐流电掣弄丸而挥剑也鸾悲鳯鸣纎丽歌也鸿惊燕居绰约舞也霆震雷动钧天作也犇骉防驋羣马闯也□輷万车辙也洒天翳日扬也杭山荡海欢声同而和气浃也震委虵而唬罔象出鲛人而舞冯夷者潜灵幽怪助喜乐也若乃丰廪贯廥既多且富永丰万盈广储折中顺成富国星列而棊布其中则有元山之禾清流之稲中原之菽利高之黍利下之稌有虋有芑有秠有秬千箱所运亿廪所露入既伙而委积食不给而红腐如坻如京如岗如阜野无菜色沟无捐瘠攟拾狼戾足以厌鳏夫与寡妇备凶旱之乏絶则有九年之预又将敦本而劝稼开帝籍之千亩良农世业异物不覩播百谷而克敏应三时而就绪蹠鏄铠閧灌畷雨霔孰任其力侯彊侯以千耦其耘不怒自力疏遫其理狼莠不植奄观坚皁与与薿薿沟塍畹畦亘万里而连绎丑恶不毛硗陿荒瘠化为好畤转名不易惟彼汴水贯城为渠并洛而趍昔在隋叶禩丁大业欲为流连之乐行幸之游故凿池导水南抵乎扬州生民力尽于畚锸膏血与水而争流鳯艒徒见于载籍玉骨已朽于高邱顾资治世以为利迄今杭筏而浮舟桃花涨竹箭比驶汹涌淈防防渱沸澅揈防嶏岸湱瀥迅迈匪江匪海而朝夕舞乎滂湃掀万石之巨比坳堂之一芥舵艣不时而相值篙师鼯拱而俟败智者不敢睥睨而兴作緜千禩而为害岂积患切病待圣人而后除耶厥有建议导河通洛引宜禾之清源塞擘华之浑浊蹙广堤而节暴纡直行而杀虐其流舒舒经炎凉而靡涸于是自淮而南邦国之所仰百姓之所输金谷财帛歳时常调舳舻相衔千里不絶越舲吴艚官艘贾舶闽讴楚语风帆雨楫聨翩方载钲鼓镗鎝人安以舒国赋应节若夫连营百将带甲万伍控贯石动以千数其营则龙卫神勇飞山雄武奉节拱圣忠靖宣効吐泽金吾掷飏万胜渤海广备云骑武肃材能蹶张力能挟辀投石超距索铁伸钩水执鼋鼍陆拘罴貅异党之冦大邦之讐电鸷雷击莫不系累而为囚于是训以鹳鵞鱼丽之形格敌击刺之法剖防中虱贯牢彻札挥铊掷鏼举无虚发人则便捷器则犀利金角丹漆脂胶竹木以时取之遴弃恶弱割蛟革以连函剫兕觡以为弭剸鱼服以懐锷百工备尽锃磨锲削其成鉴钢而鋹鏸植之霜凝而电烁故有彊冲劲弩云梯防车修鍜延鏦铦戈兊殳繁弱之弓肃慎之矢谿子之弩夫差之甲蛇之旐鸟集之军事蚤正用戒不虞其次则有文昌之府分省为三列寺为九殊监为五左选为文右选为武曰三十房二百余案二十四部黜隋之陋更唐之故补完鏬剔朽焚蠧人伙地溥事若织组滋广莫治亹亹成蛊纎弱不除将胜斧虽离娄之明目迷簿书而莫覩豪胥倚文以鬻狱庸吏瘝官而受侮各懐苟且以逃责孰肯长虑而却顾官有隐事国有遗利纷讼牍于庭所絷累囚于囹圄此浮彼沉甲可乙否操私议而轧沕各矛盾而龃龉于是合千司之离散俨星罗于一宇千梁负栋万楹镇础诛乔松以为煤空奥山而斸楮官有常员取雄材伟器者以充其数上维下制前按后覆譬如长虵扶其脊膂而首尾皆赴阖户而议飞檄乎房闼应答乎秦楚披荒榛而成径绎防而得绪崇善废丑平险除秽纎悉不遗乎一羽于是宣其成式变乱易守者刑之所取贻之后昆永世作矩至若儒官千楹首善四方勾襟逢掖褒衣博带盈仭乎其中士之匿华铲采者莫不拂巾衽褐弹冠结绶空岩穴之幽防出郡国之遐陋南金象齿文旄羽翮世所罕见者皆倾鼓箧罗列而愿售咸能湛泳乎道实沛然攻坚而大叩先斯时也皇帝悼道术之沉郁患诂训之荒缪诸子腾躏而相角羣言骀荡而莫守党同伐异此妍彼丑挈俗学之芜秽诋淫辞而击掊灭窴突之荧烛仰天庭而覩昼同源共贯开天发蔀于是俊髦并作贤才自厉造门闱而臻壸奥骋辞源而驰辨囿术艺之场仁义之薮温风扇和儒林发秀宸眷优渥皇辞结纠荣名之所作庆赏之所诱应感而格驹行雉呴磨钝为利培薄为厚魁梧卓行锋露頴不驱而自就复有佩玉之音笾豆之容弦歌之声盈耳而溢目错陈而交奏焕烂乎唐虞之日雍容乎洙泗之风夸百圣而再讲旷千载而复觏又有律学以议刑制筭学以穷九九舞象以道防稚乐徳乐语以教世冑成材茂徳随所取而咸有若夫防圣之宫是为原庙其制则般输之所作其材则匠石之所抡万指举筑千夫运斤挥汗防雾吁气如云鼛鼓弗胜靡有谂勤赫赫大宇有若山踊而嶙峋下盘黄垆上赴北辰蘂珠广寒黄帝之宫荣光休气朣胧往来葱葱郁郁而氤氲其内则檐橑榱题杗槛楹栭閍拱闱闼屏宇阍耸张矫踞龙征虎蹲延楼跨空甬道接陈黝垩备昈灿烂诡文菱阿芙蕖之流漫惊波回连之瀷淢飞仙降真之缥缈翔鹓鶠之地必出奇土无藏珍球琳琅玕璠璵瑶琨流黄丹砂玳瑁翡翠垂棘之壁照夜之蠙鹄象觷角剒犀剫玉锲刻雕镂其妙无伦焜煌焕赫璀错辉映繁星有烂彤霞互照轩庑所绘功臣硕辅书太常而铭鼎彛者环列而趍造龙章鳯姿瑰形玮貌文有伊周武有方召犹如蹇谔以立朝图宁社稷指斥利害踟蹰四顾而不挠其殿则有天元太始皇武俪极大定辉徳熈文衍庆美成继仁治隆之名重瞳隆准天日炳明皇帝步送百寮拜迎九卿三公挟辀扶衡仪仗卫士填郛溢城于时黔首飚集百作皆停地震岳移波翻海倾足不得旋耳不得听神既安止穷闾微巷惟闻咨嗟叹异之声于是山罍房俎牺樽竹篚践列于两楹瞽史陈辞宰祝行牲案刍豢之肥臞视物色之犂骍登降祼献百礼具成至于天运载周甲子新厯受朝万方大庆新辟于时再鼓声絶接矟收镝俨三卫与五仗森戈矛与殳防探平明而传防趣校尉而唱籍千官骛列以就次然后奏中严外辨也撞黄钟以启乐合羽扇以如翼佽飞道驾以临座千牛环帝而屏息炉烟既升宝符奠瑞聆干安之妙音仰天顔而可觌羗夷束髪而蹈舞象胥通隔而传译宣表章以上闻奏灵物之充斥羣臣乃进万年之觞上南山之夀太尉升奠尚食酌酒乐有嘉禾灵芝和安庆云舞有天下大定盛徳升闻饮食衎衎燔炙芬芬威仪孔摄而中度笑语不哗而有文故无族谭错立之洞众躐广布武之纷纭葢天子以四海为宅有百姓而善羣廷内不洒扫而行礼则天下云扰而丝棼故受玉而惰知晋惠之将卒执币以傲知若敖之不存闻乐而走者为金奏之下作虽美不食者为牺象之出门赋湛露彤弓而武子不敢答奏肆夏大明而穆子不敢闻葢礼乐之一缺则示乱而昭昏是以宣王享士贵以殽烝而刑三晋之法高祖因叔孙之制而知为帝之尊岂治朝之礼物尚或展翳而沉湮此所以举坠典而定彛伦者也其乐则有咸池承云九韶六英采齐肆夏萧韶九成神农之瑟伏羲之琴倕氏之钟无句之磬铿铿锽锽和气薫蒸于以祖考之格于以广先王之声昔王道既弱淳风变浇乐器遭郑卫而毁蒙瞽适秦楚而逃朝廷慢金石之雅正诸侯受歌管之敖嘈文侯听淫声而忘倦桓子受齐乐而辍朝季子始无讥于郐仲尼乃忘味于韶故使制度无考中声浸消非细则摦非庳则高惟今也求器得耕野之尺吹律有听鳯之箫或洒或离或鼖或毊或镛或栈或防或筊众器俱举八音孔调鸑鷟离丹穴而来集鸣嗈喈而舞脩又有賨旅巴渝之舞僸佅狄鞮之倡逺人面内而进防逾山海而梯航故纳之庙者周公所以广鲁观之庭者安帝所以喜其来王若其四方之珍以时修职取竭天产发穷人迹砥其逺迩陈之艺极厥材竹木厥货贝厥币锦绣厥服絺绤斿贡羽毛祀贡祭物嫔贡丝枲物贡所出器贡金锡砺砥砮丹鈆松怪石惟金三品惟土五色泗濵浮磬羽畎夏翟龙马千里神茅三脊方箱椭棐肆陈乎殿陛丰苞广匮亟传乎骑驿连樯结轨川咽涂塞耶歈终歳而不息至于羗氐僰翟儋耳雕兽居鸟语之国皆望日而趍累载而至懐名琛拽驯兽以致于阙下者旁午乃有帛防罽兰干细布水精琉璃轲虫防珠宝鉴洞胆神犀照浦山经所不记齐谐所不覩者如粪如壤軨积乎内府或致白雉于越裳或得巨獒于西旅非威灵之遐畅孰能出瑰奇于深阻葢徼外能率夹种来以修好则中土当有圣人出而宁宇然皇帝不宝逺物不尚殊观抵金于崭岩之山沉玉于五湖之川洞防之剑乃入骑士之鞘齧厀之马或服鼓车之辕至于乾象表贶坤维荐祉灵物仍降嘉生屡起晕适背鐍蜺抱珥鸣星陨石怪飚变气垂白鲐背者不知有之况能言孺倪岂独此而已也复有穹负图龙马载文汾阳之鼎函徳之芝肉角之兽箫声之禽同頴之禾依生之谷游郊栖庭充畦冐畤非烟非云萧索轮囷映带乎阙角慈蔚乎城垒鸷鸟不攫猛兽不噬应图合谍穷祥极瑞史不絶书嵗有可纪发防子于是言曰国家之有若是欤意者先生快意于吻舌而及此耶先生曰国家之盛乌可究悉虽有注河之辩折角之口终日危坐抵掌而谭犹不能既其万一此特汴都之治迹耳子亦知夫所以守此汴都之术古昔之所以兴亡者乎客曰愿闻之先生曰繄此寰宇代狭代广更张更弛黄帝都涿鹿而是为幽州少昊都穷桑乃今鲁地伏牺都陈帝喾都亳尧都平阳乃若昊天而授人时舜都蒲阪乃觐羣后而辑五瑞公刘处豳而兆王业之所始太王徙邠者以避狄人之所利文王作酆方防难而称仁武王治镐复戎衣而致乂葢周有天下三百余年而刑措不用及其衰也亦三百余年而五伯更起星离豆割各据谷兵以专列彊侯脇带于弱国不领人君之经费天下日蹙而日裂中国所有者无防当时权谋为上雌雄相噬孰有长距孰有利觜兵孰先选粮孰夙峙孰有翘闗之卒孰有慿轼之士孰有素徳孰有彊倚孰欲报惠孰欲雪耻或奉下邑以赂讐或举连城而易器骸骨布野介胄生蚁肘血丹轮马鞍销髀势成莫格国墟人鬼噫彼土宇凡防吞而防夺防完而防弛秦中形势之国加兵诸侯如髙屋之建瓴水神臯天邑以先得者为上计其他或左据函谷右界襃斜号为百二之都东有成臯西有崤渑定为王者之里以至置舂陵之侠客兴泗上之健吏扼襟控咽屏藩表里名城池为金汤役诸侯为奴拓境斥地輮轥荒裔东包蟠木西巻流沙北绕幽陵南裹交趾厥后席治滋永泰心益侈或慢守以启戎或朋淫而招宄横调无艺而垂竭游役不时而就毙卢令日纵而不绁鹭翿厌观而常值睚眦则覆尸而流血愉悦则结缨而佩璲粉墨杂糅贤才逆曳肿微而窃肉食贼臣回穴而图大器郡国制节侯伯方轨或为大尾而不掉或为重膇而屡踕室有丹楹城有百雉朝廷无用于扬燎冠冕不杌于执贽天维披裂地轴杌羣生防而殄瘁虽有城池周以邓林萦以天汉曵辇可以涉崇巘设泭可以济深水故武侯浮西河而下自哆其地而进戒于吴起葢秕政肆于庙堂之上则敌国起于萧墙之里奚问左孟门而右太行左洞庭而右彭蠡发微子曰天命有徳主此四方如辐之拱毂如桶之防极其硈巩者天与之昌其辟砢者天与之亡且非易之所能壊亦非险之所能藏非愚之所能弱亦非贤之所能彊故将吞楚也白虵首断于大泽将继刘也雄雉先雊于南阳龙漦出椟而檿弧隐亡周之语蓐收袭门而天帝贻刑虢之殃人力地利信不能偃植而支仆而皆听乎彼苍故鲸鲵防解决一死于吻血兕虎□□践巍岳为平岗蹂生灵如蹋块簸天下如扬糠其败也抉目而扸骨其成也顶冕而埀裳由此观之土地足以均沛泽而施灵光而已易险非所较贤否亦未可议也先生曰以易险非所较者固已乖矣以贤否非议者乌乎可哉客不闻王公设险以守其国有徳则昌者乎地欲得险势欲参徳迫隘卑陋则无以容万乘之扈从供百司之廪饩据偏守隅则无以限四方之贡职平道理之逺迩膴原申区割宅制里走八极而奔走正南面而负扆举天下于康逵力士防而不敢取贪夫汗缩不敢睨者恃徳之险也襟冯终南太华之固背负清渭浊河之注搤人之吭而拊人之脊一日有变而万卒立具然而布衣可以窥隙而试勇匹夫可以夆衡而号呼被天府之衍沃适为人而保聚此以地为险者也地严徳畅然后为神造之域天设之阻大哉炎宋帝眷所瞩而此汴都百嘉所毓前无湍激旋渊吕梁之絶流后无太行石洞飞狐句望浚深之岩谷丰乐和易殊异四方之俗兵甲士徒之须好赐匪颁之用庙郊社稷百神之祀天子奉养羣臣稍廪之费以至五谷六牲鱼鼈鸟兽阖国门而取足甲不解累刃不离韣秉钺匈奴而单于奔幕抗旌西僰而冉駹恺伏南夷散徒党而入质朝鲜畏菹醢而修睦解编发而顶文弁削左袵而曵华服逆节踯躅而取祸者折简呼之而就戮耽耽帝居如森鍉利镞之外向死士逡巡而莫触仁风冐于海隅颂声溢乎家塾伊昔天下阽危王猷失度皇纲解纽嘷豺当路帝懐宝厯未知所付可受方国莫越艺祖图纬恊期讴谣扇孺赤子云望而风靡英雄螽趯而蝇附玉帛骏奔者万国冠冕充塞乎寰宇絶塞税铠而免防障垒熄而摧橹拜槛神威有此万旅奕世载徳蔑闻过举发栉禾耨子携稚哺击果懋穗拔恶鉴妩鈋觚角之碜刻刜欃枪而牧圉爰暨皇帝粉饰朴质称量纎钜锽锽奏庙之金玉璨璨夹楹之簠簋训典严密财本丰阜刑罚纠防布施优裕田有愿耕之农市有愿藏之贾草窃还业而敛迹大道四通而不车续马连千百为羣肩舆捆载前却而后跙抟壤歌咢者万井未闻欭嚘而告瘉虽立壝为界其谁敢防防以批捭况此汴都者乎抑又有天下之壮客未尝覩其奥也且宋之初营是都也上睇天时下度地制中应人欲测以圣智建以皇极基以贤杰限以法士垣以大师屏以大邦扞以公侯城以宗子以义为路以礼为门键钥以柄开阖以权扫除以政周裹以恩乃立室家以安吾君有庭其桓社稷臣也有梴其桷象材防也有闱孔张通厥明也有牖孔阳达厥聪也其槛如衡前有慿也其壁如削后有据也其陛则崇止陵践也其极则隆帝居中也邑都既周宫室既成于是上意自足乃驾六龙乘徳舆光警跸由黄道驰骋乎书林下观乎学海百姓欣跃莫不从属车之尘而前迈妙技皆作见者胆碎乃使力士提挈乎隂阳嫥捖乎刚柔应乎成器方圆微硕或粉或由随意所裁上方咀嚼乎道味斟酌乎圣泽而意犹未快又欲浮槎而上穷日月之盈昃寻天潢之流派操执北斗之柄按行二十八曐之次夺雷公之枹收风伯之韛一瞬之间而甘泽霈囚孛彗于幽狱敷景云而黯霭统摄隂机与帝唯诺而无阂如此淫乐者十有七年疲而不止谏而不改吾不知天王之用心但闻夫童子之歌曰孰为我已孰厘我载茫茫九有莫知其界客乃覤覤然惊拳拳然谢曰非先生无以刮吾之蒙药吾之聩臣不能究皇帝之盛徳谨再拜而退







　　宋文鉴巻七
　　钦定四库全书
　　宋文鉴巻八
　　宋　吕祖谦　编
　　赋
　　大礼庆成赋　　　　　　　　　张　耒
　　惟宋六世皇帝践阼之七年所以和同天人绥静中外垂鸿袭裕増高累厚以对神祗祖考者固已防被充塞光融翕赫六合一意四海一口无得而言矣粤以壬申之仲冬将有事于南郊乃诏列位恪职赋事而有司建言惟我国家因时施礼郊丘之位天地咸在牲币并荐礼乐合举而古者乃以隂阳之至即南北之郊别位殊时荐献异数有司其何从于是天子惕然深思祗畏敬戒曰兹大事我其敢专羣公卿士典礼之官竭思和防以订不易于是议者曰先王齐明以享帝而帝之享否虽圣人末由知之惟受福者其享之占也恭惟国家合祭天地于兹六世矣惟我太祖躬膺骏命以遏乱畧堂皇二仪拓落八极以定万世之业太宗威定宇内震荡大卤以一九有定天下于一尊真宗熈洽富盛符瑞委积南牧之猘不战请命威加北荒奏功岱宗仁宗席安据厚不动指愿孽獠猾羗含毒内向吏士未顿藏窜屈伏终始太平垂五十年英宗入纂百姓与能神考有为六服承徳此可谓受天地之福矣然则神祗之安吾享也其久哉于是天子乃翳青云之屋乘雕玉之舆应龙受辔招摇翼辀建虹霓之修竿兮飏彗星之飞斿太一执节以先驱兮二十八星拱手布武经营而周流貔貅六师雷霆万乘初海沸而云涌忽山峙而川静葢天子粹然玉温健然天运望宫门而动色愿执策而命进惟烜赫之灵源兮实鼻祖于神明览光徳而来降兮馆玉宇之严清张咸英之广乐备干籥之盛舞景光交彻鸾鹤下神嬉灵豫醉爵俎翼翼清庙观徳之宫七圣在天时降于宗世有哲孙岂弟无疆惠我文人瞻祖祏而念功兮愿祢室而感亲圣考油然发中兮在位望而含辛霁旸告旦祥飚掠尘从我髦士来祗精禋御史肃吏司马饬兵既逶逶迟迟云流而日行兮又汹汹业业海运而天声灵旗洪斾翕赫歘霍兮攫挐龙虎而乱鲲雄骜憺威而震伏兮柔良化礼而肃清弛威弧戢天戈兮固已熄灭蚩尤而折欃枪执飞亷圉商羊属之有司兮羲和磨刮披拂尽献其光明葢倾都空闾翘首跂足俯窥履綦傍觇佩玉者忽焉不知手之加颡口之成祝也于是背都城望帷宫郊坰坦其迤逦兮场圃既寒而毕功頽青云以连属粲虹霓之经纬紫微下属于两观勾陈错施于万雉扶倾之神仰立而拱翔徳之龙下抱而曵疑神变之歘成兮涌九地而出峙连庑千柱广殿万杙飞甍闘桷洞牖屹壁酸股之隅目之极唐洛执算而莫计班倕操斤而自惑者类非资材于斵墁而皆机杼之纺绩也一室之用足以温一家一宫之费何啻衣一国惊霆之跸既震汹壑之声咸寂寝之静深兮何清虚而防密天子方端而虚俨而一多仪未举精意已塞甲夜始晦严鼓载作飞敛走伏神詟鬼愕望腾精以烛宵兮收威而布徳灵鼍五震轸车将中天子乃被衮执玉兮齐明庄栗之诚动于进趍表于形容千燎具扬万炬毕融上揜荧惑旁烁烛龙近为朝旸远为融风赫赫曦曦煌煌辉辉列次之士野屯之师岿如酌醇醪而御兼衣黄流汪洋璧玉照彻祥祲衡布恊气下浃音为乐和形为人説白质之兽箫声之鸟纷披杂沓应奏而舞节陟降既周燎烟始升奔星走虹奉璧荐牲丰隆奔驰而仰骛兮祝融焜煌而上征开阊阖兮辟清都右帝燕兮百神愉圆锡葢兮方献舆岳输固兮溟効濡于是礼备乐成整车而旋万类环极端门辟天赏出千庾防流百川北包大壤南尽岛蛮西越流沙东穷海壖令未脱口雷运风传野无穷人狱无宿愆破械解缧负帛钱车反其舍士复其伍効技呈才千铙万鼓天子举酒以属羣公咸曰休哉天子之功系曰于穆圣主建皇极兮严恭精禋帝来格兮柔只并位俨牲璧兮文祖右坐临有赫兮于惟祖宗有常则兮讳兵畏刑后货食兮政有损益兹不易兮帝则鉴之戬谷锡兮兢兢业业日一日兮三载一祀年万亿兮
　　斋居赋　　　　　　　　　　　张　耒
　　仲夏之月隂气始至阳既盛而初剥隂浸亨而用事水伏畏涸火燎方炽其于人也心实过炎而肾受其惟人之生受命在子推卦曰坎于行为水微阳所潜元气之始故火甚烈则正气或因而衰则水受害者君子之所深畏于是居事燕息涤虑斋居既静事以为形又远眺而高居却纷华而弗陈与淡泊乎为徒絶嗜窒欲爱精啬神声色不御滋味罕亲冲然与和俱游湛兮以道合真故能体强志宁愉乐夀考逺去疾疠保此难老鸣呼苟能推此以尽道考此以察物则岂惟斋戒以御时宜其颠沛而勿失且夫氷炭相乘利害交至陨真盗和岂独隂沴道心惟微易失难常困于侵陵有如微阳则浣心涤志以却外垢虚中保和以全天君故能涉至变而不濡更万变而常存葢将穷年以斋居岂特养生而善身乎
　　鸣鸡赋　　　　　　　　　　　张　耒
　　先生闲居学道昧旦而兴家畜一鸡司晨而鸣畜之既老语黙有程意气武毅被服鲜明峩峩朱冠丹颈膺苍距矫攫秀尾翘腾奉职有恪徐步我庭啄粟饮水孔肃靡争山川苍苍风霰宵凝黯幽牕之沉沉恍余梦之初惊万里一寂钟鼓无声闻振衣之腷防忽孤奏而泠泠委更筹之杂乱和城角之凄清应云外之鸣鸿吊山巅之落星歌三终而复寂夜五分而既更万境皆作车运马行先生杖履而出观大明之东生
　　雨望赋　　　　　　　　　　　张　耒
　　淡海天之苍茫观骤雨之霶霈飘风击而云奔旷万里而一蔽卒然如百万之卒赴敌骤战兮车旗奔腾而矢石乱至也已而余飘既定盛怒已泄云逐逐而散归纵横委乎天末又如战胜之兵整旗就队徐驱而囘归兮杳然惟见夫川平而野濶夫云霞风月之容雷雨电雹之变非巧力之能为葢人间之絶观必也登雄楼杰阁之峥嵘慿高山巨海之空旷彻除耳目之障蔽而后能穷极变化之奇状嗟我居之卑湫兮束视听于寻丈顾所欲之莫得兮徒临风而惆怅
　　鸣蛙赋　　　　　　　　　　　张　耒
　　余寓山阳学舍夏大雨屋四隅成塘聚蛙以千计声鸣不絶夜为不能寝寐客有献予以杀蛙之术曰投余药一丸蛙无类矣童子将用之予曰不可复为赋示之夏雨初止积潦过尺有蛙百千更跳互出幸比新霁夜月清溢我劳其休归偃于室于时蛙鸣若啸若啼若诉若歌若欢若悲若喜而语若怒而诟若哕而呕若咽而瘖者之呼吃者之闘或急或缓或清或浊若羌丝野鼓杂乱无节兮又似夫蛮歌獠语诡怪之迭作也尔其困于泥潦失其所处而悲又若夫旱暵既久得其所处而乐也爰有童子持烛来谒曰蛙羣夜鸣君寝其聒考之周官洒灰驱蛤君其教之余得尽杀余语童子尔无是酷尔乐而歌而哀则哭哭则悲嗟乐有声曲聚语羣争引吭而呼一日之间不宁须防蛙不汝嫌汝奚蛙诛万物一府谁好谁恶尔奚自私已厚蛙薄参通彼已乐我自然弭尔怒心置烛而眠夜半张子援枕而吁顾谓童子记吾言欤前言未究请卒吾説物各有时夫谁敢遏尔观夫春露初霭朝华始旉文羽清喙飞鸣自如若奏琴筝而和笙竽清耳悦心听者为娱及夫阳春既徂炎火将极恶草蕃遮淫潦潴积蛙于此时生养蕃息跳梁号呼意气横逸子如之何时不可逆时乎时乎美恶皆然当其盛时谁得而迁及其雪霜既降木实草衰飞蝇聚蚊孽无所施于是此蛙敛吻收足尫然土中一声不出党散巢披不可终日盛不可常与衰迭来子姑忍之奚以杀为哉
　　哀伯牙赋　　　　　　　　　　张　耒
　　伯牙鼓琴后世无我哀伯牙以智而愚天地之间四方万里知尔琴者一人而已钟子既死其一又亡欲弹无听泣涕浪浪已奏已闻欲语不可愊塞满懐无所倾写折杨黄华巷歌里曲入邑娱邑入国悦国囘视伯牙面有矜色夫伎者必不知众人之耳而媚众耳者又善工之深耻违众者常孑孑其无翼而冒耻者乃身安而获利则亦安知夫至艺之非祸而庸工之非祉也嗟夫将为至巧者必无顾于终身之无与则至巧之于人乃不祥之上器操不祥之器终身而不知则伯牙者乃后世之深戒
　　求志赋　　　　　　　　　　　晁补之
　　防余不自知惷兮愿求古人而与之游高平邑于大野兮鲁东鄙而北邹固余心其悃欵兮求前圣又不逺岂无隣莫可与谋兮治邴氏而俗泮幽离房诚不忍兮弃此而莫能藏执徐之青阳兮余先孑兮东征横武林之大江兮始宁之南邑路防稽以周流兮求厯山之所在昔封嵎之世守兮以后夫而致刑越惩耻于夫椒兮进樵女而抑心懿二臣以国霸兮卒焉异夫出处行束薪而自言兮妻不忍而求去助申威于司马兮卒殒声以淮南睚诉死于婆娑兮悲绰约之亦纎彼章程之诡啸兮既眙于甲夜何仲御之清激兮而亦云骇夫观者纷囘穴其莫识兮泮千载而迹陈思苖山犹若兹兮又何悲乎曲水惟郑公之志约兮逢神人焉靡求山峍而谷防兮风浏浏乎旦莫耿吾何不可留此土兮切悲越人之机岂其食鲑而化音兮无所用吾之緌冬防朦其多雨兮夏瘅热以生蠚溪水之浅深兮舟上下而击石吾遵夏葢之山兮聊以观乎逺海吾先子之初服兮羗董道而不改小人之有心兮犹不假器末余从于东安兮依哲人而闻谊蜀蘓子之有防兮汉遗化而多儒往者其不可及兮曷不从子之庐朝余食兮山中夕余宿乎江上悲世俗之近市兮余安能忍而与之皆往余令楼季为右兮使王良前余世解辔而驰石兮缅余得此坦涂良吾辀使环灂兮密吾牙使朴属揽九州而愿懐兮夫安知余力之不足遘余生之罹悯兮归将母乎故都伏里门而畏隣兮幽独守此四隅时命大缪兮吾遑遑欲何之慨永夏之宜养霜薆然其萃之増歔欷以啜泣兮杀身其安可宇摧劳而藩穴兮雀防去而不舍憯四序之不淹兮春蔼蔼其既非揽卉木犹若兹兮吾独不聊此时悲予仲之婉娈兮饶其心以诗礼吾不能操赢而坐闾兮耘东山而自食歳旱暵而不雨兮螟又生余之场属歳秋之有谷兮河出坟而汤汤于陵子之终褊兮井上李其犹饱服芬芬而洁腹兮夫岂不足以忘老众虒臮而好朝兮咸得时而的防持衣裳而鬻暑兮余固知余贾知不售思遐举而莫从兮心纡轸而衋伤讯黄石以吉凶兮棊十二而星罗曰由小基大兮何有颠沛既非初志之敢期兮曽何以知其所系颒清济以去垢兮芝九茎而为华宵倚楹而悲咤兮畴独忧余之无家萧苑之慷慨兮孰云非食之故济澶渊之灵津兮横中流而飚怒思城阙之挑达兮勉踵夫昔之人羿之志于彀兮亦反求夫全身小人不知学礼兮畏罪罟之所寻宋七世之炳灵兮皇纯佑此下土举贤而授能兮哀茕独此黎庶牧羊而肥兮式亦用而有闻辟雍之洋洋兮宇干日而纠纷连袵以成云兮汗而为雨岂余不足于周门兮独惆怅而延竚先事而后得兮惟其食者之费举九鼎于鲵渊兮亦人假夫一臂余张子之好修兮蹇博大而无朋雪霏而宇栋兮松栢不改其青固黄子尝语余兮曰此是为明月虽工师不以佩兮保厥美亦未艾彼喔咿为已甚兮羗浮石而沉木子云之好思兮亦众谇其寂寞虞氏之为政兮举五臣而与言彼霡霂之射谷兮何足以容江潭之鳣众不察余之情兮求余初犹未沫超孤举而逺寻兮惟夫不足以论世良恫韩而成汉兮皓保惠而悟高成功则去兮曽何足以介其一毛融躬行既卒骄兮禹服义亦太靡陈辎车与乘马兮桓荣亦酋乎富贵蕃居室以不理兮滂之志以四海久膺之激烈兮羗不以生而害义意岂弟神所嘏兮何以罹此不祥岂其莫忍隣之捽兮纷救闘而得伤嘉林宗之善裁要成败而不失宁遵不知时之可为兮行渔濑以毕世喟稽康之蹈尽兮愧孙子其安补阮清舌而咎目兮潜固自识而逺去谓道不可为兮为者败之众悖然咸不留兮惟至人焉在之泮千祀而语隣兮郭与至人之服意神龙之乘云兮吾欲从焉以足士生各有遇兮吾何为侘傺兮此时曽藿菽不足以化兮求余身其庶防滋兰以防蓄兮菊以为糗修忠信以抑躁兮夫安知余之后图前圣吾永赖兮揽百子与并舆时翺翔于道奥兮厯年歳以为娱





　　宋文鉴巻八
　　钦定四库全书
　　宋文鉴巻九
　　宋　吕祖谦　编
　　赋
　　北渚亭赋　　　　　　　　　　晁补之
　　北渚亭熙寜五年集贤校理南丰曾侯巩守齐之所作也盖取杜甫宴歴下亭诗以名之所谓东藩驻皁盖北渚凌清河者也风雨废久州人思侯犹道之后二十一年而秘阁校理南阳晁补之来承守乏侯于补之丈人行辱出其后访其遗文故事厪有存者而圃多大木歴下亭又其最高处也举首南望不知其有山尝登所谓北渚之址则羣峰屹然列于林上城郭井闾皆在其下陂湖迤逦川原极望因太息语客想见矦经始之意旷然可喜非特登东山小鲁而已乃撤池南苇间壊亭徙而复之请记其事补之曰赋可也作北渚亭赋其词曰登爽丘之故墟兮睇岱宗之独立根旁礴而维坤兮支扶疎而走隰跆琅邪与钜野兮梁清济而北出前湠漫而将屯兮后崔嵬其相袭坯者扈者峄者垣者礐者磝者障鲁屏齐曰惟歴山或肺腑之箕拱环连势厓絶而脉泄兮万源发于其间谷射沙出浸淫潗濈瀺灂汨泌澎濞渤潏忽瀵起而成川经营一国其利汾浍防为井沼壅为碓硙得平而肆乃滉漾而滂沛经民闾而贯府舍兮潴为池之千亩惟守之居面岩背阻邈闉阇之遗址兮肇嘉名乎北渚悲经始之几何兮牛羊牧而宇颠非境胜之为难兮善择胜之为难尝试观夫其园千章之萩合抱之杨立而成阡跻歴下之岧嶤望南山之孱顔脩榦大枝出櫩造天藐砠岫之蔽亏乍髣髴其云烟思仙人之楼居尚轻举而高飜盍驾言其北游登斯渚而盘桓岗峦忽其翔舞萩杨眇以如箸抚千里于一眒收城郭乎环堵其下陂湖汗漫葭芦无畔菱荷荇藻蘅荃杜茝众物居之浩若烟海嵗秋八月草木始衰乃命罾罟观鱼其脽鸣桹四合方舟顺涯鲿鲤窘乎深塘兮鸿雁起于中泜复有桂舫兰枻浮游其中榜歌流唱自西徂东纎饵投隈微鳞挂空客顾而嬉倾盂倒钟明月出于缺岭夕阳其微红天耿耿而益高夜寥寥其方中骇河汉之冲波披海岱之冷风恐此乐之难留兮愿乘槎乎星渚期韩终与偓佺兮采芝英乎瑶圃庶忘老而遗死兮路漫漫其修阻于是酒酣太息中座语客曰自昔太公奄有此丘是征五侯桓公用之攘狄尊周方其盛时山河十二号称东秦临菑遨乐中具五民秋田青丘实囿海滨而薛又其小邑也区区之赋食三千人其彊孰与比哉观华不注朅其孤巘虎牙桀立芙蓉菡蓞尚想三周追奔执韅下车取饮仅以身免困责质于萧同尚何私乎纪甗而齐自是亦不竞矣夸夺势穷虽彊安在事以日迁而山不改则物之可乐固不可得而留也认而有之来不可持所玩无固去何必悲此齐侯之所雪涕而晏子之所窃嗤也今我与客论古人则知述属有感而歔欷岂不重惑也哉仕如行贾孰非逆旅托生理于四方固朝秦而暮楚曽无必于一笑尚何知乎千古于是客冁然喜再拜举觞而前曰凡主人言理实易求而我旷然已忘昔忧使客常满使酒不空请寿主人如汉孔公主人亦辴然喜受饮反觞执客之手而言曰诗固有之未见君子忧心忡忡既见君子云胡不乐再拜洗觞而酬客舍然大笑而作
　　黄楼赋　　　　　　　　　　　秦　观
　　太史苏公守彭城之明年既治河决之变民以更生又因修缮其城作黄楼于东门之上以为水受制于土而土之色黄故取名焉楼成使其客高邮秦观赋之其辞曰
　　惟黄楼之瓌玮兮冠雉堞之左方挟光晷以横出兮干云气而上征既要以有度兮又洞达而无旁斤丹臒而不御兮爰取法于中央列千山而环峙兮交二水而旁奔冈陵奋其攫拏兮谿谷効其吐吞览形势之四塞兮识诸雄之所存意天作以遗公兮慰平日之忧勤繄大河之初决兮狂流漫而稽天御扶摇以东下兮纷万马而争前象罔出而侮人兮螭蜃过而垂涎微精诚之所贯兮讥孤塘之不全偷朝夕以昧逺兮固前识之所羞虑异日之或然兮复压之以兹楼时不可以骤得兮姑从容而浮游傥登临之信美兮又何必乎故邱觞酒醪以为寿兮旅殽核以为仪俨云霄以为侍兮笑言乐而忘时发哀弹与豪吹兮飞鸟起而参差怅所思之迟暮兮缀明月而成词噫变故之相诡兮遒传马之更驰昔何负而遑遽兮今何暇而遨嬉岂造物之莫诏兮惟元元之自贻将若逸之有数兮畴工拙之能为韪哲人之知其故兮蹈夷险而皆宜视蚊虻之过前兮曾不介乎心思正余观之崔嵬兮服余佩之焜煌从公于楼兮聊徘徊以倘佯
　　送将归赋　　　　　　　　　　蔡　确
　　昔人之言秋意也曰若在逺行登山临水送将归此其平日游此子之所悲怨慕凄怆尚不能自支而况于予乎恋高堂之慈爱积三岁之违离余亲属子以侍我行且复命于庭闱其送子也乃在粤岭之南溟海之西洗亭之侧泸水之湄出门踯躅以将别仰天涕泣之交頥浮云为我变色行路为我赍咨而况于予乎予方省愆念咎藿食布衣髪如秋霜形如槁枝子见吾亲勿以告之明明二圣仁如天也雷霆雨露固有明也孤臣放逐久当怜也晨夕定省归可期也子告吾亲其以斯也乎天下之险处乎人迹之稀触氛雾以罙入仗忠信而不疑以余之故而两走乎万里嗟如子者其谁周楚之郊余亲所栖瞻彼白云予留子驰安得借翰于鸿鹄径从子而奋飞也
　　天下为一家赋　　　　　　　　吕大钧
　　古之所谓天下为一家者尽日月所照以度地极舟车所至以画疆以八荒之际为蕃卫以九州之限为垣墙列国则羣子之舍王畿则主人之堂凡民之贤而不可逺者皆我之父兄保傅愚而不可弃者皆我之幼稚获臧理其财乃上所以养下之道分责之事乃下所以事上之常浑浑然一尊百长以斟酌其教令万卑千幼以奉承其纪纲贸迁有无而不知彼我之实损益上下而不辨公私之藏大矣哉外无异人旁无四隣无冦贼可御无闾里可亲一人之生喜如似续之庆一人之死哀若功缌之伦一人作非不可不愧亦我族之丑一人失所不可不闵亦我家之贫尊贤下不肖则父教之义嘉善矜不能则母鞠之仁朝觐防同则幼者之定省承禀巡狩聘问则长者之教督抚存呜呼周德既衰斯道斯屈析为十二并为六七势不相统乱从而出忘祖考之训则刼夺其屡盟之时轻骨肉之命则战死于争城之日曲防遏籴以幸其灾纵谍用间以乗其失乖暌有甚于闚墙鬬狠不离于同室迨至秦政以强自呑推所不爱以残自昏斧斤亲刃其九族涂炭自隳其一门兴阡陌而废井田则委货财于盗贼之手置郡县而罢封建则托妇子于羁旅之屯贫富不均几臣仆其昆弟苟简不省皆土苴其子孙自汉以来终亦不复能虽有王侯而不得輙预其政虽有守令而不得久安其禄譬之锦衣玉食纵无所用之子雕车良马委不善御之仆门庭虽存亦何足以统制闺门无法则何縁而雍睦豪彊日横而略无鞭扑之制单弱日困而不识襁褓之鞠岂天理之固然寔人谋之不足尝闻之治乱有数废兴有主昔既有离则今必有合彼既可废则我亦可举惟盛德之难偶故旷时而未覩岂有待于我君将一还于治古
　　南征赋　　　　　　　　　　　邢居实
　　嗟予生之贱兮常坎而多忧汨东西与南北兮无畎亩以归休皇六世之十祀兮朅来宾夫京师奉晨昏于庭闱兮忽十年其于兹哀众人之梦梦兮乗巇危以射利鹜精神于末流兮固亷士之所耻慕前哲之高蹈兮临川流而盥耳惧离群之孤陋兮将逺举而复已彼世论之紏纒兮谓白圭为多疵何我公之洁清兮亦见尤于盛时皇命之不可淹兮方仲春而戒行惟甲子之良晨侍安舆而南征昔仲尼之去鲁车迟迟以淹留此虽非吾之旧邦兮犹惨惨而懐忧宾朋肃驾而来饯兮班豆觞于水湄执余手以踟蹰兮不觉涕下而霑衣辀轧轧而不能前兮马萧萧而反顾念长路之超逺兮恐白日之云暮敇仆夫使整驾兮遂奋袂而辞去将发轫而回首兮望国门之穹崇唯小人之眷恋兮情郁结乎予经土山之盘纡兮入空谷之豁鸿野旷荡而无垠兮榛林萧条而来风鹿呦呦以鸣羣兮鸟嘤嘤而求友怅遑遑于中野兮徒悁悒其谁咎晨脂车于诸阡兮夕税驾于尉氏登高邱以长啸兮声慷慨而凌厉想阮氏之风流兮停予车于山椒斯人不可得而见兮寄陈迹于蓬蒿时荏苒其不淹兮春草生兮青青群雉挟雌以高飞兮仓鹒得意而和鸣麦渐渐以被陇兮遵微行而徂征欲淹留以容与兮心摇摇而靡宁平原坱莽以阤靡兮逈极目乎百里独茕茕以逺游兮曽不得而少止歴钓台之故邱兮涉颍水之溱溱望周襄之芜城兮吊封人之圮坟魂飞扬而不反兮墓芜秽而不治曽不得其死所兮岂纯孝之可恃蹇邅回于水滨兮日掩掩其黄昏问捷径于野人兮释予马于汝坟中且展转而不能寐兮起视夜之何其仆夫告予以肃装兮指明星而以驰羣山崴嵬而造天兮践羊氏之北境企予足以长望兮南路其方永经昆阳之遗墟兮聊徘徊而逡巡高城曲而特起兮雉堞隠嶙而犹存狐狢穴处于其下兮鼪鼯吟啸而成群蒿艾蓊薆以相依兮枳棘郁其榛榛悼汉氏之絶灭兮想世祖之中兴方巨滑之滔天兮恣豺狼之噬吞肆横行于天下兮驱虎豹以为羣杖大义而奋讨兮实南土之裔孙运欃枪而一扫兮忽电灭而无存彼百万之貔貅兮曽一旅之莫亢信天道之辅顺兮岂人谋之不臧迄于今几千祀兮魂魄游乎何乡冀髣髴其神灵兮步徙倚而彷徨过宛叶而弭节兮陟方城之峩峩叹羁旅之无友兮弹劔铗而浩歌览陵阜之防差兮实鬻熊之旧疆不修德而恃险兮曾几何而不亡宿上唐之侯馆兮听晨鸡之悲鸣濯予缨于泌水兮瞻桐栢之嵚飘风熛怒以来东兮薄寒惨凄而中人云漫漫以承空兮霰雪下而缤纷念徃人之阻脩兮叹行役之多艰车防淖而不进兮马顿辔而盘跚仆夫憔悴以懐归兮憇章陵而南迈奠浊醪于汉祠兮顾白水之如带真人一去而不返兮佳气葱郁而如在歴崎岖之九邑兮涉川路之千里心澹澹而忘食兮筋骨疲乎鞭棰唯君子之无累兮虽九夷其可居矧神农之所宅兮土深厚而无虞诵孔氏之法言兮疾没世而无名就寞寂以闲处兮非予心之所凭植木兰以为篱兮涂申椒以为堂蕙披靡而盛茂兮众香郁其芬芳优游偃息静以索志兮又何必归夫故乡
　　宣防宫赋　　　　　　　　　　刘　跋
　　余以事抵白马客道汉瓠子事感其语故赋曰
　　元封天子既干封临决河沈璧及马慷慨悲歌河塞筑宣防之宫燕其羣臣乃称曰隤林竹兮挺石菑宣防塞兮万福来顾眄意得诏问东方大夫乐乎朔进而跽曰君王佩干符妥坤灵封岱岳禅云亭雷行焱驰一跸四海力余气盈爰览德水至于人靡遗智天不爱祉石城金墉屹立亭峙则又经广轮度栋宇裴回领略心解目覩八隅九维千门万户沈严神丽秦帝之府于是植翠华喧灵鼍觞川流浩长歌神哉沛君心和患去喜至无所复加可谓乐矣然臣观之未可谓无忧也天子愕眙不怡少焉顾曰亦有説乎朔再拜曰主臣盖闻大川之源发乎昆仑之神墟出阳纡与陵门道积石而沈游包浑沦与俱游羌亹亹其徂征千里一曲万里一折盘礴防滉呼洽沕潏荡然长波激为迅湍莽不知其几何遂异派而同澜已而略广武循大伾辚沛轹洛移为委输瀵沸出乎地上怳莫际其焉如粤若神禹继道作徳范围天仪聨络地脉防排湠漫镌凿客窄平野其蓺人有安宅化鳞介为冠冕盖千有八百国臣曾问遗黎遵海隅繇平成之徒骇下东光之胡苏渊然覆鬴修若马颊如鬲及盘以简以洁太史分流参汇众折然后安翔徐回脉脉并酾纡余衍漾绵逶迟虬潜蛟伏波不得兴视荣光与休气茂玉检而金神焕乎三日而五色何必千岁而一清若夫羣雄逐兮位隔并山川围兮气弗宣托汹涌以为货兮阻厜防以自藩崇墉连蜷矗以相售兮巨浸瀺灂汨乎宛延立遮害之亭谨白马之津雉堞瞰其东区脱临其西又东北留其行又西北系其归垂天之翼横海之鳞豗隤胶葛曽不得抢榆枋而泛蹄涔匒匌勃郁靡所容怒霆击电掣已脱益以桃华之流驶乎竹箭之驭弥满鸿洞千里四顾乃始伐薪石程畚疀汰鸡距之防横鐻牙之水上下连环旁侧伏阙竹落干繟夹搜而下岌乎喘牛蹶若踶马糗粮齐山徒庸成林商羊鼔舞泽门讴唫析骸樵苏惨于长平之祸累块珠玉埒乎水衡之藏谅人谋之或违将度数之适逢今夫呼吸潮汐关窍丘源洲潬浮空澭沮旁穿井乍甘而撤舍麦未槁而培根何灵龟之下伏寓三峰乎层巅表泰紫之嶕峣陋灵光之岿然长封为扄土键石鐍守如崤函叶万不抜然而燕雀贺而人吊枝叶茂而本拨财乏力屈河且再塞君王方且驻属车以流观啓离宫而落成却两载之乘劳负薪之臣举烽赋酒飞轮奉牲戢长虑于一笑起驾望而凭陵神闲意定澹然无营语未既天子数顾尚席推几欲兴臣朔逡巡却立不谢而退其后馆陶之役竟如东方大夫言








　　宋文鉴卷九
　　钦定四库全书
　　宋文鉴巻十
　　宋　吕祖谦　编
　　赋
　　南都赋　　　　　　　　　　　王仲旉
　　洛阳王仲旉侍亲客于宋十有余年矣宋南都也山川城邑人物风俗禽兽草木博观而穷览粗得其凡焉因借华阳先生涣上公子为问答以赋词曰
　　华阳先生与涣上公子步于西山之隈环于竹圃之左【水经曰睢水东南流歴于竹囿有竹数百顷有田十一里】曰美哉邈乎土地之沃人物之伙也公子喟然叹曰先生睹斯而已独不闻徃者之事欤上自五帝中接三代下讫汉唐目击而可知指陈而可喻请为先生言之于显乐国在睢之阳其地则宋其分则房夏豫周青秦砀汉梁带以黍丘之野包以阏伯之疆盟猪出其右汳水更其旁涣谷濊猚漻涞逐黄【八水出宋城黄见左传濊见北征记谷猚见水和志涞逐漻见图经】从横驰骛源分派张过乎陨石之壄径乎龙丘之冈行乎钓台之渚出乎谷城之塘上接大河通于银潢下达涡泗滙于淮湘漰□喾灂淼淼洋洋漹防□淑潏潏汤汤若乃歴华里经汋陵乘襄坞陟贯城傍空桐而过沙随阶鸿口而升横亭伊高辛之帝子主大火而修祀鄙葛伯之仇饷猗汤征之攸始嘉微子之啓封卒继承于商氏访桐卢之两门孰世逺而难纪企防城之故邑懐漆园之傲吏登北冈而逺瞰想桥公之德懿铭三鼎与征钺曽余光之未坠仰子乔之飚驭世独尚其丘坟临绘水而徙倚【睢涣二水谓之绘水见述异志】诵相如之高文閟双庙之灵宇钦张许之威神忠义焕乎日月世弥久而逾新英风激于万代如想见乎其人观山川人物之旧才得其凡而略之仆固未能详也若宫室苑囿之盛池沼台榭之广侈靡夸前光辉絶后惟梁孝王有足称者仆愿继其说而先生自览其切焉汉有天下至文而昌九族敦序帝室以光乃命子武俾侯于梁惟梁大国城四十余北限泰山之险西界高阳之墟御备东南则九州之奥区焉广衍沃壤则天下之膏腴焉于是舍大梁之故土卜睢阳之新都傍漻城而连属起道以萦纡外广池洫内经郭郛陋九筵与百堵法上国之规模发小鼓以始倡下节杵而和之流乐府而度曲岂余音之独遗于是乃作曜华之宫儗阿房与林光郁正殿之蔂巍然起乎中央散彤彩而澔涆复炜炜以煌煌惊虬龙于金楹乍矫首以腾骧轩鸾翥于飞甍欲乘风而下翔歴太阶之寳砌骈璧瑛与玉珰光陆离而目足几徃而徜徉旁有曲室后连洞房呌窱窈窕仰不见阳列方疏而散骑玉女睨而悠飏又有宴闲之舘寔曰忘忧文章灏博卓荦瑰奇者萃乎其中贡以文鹿白鹤参以渌酃细栁间以连璋沓璧缀以清管弱丝东苑望囿三百余里骏鸃鹪山鹊野雉守狗戴胜鸲鹆翡翠声音相闻翺翔徃来万端鳞崪不可胜记其木则柽松楩柟楸梧柘橿欃檀木栏栟榈豫章华枫翠槐古桧朱杨云封雾鏁临谷被冈其果则樝梨梬栗素柰朱樱紫枣来禽吴橘楚橙其草则蕙若兰防芜荪茏杜蘅菥江蓠芎防庭蕉耸緑堦药飜红糅以忘忧合欢之嘉植杂以避暑延寿之芳丛芬芬馥馥防防芃芃其竹则筼筜籦箽防筠篃疎篁密篠布垅夹池檀栾蓊葺婀娜陆离露滋雪映风靡云披于是乎复道连绵亘数千步飞阁层楼动以百数一望平台与离宫瞟眇忘其何所中有百灵烟岚奇秀表以落猿之岩环以栖龙之岫既盘纡以茀郁亦映带其左右靣百尺之深潭濑鸣玉之清溜升望秦之峻岭懐故关而回首维彼蠡台在城之西势千仞而崛起岂终日之可跻攀未半而神悸意欲下而复迷惊斗杓之頫逼颀霓鬛之下垂疑真仙之攸馆非人寰之所栖屹清泠之对峙复偃蹇以穹隆上凭范槛之峥嵘怳忽不知其几重下瞰清渊之澄澈金碧倒影乎其中旁接雁池緑争漪涟秋浪涨雨春波拍天鹤洲背其后鳬渚面其前棹女讴而荡桨渔人集而叩舷水禽则有鸊鷛鳵鶂鴐鹅鹭鸥鳬鶵鹤子鹄侣鸿俦翺翔载沈载浮既瀺灂而随波暂蜚鸣而惊舟水草则有藨苎薠莞蒹葭蒲蒋白苹緑荇芡实莲房雨濯榦而増緑风翍华而吐芳王临是国绰有余闲思游东苑纵猎乎其间于是乘雕玉之舆驯夤褭之马纷万骑之徒骛千乘之驾服太阿之雄劔靡彩虹之珠旂鸣和銮以玲珑翳羽盖以葳蕤安国奉辔严忌附舆扈从横出并山之隅左许少右专诸依冈为置因川为渔奋骇百兽电激雷驱搤雄螭蹵豪猪犀犛辚麕麆轹游蠵駏驉矢不妄发应声而殊鋋不虗掷洞胸穿髃山殚谷尽孑然无余于是梁王弭节而还容与委虵徘徊徃来其乐未衰相与宾客复游于鴈鹜之池登龙槛飞鳯盖钓锦鳞出文贝弋白鹇挂黄鹤鸧鸹下鹔鷞落薄暮日斜俛仰极乐获兽之多弋禽之众子虚之所遗西宾之所畧也驰骋少怠明日乃宴于平台召相如延邹枚绮席列雕屏开脍猩胥炙豹胎酌金浆之酎觞缥玉之醅吹紫鳯之箫击灵鼍之鼓聆辽滇之歌睇巴渝之舞又有邯郸曼姬燕代丽女轻祛靓妆绰约媚妩明眸微睨色授神予于是众客皆醉颓然忘归浩歌起舞献寿考无疆之诗曰君王渊穆德日跻闲暇游宴乐无涯愿千秋兮万岁常与日月争光辉先生曰噫公子何谓兹邪若公子所谓重耳而轻目荣古而陋今胶以人物之陈迹炫以山川之旧经又乌覩大宋之盛乎夫大宋之开基也肇自商丘大啓土宇创洪图而遗亿代一帝统而超邃古万国被德泽四裔畅皇武西荡巴蜀东澹海漘北指幽蓟南曜朱垠天乙七十里而兴王姬周三十世而卜宅曾何足云至于祥符之际累盛而重熙増太山之高禅梁父之基神祗安妥日星光辉宝符瑞应萃乎斯时于是巡方防幸亳社动天辂备法驾海夷献珍黄云覆野就见百年存问鳏寡明壹法度赦宥天下当是时也翠华回驭龙斾载扬乃睠兹土如归故乡观紫气于芒山辨白水于南阳洒翔鸾之神翰掞鸿藻之天章于是建南京陪上国首诸夏作民极对列乎浚郊相辉乎洛宅颁庆洞开归德峻峙【正殿曰归德端门曰颁庆】若阊阖之特闱连馺娑与枍栺伟宫室之光明仰觚棱之神丽俭不至陋奢不逾侈旁立原庙【三圣神御奉安鸿庆宫宫官目事酌献】岿防穹崇殿实有三一祖二宗显文谟而承武烈弥万祀而无穷观其英豪之域冠盖相望元勲隽老五姓寔昌【杜正献赵康靖王文忠蔡敏肃张文定寓睢阳者凡五族】蹈先生之学舍【祥符中正素戚先生始建学舍睢阳为诸郡之先祠堂存焉】溢诵声以洋洋敬郑公之硕德仰文正之余芳【冨郑公范文正尝游学于此】俯浪宕之旧渠【汴渠一名浪宕】回伊洛之清流【熙寜中引洛水入于此】酾江呉之漕粟浮寳鹢之千舟若乃昭仁崇礼回鸾祥辉【南都四门名】连阛带阓列隧通畿万商千贾鳞集羽归星布纎丽山积瑰奇来不可抑徃不可羇南獠蛮而东濊貊纷大贝与明玑其军旅则棘门细栁连总百营驭以骁将厉以犀兵时以搜狝之祭阵以鱼丽之形扼一都之冲防耀万里之天声其原野则田畴弥望不可计数浸以曜渔之源被以沃壤之土举趾即云荷锄乃雨芃芃离离禾麦稷黍其亭馆内之则有流触渌波桧隂四合照碧妙峰武备道接外之则有朝雨暮云暖风残月又有玉触金缕光华防喜嘶马落帆芳草栁枝之列【自流触至栁枝十二亭名】联观光与望云【观光望云二亭名】指中天之巍阙其池沼则东西二胡迢迢水澄似镜波泛如潮窥驯鹭于别渚【晏元献放驯鹭于南湖作赋以纪】识海鴈于旧桥【夏文叶自青杜携二鴈置湖中名其桥曰海鴈】尔乃金鱼分籥玉麟剖符夫辅弼耆德侍从鸿儒镇抚东土保厘此都视先王之遗民爱风俗之安舒乘剸繁之多裕觉坐啸而有余陟高台而环望悟神意之自如临緑水而暂止疑放旷于江湖若予之所举仅知其仿佛十分未得其一隅吾子徒闻孝王之遗风旧迹不睹大宋之丰功伟烈也徒诧梁国故墟之名不知艺祖兴王之实也徒夸兎园之大鴈沼之广不识原庙之尊帝宫之美也曜华故基鞠为茂草孰若都城佳气郁与云翔诸侯僣上游晏无度孰若天子巡守动静有常珍怪之翫奇木异卉孰若农夫之庆黍稷稻梁先生之言未终公子矍然若惊惘然若醒茫然若有所失者既而幡然改曰鄙哉予乎嗟予舍近而取逺习迷而遂非其亦久矣先生博我以皇道宏我以王圻使数十年所曜释焉无疑仆虽不敏请终身而诵之先生于是作歌以遗焉其辞曰翼翼神都皇祖起焉煌煌巍阙真人巡焉有睟其容三殿位焉于万斯年天子明焉
　　飓风赋　　　　　　　　　　　苏　过
　　仲秋之夕客有叩门指云物而告予曰海气甚恶非祲非祥断霓饮海而北指赤云夹日而南翔此飓之渐也子盍备之语未卒庭户肃然槁叶蔌蔌惊鸟疾呼怖兽辟易忽野马之决骤矫退飞之六鹢袭土囊而暴怒掠众窍之叱吸予乃入室而坐敛衽变色客曰未也此飓之先驱尔少焉排户破牖殒瓦擗屋礧击巨石揉拔乔木势飜渤澥响振坤轴疑屏翳之赫怒执阳侯而将戮鼔千尺之涛澜襄百仭之陵谷吞泥沙于一巻落崩崖于再触列万马而并骛防千车而争逐虎豹詟骇鲸鲵犇蹙类钜鹿之战殷声呼之动地似昆阳之役举百万于一覆予亦为之股栗毛耸索气侧足夜拊榻而九徙昼命龟而三卜盖三日而后息也父老来唁酒浆罗列劳来僮仆惧定而说理草木之既偃葺轩槛之已折补茅茨之罅漏塞墙垣之頺缺已而山林寂然海波不兴动者自止鸣者自停湛天宇之苍苍流孤月之荧荧忽悮且叹莫知所营呜呼小大出于相形忧喜因于所遇昔之飘然若为巨耶吹万不同果足怖耶蚁之縁也嘘则坠蚋之集也呵则举夫嘘呵不足以振物而施之二虫则甚惧鹏水击而三千搏扶摇而九万彼视吾之惴栗亦尔汝之相莞均大块之噫气奚巨细之足辨陋耳目之不广为外物之所变且夫万象起灭众怪耀求仿佛于过目视空中之飞电则向之所谓可惧者实耶虚耶惜吾知之晚也
　　思子台赋　　　　　　　　　　苏　过
　　余先君宫师之友史君讳经臣字彦辅眉山人与其弟沆子凝皆奇士博学能文慕李文饶之为人而学其议论彦辅举贤良不中弟子凝以进士得官止著作佐郎皆早死且无子有文数百篇皆亡之予少时常见彦辅所作思子台赋上援秦皇下逮晋惠反复哀切有补于世盖记其意而亡其辞乃命过作补亡之篇庶几君子犹得见斯人胸懐仿佛也
  </div>
  <div class="pagination">
   <a href="宋文鉴_page2.html">
    上一页
   </a>
   <a href="宋文鉴.html">
    1
   </a>
   <a href="宋文鉴_page2.html">
    2
   </a>
   <span class="current-page">
    3
   </span>
   <a href="宋文鉴_page4.html">
    4
   </a>
   <a href="宋文鉴_page5.html">
    5
   </a>
   <a href="宋文鉴_page6.html">
    6
   </a>
   <a href="宋文鉴_page7.html">
    7
   </a>
   <a href="宋文鉴_page8.html">
    8
   </a>
   <span>
    ...
   </span>
   <a href="宋文鉴_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
