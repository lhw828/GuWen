<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 462 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 462 页/共 603 页
  </h1>
  <div class="content">
   伏承恩诏，荣徵圣上，肇自汉藩，显当殷鼎。必先求旧，以谨惟新。夫昭贵族而理近官，为邦之远算；险不怼而怨不怒，事君之大忠。相公受寄累朝，允怀明德。傅岩克申三命，未尽嘉谋；晋室更作五军，尚惭多让。喜愠罔形于用舍，是非无挠于去留。简素腾辉，锺彝溢美。而又志唯逃富，道恶多藏。斗尹之糗一筐，皆因君赐。江氏之田半顷，岂为孙谋？固合长在庙庭，永光帝载。使庶政绝贪婪之患，大朝无党比之忧。况今者时逼藏弓，礼当辅主。元侯功大，独申攀送之哀；伯父位尊，使率骏奔之列。移寒在律，鼓物须审，凡在含灵，莫不延颈。某早蒙恩异，获奉辉光。蒋琬牛头，省占佳梦；谢安尘尾，屡听清谈。果得叨忝圭符，留连旗鼓，扪心自愧，没齿难忘。窃计轩车，已臻伊洛。亻宁见方明展事，庭燎陈仪。雨将至而柱础先知，风欲来而巢居尽识。下情无任欣踊跃之至。伏惟特赐恩察。
    ○为汝南公上淮南李相公状
    不审自跋涉道路，尊体何如？伏计不失调护。昔周文缵十五王之绪，显正旧邦；襄孙总十一德之基，方宁故国。今惟新之历，始叶卜于姬公；作辅之臣，又徵言于单子。以今况古，千载一时。某窃思章武皇帝之朝，元和六年之事。镇南建议，初召羊公；征北求人，先咨谢傅。故得齐刳封豕，蔡剔长鲸。伏惟相公清白传资，馨香袭庆。始自辛卯，至于庚申。虽号历四朝，而岁才三纪。淮王堂构，既高大壮之规；汉相家声，复有急徵之诏。桂苑之旧宾未老，金之遗事犹新。燮理虽系于阴阳，怵惕固深于霜露。且广陵奥壤，江都巨邦。爰在顷时，亦经芜政。风移厌劾，俗变侵凌。家多纷若之巫，户绝娈兮之女。相公必于理，大为其防。邺中隳河伯之祠，蜀郡破水灵之庙。然後教之厚俗，喻以有行。用榛栗枣，远父母兄弟。隐形吐火，知非鬼不祭之文；抱布贸丝，识为嫁曰归之旨。化高方岳，威动列城，陈於太史之诗，列在诸侯之史。今者重持政柄，复注皇情，便当佐禹陈谟，辅尧考绩。乡诛下比，朝举养廉。中台奖枕止之郎，外郡表斩刍之妇。然後司成立学，谒者求书。大讲废官，咸修阙政。致于仁寿，煦以和平。凡在生灵，孰不欣望。某早尘下顾，曾奉指踪。江左单衣，每留梦寐；柳城素几，行睹尊颜。伏限守官，莫由迎谒。人知忭贺，不可奋飞。下情无任瞻望踊跃之至。
    ○为汝南公怀蕲州李郎中状
    某本无宦业，过沐朝恩，罢护六戎，归尘九署。以任兼金谷，时逼园陵。有愧交亲，未遑简问，解携稍久，诸趣如何？山公醉时，谢守吟罢。茗芽含露，Ε簟迎风。远想音容，杳动心素，惟珍重珍重。
    ○为濮阳公皇太子薨慰宰相状
    右今月日得本道进奏院状报，今月日皇太子奄违储贰。伏以皇太子道著武闱，位高象辂。方将传辉兰殿，积庆桂宫。花枕画︶，永绥福履；铜扉银榜，克懋温文。岂谓衅结氵存雷，祸缠重海。商山羽翼，嗟绮季之俱还；缑岭□霞，与浮邱而莫返。相公恩深铭釜，地属持衡。攀东序以心伤，望春坊而目断。某忝蒙委寄，常窃宠荣，不获齿列班行，奔波慰叙，下情无任悲咽遑迫之至。
    ○为濮阳公官後上中书门下状
    右今月日当道押衙刘石回，伏蒙在恩重赐，加授检校兵部尚书官告，不许更陈让者。某幸承馀庆，遂会昌期。早慕修途，献书试吏；晚存远略，传剑论兵。自拥节旄，频移星岁。常虞尸旷，或抵彝章。往在番禺，已分风宪；及临安定，又假冬卿。善政蔑闻，奇勋莫建，而有不循阶陛，超授班资。且周礼设官，邦政莫先乎司马；汉史解诰，士贵无过于尚书。外顾辈流，内量涯分。逊而不免，居亦何安？蔡氏历迁，杨公累代。方兹尊显，殊曰寂寥。此皆相公假借军声，赞扬圣泽。感而益惧，荣以宏忧。谨当切诫满盈，遥加率励。古者不辞于三仕，必愿致身；昔人虽取于十官，终期无罪。粗申报效，以谢贪叨。苟遗此言，是不能享。镇守有限，不获奔走陈谢，伏增惶悚之至。
    ○为濮阳公许州请判官上中书状
    韩琮、段环、裴蘧、夏侯，右件官等或断金旧友，或倾盖新知。既有藉于宾荣，敢自轻于主择。辄以具状奏请讫。伏乞相公曲赞殊恩，尽允私恳。使免孤郑驿，不辱燕台。谨录状上。
    ○为濮阳公上李太尉状
    伏见除书，伏承光膺新命，伏惟感慰。四海事毕，两阶遇隆。式光谦悫之诚，克见隆崇之宠。今者长君惟睿，元子有文。当深虑之所关，必殊勋而是赖。山涛则曰祷天下之选，张秩则曰用天下之贤。西汉之命元成，以相门才子；东都之升邓禹，因先帝旧臣。休哉二公，叶我一德。虽曰旷代，乃若合符。伏惟慎保起居，俯镇风俗。俟金之有见，俾玉铉之重光。某窃忆春初，曾蒙简赐，故欲琴樽嵩岭，鱼钓平泉。岂贪行意之言，便阻具瞻之恳？伏惟少以家国为念也。方抵藩任，未即门闱。攀恋恩光，不任输罄，伏惟特赐恩察。
    ○为濮阳公上杨相公状
    伏见今月某日制书，伏承相公由大司徒之率属，掌中秘书之枢务。宠延注意，荣叶沃心。凡备生灵，莫非陶冶。伊昔帝赉良弼，岳降名神。梦出傅岩，高宗才得于胥靡；卜从渭水，西伯止逢于钓翁。岂若相公涵泳天池，翱翔□路，然後光膺爰立，显副佥谐。接庾亮之分曹，必资孔演；列王之对掌，宜属刘恢。允契同升，果闻并命。神塞望，华夏式瞻。某夙奉恩光，今叨任使。守朝那之右地，镇安定之遗封。不获趋贺黑︶，拜伏金印。空知踊跃，莫可奋飞。下情云云。
    ○为濮阳公上华州陈相公状
    伏蒙荣赐手笔，某揣摩莫效，耽玩无闻。不过功曹，平生素分；愿为小相，曩昔殊荣。而幸遇清朝，遂阶贵仕。玉门关外，何成异域之功。灞水亭边，徒有旧时之号。此皆顷在边上日，相公方调殷鼎，正运汉筹，不复军租，仍宽虏级，已得入叨九扈，克罢再麾。恩顾未酬，音徽仍继。礼逾名品，事越等伦。望星宿于三台，背惟浃汗；感春秋之一字，心不容铭。仰望旌门，恨无羽翼。下情云云。
    ○为濮阳公上陈相公状
    伏见今月某日制书，奉承相公显由起部，光践黄枢。唯彼秦宫，必加汉相。是能超绝庶尹，冠映群伦。昔荀悦荣登，止通左氏；张华宠拜，空对建章。岂若相公翊赞皇猷，发挥清问，耻君不及尧舜，欲人尽若胥庭。式叶具瞻，爰从正位。冯参帷幄，式展于矜严；杜恕纪纲，不资于交援。旷百千岁，无三四人。某忝沐陶甄，谬居藩服。心悬廊庙，同边马之嘶鸣；身系节旄，羡塞鸿之骞翥。无由拜贺，伏用兢惶。
    ○为濮阳公上陈相公状
    某少乏能名，长无清誉。书非十上，剑敌一人。而命与时偕，道将运会，南逾祝发，西扼狄。分起部而未淹，迁司戎而何速？飞章虽达，丹款尚稽。顾此尸承，实为尘忝。相公上宏信及，仰赞恩覃，优柔列藩，容易好爵。得虽有自，居亦甚危。铭在座隅，镂之心骨。唯当策无妄举，令有必行。虑以前茅，驭之长辔。克成戎律，以奉庙谟。伏惟始终恩察。
    ○为濮阳公上陈相公状
    某当道行军司马崔朝奏在城，今月十七日得状云，今月十二日于太清宫斋宿处获谒见相公。伏承首座相公特论某所请不许吐番交马，事合大体，当时魏起居备录其事者。伏以本道与凤翔，节制虽殊，封疆相接，俱当料敌，同切成谋。蕞尔寇戎，不循盟誓，稽留重使，侮易大朝。既以非时，又称继好，深虑得请，便有乘机。遂敢窃献情诚，屡陈笺疏。言虽当病，事且侵官。加以思惟，方忧罪责。不谓相公更因敷奏，深赐褒称。使贾谊上书，达于天听；山涛立论，著在史官。荣冠一时，名留百古。顾兹非望，皆有所因。仰戴恩辉，略逾涯分。谨当坐以待旦，居无求安。恳叔子之田畴，修李兴之政具。忽承後命，有以先登。粗异驱驰，用为报效。伏惟始终恩赐知察。
    ○为尚书濮阳公贺郑相公状
    右伏见今月某日制书，以相公累请退闲，特从休浣。式崇阶级，无废平章。元老道尊，必用三王之礼；中枢务重，犹当五日为期。伏惟相公德契昭融，言成启沃。太邱家法，若守官司；京兆门风，宜书甲令。仰攀日月，高拱星辰。为尧辟四聪，禹来五谏。始者以生鼎饪，祸接藩维。前殿朝回，莫收金印；凶门师出，空委油幢。当是非扰攘之间，即内外危疑之际。相公克凝庶绩，显执大权，为易于难，制动以静。皂斯入，无闻鲍永之兵；黄阁洞开，例醉曹参之酒。然後澄清流品，提挈纪纲。补吏尽去刻深，用人不由党援。咸有一德，于今三年。深惟逃责之规，载切避荣之旨。削藁章数，免冠请频。张良却粒之怀，锱铢轩冕；范蠡扁舟之志，梦想江湖。异代结交，殊时合志。果当渥泽，爰峻等威。奉青宫，监临东观。教温文子汉字，总端揆于秦官。百辟之剑佩以随，六馆之生徒是属。手扶帝座，身带天光。何澄阙朝，宁妨理事；杜夷就第，无旷执经。焕发丹青，光昭简素。乾惕无咎，谦尊以光。某谬奉诏条，尝承庙算。惭指踪而未曾获兔，仰仪刑而徒叹登龙。亦冀终遂息肩，永当褫带。地游蒙谷，更趋方外之神人；洞入华阳，犹诏山中之宰相。羁牵尚尔，贺无期，瞻望辉光。伏增攀恋。
    ○为濮阳公上宾客李相公状
    不审近日尊体何如？相公践履道枢，优游天爵。功无与让，故勇于退；能不自伐，故葆其光。自罢理阴阳，就安调护。凤池来者，守咎繇之矢谟；鸡树後生，奉萧何之画一。用而无喜，成则不居。求诸古今，实焕缃素。某甲蒙恩顾，累忝藩方，本冀征辕，得由东洛。伏以延英奉辞之日，宰臣俟对之时，止得便奏发期，不敢更求枉路。限于流例，莫获起居；瞻望恩光，不任攀恋。倘蒙知其丹赤，赐以始终，则虽间山川，若在轩屏。伏惟时赐恩察。
    ○为濮阳公上宾客李相公状
    不审近日尊体何如？此方地控淮、徐，气连荆、楚。不惟土薄，兼亦冬温。维扬居万国之中，得四方之正，或闻今岁，亦不甚寒。相公百禄所绥，五福攸集。伏料调护，常保康宁。从古以来，大贤所处，未有不功高而去，德盛而谦。以烟水为归涂，指神仙而投分。名高百古，事冠一时。然内难外忧，不常而起；深谋密画，须有所归。则吕望老于渭滨，始持兵柄；周公还于洛邑，复秉国钧。亦不草芥轩车，埃尘禄位，不关通介，盖属安危。相公昔在先朝，实康大政。当君子信谗之日，禀达人大观之规。据梧但歌，反袂无叹。及为宾望苑，分务洛师。徐勉园中，唯馀卉木；陶公岭上，空有白云。小竹帛之所传，鄙鼎彝而不问。夫以行藏定分，用舍通方。当遭时复生之前，立功立业者甚易；及受简被疑之後，不怨不怒者至难。远则狼畏跋胡，鸱忧毁室。近则越蠡扁舟而独往，汉良却粒以辞荣。虽同畏危机，亦不得中道。仰惟阃奥，实冠品流。今宝历既初，圣政兹始，将安丕祚，必属宗臣。凡在隐微，莫不祠祷。某早蒙奖拔，得被宠荣。番禺将去之时，获醉上樽之酒；许下出征之日，犹蒙尺素之书。便道是拘，登门莫遂。向风弭节，掩泣裁笺。思幄恋轩，不胜丹款。伏惟终始恩照。谨状。
    ○为濮阳公与丁学士状
    近频附状，伏计相次达上。自学士罢领南台，复还内署，朝委攸重，时论愈归。夫一时效功，逐恶者鹰隼；千年呈瑞，应圣者鸾皇。击搏殊能，翱翔异品。当在紫庭无事，应韶以来仪；岂复白野有求，与云罗而并出。唯听後命，爰副具瞻。某才谢适时，仕无明略。久乘亭障，长奉鼓鼙。猿臂渐衰，燕颔相误，弊庐仍在，白首未归，顾皋壤以兴嗟，念路歧而增叹。当依馀眷，庶惬後图。仰望音徽，不胜丹赤。
    ○为濮阳公与度支周侍郎状
    伏见除书。伏以小司马掌邦计，伏惟感慰。侍郎致君业广，图国功深，顷在内朝，则裨大政。昭献御极，名高侍从之臣；昭肃握图，迹在循良之传。今上讲求群辟，深念大藩。以自江之西，虽豫章为奥壤；而居河之上，推白马为要津。爰陟廉车，以登将席。长城万里，大国三军，雪诸儒之懦名，尽将军之威令。果承紫诏，来驾墨车。向阙驰心，易攵廷识貌。清秋一鹗，碧海孤峰。天子动容，群僚服美。便合入居台铉，以慰华夷。然以天下之赋舆，海内之财币，是资经费，宜属成谋，苟失当仁，则乖大计。故晋室有鬻练之乏，汉臣兴造币之端。是不得人，何以为国？仰惟馀地，已不同年。矧又秩贰夏官，任毗司马。昔祈父爪士，未有兼官；方朔侍郎，不闻厘务。倚之为相，今也其时。某伏限守藩，莫由申贺。山河百二，已抱归心；风水五千，况兼离恋。瞻望门宇，不任恳诚。
    ○为中丞荥阳公桂州上後上中书门下状
    右。某自解北阙，出守南荒。尝犯露以脂车，无侵星而拥棹。即以今月日到任上讫。桂阳始至，荔浦初临。警宵钟而尚误晨趋，闻暮鼓而由斯夕拜。仰瞻炉冶，实隔烟□。唯当恭守诏条，钦承庙算。宽其竭马，任其鞭羊。襦粗及于疲人，礼乐必资于君子。伏惟俯赐恩察。
    ○为荥阳公贺幽州破奚寇上中书状
    右得进奏院状报，幽州张相公大破奚寇，斩馘刺史已下，并焚烧驱获车帐器械牛羊等。伏以近岁以来，北番微扰，奚寇恣其狗盗，颇复鸱张。相公钩格传能，崆峒禀气，克扬戎略，式靖邦仇，姑用火攻，未加汤沃。剌睢盱之面，贯聋聩之耳。帐幕如扫，干矛尽。聚轮毂于戌楼，出羊牛于塞草。此皆相公授其军令，雄此边声。愿崇九伐之威，且举一隅而示。昔越平吴国，实立贺台；楚胜晋军，将为京观。固不可铭山示绩，画阁传勋。尽良相之庙谋，岂将军之天幸。某谬蒙任使，窃度翦除，伏恨守藩，阙陪贺列。无任跃攀恋之至。
    ○为荥阳公请不叙将士上中书状
    右某当管将士本一千五百人，有北境两度行营，有西京十镇防戌。既部伍皆更招收，数额则转增加，粮料不经申破，留州自备，累政相成。况近年不甚登穰，亦经水涝。舟负弩，尚叹于征途；谷神蚕，未丰于下舍。今纵仰承渥泽，合进勋阶，将徵简礼之资，尽有囊装之许。虽祁寒暑雨，小民不识于天时；而露冕褰帷，长吏合宣其人愿。辄以具状奏闻讫。伏乞相公俯推近例，许且权停。干冒尊严，无任战灼之至。
    ○为荥阳公谢集贤韦相公状
    花犀腰带一条。右伏蒙仁恩俯宠行迈。骇鸡等贵，画隼增辉。徒勤万里之肺肝，愧乏十围之腰腹。仰从台衮，来饰藩垣。纵拜赐而有期，惧立朝而无取。谨依处分捧领讫。下情无任戴荷之至。
    ○为荥阳公上集贤韦相公状
    某行役以今月二十八日达潭州讫。囊装简薄，宾御单轻。但承霖雨之功，免值风波之阻。计涂非远，到任有期。方积惧于贪叨，岂暇怀于启处。当道适临遐徼，奉远宸居。辄亦导以简书，颁之诏旨。省迎新之费，谋即旧而安。匪务先声，实行素志。其于脂膏有戒，冰蘖自规。不唯禀以庙谋，固欲誓于神道。冀倾驽蹇，用副恩怜，苟渝斯言，是不能享。伏惟终赐恩察。俯扬征棹，仰望台庭，敢阶开ト之宾，唯羡吐茵之吏。下情无任结恋感激之至。
    ○为荥阳公上集贤韦相公状
    某素乏异能，骤蒙殊宠。实幸藩宣之日，得承陶冶之馀，不敢遑安，以须至止。即以今月某日到任上讫。数属城之地，半杂远夷；稽守器之人，多非命士。虽欲粗修理行，终忧不致殊尢。唯当惠抚疲，智笼犷俗。则蒲卢之善养，冀桑椹以怀音。兼宏狱市之规，以奉岩廊之化。伏惟特赐恩察。
    ○为荥阳公上集贤韦相公状
    伏见制书，伏承加集贤殿大学士。恩极台阶，荣兼秘殿。通凤池于册府，擢鸡树于书林。中外具瞻，遐迩增慰。相公黄中禀气，素尚资仁。片玉一枝，已光于昔日；前筹五鼎，果庆于兹辰。况又高步瀛州，领官仙掖。伫见亡书必复，坠简重编。使三千之徒，并受其义；俾百家之说，各有所安。芟翦繁芜，整缀差谬。某早承重奖，今守遐藩，虽荣廉问之权，实羡校雠之吏。仰瞻门闼，俯抱肺肝，陈贺末由，伏深感恋。
    ○为荥阳公上宏文崔相公状
    某行役以今月二十八日达潭州讫。波恬风止，帆驶舟轻。远承殷楫之馀，利济熊湘之水。况兹乐土，尝扇仁风。式访颠毛，兼询憩树。吏皆攀辕之士，民皆遮道之人。绵以岁时，深在肌骨。何武以兖州之政，黄霸以颍川之能。或入作尹京，或登为国相。向若非相公清门重德，士范词宗，则安能侔兖颍之佳声，兼何黄之盛拜？况运当惟睿，听属虚襟，仰赞治平，固在期月。伏惟善保尊体，以副沃心。某实乏异能，叨当问俗。未识褰帷之後，何酬大冶之恩？唯当务以躬亲，蠲其疾瘼，烦宣诏旨，谘禀庙谟，冀免尢违，庶可避辟。伏惟远赐恩察。
    ○为荥阳公上宏文崔相公状
    伏见制书，伏承天恩荣加崇文馆大学士。某窃寻旧史，常仰清门。魏齐以来，阀阅相继，皆当代才子，翰林主人。相公传庆降祥，重规叠矩。汉筹殷鼎，已庆于台阶；玉轴芸签，重光于册府。仰惟成命，实属当仁。某过沐恩光，末由陈贺，感激瞻恋，不任下情。
    ○为荥阳公上宏文崔相公状
    得进奏院状报，伏承寻达上京。贤相还朝，元侯入觐。皇闱晓辟，朱旗将金印同归；碧落宵清，台座与将星俱耀。事光闻听，道合休明。况相公瑞玉扬辉，贞金抱质。冠明舜日，袖举尧风。挺山立之奇姿，郁鼎角之殊相。固已表仪朝列，倾注宸襟。凤澡刷其前池，鸾翱翔于故阙。浅深魏邴，陟降萧曹。凡在含灵，莫不增。况某忝当宠寄，曾奉恩光。伏想严道来仪，方明展事。汉营前箸，张子房不让成功；齐井新柴，管敬仲岂辞殊礼。限萦廉察，阙备班行。且未卜於登门，徒有贺於华国。跃攀恋，伏深下情。
    ○为荥阳公上河中崔相公状
    某因缘薄伎，获奉休期。左掖中台，已逾厥任；廉车宪印，转过其材。即以今月七日赴任。相公早於寮故，俯察孤愚，寄以夙期，沾之好款。今者辞违稍远，拜谒末由，舍鲁首燕，不胜私恳。河中带朔方之兵甲，为皇都之股肱。窃思宸襟，尝注硕德。下车敷化，期月有成。则必复还庙堂，重执时柄。虽欲固让，如苍生何？伏惟俯为明时，善加保重。到任当差专使起居，诸续陈启。
    ○为荥阳公上河中崔相公状
    天恩刑部相公登庸，伏惟感慰。刑部相公盛乌衣之游，相公禀青□之秀，更历股肱之郡，咸登鼎鼐之司。凡在生灵，不任欣庆。昔疏广家荣两傅，止当储护之朝；王俭门有二台，不在休明之运。将烦拟议，又岂同涂？某方守藩条，阙陪贺客。唯愿蕃昌姜姓，恢大崔门。永令阮巷之间，迭奉尧阶之化。含有惟特赐恩察。
    ●卷七百七十四
    ☆李商隐（四）
    ○为荥阳公上仆射崔相公状
    伏见除书，伏承新命。相公庙鼎调味，戎麾著功。佩印来归，执圭入觐。朱晖黄发，尹勋清操。想名氏而疑古，俨风容而在今。固合重处化源，再毗昌运。而道唯养退，志在远权，虑不节以成嗟，恐知进而无亢。冫食典训，寝兴隽贤。坚拒注怀，退守师长。然窃惟故实，式见优崇。胡广五迁，方膺此宠；荀觊四让，始受今荣。皆名绝品流，事高铨摄。伏想当仁有裕，得请为娱。从容於凤池鸡树之间，以苍玉皂之饰。雅称镇物，孤风动人。凡在含灵，孰不仰止。某早承重顾，今守遐方，唯叹羁留，莫伸贺。望兰台之秘邃，天上人间；附桂水之平生，一日千里。攀恋之至，无任下情，伏惟俯赐恩察。
    ○为荥阳公上仆射崔相公状
    某以今月九日到任上讫。疆分楚越，民杂华夷。殚犷俗巫风，带三居五宅。颁条之寄，称职为难。伏幸过潭州日，得与舆人咏我台座。闻寇恂之理行，窥樊仲之官司。誓欲披拂仁风，祷祈膏雨。粗师遗爱，俯惠疲。伏料清光，必亮丹款。至於酌泉投香之戒，饮冰食蘖之规，实惟素诚，敢有贰事？伏惟特赐恩察。
    ○为荥阳公上史馆白相公状
    某行役以今月二十八日达潭州讫。轻帆直渡，长楫横飞。仰承金铉之恩辉，幸免石邮之留滞。但以素无勋效，谬奉宠荣。俯忧揽辔之时，有辱洪炉之赐。然亦欲简惠以临杂俗，诚明以待远人。禀王符麴鼓之规，略王霸米盐之政。使疲羸措手，顽梗革心。伏见恩制，伏承相公因缘新座，恳让兼荣，仰读纶言，实光鼎味。凡在生植，孰不欢呼。昔齐氏主盟，亦分三鼓；晋人兴让，遂立五军。彼皆列国之僚，尚焕素臣之史。岂若相公显夫睿哲，克致升平。当注意於作相之时，尽同心於官僚之事。况典册之任，古今所难。系百代之观瞻，垂一王之楷法。固在专修凡例，谨授诸儒。则兽殿删仪，瀛洲集论。校其轻重，良有等夷。将令能业其官，必在各司其局。某早蒙荣顾，遥奉休声，徒勤仗节之心，未有望尘之路。贺之外，结恋伏增。
    ○为荥阳公上史馆白相公状
    不审自经哀苦，尊体如何？王丞相之还台，不无深感；潘黄门之归路，谅有馀悲。然访以元言，推之大观，苟陶埏於庄惠，岂蒂芥於彭殇。伏惟上答皇私，下裁沈痛，俯安寝膳，以定枢机。不以锺情，或亏常理。东门吴向无之说，则近伤慈。魏阳元自损之言，实存深旨。某早承恩瞩，方此辞离，忧望之诚，顷刻无喻。伏惟俯收卑款，以慰遐藩，下情云云。
    ○为荥阳公上史馆白相公状
    以今月九日到任上讫。地当岭首，封接蛮陬。猿饮鸟言，罕规政令；银簪铜镝，本主羁縻。实忧下才，无以布政。唯当推诚虑物，洁已临人。畏杨震之四知，从士伯之三务。所冀粗攀方国，无失赋舆。然後宣布朝经，阐扬庙算，设学舍媒官之令，峻顽人罢女之科。仰奉恩知，敢同荒堕，伏惟特赐恩察。
    ○为荥阳公上门下李相公状
    某行李今月二十八日已达潭州讫。某曾无材术，谬忝恩荣。虽曰小藩，且兼杂俗。虑物斯至，抚躬不任，昨者迎迓之初，粗停浮费；至止之後，务扇仁风。苟或满假为心，堕偷在念，岂为显责，当逭幽诛，伏计亦赐信察。南郡旬时，方集水潦，重湖吞吐，实亚沧溟。未济之间，临深是惧，及扬帆鼓，则浪静风和，不吟行路之难，乃仗济川之便。傥闻见之下，指教所存，苟可轻其侮尢，敢不耸於谘禀。伏惟特赐留念。
    ○为荥阳公上门下李相公状
    某以今月某日到任上讫。汉县旧封，越城遐峤。夷貊半参於编户，赋舆全视于奥区。不知疏芜，曷处盘错？唯当仰承指训，俯事躬亲。合农功於国侨，思马志於文子。冀申豪发，用赎简书。至於生事沽名，迷方改务，实於他日，则已誓心。庶遵丙吉之规，稍励贾琮之志。伏惟特赐恩察。
    ○为荥阳公上门下李相公状
    伏见恩制，伏承屡贡昌言，请均兼职。副天道福谦之旨，遵元元象易之文。果降丝纶，式光钧轴。永言欣荷，难以铺陈。且《诗》戒从事独贤，《传》美同班相恤，知者甚众，行之实难。苟未研味道枢，探详物理，则安得尽贤哲之至赜，合经典之大猷？凡在含生，罕不伏义。况朝廷道先报本，业重承祧。必用亲贤，以奉宫庙。若华委照，仙李垂阴。恢大君无忝之功，禀圣祖永存之庆。某早蒙恩异，虽远拜辞，击节向风，抚床窃，末由陈贺，攀恋伏深。
    ○为荥阳公上荆南郑相公状
    某谬蒙恩渥，寄以察廉，退省庸虚，实深兢惕。伏幸涂经荆楚，行拜旌麾。冀於侍燕之馀，得受发蒙之教。即以今月七日赴任桂林。不唯杂俗，实介遐荒。然处於上游，尝是重德。馀波所及，孔道是因。粗仰仁声，必康疲俗。况某早缘宗族，辱奉恩知，便路起居，率诚谘禀。庶常祗佩，用免悔尤。慰忭之深，先积卑恳。上路後续更有状，伏惟照察。
    ○为荥阳公谢荆南郑相公状
    伏蒙仁恩，赐及银器绫纱茶药等。某虽征遐峤，亦守小藩。就道已备资粮，到镇粗有俸入。实无阙乏，可轸恩怜。方幸经途，得遂拜觐。禀同姓异殊之礼，展小国事大之仪。宴好频仍，言教恳至。长途方即，厚赐仍加。俯稽推让之诚，益重违离之恋。谨依荣示别教捧领讫。下情云云。
    ○为荥阳公上荆南郑相公状
    不审近日尊体何如？道济明时，德彰暗室。固已神荐祉，寒暑均和。窃料寝兴，常保休祜，下情无任忭慰之诚。近者上台，出为外相。伏思元老，已注宸心。况十叔相公师律克贞，功成允懋。运筹调鼎，已著於他年；反风起禾，更在於今日。不唯宗族，实系蒸黎。伏为俯为休明，善加颐养。某实无材术，叨处察廉。唯当规奉上游，因依下顾。庶将兢惕，以免悔尢。寻欲慎择时才，式将好币。属楚南越北，苦异繁华；捆载橐装，更无珍妙。又虞菲废，以辱藩条。冒之诚，陈喻无所。李支使商隐，虽非上介，曾受殊恩。常愿拜叔子於蓟州，更谘鲁史；谒季良於南郡，重议齐论。抒其投迹之心，遂委行人之任。其他诚款，附以谘申，伏惟俯赐恩察。
    ○为荥阳公上淮南李相公状
    某素无材术，谬窃宠荣。论驳靡效於掖垣，廉问更叨於藩服。此皆相公十一丈早回抡览，曲赐丹青，知其平生，未始郄曲。振毛羽於冲风之末，脱氛埃於刚气之中。虽曰至愚，实佩嘉贶。即以今月七日赴任，瞻恋旌旆，徘徊路岐，杳然向风，魂动心至。相公十一丈早参大政，克建殊勋。成则不居，惕而无咎。然今兹昌运，实属长君。优游虽纵於宗臣，融冶必资於宰匠。窃计明台衢室，已悬梦思；岂复龙节霓旌，可淹偃息？伏惟特加寝膳，以副祷祠。归奉休期，远登寿域。内修百职，外庇庶藩。则某虽僻在遐方，仰违德宇，片心朽质，万里不孤。特希终始恩亮。到任即差专使起居，诸续陈启，谨状。
    ○为荥阳公贺幽州张相公状
    得本道进奏院状报，相公亲鼓上军，大破奚寇，咸加元朔，庆动紫宸，凡在生灵，莫不欣快。伏以北边诸虏，最强者奚，车帐既杂於华风，亏戟颇窥於汉制，马牛衔尾，羔骆交蹄。朝廷常压以雄军，处之重将。访於耆旧，不绝侵渔。相公太白传精，雷泉禀气，黄公授略，元女与符。綦连四弓，常推其百胜；兰子七剑，不顾於万人。建牙旗而草树分形，横雕戈而烟□敛气。而又以功勋任已，感激事君，每雪涕以论兵，愿风驱而扫寇。永言异类，曾不畏威。或兽抟於桑河，或鸱张於辽水。彼专其暴，我务於仁。彼轻进以易奔，我薄威而养锐。待人百其勇，士一其心，然後分命骁雄，克期讨伐。珍国见贼，唯惧其少；韩信用士，每办於多。一麾而大野朝昏，再鼓而穷荒昼赤。朱旗丧斧，逸马迷轮，耳尽贯而无所伏听，面皆夷而不容泥首。焚殆尽，孳息全空。向若非动有成谋，举无遗算，以庙堂之决胜，佐沙漠之横行，则何以致此一朝，平其积患？昔汉进骁将，多以後期；周室虎臣，唯称薄伐。比於今日，讵可同年！某尝读兵书，误兼文律。马援聚米，曾或留心；奚反持矛，未至无力。远廉岭表，遐仰边功。阙申贺於行台，空抒怀於尺牒。执笔抚剑，欣慕无任。伏惟俯赐照察。
    ○为荥阳公上西川李相公状
    伏见除书，伏承新命。某窃惟故事，颇服前言。令王之守四海也，尊胥附之友，立御侮之臣；周室之均五等也，命晋楚更盟，俾周召分理。必配之重德，倚以奥区，然後可能祗承大君，表率群辟。今中秘黄门之重，胥御之所处也；井络广陵之大，侯泊之所分也。本以英灵，ピ之事任，犹在神明所，祷祝有成。苟非上材，曷处斯寄！伏惟相公指南儒术，华盖词林。擅扬、马之文章，富伊、皋之业望。自显扶皇极，允践台阶。不如萧何，见汉祖之高论；以告仲父，识齐桓之格言。故得四翟八蛮，九流万国，波恬巨浸，草偃高风。而又成则不居，亢而知退，虽延睿想，终协元机。况井鬼分疆，岷峨会险。殷富则铜山丹穴，精灵则雁水犀津。池留万岁之名，桥有七星之号。碧鸡使者，部下时来；白凤词人，座中常满。以轼成名遂之日，处既富且贵之尊，决气良辰，优游丰福，为古今之圭表，兼将相之安危，访於前修，无以拟议。某早承顾念，曾被陶埏。今者五岭之冲，再麾是守。灌漏卮而填巨壑，尚隔杯盘；朝白帝而暮江陵，空吟风水。感知怀恋，无喻下情。更须旬月，遣专使起居。伏惟俯赐照察。
    ○为荥阳公上西川张相公状
    不审近日尊体何如？玉垒延清，锦城致爽。伏料抚宁多暇，福来成。相公白正音，莫彝重器，道既著於燮理，绩复彰於旬宣。方今化切修文，时当偃伯，必资元老，以冠庶僚，虽羽仪未集於方明，而梦想固通於中夕。伫见坤维返驾，宣室虚襟。更跻汤、禹之姿，重讲胥、庭之化，访诸动植，望在旬时。况某仰奉恩知，获阶廉问，既殊常品，实倍私怀。赴任有程，瞻风未卜，结款词讷，依仁路赊。冀申毫发之功，永奉陶甄之赐。即以今月七日进发，到府续差专使起居。伏惟恩察。
    ○为荥阳公贺牛相公状
    伏见除书，伏承迁宠，相公允膺四辅，光赞六朝。静则龙蛰存神，在一水而无闷；动则凤翔览德，自千仞以来仪。虽世涂则有污隆，而吾道终无消长。忆昨非利往，远迩荒陬。仲尼之不陋九夷，子文之能安三己，永言阃阈，实冠品流。今者复知衡阳，去临汝水，以旧丞相，兼老成人。窃计中涂，即有新命。俯移高尚，还处燮和，欲将不为苍生，其若仰孤清庙！某昨者幸因行役，得奉辉光。伏蒙赐以从容，降之谈吐。语百代之损益，定九流之否臧。调以道心，附之禅理。始知全德，不可度思。此时退以语人，便将心卜，恐未可绝张良之粒，具范蠡之舟。今则果然，不差悬料。伏望远离下土，促动前驺。复昔日之九迁，慰今晨之四海。某限当廉察，未冀趋承，於贺而则深，顾辞离而渐远。南荒受任，方荣便道而来；东阁重开，畏在他人之後。瞻恋思顾，不任下情。伏惟俯赐照察。
    ○为荥阳公贺牛相公状
    相公才为时生，道应梦得。六月一息，宜澡刷於天池；五色成章，必骞翔於□路。嵇山莫峻，黄波未宏。朱弦奏庙而八音以和；瑞玉礼天而百神斯肃。不有人杰，谁康帝家？始者召入紫宸，亲承清问。仲舒演《春秋》之奥，孙宏阐《洪范》之微。抉摘奸豪，指切贵近。□霞动色，日月回光。超绝古今，喧传华夏。蒙恬之笔锋斯挫，张永之纸价弥高。言在必行，得之何让？运祚唯深源是系，富贵逼安石不休。密勿平章，从容辅翼。或武思禁暴，则别凤池；及功著于藩，则复还龙节。夷险一致，左右皆安。爰自保厘，遂升端揆。纳言名帻，进贤号冠。师长群僚，协宣庶绩，得人之盛，非才不居。王询在朝，晋室每多其经籍；徐宣留务，魏帝不视其文书。式究彝伦，是称尊显。固当允谐群议，克注上心，重秉国钧，复执人柄。某谬逢嘉会，素乏殊能，而受寄疆场，假名省署。清光莫睹，丹慊徒深。望京华而甚遥，听边吹而增欷。下情伏增，贺攀恋之至。
    ○为荥阳公上衡州牛相公状
    不审近日尊体何如？相公早辅大朝，显有休绩。伊尹同德，皋陶矢谟，并著在典经，垂於名命。而又载怀达节，不有成功，神理佑谦，天道保退。伏料调护，常极和宁。然某窃计前经，遐追曩躅。险而不坠，邵公所以能谏；约而无，重耳所以复还。况今庆属休期，运推《常武》，必资国老，以立台庭。伏料即时，入膺荣召。凡在华夏，莫不祷祠。某实乏勋庸，谬当廉察，将因行役，获报尊严，俯执轻桡，恨无飞翼。会昭潭积雨，南楚增波，尚滞旬时，若隔霄汉。齐心结念，常存李固之匿犀；倚寐衔诚，已梦孙宏之脱粟。攀恋之至，犹积下情。
    ○为荥阳公上通义崔相公状
    门下相公出镇坤维，相公进扶宸极。某窃寻前史，仰考昌时，必有上台，号曰当国。姬姓则鲁周公居君牙、君陈之上，汉室则萧相国在张良、韩信之先。专吐嘉猷，独融明命。伏有惟相公克怀懿德，允遇休期，一自燮调，屡彰勋伐。耻君不及於尧舜，远过前人；举贤不避於亲雠，深符直道。果兹优宠，首在注怀，外耀国华，内荣官族。凤池浴日，聊均润於同人；鸡树侵云，忆分阴於游子。旷百千岁，无三四人。凡在含灵，敢不从化。况某早蒙恩顾，今获驱驰，伏限颁条，莫由陈贺。槛猿绊骥，敢叹於拘留；邱室膺门，实悬於诚抱。贺攀恋，不任下情。伏惟俯赐恩察。
    ○为荥阳公与昭义李仆射状
    某素无才能，谬忝廉察，实忧尸禄，有负疲人。仆射地处亲贤，情殷家国，累更重寄，亟立殊勋。上党顷集凶徒，近为王土。疮痍未复，愁怨尚多。果枉雄才，以孚至化，南则扬河桥之威断，北则煦上谷之仁声。下车政成，投刃节解。厚承恩顾，贺伏深，拜谒末由，无任瞻恋，到任续更有状。
    ○为中丞荥阳公与汴州卢仆射状
  </div>
  <div class="pagination">
   <a href="全唐文_page461.html">
    上一页
   </a>
   <span>
    ...
   </span>
   <a href="全唐文_page457.html">
    457
   </a>
   <a href="全唐文_page458.html">
    458
   </a>
   <a href="全唐文_page459.html">
    459
   </a>
   <a href="全唐文_page460.html">
    460
   </a>
   <a href="全唐文_page461.html">
    461
   </a>
   <span class="current-page">
    462
   </span>
   <a href="全唐文_page463.html">
    463
   </a>
   <a href="全唐文_page464.html">
    464
   </a>
   <a href="全唐文_page465.html">
    465
   </a>
   <a href="全唐文_page466.html">
    466
   </a>
   <a href="全唐文_page467.html">
    467
   </a>
   <span>
    ...
   </span>
   <a href="全唐文_page463.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
