<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 40 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 40 页/共 96 页</h1>
    <div class="content">    ○唐左神荣军护军中尉副使兼左街功德副使金紫光禄大夫右监门卫将军上柱国高平郡开国公食邑二千户刘公故夫人宏农县君杨氏墓志铭（并序）
    夫积庆得宜锺乎介社，享祜者宜降以永年，缪■若斯，根源靡究，然修短之分，岂造次而逾焉。嗟乎！月堕仙娥，星收婺彩，花摧玉树，噫足悲哉！夫人宏农杨氏，讳诞，字琼华，京兆长安县人也。曾祖待宾，皇昭武校尉守绥州义合府折冲；祖延祚，皇任内飞龙厩都判官宝应功臣太中大夫行内侍省内常侍上柱国赐紫金鱼袋；父惟良，皇任华清宫使朝散大夫守内侍省内常侍上柱国赐绯鱼袋；皆簪组传荣，衣冠弈叶，庸勋继代，谍谱详诸。夫人即内常侍公之长女也。坤灵毓质，兰晚挺姿，性禀冲和，量怀温雅，诗书瞻曹家之奥，管弦精蔡氏之能，婉含贞，宗族攸重。三星始见，百两爰来，年洎初笄，适于高平刘公氵英润。齐眉等贵，合卺联辉，相敬如宾，和鸣并耀。日来月往卅馀载，晨昏盥馈，夙夜无违，逮事舅姑，益彰温清。因夫延宠，疏邑显荣，石之封，固无惭德。繇是闺门郁郁，素履弥芳，壶范聿修，彤管称美。宜乎永谐宫徵，终契百年之欢；乐往悲来，旋徵二竖之梦。膏育有验，和扁无瘳，沉瘵连绵，委忄臻极。以大和四年六月十一日，卒于辅兴里之私第，享龄五十有四。妆奁遽闭，香阁永辞，逝水不回，奄归长夜。呜呼哀哉！琼枝忽坠，鸾镜徒悬，悼隔幽明，痛深泉路，兆卜先远，龟筮告从，旌旐启行，而盾就引。即以此年十月廿九日，迁窆于凤城西之龙首乡龙首原，礼也。
    有子五人，长曰仕仟，子亭判官太中大夫行内侍省内府局丞上柱国高平县开国男食邑三百户；次曰仕亻甫，朝议郎行漳王府参军上柱国；次曰仕侗，中散大夫行内侍省内府局丞上柱国彭城县开国子食邑五百户；次曰仕僚，次曰仕份，赐绿，或趋驰禁掖，或参贰王曹，或委质宫闱，或优游坟籍，皆神形特立，隽秀当时，声掩八龙，价迈三虎。茹荼叩地，瘠毁苫庐，泣血绝浆，孝侔曾闵，攀号不逮，孺慕冈依，感切风泉，哀缠骨髓。恐川成峻岳，山变洪波，愿刻贞珉，庶旌盛烈。衔悲见请，窃愧讠叟才，握管抒辞，多惭漏略。铭曰：
    《易》赞坤灵，《诗》美嫔则。妇道母仪，柔从淑克。行标茂范，德播择邻。事上尽敬，抚下推仁。宜昌百禄，保寿千春。天胡不臧，降祸兹辰。宅兆何所，凤城西偏。松贾云树，晓夕凝烟。杨叶萧萧，马鬣危危。芳尘渐远，朗月空垂。（石刻）
    ☆眭畚
    畚，大和中人。自号姑射处士。
    ○唐故试大理司直辛公墓志铭
    公讳幼昌，字宏运，其先陇西人。曾父奉国，开府仪同三司丰州剌史天德军使兼御史大夫上柱国陇西郡萧国公，食邑三千户，赠工部尚书。烈祖荣，朔方节度副使□会都知兵马使兼御史大夫平阳郡王，食实封一百五十户。父□，持节通州诸军事守通州剌史兼御史中丞。公累传茂范，藉振能名，聪博机谟，卓然宏异。始总□郡会，嬉戏之际，识者目落落之清安，则骇谓固天纵也。暨长□□□瀚墨，无（缺十五字）明示将来□□一□荷□□□莫大之术者，何腰金拖紫之崇贵，得不坐而至乎？何伏波定远之□爵，得不俯而置乎？亦何俟伏膺，然後为学。繇是六奇三略，开阖襟□，每鸣弦架镝，远近弛张，谓古之破叶号猿，今足当仁矣。公以业□簪组，旌戟交辉，固欲指掌青云，捧杨白日，仕进之广路，宦学之多门，□蹑梯阶，式为修立，授试大理司直。□寄结僚，友□追游，孟仲芬葩，芝兰叠馥。岂止庭申孝敬之则，□节尽周旋之诚。远望前程，熟究边极。岂其彼苍者天，修□无算，巨鳞既□，烟溟势穷。以大和六年十二月廿五日，卒于平阳郡之私馆，□□甘有七。允子师周，孺未识，熙怡讵悲，零丁雁行，□□茶戚且□中丞□□迁牧通川，南北迢遥，山川绵隔，□家于□巳历岁时，凶讣难飞，增疚。仲兄幼直等部办仪具，克叶龟从，以明年三月廿七日，□送归附於京兆万年县三赵村东原之大茔，礼也。固恐桑田凌谷，俄徙星霜，庶摭□实，凭不朽而雕于石。其辞云：
    命运罕知兮杳冥莫恻，□□建□兮歼我懿德。不可用赎兮永□□春，闭玄宫兮松柏为邻。（《绩语堂碑录》、《唐代墓志汇编大和五七》）
    ☆昔耘
    耘，大和中乡贡进士。
    ○大唐故陇西郡李府君墓志铭（并序）
    夫地称膏壤，乃生度用之材；家号忠贞，必育仁义之子。盖庆由善积，气自元深，在谕物情，其义一也。府君讳琮，字温中，先曰陇西人也。门承台鼎，代袭勋崇，懿范令仪，生而复禀，谨饰挺立，孤高莫俦。爰自推龄，至于羁历，抱瑚连之器，有老成之风，处荣荫而貌不自媒，为贵允而心无所伐。曾祖钦，皇金紫光禄大夫左金吾卫大将军，赠太子太保，雄名伟望，迥冠古今。祖晟，皇开府仪同三司太尉兼中书令，赠太师，间杰之後，特因时生。匡国宁人，事著贞元之世；禀忠奉节，名光图税之书。父殷，云麾将军前右龙武军将军知军事，禀灵祚胄，拟器英枝，韫忠略而候难以行，置谋猷而候时乃进。府君饱聆教道，足守义方，未逾弱年，两觐铨选，位官察职，流辈无双。罄勤恪以务公途，竭俸禄而资私养，朋友归美，亲族称贤。谓若寒松，永固凌霜之质；翻如春槿，旋飞不实之华。倾自疾缠，暨亏莫救，时大和八年二月一日，终官于朝请郎行都水监丞云骑尉，廿有一，何颜子促矣。傅父保母，哀无辍时，恨存殁之有殊，属穿窦而获曰，诚有可载，议刊刻焉。遂命末才，俾为纪述。以是年是月十五日，墓于京兆府万年县宁安乡杜光里。庶年祀更易，陵谷推移，希播馀徽，用铭於石。其词曰：
    贵叶勋枝，非尔乃谁。挺生秀气，特禀英姿。体抱冲和，色逾谦敬。宇盖松寒，肌肤玉净。中称孝谨，外伏敦良。威仪自得，行义潜间。千里之驹，九秋之鹗。方富於年，曷为凋落。原仪将设，送礼斯陈。黄垆日闭，万古千春。（《绩语堂碑录》）
    ☆刘础
    础，大和时正议大夫检校右散骑常侍兼光禄卿上柱国，终坊节度。幽州卢龙节度使刘总之子。
    ○唐幽州节度衙前兵马使王公夫人故陇西李氏墓志铭（并序）
    夫人讳元素，其先陇西人也。爰祖及父，俱厌名位，高尚不仕，以从其心。夫人四德克修，五常无爽，乡党重其孝，邻里传其行。年□九，适王公，因家于幽州之幽都县。与其娣姒，偕事先姑。夫妻艺出自然，孝秉天性，及姑之病，绵历岁时，夫人色不满容，行不正履，饮食汤药，必致其诚，裁缝绣画，必尽其力。是以先夫人爱之重之，不使离其侧。每谓所亲曰：“我见此新妇，则疾觉小瘳。”其敬顺之至，通於神明矣。洎丁先夫人之祸，亦以孝闻。
    有男二人：长曰从约，次曰从礼。有女一人，早归於础。元和之末，穆宗纂位，础自幽州戍倅作牧南阳。夫人爱女随焉，衔命西上。旋属蓟门长恶，姻党称兵，音书两亡，倏忽十载。九秋胆月，不照别离之心；三峡夜猿，应识悲凉之思。粤去年秋七月，方达京邑，弃危疑之地，登仁寿之乡，室家以和，骨肉相保。岂期百花林下，未尽欢娱；三春节中，俄闻哭泣。以大和六年二月廿有九日，遘疾缍道政里之私第，享年六十六。属纩之时，精神不挠，所有遗托，其词甚哀。
    呜呼！夫人台二姓之好，历四纪于兹，事夫禀梁鸿之妇道，训子法孟轲之母仪，持家以正，接下以慈，命也不造，德之何衰。即以其年五月八日归葬於京兆府万年县龙首乡成义里凤扌西原，礼也。虽音徽昭美，已布於遐迩，而陵谷更变，或资於述作。琢于贞石，用纪遗芳。乃为铭曰：
    桃之夭夭，灼灼其华。彼美夫人，宜其室家。既出李宗，嫁为王妇。容止可观，进退可度。唯静唯默，以贞以素。谁谓年光，忽如薤露。成义之里，凤扌西之岗。寂寂墓门，萧萧白杨。身葬异国，神游故乡。万岁千秋，德音不忘。（石刻。《唐代墓志汇编大和四八》）
    ☆贾文度
    文度，大和时人。宣德郎守左春坊太子内直郎。
    ○唐故太府寺主簿弘农杨府君墓志铭
    公讳回，字居然，其先弘家兴也。缨冕不歇，炳焕相联，虽曰四代五公，其後益炽。公曾大父玄，任银青光禄大夫守工部尚书，赠太子少保。大父，任银青光禄大夫守卫尉卿驸马都尉，尚万春公主，赠太常卿。父亘，任中散大夫守光禄卿，尚宜□县主。世秉懿德，姻袭金枝。初任文敬太子庙令，奉苹藻，供祭祀，礼敬必诚，严谨备至。次任左监门卫胄曹参军，和而不固，雅而应物，克己复礼，时然後言。次任左威卫胄曹参军，性专静内，敏有干扃，无□无为，化成於政。次任河中府河东县尉，俭慎端默，居官廉恪，所□不过一扃，而政行一邑。次任太府寺主簿，守位必敬，临事必端□尝以悔吝改节，为权豪屈言。府君有子二人：长子□弘，次子□□，训以义方，敦阅诗礼，咸能被服文行，时人称公善诱善教。何期□不福善，以大和七年十月十七日寝疾终於延康里之私第，享年五十有三。吁，公之没也，志负其愿，寿违其仁，官屈其器，君子是以嗟其才而哀其命。呜呼！渭水东注，时与之俱，音光缅然，何□□矣。
    夫人秀谷县主，礼乐风操，家之范也，柔明孝慈，天之质也，□修采苹之职，以正家节。杨氏之六姻肃，九簇睦，实夫人是赖。岂期修短，是岁十一月十日，不胜其哀，薨於灵侧，春秋二十有六，後公廿三日而殁。公之难弟前司农寺丞逍，涕血护丧，痛失雁序，谨以岁次甲寅八月已卿朔廿四日壬寅，迁公及夫人灵座，合安厝於於县高平乡高望里，附先茔之礼也。犹惧人世陵谷之不可期，故刻石志之，冀其名氏之攸远也。铭曰：
    琼树零落兮秋夜长，金枝寂寞兮遗清芳。永扃泉户兮诚感伤，天乎欲问兮徒苍苍。（石刻。《唐代墓志汇编大和七六》）
    ☆崔锷
    锷，大和时人。官阀无考，尝奉使三韩。按《唐书宰相世系表》清河小房有锷，当阳尉。
    ○大唐故兴元元从登仕郎守内侍省内侍伯员外置同正员上柱国朱公故夫人天水郡赵氏墓志铭（并序）
    崇高兮广大之厚，磐礴兮周流之远，浚源长派，茂干修柯，著于图谍，可得而言也。夫人姓赵氏，其先天水人。逮乎晋室，克缵妻烈，播扬芬馥，历世辉耀，绅之盛，著乎人文，炳然昭彰，备存简册。夫人幼禀礼法，长明诗训，闲惠详雅，实生之知。及笄而归于朱氏之门。克承坤顺之柔，婉娩谦恭之美，奉舅姑著雍和之称，睦娣姒有柔爱之仪，垂匦可以示後昆，立程可以式九族。加之以恭俭离惠，爱人以礼，慈和温敬，六亲仪形。是宜克保室家，永绥丰禄，良时难再，昼哭二十二年，及兹从心，专意内典。以嗣子奉命鸡林，三岁然复，疚心疾首，六时礼念，冥期助，以福後胤。果符神力保全以归，洎相见时，悲倍於喜。浃句，大夫宠命日隆，自宫闱令拜ト门使，中外相庆，咸谓夫人冥求保助，以致於斯。既契夙心，吾无恨矣。
    鸣呼！方欢娱於色养，遽见悲於夜泉。夫人以大和八年四月十六日终于长安辅兴里之私弟，享年七十有五。归全之日，遗命谓大夫曰：“汝忠於国，又孝於家，海外三年，吾期重见，於此尽矣，更何恨焉？”启手足，亲威悲号，皆若终身之酷，可谓生死之义备矣。先府君元和七年即世，权窆于京兆长安县龙门乡石井村。今以其年十一月十四日改卜新阡，重安窀穸于承平乡大严村，合祔礼也。
    嗣子朝政，宫闱局令充ト门使，克承家之景行，著挥谦於士流，文以饰身，武资忠力，一心匡主，万里前途，泣血茕茕，杖然后起。两女；长适濮阳吴氏，先夫人二岁而卒；次适彭城郡刘氏，画认错哭泣，水浆不入，行路感叹，殆至毁性。锷尝忝国命，兴大夫同赴三韩，备闻夫人善德，托以叙述，不敢饰让。庶纪其梗概，其馀壮大烈，固存乎女史，刊于贞石，以惧陵谷之变也。铭曰：
    灼灼华，皎皎如月。既归我里，礼法斯设。（其一）
    垂匦体则，用光妇德。克奉舅姑，亦展忠力。（其二）
    永享丰禄，宜其家良。白日不驻，青松己行。（其三）
    哀哀嗣子，崇崇高原。冥寞长夜，仿佛在焉。（其四）
    陇遂新启，寿堂初开。合祔神宫，永安夜台。（其五）（石刻）
    ☆明援
    援，大和中儒林郎试左金吾卫长史上护军。
    ○唐朝府君夫人朱氏墓志铭
    胡府君，安定人。其先分氏於舜，曰胡公满之後也。绵历载代，英贤显赫。以元和十二年十一月四日十七稔而终。祖考名讳，仕进文藻，暨府君德行名节，男婚女娉，悉具前志，故略而不书。夫人族望沛国，累世因时播迁，今为江夏安陆人也。曾祖、大父，载在家谍。考讳壁，游心物外，守节岩阿，志遂忘情，不屑时务，可谓邶园奇士，圣代逸人焉。夫人即处士第一女也。柔惠懿淑，婉娩雍妍，礼乐素谙，女工夙解。年及乎笄，归于府君，琴瑟克谐，浣濯示俭，箕帚既恭，苹蘩式洁，闺门以睦，宗族以和。中罹府君之艰，痛枝之半折，恨龙剑之偏沈，抚膺尽哀，秉心全节，恻怆搴慕，寒暑载移。於戏！吉凶倚伏，幽微难明，德礼弥高，年龄忽落。以大和六年□寝疾，明年正月十□日终于江夏郡中和晨之私第，享年八十有二。越二月廿□日，合葬子黄鹤山之南原府君之茔，遵鲁人之祔，同皎日之诗，礼也。嗣子真等，皆发刃受锋，亲材见宝，孝心塞乎天地，而横乎四海，岂止於泣血终丧，感深殒绝而已哉。以援曾预严亲之友，奉命述其盛德云。铭曰：
    崭岩黄鹤，峰峦旁薄。逦迤南冈，形胜北翔。合祔旧域，威仪不忒。猗那夫人，德礼难伦。闺壶朗彻，松筠表节。地久天长，柱馥兰芳。桑田变海，贞石不改。（《古志石华》）

    ●卷二十九
    ☆李乂
    乂，武阳人。开成间乡贡进士。按与《全唐文》二百六十六李父别。
    ○唐故处士颍川陈氏公墓志铭（并序）
    陈公讳韫，字韬光，西汉太邶长寔之远裔也。曾祖晏，祖□先，父澄，偕高蹈不仕，浪迹人寰，以处默为轮舆，以轩冕为桎梏。教垂嗣允，德冠我公作隐遁股肱，为□山浚峭。峻义方而□属不闲，宏心计而资给丰饶。□用身安，降年有永，故春秋七十有八矣。所宜溢斯上寿，□有中庸，谁谓剑没延津，珠贻淮水，以唐□成三年二月二十七日，寝疾於江□肥之私室□□□年四月七日，归祔於顺化里黄（缺五字）茔，礼也。夫人谯郡曹氏，先公三祀而□□□子□立□瘠绵顿，几不胜哀，服惑经营，面垢（缺六字）有礼，号恸而行路无聊。仁孝光□以□父□二□□荥阳潘氏，妇仪母道，自彼抑阳，岂不性□□沿□□有自。於戏！言犹在耳，音容已缄，哀□临岐，谁无怨□。父以曾荫德宇，忝识前修，实录遗芳，刻於贞石。铭曰：
    □德门所嗣兮退藏是先，名与身孰亲兮道在保全。福寿所资兮天降永年，遗芳不替而蒸蒸乂（缺四字）兮□□□前。（《古刻丛钞》）
    ☆诸葛斝
    斝，大和中人。
    ○唐故{取木}府君墓志铭（并序）
    府君讳庆，字文悦，冯翊人也。大和六年青龙在壬子九月十七日，殁苏州嘉兴县进思乡私舍，春秋五十。祖疑，曾祖，父达，家谍具述，不书也。公即达长子也。志操孤峙，孝友无先，虽不梦奠之徵，忽生鞋履之别。娶陆氏，有子二人：长药，次允孚。女一人。偕血泣柩左，扶<疒支>问於筮兆。当年十月廿六日，封当县南甘露乡崇福里祖坟，礼也。恐烟峰及巨溟变改，请文勒石。词曰：
    悲鸿惊月啼霜天，寒云长夜斗牛悬。嗣子哀号望不还，令问遗风光万年。佳城虎踞龙左盘，刊文勒铭金石坚。（砖垢本。《唐代墓志汇编大和五三》）
    ☆南卓
    卓，字昭嗣。大和二年，贤良方正直言极谏科及第。官拾遗。因诤谏，出为松滋令。大中朝，历黔南观察使。著有文一卷、《唐朝纲领图》一卷、《羯鼓录》一卷。
    ○题刘蕃兰表後
    余所善房叔豹，豹好色，得刘薰兰最为嬖，後即不复顾他色。始余与房晏言，薰必预，故余得周视薰所举，凡为言，虽尚才功柔戏以乐左右，而往往甚正命，独恨对薰兰，凝视之移晷刻，将有嘲述，卒不能云云。顾余才不足当语薰耳。十年冬，余友沈下贤抵豹居。下贤诚才，尤精为太史公言，一见其书，果能备薰善。时余贡於京师，豹与张孝标美善言文并挑笑事，因录沈述采。余知薰之色，而待沈之才，才色两相宜耶？故复叙之，以系於沈左。（《沈下贤集》十一）
    ☆吕述
    述，字修业。秘书少监、商、睦二州刺史。著有《东平小集》三卷。
    ○移城隍庙记
    睦州城隍神庙，旧在城内西北隅。元和初年，刺史郑膺甫移置於城北门楼上，其地旧置州狱及司法官厅。开成四年，刺史吕述移狱就六司院东南之隙地，於废址上立新庙。堂屋三间五架，阶高三尺，上设鸱尾，三面行廊联属，东响开门，门外造厅一间一厦，为修容之所。五年正月十九日，庙成，迁神像焉。神坐後分画侍卫於左右壁，其门左右画兵仗屏之，南北列木寓马二，阶前植松五本，门外夹道亦植松。三月十六日，大备牲牢杂乐，率将吏以落之。今纪其祝词於後云。礼陈八蜡之名，曰祭防与水墉事也。然则城隍命祀，本在勤人，积厚成阴，环兹郡国，论功校重，冠彼神只。自州城卜迁，神位已固，访闻元和首岁，移置郡楼，下不在田，乖镇宁之义；居无亟丈，阙鼓舞之容。况乎列卒巡城，通宵击析，往来亵慢，启闭喧呼，既违肃敬之方，岂获幽阴之助？
    述谬膺符字，亲谒仪形，睹笾豆之亏废，叹祝史之亏窄，虽饰以黼帐，新其灵衣，而居非所安，理合改卜。崇墉之内，废址犹存，遂创新宫，式从弘敞。丹刻咸毕，翚飞有严，练此吉辰，敬迁庙貌。伏愿永安閟邃，敷祐生灵，使封境无水旱之虞，牧守成富庶之绩。敢申崇奉，毋丑聪明云。开成五年六月一日，刺史吕述建。（《严陵集》七）
    ○马目山新庙记
    睦州主乌龙、马目二山。马目在州西南，势如惊奔，拔去不得，中蓄怪态。晏天常阴，望之而知其能云雨也。先是州之右有潭曰层潭，其深无至，鳞物宅焉，因立庙潭上，而马日顾无之，每有祷，则附而祝曰：“告於层潭马目之神。”开成己未岁六月，江南大旱，述乃致精意于神曰：“能雨，则立庙。”越三日晡时，云气从山来，饣贲烝墙进，空中涛喧，俄而震雨随下。自是比旬必雨，故民有半收。
    八月既霁，述溯江四十里而远，躬择庙位。果有一峰压江，随水荡摇，蕃茂蔽覆，浅浓百色，周步其下，绝蹊无径，斩丛攀樛，渐得峭脊。蛇行而上，百数步抵大石，根如圭而顶如壶。侧视之，有木一本十五，垂覆三面。无地，独其北平可居卜室，昭昭乎神之告宁也。乃依势取高，架为新庙。明年三月二日戊寅成，率将吏以衅之。盥于瀑流，席于香芜，挂豆笾于森疏，响笙磬于萧瑟，燎于烟霭，瘗于嵌空，扬帆而下过，酾酒祈福，信可以畏百众而雄诸祀也。夫祭山曰■县，盖谓或■或县，置之於山也。今述相神之居也，本其义矣，尚永赉于斯民。（同上）
    ☆顾齐之
    齐之，开成间处士。
    ○一切藏经音义序
    慧琳法师俗姓裴氏，疏勒国人也。夙蕴儒术，弱冠归於释氏，师不空三藏。至於经论，尤精字学。建中末，乃著《经音义》一百卷，约六十万言。始於《大般若经》，终於小乘记传。国初有沙门玄应及太原郭处士，并著音释，例多漏略。有西明寺玄畅上人，克绍前烈，晦明不倦，志夺秋霜之净，心涵止水之鉴。乃寻其遗逸，蕴而藏诸，焚之以栴檀，饰之以绮绣，光前绝後，骇目惊心，福祉生焉，弘利博矣。齐之不敏，欲窥藏经，乃询於畅公，蒙示音义。
    齐之以为文字之有音义，犹迷方而得路，慧灯而破暗，潜虽伏矣，默而识之，於是审其声而辩其音，有喉腭龂齿唇吻等，有宫商角徵羽等音，晓之以重轻，别之以清浊，而四声递发，五音迭用。其间双声叠韵，循环反覆，互为首尾，参差勿失，而义理昭然。得其音则义通，义通则理圆，理圆则文无滞，文无滞则千经万论，如指诸掌而已矣。朝凡暮圣，岂假终日，所以不离文字，而得解脱，无师之智，肇自心源，析疑滞之胸襟，烛昏蒙於倏忽。真诠俗谛，於此区分；梵语唐言，自兹明白。又音虽南北，义无差别，秦人去声似上，吴人上声似去，其间失於轻剽，伤於重浊，罕分鱼鲁之谬，多传亥豕之误。至如四十二字母，及十二字音，从毗卢遮那佛心生，则鸟迹虫文之所不逮。然源流有异，音义无殊，披沙拣金，从理证性，性得而言可遣，言可遣而文字亦忘，同归一真如，则筌蹄弃矣。上座明秀寺主契元、都维那玄测，皆精悫真乘，获持圣典，文华璀璨，经论弘赡，或道情深远，独得玄珠；或律行清高，孤标戒月。上以惬圣贤之意，下以旌勤恳之心，因命匪才，敬而为序。时开成五年九月十日。（东洋刻慧琳《一切藏经音义》）
    ☆唐正辞
    正辞，开成间乡贡进士。
    ○唐山南东道节度总管充泾原防秋马步都虞候正议大夫检校太子宾客上柱国赵公亡夫人谯郡夏侯氏墓志铭（并序）
    夫人之先谯郡人，後移贯深州乐寿县。昔武王克商，封夏禹之後於杞，列爵为侯伯，厥後因为夏侯氏。汉有滕公讳婴，佐高祖定天下，子孙益炽，冠冕弥盛，国史家传，粲然可观。曾祖讳载，沧州长史。祖讳璀，试太子詹事沧景节度都押衙。考讳萼，试太常卿充冀州南宫镇遏兵马使。皆宄材茂器，移孝作忠。夫人绍馀庆於千年，传遗芳於三代，备谦柔之行，禀纯淑之姿，举不违仁，动皆合礼。既笄年之岁，归于赵氏，克叫《关雎》之兴，允谐鸣凤之求。赵公以文武全才，述职戎府，公家之事，不遑底宁。夫人内睦姻亲，外承宾客，辅佐君子，清风穆然，斯不谓之贤哲之行欤。期天降鉴，介以眉寿，鱼轩象服，夫贵妻荣，为龙为光，焜燿闺蠹，何图年始知命，奄归下泉，积善无徵，吁可痛也。以开成五年六月廿六日，遘疾终於襄阳县明义里之私第，享年五十。赵公总戎泾上，式遏西蕃，王事靡盐，瓜期未至。夫人瞑目之际，不及抚床之哀；窀穸之辰，莫展临棺之恸。人之知者，孰不为之伤叹焉。以其年十一月癸酉朔廿四日甲申，龟兆叶吉，葬于襄州邓城县湖村之东岗，礼也。长子宗立，当军节度散将；次曰宗本，乡贡明经；次曰宗元，次曰宗式，咸禀慈训，且服教义。宗立、宗元侍从防边，宗本、宗式躬护丧事，必诚必信，礼无悔焉。爰以夫人德行，来请铭志，录于贞石，庶千载之後，徽猷不忘。恭副孝思，乃为铭曰：
    猗欤夫人，植操无邻。孝由天性，义冠人伦。德行聿修，徽猷日新。如何不吊，奄谢芳尘。展矣良夫，护塞从军。窀穸有期，归路无因。樊城之阴，汉水之滨。卜得鲜原，厥起孤坟。秋草萋萋，逝波沄沄。德存于石，磨而不磷。（石刻）
    ☆郑覃
    《全唐文》七百二十一有传。
    ○请赐五经博士禄粟奏
    大学新置五经博士各一人，屯田素无职田，请依王府官品秩例，赐以禄粟。（《唐会要》九十二）
    ☆杜元颖
    《全唐文》七百二十四有传。
    ○劾李渤奏
    渤卖直沽名，动多狂躁，圣恩含贷，且使守官，干进多端，外交方镇，远求奏请，不能自安，久留在朝，转恐生事。（《册府》四百八十一）
    ☆封敖
    《全唐文》七百二十八有传。
    ○乡老献贤能赋
    按：此文见《文苑英华》，题封鏊名，今存其目，文己见《全唐文》九百四十六卷。
    ○修斜谷路奏
    当道先准诏。令臣检讨，却修置斜谷路者。臣当时差军将所由领官健人夫，并力修置道路桥阁等，去七月二十日毕功，通过商旅骡马担驮往来，七月二十二日已具闻奏讫。其馆驿先多摧毁破坏，并功修树，今并己毕。臣己散牒缘路管界州县，及牒凤翔、剑南东西、南川观察使，并令取八月十五日以後，於斜谷路过使命，谨具如前。（《唐会要》八十六）
    ☆崔龟从
    《全唐文》七百二十九有传。
    ○宋昂殿两选奏
    前婺王府参军宋昂，与御名同，十年不改。昨日参选，追验正身，改更稍迟，殊戾敕旨，宜殿两选。（《唐会要》二十三）
    ☆王彦威
    《全唐文》七百二十九有传。
    ○进唐典表
    臣于太和六年，伏蒙圣恩，擢授谏官，又叨史职。注记之暇，常览国史，臣辄略其繁文，举其机要，起自武德，终於永贞，撰《唐典》一部，凡七十卷。谨诣右银台门奉进。（《册府》五百五十五）
    ○上元和曲台新礼表
</div>
    <div class="pagination">
<a href="唐文拾遗续拾_page39.html">上一页</a><span>...</span><a href="唐文拾遗续拾_page35.html">35</a><a href="唐文拾遗续拾_page36.html">36</a><a href="唐文拾遗续拾_page37.html">37</a><a href="唐文拾遗续拾_page38.html">38</a><a href="唐文拾遗续拾_page39.html">39</a><span class="current-page">40</span><a href="唐文拾遗续拾_page41.html">41</a><a href="唐文拾遗续拾_page42.html">42</a><a href="唐文拾遗续拾_page43.html">43</a><a href="唐文拾遗续拾_page44.html">44</a><a href="唐文拾遗续拾_page45.html">45</a><span>...</span><a href="唐文拾遗续拾_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
