<!DOCTYPE html>
<html>
<head>
    <meta charset="UTF-8">
    <title>文苑英华 - 第 610 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 610 页/共 634 页</h1>
    <div class="content">　　中散大夫行淄州司马郑府君神道碑
　　张　説
　　五岳可渉唯徳也谓之崇高万物皆化唯名也谓之不朽若夫行欲盖而徳彰道无求而名立尝闻其语今见其人公讳某荥阳人也华州刺史襄成公伟之曽孙蒲阳太守太济之孙荆州刺史干符【集作浆】之子在昔周王敦序九族封【集作邦】懿亲于郑维时郑伯敬敷五教赋善职于周其后蕃衍儒门光华士族盛行西域名震京师入则天子授经出则单于抗礼公掲日月表山川体二气之清淳纳百代之层庆越在岐嶷异于常童既以冠带逰皆长者初以门子宿卫解褐凉州参军转嘉州司士又宰钟离尝阳二县皆秩满兼摄江陵朞月政不改俗官不易方羣盗出奔逺人来附其所处也入境开恺悌之风【集作声】其所去也扶路有鬰陶之思非夫忠信以结之法令以济之易简以业之仁义以肥之孰能顺人如此其理者乎【阙】皇玉册授天金坛拜洛顿网而鹤书下辟门而羣龙至公待制公车诏义宣室自以奇士承一顾之恩许其正人参四率之属乃墨制除太子右清道长史寻加中散大夫行淄州司马负士元之才于是拜职遇丘明之疾从兹挂冠洛汭闲居漳滨沉锢优防卒嵗福应愆期岂惟朋友之哭将见神仙之吊享年七十有九神龙二年夏六月十五日终于洛阳之私第冬十一月【集作十月】一日归塟于荥阳之旧【集无此字】原成先志也公执亲之丧三年泣血以闻州里不亦孝乎先人余业一物不有以让兄弟不亦悌乎加以赈穷纡急阳【集作隠】徳隂施惠人由己反身持物是用气类益亲声谈载路善击劒好投壶尽五射之妙巧防六书之体势此盖行有余力则以参能位不充量天之命也有子曰博古曰博雅曰嘉庆【集作征】曰嘉征【集作庆】曰嘉重生极其养没过乎戚恭惟皇考安宅灵邱盛徳备乎【集作于】卑位家风缺乎国史伐石他山寄哀词客子产遗爱得无叔誉之言公业不忘实有荀救之叹式撰鸿烈垂之后昆铭曰
　　大君有命桓公封郑世执王政其后不竞为韩所并以国成姓沉水截河溢为荥波荆山之阿胜气实多髙门峩峩衮服委他猗嗟君子世【一作代】济其美动如义市居成仁里凤集文忠猿啼弧矢善政当官惟人所安救危拯越劳而不伐大运奄忽芳留形没高垅既封深泉又重径无人踪荠苔嵗浓哀哀邱陇堕泪青松
　　陇州司马杨公神道碑　　　前　人
　　公讳忠【集作志】诚字某农华隂人也厥初生人为姫伯之祖因邑命氏有杨侯之其后东凌奋而开国西汉盛而移闗门庐隠隠亘连桃塞之上碑阙岩岩蔽满华山之下明徳之后世有人焉大王父隋直阁将军岷尉抚豪道五州刺史邢国公讳贵大父故左卫副率慈汾二州刺史静公讳誉考故常州刺史工部侍郎鸿胪卿金紫光禄大夫散骑常侍太子少师赐开国【集无此二字】仪同三司上柱国郑国懿公讳宗敬若夫家声代业累徳积仁故以克隆前统光启来叶矣公禀纯嘏之粹灵渐轨物之名教端操以正己崇让以与人厉精以探道善问以毓徳学无不逹艺无不周成童有倾瞩之望既冠为宗匠之表年十三调太宗【集作常】挽郎寻补潞王典籖大夫门子执绋桥山王国词人曵裾睢苑皆一时之选也明庆中诏郡国举贤良公对防天朝无能出其右者迁太子通事舎人举髙第徙国子监丞坊监清流才地择东朝束带银牓増华西序彯缨环林益润高宗接千载之统嗣百王之业封岱岳禅云亭稽于旧章俟兹通博乃除公礼部员外郎祠【集作祀】事克明大典欣叙建邦分职得人者昌吏曹居六官之首求郎尽一时【集作防】之妙又转公吏部员外郎凖的文昌羽仪丹地丁太夫人忧去职公至行纯笃几于灭性虽杖经外除而【阙】瘠加等门人记其丧礼天子忧其死孝服毕授州三水令曵尚方之舄鸣单父之琴志道不矜其大才勤政无陋其小邑善声流于籥惠化在【集作帀】于周原又应文擅词扬举防试天下第一敷陈圣谟启沃明主究天人之际建皇道之极如有用我者其为东周乎朝廷纳贾生之言排汲直于外乃拜公陇州司马未及赴官遘疾卒于长安之私第春秋若干王祥未施于邦政陈寔近【疑】终【集作止】于邑长位不允徳其如命何神龙初中宗克复丕业格于文祖乃睠从臣缅懐先正以公二子在章绶之列遂追赠公使持节防州诸军事泰州刺史非夫立言不朽隂徳阳报安有邈诸孤而崇【集作隆】家既没世而荣号哉夫人天水赵氏殿中监武权公某之子【集作女】也受训公宫作合君子言容贲于国史徳行循于法度六姻之内宗焉始有辅佐之力卒延门户之寄初公之捐馆也九子呱呱哀缞丧位赖夫人是顾是复日就月将徙宅依仁【阙】门成训三十年内八子登朝庭交虎绶之华门接鱼轩之轸某年月日封梁国太夫人景龙二年五月七日终于长安之延夀里间者遭家迁播几筵靡托而今防国昭洗情礼获申以先天元年十月二十五日合塟于少陵原礼也第二第三子夫人在堂而没长【疑】子第八子夫人在殡而亡今并列于茔兆用嘉魂魄长子故兵部郎中子前卫将军此永懐徽烈思勒铭颂郎中昔尝绪言意感延州之许将军今复哀托情深旧馆之悲高迹难名短词草采诸故老恭存梗槩云【集无云字】其词曰
　　昻昻杨君秉心渊懿太河灵岳含光毓粹学少姸精文遒逸思行为时范言为故事存蕴令徳没扬虚位庆善克家哀荣乃备嗣姑称姒敬妻曰冀复有母仪千载一致贞坟圡陇同封此地芳烈悠哉金生碑字












　　文苑英华巻九百二十六
　　钦定四库全书
　　文苑英华卷九百二十七　宋　李昉等　编职官三十五【别驾判官附】
　　高平别驾权幼明碑一首
　　曹州别驾张无择碑一首
　　岭南节度判官宗义仲碑一首
　　故朝议大夫高平郡别驾权公神道碑
　　独孤及
　　开元天宝之际宗始以八柄付三公由是台司得专其废置其中或因宠凭位【集作慿宠固位】惧天下有异己者诸附离之者皆出入三防若公才令名以望见惮则稍稍优其俸而黜其职故天水权公幼明由新安令为绛郡司马高平郡别驾而没同于道者皆窃叹之是嵗天宝六载秋八月也没后二十有二载嵗次己未春二月返塟洛阳故茔夫人新郑县君荥阳郑氏祔焉县君某官某之孙某官某之子【十字集作某县某官某之孙某之子】以仁俭好礼辅佐懿徳柔明之风训齐闺门夀六十五大歴二年十月某日终于丹阳初公娶于博陵崔氏生子曰骅而终新郑以继室生四子曰駃【集作轶下同】曰申曰器曰舒不幸短命骅駃申器悉忠信好学善属文位未显而令名归之庆之垂训之流也至是既卜宅兆骅等惧日月逝【集作逾】逺后裔不知先人之徳善谓及忝声华【集作乡举】之旧故使录而铭之云公讳【集作彻】字幼明陇西天水人也权氏之先出于颛顼其逺祖殷武丁之少【集作小】子生而有文在其手曰权因以权受封且受【集作命氏】焉至周为楚武王所灭国除其后有仕陇西者遂家于天水歴汉魏晋宋间子孙世为都尉郡守至裔孙翼与王景畧同佐符坚官至仆射翼生【二字集作后仆射数世至】景宣景宣生士玢并知名于时士玢生万春歴华州刺史封千金县公华州生【集作嗣】右领将军曰文奬领军生【集作嗣】永兴令曰懐育公永兴之嗣也奕叶之明徳粹气丛乎其躬故融而为仁行播而为文学童子时舅氏崔湜奇其文尝谓有何无忌之似其乡举也考功郎中苏颋拔诸羣萃之间连尉湖城汾阳新繁渭南河南五县开元二十三年拜监察御史防监祭太庙先时同【集有防字】事者约相与偕赴及将赴祭约者有故不至遽不暇告公曰人约我矣岂可先已而后信乎遂不赴坐是降为河南府法曹君子义之初选部旧制每嵗孟冬以书判选多士至开元八年乃择公廉无私工于文者考校甲乙丙丁科以辨论其品是嵗公受诏与徐安贞王敬从吴巩裴朏李宙张恒【集作烜】等十学士参焉究其升奬皆当时才彦考判之目由此始也于时天下无兵二十余载缙绅之徒用文章为耕耘登高不能赋者童子大笑公攘臂其间以仁义为己任片词只字动为学者所法时軰荣之而居家清方惟徳礼是仗润身饬吏不过经术不矫持操以媚贵游【二字集作贵游媚幸】行威作福者忌之由是官徙而阶不迁从法曹数嵗而后有新安之拜及至歴降郡安平任愈疎逺安贞守中【一作中正】未尝易方虚舟其心与位升降春秋六十四而终盖道之行止与时不并论者以汉梁叔敬桓君山为比公所着文二十巻其立言之宗赵郡李华尝【集无此字】编而叙之矣【集无此字】若世系事业则书诸文其文曰咺兮权公有徳有言忠恕廉清道直而温行有余力足言斯文居高厘绩勤约是守与明与信宁黜无【集作不】茍迹屈志申义彰身后冉政游学左诗潘咏风流遗烈足以遗子九原与归末由也已
　　曹州别驾张公神道碑【集作故通议大夫和州刺史吴兴郡张公神道碑】
　　白居易
　　张之为着姓尚矣自汉太傅良侍郎肱晋司空华丞相嘉以降勲贤轩冕歴代不乏肱避地渡江始居于吴故其子孙称吴郡人嘉以孝悌闻于郡故其所居号孝张里嘉之曽孙裕在宋为司徒即公五代祖也司徒之孙俦在赵【集作隋是】为吴郡都督即公曽王父也台州临海令讳鹍即公大【集作王】父也袁州司马讳季【集作孝】绩即皇考也或以人物着或以防【集作阍】阀称迄今为江南右族公讳无择字无择未冠丁袁州府君忧庐于墓昼号而夜泣者三年矣有灵芝醴泉出焉既冠好学能属文从乡赋登明经第应制举中精通经史科补文馆校书郎调左金吾录事换【一作投】杭州录事参军在杭州前后诘伪制吏者三十八人驳假年侍老者三千人举而正之人伏其明防刘幽求来为刺史举课上闻诏授绛州录事参军绛之郡丞有主婿者估宠侮法豪夺人利公数其罪露章奏之章下丞相府丞相姚元崇奇之致书褒美寻改太原府功曹参军给事中张昶为江淮安抚使表公正直奏署郡【一作部】从事吏部尚书陆象先为河东按察司使状公清白奏授懐州获嘉令在获嘉以不茹柔得人心以不吐刚得罪繇是左迁鄂州司马移深州司马转虢州长史时上方思理诏求二千石之良者时宰以公塞诏擢拜和州刺史公在郡奉诏条防人隠而已不知其他无何水潦害农公请蠲谷籍之捐者十七八时李知柔为本道采访使素不快公之刚直密疏诬奏以附下为名遂贬苏州别驾幼艾【集作老防】攀泣而遮道者数百人宿信方得去移曹州别驾嵗余谢病归老于家天宝十二年正月二十八日终于东都利仁里私第十二载【集作某年】二月十二日塟于河南府伊阙县中里原享年八十三噫公生天地间八十有三年可谓夀矣其间当明皇帝驭天下四十有五年可谓时矣有其才得其夀逢其时然职不过陪臣秩仅至郡守凡所贮蓄郁而不舒呜呼其命也夫公之文学尝为贺知章贾彦璿许之公之谅直尝为李邕张廷珪称之公之政事又为刘姚张陆推之夫以八君子之力援之而不足以一知柔之功推之而有余阨穷不振以至没齿呜呼其命也夫古人云道不虚行又云其后必有起【集作达】者故公之子大理评事诚以节行闻于时公之孙户部侍郎平叔以才位光于国报施之道信昭昭矣不在其身即在子孙相去几何哉长庆二年某月某日平叔奉祖徳掲而碑之【四字集作碣之】居易按据家状序而铭之其词曰
　　有木有木硕大而长破为桶栈【疑作伐】不作栋梁有骥有骥规行矩歩辱在短辕不驾大辂呜呼噫嘻公亦如之将时不遇我而我不遇时勿谓己矣天锡多祉既贤其子以济其美又才其孙以大其门茍无先徳孰启后昆岭南节度判官宗公神道碑　豆卢诜
　　夫工文者或懦于勇烈善武者或昧于政理徐则失于断疾则寡于谋至若文而有勇武而有政徐而能断疾而能谋者公有之矣公讳羲仲字羲仲其先南阳人也高祖出宰榆次因家太原昔宋襄公之母弟敖仕于晋至伯宗为三郤所害州犂犇楚其子家于南阳以王父字为氏公其后也逺祖均东汉为九江太守累迁司徒六条分而千里云行五教敷而四方风动厥有成绩罔或不臧自东汉迄于圣代英贤间发吏牒详焉曽祖隋雍州牧鄱阳将军讳义国之选也烈考皇灵州录事参军讳良献人之望也皆纉成前绪垂祐后昆秉徳不回世济其美公则灵州府君之仲子也允武允文惟忠惟孝丱嵗失趋庭之训絶浆有类于参乎弱龄丧倚门之慈泣血不殊于柴也曽未弱冠克自激昻不安顔子之贫遂投班生之笔乃慷慨而言曰文武不坠在人之遂从安思顺破鱼海败五城授上柱国又从哥舒翰破吐蕃収九曲前后讨伐稠叠勲庸累迁防击将军左武卫中郎将暨乾元中秦州防御使都督杨公公之懿亲邦之硕徳也懐郭有道之深识行祁大夫之内举以公才兼文武徳备刚柔表为司议参军尚贤也至上元初杨公为同州刺史又表公兼韩城令当县团练使任能也搀抢未攘猃狁孔棘既因之以师旅又加之以饥馑防盗蚁聚于我疆黔黎鸟散于他境城壁頺圮户闭隳嗷嗷彼方望公如嵗公于是完城郭修器械均赋敛峙糗粮城郭之完也则矗长云以倚天器械之修也则腾劲霜以扑地均乃赋则流人不召而来峙乃粮则军士不戒而备农狎于野商复于肆去其烦苛敦其简易曽不期月而人知所庇解印未防朝廷多之迁澄城令无何杨公拜御史中丞岭南节度乃谘参公谋授以参军时宦官吕太一怙恃宠灵凌虐神主前节度张休为之弃甲公于是稽韬畧演遁法算之以孤虚考之以风角潜军间道克复旧藩甲士不勤而凶党歼矣所谓不战而胜者也乃大贡方贿丕叙庶绩朝议嘉焉授大理少卿且监察御史仍充节度判官懋赏也棘署亚卿表其赤心而刺外栢防柱史俾其白简以正邪方将振翼南溟竭诚北阙曜威灵于象郡布渥泽于龙川岂上天不惠降此大戾阅水去而不留藏舟淹其长逝以永泰三年四月六日寝疾捐馆于上京务【阙】里第春秋四十有二以其年五月十八日塟毕陌原礼也公之元昆曰夷仲早世而殒公之季弟曰昌仲为光禄寺丞抚孤追往号恸靡及唯公礼以检身忠以奉国其事上也敬其临下也简御众以寛抚孤以义率性而仁爱及物因心而孝友过人从官之禄利散霑于疎属承家之资产悉付于同生宗族之所嗟称寮友之所景慕者也夫人昌黎郡君豆卢氏太原交城令元伟之孙宁州真宁尉广洽之女也调谐琴瑟志厉氷霜施衿结缡作嫔君子婉嫕淑慎宜其家人伯道无儿岂独悲于晋史共姜誓死宁专美于卫诗痛失翼于凌虚思招福而遗有终愿削发禅寂纳衣空门愍幼女之未嫁抑深心而少止嵗月逾迈陵谷有迁愿播芳猷纪之贞石诜也不侫知其为人哀彼谭公念兹归祔乃为铭曰
　　于穆君子问望不已文武并茂忠孝兼美徳所立兮奕奕韩邑嗷嗷疲人命公为宰厥政维新化所及兮小臣不帅肆虐荒裔师徒不勤渠魁自殪资令谋兮圣朝懋赏俾崇乃秩卿月照庭堂霜辉质沐鸿休兮天地不仁殱我邦彦百身莫赎孰不兴怨行之积兮孀妻孤女魂断骨惊爰纪贞石永播芳名美无斁兮


　　文苑英华巻九百二十七
　　钦定四库全书
　　文苑英华巻九百二十八　宋　李昉等　编职官三十六【州官】
　　赵州录事参军陆孝斌碑一首
　　州司户吕处真碑一首
　　瀛州司户李府君碑一首
　　赵州録事参军赠齐州司马陆公神道碑
　　张　説
　　公讳孝斌字顺姓陆河南洛阳人也其先帝妫启姓陈胡立族敬仲之孙有齐国宣王之弟封陆卿盖命氏之所由兴也秦并诸国陆氏分适燕吴在燕者魏文成帝时东平成王俟生平原简王丽重世济美为国之华公即简公七世孙也曽孙彦升北齐以文艺高选仕秘书郎以至徳表所居号终孝里祖亮隋鹰扬郎将父淳感盘桓利贞弓招莫进同志诔行諡为惠康自成简至惠康【集无此六字】孝弟仁义世不殒矣公诞灵冲和禀识髙朗简而中礼易而达节笃学励行着实飞声文史者宗其渊府徳行者仰其墙仞举国子明经选绛州参军始州司法【一作徳安府法曹】其在官也示人亲其亲长其长不苛察而小无废不皎异而大有成知识日明尝憺如也丧亲过哀因中风废卧疾累年不赴楚邸肇封大罗云逸虽沉疴未弥而佥望允【集作光】归授楚王府兵曹参军实有躬降师宾之礼目系仪型之训府罢换赵州录事参军以病去职圣厯元年匈奴入赵公危邦不处尽室以行望河南而将济至黎阳而疾甚年六十有二十月丁未终于姚村之逆旅归殡于滏阳之郭北光天二年皇帝践祚以故吏赠齐州司马惜哉用公之道行公之志上可以存三光下可以平九土存则位不充其徳没则荣不逮其身命矣夫夫人范阳郡太君卢氏故岐山丞元瑾之女恭俭之徳备贞信之教兴妻道母仪自家刑国享年七十有六开元六年十一月丁未终于洛阳之宣教里八年五月丙子合塟于漳北之神岗礼也初咸亨中王师征辽公参是军事友人太原王守义遇疫于海东路艰防阻兵危势急公独颠沛致丧归其井邑其在安州朝廷以公精达法理乃命覆囚剑南梁岐寃系动盈千百丹笔所详十全八九其舍生徇义返己施仁皆此类也礼莫重乎饰终于是见其不朽矣善莫大乎余庆于是知其有后矣四子伯玉仲容叔献季良泣血衘恤视天若坠俾予作颂式昭遗懿铭曰
　　旷哉陆公覩奥臻妙文雅外炳清明内照从政本仁资忠移孝不言而理正身作教才何富之命何负之居丧柴毁遭疾栖迟垂彼云翼落此盛时殁后荣进终延赠宠徳之休明位匪为重嗟嗟千载贤士之垅
　　州司户参军赠庆王友东平吕府君碑
　　张九龄
　　夫官虽序贤志道者不常有位才虽屈命福善者未必无后子夏文学之达以为富贵在天于公决狱之平则云子孙由我盖不享当代生数犹奇流庆后人体乃用亨之防也则盖有无【集作原】焉公讳处真字防永【集作求】东平人曽祖北齐幽州长史府君讳赟祖隋贯州中正府君讳伽考沧州清池令府君讳师昔伯夷在唐实典三礼四岳佐禹用平九州虞夏以功而逮【集作见】封申吕因邑而命氏惟时厥后奕代丕承公正性之有自来直道之不充诎嘉勇退之为【集作惟】徳避近名之未善【集作然】越在弱龄栖迟事外用光本于藏耀履行期于灭迹不逺于仁行之斯至不茍于义方之自正【集作止】佐一郡而即安居九夷而匪陋如不然者公何掾于东裔哉起家授州司户参军晏如也言旋初服遂从所好外物之槩不杂于风尘逺子之言惟闻于诗礼所谓温良淑慎无竞伊人者欤天册二年夏四月遇疾终于家春秋五十有二开元四年冬十一月塟于邑城西南四里原夫人北地傅氏祔焉夫果于立诚静以俟命力不足者则不疚运不至者则不忧物情之难及我而易是以名利众之所欲也则澹泊之徳义人之所鲜也亦克蹈借之如此而神不劳福不流未之有也有四子长曰知今左威卫司戈次曰悟中散大夫使持节鄜州诸军事守【集无此六字】鄜州刺史次曰智左威卫执防次曰爽左卫长上惟悟至大官此其教忠有旧服义无斁好爵是兴【集作与】余庆所贻入为王门之长出居邦伯之列属恩推子贵名彰身后事有光于冥漠徳乃发于馨香三命为大夫百代称先子孝理所赐邦族为荣开元十七年有制赠公庆王友夫人赠河间郡君累仁【一作人】之符至是斯验惟神之鉴谓之不欺公之女孙曰东平郡夫人冠军大将军右监门卫大将军渤海高公之夫人鄜州刺史之女也氷玉相晖椒兰同馥由福履于君子与吉【集作嘉】防于善人齐姜于归鱼轩以昭路鄜畤之往熊轼殷其若雷有车服而始大履霜露而追逺于戱食于旧徳无念【集作忝】尔之奉先树之休声有以见其归美铭曰赫赫我祖惟师尚父泱泱大风悠悠终古施于裔宪是文武我美其济我则斯取虽匪高位亦惟硕徳我王之友彼夫之特既贞且亮宜语而黙投足皆安终身不忒峩峩积善以福后人肸蠁家庆炜煌宗姻瞻彼松槚光【集作锡】之丝纶今也追饰实为先臣先臣伊何宜其有后志之所尚义无所茍身虽既没名岂虚受立徳于兹亦云不朽
　　故瀛州司户参军李府君碑　前　人
　　君讳某字某赵郡房子人祖山夀齐尚书右丞兵部郎中父仁赡朝散大夫果州长史世徳所载见于先碑公懿烈无忝雅有风度【集作度量】体和而韵缗之以丝性婉而文受之以采故好学不倦而坟典必精虑善以动而规矩皆中悉心存乎道义余力见乎文章人以善谈日闻休誉弱冠举进士调补同州参军换瀛州司户参军以素所履以施有政居获乎上往得其中无不严祗长史之所嘉叹无不崇让同官【一作年】之所厌服宜尔戬谷光昭令图如顔子之不幸岂卜商之云命某年卒于官舎春秋若干公家世尚俭子孙是式初先大夫之丧也清白以遗而果无私积高燥【一作慓】是荣而庶有庆余岂所谓不恋本达也无懐土以重迁不伤生仁也无困财以遗【集作乏】非夫然赵之北际何必故乡许之东偏亦云乐国故丧之归也遂窆于斯及嗣子察受教养方能纂徳业服事华发洁身清朝天子方差择其良惠恤于下由是解印少府剖符大【集作本】州衣绣而归虽荣之在昼重茵以立而悲不逮亲结诸心形诸色孝子之志国人所称于是乎归美以扬先譔徳以示后盖蒸夷之义也得无述焉铭曰
　　倬李侯世载徳行时范言士则三英粲【集作发非】百夫特肥而家华而国美无度命不融足云【集作方】驶途斯穷子余庆享次嵩我丕驯蔼遗风



　　文苑英华巻九百二十八
　　钦定四库全书
　　文苑英华巻九百二十九　宋　李昉等　编职官三十七【县令一】
　　益州温江县令任晃碑一首
　　原州百泉县令李楚材碑一首
　　益州温江县令任君神道碑　杨　烱
　　汉丞相之尊官大位乘车【集作轮】满于十人齐景公之利用厚生有马盈于千驷羽旄冠剑摐金鸣玉叠其前苑囿池防清歌妙舞喧其后崇高在于宠禄大欲存于食货义然后取横玉带以当仁道不虚行坐盐梅而自得若乃时之不与数之不通贵贱任于天穷通由于命左太冲之咏史下寮实英俊之扬嵇叔夜之著书贱职为老庄之地虽复势力以高下相悬尊卑以商周不敌孔宣父中都之小宰幽厉多谢于陪臣陈仲弓太邱之一官公卿有慙于县长是以徳成者上道在斯尊陶潜则安枕北窓言偃则鸣东武抑扬足以仪四海顾昐足以破三军代有人焉于斯为盛【集作斯为盛矣】公【集作君】讳晃乐安博昌人也其后因官遂家蒲州之永乐天子令徳轩皇为诞姓之源诸侯计功薛国在宗盟之后西京执法则有御史大夫东汉循良则有防稽都尉任光乡里之忠厚任隗朝臣之鲠直益州【按华阳志任文公智士仕益州英华作淮阳非】从事术数知名临海真人清贞克己况乎东西海岱强齐九合之都表里山河全晋三分之国车马雷骇衣冠鼎盛盟书百代可谓功臣迁徙丘陵实惟豪族曽祖显祖熙考憬并防名天爵独歩人师懐素履之幽贞保黄裳之元吉张家碑碣荆州有七代孝防荀氏乡亭頴川有八人才子君外资刚健内育文明合千载圣贤之间钟五行金木之秀王恭濯濯春栁懐风和峤森森寒松列【集作例】景有曽孙之孝有史鱼之直有子夏之文有冉求之艺先王徳行固名言而在兹大圣温良亦颠沛而于是当朝一见许其王佐之才行路相逢知【集作加】其美人之赠解褐为家令寺主簿天王太子之位赫赫前星天地长男之宫严严【集作岩岩】左阙出身事主元良永固于万邦束发登朝鬯不惊于百里秩满授将作监主簿千门万戸张华穷壮丽之图东主西宾班固致【集作尽】讴謡之实【一作致】职【集作实】掌宫观是名将作大司马桓温之府绩用在于元琳大将军窦宪之曹文章寄于亭伯累迁右卫长史南京左掖上将陪藩北落师门天军列卫东观汉记梁统有清白之名中兴晋书薛兼有恪勤之誉诏迁朝散大夫行益州温江县令华阳西极汉水东流背面通秦越之乡左右夹巴凉之地风烟可接悬车束马之山云物潜通织女牵牛之象神仙所宅则有二十四居途路所经则有五千余里金城石郭还闻上代之风国富人安时聴中和之乐于是乎龙泉独断旐旁求品命千名封疆万户暂过云亭乘轩之望可知且诣中军理剧之才有属旌孝悌勤农桑省徭役存鳏寡所以一县称平所以百城尤最萧育是杜陵男子不入后曹黄浮非乡里所知不寛同嵗洛阳行马门士无心齐国池鱼权家絶望郑文公邵陵之县但称男子之名师尚父灌檀之乡唯有神人之哭实谓枢机八座上下三阶岂惟缚柱鞭丝操刀制锦巫马期之任力起【集作因】乘星钟离意之悦人灾生解土享年五十有九以鳯仪二年六月二十五日卒于官第夫人姚氏征士神人之女也夀邱僊叶妫水灵苗定姚信之机衡审姚光之术艺明星不临太邱之前暮雨沉沉不散巫山之曲妇人谓嫁曰归【集无此二字】女子有行织絍组紃枣脩榛栗南斗千龄之匣忽怆沉江北方三代之仪终悲共穴先以咸亨三年七月二日终西京翊善里之私第越仪凤三年冬十一月一日【集有作字】归祔于永乐县歴山之平原卜虞芮之闲田带闗河之设险居人致祭同【汉书作】乡有朱邑之祠怪力成坟叶县有王乔之墓君燕赵奇士神仙中人容貌魁梧衣冠甚伟扬子云之穷巷好事来逰段干木之闲居通侯展敬自陈力就列居家可移妾本絶于织蒲马无闻于食粟原子思之厚秩徧给乡人孔文举之中樽延留坐客加以徧【集作备】观国史尤精释教梦幻泡电知一切之皆空园林货财见三阳【集作扬】之己净遭时【集作时命】屯坎浮生蹇剥佳人不再荀奉倩之伤神赤子无期潘安仁之惨恸天乎到此命也如何及其瞑目少城归懐旧壤平原古树唯余孺子之坟春露秋霜非复臯繇之祀于是乡隣作主朋友加麻撰徳铭之于素表【集作常】披文刻之于翠石鲁哀公作仲尼之诔天不憗遗蔡伯喈为有道之碑人无媿色其铭曰
　　轩帝之族汉朝之臣西州智士东海真人豪杰天纵衣冠日新实生其徳必有其隣道在为贵知机则神气冲南斗价直西秦大蒙【集作象非】之信太平之仁辨穷非马学究成麟孝友为政观光利宾重朋比徳少海为春宫室之象南斗【集作端】北辰甲兵之卫阊阖钩陈山控金马江廻玉轮天文井络地纪梁岷庭前置水甑内生尘园蚕有茧【集作续】野雉来驯时命屯蹇生涯苦辛实叙虚【集作灵】赠玉树长沦厚【集作辅】徳无辅清【集作亲】仁不亲百年夭枉【集作性】一旦归真雷鸣之下长河之滨旌旃委郁徒御逡巡悲风四起血下霑巾死而可赎人百其身
　　原州百泉县令李君神道碑　前　人
　　金城裂地之灾玉弩惊天之祸蹴昆仑以西倒蹋泰山而东覆三微厯数尽薰歇以声【一作星非】沉万国衣裳咸土崩而瓦散是故殷忧启圣圣人腾海岳之符草昧兴王王者受风雷之趾【集作祉】则有思穷图防潜观赤伏之萌识洞机祥暗察黄星之兆天悬两日询去就于河宗地震三州考兴亡于柱史危邦不入乱邦不居剪荆棘而叩天门临坛塲而对休命及其黄再造日月重轮功成而不居名遂而身退南华吾师也亲居贱职东方达人也安乎卑位然后武城唱优防礼乐之中彭泽琴樽散诞羲皇之表虽杜当阳之文武兰菊犹【集作恒】存而薛孟尝之池台风烟遂歇悲夫死生命也贵贱时也用之则行舎之则藏出处者君子之恒务左右之攸宜吾闻其语矣今见其人也君讳楚材卫州卫县人也昔绕枢神电轩辕氏之驭百灵贯月祥星颛顼氏之临四海金科作范商邱有帝系之云玉扎披图幽谷有真人之气由是公侯策命歴千载而弥昌钟鼎欢娱经百王而不替岂直将军列位孙吴暗合之兵协律当官天地冥符之乐若斯而已矣曽祖裕后魏东宫舎人太子洗马使持节徐州诸军事徐州刺史炖煌郡开国公赠兖豫二州刺史真城西望高阙东临非无置驿之欢实有前军之宠琅琊负海八门都督之荣王彰頴河百代封侯之贵大父昌北齐彭城王府中兵参军事隋济隂郡丞袭封炖煌公文塲笔海炤烂等于星辰班囿谈丛铿锵叶于风雅九千里之丹凤始践王门七十日之黄龙初阶郡职考孝友隋晋州岳阳县令顔囘称太平王佐【一作佐王】月角殊姿仲由称礼义霸臣星【一作奇】衡诡状唐都晋野有恒山太岳之风墨绶铜章有错节盘根之化若夫于公之宅驷马争驱辛氏之门五龙齐驾英灵不已还当命代之期将有后征【集作物相有征】克保承家之业东郊竞日探秘迹于机衡西蜀谈测灵心于造化雄才壮思首九奏而和八音殚【一作广】见洽闻披五车而接【集作诵】三箧加以兴居礼乐出入孝忠简于一人备于万物弓旌叠凑始命贤良币帛交驰载征岩穴从微至着滥觞萌括地之波积小成高覆篑渐排云之搆隋大业十二年补谒灵【集作者】防散从员外郎非其好也属千三否运百六灾年诸侯窥王鼎之尊天子厌金陵之气蚩尤则命风召雨桀黠于中州共工则折柱倾维崩腾于海县能扶天下之危者必据天下之安能除天下之忧者必享天下之乐我高祖神尧皇帝所以从人望宅灵心镇【集作振】天闗廻地轴鼓声雷骇亲张霹雳之威旗羽星悬手握招揺之柄君冲情索隠妙筭知来候东井而考前闻裂西河而尊故事扶三畧之奇谋蕴六韬之秘诀【集作上畧中畧奏山石之奇谋文韬武韬奉川璜之秘诀】义宁二年授车骑将军累加开府武徳五年迁右卫二十四府右车骑将军仍于卭【集作】州镇守皇阶甫辟犹劳尉候之虚【集作灵】天歩初夷尚有风尘之警示之以文徳陈之以武功所以夜【集作外】戸不扄所以重门罢柝六年转中山府左列南州【集作巴】旧俗淫其白兽之祠西棘余甿背我黄龙之约王师直进陵剑栈以长驱庙畧遐宣指铜邱而决胜七年诏君讨袭枫天枣地金门玉帐之营方卦圆蓍剡木弓之射以此众战谁能敌之以此攻城何城不克雷出而星曜龙腾而凤飞一鼓而擒四姓三战而平百濮大夫耆老非唯二十七人拓土开疆岂直五千余里返行饮至舍爵策勲焉礼也其年加上大将军赏口十六人并良马一疋而俄以争功得罪防侠从君【集作居】特降王纶遐迁滕府通塞有命潘安仁之绪言富贵在天卜子夏之余论无谐【集作阶】封禅空叹息于周南絶望夏【集作灵】防竟栖迟于汉北太宗文武圣皇帝承圣皇之大宝奉天帝之休期雷雨八瀛光华四极旌贤赦过惟新之命屡覃念功简劳惟旧之恩累洽贞观元年授长乐监仍命【集作令】于北门供奉宜春禁苑太液神池浸石菌而扬波擢金茎而挹露南经丹徼恒陪万乘之逰北统【集作防】黄山奉三驱之礼当是时也穆穆焉煌煌焉济济焉锵锵焉一隂一阳而有序自南自北而无外犹复中宵不寐殷勤多士之林昃景忘疲涣汗非常之辟十四年应诏四科举射策登甲第明于国家之大体达于人事之始终可谓宰相之璞【集作朝宰之璞】可谓皇居之宝汉朝【集作洛阳】才子承宣室之谈鲁国儒士行践中都之邑寻授灵州鸣沙县令累迁原州百泉县令科通紫徼却负黄州凉秋九月寒沙四面平云匝陇处处而秋【集作愁】隂圆魄低开苍苍而夜色君乘辎演教佩绂临人徳被三城风移五县抽琴命操还临单父之堂击石飞鸣【集作声】即对李泉之学明以御下将水镜而通辉清以立身共氷壶而合照神行有感方登玉之阶灵化无方独叹琼棺之墓春秋七十有一以显庆元年十二月八日终于官舎君年十一丁【阙】艰朋友相哀家人不识昔称曽闵今日荀何近古以来未之有也隋郡东曹掾江溢见而叹曰此真可谓保家纬化嗟尚者久之大业末年皇纲渐紊不扫一室自懐包括之心独守太且忘名利之境于时魏特进房仆射杜相州等并以江海相期烟霞相许付同心之雅会讫刎颈之良逰或闭户读书累月不出或登山渉水经日忘归斯贤达之素交盖千年之【集作而】一遇洎尘埋五岳海没三山辞殷而奉周背楚而归汉深谋逺虑即良平无以加也行军用兵则韩彭不能尚也数奇命蹇【一作舛】遂无望于高门日徃月来竟消声于下邑情均宠辱则万象同归迹混彭殇则百龄俱尽浮生若寄大渐弥留遗诲子孙庶几薄塟等梁鸿之宅兆邈矣佗乡符祭仲之高居依然新郑唯仁与达君其有焉存荣殁哀此之谓也即以某年月日塟于某原夫人广平宋氏齐尚书左丞士顺之曽孙隋建安郡司法长文之季女霜凄月莹菊艶苕华淑问秀于闺房柔风洽于诗礼琴前镜里孤鸾别鹤之哀竹死城崩杞妇孀娥之泣【集作湘妃之怨】长子金河府校尉上柱国辅仁等十轮方驾万石骈衡窥上帝之兵铃入先王之册府指苍天而永诉血不霑襟对白日以长号悲来填臆于是缌麻执友素盖宾朋传祖徳于高阳考丰碑于太学庶使城隍一变犹知邓文之名陵谷三迁尚识钟繇之字其铭【集作词】曰
　　玉斗之英瑶光之精巡河并洛握纪提衡柱史论道将军用兵陆离簮绂奕叶公卿岳牧腾誉歌有声阶兰叠影岩桂増荣山泽通气风云表灵凝脂防漆月角珠庭白玉无玷黄金满籝忠为令徳孝实天经朋友千里烟霞百【阙】琴樽野尚松竹山情数属郡海时逢星黄龙电震白骑雷惊赫矣高祖元亨利贞圣人有作天下文明自北提剑因兹间行攀鳞北海附翼南溟水火之阵孤虚之营左提右挈东讨西征巨猾斯斩元凶载清功符卫霍思若良平自满知【集作人】损居中忌盈萧条异县坎浮生降以中旨宾于上京陈书诣阙对问扬庭山连雁塞野接龙坰朞月而已三年有成波澜不息箭刻无停梁木其壊高防已倾闗云断絶陇鴈飞鸣顿双鳬于叶县局四马于滕城













　　文苑英华巻九百二十九
　　钦定四库全书
　　文苑英华巻九百三十　　宋　李昉等　编职官三十八【县令二丞尉附】
　　蜀州青城县令达奚思敬碑一首
　　并州太原县令路太一碑一首
　　瀛州河间县丞崔漪碑一首
　　故洛阳尉赠朝散大夫马府君碑一首
　　蜀州青城县令达奚君神道碑　员半千
　　粤以煌煌丹草非济物之用而册府书之粲粲白石岂益国之器而史官纪之况乃六义基身四维成性风调百里雨润一方动植俟之以滋荣人伦资之以和乐使仰之者若日月敬之者若神明畏之者若雷霆爱之者若父母而可谓盛徳湮灭无闻于后哉君讳思敬字安俨河南洛阳人也若乃二星分北掩龙沙以居宗六月图南擅鹏溟以为大实【一作宝非】天命昌意启我幽都帝【一作宗】封始均天【一作代】雄弱水积六十七叶凡九十九姓豫邻之代分为诸国兄弟七人各统一部天伦之盛达奚居上高祖迁洛有志诸华思变其风多改旧族故达奚于后使姓奚焉周氏沿革复姓达奚氏矣自兹厥后可畧而言曽祖讳武字文朝为玉璧大将军东道大行防十二将军同华二州刺史雍州牧太师太傅太保郑国公諡曰桓于时齐氏跋扈于并邺有迁鼎之宏志周人经纶于闗辅当运斗之有功【一作政】两界交争三军及攻守之术应变若神战胜之方仓卒【阙】妙由是天防八柱分作宰牧之尊帝座三台命为师保之贵大父叡太子左千牛尚辇直长时高防渐倾曲池向平金玉满堂化为道徳瑚琏入庙直接明神早露先霜不登爵秩昭考讳孝茂皇朝滑州司兵参军易州易县令却负卢龙之塞汉【疑作渔】阳之突骑成风前欵飞弧之门邯郸之侠客交乱君水火相济文武兼施巨阙之前讼端自丧常山之下符采生辉君则骊泉夜光虹岩朝彩笼云罩月之頴必由于尺蘖遵江及海之浪亦经于寸源叙用有阶莫或不践总章中以仁勇校尉守左卫率府翊卫秩满以文艺优长简入吏部后解褐承奉郎行幽州新平县尉虽时以为美心非所好故咫尺之间无因骋马也秩满停家积年授征展骏足未超【一作起】前路辞满之后遂以邱壑为心垂拱之初天命已改则天皇帝摄行君政心遍区中采芳草于兰泽省山苗于松涧乃留神陆沉随方擢善二年授高陵县主簿以旧徳起也属西蕃不静北方多难被奏充牙道行军司兵事不获以遂即戎焉君设防请拔碎叶疎勒于阗安西四镇皆知所计谋存于我功在诸人授之加朝议郎行蒲州司法参军事既表里山河股肱要壤用之惟器选拟为难君盘根错节等庖人之游刃发伏摘奸同郢匠之挥斲紫宸回顾赤县瞻风长安二年调补干封丞矣【疑】蜀岷山井络之分帝以防昌梁州舆鬼之躔人为繁杂相如之宅无复徳音文翁之堂空余陈迹人不见徳年代以深旧称难理斯焉是頼四年授蜀州青城县令以人望迁之君下车布政推诚待物举义壮忠贬恶除盗或谓曰不乃濶乎君谓之曰前史有之举有义者所以救贪污无耻也举有行者所以救废乱失道也举廉让者所以救分争也举逊顺者所以救横逆也举质朴者所以救离也举惇厚者所以救贱贼也今若此皆有吾何已焉吾薄劣实荷荣奬既承浇竞之余复当巧诈之盛若不宪章古道祖述前修贞彼倾辙不迁其轨必也政成何望朞月遂为明科例自形诸已以上善而包荒用中而禁暴曽不晦朔阖境肃清剽狡潜散謡颂攸逺声震锦城双流为之变色徳充【集作重】锦里八郡以之易心属七庙灵长三光复道则天推位应天向明以加朝散大夫承国庆也将谓鲁恭才识坐入司空卓茂贤明行升大傅岂驰波易逺过隙难留沉连石之晖遂往悬碑之路神龙二年八月二十七日终于长安之义宁坊私第也惟春秋五十有九惟君少懐忠义以信分为冠冕长好急难以然诺为爵邑天姿孝友率性冲和虞仲宁学髙徳博而蒸尝无主刘休涓帝室王门而禋祀不继太夫人陇西李氏将军该之女有行业每以此叹之君夫人义兴县君蒋氏则尚药奉御岂之曽孙太子门郎义安之女琴瑟友之同咏河洲之什蛟龙合矣共赴延平之津景龙二年十月十六日终于义宁里春秋五十有一以景龙三年三月十日合塟于咸阳之毕陌原礼也有第二女道光柔顺徳备幽闲虽裁栁絮之篇未献椒花之颂适太原郭氏左卫武亭府别将长上如玉之妻墙宇端肃风神爽迈温良日用忠孝生知束髪祈荣弹冠入仕敢当仁于潘掾荷昔眷于戴侯爰托青乌方荣白鹤南瞻渭水庶见仪天之桥北望荆山长标镇地之固其词曰
　　龙司北溟鹏翻南海地郁灵气天降神宰奄有诸华遂荒章亥抑推高祖正朔斯在兄弟之国七族攸昌亲贤胙土四姓斯光奚于陆穆衣冠纪纲西魏将末北齐窃号太祖经纶玉璧是犒匪禁小贼用虞大盗累加垂【疑作重】秩每赠优劳守御功多郑国是报昏明逓运陵谷成灾直长垂翼有美且偲青松蔼蔼白云皑皑施于易县尉有楚才【一作惟楚有才】钦若惟君歴防华渚整翮理翰啸倚命侣风光融融灵青湑湑道以济俗徳以御侮龙飞中兴明□上腾五方星聚六合云蒸朝兴斯炳大夫如陵翼搏风而上征倚天衢而元亨风叩京兆之郡日薄长安之域白鹤崇陇青乌相茔琬琰斯勒存没为荣并州太原县令路公神道碑　独孤良弼
　　夫作徳储祉垂裕锡羡运之符也以爵聚贵显亲昭孝国令之劝也然则道先于物者灵征速功备于人者恩典异参厥命数考其庆端至哉太原茂业斯在矣公讳太一阳平临青人也其先帝喾高辛氏孙曰元有功于唐尧封路中侯建徳赐氏公即其后袭兴图纪才不虚世迨于隋也曽祖襄位至上仪同三司大长秋令文皇之建极大父文升仕至左光禄大夫秦州刺史中宗之绍复烈考元哲官至并州榆次县令惇忠淑亮异代同节公渊凝有志度合寻表心顺性命体形格训至道可怜【疑】浮运可端造融理极得天地之全者也始年八嵗丁尊夫人艰自然崩毁异日不食既孤无【疑】睦幼弟温慈诱最息更气时务于劝诫者每推于教本举以诲人年十五读老氏春秋精用所得不为虚学以先防补太庙齐郎歴卫益齐三州司功参军思其官防其要虽决恒务有大猷所去之邦服其理寻擢授并州太原县令故相国河东公张嘉贞时典此郡以公谏纳今古风韵朗尝宻谓所亲曰雅通不陨今复见于斯人由是有要托始不隔公礼之分矣其实为邑之政洁其性源异气齐和土壤可信出处语黙无非教焉及秩满送归之日老幼毕至瞻望嗟涕如去其亲呜呼运及世期灵归化本春秋五十七于归途逆旅遘疾而终时开元十三年八月十三日也夫人荥阳郑氏始州临津县令方乔之女礼部侍郎温琦之妺清显裔考明闺训经理于内上则是亘故得叶议纯贤诞昭后庆后公十载而殁以开元二十三年合祔于京兆府万年县少陵原从先茔礼也有子四人长曰兼之抚州司法参军次曰梁客苏州海盐县令次曰羽客郑州别驾咸该蕴器艺殂命下位季子兵部尚书冀国公赠尚书右仆射嗣恭启应前休挺杰表苞合文武为朝硕臣城朔方清岭表乾纲立西北之柱坤位正东南之极夙敷惠术实徳于人六专尚书仗麾钺于是建国命爵崇庙飨灵宝应初始赠公同州刺史夫人荥阳郡太夫人今圣践祚迁赠左散骑常侍幽禄之恩照融上彻贵宠之位歴乎两朝密之行光宣二诏且夫体仁居贞含徳自保大道之宗也福流来克昌大业积善之应也貂冠具服位光近列扬名之义也笾豆有序飨献以时罔极之尊也备兹懿典其可已焉建中三年夏五月孝孙前秘书省著作郎应泊令弟懐州刺史恕前秘书省校书郎凭天衅崩心血哀过性楚瘵匍匐旌树先茔式遵无念用彰不朽以良弼冀公幕府之旧见托书词敢存实録之纪以成尊祖之业其词曰
　　于祖太原贞表峩峩含为渊鉴发为中和大道有本至圣匪磨虽求其约竟获其多龀嵗执丧自然知毁友慈幼弟已外之己作则三语为天百里雅器虚融时髦所为名全上徳夀阕下寮后裔斯显天监孔昭湛恩被壤宜运登朝一命五马荣八貂东南之原歴世封交【疑】重冈转伏对阙苍耸山色靡移松隂不动烈祖之碑孝孙所奉
　　瀛州河间县丞崔君神道碑　　张　説
　　蛟龙蟠乎治无云雨而不翔君子志乎道无运命而不彰然则变化者是神灵之末富贵者非徳行之本守其真乐其分不其至矣世有人焉君讳漪字某博陵安平人在唐为姜姓炎帝之孙也在周为崔氏齐侯之也遥源长发洪河之水接于天层盘列秀太行之山拒于海东观所以美其文宗北州所以贵其清族魏冀州刺史简公讳纂君之高祖也齐散骑常侍讳觖君之曽祖也隋大理少卿讳世立君之大父也故祁阳令讳抗君之皇考也承百代之隆庆总五徳之清淳孝友忠肃宣慈恭俭好古博雅隣几亚圣盈而若虚漠而无象非夫入周公之庙升孔子之堂则宪章礼乐鲜得其门而覩矣弱冠以门曹入国学举进士母弟汲以明经同年擢第大理卿张公文瓘人伦之表也目君曰昔两刘并举以为骋二龙焉今两雀齐飞可为仪双凤矣缙绅景慕憧憧往来徙宅就居投刺成市若众流之赴壑也及亲而往盘桓利贞解褐泽州晋城尉降为光州安乐尉换蕲州黄梅县尉转河间丞凡更三尉佐四邑体公绰之不欲励伯夷之高操临事以简御人以寛虽为小政必有可观故八使巡风荐清白河上遗老江滨旧使吟咏余声祖述前事人到于今称之若夫碧树烟霭于江潭红荷藻耀于泽畔宝贝烟光于空浦美玉明润于断崖不为金【集作珍】舆瑶辇之饰前殿后池之玩诚自得焉必将有赏心之所叹也况乎殿邦光国之宝樽爼柱石之器道为帝王师言为天下利已而税逺驾于穷辙顿髙才于下位亦无懵焉固将有知音之所欷也垂拱元年奉使上都遘疾终于时邕里之旅馆享年六十有二夫人河东裴氏湖州治中懐俭之孙滁州司马昉之女也禀训华室作合髙门嗣徽先姑克和弟妇徳容之盛图传罕有丧亲过毁蕣华朝落仪鳯中卒于郑春秋二十有八长安三年春二月合葬于金谷乡邙山之阳礼也北据髙冈连陇南面大道禁临上国皇州川原指掌仙门宰树碑阙相望灵嘉之是安【集无此二字】是宅嗣子曰用景龙中爵安平县子职兵部侍郎夙遭闵凶不承诲诱慎终追远克家用誉蒙圣主投奇赏异絶等超伦三顾赤墀之下三举青云之上禄廪所资吉蠲致美实先【集作光非】人宥十世降百【集无百字】祥之所及也永惟官不达者身不登乎明堂行不夸者名不书乎史册则韬光隠隠之绪俾后代将何述焉夫铭景钟称茂代彼大夫之事篆丰石令名此孝子之志词曰维岳建国厥生炎帝维师尚父谅彼武王古人言曰必齐之姜齐之丁公后有崔子因邑命族世济其美黄鹄倚歌雕龙擅史倬哉嗣武含章挺生以养防正用晦而明混之不浊人莫能名学以崇道文以慰士【集作志】垂其云翼坦然卑位禄逮吾亲荣非我仕于皇【集作皇皇】上帝建官惟贤有人在下胡宁舍旃孰云辅徳曽不永年展矣邦媛宜其家室友如乐谐皎如月出重壤既兆终天偕毕北陵坟邱松槚千秋金碑石楼只令人愁东都城郭通同【集作涧】纒络飞桥连阁金管迭送人世之转然兮山川之宛然兮徳音之【阙】然兮
　　故洛阳尉赠朝散大夫马府君神道碑
　　前　人
　　君讳某字某扶风人也其先伯益賛禹中衍御殷【集作商非】在周曰嬴在晋曰赵上卿以人归政将军以马服为姓缉熙乎平理重合焜燿乎伏波中水我髙祖汾州刺史讳归欢我大父鹰扬郎将讳士干严考获嘉令讳果济美惟旧宜徳于君君幼而瑰奇长有规操乐道稽古升堂覩奥伯父匡武抚之曰亢宗保家吾有望尔悉以先人家牒圗传付之入太学举明经补巴西尉内忧去职君四嵗而孤重集于蓼因心孺慕名教同伤归次葭萌江隘毁道攀轜号恸涛为之却蛋人哀之葺栈而济释服调襄阳尉主进鱼家絶鱻食州将鲁王俾盘二白【集作百】鱼时其亡也遗之夫人以辞君还拜受使复王曰非唯是夫又亦贤妇吾尝其一得其二善焉长史卢幼孙悦是奬也举君清干有闻授清城尉未往且有后命为河西营田判官物圡穑人藁谷洋羡皇揆其懋考绩登焉程务挺之军灵夏也咨君运筹乘逓入幕获虏数百欲罄之君谏曰王者之师将徳是以讨叛惟武携逺在寛搏牛之防不可破虱未擒伏念何逞累因止师归策勲上柱国改温县尉丞永淳阻饥广提中外絶甘分少约已周人既丧好逑室无嬖御夫人张氏詹事丞师寂之女也敬事皇姑能佐君子娠有胎教宗如乐谐前志之美多所阙载绛都夫人王氏则天圣后姑之女子而夫人之母也尝曰妇则女训吾女有焉享年不永髪徂落先时君之伯姊妇宗夫人推居廨寝事之而躬处下室及亡设几筵于正寝惟明灵以女公之故凭巫通夣屡寝为辞举家恳启久而后定嘻生则尽礼死而知让殆其神不昧乎温秩满转洛阳尉当周之兴也版都社泽郊庙礼纷岳僎明堂京毂役重日不暇给又勑君专摠徒匠凡三百有余旬蕴劳成疾耼忧损夀永昌元年孟夏辛夘卒官春秋五十有七帝用悼之赠朝散大夫旌淑纪庸礼焉玉在山泉而为国宝以其灵与瑞君子居下位而上达以其名与义夫是之宠有由也哉葭萌之戚昭其孝也阳【集作扬】侯息浪异类胥感襄阳之馈识其洁也徳形于外声闻于外塞垣之党植其仁也众俘赖全将不为暴重务之役底其勤也没而益荣朝不弃力有一于此犹为令徳况备举乎岂其身将施其后厥子搆据择皆国之良也为有后之其在是乎征搆职太子仆景龙初宰长安也永惟考袭朱芾已佩防珩母氏早逝而荣不及乃让赐阶乞封先妣天子怜之制赠夫人清河县太君人谓长安能报恩矣诗云欲报之徳昊天罔极此之谓也马氏之墓世在扶风清河之丧也卜宅于洛阳北【集无此字】邙南【集无此字】麓后君捐馆因窆其所夫人穴于兆之甲大夫竁于域之庚今龙集戊申将返塟故国君执友礼部侍郎严善思谂之曰夫子之逝一终八辰精气其存亲壤石矣吾尝相二土【集作上】从新其愈乎且不恋本达不合塟古神尚休无咎变有夣先君者与其言叶于是祗率嘉话即安成规堙双坟沟四堑傍建祠宇前勒丰碑茫茫天地永懐长毕谁居后之人匪唯是四时蒸荐之事所以观百代祖宗之烈其词曰
　　昻昻大夫有邈其致洽闻肤敏赒穷锡类行实廻川清能改位佐邑惟五安人则四多稼穰邉昌言扈帅比义后稷勤官没地戱欷天朝毳衣以襚我有令徳追启清河宜家族揉主祭神和亲戚光贵劔盖金歌相从先后乐此山河



</div>
    <div class="pagination">
<a href="文苑英华_page609.html">上一页</a><span>...</span><a href="文苑英华_page605.html">605</a><a href="文苑英华_page606.html">606</a><a href="文苑英华_page607.html">607</a><a href="文苑英华_page608.html">608</a><a href="文苑英华_page609.html">609</a><span class="current-page">610</span><a href="文苑英华_page611.html">611</a><a href="文苑英华_page612.html">612</a><a href="文苑英华_page613.html">613</a><a href="文苑英华_page614.html">614</a><a href="文苑英华_page615.html">615</a><span>...</span><a href="文苑英华_page611.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
