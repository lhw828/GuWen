<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 358 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 358 页/共 658 页</h1>
    <div class="content">
　　△蛮蛮

　　比翼之鸟，似凫青赤。虽云一形，气同体隔。延颈离鸟，翻飞合翮。（藏本）

　　△丹木玉膏

　　丹木炜炜，沸沸玉膏。黄轩是服，遂攀龙豪。眇然升遐，群下乌号。（藏本）

　　△瑾瑜玉

　　锺山之宝，爰有玉华。光采流映，气如虹霞。君子是佩，象德闲邪。（《艺文类聚》八十三。）

　　△锺山之子鼓钦不

　　钦丕及鼓，是杀祖江。帝乃戮之，昆仑之东。二子皆化，矫翼亦同。（藏本）

　　△鳐鱼

　　见则邑穰，厥名曰鳐。经营二海，矫翼闲霄。唯味之奇，见叹伊庖。（藏本）

　　△神英招

　　槐江之山，英招是主。巡游四海，抚翼云舞。实惟帝囿，有谓玄圃。（藏本）

　　△木

　　惟灵树，爰生若木。重根增驾。流光旁）烛，食之灵化，荣名仙录。（藏本）

　　△昆仑丘

　　昆仑月精，水之灵府。惟帝下都，西羌之宇。桀然中峙，号曰天柱。（《艺文类聚》七）

　　△神陆吾

　　肩吾得一，以处昆仑。开明是对，司帝之门。吐纳灵气，熊熊魂魂。（藏本）

　　△土蝼兽钦原鸟

　　土蝼食人，四角似羊。钦原类蜂，大如鸳鸯。触物则毙，其锐难当。（藏本）

　　△鹑鸟沙棠实草

　　司帝百服，其鸟名鹑。沙棠之实，惟果是珍。爰有奇菜，厥号曰。（藏本）

　　△沙棠

　　安得沙棠，制为龙舟，泛彼沧海，眇然遐游。聊以逍遥，任彼去留。（藏本。案，注引铭曰，安得沙棠，刻以为舟，泛彼沧海，以遨以游铭，即图赞，疑制刻乃剡字之误。）

　　△神长乘

　　九德之气，是生长乘。人状豹尾，其神则凝。妙物自潜，世无得称。（藏本）

　　△西王母

　　天帝之女，蓬发虎颜。穆王执贽，赋诗交欢。韵外之事，难以具言。（藏本）

　　△积石

　　积石之中，实出重河。夏后是导，石门涌波。珍物斯备，比奇昆阿。（藏本）

　　△白帝少昊

　　少昊之帝，号曰金天。鬼氏之官，亦在此山，是司日入，其景则员。（藏本）

　　△狰

　　章峨之山，奇怪所宅。有兽似豹，厥色惟赤。五尾一角，鸣如击石。（藏本）

　　△毕方

　　毕方赤文，离精是炳。旱则高翔，鼓翼阳景。集乃流灾，火不炎正。（藏本）

　　△文贝

　　先民有作，龟贝为货。贝以文彩，贾以大小。简则易从，犯而不过。（藏本）

　　△天狗

　　乾麻不长，天狗不大。厥质虽小，攘灾除害。气之相王，在乎食带。（藏本）

　　△江疑犭敖犭因兽乐鸟

　　江疑所居，风云是潜。兽有犭敖犭因，毛如披蓑。乐鸟一头，厥身则兼。（藏本）

　　△青鸟

　　山名三危，青鸟所憩。往来昆仑，王母是隶。穆王西征，旋轸斯地。（《艺文类聚》九十一，《御览》九百二十七。）

　　△神耆童

　　颛顼之子，嗣作火正。铿钅仓其鸣，声如锺磬。处于鬼山，唯灵之盛。（藏本）

　　△帝江

　　质则混沌，神则旁通。自然灵照，听不以聪，强为之名，曰唯帝江。（藏本）

　　△犭原兽（案。经作讠，注云。或作原。）

　　奇余三头，犭原兽三尾。俱御不祥，消凶辟眯。君子服之，不逢不韪。（藏本）
</div>
    <div class="pagination">
<a href="全上古三代秦汉三国六朝文_page357.html">上一页</a><span>...</span><a href="全上古三代秦汉三国六朝文_page353.html">353</a><a href="全上古三代秦汉三国六朝文_page354.html">354</a><a href="全上古三代秦汉三国六朝文_page355.html">355</a><a href="全上古三代秦汉三国六朝文_page356.html">356</a><a href="全上古三代秦汉三国六朝文_page357.html">357</a><span class="current-page">358</span><a href="全上古三代秦汉三国六朝文_page359.html">359</a><a href="全上古三代秦汉三国六朝文_page360.html">360</a><a href="全上古三代秦汉三国六朝文_page361.html">361</a><a href="全上古三代秦汉三国六朝文_page362.html">362</a><a href="全上古三代秦汉三国六朝文_page363.html">363</a><span>...</span><a href="全上古三代秦汉三国六朝文_page359.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
