<!DOCTYPE html>
<html>
<head>
    <meta charset="UTF-8">
    <title>文苑英华 - 第 343 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 343 页/共 634 页</h1>
    <div class="content">　　周之政文既其也后世不知其承大敷古先遂一时之术以明示民民始惑教百氏之説以兴其言曰天下可为也彼之政仁矣反于谊此之政敬矣戾于忠我其周从乎曰周不及殷其殷从乎曰夏曰虞曰陶唐曰三皇氏曰邃古之初暴孽情饰淫志枝辞琢正纷紊纠射以僻民和以导民乱呜呼道之去世其终不复矣乎长民者发一号施一令民莫不悱然矣谓不可守遽变而从之譬将适千里及门而复后虽矻矻决不可暨原其始固有启之者也闻于师曰古之君天下者化之不示其所以化之之道及其也易之不示其所以易之之道政以是得民以是淳其有作者知教化之所由废抑诡恠而畅皇极伏文貌而尚忠质茫乎天运窅尔神化道之行也其庶已【集作矣】乎
　　爱直赠李君房别　　　　　前　人
　　左右前后皆正人也欲其身之不正乌可得耶吾观李生在南阳公之侧有所不知知之未尝不为之思有所不疑疑之未尝不为之言勇不动于气义不陈乎【集作于】色南阳公之举错施为不失其宜天下之所窥观称道洋洋者抑亦左右前后有其人乎凡在此趋公之庭议公之事者吾既从而游矣言而公信之者谋而公从之者四方之人则既闻而知之矣李生南阳公之甥也人不知者将曰李生之托婚于富贵之家将以充其所求而止耳故吾乐为天下道其为人焉今之从事于彼也吾能为南阳公爱之又未知人之举李生于彼者何辞彼之所以待李生者何道举不失辞待不失道虽失之此足爱惜而得之彼为驩欣于李生道犹若也举之不以吾所称待之不以吾所期李生之言不可出诸其口矣吾重为天下惜【集作爱】之
　　论书　　　　　　　　　　刘禹锡
　　或问书曰书足以记姓名而已工与拙何损益于数哉答曰此诚有之盖举下之説耳非蹈中之説亦犹言居室曰避燥湿而已言衣裳曰适寒燠而已言饮食曰充腹而已言车马曰代劳而已言禄位曰代耕而已今犬考居室必以闶门丰屋为美笥衣裳必以文章遒【文粹作鲜】泽为申评饮食必以精良海陆为贵第车马必以华辀絶足为高迁禄位必以重侯累封为意是数者皆不行举下之説奚独于书也行之耶礼曰士依于徳游于艺徳者何曰敏曰至曰孝之为【一无此字】谓艺者何礼乐射御书数之为【一无此字】谓是则艺居三徳之后而士必游之也书居数之上而六艺之一也语曰饱食终日无所用心难乎【集作矣】哉不有博奕者乎为之犹贤乎已是则博奕不得列于艺差愈于饱食无所用心耳吾观今之人适有靣诋之曰子书居下品矣其人必逌尔而笑或謷然不屑有诋之曰子握槊奕碁居下品矣其人必然而媿或艴然而色是故特【集作时】敢以六艺斥人不敢以六博斥人嗟乎众尚之移人也问者曰然则彼魏晋宋齐间亦尝尚斯艺矣至有君臣争名父于不譲何哉答曰吾始欲求中道耳于寜以尚之之规我欤且夫信者羙徳也秦缪尚之而贤臣莫赎黄老者至道也窦后【集有好字】尚之而儒臣见刑道徳且不可尚矧由道徳以下者哉所谓中道而言书者何防之文学之下六博之上材钧而善者得以加誉遇钧而善者得以议能所加在乎誉非实也不黩于赏所议在乎过非罪也不紊于刑夫如是庶乎六书之学不堙坠而已乎
　　受命于天说　　　　　　　黄　颇
　　孔子曰唯天子受命于天士受命于君故君命顺则臣有顺命君命逆则臣有逆命呜呼君人者得不鍳戒于是言乎王者将顺天行道而臣下自脩徳矣苟逆于天命而臣下随所化矣然忽汤文居其下则将因是逆以原于徳摇民心于宇内为其上者无危乎故为君不昜而作臣者知难不易则徳明知难则畏命是故夏殷周秦汉魏晋宋齐梁陈隋末之为理内逆于心外乱于身岂不以受天命者耶故夫十二朝之亡也十二朝之作矣虽小民女童必知其过矣何者为君以为贤为臣以为然常不观于前无虑于后大涣一时之荣而已矣歴以度之咸失于此呜呼君人者得弗鍳戒于是言乎
　　寄言　　　　　　　　　　韦端符
　　孺子道成人之言父母必怜夸焉非直父母也乡人亦异而指之矣是何也非所以期孺子也待以孺子而言成人也则父母加之【一作怜】如乡人指异即有魁然成人而事孺子是何人哉其所以待之视之用何心也移是而言小人不能为君子固也防乎罪诛非暴逆狠戾【一作陵戾】而窘于咽喉之空尺寸之肤受之不仁仁人【一有一字】不悯怜之也今有一乡之吏遇孺子把【满巴切】弄土涂折挽草木则呵而批之曰何尔也成人者有妄毁淫取顾不敢动睫而过之是诚不了一乡矣吾欲世之大人无独见乡吏之不了一乡而不自见所不理无喝怒于孺子之为而恬视魁然成人挽折大草淫取大物者本其所以待之之心从而校之天下几苏息
　　下篇
　　今有人负病于此则其亲戚者忧之闻善医则不逺燕越而求之欲其病之速瘳若嘘毛掇叶之易是直智无所施耳然则忧者虽甚不能为也善为者又非所忧也不忧非薄人也非其地耳彼诚善医也安得人人而忧之必居其地而耻不能则将悉其技而为之与忧者之心不异故病甚忧戚之得善为之医则几乎平理矣不得善医者百十旦夜坐环之而药谋无所晓其云死防几何故曰忧不能为技不习也为者不必忧非其地也必得善为之者处忧之之地然后知病之间也不日矣昔之为天下国家而病者岂无善之者耶不得处忧之之地耳漆室女诚忧矣不能为鲁也鸱夷子尝工为越矣陶朱公则视犹渉者之视车使尝得善为天下国家者处忧之之地何败亡之有
　　释疑　　　　　　　　　　权徳舆
　　记曰君子居易以俟命语曰君子坦荡荡此盖视履考祥而不忧不惧也易曰思患而豫防之语曰季文子三思而后行此又戒慎若厉之义也言岂一端而已哉亦各以【集作有】所当在明者审之而已或不能深惟【集作推】本末而疑吾自若则舟有溺骑有坠寝有魇饮有醉食有饐行有蹷其甚则皆可致毙无非危机其可以尽废此而如土偶木寓耶不然则忧可既乎忧可既乎
　　公狱説　　　　　　　　　杨　防
　　缙绅先生牧于东郡防【防誉也】属吏有公于狱者某适次于座承间谘其所以为公之道先生曰吾毎窥辞牒意其曲直指而付之彼能立具牍无不了吾意亦可谓尽其公矣某居席之末不敢以非是为决因退而辩其公且传曰君所谓否臣献其可君所谓可臣献其否是欲弥缝其不至也及君可亦可君否亦否故平仲罪丘防踵君之意叔向讥乐王鲋从君者也所以智询于愚以其或有得也尺先其寸或有长也皆庸其涓滴将助其广大也况末世纎狡内外荏刚乌有不尽其辞而能必究其情乎使居上者得其情属踵而诘之可谓合于理未足言公也忽居上者异于见逺于理亦随而鞫之取叶于意所谓明于不法乌可为公哉且不师古之言非不可为也为之不能逺不由礼之事非不可行也行之不能久故君子尽心法古动必本礼将逺而不泥久而不乱也若乃告诸狱任意以为明其属狥已以为公是使懐幸者有窥进之路挟邪者有自容之门矣矧藂棘之内辛楚备至何湏而不克而况承执政指其所欲哉呜呼欲人之随意者吾见乱其曲直矣乐人之附已者吾见汨其善恶矣而犹伐其治誉其公无乃瞽者别诸五色乎
　　善恶鍳　　　　　　　　　前　人
　　众曰善未必善观其善之为也众曰恶未必恶观其恶之由也行诈以自取媚于小人其足为善乎任直以独立取恶于非类其足为恶乎故择善采于誉则多党者进去恶信于言则道直者退王莽折已以下士而诸父失其权彼言善者可慿乎京房守正以极諌而嬖幸指为逆彼愬恶者可听乎故能鍳其善者必观于众之所恶能鍳其恶者必取于众之所善所以众谓之悖也非孟子之贤无以旌章子之孝众谓之智也非国侨之明无以诛史何之诈呜呼道之大非遇于贤明何常不汨哉










　　文苑英华巻三百六十一
　　钦定四库全书
　　文苑英华巻三百六十二　宋　李昉等　编杂说三
　　志过一首　　　　　　天说一首
　　防说一首　　　　　　朝日说一首
　　乗桴说一首　　　　　读韩愈毛頴传一首
　　画谏一首　　　　　　代河湟父老奏一首
　　说凤尾诺一首　　　　原晋乱说一首
　　祭祀祈说一首
　　志过　　　　　　　　　　权徳舆
　　辛酉嵗予以吏役道于上饶时左司郎中博陵崔公出守郡佐与予语及世道次及人伦大节因曰延州之譲不其至矣【集作哉字】或者言吴以太伯譲而兴季子譲而亡此乃狥于一方而不蹈乎大方也原夫太伯避季歴奔荆蛮以就文武之大业则知太伯因天下之尊周以成周也岂以兴吴【一作周】为念季子因天下之去譲以全譲也岂以亡吴为念然则太伯季子皆以天下之心为心吴之兴亡曽不屑虑彼或者之论诚未通其防焉予曰诚哉是言然【集作况】季子之歴聘也闻乐章辩歌诗皆审其盛衰以造乎精防明闳建物无所逃数有所极耳又何区区异论于其间哉答曰子之言过矣若季子以兴亡必然力不能支乗此而后三譲是利于将亡因以沽名者也岂可为君子言之过矣存之予亡之【集作岂可为君子言之也且以吴之存而季子亡之】以譲之发【集作废】而季子全之向使勤一国之理理于勾吴今亦化为古墟鞠为榛芜曷与夫礼譲之大使千古是式贪以之亷以之仁忍垢冐荣者以之知惧其于为理也不其逹【集作逺】欤予乃拜受其论退书所闻且以志过名篇庶乎闻义能徙之义
　　说天　　　　　　　　　　柳宗元
　　韩愈谓柳子曰若知天之说乎吾为子言天之说今夫人有疾痛倦辱饥寒甚者因仰而呼天曰残民者昌佑民者殃又仰而呼曰何为使至此极戾也若是者举不能知天夫果蓏饮食既壊虫生之人之血气败逆壅疷为痈疡赘瘘痔亦【一无此字】虫生之木朽而蝎中草腐而萤飞是岂不以壊而后出耶物壊虫由之生元气隂阳之壊人由之生虫之生而物益壊食齧之攻穴之虫之祸物也滋甚其有能去之者有功于物者也繁而息之者物之讐也人之壊元气隂阳也亦滋甚垦原田伐山林凿泉以井饮窽墓以送死而又穴为偃溲筑为墙垣城郭防榭观游防为川渎沟洫陂池燧木以燔革金以镕陶甄琢磨悴然使天地万物不得其情幸幸冲冲攻残败挠而未尝息其为祸元气隂阳也不甚于虫之所为乎吾意有能残斯人使日薄嵗削祸元气隂阳者滋少是则有功于天地者也繁而息之者天地之讐也今夫人之【一无此字】举不能知天故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如【集作如何】柳子曰子诚有激而为是耶则信辨且美矣吾能终其说彼上而者世谓之天下而黄者世谓之地浑然而中处者世谓之元气而寒暑者世谓之隂阳是虽大无异果蓏痈痔草木也假而有能去其攻穴者是物也其能有报乎繁而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功而祸者自祸欲望其赏罚者大谬矣【集无此字】呼而怨欲望其哀且仁者愈【文粹作亦】大谬矣子而信于之仁义以游其内生而死尔乌置存亡得防于果蓏痈痔草木耶
　　防说
　　栁子为御史主祀事将防进有司以问防之说则曰合百神于南郊以为嵗报者也先有事必质于户部户部之辞曰旱于某水于某虫蝗于某疠疫于某则黜其方守之神不及以祭余甞学礼盖思而得之则曰顺成之方其防乃通若是古矣继而叹曰神之貌乎吾不可得而见也祭之飨乎吾不可得而知也是其诞漫憋怳防防焉不可执取者夫圣人之为心也必有道而已矣非于神也盖于人也以其诞漫怳防防焉不可执取而犹诛削若此况其貌言动作之块然者乎是设乎彼而戒乎此者也其防大矣或曰若子之言【集作云】则旱乎水乎虫蝗乎疠疫乎末有黜其吏者而神黜焉而曰盖于人者何也余曰若子之云旱乎水乎虫蝗乎疠疫乎岂人为之耶故其黜在神暴乎耗乎沓贪乎罢弱乎非神为之也故其罚在人今夫在人之道则吾不知也不明斯之道而存乎古之数其名则存而教之实则隐以为非圣人之意故叹而云也曰然则致雨反风蝗不为灾虎负子而趋是非人之为则何以余曰子欲知其以乎所谓偶然者信矣必若人之为则十年九潦八年七旱者独何如人哉其黜之也苟明乎教之道虽去古之数可矣反是则诞漫之说胜而名实之事防亦足悲乎
　　朝日说
　　栁子为御史主祀事将朝日其僚问曰古之名曰朝日而已今而曰祀朝日何也余曰古之记【文粹作说】者则朝拜之云也今而加祀焉者则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竪防叔向夕楚子之留干谿右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向闱拜谓之夕郎亦出是名也故曰大采朝日少【集作小】采夕月又曰春朝朝日秋夕夕月若是其【集作之】类足矣又加祀焉盖不学者为之也僚曰欲子之书其说吾将施于世可乎余从之
　　乗桴说
　　子曰道不行乗桴浮【集作于】海从我者其由也欤子路闻之喜子曰由也好勇过我无所取材説曰海与桴与材皆喻也海者圣人至道之本所以浩然而游息者也桴者所以游息之具也材者所以为桴者也易曰复其见天地之心乎则天地之心者圣人之海也复者圣人之桴也所复者桴之材也孔子自以极【集作拯】生人之道不得行乎其时将复于至道而游息焉谓由也勇于闻义果于避世故许其从之也其终曰无所取材者言子路徒勇于闻义果于避世而未得所以为复者也此以退子路兼人之气而明复之难耳然则有其材以为其桴而游息于海其圣人乎子谓顔渊曰用之则行舍之则藏唯我与尔有是夫由是而言以此追庶几之説则囘近得矣而曰其由也与者当是叹也回死矣夫或问曰子必圣人之云尔乎曰吾何敢吾以广异闻且使遯世者得吾言以为学其无闷也揵焉而已矣
　　读韩愈所着【集作作】毛頴传后题
　　自古居夷不与中州人通书有来南者时言韩愈为毛頴传不能举其辞而独大笑以为恠而吾久不克见杨子诲之来始持其书索而读之若捕龙蛇搏虎豹急与之角而力不敢暇信韩子之恠于文也世之摸拟窜窃取青嫓白肥皮厚肉柔筋脆骨而以为辞者之读之也其大笑固宜且世人笑之也不以其俳乎且【一作而】俳又非圣人之所弃者诗曰善戱谑兮不为虐兮太史公书有滑稽列传皆取乎有益于世者也故学者终日讨说【文粹作论】答问呻吟习复应对进退掬溜播【文粹作掩】洒则罢惫而废乱故有息焉游焉之说不学操缦不能安有所拘者有所纵也太羮酒体节之荐味之至者而又设以竒异小虫水草柤棃橘柚苦咸酸辛虽蜇吻裂鼻缩舌澁齿而咸有笃好之者文王之昌蒲葅屈到之芰曽晢之羊枣然后尽天下之竒味以足于口独文异乎韩子之为也亦将弛焉而不虐欤息焉游焉而有所纵欤尽六艺之竒味以足于【文粹作其】口欤而不若是则韩子之辞若壅大川焉其必决而放诸陆不可以不陈也且凢古今是非六艺百家大细穿穴用而不遗【一作匮】者毛頴之功也韩子穷古书好斯文嘉頴之能尽其意故奋而为之传以发其鬱积而学者得之【集作以】励其有益于世欤是其言也固与异世者语而贪常嗜者犹呫呫然动其喙彼亦劳甚矣乎
　　画諌　　　　　　　　　　卢　硕
　　汉文帝时未央宫永明殿画古者五物【两汉故事文帝三年于永明殿画屈轶草进善旌诽谤木敢諌皷獬豸凢有五色物也】成帝阳朔中尝坐羣臣于下指之曰予慕尧舜理故目是以自况大司马阳平侯王凤拜舞而贺曰陛下法古为治上稽唐虞仁逺乎哉行之斯至旌皷之属在陛下建之而已矣至于神草灵兽臣知不日当产于明庭以彰上天之允答也防臣不胜鳬藻之抃御史大夫张【张忠】出次而言曰斯无用之物也臣请即日圬之且是画肇于太宗之时凢八圣矣开眼而覩之者皆靣【一作背靣】而违之未闻有禆于治也臣敢为陛下条举臣尝闻文帝时雒阳人贾谊为博士能诵诗属书尝为上陈古先帝王之道汉朝正朔之法上以公卿之任无以易谊俄绛灌冯敬之伍害其贤而毁之遂踈而不信傅卑湿之国后虽徴还卒不得大用防志而死至今负才藏器之徒犹以为愤此则善虽进而不能用也帝又降诏除诽谤之令许人言事迨中宗朝大臣杨恽盖寛饶以讥刺辞语皆坐大辟先帝在东宫言其法太深刻中宗竟不悔此则木虽旁午人不敢书上也初元帝恭石専权乱政前将军望之嫉其奸邪讽上除之不从望之反罹其过【一作廹】以自杀此又邪不可触之之验也前日安昌侯禹居陛下师傅之尊不能率已以俭而乃决泾引渭广开田畴便身娱耳多置侈乐平陵朱云上书请斩其首陛下怒不可忍遽将诛之云仓卒无防乃至防胆失魂臣意列圣用此乃类是乎臣之狂瞽欲陛下言而必行丹艧之设不足以留连圣念也且大司马亲勲之望朝野所倚不能因事而谏返以为贺佞孰甚焉臣谨以指之若斧锧将及是陛下误屈轶也臣不敢就僇
　　代河湟父老奏　　　　　　陈　黯
　　臣等世籍汉民也虽地没戎虏而常畜归心时未可谋则俛僶偷生既遭休运讵可缄黙伏思中国之患邉戎其来久矣唐虞夏殷之前则淳风未漓夷夏自判故干戈不兴事亦宜矣由周以降或侵或伐无代无之然则享国长久君臣有谋唯是其余不足徴也周汉讨邉之事臣知之矣请较而论之以为国朝比且周之伐猃狁也以斥逐为心不常事之故进则遄征退则息兵致其邉鄙无备壁垒不营此乃周之谋失于不固矣汉之讨匈奴也乗时之丰恃兵之雄深入穷荒莫计逺迩故雪山青海皆为内封其后财匮力殚厥功不就遂交和亲之好自凂帝属延法后时斯为汉之谋失于太广矣唐有天下迈于周汉之道一家其六合一心其兆人唯兹犬戎未能无患当开元中有将臣善于攻战振张皇威殱殄丑虏自秦地而西有地数千里此则展拓周疆剪截汉域所谓广袤得其中矣其后国家以内冦时起不遑西顾其蕃戎伺隙侵【一作复】掠邉州臣等由此家为虏有然虽力不支而心不离故居河湟间世相为训今尚传留汉之冠裳每歳时祭享则必服之示不忘汉仪亦犹越翼胡蹄有巢嘶之异噫其怨慕也有是陛下新统寰区以慈仁化育闻之得不恻然而轸念乎夫事有可行势有必尅苟懈而不为是失古人见几之义今国家无事三方底寜独取邉陲犹反掌耳矧故老之心觖望复然傥天兵一临孰不面化今陛下采臣之言则先选良将不以前负勲业者与更授节制【一作刺史】者为之何者彼功崇矣彼位极矣复将悉力营之哉以此临事必多自顾愿陛下诏班行之中噐识有殊筹画可用者逾一资一级授钺将兵俟见功庸而后【一作厚】加之爵赏必能摧凶破敌无所爱矣戎翟者亦天地之间一气耳不可尽灭可以斥逐之伊周汉之事如前所陈今之所取愿止于国朝已来所没秦渭之西故地朗画疆域牢为备御然后辟邉田饱士卒可以为永逺【一作永永】之谋出周汉之右则臣得弃戎即华世世子孙无流离之苦生死幸甚
　　说凤尾诺　　　　　　　　陆蒙
　　或问予曰凤尾诺为何防物图耶书耶对曰余之所闻自晋讫于梁陈以来藩邸之书也凡封子弟为王则开府辟僚属取当时士有学行才藻者中是选其所下书东宫则曰令上书则曰牋诸王下书则曰教上书则曰启应和文章则曰应令应教下其制一等故也其事行则曰诺犹汉天子肯【集作可非】臣下之奏曰可也凤尾则所诺牋之文也綷縩防褷然织与绘莫的知既肯其行必有褒异之辞若今之批荅案耳晋元帝为琅邪王时帝美其才令通习外事常使批凤尾诺南齐江夏王锋髙帝第十二子甚怜之年五歳使学凤尾诺下笔便工帝大悦以玉麒麟赐之余未见其出凤尾牋当畨薄缕轻其制作想精妙靡丽而非牢固者也殆将五百年必不能保而存之好事者或云织【集作识】妄矣且传云仲尼在鲁与陈有问缶羊楛矢者皆知之及脩春秋则逺者畧近者详故曰立于定哀而指隠桓之日逺矣盖圣人作大典不可不慎则前所传亦【一作之】妄矣余学圣人之文者求其诚而已矣又安可诈别数百年前事自以为贤哉君子慎所传无易
　　原晋乱説　　　　　　　　杨　防
　　晋室南迁制度草剏永嘉之后嚣风未除廷臣中犹以谢鲲轻佻王澄旷诞竞相祖习以为高逹卞壸厉色于朝曰帝祚流移社稷倾荡职兹浮伪致此隳败犹欲崇慕虚诞汚蠧时风奏请鞠之以正頺俗王导庾亮抑之而止噫西晋之乱百代所悲移都江左是塞【一作防】源端本之日也犹乃翼虚驾伪宗【文粹作崇】扇佻薄蹑诸败迹踵其覆辙以此剏立朝纲基构王业何异登胶船而泛巨浸操【一作拉】朽索以驭奔驷乎设使从卞壸之奏黜屏浮伪登进豪贤【文粹作淳实】左右大法维持纪纲则晋亦未可量也其后王敦作逆苏峻继乱余以为晋之乱不自敦峻而稔于导亮
　　祭祀不祈説　　　　　　　沈　顔
　　夫祭典之兴所以奉祖宗而表有功也非所以祈明神而邀福佑也故王者郊天地而立七庙诸侯奉社稷而置五庙士庻人各以其家功施于民则祀之以死勤事则祀之以劳定国则祀之昔列山氏之子曰柱能植百糓夏兴也周继之故祀于稷共工氏为九域其子曰后土能平九土故祀于社舜勤事而野死鲧障洪水而殛死禹勤其官而水死有虞氏禘黄帝而祖颛顼郊尧而宗舜夏后氏亦禘黄帝而祖颛顼郊鲧而宗禹商人禘舜而祖禹郊禹而宗汤周人禘喾而郊稷祖文王而宗武王故所谓奉祖宗而表有功也非所以祈明神而邀福祐也必以明神可祈福祐可量【一作丰】则三代不易世秦汉不更氏王者无明暗卿士无贤愚能尽其祭祀则享其福祚矣神必私于祷祈悦于肥腯而降其禧祥则王者尽尧舜也侯者尽桓文也水不为潦也火不为灾也年无夀天也民无贫富也战无不胜也守无不固也祸无不殄也疾沴不生也国家无危亡也宗祀无废絶也是皆祈而不得祷而无应明矣然则经百代而不易其俗传百王而不革其风者诚有以也夫两国相持必有其胜也万邦各治必有其康也祈年者必有其丰也祈病者必有其瘳也祈仕者必有其迁也祈货者必有其饶也有一于此咸以神之佑也而不知人事之起匪成即败匪得即失用之有巧拙智之有后先嵗有丰俭运有否泰非神之所置也于是废业而不为非竭产而不为悔奸巫乗之以语祸福竟不能明寖以成俗得非上失其正下效其为者乎






　　文苑英华巻三百六十二
　　钦定四库全书
　　文苑英华巻三百六十三　宋　李昉等　编辩论一
　　贤之用舍一首　　　　君之牧人一首
　　国之兴亡一首　　　　材之小大一首
　　原道一首　　　　　　原性一首
　　原毁一首　　　　　　原鬼一首
　　贤之用舍　　　　　　　　李　华
　　上之于贤也患不能好之好之也患不能求之求之也患不能知之知之也患不能任之任之也患不能终之终之也患不能同其心而化于道是故士贵夫遇惧夫遇而不尽也
　　君之牧人
　　古之帝者非不欲厚其飬泰其身固揣于变化之原而要之以极亦至矣盖以为上逸则下困困百众逸一人【一作而逸一人】非天意也极非天意亦不忍为也故下逸而上困帝者甘心焉况百姓逸君孰与困书曰元后作民父母父母劳于养子则襁褓之疾弭【阙】则父母之心泰推是而求之圣人志于俭薄不得不尔也
　　国之兴亡
　　为国者同于理身身或不和则药石之鍼灸之若夫扶病【文粹作疾】而不攻疾病则毙扶之者尸也齐隋之亡也以贞于终始为惑苟而无耻为明慢于事职为高贤见义不为为长者防违用法则附强而溃弱也议于得失则异寡而同众也尚学希古谓之诞趣便时中【文粹作中时】谓之工观其燥湿而轻重之候其成败而褒贬之肉食之尊以滋味糊其口忍危亡而侥禄利自是而下则曰上司犹如之我于国何有设能愤发则逆为备豫动阂关【文粹作动开关】束气沮志衰亦从以【文粹作志亦从】化幸于生者炎炎而四合死于正者求援而无继麒麟悲鸣凤鸟垂翅鸱鼓害翼犬呀毒喙则虵鸩虎狼之炽【文粹作徒】其可向耶嗟乎心腹支体一也为病者万焉虽有岐缓而不请岐缓视之而不救噫齐隋不亡得哉返是而理则王道易易也
　　材之小大【此篇七百四十五巻重出今已削去】　前　人
　　攀巢之雏羽翼将成习飞而从其母不幸为乌鸢所震堕于尘辙阀阅【一作伐氷】之家有侈女焉雕车绣茵过于中陌遇而怜之藏以玉笥粒以红稲【一作荐以白玉之笥粒以清江之稲】胡然而然材小为贵养而翫之易为力也轭【一作辕】之牛望若山行其生也任重致逺以利天下其死也筋角皮骨皆为器用水旱寒暑之不时艰难驱【一作鞭驱竭】乏登降重冈踣起涂潦蹄离节坼力气皆顿病矣目犹睨人盗乌爪其背嘴其肉犹恨啄噉之未逞鵶【一作乌】鵶而相呼羣犬引其腹【一作肠】胃狺狺而争之车马徃复于傍以千万计不顾也胡然而然材大为累扶而救之难为功也向若不惮斯湏之劳而存之其利固厚矣悲夫材之大也为累材之小也为贵戾于理悖于道莫甚焉君天下者辩而返之则不世而仁矣
　　原道　　　　　　　　　　韩　愈
　　博爱之谓仁行而宜之之谓义由是而之焉之谓道足乎已无待于外之谓徳仁与义为定名道与徳为虚位故道有君子有小人而徳有吉有凶老子之小仁义非毁之也其见者小也坐井而观天曰天小者非天之罪也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋宋齐梁魏隋之间其言道徳仁义者不入于杨则入于墨不入于墨则入于老不入于老则入于佛入于彼必出于此入者主之出者奴之入者【作则】附之【一作隆】出者污之【集者作则】噫后之人其欲闻仁义道徳之说孰从而听之老者曰孔子吾师之弟子也佛者曰孔子吾师之弟子也为孔子者习闻其说乐其诞而自小也亦曰吾师亦尝师之云尔不惟举之于其口而又笔之于其书噫后之人虽欲闻仁义道徳之说其孰从而求之甚矣人之好恠也不求其端不讯其末惟恠之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之塟埋祭祀以长其恩爱为之礼以次【一作节】其先后为之乐以宣其湮为之政以率其怠倦为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古之无圣人人之类灭久矣何也无羽毛鳞介以居寒热也无爪牙以争【集有其字】食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不能行君之令而致之民则失其所以为臣【一无此七字】民不出粟米丝麻作器皿通货财以事其上则诛今其法曰必弃而君臣去而父子禁而相生养之道以求其所谓清浄寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号名【集作虽字】殊其所以为圣一也夏葛而冬裘渇饮而饥食其事虽殊其所以为智一也今之【一作其】言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治【一作理】其国欲治其国者先齐其家欲齐其家者先脩其身欲脩其身者先正其心欲正其心者先诚其意然则古之所谓正心而诚意者将以有为也今也欲治其心而外国家天下者灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之经曰夷狄之有君不如诸夏之亡也诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友賔主昆弟夫妇其服丝麻其居宫室其食粟米蔬果鱼肉其为道易明而其为教易行也是故以之为已则顺而祥以之为人则爱而公以之为心则和而平以之为天下为国家无所处而不当是故生则得其情死则尽其常郊焉而天神假庙焉而人鬼享曰斯道也何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨也择焉而不精语焉而不详由周公而上上而为君故其事行由周公而下下而为臣故其説长然则如之何其可也曰不塞不流不止不行人其人火其书庐其居明先王之道以导之鳏寡孤独废疾者有养也其亦庶乎其可也
　　原性
　　性也者与生俱生也情也者接于物而生也性之品有三而其所以为性者五情之品有三而其所以为情者七曰何也曰性之品有上中下三上焉者善焉而已矣中焉者可导而上下也下焉者恶焉而已矣其所以为性者五曰仁曰义曰礼曰智曰信上焉者之于五也主于一而行于四中焉者之于五也一不少有焉则少反焉其于四也混下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而防其中中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品故孟子之言性曰人之性善荀子之言性曰人之性恶扬子之言性曰人之性善恶混夫始善而进恶欤始恶而进善欤始也混而今也善恶欤皆举其中而遗其上下者也得其一而失其二者也叔鱼之生也其母视之知其必以贿死杨食我之生也叔向之母闻其号也知必灭其宗越椒之生也子文以为大戚知若敖氏之鬼不食也人之性果善乎后稷之生也其母无灾其始匍匐也则岐岐焉嶷嶷然文王之在母也母不忧既生也传不勤既学也师不烦人之性果恶乎尧之朱舜之均文王之管蔡习非不善也而卒为奸瞽瞍之舜鲧之禹习非不恶也而卒为圣人人之性善恶果混乎故曰三子之言性也举其中而遗其上下者也得其一而失其二者也曰然则性之上下者【集有其字】终不可移乎曰上之性就学而愈明下之性畏威而寡罪是故上者可学而下者可制也其品则孔子谓不移也曰今之言性【集有情字】者异于此何也曰今之言性者杂佛老而言也杂佛老而言者奚言而不异
　　原毁
　　古之君子其责已也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责于已曰彼人也予人也彼能是而我乃不能是早夜
　　以思去其不如舜者就其如舜者闻古之人有周公者其为人也多才与艺人也求其所以为周公者责于已曰彼人也予人也彼能是而我不能是蚤夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于已者重以周乎其于人也曰彼人也能有是是足为良人矣能善是是足为艺人矣取其一不责其二即其新不究其旧恐恐然惟惧其人之不得为善之利一善易脩也一艺易能也其于人也乃曰能有是是亦足矣曰能善是是亦足矣是不亦待于人者轻以约乎今之君子则不然其责人也详其待已也亷详故人难于为善亷故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣是不亦待其身者已亷乎其于人也曰彼虽能是其人不足称也彼虽善是其用不足称也举其一不计其十防其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊已也虽然为是者有本有原怠与忌之谓也怠者不能脩而忌者畏人脩吾尝试之矣尝试语于众曰某良士某良士其应者必其人之与也不然则其所踈逺不与同其利者也不然则其畏也不若是强者必怒于言懦者必怒于色矣又尝语于众曰某非良士某非良士其不应者必其人之与也不然则其所踈逺不与同其利者也不然则其畏也不若是强者必悦于言懦者必悦于色矣是故事脩而谤兴徳高而毁来呜呼士之处此世而望名誉之光道徳之行难矣将有作于上者得吾説而存之其国家可几而理也【一作可几于理也欤】
　　原鬼
　　有啸于梁从而烛之无见也斯鬼乎曰非也鬼无声有立于堂从而视之无见也斯鬼乎曰非也鬼无形有触吾躬从而执之无得也斯鬼乎曰非也鬼无声与形安有气曰鬼无声也无形也无气也果无鬼乎曰有形而无声者物有之矣土石是也有声而无形者物有之矣风霆是也有声与形者物有之矣人兽是也无声与形者物有之矣鬼神是也曰然则有怪而与民物接者何也曰有是二説【集有鬼物有四字】漠然无形与声者鬼之常也民有忤于天有违于民有爽于物逆于伦而感于气于是乎鬼有托于形有慿于声以应之而下殃祸焉皆民之为【集有之字】也其既也又反乎其常曰何谓物曰成于形与声者土石风霆人兽是也反其无声与形者鬼神是也不能有形与声不能无形与声者物恠是也故其作而接于民也无恒故有动于民而为福亦有动于民而为祸亦有动于民而莫之为祸福适丁民之有是时也作原鬼










　　文苑英华巻三百六十三
　　钦定四库全书
</div>
    <div class="pagination">
<a href="文苑英华_page342.html">上一页</a><span>...</span><a href="文苑英华_page338.html">338</a><a href="文苑英华_page339.html">339</a><a href="文苑英华_page340.html">340</a><a href="文苑英华_page341.html">341</a><a href="文苑英华_page342.html">342</a><span class="current-page">343</span><a href="文苑英华_page344.html">344</a><a href="文苑英华_page345.html">345</a><a href="文苑英华_page346.html">346</a><a href="文苑英华_page347.html">347</a><a href="文苑英华_page348.html">348</a><span>...</span><a href="文苑英华_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
