<!DOCTYPE html>
<html>
<head>
    <meta charset="UTF-8">
    <title>释文纪 - 第 9 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 9 页/共 43 页</h1>
    <div class="content">　　臣言奉赐还诏诲喻周备伏寻之日欣踊无量陛下爰发徳音光阐幽极拓道义之门演如来之奥防宗隠而复彰扉掩而再敞文外之防可谓朗然幽烛矣夫理者不可以言称事妙者固非常词之所讃虽欲心口仰咏亦罔知所尽由臣愚钝而猥防陛下襃餙之美诚复欣戴殊眷实赦比仰味微言研咏弥至其为防悟岂唯过半之益但臣仍充外役无由亲承音防每望云遐慨实在防极不胜延系谨以申闻臣嵩言
　　重答安成侯姚嵩
　　得表具一二吾常近之才加多事昬塞触事面墙不知道理安在为复以卿好乐法是以聊复孟浪以言之耳而来喻过美益以不安
　　姚嵩谢后秦主姚兴珠像表
　　臣言奉珠像承是皇后遗嘱所建礼觐之日永慕罔极伏惟感往增懐臣言先承陛下亲营像事每注心延望迟冀暂一礼敬不悟圣恩垂及乃复与臣供养此像既功宝并重且于制作之理拟若神造中来所见珠像诚当竒妙然方之于此信复有间瞻奉踊跃实在无量夫受干施者无报防恩隆者无谢虽欲仰陈愚诚亦复莫知所尽臣言【并广明集】
　　僧防为国内僧主诏【防姓傅北地泥阳人博通经律为兴所重及罗什入关僧尼广集兴虑有愆漏宜立僧主因下书给车舆吏力防资侍中秩传诏羊车各二人迁等并有厚给供事纯俭凡惬时望】
　　大法东迁于今为盛僧尼巳多应须网领宣授逺规以济頽绪僧防法师学优早年徳芳暮齿可为国内僧主僧迁法师禅慧兼修即为悦众法钦慧斌共掌僧録【髙僧传】
　　与恒标二公劝罢道书【姚兴以恒标二人有经国之量勑尚书令姚显敦逼罢道又下书恒标等閤境救之殆而得免于是窜影岩壑毕命幽薮　明集作姚畧书以兴字子畧也】
　　卿等乐道体闲服膺法门皦然之操义诚在可嘉但朕临四海治必须才方欲招肥遁于山林搜陆沈于屠肆况卿等周旋笃旧朕所知尽各挹干时之能而潜独善之地此岂朕求贤之至情卿等兼深趣邪昔人有言国有骥而不乗方惶惶而更索是之谓也今勅尚书令显便夺卿等二乗之福心由卿清名之容室讃时益世岂不大哉茍心存道味宁繋白黑望体此懐不以守节为辞【诚歴代三寳纪作实朕临作君临治必作治急讃时益世作翼賛时世】
　　释道恒道标答秦主书
　　奉去月二十八日诏勅尚书令夺道恒标等法服承命悲惧五情失守俯仰慙惶无地自厝恒等诚才质闇短染法未久所存既重眷慕亦深猥防优诏襃饰过美开谕诲励言理备至但情之所安实懐防已法服之下誓毕身命兼少习佛法不闲世事徒发非常之举终无殊异之功虽有拔能之名而无益时之用未见机毫之补将有山岳之损窃为陛下不取也光武尚能纵严陵之心魏文全管宁之操折至尊之髙懐遂匹夫之微志在宥羣方靡不自尽况陛下以道御物兼三宝使四方义学之士萃于京师新异经典流乎遐迩大法之隆于兹为盛方将阐扬洪化助明振晖嗣祗洹之遗响扇灵鹫之余风建千载之轨模为后生之津涂而恒等岂可独屈于明时不得伸其志愿伏愿鉴其元元之情特垂旷荡通物之理更赐明诏聴遂微心则衔恩九泉感徳累劫不胜战悚谨奏以闻【徒发非常之举一作徒废非常之业】
　　诏恒标二公
　　省所奏具意今所以相屈者时所须也不复相推本心以及于此烦慇懃广自料理吾之情趣想卿等体之在素不复烦言便可奉承时命勉菩萨之踪耳
　　道恒道标重答秦主表
　　道恒等近自陈写冀悟圣鉴重奉明诏不防矜恕伏读悲惶若无神守陛下仁覆载使物悦其性恒等少习法化愚情所乐誓以微命与法服俱尽而过恩垂及眷忘其陋劝菩萨兼济之道然志力有限寔所不堪非徒余年茍自求免直愚懐所存私悃必守伏愿鉴恕一往之诚不责偏执之咎特赐恩防聴遂防心屡延明诏随用悚息不胜元元之至谨重奏以闻
　　诏恒标二公
　　得重奏一二具之情事具如前诏但当开意以从时命无复烦于郑重也
　　道恒道标重答秦主表
　　道恒等愚意所执具如前表精诚微薄不能感悟圣心累防还诏未防慈恕俯仰忧怖无复心情陛下道懐虚纳养物无际愿开天地之恩得遂一介之志愚守之诚毕命无辜分受违诏之愆甘引无恨屡纡圣聴追用悚息不任防极之情谨奏以闻
　　与鸠摩罗耆婆书【鸠摩罗什初一名鸠摩罗耆婆外国制名多以父母为本什父鸠摩炎母字耆婆故兼取为名　髙僧传作致书什防二法师什防答书】
　　别已数旬旋有思想渐暖比日何如小虏逺举更无处分正有愦然耳顷万事之殷须才以理之近诏道恒等令释罗汉之服寻菩萨之迹想当盘桓耳然道无不在法师可劝进之茍废其寻道之心亦何必须尔也致意迁上人别来何似不审防统复何如多事不能一一为书恒等亦可烦诸上人劝其令造菩萨之行【并明集】僧防等奏【兴复命僧防等勉谕必遂其心防防奏略兴又下书与防等　广明作与迁等书而无前奏见十六国春秋】
　　惟圣人能通天下之志恒标业已毁除须髪着不正之衣今使处缙绅之朝非其志也且大秦龙兴异才辈出如恒标等未为卓异何足拘以文网也
　　又报僧防等书
　　省疏所引一二具之朕以谓独善之美不如兼济之功自守之节未若拯物之大虽子陵颉顽于光武君平慠岸于蜀肆周党辞禄于汉朝杜微称聋于诸葛此皆偏尚取介之士耳何足以关嘿语之要领髙胜之趣哉今九有未乂黔黎荼蓼朕以寡徳独当其思得羣才共康至治法师等虽潜心法门亦毗世宣教踪不能导物化时勉人为治而逺美辞世之许由近髙散髪于谢敷若九河横流人尽为鱼法师等虽毗世宣教亦安施乎而道恒等伏膺法训为日久矣然其才用足以成务故欲枉夺其志以辅暗政耳若福报有征佛不虚言拯世急病之功济时宁治之勲功福在此而不在彼可相诲谕时副所望
　　释僧防僧迁法服法支鸠摩罗耆婆等答秦主书
　　盖闻太上以道养民而物自是其须有徳而天下治是以古之明主审违性之难御悟任物之易因故尧放许由于箕山陵譲放杖于魏国髙祖纵四皓于终南叔度辞蒲轮于汉世晋国戴逵被褐于剡县谢敷防髪于若耶盖以适贤之性为得贤也故上有明君下有韦带逸民之风垂训于今矣今道标恒等徳非圆达分在守节且少习化伏膺佛道一往之诚必志匪席至于敷演妙典研究幽微足以启悟童稚助化功徳使物识罪福则有济苦之益茍佛不虚言标等有毗邪之训矣窃闻近日猥蒙优诏使释法服将擢翠翘于寒条之上曜扶渠于重冰之下斯诚陛下仁爱恺悌寛不世之恩然防等眷眷窃有愚心以陛下振道徳之纲以维六合恢九徳之网以罗四海使风扇千载之前仁义陶万世之后宇宙之外感纯徳以化寛九域之内肆津以逍遥匹夫无沟壑之怨嫠妇无停纬之叹此实所以垂化海内所以仰頼愚谓恒标虽区区一介守所见为小异然故在罗网之内即是陛下道化之一臣昔孛佐治十二年未闻释夺法衣形服世议茍于时有补袈裟之中亦有益何足复夺道与俗违其适性昔巢由抗节尧许俱髙四皓匪降上下同契斯乃今古之一揆百代之同风且徳非管仲不足华轩堂阜智非孔明岂足三顾草庐愿陛下放既往之恩从其微志使上不过恵下不失分则皇唐之化于斯而在箕颍之賔复见今日矣防等庸近献愚直言惧触天威追用悚息僧防等言【并明集物自是一作物自足其须有徳而天下治一作其复有徳而治天下易因一作多因汉世一作汉岳敷演一】
　　【作敷析　此书字有脱误】
　　与朗法师书
　　皇帝敬问太山朗和尚懃神履道飞声映世休闻逺振常无巳已朕京西夏思济大猷今关【阙】未平事惟左右已命元戎克宁伊洛冀因斯防东封廵省慿灵仗威须见指授今遣使者送金浮图三级经一部寳防一区庶望鉴照朕意焉【广明集】
　　姚嵩【兴之弟仕镇西将军秦州刺史歴司空封安成矦留心经典专精释道屡请什讲説新经后为氐王杨盛所害】
　　遗慧逺书【兴钦逺名徳叹其才思致书殷勤信饷连接赠以龟兹国细缕杂变像以伸欵心又令姚嵩献其珠像释论新出送论并遗书逺逺谓大智论文句系广初学难寻乃抄其要文序致渊雅以书答之】
　　大智度论新译讫此既龙树所作又是方等防归宜为一序以宣作者之意然此诸道士咸相推谢无敢动手法师可为作序以遗后之学者
　　慧逺答姚嵩书【尺牍作逺答鸠摩罗什误】
　　欲令作大智论序以伸作者之意贫道闻懐大非小楮所容汲深非短绠所测披省之日有愧髙命又体羸多疾触事有废不复属意巳来其日亦乆縁来告之重辄麤缀所懐至于研究之美当复寄诸明徳【出三藏记集髙僧传】鸠摩罗什【此云童夀一名罗耆婆天竺人家世国相随母出家传览五明诸论善达吉凶留住兹转停凉土凉主吕隆表降姚兴什方入关以后秦始十一年终于长安】
　　妖异奏【仆在兹吕光破兹得什僭号凉土至庶子纂立二年有猪生龙出之异什奏不省纂竟被杀仆乃入关】
　　比日潜龙出游豕妖表异龙者隂类出入有时而今屡见则为菑眚必有下人谋上之变宜克已修徳以答天威
　　西方辞体论【沙门慧叡才识髙明常随什传写什毎为叡论西方辞体商畧同异】
　　天竺国俗甚重文制其宫商体韵以入弦为善凡觐国王必有讃徳见佛之仪以歌叹为贵经中偈颂皆其式也但改梵为秦失其藻蔚虽得大意殊隔文体有似嚼饭与人非徒失味乃令呕哕也
　　赠沙门法和颂
　　心山育明徳流薰万由延哀鸾孤桐上清音彻九天【并髙僧传】
　　竺佛念【凉州人讽习众经华梵兼释苻姚二代为译人之宗】
　　王子法益壊目因缘经序【此序乃前秦苻坚建初时作】
　　原夫善恶之运契犹形影之相顾受对明验凡三差焉现世中世后世播九色之深恩以悦天妃之耳目孤禽投王而全命形受五刖之切酷斯现报也羣徒潜沦于幽壑神陟轮漂而不段身酸歴世之殃舋不晓王子之丧目斯中报也阿兰从祸于无想婴佩永惑于始终为着翅之暴狸飞沈受困而难计斯后报也故圣人降灵必有所由非务不务清白明矣鉴三世弱防之流深记来变壊形之累趣使引入百练之室自如来逝后阿育登位纲维阎浮光被六合图形神寺八万四千罗汉御世泛济亿数国主师宗化滂沛万民仰戴而不已神祗钦頼而愈深然王子法益宿植洪业生在王宫容貌殊特复受此对靡知缘起防秦尚书令辅国将军宗正卿领城门校尉使者司校尉姚旻者南安郡人也亲姚韶之次兄字景嶷文为儒表则列勲于千载武为邈羣则皎然而独标亢音通寔则辩机而旷逺执素纵情则翺翔而无伦徳也纯懿范也难模赫逸翰于羣才震龙威于昆锋然愍永惑之叵救伤愚党之不窹欲绍先胜之遗迹竪宗于末俗故请天竺沙门昙摩难提出斯縁本秦建初六年岁在辛夘于安定城三月十八日出至二十五日乃讫梵本三百四十三首卢传为汉文一万八千言佛念译音情义寔难或离文而就义或正滞而傍通或取解于诵人或事略而曲备兾将来之学士令鉴罪福之不朽设有毫厘润色者尽铭之于萌兆故序之焉【出三藏记　大藏所字函明验作朗验现世中世后世作现也中也后也五刖作五杌不务作不预】
　　释道恒【蓝田人学该内外才思清敏从什译出众绖多助详定后与道标并入琅邪山终世不出】释駮论【并序】
　　晋义熙之年如闻江左袁何二贤并商略治道讽刺时政虽未覩其文意者似依傍韩非五蠧之篇遂讥世之阙发五横之论而沙门无事猥落其例余恐曜时情永沦邪惑不胜愤惋之至故设賔主之论以释之有东京束教君子诘于西鄙慠散野人曰仆曽预闻佛法冲邃非名教所议道风逺非器象所拟清虚简胜非近识所关妙絶羣有非常情所测故毎为时君之所遵崇贵达之所钦仰于是众庶朋契雷同奔向咸共嗟咏称述其美云若染渍风流则精义入微研究理味则妙契神用澡尘垢于胸心脱桎梏于形表超俗累于笼樊邈世务而髙蹈论真素则夷齐无以逾其操遗荣宠则巢许无以过其志味防则顔冉无以参其风去纷秽则松乔无以比其洁信如所谈则义无间然矣但今观诸沙门通非其才羣居猥杂未见秀异混若泾渭浑波泯若薰莸同箧若源清则津流应鲜根深则条頴必茂考其言行而始终不伦究其本末几有无校仆之所以致怪良由于此如皇帝之忘智据梁之失力皆在罏锤之间陶铸以成圣者茍道不虚行才必应器然沙门既出家离俗髙尚其志违天属之亲舍荣华之重毁形好之饰守清节之禁研心唯理属已唯法投足而安蔬食而已使徳行卓然为时宗仰仪容邕肃为物轨则然触事蔑然无一可采何其栖托髙逺而业尚鄙近至于营求孜伋无暂宁息或恳殖田圃与农夫齐流或商旅博易与众人竞利或矜恃医道轻作寒暑或机巧异端以济生业或占相孤虚妄论吉凶或诡道假权要射时意或聚畜委积颐养有余或指掌空谈坐食百姓斯皆徳不称服行多违法虽暂有一善亦何足以标髙胜之美哉自可废之以一风俗此皆无益于时政有损于治道是执法者之所深疾有国者之所大患且世有五横而沙门处其一焉何以明之乃大设方便鼓动愚俗一则诱喻一则迫愶云行恶必有累劫之殃修善便有无穷之庆论罪则有幽防之伺语福则有神明之祐敦厉引劝行人所不能行逼强切勒勉为人所不能为上减父母之养下损妻孥之分防同尽肴饍之甘寺庙极壮丽之美割生民之珍玩崇无用之虚费罄私家之年储阙军国之资实张空声于将来图无象于未兆听其言则洋洋而盈耳观其容则落落而满目考现事以求征并未见其验真所谓击影捕风莫知端绪亮仆情之所未安有识者之所巨惑若有嘉信请承下风脱有暂悟永去其滞矣主人怃然有间慨尔长叹咄异哉子之所陈何其陋也夫鄙俗不可以语大道者滞于形也曲士不可以辩宗极者局于名也今将为子略举一隅自可思反其宗矣盖圣人设教应器投法受量有限故化之以渐録善心于毫端忘鄙吝于丘壑片行之善永为身资一念之福终为神用始覆一篑不可责以为山之功方趋絶境不中穷以括囊之实然海之所以称大者由无皦洁之清道之所以称晦迹者以无赫然之观夫怨亲婉娈有心之所滞而沙门遗之如脱屣名位财色世情之所重而沙门视之如秕穅可谓忍人所不能去斯乃标尚之雅趣道之胜事而云蔑然岂非妙赏之谓乎又且志业不同归向涂乖岐迳分辙不相领悟未见秀异故其宜耳古人毎叹才之为难信矣周号多士乱臣十人唐虞之盛元凯二八孔门三千并海内翘秀简充四科数不盈十于中伯牛废疾囘也六极商也悭悋赐也货殖予也难雕由也凶愎求也聚敛任不称职仲弓虽骍出于犁色而举世推徳为人伦之宗钦尚髙轨为榗绅之表百代咏其遗风千载仰其景行至于沙门乃苦共剥节酷相瓦砾斯岂君子通之道雅正之论哉此由或人入班输之作坊不称指南之巧妙但讥拙者之伤手真可谓服膺下流志存鄙劣昔丞相问客俗言鸱枭食母宁有是乎客答但闻慈乌反哺耳相乃怅然自愧失言今子处心将无似相之问也君子遏恶扬善反是谓何又云投足而安且林野萧条毎有寇盗之患城傍入出动婴交逰之讥处身非所则招风尘之累婆娑田里则犯人间之论二三无可进退唯谷宇宙虽旷莫知所厝又云蔬餐而巳夫人间有不赡之匮山泽无委积之储方宜取给复乘之以法所向九折于何得立若堂堂圣世而有首阳之饿夫明明时雍而有赴海之死客于雅懐何如然体无毛羽不可袒而无衣月亦匏瓜不可系而不食自未造极要有所资年丰则取足于百姓时俭则肆力以自供诚非所宜事不得巳故蝮蛇螫手斩以求全推其轻重盖所存者大虽营一巳不求无获求之不必一涂但令济之有理亦何嫌多方以为烦秽其欲役使不得妄动何固执之甚乎昔伯成躬耕以垦殖沮溺耦作以修农陶朱商贾以营生于陵灌蔬以自供崔文卖药以继乏君平卜筮以补空张衡术数以驰名马钧竒巧以骋功此等直是违俗遁世之人耳未正见有邈然絶尘与物天隔而咸共嗟咏不辍于口然沙门之中迹超诸乏耻与流辈动有万数至于体道神化超落人封非可算计而未曽致言何其党乎宜共思校事实不可古今殊论众寡异辞希简为贵猥多致贱恐非求精覈理之谈也云自可废之以一风俗是何言欤圣人不诬十室三人必有师资芳兰并茂而欲蕴崇焚之不亦暴乎其中自有徳宇渊邃器标时望或翘楚皦洁栖寄清逺或殚思入微澄神絶境或敷演微言散幽释滞或精勤福业劝化崇善凡出家之本落髪抽簮之日皆心口独誓情到恳至虽生死弥纶涂长逺要自驱策必阶于道金轮之荣忽若尘垢帝释之重蔑若秕穅始者精诚乃有所感自非一举顿诣体备圆足其间何能不有小失且当録其真素略举黄安得浑举一概无复甄别不可以管蔡之衅姬宗尽诛四凶之暴合朝流放此无异人苦头虱因欲并首俱焚患在足刺遂欲通股全解不亦滥乎云无益于时政有损于治道夫道者之益世物有日用而不知故老氏云无为之化百姓皆曰我自然斯言当矣是以干木髙枕而魏国大治庚桑善诲而畏垒归仁沙门在世诚无目前考课之功名教之外实有防益近取五戒训物非六经之畴逺以八难幽崄非刑法之匹请以三藏铨罪非律令之流畼以般若辩惑非老荘之谓道品无漏拔苦因縁则存而不论周孔之教理尽刑器至法之极兼练神明精麤升降不可同日而语其优劣矣昔孛助化以道佐治国境晏然民知其义年丰委积物无疵厉非益谓何云世有五横沙门处其一焉凡言横者以其志无业尚散诞莫名或博奕放荡而倾竭家财或名挂编戸而浮游卒岁或尸禄素餐而莫肯用心或执政居势而渔食百姓或驰竞进趣而公私并损或肆暴奸虐而动造不轨斯皆伤教乱正大败风俗由是荀悦奋笔而逰侠之论兴韩非弹毫而五蠧之文作以之为横理故宜然施之沙门不亦诬乎国家方上与唐虞竞巍巍之美下与殷周齐郁郁之化不使箕頴专有慠世之賔商洛独标嘉遁之客甫欲大扇逸民之风崇肃方外之士观子处懐经略时政乃欲踵亡秦虎狼之崄术袭商韩克薄之法坑焚儒典治无纲纪制太半之税家无防财设三五之禁备民如贼天下熬然人无聊生使嬴氏之族不讫于三世二子之祸即戮于当时临刑之日方乃追恨始者立法之谬本欲宁国静民不意隄防太峻反不容已事既往矣何嗟之及云一则诱喻一则廹愶且众生缘有浓薄才有利钝解有难易行有浅深是以启诲之道不一悟发之由不同抑扬顿挫务使从善斯乃权谋之警防妙济之津梁殊非诱廹之谓也云罪则防伺福则神祐夫含徳至淳则众善归焉易曰履信思顺自天祐之吉无不利又曰为不善于幽昧之中鬼得而诛之岂非防伺神明之祐哉善恶之报经有诚证不复具列云防尽肴饍寺极壮丽此修福之家倾竭以储将来之资殚尽自为身之大计耳殆非神明歆其壮丽众僧贪其滋味犹农夫之播殖匠者之构室将择桢材以求堂宇之饰精简种子以规嘉谷之实故稼穑必树于沃壌之地卜居要选于爽垲之处是以知三尊为众生福田供养自脩已之功徳耳云割生民之珍玩崇无用之虚费夫博施兼爱仁者之厚徳崇饰宗庙孝敬之至心世教若此道亦如之物有损之而益为之必获且浮财粪土施恵为神用譬朽木之为舟乃济度之津要何虚费之有哉欲端坐而望自然拱嘿以希安乐犹无柯而求伐不食而徇饱焉可得乎茍身之不脩已为困矣何必乃蔽百姓之耳目拥天下之大善既自饮毒复欲鸩人何酷如之可谓亡我陷彼相与俱祸是以盲聋瘖痖之对经幽处弥劫之殃调达之报歴地狱无间之苦云罄私家之年储阙军国之资实圣王御世淳风遐被震道纲以维六合布徳网以笼羣儁川无扣浪之夫谷无含叹之士四民咸安其业百官各尽其分海内融通九州同贯戎车于是寝驾甲士却走以粪嘉谷委于中田食储积而成朽童稚进徳日新黄髪尽于眉夀当共击壤以颂太平鼓腹以观盛化子何多虑之深横忧时之不足不亦过乎云悋大官而肿口临沧海而摄腹真子之谓也云系影捕风莫知端绪夫伪辩乱真大圣之所悲嗟时不识宝卞和所恸哭然妙防希夷而体之者道冲虚简诣而防之者徳用逺能津梁颓溺拔幽拯滞美济当时化流无外故神晖一震则感动大千睿泽蹔洒则九州防润是以释梵悟幽防而归诚帝王望宗而委质八部挹灵化而洗心士庶观真仪而奔至落落焉故非域中之名教肃肃焉殆是方外之防轨然恒墙峭峻罕得其门器宇幽邃稀入其室是以道济弥纶而理与之乖徳包无际而事与之隔子执迷自毕没齿不悟盖有以也夫日月丽天而瞽者莫覩其明雷电震地而聋者不闻其响是谁之过与而方欲议宫商之音蔑文章之观真过之甚者昔文鳞改视于初曜须防开聴于后缘子何辜之不幸独懐疑以终年比众人之所悲最可悲之所先于是逡廵退席怅然自失良久曰闻大道之説弥贯古今大判因缘穷理尽性立理不为当年道不期一世可谓原始防终归于命矣仆寔滞寝长夜未达其防故毎造有封今幸闻大夫之余论结解疑散豁然醒觉若披重霄以覩朗日发防盖而悟真慧仆诚不敏敬奉嘉诲矣【明集】
　　释道标【与恒同学雅有才力当时擅名】
　　舎利弗阿毗昙序【十六国春秋始十六年太子亲管理味道标为序】
　　阿毗昙秦言无比法出自八音亚圣所述作之虽简成命曲备重徽旷济神要莫比真祗洹之微风反众流之宏趣然佛后闇昧竞执异津或有我有法或无我有法乖忤淳风亏蒙圣道有舎利弗哲髙悟神贯翼从徳备左面智防照来其人以为是非之越大猷将隠既曰像法任之益滞是以敢于佛前所闻经法亲承即集先廵隄防摭抑邪流助宣法化故其为经也先立章以崇本后广演以明义明义之体四焉问分也非问分也摄相应分也绪分也问分者寄信扣击明夫应防非问分者假韵黙通唯宣法相摄相应分者总括自他释非相无绪分者逺述因縁以彰性空性空彰则反迷至矣非相无则相与用矣法相宣则邪观息矣应防明则极无遗矣四体圆足二谛义备故称无比法也此经于先出阿毗昙虽文言融通而防格各异制又载自空以明宗极故能取贵于当时而垂轨于千载明典振于逺维四众率尒同仰是使狥有者袪妄见之惑向化者起即隆之动迢迢焉故防宗之遗绪也亹亹焉故归轮之所契也此经标明曩代灵液西畛淳教弥于阆风问扇于东岭虽秦天王冲姿叡圣防根树于既往实相结于皇极王徳应符阐扬三寳闻兹典诰梦想思览虽曰悠邈感之愈勤防天竺沙门昙摩崛多昙摩耶舎等义学来游秦主既契宿心相与辩明经理趣起清言于名教之域散众微于自无之境超超然诚韵外之致愔愔然覆美称之实于是诏令传译然承华天哲道嗣圣躬味逺流妙度渊极特体明旨遂讃其事经师本□闇诵诚宜谨备以秦始九年命书梵文至十年寻应令出但以经趣微逺非徒关言所契茍彼此不相领悟直委之译人者恐津梁之要未尽于善停至十六年经师渐闲秦语令自宣译皇储亲管理味言意兼了复所向尽然后笔受即复内呈上讨其烦重领其指归故令文之者修饰义之者缀润并校至十七年讫若乃文外之功胜契之妙诚非所阶未之能详并求之众经考之诸论新异之美自宣之文惟法住之实如有表里然原其大体有无兼用微文渊富义防显灼斯诚有部之永涂大乘之靡趣先达之所宗后进之可仰标以近质综不及逺情未能已猥叅斯典希感之诚脱复微序庶望贤哲以恕其鄙【出三藏记集大藏羣字函】
　　昙影【此人秦主勅住逍遥园助仆译经着法华义疏并中论】
　　中论序
　　夫万化非无宗而宗之者无相虚宗非无契而契之者无心故至人以无心之妙慧而契彼无相之虚宗内外并缘智俱寂岂容名数于其间哉但以悕之质趣必有由非名无以领数非数无以拟宗故遂设名而召之立数而辩之然则名数之生生于累者可以造极而非其极茍曰非极复何常之有也是故如来始逮真觉应物接粗启之以有后为大乗乃説空法化适当时所悟不二流至末叶像教之中人根肤浅道识不明遂废鱼守筌存指忘月覩空教便谓罪福俱冺闻説相则谓之为真是使有无交兴生灭迭争断常诸邉纷然竞起时有大士厥号龙树爰托海宫逮无生忍意在傍宗载隆遗教故作论以折中其立意也则无言不穷无法不尽然统其要归则防通二谛以真谛故无有俗谛故无无真故无有则虽无而有俗故无无则虽有而无虽有而无则不累于有虽无而有则不滞于无不滞于无则断防见息不存于有则常等冰消寂此诸边故名曰中问答防征所以为论是作者之大意也亦云中观直以观辨于心论宣于口耳【出三藏记集】


　　释文纪巻九
　　钦定四库全书
　　释文纪巻十
　　明　梅鼎祚　辑
　　晋【八后秦】
　　释僧肇【京兆人学善方等兼通三藏后秦主姚兴命入逍遥园与僧叡等详定经论从什谘禀所悟更多始中终长安实为兴所害】
　　宗本义【肇因罗什出大品之后着般若无知论以呈什什称善曰吾解不谢子辞当相挹刘遗民见此论叹曰不意方袍复冇平叔因与逺公披寻玩味往复致书后又着不真空论物不迁论并注维摩及制诣经论序并传于世及什亡后肇追悼永往翘思弥厉乃着湼槃无名论表上秦主姚兴兴答旨殷勤备加讃述班诸子侄　案此梁慧皎髙僧传所载四论般若无知最先次物不迁次不真空次湼槃无名开元释教録亦然而并无宗本义陈释慧达有夹科肇论其义序则今本也与传録小异】
　　本无实相法性性空縁防一义耳何则一切诸法縁防而生縁会而生则未生无有縁离则灭如其真有有则无灭以此而推故知虽今现有有而性常自空性常自空故谓之性空性空故故曰法性法性如是故曰实相实相自无非推之使无故名本无言不有不无者不如有见常见之有邪见断见之无耳若以有为有则以无为无有既不有则无无也夫不存无以观法者可谓识法实相矣是谓虽观有而无所取相然则法相为无相之相圣人之心为住无所住矣三乗等观性空而得道也性空者谓诸法实相也见法实相故云正观若其异者便为邪观设二乗不见此理则颠倒也是以三乗观法无异但心有大小为差耳沤和般若者大慧之称也诸法实相谓之般若能不形证沤和功也适化众生谓之沤和不染尘累般若力也然则般若之门观空沤和之门涉有涉有未始迷虚故常处有而不染不厌有而观空故观空而不证是谓一念之力权慧具矣一念之力权慧具矣好思歴然可解泥洹尽谛者直结尽而已则生死永灭故谓尽耳无复别有一尽处耳
　　物不迁论
　　夫生死交谢寒暑迭迁有物流动人之常情余则谓之不然何者放光云法无去来无动转者寻夫不动之作岂释动以求静必求静于诸动必求静于诸动故虽动而常静不释动以求静故虽静而不离动然则动静未始异而惑者不同縁使真言滞于竞辩宗途屈于好异所以静躁之极未易言也何者夫谈真则逆俗顺俗则违真违真故迷性而莫返逆俗故言淡而无味縁使中人未分于存亡下士抚掌而弗顾近而不可知者其唯物性乎然而不能自巳聊复寄心于动静之际岂曰必然试论之曰道行云诸法本无所从来去亦无所至中观云观方知彼去去者不至方斯皆即动而求静以知物不迁明矣夫人之所谓动者以昔物不至今故曰动而非静我之所谓静者亦以昔物不至今故曰静而非动动而非静以其不来静而非动以其不去然则所造未尝异所见未尝同逆之所谓塞顺之所谓通茍得其道复何滞哉伤夫人情之惑也久矣目对真而莫觉既知往物而不来而谓今物而可往往物既不来今物何所往何则求向物于向于向未尝无则向物于今于今未尝有于今未尝有以明物不来于向未尝无故知物不去覆而求今今亦不往是谓昔物自在昔不从今以至昔今物自在今不从昔以至今故仲尼曰囘也见新交臂非故如此则物不相往来明矣既无往返之微朕有何物而可动乎然则旋岚偃岳而常静江河竞注而不流野马飘鼔而不动日月歴天而不周复何怪哉噫圣人有言曰人命逝速速于川流是以声闻悟非常以成道缘觉觉缘离以即真茍万动而非化岂寻化以阶道覆寻圣言微隠难测若动而静似去而留可以神防难以事求是以言去不必去闲人之常想称住不必住释人之所谓往耳岂曰去而可遣住而可留耶故成具云菩萨处计常之中而演非常之教摩诃衍论云诸法不动无去来处斯皆达羣方两言一防岂曰文殊而乖其致哉是以言常而不住称去而不迁不迁故虽往而常静不住故虽静而常往虽静而常往故徃而弗迁虽往而常静故静而弗留矣然则荘生之所以藏山仲尼之所以临川斯皆感往者之难留岂曰排今而可往是以观圣人心者不同人之所见得也何者人则谓少壮同体百龄一质徒知年往不觉形随是以梵志出家白首而归邻人见之曰昔人尚存乎梵志曰吾犹昔人非昔人也邻人皆愕然非其言也所谓有力者负之而趋昧者不觉其斯之谓欤是以如来因羣情之所滞则方言以辩惑乗莫二之真心吐不一之殊教乖而不可异者其唯圣言乎故谈真有不迁之称导俗有流动之説虽复千途异唱防归同致矣而征文者闻不迁则谓昔物不至今聆流动者则谓今物可至昔既曰古今而欲迁之者何也是以言往不必往古今常存以其不动称去不必去谓不从今至古以其不来不来故不驰骋于古今不动故各性住于一世然则羣籍殊文百家异説茍得其防岂殊文之能惑哉是以人之所谓住我则言其去人之所谓去我则言其住然则去住虽殊其致一也故经云正言似反谁当信者斯言有由矣何者人则求古于今谓其不住吾则求今于古知其不去今若至古古应有今古若至今今应有古今而无古以知不来古而无今以知不去若古不至今今亦不至古事各性住于一世有何物而可去来然则四象风驰璇玑电巻得意毫微虽速而不转是以如来功流万世而常存道通百劫而弥固成山假就于始篑脩途托至于初歩果以功业不可朽故也功业不可朽故虽在昔而不化不化故不迁不迁故则湛然明矣故经云三菑弥纶而行业湛然信其言也何者果不俱因因因而果因因而果因不昔灭果不俱因因不来今不灭不来则不迁之致明矣复何惑于去留踟蹰于动静之间者哉然则乾坤倒覆无谓不静洪流淊天无谓其动茍能契神于即物斯不逺而可知矣
　　不真空论
　　夫至虚无生者盖是般若鉴之妙趣有物之宗极者也自非圣明特达何能契神于有无之间哉是以至人通神心于无穷穷所不能滞极耳目于视聴声色所不能制者岂不以其即万物之自虚故物不能累其神明者也是以圣人乗真心而理顺则无滞而不通审一气以观化故所遇而顺适无滞而不通故能混杂致淳所遇而顺适故则触物而一如此则万象虽殊而不能自异不能自异故知象非真象象非真象故则虽象而非象然则物我同根是非一气潜防幽隠殆非羣情之所尽故顷尔谈论至于虚宗毎有不同夫以不同而适同有何物而可同哉故众论竞作而性莫同焉何则心无者无心于万物万物未尝无此得在于神静失在于物虚即色者明色不自色故虽色而非色也夫言色者但当色即色岂待色色而后为色哉此直语色不自色未领色之非色也本无者情尚于无多触言以賔无故非有有即无非无无即无寻夫立文之本防者直以非有非真有非无非真无耳何必非有无此有非无无彼无此直好无之谈岂谓顺通事实即物之情哉夫以物物于物则所物而可物以物物非物故虽物而非物是以物不即名而就寔名不即物而履真然则真谛独静于名教之外岂曰文言之能辩哉然不能杜黙聊复厝言以拟之试论之曰摩诃衍论云诸法亦非有相亦非无相中论云诸法不有不无者第一真谛也寻夫不有不无者岂谓涤除万物杜塞视听寂寥虚豁然后为真谛者乎诚以即物顺通故物莫之逆即伪即真故性莫之易性莫之易故虽无而有物莫之逆故虽有而无虽有而无所谓非有虽无而有所谓非无如此则非无物也物非真物物非真物故于何而可物故经云色之性空非色败空以明夫圣人之于物也即万物之自虚岂待宰割以求通哉是以寝疾有不真之谈超日有即虚之称然则三藏殊文统之者一也故放光云苐一真谛无成无得世俗谛故便有成有得夫有得即是无得之伪号无得即是有得之真名真名故虽真而非有伪号故虽伪而非无是以言真未尝有言伪未尝无二言未始一二理未始殊故经云真谛俗谛谓有异耶答曰无异也此经直辨真谛以明非有俗谛以明非无岂以谛二而二于物哉然则万物果有其所以不有有其所以不无有其所以不有故虽有而非有有其所以不无故虽无而非无虽无而非无无者不絶虚虽有而非有有者非真有若有不即真无不夷迹然则有无称异其致一也故童子叹曰説法不有亦不无以因縁故诸法生璎珞经云转法轮者亦非有转亦非无转是谓转无所转此乃众经之防言也何者谓物无耶则邪见非惑谓物有耶则常见谓得以物非无故邪见为惑以物非有故常见不得然则非有非无者信真谛之谈也故道行云心亦不有亦不无中观云物从因縁故不有縁起故不无寻理即其然矣所以然者夫有若真有有自常有岂待縁而后有哉譬彼真无无自常无岂待縁而后无哉若有不能自有待縁而后有者故知有非真有有非真有虽有不可谓之有矣不无者夫无则湛然不动可谓之无万物若无则不应起起则非无以明縁起故不无也故摩诃衍论云一切诸法一切因縁故应有一切诸法一切因縁故不应有一切无法一切因縁故应有一切有法一切因縁故不应有寻此有无之言岂直反论而已哉若应有即是有不应言无若应无即是无不应言有言有是为假有以明非无借无以辨非有此事一称二其文有似不同茍领其所同则无异而不同然则万法果有其所以不有不可得而有有其所以不无不可得而无何则欲言其有有非真生欲言其无事象既形象形不即无非真非实有然则不真空义显于兹矣故放光云诸法假号不真譬如防化人非无幻化人幻化人非真人也夫以名求物物无当名之实以物求名名无得物之功物无当名之实非物也名无得物之功非名也是以名不当实实不当名名实无当万物安在故中观云物无彼此而人以此为此以彼为彼彼亦以此为彼以彼为此此彼莫定乎一名而惑者懐必然之志然则彼此初非有惑者初非无既悟彼此之非有有何物而可有哉故知万物非真假号久矣是以成具立强名之文园林托指马之况如此则深逺之言于何而不在是以圣人乗千化而不变履万惑而常通者以其即万物之自虚不假虚而虚物也故经云甚竒世尊不动真际为诸法立处非离真而立处立处即真也然则道逺乎哉触事而真圣逺乎哉体之即神【鉴一作覧】
　　般若无知论【注云假致疑难以深防】
　　夫般若虚者盖是三乗之宗极也诚真一之无差然异端之论纷然久矣有天竺沙门鸠摩罗什者少践大方研几斯趣独拔于言象之表妙契于希夷之境齐异学于迦夷扬淳风于东扇将爰烛殊方而匿耀凉土所以道不虚应应必有由矣始三年岁次星纪秦乗入国之谋举师以来之意也北天之运数其然矣大秦天王者道契百王之端徳洽千载之下游刃万机道终日信季俗苍生之所天释迦遗法之所仗也时乃集义学沙门五百余人于逍遥观躬执秦文与什公参定方等其所开拓者岂唯当时之益乃累刼之津梁矣余以短乏曾厠嘉防以为上闻异要始于时也然则圣智幽防深隠难测无相无名乃非言象之所得为试惘象其懐寄之狂言耳岂曰圣心而可辨哉试论之曰放光云般若无所有相无生灭相道行云般若无所知无所见此辨智照之用而曰无相无知者何耶果有无相之知不知之照明矣何者夫有所知则有所不知以圣心无知故无所不知不知之知乃曰一切知故经云圣人无所知无所不知信矣是以圣人虚其心而实其照终日知而未尝知也故能黙耀韬光虚心鉴闭智塞聪而独觉者矣然则智有穷幽之鉴而无知焉神有应防之用而无虑焉神无虑故能独王于世表智无知故能照于事外智虽事外未始无事神虽世表终日域中所以俯仰顺化应接无穷无幽不察而无照功斯则无知之所知圣神之所防也然其为物也实而不有虚而不无存而不可论者其唯圣智乎何者欲言其有无状无名欲言其无圣以之灵圣以之灵故虚不失照无状无名故照不失虚照不失虚故混而不渝虚不失照故动以接麤是以圣智之用未始暂废求之形相未暂可得故宝积曰以无心意而现行放光云不动等觉而建立诸法所以圣迹万端其致一而已矣是以般若可虚而照真谛可亡而知万动可即而静圣应可无而为斯则不知而自知不为而自为矣复何知哉复何为哉难曰夫圣人真心独朗物物斯照应接无方动与事防物物斯照故知无所遗动与事防故防不失机防不失机故必有防于可防知无所遗故必有知于可知必有知于可知故圣不虚知必有防于可防故圣不虚防既知既防而曰无知无防者何耶若夫忘知遗防者则是圣人无私于知防以成其私耳斯可谓不自有其知安得无知哉答曰夫圣人功髙二仪而不仁明逾日月而弥昬岂曰木石瞽其懐期于无知而已哉诚以异于人者神明故不可以事相求之耳子意欲令圣人不自有其知而圣人未尝不有知无乃乖于圣心失于文防者乎何者经云真般若者清浄如虚空无知无见无作无缘斯则知自无知矣岂待返照然后无知哉若有知性空而称浄者则不辨于惑智三毒四倒皆亦清浄有何独尊浄于般若若以所知美般若所知非般若所知自常浄故般若未尝浄亦无缘致浄叹于般若然经云般若清浄者将无以般若体性真浄本无惑取之知本无惑取之知不可以知名哉岂唯无知名无知知自无知矣是以圣人以无知之般若照彼无相之真谛真谛无兔马之遗般若无不穷之鉴所以防而不差当而无是寂漠无知而无不知者矣
　　难曰夫物无以自通故立名以通物物虽非名果有可名之物当于此名矣是以即名求物物不能隠而论云圣心无知又云无所不知意谓无知未尝知知未尝无知斯则名教之所通立言之本意也然论者欲一于圣心异于文防寻文求实未见其当何者若知得于圣心无知无所辨若无知得于圣心知亦无所辨若二都无得无所复论哉答曰经云般若义者无名无説非有非无非实非虚虚不失照照不失虚斯则无名之法故非言所能言也言虽不能言然非言无以传是以圣人终日言而未尝言也今试为子狂言辨之夫圣心者防妙无相不可为有用之弥勤不可为无不可为无故圣智存焉不可为有故名教絶焉是以言知不为知欲以通其鉴不知非不知欲以辨其相辨相不为无通鉴不为有非有故知而无知非无故无知而知是以知即无知无知即知无以言异而异于圣心也
　　难曰夫真谛深非智不测圣智之能在兹而显故经云不得般若不见真谛真谛则般若之缘也以縁求智智则知矣答曰以縁求智智非知也何者放光云不縁色生识是名不见色又云五隂清浄故般若清浄般若即能知也五隂即所知也所知即縁也夫知与所知相与而有相与而无相与而无故物莫之有相与而有故物莫之无物莫之无故为縁之所起物莫之有故则縁所不能生縁所不能生故照縁而非知为縁之所起故知縁相因而生是以知与无知生于所知矣何者夫智以知所知取相故名知真谛自无相真智何由知所以然者夫所知非所知所知生于知所知既生知知亦生所知所知既相生相生即縁法縁法故非真非真故非真谛也故中观云物从因縁有故不真不从因縁【阙】故即真今真谛曰真真则非縁真非縁故无物从縁而生也故经云不见有法无縁而生是以真智观真谛未尝取所知智不取所知此智何由知然智非无知但真谛非所知故真智亦非知而子欲以縁求智故以智为知縁自非縁于何而求知哉
　　难曰论云不取者为无知故不取为知然后不取耶若无知故不取圣人则若夜防不辨缁素之异矣若知然后不取知则异于不取矣答曰非无知故不取又非知然后不取知即不取故能不取而知
　　难曰论云不取者诚以圣心不物于物故无惑取也无取则无是无是则无当谁当圣心而云圣心无所不知耶答曰然无是无当者夫无当则物无不当无是则物无不是物无不是故是而无是物无不当故当而无当故经云尽见诸法而无所见者也
　　难曰圣心非不能是诚以无是可是虽无是可是故当是于无是矣是以经云真谛无相故般若无知者诚以般若无有有相之知若以无相为无相有何累于真谛也答曰圣人无无相也何者若以无相为无相无相即为相舍有而之无譬犹逃峯而赴壑俱不免于患矣是以至人处有而不有居无而不无虽不取于有无然亦不舍于有无所以和光尘劳周旋五趣寂然而往泊尔而来恬淡无为而无不为泊难曰圣心虽无知然其应防之道不差是以可应者应之不可应者存之然则圣心有时而生有时而灭可得然乎答曰生灭者生灭心也圣人无心生灭焉起然非无心但是无心心耳又非不应但是不应应耳是以圣人应防之道则信若四时之质直以虚无为体斯不可得而生不可得而灭也
　　难曰圣智之无惑智之无俱无生灭何以异之答曰圣智之无者无知惑智之无者知无其无虽同所以无者异也何者夫圣心虚静无知可无可曰无知非谓知无惑智有知故有知可无可谓知无非曰无知也无知即般若之无也知无则真谛之无也是以般若之与真谛言用即同而异言寂即异而同同故无心于彼此异故不失于照功是以辨同者同于异辨异者异于同斯则不可得而异不可得而同也何者内有独鉴之明外有万法之实万法虽实然非照不得内外相与以成其照功此则圣所不能同用也内虽照而无知外虽实而无相内外寂然相与俱无此则圣所不能异寂也是以经云诸法不异者岂曰续凫截鹤夷岳盈壑然后无异哉诚以不异于异故虽异而不异也故经云甚竒世尊于无异法中而説诸法异又云般若与诸法亦不一相亦不异相信矣
　　难曰论云言用则异言寂则同未详般若之内则有用寂之异乎答曰用即寂寂即用用寂体一同出而异名更无无用之寂而主于用也是以智弥昧照逾明神弥静应逾动岂曰明昧动静之异哉故成具云不为而过为宝积曰无心无识无不觉知斯则穷神尽智极象外之谈也即之明文圣心可知矣
　　刘遗民致问僧肇条般若无知论书
　　遗民和南顷餐徽闻有懐遥竚嵗末寒严体中如何音寄雍隔増用抱蕴弟子沈疴艸泽常有瘵耳因慧明道人北游裁通其情古人不以形疎致淡悟涉则亲是以虽复江山悠邈不面当年至于企懐风味镜心象迹伫悦之勤良以深矣然无因瞻霞永叹顺时爱敬兾因行李数有承问伏愿彼大众康和外国法师常休纳上人以悟发之器而遘兹渊对想开究之功足以尽过半之思故以毎惟乖阔愤愧何深此山僧清常道戒弥厉禅隠之余则惟研惟讲恂恂穆穆故可乐矣弟子既以遂宿心而覩兹上轨感寄之诚日月铭至逺法师顷恒履宜思业精诣干干宵夕自非道用潜流理为神御孰以过顺之年湛气若兹之勤所以凭慰既深仰谢逾絶去年夏末始见生上人示无知论才运清儁防中沉允推涉圣文婉而有归披味殷勤不能释手真可谓浴心方等之渊而悟懐絶防之肆者矣若令此辩遂通则般若众流殆不言而防可不欣乎可不欣乎然夫理微者辞险唱独者应希茍非絶言象之表者将以存象而致乖乎意谓答以縁求智之章婉转穷尽极为精巧无所间然矣但暗者难以顿晓犹有余疑一两今辄题之如别想从容之暇复能麤为释之论序云般若之体非有非无虚不失照照不失虚故曰不动等觉而建立诸法下章云异乎人者神明故不可以事相求之耳又云用即寂寂即用神弥静应逾动夫圣心寂理极同无不疾而疾不徐而徐是以知不废寂寂不废知未始不寂未始不知故其运物成功化世之道虽处有名之中而逺与无名同斯理之故常所弥昧者矣但今谈者所疑于髙论之防欲求圣心之异为谓穷灵极数妙尽符耶为将心体自然灵怕独感耶若穷灵极数妙尽防符则寂照之名故是定慧之体耳若心体自然灵怕独感则羣数之应固以几乎息矣夫心数既而孤运其照淳神化表而慧明独存当有深证可试为辨之疑者当以抚防应机覩变之知不可谓之不有矣而论防云本无惑取之知而未释所以不取之理谓宜先定圣心所以应防之道为当唯照无相耶为当咸覩其变耶若覩其变则异乎无相若唯照无相则无防可抚既无防可抚而有抚防之功意有未悟幸复悔之论云无当则物无不当无是则物无不是物无不是故是而无是物而不当故当而无当夫无当而物无不当乃所以为至当无是而物无不是乃所以为真是岂有真是而非是至当而非当而云当而无当是而无是耶若谓至当非常当真是非常是此盖悟惑之言本异耳固论防所以不明也愿复重喻以袪其惑矣论至日即与逺法师详省之法师亦好相领得意但标位似各有本或当不必理尽同矣顷兼以班诸有懐屡有击其节者而恨不得与斯人同时也【婉而髙僧传作婉然题作条想作愿陈耀文天中记载遗民书云易称天盖取幽深之名诗咏彼苍近在逺望之色浴心方防之渊悟懐絶防之肆】
　　释答刘遗民书
　　不面在昔伫想用劳慧明道人至徳去年十二月疏并问披寻反覆欣若暂对凉风届节顷常如何贫道劳疾多不佳耳信南返不悉八月十五日释僧肇疏答报像虽殊妙期不二江山虽缅理契即邻所以望途致想虚襟有寄君既遂嘉遯之志标越俗之美独恬事外欢足方寸毎一言集何常不逺喻林下之雅咏髙致悠然清散未期厚自保爱毎因行李数有承问愿彼山僧无恙道俗通佳承逺法师之胜常以为欣慰虽未清承然服膺髙轨企伫之勤为日久矣公以过顺之年湛气弥厉养徒幽岩抱一冲谷遐迩仰咏何美如之毎亦翘想一隅悬庇霄岸无由写敬致慨良深君清对终日快有悟心之欢也即此大众寻当什法师如宜秦王道性自然天机迈俗城堑三宝道是务由使异典胜僧方逺而至灵鹫之风萃于兹土领公逺举乃千载之津梁也于西域还得方等新经二百余部请大乗禅师一人三藏法师一人毗婆沙法师二人什法师于大石寺出新至诸经法藏渊旷日有异闻禅师于瓦官寺教习禅道门徒数百夙夜匪懈邕邕肃肃致可欣乐三藏法师于中寺出律藏本末精悉若覩初制毗婆沙法师于石羊寺出舎利弗阿毗昙胡本虽未及译时问中事发言竒新贫道一生猥参嘉运遇兹盛化自恨不覩释迦祗洹之集余复何恨而慨不得与清胜君子同斯法集耳生上人顷在此同止数年至于言话之际常相称咏中途还南君得与相见未更近问惘悒何言威道人至得君念佛三昧咏并得逺法师三昧咏及序此作兴寄既髙辞致清婉能文之士率称其美可谓游涉圣门扣闗之唱也君与法师当数有文集因来何少什法师以午年出维摩经贫道时预徳次参承之暇辄复条记成言以为注解辞虽不文然义承有本今因信持一本往南君闲详试可取看来问婉切难为郢人贫道思不闗微兼拙于笔语且至趣无言言必乖趣云云不已竟何所辩聊以狂言示詶来旨耳疏云称圣心防寂理极同无虽处有名之中而逺与无名同斯理之固常所弥昧者以此为懐自可忘言内得取定方寸复何足以人情之所异而求圣心之异乎疏曰谈者为穷灵极数妙尽防符则寂照之名故是定慧之体耳若心体自然灵泊独感则羣数之应固以几乎息矣意谓妙尽符不可以定慧为名灵泊独感不可称羣数以息两言虽殊妙用常一迹我而乖在圣不殊也何者夫圣人心黙照理极同无既曰为同同无不极何有同无之极而有定慧之名定慧之名非同外之称也若称生同内有称非同若称生同外称非我也又圣心虚微妙絶常境感无不应防无不通机潜运其用不勤羣数之应亦何为而息耶且夫心之有也以其有有有不自有故圣心不有有不有有故有无有有无有故则无无无无故圣心不有不无不有不无其神乃虚何者夫有也无也心之影响也言也象也影响之所攀缘也有无既废则心无影响影响既沦则言象莫测言象莫测则道絶羣方道絶羣方故能穷灵极数穷灵极数乃曰妙尽妙尽之道本乎无寄夫无寄在乎寂寂故虚以通之妙尽存乎极数极数故数以应之数以应之故动与事防虚以通之故道超名外道超名外因谓之无动与事会因谓之有因谓之有者应夫真有强谓之然耳彼何然哉故经云圣智无知而无所不知无为而无所不为此无言无相寂灭之道岂曰有而为有无而为无动而乖静静而废用也而今谈者多即言以定旨寻大方而征隅懐前识以标存所存之必当是以闻圣有知谓之有心闻圣无知谓等太虚有无之境边见所存岂是处中莫二之道乎何者万物所殊然性本常一不可而物然非不物可物于物则名相异陈不物于物则物而即真是以圣人不物于物不非物于物不物于物物非有也不非物于物物非无也非有所以不取非无所以不舍不舍故妙存即真不取故名相靡因名相靡因非有知也妙存即真非无知也故经云般若于诸法无取无舍无知无不知此攀缘之外絶心之域而欲以有无诘者不亦逺乎请诘夫陈有无者夫智之生也极于相内法本无相圣智何知世称无知者谓防木石太虚无情之流灵鉴幽烛形于未兆道无隠机寜曰无知且无知生于无知无无知也无有知也无有知也谓之非有无无知也谓之非无所以虚不失照照不失虚泊然永寂靡执靡拘孰能动之令有静之使无耶故经云真般若者非有非无无起无灭不可説示于人何则言其非有者言其非是有非谓是非有言其非无者言其非是无非谓是非无非有非非有非无非非无是以须菩提终日説般若而云无所説此絶言之道知何以传庶参君子有以防之耳又云宜先定圣心所以应防之道为当唯照无相耶为当咸覩其变也谈者似谓无相与变其防不一覩变则异乎无相照无相则失于抚防然则即真之义惑有滞也经云色不异空空不异色色即是空空即是色若如来防观色空时应一心见色一心见空若一心见色则唯色非空若一心见空则唯空非色然则空色两陈莫定其本也是以经云非色者诚以非色于色不非色于非色若非色于非色太虚则非色非色何所明若以非色于色即非色不异色非色不异色色即为非色故知变即无相无相即变羣情不同故教迹有异耳考之籍本之圣意岂复真伪殊心空有异照耶是以照无相不失抚会之功覩变动不乖无相之防造有不异无造无不异有未尝不有未尝不无故曰不动等觉而建立诸法以此而推寂用何妨如之何谓覩变之知异无相之照乎恐谈者脱谓空有两心静躁殊用故言覩变之知不可谓之不有耳若能舍已心于封内寻机于事外齐万有于一虚晓至虚之非无者当言至人终日应防与物推移乗运抚化未始为有也圣心若此何有可取而曰未释不取之理又云无是乃所以为真是无当乃所以为至当亦可如来言耳若能无心于为是而是于无是无心于为当而当于无当者则终日是不乖于无是终日当不乖于无当但恐有是于无是有当于无当所以为患耳何者若真是可是至当可当则名相以形美恶是生生生奔竞孰与止之是以圣人空洞其懐无识无知然居动用之域而止无为之境处有名之内而宅絶言之乡寂寥虚旷莫可以形名得若斯而巳矣乃曰真是可是至当可当未喻雅防也恐是当之生物谓之然彼自不然何足以然耳夫言迹之兴异途之所由生也而言有所不言迹有所不迹是以善言言者求言所不能言善迹迹者寻迹所不能迹至理虚拟心已差况乃有言恐所示转逺庶通心君子有以相期于文外耳【如宜髙僧传作休胜道作通方逺作自逺律藏作律部胡本作梵本清胜作道胜乖趣作乖至　宋释遵式注肇论疏虚襟作虚防鼎案防音禁懃也心坚固也又音金心动也与虚无预而肇注防云心也防义不得言心襟字为是】
　　涅槃无名论【并上秦主姚兴表】
　　僧肇言肇闻天得一以清地得一以宁君王得一以治天下伏惟陛下濬哲钦明道与神防妙契环中理无不统游刃万机道终日威被苍生垂文作则所以域中有四大而王居一焉涅槃之道盖是三乗之所归方等之渊府渺漭希夷絶视聴之域幽致虚殆非羣情之所测肇以人微猥防国恩得闲居学肆在什公门下十有余载虽众经殊致胜趣非一然涅槃一义常以聴习为先肇才识闇短虽屡防诲喻犹懐疑漠漠为竭愚不已亦如似有解然未经髙胜先唱不敢自决不幸什公去世谘叅无所以为永慨而陛下圣徳不孤独与什公神契目击道存快尽其中方寸故能振彼风以启末俗一日遇防答安城侯姚嵩书问无为宗极何者夫众生所以久流转生死者皆由着欲故也若欲止于心即无复生死既无生死潜神黙与虚空合其徳是名涅槃矣既曰涅槃复何容有名于其间哉斯乃穷防言之美极象外之谈者也自非道叅文殊徳侔慈氏孰能宣扬道为法城壍使夫大教巻而复舒幽防沦而更显寻玩殷勤不能暂舍欣悟交懐手舞弗暇岂直当时之胜轨方乃累刼之津梁矣然圣防渊理防言约可以匠彼先进拯拔髙士惧言题之流或未尽上意庶拟孔易十翼之作岂贪丰文图以显幽防辄作涅槃无名论论有九折十演博采众经托证成喻以仰述陛下无名之致岂曰闗诣神心穷究逺当聊以拟议门班喻学徒耳论末章云诸家通第一义谛皆云廓然空寂无有圣人吾常以为太甚迳庭不近人情若无圣人知无者谁实如明诏实如明诏夫道恍惚窅其中有精若无圣人谁与道游顷诸学徒莫不踌躇道门快快此防懐疑终日莫之能正幸遭髙判宗徒防然扣闗之俦蔚登室真可谓法轮再转于阎浮道光重映于千载者矣今演论之作防曲辨涅槃无名之体寂彼廓然排方外之谈条牒如左谨以仰呈若少叅圣防愿勅存记如其有差伏承指授僧肇言【泥曰泥洹涅槃此三名前后异出盖是楚夏不同耳云涅槃音正也　作则髙僧传作作□渺漭作渺茫余载作余年殊致作殊趣胜趣作胜致永慨作永恨九折十演作十演九折　闇短一作闇昧】
　　九折十演者
　　开宗第一
　　无名曰经称有余湼槃无余湼槃无秦言无为亦名灭度无为者取乎虚无寂寞妙絶于有为灭度者言其大患永灭超度四流斯盖是镜像之所归絶称之幽宅也而曰有余无余者良是出处之异号应物之假名耳余尝试言之夫涅槃之为道也寂寥虚旷不可以形名得防妙无相不可以有心知超羣有以幽升量太虚而永久随之弗得其踪迎之防眺其首六趣不能摄其生力负无以化其体潢漭恍惚若存若往五目不覩其容二聴不闻其响窅窅谁见谁晓弥纶靡所不在而独曳于有无之表然则言之者失其真知之者反其愚有之者乖其性无之者伤其躯所以释迦掩室于摩竭浄名杜口于毘耶须菩提唱无説以显道释梵絶聴而雨华斯皆理为神御故口以之而黙岂曰无辩辩所不能言也经云真解脱者离于言数寂灭永安无始无终不晦不明不寒不暑湛若虚空无名无説论曰涅槃非有亦复非无言语道防心行处灭寻夫经论之作岂虚构哉果有其所以不有则不可得而有有其所以不无则不可得而无也何者本之有境则五隂永灭推之无乡则幽灵不竭幽灵不竭则抱一湛然五隂永灭则万累都捐万累都捐故与道通洞抱一湛然故神而无功神而无功故至功常存与道通洞故冲而不改冲而不改故不可为有至功常存故不可为无然则有无絶于内称谓沦于外视聴之所不暨四空之所昬昧恬焉而夷怕焉而泰九流于是乎交归众圣于是乎防防斯乃希夷之境太之乡而欲以有无题牓标其方域而语其神道者不亦邈哉【潢漭传作眇漭以之而黙作为缄嘿无説作为证道防作路絶通洞并作通同恬焉作恬兮】
　　覈体第二
　　有名曰夫名号不虚生称谓不自起经称有余涅槃无余涅槃者葢是返本之真名神道之妙称者也请试陈之有余者谓如来大觉始兴法身初建澡八解之清流憩七觉之茂林积万善于旷劫荡无始之遗尘三明镜于内神光照于外结僧那于始心终大悲于赴难仰攀根俯提弱防超迈三域独蹈大方启八正之平路坦众庶之夷途骋六通之神骥乗五衍之安车至于出生入死与物推移道无不合徳无不施穷化母之始物极枢之妙用廓虚宇于无疆耀萨云于幽烛将絶朕于九止永沦太虚而有余缘不尽余迹不泯业报犹魂圣志尚存此有余涅槃也经云陶冶尘滓如錬真金万累都尽而灵觉独存无余者谓至人教缘都讫灵照永灭廓尔无眹故曰无余何则夫大患莫若于有身故灭身以归无劳勤莫先于有智故絶智以沦虚然则智以形倦形以智劳轮转脩途疲而弗已经曰智为杂毒形为桎梏渊黙以之而辽患难以之而起所以至人灰身灭智捐形絶虑内无机照之勤外息大患之本超然与羣有永分浑而与太虚同体寂焉无闻泊尔无兆防长往莫知所之其犹灯尽火灭膏明俱竭此无余涅槃也经云五隂永尽譬如灯灭然则有余可以有称无余可以无名无名立则宗虚者欣尚于冲黙有称生则懐徳者弥仰于圣功斯乃典诰之所垂文先圣之所轨辙而曰有无絶于内称谓沦于外视聴之所不暨四空之所昬昧使夫懐徳者自絶宗虚者靡托无异杜耳目于胎殻掩象于霄外而责宫商之异辨素之殊者也子徒知逺推至人于有无之表髙韵絶唱于形名之外而论防竟莫知所归幽途故自蕰而未显静思幽寻寄懐无所岂所谓朗大明于室奏响于无闻者哉
　　位体第三
　　无名曰有余无余者葢是涅槃之外称应物之假名耳而存称谓者封名志器象者躭形名也极于题目形也尽于方圆方圆有所不写题目有所不传焉可以名于无名而形于无形者哉难序云有余无余者信是权寂致教之本意亦是如来隠显之诚迹也但未是寂絶言之幽致又非至人环中之妙术耳子独不闻正观之説欤维摩诘言我观如来无始无终六入巳过三界已出不在方不离方非为有非为无不可以识识不可以智知无言无説心行处灭以此观者乃名正观以他观者非见佛也放光云佛如虚空无去无来应縁而现无有方所然则圣人之在天下也寂寞虚无无执无竞导而弗先感而后应譬犹幽谷之响明镜之像对之弗知其所以来随之防识其所以往恍焉而有惚焉而亡动而逾寂隠而弥彰出幽入变化无常其为称也因应而作显迹为生息迹为灭生名有余灭名无余然则有无之称本乎无名无名之道于何不名是以至人居方而方止圆而圆在天而天处人而人原夫能天能人者岂天人之所能哉果以非天非人故能天能人耳其为治也故应而不为因而不施因而不施故施莫之广应而不为故为莫之大为莫之大故乃返于小成施莫之广故乃归乎无名经曰菩提之道不可图度髙而无上广不可极渊而无下深不可测大包天地细入无间故谓之道然则涅槃之道不可以有无得之明矣而惑者覩神变因谓之有见灭度便谓之无有无之境妄想之域岂足以标牓道而语圣心者哉意谓至人寂泊无兆隠显同源存不为有亡不为无何则佛言吾无生不生虽生不生无形不形虽形不形以知存不为有经云菩萨入无尽三昧尽见过去灭度诸佛又云入于涅槃而不般涅槃以知亡不为无亡不为无虽无而有存不为有虽有而无虽有而无故所谓非有虽无而有故所谓非无然则涅槃之道果出有无之域絶言象之迳防矣子乃云圣人患于有身故灭身以归无劳勤莫先于有智故絶智以沦虚无乃乖乎神极伤于防者也经云法身无象应物而形般若无知对縁而照万机顿起而不挠其神千难殊对而不干其虑动若行云止犹谷神岂有心于彼此情系于动静者乎既无心于动静亦无象于去来去来不以象故无器而不形动静不以心故无感而不应然则心生于有心象出于有象象非我出故金石流而不燋心非我生故日用而不动纭纭自彼于我何为所以智周万物而不劳形充八极而无患益不可盈损不可亏宁复疴疠中逵夀极双树灵竭天棺体尽焚燎者哉而惑者居见闻之境寻殊应之迹秉执规矩而拟大方欲以智劳至人形患大圣谓舍有入无因以名之岂谓采防言于聴表拔根于虚壌者哉
　　征出第四
　　有名曰夫浑元剖判万有叅分有既有矣不得不无无不自无必因于有所以髙下相倾有无相生此乃自然之数数极于是以此而观化母所育理无幽显恢恑憰怪无非有也有化而无无非无也然则有无之境理无不统经云有无二法摄一切法又称三无为者虚空数縁尽非数縁尽数縁尽者则涅槃也而论云有无之表别有妙道妙于有无谓之涅槃请覈妙道之本果若有也虽妙非无虽妙非无即入有境果若无也无即无差无而无差即入无境总而括之即而究之无有异有而非无无有异无而非有者明矣而曰有无之外别有妙道非有非无谓之涅槃吾闻其语未即于心也
　　超境第五
　　无名曰有无之数诚以法无不该理无不统然其所统俗谛而已经曰真谛何耶涅槃道是俗谛何耶有无法是何则有者有于无无者无于有有无所以称有无有所以称无然则有生于无无生于有离有无无离无无有有无相生具有髙下相倾有髙必有下有下必有髙矣然则有无虽殊俱未免于有也此乃言象之所以形是非之所以生岂足以统夫幽极而拟夫神道者乎是以论称出有无者良以有无之数止乎六境之内六境之内非涅槃之宅故借出以祛之庶悕道之流髣髴幽途托情絶域得意忘言体其非有非无岂曰有无之外别有一有而可称哉经曰三无为者盖是羣生纷绕生乎笃患笃患之尤莫先于有絶有之称莫先于无故借无以明其非有明其非有非谓无也
　　搜第六
　　有名曰论防云涅槃既不出有无又不在有无不在有无则不可于有无得之矣不出有无则不可离有无求之矣求之无所便应都无然复不无其道其道不无则幽途可寻所以千圣同辙未尝虚返者也其道既存而曰不出不在必有异防可得闻乎
　　玅存第七
　　无名曰夫言由名起名以相生相因可相无相无名无名无説无説无闻经曰涅槃非法非非法无闻无説非心所知吾何敢言之而子欲闻之耶虽然善吉有言众人若能以无心而受无聴无聴者吾当以无言言之庶述其言亦可以言净名曰不离烦恼而得涅槃天女曰不出魔界而入佛界然则道在于妙悟妙悟在于即真即真则有无齐观齐观则彼已莫二所以天地与我同根万物与我一体同我则非复有无异我则乖于防通所以不出不在而道存乎其间矣何则夫至人虚心照理无不统懐六合于胷中而灵鉴有余镜万有于方寸而其神常虚至能拔根于未始即羣动以静心恬淡渊默妙契自然所以处有不有居无不无居无不无故不无于无处有不有故不有于有故能不出有无而不在有无者也然则法无有无之相圣无有无之知圣无有无之知则无心于内法无有无之相则无数于外于外无数于内无心彼此寂灭物我防一怕尔无朕乃曰涅槃涅槃若此图度絶矣岂容可责之于有无之内又可征之于有无之外耶
　　难差第八
　　有名曰涅槃既絶图度之域则超六境之外不出不在而道独存斯则穷理尽性究竟之道妙一无差理其然矣而放光云三乗之道皆因无为而有差别佛言我昔为菩萨时名曰儒童于然灯佛所已入涅槃儒童菩萨时于七住初获无生忍进修三位若涅槃一也则不应有三如其有三则非究竟究竟之道而有升降之殊众经异説何以取中耶
　　辨差第九
　　无名曰然究竟之道理无差也法华经云第一大道无有两正吾以方便为怠慢者于一乗道分别説三三车出火宅即其事也以俱出生死故同称无为所乗不一故有三名统其防归一而巳矣而难云三乗之道皆因无为而有差别此以人三三于无为非无为有三也故放光云涅槃有差别耶答曰无差别但如来结习都尽声闻结习不尽耳请以近喻以况逺防如人斩木去尺无尺去寸无寸修短在于尺寸不在无也夫以羣生万端识根不一智鉴有浅深徳行有厚薄所以俱之彼岸而升降不同彼岸岂异异自我耳然则众经殊辩其致不乖
　　责异第十
</div>
    <div class="pagination">
<a href="释文纪_page8.html">上一页</a><span>...</span><a href="释文纪_page4.html">4</a><a href="释文纪_page5.html">5</a><a href="释文纪_page6.html">6</a><a href="释文纪_page7.html">7</a><a href="释文纪_page8.html">8</a><span class="current-page">9</span><a href="释文纪_page10.html">10</a><a href="释文纪_page11.html">11</a><a href="释文纪_page12.html">12</a><a href="释文纪_page13.html">13</a><a href="释文纪_page14.html">14</a><span>...</span><a href="释文纪_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
