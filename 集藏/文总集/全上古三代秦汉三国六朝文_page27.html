<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 27 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 27 页/共 658 页</h1>
    <div class="content">　　晋平公梦见赤熊窥屏，恶之而有疾，使问子产。（案《左传》昭七年《疏》引以上同）子产曰：「昔共工之卿曰浮游，既败於颛顼，自没沈淮之渊（案《路史。後纪》引作「自沈于渊」）其色赤，其言善笑，其行善顾，其状如熊，常为天王崇，见之堂则王天下者死；见之堂下则邦人骇；见之门则近臣忧；见之庭则无伤。今窥君之屏，病而无伤，祭颛顼共工，则瘳。」公如其言而病间。（《御览》九百八，《路史。後纪》二。案《史通》云：「寻《汲冢琐语》，即《乘》之流耶？其《晋春秋》篇云：「平公疾，朱熊窥屏。」左氏亦载斯事，而云梦黄熊入门。）
　　晋平公与齐景公乘，至於浍上，见人乘白骖八驷，以来平公之前。公问师旷曰：「有犬狸身而狐尾者乎？」（案《水经注》引作「有犬狸身而狐尾，随平公之车，公问师旷。」《太平广记》引作去其车而随公之车。」）师旷有顷而答曰：「有之。首阳神，其名曰者来。首阳之神饮酒霍太山，而归其居，而於浍乎见之。（案《水经注》引对曰：「首阳之神，有犬狸身狐尾。其逢君者，饮酒得福则徼之。」《太平广记》引作「狸而狐尾，其名曰首阳之神。饮酒于霍太山，而归其君。」）甚善，君有喜焉。」（《水经。浍水注》，《御览》四十，《太平广记》二百九十一）
　　师旷御晋平公，（案《御览》三百六十九引作「晋师旷昼侍平公」）鼓瑟，辍而笑曰：「齐君与其嬖人戏，坠於床而伤其臂。」平公命人书之曰：某月某日（案《御览》三百九十一引作「某年某月。」）齐君戏而伤，问之於齐侯，齐侯笑曰：「然，有之。（《艺文类聚》十九《御览》三百六十九，又三百九十一。案《御览》三百六十九引作「公昼记之，使问齐侯，果如其言。」）
　　有鸟飞从西方来，白质，五色皆备，集平公之庭，相见如让。公召叔向问之，叔向曰：「吾闻师旷曰：「西方有白质鸟，五色皆备，其名曰；南方赤质，五色皆备，其名曰摇。」其来为吾君臣，其祥先至矣。」（《御览》九百十七）
　　齐景公伐宋，至曲陵，梦见大君子，甚长而大，大下而小上，其言甚怒，好仰，晏子曰：「若是，则盘庚也。夫盘庚之长九尺有馀，大下小上，白色而髯，其言好仰而声上。」公曰：「是也。」「是怒君师，不如违之。」遂不伐宋也。（《御览》三百七十七）
　　齐景公伐宋，至曲陵，梦见有短丈夫宾於前，晏子曰：「君所梦何如哉？」公曰：「其宾者甚短，大上而小下，其言甚怒，好亻免。」晏子曰：「如是，则伊尹也。伊尹甚大而短，大上小下，赤色而髯，其言好亻免而下声。」公曰：「是矣。」晏子曰：「是，怒君师，不如违之。」遂不果伐宋。（《御览》三百七十八）
　　范献子卜猎，命人占之，曰：「其繇曰：君子得鼋，小人遗冠。」范献子猎而无得，遗其豹冠。（《御览》六百八十四，又八百三十二，又九百三十二）
　　陨石於铸三，宋景公问於刑史子臣曰：「陨石於铸三，何也？」刑史子臣答曰：「天下之望山三，将崩。」（《北堂书钞》一百六十）
　　初，刑史子臣谓宋景公曰：「从今已往，五祀（案《御览》引作五月。）五日，臣死。自臣死後，五年五月丁亥（案《御览》引作丁巳，）吴亡。已後五祀八月辛巳，君薨。」刑史子臣至死日，朝见景公，夕而死。後吴亡，景公惧，思刑史子臣之言，将至死日，乃逃於瓜圃（案《初学记》二十四引「瓜圃」，见《琐语》）遂死焉。求得，已虫矣。（《艺文类聚》八十七，《御览》九百七十八，《事类赋注》二十七）
　　智伯既败，将出走，梦火见於西方，乃出奔秦。又梦火见於南方，遂奔楚也。（《御览》八百九十六，《事类赋》注八）
　　蒲且子见双凫过之，其不被弋者亦下（《文选。励志诗》注）
　　齐东有二石，高八尺，博四尺，而入於海。（《北堂书钞》一百六十）
　　《汲冢琐语》记太丁时事，目为夏殷《春秋》。（《史通。六家篇》）
　　《琐语》又有《晋春秋》，记献公十七年事。（《史通。六家篇》）
　　《琐语》春秋载鲁国闵公时事，言之最详。（《史通。惑经篇》）
　　汲冢所得书，寻亦亡逸，今惟《纪年》《琐语》《师春》在焉。案《纪年》《琐语》载春秋时事，与左氏同。（《史通。申左篇》）
　　疏圃见《琐语》。（《初学记》二十四）
　　《汲冢琐语》，乃载《秦望碑》。（《颜氏家训。书证篇》）
　　◇古文《周书》
　　谨案古文《周书》亦汲冢所得，今仅《文选注》引有二条，或以《逸周书》当之，非也。
　　周穆王姜后，昼寝而孕，越姬嬖，窃而育之，毙以玄鸟二七，涂以彘血，诸姜后，遽以告王。王恐，发书而占之，曰：「蜉蝣之羽，飞集于户。鸿之戾止，弟弗克理。重灵降诛，尚复其所。」问左史氏，史豹曰：「虫飞集户，是曰失所。惟彼小人，弗克以育君子。」史良曰：「是谓关亲，将留其身，归于母氏，而後获宁。册而藏之，厥休将振。」王与令尹册而藏之於椟。居三月，越姬死，七日而复，言其情曰：「先君怒子甚，曰：「尔夷隶也，胡窃君之子，不归母氏？将而大戮，及王子於治。」」（《文选。思玄赋》注引《古文周书》。案梅鼎祚《文纪》引此作《汲冢》《师春》，未详所出。）
　　穆王田，有黑鸟若鸠，扁飞而寺於衡，御者毙之以策，马逸不克止之，踬於乘，伤帝左股。（《文选。赭白马赋》注引《古文周书》）
　　◇桃左春秋
　　人主之疾死者不能处半，人主弗知，则乱多资。（《韩非子。备内》）
【卷十六】 《全上古三代文》
◎释氏
　　谨案：佛教始于周，释藏所载佛说诸经中有敕令书表，皆周代外国文也。翻译不无润色，姑编入三代文。其不称佛说者，如《根本说》及《西域记》所载西土先志中，亦往往有书记，未详时代，编入先唐文。
　　◎迦叶佛
　　佛姓迦叶，波罗柰城人，梵德子，是为贤劫第三尊。
　　◇遗释迦牟尼佛书付伽梨衣
　　我初成道时，大梵天王施我彼丝，是化出，非是缲茧。梵天王施经丝坚牢，地神王施纬丝，由彼二施主，共成一法衣，由是义故，今特施我。我自成道以来，常披此衣，未曾损失，今付悉达。若得成佛，取我僧伽梨，安置洹中。若转毗尼时，当为我著。今留此衣，汝涅後一百年，初有无智比丘分毗尼藏，遂为五部。从百年後，分汝修多罗，当为无量部。诤论由兴，令法速灭，由彼愚僧，不闲三藏，闻开著缯衣，即谓杀蚕。汝若成道後，彼丝自出诸国，非是杀蚕，故我将付树神，今转付汝。此函中并是我遗教，亦将付汝住持遗法。（《法苑珠林》）
　　◎胜军王
　　王，舍卫国王。
　　◇致世尊父净饭王书
　　汝王太子悉达多，证得无上法，味法味于世出，世间咸蒙济度。（《佛说众许摩诃帝经》）
　　◎净饭王
　　王名净饭天，姓刹利。
　　◇手书召世尊
　　汝一切义成，是我亲子。既厌烦恼，弃国出家，为求无上正等正觉。己闻成道，教化众生，思念之心，日时相续，令他人得乐，惟我苦恼。譬如大树，因地而生，既有根苗，终望果实。汝心已遂，宜忆往愿，昔者所言，若不证无上菩提寂静之道，誓不再入迦毗罗城。大行已成，宜应愍我，及眷属等。（《佛说众许摩诃帝经》）
　　◎舍卫国贾人
　　◇与世尊书
　　是女端正，甚好无比，欲为佛娶之。（《金色女经》：波罗柰国王生一女，身黄金色，头发绀青，时年十六，父母欲为求婿，女言：「若欲为我求婿者，当令身黄金色，头发绀青，如是可）尔。（」佛时在舍卫国，有贾人到波罗柰国，国王言：「我求婿。」贾人言：「我国中有人复胜是女。」王闻欢喜，令贾人迎取佛，贾人便作书与佛。）
　　◎释迦牟尼佛
　　佛名悉达多，净饭王子，年十九立为太子，出家成佛，号天人师。以周昭王二十四年四月八日生，至周穆王五十二年二月十五日死，年七十九，是为贤劫第四世尊。
　　◇报波罗柰国金色女书
　　人苦皆从恩爱生，生当复老，老当复病，从病致死，从死至忧哭。天下苦者皆从恩爱生。（《金色女经》：女得书思惟，即得五通达，与父母辞诀，飞到佛前，佛微笑言：「迦叶佛时，是金色女为贫家妇，受佛经法，寿终生世，为国王女。」）
　　◎四姓
　　◇敕冶师书
　　昔育此子，子入吾门，疾疫相仍，财耗当死。太卜占云，儿致此。书到极慑，投之火中。《六度集经》）
　　◇又与邸阁书
　　此儿到，疾以石缚腰，沈之深渊。（《六度集经》：菩萨生於家，贫家不育，夜置四衢。有四姓富而无嗣，取育数月，妇妊产男，父生）念，书敕冶师，弟夺书之冶师所。冶师承书，投弟于火。父又生毒念，遣斯儿与邸阁书，囊藏蜡封。儿进半道，有梵志女知占候，裂书更之。邸阁得书，以女妻儿。四姓闻之，内塞而殒。佛告比丘，贫家儿吾身是，妻者裘夷是。四姓者调达是也。
　　◎勒那跋弥王
　　◇下梨师跋陀国王敕令
　　太子辛苦，在於汝国，云何默住，不来表示？书到其时，象马侍送。事若有违，吾当自往。（《贤愚因缘经》）
　　◎梨师跋陀国王
　　◇上勒那跋弥王送太子表
　　太子在此，实所不知。辛酸诸事，伏想委曲。太子今者已还得眼，即娉鄙女为太子妻，比严办具，臣自卫送。（《贤愚因缘经》：勒那跋弥王生太子，名迦良那迦黎，第二子名波婆伽梨。太子往七宝城，得天女所献如意珠，绀色，名旃陀摩尼。波婆伽梨乘太子眠，取树剌刺眼，盗珠而去。太子匍匐到梨师跋陀国，值牧牛人，为拔刺，与梨师跋王守园。王女愿为其妇，立誓一心尊奉，无有他意。太子亦誓于彼波婆伽梨，无有微恨。誓迄，眼悉明。净勒那王知太子存，勒令梨师跋王，王即表送太子归国。佛告阿难：「彼太子者，今我身是。勒那跋弥，我父净饭王是。尔时妇者，今瞿夷是。波婆伽梨者，今提婆达多是也。」）
　　◎叶国湿波王
　　◇与太子须大书
　　汝是智慧之人，去者亦当忍，来者亦当忍，云何恚不还？须汝饮食耳。（《太子须大经》：太子恣意布施，自致得佛，佛告阿难：「我宿命所行，布施如是。太子须大者，我身是。」）
　　◎王舍国瓶沙王（《五愿经》作比沙王）
　　◇与德差伊罗国佛迦沙王书
　　我国中有金银珍宝甚多，我不用为宝。今我国中生一人，华字佛，紫磨金色身，有七十二相。（弗迦沙王《因缘经》，沙王《五愿经》）
　　◇又报弗迦沙王
　　佛教人弃家损妻子，断爱欲，当除须发，著法衣，作沙门，所以者何？人愚痴，故不当为者而为之，便为痴。从痴为行，从行为识，从识为名色，从名色为六入。何等为六入？一者眼，二者耳，三者鼻，四者口，五者身，六者心，是为六入。此六事皆外向，眼向色，耳向声，鼻向香，口向味，身向细恧，心向欲，是为六向。从六向为合，从合为痛乐，从痛乐为爱，从爱为受，从受为有，从有为生，从生为老死，忧悲苦不如意恼，如是合大苦阴随习。凡合此勤苦，合名人。智者自去愚痴尽，众恶消除。恶消除便行尽，行尽识尽，识尽名色尽，名色尽六入尽，六入尽合尽，合尽痛乐尽，痛乐尽爱尽，爱尽受尽，受尽有尽，有尽生尽，生尽老死尽，老死尽己忧悲苦不如意恼，如是合大苦阴随习为尽，便不复生，不生即得泥洹道无为。（弗迦沙王《因缘经》，）沙王《五愿经》
　　◇又报弗迦沙王书
　　卿以宝华见遗，今以法事相上，详思其义，果报深美，到便诵习，以同道味。（《法句譬论经》）
　　◎德差伊罗国弗迦沙王
　　◇与瓶沙王书
　　愿具闻神佛所施行，教戒当所奉行，愿具答意。（弗迦沙王《因缘经》，沙王《五愿经》）
　　◎加赦国波罗柰城诸族豪贵
　　◇与梵摩达哆王书
　　长生童子，彼作是语，汝不畏後为子孙作患邪？（《中阿含经》：拘罗娑国王名长寿，加赦国王名梵摩达哆，常共战争。拘娑罗国为加赦国所破，长寿生长生童子，猛毅聪明，劝波罗柰诸豪贵族作书与梵摩达哆，梵摩达哆欢喜，令依彼住，与长生出猎，疲乏遂卧，长生拔刀著颈，欲行报怨，复举刀还鞘，以实白之。梵摩达哆以女妻之，还其本国。佛告比丘：「汝等莫共斗争，若以争止争，至竟不见止，唯忍能止争。」）
　　◎僧大
　　僧大，舍卫国人。
　　◇与兄佛大书
　　大兄起居随时安善。二亲在时，以吾累兄，兄不承之，违废亲教。以女色故，骨肉相残。违亲慈教，为不孝也；残杀人命，为不仁也。杀一畜生，其罪不小，况杀应真？吾不中止，兄自招之。今吾有形，可得相杀，善游寂寞，徒复相害。长别努力，愿从真道。（《佛说佛大僧大经》，又见《经律异相》载此书，末作「从此长别，努力努力。」）
　　◎某许国王
　　◇报某国王书
　　惟别历载，不得言面。每思旧好，何日舍怀！中间隔绝，不及所致。不见忽捐，复遗贤臣，美供绮贵，以相谢矣。克刂抱来意，终始不忘。愿一同会，及散久回。今寄奇珍，是身所有，贵致微心，言面乃叙。（《佛说生经》、《佛说诲子经》）
　　◎释氏列女
　　◎阿育王妾
　　◇诈为王与太子法慧书
　　尔有慢上之罪，不忍面诛。书到，疾脱眼瞳子，付使还国。（《六度集经》：昔菩萨为王太子，名曰法慧朝王。王之幸妾出援太子，太子力争获免，妾反谮于王，王出太子为边王。妾怀怨，谋除太子，以蜡作印，诈为王书。太子曰：「爱身违亲，谓之大逆。」即出眼付使者。王闻之，收妾以棘笞之，烊胶滴其疮中，高即裂之，为坑生埋。佛告比丘：「太子宿命为童子，卖白珠。彼妾时为富姓女，持珠不买，淫视言调，童子恚曰：「吾凿目。」女曰：「棘胶滴裂肉，生埋汝。」菩萨执志度无极，行持戒如是。」按王子法益坏目，《因缘经》事同）
　　◎梵志女
　　◇更四姓与邸阁书
　　吾年西垂，重疾日困。彼梵志，吾之亲友也。厥女既贤且明，今可任为儿匹，极其宝帛，娉礼预好。小礼大娉，纳妻之日，按此敕矣。（《六度集经》）
　　〖已上从释藏众经录出敕令书表十九首，迦叶佛前乎佛者也。胜军王佛父行，饭沙王佛之父，舍卫国贾人等与佛并世，四姓等果报因缘，皆前乎佛者。其馀胜光王等未详时代，似皆在佛後，未敢入三代文。〗
　　◇仙道
　　◎彭祖
　　彭祖姓彭名翦，一云名铿，一云姓名铿，陆终第三子，祝融之孙，颛顼之玄孙。历事唐虞夏，至商为守藏史，年七百馀岁，一云八百岁。有《养性经》一卷。（《淮南子。说林训》：「莫寿於殇子，而彭祖为夭矣。」高诱注：「一说彭祖盖黄帝时学仙者。」葛洪《神仙传》：「彭祖讳铿，帝颛顼之玄孙。至殷末年已七百六十七岁，而不衰老，遂往流沙之西，非寿终也。」谨案经传无神仙之说。《论语》「窃比於我老彭。」包曰：「老彭，殷贤大夫。」《释文》引郑曰：「老，老聃。彭，彭祖。」皇侃《疏》曰：「老彭，彭祖也。年八百岁，故曰老彭也。老彭亦有德无位。」皇习见神仙家言，故以八百岁释「老」，非经意也。《郑语》史伯曰：「祝融後八姓，大彭、豕韦为商伯，彭姓彭祖、豕韦诸稽，商灭之。」韦昭曰：「大彭，陆终第三子，曰，为彭姓，封於大彭，谓之彭祖。」又曰：「彭祖，大彭也。」《史记。楚世家》：「陆终生子六，一曰昆吾，三曰彭祖。」《集解》引虞翻曰：「名剪，为彭姓，封於大彭，谓之彭祖。」《索隐》引《世本》：「三曰铿，是为彭祖。」《周书。尝麦解》：「皇天哀禹，赐以彭寿，思正夏略。」《竹书纪年》：「帝启十五年，武观以西河叛，彭伯寿帅师征西河。」合而断之，知彭祖国名即大彭，夏商为方伯，古五霸之一，唐虞封国，传数十世八百岁而灭于商，此其实事也。《论语》之老彭，未知何人。即如郑说，或是彭祖国之支族，入仕商，因以国名名之，后世传会，乃谓彭祖以房中术寿八百岁，此不经之谈也。）
　　◇摄生养性论
　　神强者长生，气强者易灭。柔弱畏威，神强也；鼓怒骋志，气强也。凡人才所不至，而极思之，则志伤也；力所不胜，而极举之，则形伤也。积忧不己，则魄神伤矣；积悲不已，则魄神散矣。喜怒过多，神不归室；憎爱无定，神不守形。汲汲而欲，神则烦；切切所思，神则败。久言笑则藏腑伤，久坐立则筋骨伤，寝寐失时则肝伤，动息疲劳则脾伤，挽弓引弩则筋伤，沿高涉下则肾伤，沈醉呕吐则肺伤，饱食偃卧则气伤，骤马步走则胃伤，喧呼诘骂则胆伤。阴阳不交则疮《疒弗》生，房室不节则劳瘠发。且人生一世，久远之期，寿不过三万日，不能一日无损伤，不能一日修补，徒责神之不守，体之不康，岂不难乎！足可悲矣。是以养生之法，不远唾，不骤行，耳不极听，目不久视，坐不至疲，卧不及极。先寒而後衣，先热而後解。不欲甚饥，饥则败气。食诫过多。勿极渴而饮，饮诫过深。食过则症块成疾，饮过则痰癖结聚气风。不欲甚劳，不欲甚逸。勿出汗，勿醉中奔骤，勿饱食走马，勿多语，勿生氵食，勿强食肥鲜，勿沐发後露头。冬不欲极温，夏不欲极凉。冬极温而春有狂疫，夏极凉而秋有疟痢。勿露卧星月之下，勿饥临尸骸之前。勿睡中摇扇，勿食次露头，勿冲热而饮冰水，勿凌甚寒而逼炎炉。勿沐浴後而迎猛风，勿汗出甚而便解衣，勿冲热而便入冷水淋身，勿对日月及南北斗大小便，勿于星辰下露体，勿冲霜雾及岚气，此皆损伤藏腑，败其神魂。五味不得偏耽，酸多伤脾，苦多伤肺，辛多伤肝，甘多伤肾，咸多伤心。此并应於五行，潜禀四体，可理可究矣。志士君子，深可慎焉，犯之必不便损，久乃积成衰败。是故心为五藏之主，气为百体之使，动用以太和为马，通宣以玄寂为车。关节烦劳，即偃仰导引。若不营摄养之术，不顺和平之道，须臾气衰於不竟之际，形枯於声色之前，劳其渺渺之身，憔其戚戚之思，闻斯道养，深可修慎。是以真人常日淡泊，不亲狂荡，而愚者纵意，未至损身，已败其神魂，伤其魄矣。悲夫！（《道藏》临字五号。〓案此秦汉已後养生家言，托之彭祖。）
　　◇养寿
　　养寿之道，但莫伤之而已。夫冬温夏凉，不失四时之和，所以适身也；美色淑姿，安闲性乐，不至思欲之感，所以通神也；车服威仪，知足无求，所以一志也；八音五色，以养视听之欢，所以导心也。凡此皆以养寿，而不能斟酌之者，反以速患。古之智人，恐不才之子，不识事宜，流荡不还，故绝其源。故《经》有「上士别床，中士异被。服药百过，不如独卧。色使目盲，声使耳聋，味使口爽。」言若能节宣其宜适，抑扬其通塞者，不减年算，而得其益。凡此之类，譬犹水火，可否失适，反为害耳。人不知其经脉（损伤，血气不足，肉理空疏，髓脑不实，体已先病，故为外物所犯，因风、寒、酒、色以发之。若本充实，岂有病乎？凡远思强健伤人，忧愁悲哀伤人，喜乐过量伤人，忿怒不解伤人，汲汲所愿伤人，戚戚所患伤人，寒暖失节伤人，阴阳不交伤人。人所伤者甚众，而独责房室，不亦惑哉！男女相成，犹天地相生也，所以道养神气，使人不失其和。天地得交接之道，故无终竟之限；人失交接之道，故有残折之期。能避众伤之事，得阴阳之术，则不死之道也。天地昼离而夜合，一岁三百六十交，精气和合者有四时，故能生育万物，不知穷极。人能则之，可以长存，次则有服气，得其道，则邪气不能入，治身之本要也。其余历藏导引之术，及念体中万神，有含影中形之事，不然于心志也。人能爱精养体，服气练神，则万神自守。其不然者，营卫枯疲，万神自逝，非思念所留者也。《御览》七百二十引《神仙传》彭祖云。案此後世依托，《道藏。尽字号》有《彭祖导引图》一篇，不录。）
　　◇养生要
　　忧恚悲哀伤人，喜乐过差伤人。（《文选。嵇叔夜养生论》注）
　　◎老子
　　老子姓李名耳，即老聃，楚国苦县人。为周柱下史，孔子尝问礼。一云即老莱子，楚人。（案《史记》《本传》，亦两说兼存。实则《礼记》之老聃，非即作《道德经》之老子，读者必能辨之。至《养生》之言皆道家依托。）
　　◇养生要诀
</div>
    <div class="pagination">
<a href="全上古三代秦汉三国六朝文_page26.html">上一页</a><span>...</span><a href="全上古三代秦汉三国六朝文_page22.html">22</a><a href="全上古三代秦汉三国六朝文_page23.html">23</a><a href="全上古三代秦汉三国六朝文_page24.html">24</a><a href="全上古三代秦汉三国六朝文_page25.html">25</a><a href="全上古三代秦汉三国六朝文_page26.html">26</a><span class="current-page">27</span><a href="全上古三代秦汉三国六朝文_page28.html">28</a><a href="全上古三代秦汉三国六朝文_page29.html">29</a><a href="全上古三代秦汉三国六朝文_page30.html">30</a><a href="全上古三代秦汉三国六朝文_page31.html">31</a><a href="全上古三代秦汉三国六朝文_page32.html">32</a><span>...</span><a href="全上古三代秦汉三国六朝文_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
