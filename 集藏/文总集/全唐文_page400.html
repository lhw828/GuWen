<!DOCTYPE html>
<html>
<head>
    <meta charset="UTF-8">
    <title>全唐文 - 第 400 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 400 页/共 603 页</h1>
    <div class="content">    有杭州龙兴寺僧南操，当长庆二年，请灵隐寺僧道峰讲《大方广佛华严经》，至《华藏世界品》，闻广博严净事，操欢喜发愿：愿於白黑众中，劝十万人，人《转华严经》一部。十万人又劝千万人，人讽《华严经》一卷。每岁四季月，其众大聚会。於是摄之以社，齐之以斋，自二年夏至今年秋，凡十有四斋。每斋，操捧香跪启於佛曰：“愿我来世生华藏世界，大香水海上，宝莲金轮中，毗卢遮那如来前，与十万人俱，斯足矣。”又於众中募财，良田十顷，岁取其利，永给斋用。予前牧杭州时，闻操发是愿，今牧苏州时，见操成是功。操自杭诣苏，凡三请於予曰：“操八十一矣，朝夕待尽，恐社与斋，来者不能继其志，乞为记诫，俾无废坠。”予即十万人中一人也，宜乎志而赞之。噫！吾闻一毛之施，一饭之供，终不坏灭，况田千亩，斋四时，用不竭之征，备无穷之供乎？噫！吾闻一愿之力，一偈之功，终不坏灭，况十二部经，常出於千人口乎？况十万部经，常入於百千人耳乎？吾知操徒，必果是愿。若经之句义，若经之功神，则存乎本传；若社人之姓名，若财施之名数，则列於别碑。斯石之文，但叙见愿集来缘而已。宝历二年九月二十五日，前苏州刺史白居易记。
    ○吴郡诗石记
    贞元初，韦应物为苏州牧，房孺复为杭州牧，皆豪人也。韦嗜诗，房嗜酒，每与宾友一醉一咏，其风流雅韵，多播於吴中，或目韦房为诗酒仙，时予始年十四五，旅二郡，以幼贱不得与游宴，尤觉其才调高而郡守尊，以当时心，言异日苏、杭苟获一郡足矣。及今自中书舍人间领二州，去年脱杭印，今年佩苏印，既醉於彼，又吟於此，酣歌狂什，亦往往在人口中，则苏、杭之风景，韦、房之诗酒，兼有之矣。岂始愿及此哉！然二郡之物状人情，与曩时不异，前后相去三十七年，江山是而齿发非，又可嗟矣！韦在此州，歌诗甚多，有《郡宴》诗云：“兵卫森画戟，燕寝清香。”最为警策。今刻此篇於石，传贻将来，因以予旬宴一章，亦附於后，虽雅俗不类，各咏一时之志，偶书石背，且偿其初心焉。宝历元年七月二十日，苏州刺史白居易题。
    ○苏州南禅院千佛堂转轮经藏石记
    千佛堂转轮经藏者，先是郡太守居易发心，蜀沙门清闲、矢谟、吴僧常敬、宏正、神益等亻孱功，檀主邓子成、梁华等施财，院僧法宏、惠满、契元、惠雅等蒇事，太和三年秋作，开成元年春成。堂之费计缗万，藏与经之费计缗三千六百。堂之中上盖下藏。盖之间轮九层，佛千龛，彩绘金碧以为饰，环盖悬镜六十有二。藏八面，面二门，丹漆铜锴以为固，环藏敷座六十有四。藏之内转以轮，止以尼，经函二百五十有六，经卷五千五十有八。藏成经具之明年，苏之缁白徒聚谋曰：“今功德如是，谁其尸之？宜请有福智僧越之妙喜寺长老元遂禅师为之主，宜请初发心人前本郡守白少傅为之记。”佥曰然。师既来，教行如流，僧至如归。供施达衬，随日而集，堂有羡食，路无饥僧，游者学者得以安给，惠利饶益，不可思量。师又日与刍众升堂，焚香合十，指礼千佛，然后启藏发函，鸣犍椎，唱伽陀，授持读讽十二部经。经声洋洋，充满虚空，上下近远，有情识者，法音所及，无不蒙福，法力所摄，鲜不归心。佻然巽风，一变至道，所得功德，不自觉知。繇是而言，是堂、是藏、是经之用，信有以表旌觉路也，脂辖法轮也，示火宅长者子之便门也，开毛道凡夫生之大窦也，其然乎。莹铟年，院之僧徒，三诣雒都，请予为记。夫记者，不唯记年月，述作为，亦在乎辨兴废，示劝戒也。我释迦如来有言：“一切佛及一切法，皆从经出。”然则法依於经，经依於藏，藏依於堂。若堂坏则藏废，藏废则经坠，经坠则法隐，法隐则无上之道，几乎息矣。呜呼！凡我国土宰官、支提上首、暨摩摩帝辈，得不虔奉而护念之乎？得不维持而增修之乎？经有缺必补，藏有隙贝梯，堂有坏必支，若然者，真佛弟子，得福无量，反是者，非佛弟子，得罪如律。开成四年二月一日记。
    ○苏州南禅院白氏文集记
    唐冯翊县开国侯太原白居易字乐天，有文集七帙，合六十七卷，凡三千四百八十七首。其间根源五常，枝派六义，恢王教而宏佛道者多矣，然寓兴放言，缘情绮语者，亦往往有之。乐天佛弟子也，备闻圣教，深信因果，惧结来业，悟知前非，故其集家藏之外，别录三本，一本於东都圣善寺钵塔院律库中，一本於庐山东林寺经藏中，一本於苏州南禅字千佛堂内。夫惟悉索弊文，归依三藏者，其意云何？且有本愿，愿以今生世俗文字放言绮语之因，转为将来世世赞佛乘转法轮之缘也。三宝在上，实闻斯言。开成四年二月二日，乐天记。
    ○太湖石记
    古之达人，皆有所嗜，元晏先生嗜书，嵇中散嗜琴，靖节先生嗜酒。今丞相奇章公嗜石。石无文无声，无臭无味，与三物不同，而公嗜之何也？众皆怪之，走独知之。昔故友李生名约有云：“苟适吾意，其用则多。”诚哉是言！适意而已。公之所嗜，可知之矣。公以司徒保厘河雒，治家无珍产，奉身无长物，惟东城一第，南郭营一墅，精葺宫宇，慎择宾客。性不苟合，居常寡徒，游息之时，与石为伍。石有族，聚太湖为甲，罗浮、天竺之徒次焉。今公之所嗜者甲也。先是公之僚吏，多镇守江湖，知公之心，惟石是好，乃钩深致远，献瑰纳奇，四五年间，累累而至。公於此物，独不廉让，东第南墅，列而之。富哉石乎，厥状非一：有盘拗秀出，如灵邱鲜云者；有端严挺立，如真官神人者；有缜润削成，如瓒者；有廉棱锐刿，如剑戟者；又有如虬如凤，若ㄣ若动，将翔将踊，如鬼如兽，若行若骤，将攫将斗。风烈雨晦之夕，洞穴开皑，若合云喷雷，嶷嶷然有可望而畏之者；烟霁景丽之旦，岩ЩЪ，若拂岚扑黛，霭霭然有可狎而玩之者。昏晓之交，名状不可。撮要而言，则三山五岳，百洞千壑，缕蔟缩，尽在其中，百仞一拳，千里一瞬，坐而得之。此所以为公适意之用也。尝与公近观熟察，相顾而言，岂造物者有意於其间乎？将胚军凝结，偶然成功乎？然而自一成不变已来，不知几千万年，或委海隅，或沦湖底，高者仅数仞，重者殆千钧。一旦不鞭而来，无胫而至，争奇骋怪，为公眼中之物。公又待之如宾友，亲之如贤哲，重之如宝玉，爱之如儿孙。不知精意有所召邪？将尤物有所归邪？孰不为而来邪（一作何为而来）？必有以也。石有大小，其数四等，以甲乙景丁品之，每品有上中下，各刻於石阴，曰“牛氏石甲之上”、“景之中”、“乙之下”。噫！是石也，百千载后，散在天壤之内，转徙隐见，谁复知之？欲使将来与我同好者，睹斯石，览斯文，知公之嗜石之自。会昌三年五月丁丑记。
    ○冷泉亭记
    东南山水，馀杭郡为最。就郡言，灵隐寺为尤。由寺观言，冷泉亭为甲。亭在山下，水中央，寺西南隅，高不倍寻，广不累丈，而撮奇得要，地搜胜概，物无遁形。春之日，吾爱其草薰薰，木欣欣，可以导和纳粹，畅人血气；夏之夜，吾爱其泉氵亭氵亭，风泠泠，可以蠲烦析酲，起人心情。山树为盖，岩石为屏，□从栋生，水与阶平。坐而玩之者，可濯足於床下，卧而狎之者，可垂钓於枕上。矧又潺洁澈，粹冷柔滑，若俗士，若道人，眼耳之尘，心舌之垢，不待盥涤，见辄除去。潜利阴益，可胜言哉！斯所以最馀杭而甲灵隐也。杭自郡城抵四封，丛山复湖，易为形胜。先是领郡者，有相里君造虚白亭，有韩仆射皋作候仙亭，有裴庶子棠棣作观风亭，有卢给事元辅作见山亭，及右司郎中河南元{艹与}最后作此亭。於是五亭相望，如指之列，可谓佳境殚矣，能事毕矣。后来者虽有敏心巧目，无所加焉，故吾继之，述而不作。长庆三年八月十三日记。
    ○钱塘湖石记
    钱塘湖事，刺史要知者四条，具列如左：
    钱塘湖一名上湖，周回三十里，北有石函，南有笕。凡放水溉田，每减一寸，可溉十五馀顷，每一复时，可溉五十馀顷。先须别选公勤军吏二人，立於田次，与本所由田户，据顷亩，定日时，量尺寸节限而放之。若岁旱百姓请水，须令经州陈状，刺史自便押帖，所由即日与水。若待状入司，符下县，县帖乡，乡差所由，动经旬日，虽得水，而旱田苗无所及也。大抵此州春多雨，秋多旱，若堤防如法，蓄泄及时，即濒湖千馀顷田无凶年矣（原注：州《图经》云：“湖水溉田五百顷。”谓系田也今按水利所及其公私田不啻千馀顷）。自钱塘至盐官界，应溉夹官河田，放湖入河，从河入田。淮盐铁使旧法，又须先量河水浅深，待溉田毕，却还本水尺寸。往往旱甚，即湖水不充。今年修筑湖堤，高加数尺，水亦随加，即不啻足矣。晚或不足，即更决临平湖，添注官河，又有馀矣（原注：虽非浇田时，若官河乾浅，但放湖水添注，可以立通舟船）。俗云：“决放湖水，不利钱塘县官。”县官多假他词以惑刺史，云“鱼龙无所托”，或云“菱茭失其利”。且鱼龙与生民之命孰急，菱茭与稻粱之利孰多，断可知矣。又云“放湖即郭内六井无水”，亦妄也，且湖底高，井管低，湖中又有泉数十眼，湖耗则泉涌，虽尽竭湖水，而泉用有馀，况前后放湖，终不至竭，而云井无水，谬矣。其郭中六井，李泌相公典郡日所作，甚利於人，与湖相通，中有阴窦，往往堙塞，亦宜数察而通理之，则虽大旱，而井水常足。湖中有无税田约十数顷，湖浅则田出，湖深则田没。田户多与所由计会，盗泄湖水，以利私田。其石函、南笕，并诸小笕闼，非浇田时，并须封闭筑塞，数令巡检，小有漏泄，罪责所由，即无盗泄之弊矣。又若霖雨三日已上，即往往堤决，须所由巡守，预为之防。其笕之南，旧有缺岸，若水暴涨，即於缺岸泄之，又不减，兼於石函、南笕泄之，防堤溃也（原注：大约水去石函口一尺为限，过此须泄之）。予在郡三年，仍岁逢旱，湖之利害，尽究其由。恐来者要知，故旧於石。欲读者易晓，故不文其言。长庆四年三月十日，杭州刺史白居易记。
    ○白洲五亭记
    湖州城东南二百步抵溪，溪连汀洲，洲一名白。梁吴兴守柳恽於此赋诗云：“汀洲采白。”因以为名也。前不知几千万年，后又数百年，有名无亭，鞠为荒泽。至大历十一年，颜鲁公真卿为刺史，始翦榛导流，作八角亭，以游息焉。旋属灾潦荐至，沼堙台圮。后又数十载，萎芜隙地。至开成三年，宏农杨君为刺史，乃疏四渠，二池，树三园，构五亭，卉木荷竹，舟桥廊室，洎游宴息，宿之具，靡不备焉。观其架大溪跨长汀者，谓之“白亭”，介三园阅百卉者，谓之“集芳亭”，面广池目列岫者，谓之“山光亭”，玩晨曦者，谓之“朝霞亭”，狎清涟者，谓之“碧波亭”。五亭间开，万象迭入，向背俯仰，胜无遁形。每至汀风春，溪月秋，花繁鸟啼之旦，莲开水香之夕，宾友集，歌吹作，舟棹徐动，觞咏半酣，飘然恍然。游者相顾，咸曰：“此不知方外也，人间也。又不知蓬瀛、昆阆，复何如哉？”时予守官在洛阳，杨君缄书赍图，请予为记。予按图握笔，心存目想，缕梗概，十不得其二三。大凡地有胜境，得人而后发；人有心匠，得物而后开。境心相遇，固有时耶？盖是境也，实柳守滥觞之，颜公椎轮之，杨君绘素之，三贤始终，能事毕矣。杨君前牧舒，舒人治，今牧湖，湖人康。康之由革弊兴利，若改茶法，变税书之类是也。利兴故府有羡财，政成故居多暇日，繇是以馀力济高情，成胜概，三者旋相为用，岂偶然哉？昔谢、柳为郡，乐山水，多高情，不闻善政；龚、黄为郡，忧黎庶，有善政，不闻胜概；兼而有者，其吾友杨君乎？君名汉公，字用，恐年祀寝久，远来者不知，故名而字之。时开成四年十月十五日记。
    ○记画
    张氏子得天之和，心之术，积为行，发为艺。艺尤者其画欤？画无常工，以似为工，学无常师，以真为师，故其措一意，状一物，往往运思，中与神会，仿佛焉若驱和役灵於其间者。时予在长安中，居甚闲，闻甚熟，乃请观於张。张为予尽出之，厥有山水、松石、云霓、鸟兽，暨四夷、六畜、妓乐、华虫咸在焉。凡十馀轴，无动植，无大小，皆曲尽其能，莫不向背无遗势，洪纤无遁形，迫而视之，有似乎水中了然分其影者。然后知学在骨髓者自心术得，工侔造化者由天和来，张但得於心，传於手，亦不自知其然而然也。至若笔精之英华，指趣之律度，予非画之流也，不可得而知之。今所得者，但觉其形真而圆，神和而全，炳然俨然，如出於图之前而已耳。张始年二十馀，致功甚近，予意其生知之艺，与年而长，则画必为希代宝，人必为后学师。恐将来者失其传，故以年月名氏记於图轴之末云。时贞元十九年，清河张敦简画，六月十日，太原白居易记。
    ○记异
    华州下わ县东南三十馀里曰延平里，里西南有故兰若，而无僧居。元和八年秋七月，予从祖兄曰，自华州来访予，途出於兰若前。及门，见妇十许人，服黄绿衣，少长杂坐，会语於佛屋下，声闻於门。兄热行方渴，将就憩，且求饮。望其从者萧士清未至，因下马，自絷缰於门柱，举首忽不见。意其退藏於窗闼之间，从之不见，又意其退藏於屋壁之后，从之又不见，周视其四旁，则墙堵环然无隙缺，覆视其族谈之所，则尘埃幂然无足迹。繇是知其非人，悸然大异之，不敢留，上马疾驱来告予。予亦异之，因讯其所闻。兄曰云云甚多，不能殚记，大抵多云“王允老於此”，观其辞意，若相与数其过者。厥所去予舍八九里，因同往访焉。果有王允者，年老，即其里人也，方徙居於兰若东百馀步，葺墙屋，筑场，艺树仅毕，明日而入，既入不浃辰而允死，不越月而妻死，不逾时而允之二子与二妇、一孙死。馀一子曰明进，大恐惧，不知所为，意新居不祥，乃撤屋拔树，夜徙去，遂获全焉。噫！推而徵之，则众君子谋於社以亡曹，妇人来焚糜竺之室，信不虚矣。明年秋，予与兄出游，因复至是，视允之居，则井湮灶夷，阒然唯环墙在，里人无敢居者。异乎哉！若然者，命数耶？偶然耶？将所徙之居非吉土耶？抑王氏有隐慝，鬼得谋而诛之耶？茫乎不识其由，且志於佛室之壁，以俟辨惑者，九月七日，太原白乐天云。
    ●卷六百七十七
    ☆白居易（二十二）
    ○李陵论
    《论》曰：“忠孝智勇四者，为臣为子之大宝也。”故古之君子，奉以周旋，苟一失之，是非人臣人子矣。汉李陵策名上将，出讨匈奴，窃谓不死於王事非忠，生降於戎虏非勇，弃前功非智，召后祸非孝，四者无一可，而遂亡其宗，哀哉！予览《史记》《汉书》，皆无明讥，窃甚惑之。司马迁虽以陵获罪，而无讥可乎？班孟坚亦从而无讥，又可乎？按《礼》云：“谋人之军师，败则死之。”故败而死者，是其所也。《春秋》所以美狼覃者，为能获其死所。而陵获所不死，得无讥焉？观其始，以步卒，深入虏庭，而能以寡击众，以劳破逸，再接再捷，功孰大焉；及乎兵尽力殚，摧锋败绩，不能死战，卒就生降。噫！坠君命，挫国威，不可以言忠；屈身於夷狄，束手为俘虏，不可以言勇；丧战勋於前，坠家声於后，不可以言智；罪逭於躬，祸移於母，不可以言孝；而引范蠡、曹沫为比，又何谬欤？且会稽之耻，蠡非其罪，鲁国之羞，沫必能报，所以二子不死也。而陵苟免而微躯，受制於强虏，虽有区区之意，亦奚为哉？夫吴齐者，越鲁之敌国，匈奴者，汉之外臣，俾大汉之将，为单于之擒，是长寇雠辱国家甚矣。况二子虽不死，无陵生降之名，二子苟生降，无陵及亲之祸，酌其本末，事不相侔，而陵窍慕之，是大失臣子之义也。观陵答子卿之书，意者但患汉之不知己，而不自内省其始终焉。何者？与其欲刺心自明，刎颈见志，曷若效节致命取信於君；与其痛母悼妻，尤君怨国，曷若忘身守死，而纾祸於亲焉！或曰：“武帝不能明察，下听流言，遽加厚诛，岂非负德。”答曰：设使陵不苟其生，能继以死，则必赏延於世，刑不加亲，战功足以冠当时，壮节足以垂后代，忠孝智勇四者立，而死且不朽矣，何流言之能及哉！呜呼！予闻之古人云：“人各有一死，死或重於泰山，生或轻於鸿毛。”若死重於义，则视之如泰山也；若义重於死，则视之如鸿毛也。故非其义，君子不轻其生；得其所，君子不爱其死。惜哉陵之不死也，失君子之道焉，故陇西士大夫以李氏为愧，不其然乎？不其然乎？
    ○画元始天尊赞（并序）
    元者诸天之先，始者万灵之母，混而成一，强以为名，至哉无上尊，得以是为号。正月二十有三日，德宗神武孝文皇帝在九仙之月遏八音之日也。皇帝教宏元训，业奉真宗，承文祖之贻谋，申孝孙之诚敬，以谓元始天尊者，真仪不远，随相而生，神用无方，应念而至，故命设绘素，展仪刑，五彩彰施，七宝严饰，所以表当宁之瞻仰，感在天之圣神，通元应於希夷，集灵於。词臣承命，跪唱赞云：
    元圣何在天上天，欲往从之无缘。命工设色五彩宣，忽如真相见於前。圣应圣兮元又元，荐百福兮垂万年。
    ○画大罗天尊赞（并序）
    道用无穷，统之者大圣；神化不测，感之者至诚。非图像无以示仪形，非供养无以展严敬。故一念一礼，而福随之。画大罗天尊者，奉为顺宗至德大圣大安孝皇帝忌辰之所造也。皇帝祖元元之风，嗣清净之理，志在善继，心惟孝思，申命工人，彰施绘事，粹容俨若，真相炳焉，凭志诚而上通，垂景福而下济。词臣奉诏，恭为赞云：
    真通之象，孝感之心。率土瞻仰，在天照临。蓄为精诚，发为图画。如从大罗，应念而下。
    ○画大罗天尊赞（并序）
    唐元和己丑岁四月十四日，画大罗天尊一躯成，奉为睿圣文武皇帝降诞之辰所造。惟岁之春，惟月之望，诞千年一圣之始，降百祥万寿之初，电绕枢而夜明，雷出震而时泰。皇帝孝敬寅畏，忧勤劳谦，以谓无疆之休，虽肇自於元圣，莫大之庆，恩广被於群生，爰命国工，俾陈绘事。真相俨若，元风穆如，疑从大罗，感圣而降。至诚上通於一德，景福旁济於万灵，休命耿光，自兹无极。词臣承诏，恭为赞曰：
    大罗天兮高不测，浩无倪兮杳无极。中有圣兮无上尊，惟元德兮可升闻。图相好兮仰高真，诚上感兮福下臻。俾百祥兮与万寿，配圣日兮而长新。
    ○画大罗天尊赞（并序）
    岁正月十九日，顺宗仙驾上升之日月也。皇帝嗣位六载，每及兹晨，斋居孝思，明发不寐。以为元祖之教本乎道，先帝之神在乎天，故画大罗天尊像者，欲以最上胜因，而成本功德也。然则知之者不如念之者，念之者不如仰之者，是用谛念真力，虔仰尊仪，命设色之工，图其仪形，命掌文之臣，赞其功德，达孝诚於天上，致孝理於域中。斯盖宏愿发於我皇，景福荐於先後。稽首奉诏，跪称赞云：
    维大罗兮天上天，维天尊兮仙上仙。高真之鉴照下界，孝敬之心达上元。每一念兮以一仰，感罔极兮福无廛。
    ○驺虞画赞（并序）
    驺虞，仁瑞之兽也。其所感所食，暨形状质文，孙氏《瑞应图》具载其事。元和元年夏，有以驺虞图赠予者，予爱其外猛而威，内仁而信，又嗟旷代不觌，引笔赞之。词曰：
    孟山有兽，仁心毛质。不践生刍，不食生物。有道则见，非时不出。三季已还，退藏於密。我闻其名，徵之於书。不识其形，得之於图。白质黑文，猊首虎躯。是耶非耶，孰知之乎？已矣夫，已矣夫！前不见往者，后不见来者。吁嗟乎驺虞！
    ○貘（读陌，白豹也）屏赞（并序）
    貘者，象鼻犀目，牛尾虎足，生南方山谷中。寝其皮辟瘟，图其形辟邪。予旧病头风，每寝息，常以小屏卫其首，适遇画工，偶令写之。按《山海经》，此兽食铁与铜，不食他物。因有所感，遂为赞曰：
    邈哉奇兽，生於南国。其名曰貘，非铁不食。昔在上古，人心忠质。征伐教令，自天子出。剑戟省用，铜铁羡溢。貘当是时，饱食终日。三代以降，王法不一。铄铁为兵，范铜为佛。佛像日益，兵刃日滋。何山不划，何谷不隳？铢铜寸铁，罔有孑遗。悲哉彼貘，无乃馁而。呜呼！非貘之悲，惟时之悲。
    ○画雕赞（并序）
    寿安令白昊，予宗兄也，得丹青之妙，传写之要。毛群羽族，尤是所长。长庆元年，以画雕贶予，予爱之，因题赞云：
    鸷禽之英，黑雕丁丁。钩缀八爪，剑插六翎。想入心匠，写从笔精。不卵不雏，一日而成。轩然将飞，戛然欲鸣。毛动骨活，神来（一作采）著形。始知造物，不必杳冥。但获天机，则与化争。韩干之马，籍籍知名。薛稷之鹤，翩翩有声。研工核能，较真斗灵。岂无他人，不如我兄。
    ○酒功赞（并序）
    晋建威将军刘伯伦嗜酒，有《酒德颂》传於世。唐太子宾客白乐天亦嗜酒，作《酒功赞》以继之。其词云：
    麦曲之英，米泉之精。作合为酒，孕和产灵。孕和者何，浊醪一樽。霜天雪夜，变寒为温。产灵者何，清醑一酌。离人迁客，转忧为乐。纳诸喉舌之内，淳淳泄泄，醍醐沆瀣；沃诸心胸之中，熙熙融融，膏泽和风。百虑齐息，时乃之德；万缘皆空，时乃之功。吾尝终日不食，终夜不寝。以思无益，不如且饮。
    ○佛光和尚真赞（并序）
    会昌二年春，香山寺居士白乐天，命缋以写和尚真而赞之。和尚姓陆氏，号如满，居佛光寺东芙蓉山兰若，因号焉。
    我命工人，与师写真。师年几何，九十一春。会昌壬戌，我师尚存。福智寿腊，天下一人。灵芝无根，寒竹有筠。温然言语，嶷然风神。师身自假，师心是真。但学师心，勿观师身。
    ○画弥勒上生帧赞（并序）
    南赡部州大唐国东都城长寿寺大刍（一作刍）道嵩、存一、惠恭等六十人，与优婆塞士良、惟俭等八十一人，以太和八年夏受八戒，修十善，设法供，舍净财，画兜率陀天宫弥勒菩萨上生内众一铺，眷属围绕，相好庄严。於是嵩等曲躬合掌，焚香作礼，发大誓愿：愿生内宫，劫劫生生，亲近供养。按本《经》云，可以除九十九亿劫生死之罪也。有弥勒弟子乐天，同是愿，遇是缘，尔时稽首，当来下生慈氏世尊足下，致敬无量，而说赞曰：
    百四十心，合为一诚。百四十口，发同一声。仰慈氏形，称慈氏名。愿我来世，一时上生。
    ○绣西方帧赞（并序）
    西方阿弥陀佛与阎浮提有愿，此土众生与彼佛有缘，故受一切苦者，先念我名，祈一切福者，多图我像。至於应诚来感，随愿往生，神速变通，与三世十方诸佛不侔。噫！佛无若干，而愿与缘有若干也。有女弟子宏农郡君，姓杨号莲花性，发宏愿，舍净财，绣西方阿弥陀佛像，及本国土眷属一部，奉为故李氏长姊杨夫人灭宿殃追冥佑也。夫范铜设绘，不若刺绣文之精勤也；想形念号，不若睹相好之亲近也。即造之者诚不得不著，感不得不通，受之者罪不得不灭，福不得不集。尔时莲花性焚香合掌，跪唱赞云：
    金方刹，金色身。资圣力，福幽魂。造者谁，宏农君。受者谁，杨夫人。
    ○绣阿弥陀佛赞（并序）
    绣西方阿弥陀佛一躯，女弟子京兆杜氏奉为皇妣范阳县太君卢夫人八月十一日忌辰所造也。五彩庄严，一心恭敬，愿追冥福，誓报慈恩。赞曰：
    善始一念，千念相属。绣始一缕，万缕相续。功绩成就，相好具足。金身螺髻，玉毫绀目。报罔极恩，荐无量福。
    ○绣观音菩萨赞（并序）
    故尚书膳部郎中太原白府君讳行简妻京兆杜氏，奉为府君祥斋，敬绣救苦观音菩萨一躯，长五尺二寸，阔一尺八寸，纫针缕彩，络金缀珠，众色彰施，诸相具足。发宏愿於哀恳，荐景福於幽灵，稽首焚香，跪而赞曰：
    集万缕兮积千针，勤十指兮虔一心。呜呼！鉴悲诚而介冥福，实有望於观世音。
    ○画水月菩萨赞
    净渌水上，虚白光中，一睹其相，万缘皆空。弟子居易，誓心归依，生生劫劫，长为我师。
    ○吴兴云鹤赞
    有鸟有鸟，从西北来。丹脑火缀，白翎雪开。辽水一去，缑山不回。噫吴兴郡，孰为来哉。宝历之初，三元四斋。天无微飙，地无纤埃。当白昼下，与紫□偕。三百六十，拂坛徘徊。上昭元贶，下属仙才。谁其居之，太守姓崔。
    ○北齐骠骑大将军高敖曹赞（并序奉敕撰）
    高昂字敖曹，渤海人也，姿体甚异，胆力过人，累经战伐，皆著功绩，官至骠骑大将军仪同三司冀州刺史。其勇敢忠壮，冠於一时，时称为名将。后竟以攻战死於王事，年四十八，赠太尉，谥曰忠武。赞曰：
    敖曹之容，好配子羽。生扬勋烈，死谥忠武。武不顾身，忠不忘主。诚哉选士，无以貌取。
    ○箴言（并序）
    贞元十有五年，天子命中书舍人渤海公领礼部贡举事。越明年春，居易以进士举，一上登第，洎翌日至於旬时。伏念固陋，惧不克副公之选，充王之宾，乃自陈戒於德，作《箴言》曰：
    我闻古君子人，疾没世名不称，耻邦有道贫且贱。今我生休明代，二十有六年，乃策名，名既闻於君，乃干禄，禄将及於亲。升闻逮养，ム公之德，公之德之死矢报之。报之之义靡他，惟励乃志，远乃猷，俾德日修，道日就，是报於公。匪报於公，是光於躬。匪光於躬，是华於邦。吁其念哉！其勖哉！庶俾行中规，文中伦，学惟时习罔怠弃，位惟驯致罔躁求。惟一德五常，陶甄於内，惟四科六艺，斧藻於外。若御舆，既勤衔策，乃克骏奔；若冶金，既砥淬砺，乃克利用。无曰擢甲科，名既立而自广自满，尚念山九仞，亏於一篑；无曰登一第，位其达而自欺自卑，尚念行千里，始於足下。呜呼！我无监於止水，当监於斯文，庶克钦厥止，慎厥终。自顾於箴言，无作身之羞，公之羞。
    ○绩虞人箴（元和十五年）
    唐受天命，十有二圣，业业惕惕，咸勤於政。鸟生深林，兽在丰草，春冬狩，取之以道。鸟兽虫鱼，各遂其生，君民朝野，亦克用宁。在昔元祖，厥训孔章：驰骋畋猎，俾心发狂。何以验之？曰羿与康，曾不是戒，终然覆亡。故我列圣，鉴彼前王，虽有畋游，乐不至荒。高祖方猎，苏长进言，不满十旬，未足为欢，上心忽悟，为之辍畋，故武德业，垂二百年。降及宋，亦谏元宗，温颜听纳，献替从容，及趋出，鹞死握中，故开元事，播於无穷。噫！逐兽於野，走马於路，岂不快哉，衔橛可惧。噫！夜归禁苑，朝出皇都，岂不乐哉，寇戎可虞。臣非兽臣，不当献箴，辄思出位，敢谏从禽。蝼蚁命小，安危计深，苟裨万一，臣死甘心。
    ○磐石铭（并序）
    太和九年夏，有山客赠余磐石，转於履道里第。时属炎暑，坐卧其上，爱而铭之云尔。
    客从山来，遗我磐石。圆平腻滑，广袤六尺。质凝云白，文折烟碧。莓苔有斑，麋鹿无迹。之竹下，风扫露滴。坐待禅僧，眠留醉客。清泠可爱，支体甚适。便是白家，夏天床席。
    ○续座右铭（并序）
    崔子玉《座右铭》，余窃慕之，虽未能尽行，常书屋壁。然其间似有未尽者，因续为座右铭云：
    勿慕贵与富，勿忧贱与贫。自问道何如，贵贱安足云。闻毁勿戚戚，闻誉勿欣欣。自顾行何如，毁誉安足论。无以意傲物，以远辱於人。无以色求事，以自重其身。游与邪分歧，居与正为邻。於中有取舍，此外无疏亲。修外以及内，静养和与真。养内不遗外，动率义与仁。千里始足下，高山起微尘。吾道亦如此，行之贵日新。不敢规他人，聊自书诸绅。终身且自勖，身殁贻后昆。后昆苟反是，非我之子孙。
    ○上元日叹道文
    道本无象，功成强名，生一气之先，为万物之母。吹煦寒暑，阴阳节而岁功成；辅相乾坤，上下交而生物遂。故能阜蕃动植，启迪雍熙，邦家保安，夷夏咸若。今以时殷献岁，节及上元，女道士某等，奉为皇帝焚香行道，敬修功德。伏愿声闻紫极，丕降元休，大庇群生，永康四海，流光垂庆，亿万斯年。
    ○刘白唱和集解
    彭城刘梦得，诗豪者也，其锋森然，少敢当者。予不量力，往往犯之。夫合应者声同，交争者力敌，一往一复，欲罢不能。繇是每制一篇，先相视草，视竟则兴作，兴作则文成。一二年来，日寻笔砚，同和赠答，不觉滋多。至太和三年春，以前纸墨所存者，凡一百三十八首。其馀乘兴扶醉，率然口号者，不在此数。因命小侄龟儿编录，勒成两卷，仍写二本，一付龟儿，一授梦得小儿嵛郎，各令收藏，附两家集。予顷以元微之唱和颇多，或在人口，常戏微之云：“仆与足下，二十年来为文友诗敌，幸也，亦不幸也。吟咏情性，播扬声名，其适遗形，其乐忘老，幸也；然江南士女，语才子者，多云元白，以子之故，使仆不得独步於吴越间，亦不幸也。”今垂老复遇梦得，得非重不幸耶？梦得梦得，文之神妙，莫先於诗。若妙与神，则吾岂敢？如梦得“雪里高山头白早，海中仙果子生迟”、“沉舟侧畔千帆过，病树前头万木春”之句之类，真谓神妙，在在处处，应当有灵物护之，岂唯两家子侄秘藏而已。己酉岁三月五日，乐天解。
    ○代书
    庐山自陶、谢洎十八贤已还，儒风绵绵，相续不绝。贞元初，有符载、杨衡辈隐焉，亦出为文人。今其读书属文，结草庐於岩谷间者，犹一二十人。即其中秀出者，有彭城人刘轲。轲开卷慕孟子为人，轲秉笔慕扬雄、司马迁为文，故著《翼孟》三卷、《豢龙子》十卷、杂文百馀篇，而圣人之旨，作者之风，虽未臻极，往往而得。予佐浔阳郡三年，轲每著文，辄来示予。予知轲志不息，异日必能跨符、杨而攀陶、谢。轲一旦尽赍所著书及所为文，访予告行，欲举进士。予方沦落江海，不足以发轲事业，又羸病无心力，不能遍致书於台省故人，因援纸引笔，写胸中事授轲。且曰：子到长安，持此札为予谒集贤庾三十二补阙、翰林杜十四拾遗、金部元八员外、监察牛二侍御、秘书萧正字、蓝田杨主簿兄弟，彼七八君子，皆予文友，以予愚直，尝信其言，苟於今不我欺，则子之道庶几光明矣。又欲使平生故人知我形体已悴，志气已惫，独好善身喜才之心未死。去矣，持此代书。三月三日，乐天白。
    ○补逸书（并序）
    汤征诸侯，葛伯不祀，汤始征之，作《汤征》。
    葛伯荒怠，败礼废祀，汤专征诸侯，肇徂征之。汤若曰：格尔三事之人，逮於有众，启乃心，正乃容，明听余言。咨尔先格王有彝训曰：“禄无常荷，荷於仁；福无常享，享於敬。”惠乃道，保厥邦；覆乃德，殄厥世。惟葛伯反易天道，怠弃邦本，虐於民，慢於神。惟社稷宗庙，罔克尊奉，暨山川鬼神，亦靡祀。告曰“罔牺牲以供俎羞”，予畀厥牛羊，乃既於盗食；曰“罔黍稷以奉粢盛”，予佑厥稼穑，乃困於仇饷。今尔众曰葛罪，其如子闻。曰为邦者祗奉明神，抚绥蒸民，二者克备，尚克保厥家邦。吁！废於祀，神震怒，肆於虐，民离心。顷绳契以降，暨於百代，神怒民叛，而不颠齐者，匪我攸闻。小子履，以凉德钦奉天威，肇征有葛。咨尔有众，克济厥功。其有敬师徒，戒车乘，敬君事者，有明赏；其有罔率职，罔戮力，不恭命者，有常刑。明赏不僭，常刑无赦。呜呼！朕告汝众，君子监於兹，钦哉懋哉！罚及乃躬，不可悔。
    ○三教论衡
    太和元年十月，皇帝降诞日，奉敕召入麟德殿内道场，对御三教谈论。略录大端，不可具载。
    第一座、秘书监赐紫金鱼袋白居易、安国寺赐紫引驾沙门义休、太清宫赐紫道士杨宏元
    △序
    中大夫守秘书监上柱国赐紫金鱼袋臣白居易言：谈论之先，多陈三教，赞扬演说，以启谈端。伏料圣心饱知此义，伏计圣听饫闻此谈，臣敢略而不言，唯序庆诞、赞休明而已。圣唐御区宇二百年，皇帝承祖宗十四叶，太和初岁，良月上旬，天人合应之期，元圣庆诞之日。虽古者有祥虹流月，瑞电绕枢，彼皆琐微，不足引喻。伏惟皇帝陛下臣妾四夷，父母万姓，恭勤以修己，慈俭以养人，戎夏安，朝野无事，特降明诏，式会嘉辰，开达四聪，阐扬三教。儒臣居易，学浅才微，谬则禁筵，猥登讲座，天颜咫尺，陨越於前。窃以释门义休法师，明大小乘，通内外学，灵山岭岫，苦海津梁，於大众中，能狮子吼，所谓彼上人者，难为酬对。然臣稽先王典籍，假陛下威灵，发问既来，敢不响答。
    △僧问
    义休法师所问：《毛诗》称六义，《论语》列四科。何者为四科？何者为六义？其名与数，请为备陈者。
    △对
    孔门之徒三千，其贤者列为四科；《毛诗》之篇三百，其要者分为六义。六义者，一曰风，二曰赋，三曰比，四曰兴，五曰雅，六曰颂，此六义之数也。四科者，一曰德行，二曰言语，三曰政事，四曰文学，此四科之目也。在四科内，列十哲名，德行科则有颜渊、闵子骞、冉伯牛、仲弓，言语科则有宰我、子贡，政事科则有冉有、季路，文学科则有子游、子夏，此十哲之名也。四科、六义之名数，今已区别，四科六义之旨义，今合辨明。请以法师本教佛法中比方，即言下晓然可见。何者？即如《毛诗》有六义，亦犹佛法之义例有十二部分也。佛经千万卷，其义例不出十二部中；《毛诗》三百篇，其旨要亦不出六义内。故以六义可比十二部经。又如孔门之有四科，亦犹释门之有六度。六度者，六波罗蜜。六波罗蜜者，即檀波罗蜜、尸波罗蜜、羼提波罗蜜、毗梨耶波罗蜜、禅定波罗蜜、般若波罗蜜，以唐言译之，即布施、持戒、忍辱、精进、禅定、智慧是也。故以四科，可比六度。又如仲尼之有十哲，亦犹如来之有十大弟子，即迦叶、阿难、须菩提、舍利弗、迦旃延、目乾连、阿那律、优波离、罗罗是也。故以十哲可比十大弟子。夫儒门释教，虽名数则有异同，约义立宗，彼此亦无差别。所谓同出而异名，殊途而同归者也。所对若此，以为何如？更有所疑，请以重难。
    △难
</div>
    <div class="pagination">
<a href="全唐文_page399.html">上一页</a><span>...</span><a href="全唐文_page395.html">395</a><a href="全唐文_page396.html">396</a><a href="全唐文_page397.html">397</a><a href="全唐文_page398.html">398</a><a href="全唐文_page399.html">399</a><span class="current-page">400</span><a href="全唐文_page401.html">401</a><a href="全唐文_page402.html">402</a><a href="全唐文_page403.html">403</a><a href="全唐文_page404.html">404</a><a href="全唐文_page405.html">405</a><span>...</span><a href="全唐文_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
