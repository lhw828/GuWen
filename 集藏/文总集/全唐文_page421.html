<!DOCTYPE html>
<html>
<head>
    <meta charset="UTF-8">
    <title>全唐文 - 第 421 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 421 页/共 603 页</h1>
    <div class="content">    穆宗厌代，先後向明，公恳请会朝。旋奉俞诏，拜特进行右武卫上将军。公以子牟之恋，常怀魏阙，汲黯之志，惟在汉廷，恳辞北辕，上不能夺，寻除内宅使鸿胪礼宾等使。前代特进，位次三公，居骠骑、仪同之上，非茂勋俊德，曷以处之？迁左神策军中尉兼左街功德使。汉氏京师有南北军之屯，武帝既平百粤，内增七校，今之中尉，实司其任。
    公说《礼》敦《诗》，深知将帅之体，安人和众，实有经武之材，以清净礼缁黄，以慈惠亲戎旅，西方之教不肃而成，北落之卫隐然难犯。吐论必援於经史，耽玩惟志於图书，遇物而泾渭自分，立诚而风雨如晦。权虽侔於卫、霍，主意益亲；宠虽盛於金、张，人心咸悦。非全才旷度，岂能臻於此欤？公志气方强，春秋甚富，将欲扬威瀚海，耀武龙廷，展报国之壮图，恢致君之远略，劳而生疾，恳请辞荣。天子忧吕蒙之未瘳，委景丹之卧镇，近臣挟医而骈至，中使赐药以交驰。心徒倾於太阳，命已迫於朝露，洒血怀感，启手归全，以十一月二十八日，薨於长安来迟里第，享年五十二。遗表献名马、雕鞍、宝器、犀带，臣子之恋，不其至乎？敬宗当宁流襟，废朝三日，赠开府仪同三司，赠绢一千匹，布四百端，钱三千贯。上拟三台之耀，下管九泉之荣，礼命所加，冠于当代。朝廷硕臣，闻必兴叹；和垒故校，相视潸然。昔李将军之殂，人皆流涕，以其信结於士大夫，公近之矣。况公瞑目之後，曾未经旬，变起林光，灾缠霄极，则知日已殁，何罗之衅遂成，许褚既终，徐地之妖莫遏。
    惟公峰峦耸拔，挺秀色於晴霞，律吕含和，流清音於大厦，志必存於经济，量莫挹其冲深，思若涌泉，智如炙果，决胜千里，通知四夷，察情伪之端，达几微之际，故天子虚己以听，询谋允谐。道不取於苟容，言必归於中正，居平而博厚泛爱，临事而感慨立名，体征虏之奉公，得亚夫之守节。公之掌枢也，属穆皇寝疾逾年，公之总戎也，属敬宗朝廷多事，公协和将相，安靖邦家，劲草不摇，乔松自直。《传》称：“公家之利，知无不为，忠也；送往事居，俱无怍色，贞也。”惟公有之矣。惜乎未及中寿，俄归杳冥，景已戢於虞泉，名空留於简册，可不悲哉！
    夫人密国夫人李氏，懿行兰薰，贞风玉莹，荣封石，宠章全德，直体茂於宗姻，洵美光於内则，悲声昼哭，痛结泉扉。有子五人：长曰行立，朝散大夫内侍省宫闱局令上柱国彭城郡开国伯赐绯鱼袋；次曰行深，中散大夫内侍省给事赐紫金鱼袋；次曰行元，（阙四字）赐绿；次曰行宣，朝散大夫内府局丞上柱国（阙四字）；次曰行（阙四字）。咸以壁之姿，藻身文囿，鸿鹄之志，矫翼禁林，朱紫连华，闺门雍睦。忠出於孝，负五龙之俊才；丧过乎哀，有二连之深戚。粤以太和元年十一月十四日，即幽窆於川之西，礼也。青鸟启兆，悲垄树之长阴，白鹤浚风，嗟吊宾之遽返，永图丕绩，乃篆贞珉。铭曰：
    皇王圣化，仰法星枢。始自丝忽，风行八区。谁参其任，公实帝俞。出吐君命，入赞臣谟。（其一）
    惟後建邦，外分蕃岳。奥则淮壤，雄惟朔漠。谁护其军，公多智略。恒瀚既宁，王猷允若。（其二）
    汉家宫室，上应太微。布列环卫，恢张武威。谁司其柄，公达戎机。英王流眄，忠贤是依。（其三）
    内外之寄，安危所注。惟公全德，乃畅机务。美璧良，瑞质凝素。霜戟宝刀，森然辉库。（其四）
    天挺奇志，贞若浑金。出入三纪，贤明一心。寒松在，霜霰宁侵。皇泽之厚，川流比深。（其五）
    赵孟忄曷景，光音遂远。长卿病，药石皆晚。灵芝难驻，奇香莫返。光碎珠泉，芳消兰畹。（其六）
    卤薄诏葬，城阙之东。列旌旗於素，凝箫挽於朔风。落槭之霜叶，收离离之晚鸿。时一往兮舟壑逝，魂归来兮松柏中。（其七）
    ○唐故开府仪同三司行右领军卫上将军致仕上柱国扶风马公神道碑铭
    夫垄坻长松，必备明堂之制；荆岑璞玉，终为大国之宝。士或起渔钓而遭时会，亦有披荆榛而赞王业，求之古昔，何代无贤？太和六年，开府仪同三司右领军卫上将军致仕上柱国岐山公实封三百户扶风马公以侯印罢归。至开成六年九月四日，薨於永嘉里第，享年六十三，诏赠扬州大都督。明年二月八日，以卤簿鼓吹葬於京兆灞陵之原。马公即国之尽忠卫主之臣也。公讳存亮，字季明。大父瑾，皇银青光禄大夫；考操，皇朝议郎房州长史。公之先族赵奢，尝以百万劲兵，号为马服，制秦吞魏，因而氏马。厥後文武派分，英华不绝，武则伸威百蛮，铸铜而表海，文则研道六经，施帐而授业。公继前业，蔚为茂器，终始一贯，贞明六朝。
    德宗时弱冠筮仕，风仪夙成。帝欲分绮季之劳，翼皇储之重，於是暂离武帐，出侍龙楼，赞兰英结之馨，规桐叶剪圭之戏，此则史册之保护也。帝欲秩出纳之司，纠梯航之贡，於是副宏羊而实天库，佐安国而裨水衡，此又孔仅之方略也。帝欲具饰车旗，宣明衣服，公於是典其寮き，重立规模，叠烟霞以散王侯，卷虹霓而给妃後，卿霭施彰於五骆，日华摇裔於九ヵ，此又叔孙通之文物也。帝欲顺时巡以察风俗，先品实以奉园陵，公於是广灵囿以树农功，采宫以列珍馔，法後稷播种之道，遏啬夫捷给之词，此又卜式之理上林也。帝欲昆夷即序，士马无哗，公於是秩视玉钤，荣加金钮，以奇谋而协上将，以忠恳而畅皇猷，尺籍伍符之勤，训马简士之要，虽程功於卫霍，终归美於程李，此又许历之副赵奢也。
    元和十三年，公自神策军副使诏受云麾将军左临门卫将军知内侍省事兼左街功德使。公於是金汤天垒，雷电皇威，斥游惰於五营，取材能於七萃，备牙爪则数逾十万，竭心膂则酬必九迁，貔貅虎豹之师，鹅鹳鱼丽之训，文茵贝胃之盛，羽葆灵之饰，奉元会则雪霜委积於殿廷，侍郊邱则锦绣施张於原野。公璋挺器，礼乐资身，辇下无睚眦之徒，辕门多温恭之士，知吕蒙於行阵，重於《诗》《书》，晋代名卿，咸授赵衰之举，汉朝武略，多由去病之门，此又方召之佐宣王也。
    敬宗时宫掖元虞，蜂虿暴起，尘惊玉座，熊突彤闱，良媛以罗袂当冲，侍臣以药囊捍患，宸虑未经於细柳，天行俄及於窒皇，何罗之衅始萌，日之心已动。公於是览羲皇之辔，驻丰隆之驭，关（阙）璧而纳（阙）日，辟兽落而留六龙，指挥殄寇之兵，调停太官之膳，群凶既成於京观，庶官方及於乘舆，公乃率元甲而清紫微，奉翠华而入黄道，此又耿安君父清妖孽也。於是真食井赋，纪功常，文锦玉带，绸缪蕃锡。公辞荣畏满，名遂身退。坐樽俎而监淮海，卫之忠勤也；驰轺车而款天阙，子牟之诚恋也；捐宠绥而授松贾，杨王孙之达命也；归乡里而散金帛，苏季子之行义也。庆忌嫉邪之心，万石周慎之志，保贞廉而碎首，恶谗慝而亡身，思患睹漏河之初，知机见履霜之渐，士君子所以推公之明识也。公始罢淮南监军使，诏除内飞龙使。荏苒一纪，劬劳六闲，朝习华骝，暮巡栈皂，无窃辔诡衔之患，遂翘足交颈之安，瘁精爽於北辰，播芳烈於来代。旋以股肱近地，河关要津，爰辍信臣，再监戎旅。绣衣昼行於阡陌，金俎暮奠於松楸，为子为臣，忠孝备矣。既而以疾告老，乞还京师，累表抗辞，留中未下。天子眷怀耆旧，注意贞良，久而乃从，不夺其志。此又终始之大节，古今之至人。
    长庆初，某忝职内廷，获睹公之仪表，玉山峻岭，琼树高柯。霍子孟资性端庄，进有常处；张子孺小心畏忌，每远权势。御札盈几，天香满衣，骖八骏而幸元洲，捧六钧而殪青兕，勋名光焯，当代莫俦。
    夫人岐国夫人王氏，宝剑早沉於清渭，珠光先於黄泉，嗣子琼林使朝议大夫行内侍省奚官局令上柱国扶风郡开国公食邑二千户袭重封一百五十户赐紫金鱼袋元某，夙禀英才，早闻《诗》《礼》，守公法度，以绍家风。次子幽州监军使朝议大夫行内侍省内仆局令上柱国赐绯鱼袋元贯、朝议大夫奚官局令上柱国赐绯鱼袋元偿、儒林郎守内侍省内府局丞上柱国元真等，金貂相映，朱紫交辉，凤毛归美於一门，骥足皆期於万里。以某知公故事，见托斯文，刻石路隅，庶纪佳绩，俾後代知天子闻鼓鼙而忆名将，鉴丹青而思老臣。乃为铭曰：
    明堂巍巍，天驷前施。木帝乘马，是能星驰。鸣蜀（阙二字），车马是司。赵秦同出，後有（阙二字）。马服生赵，（阙四字）。战国更霸，迭相盛衰。赵困长平，秦始开基。刘累远孙，剪秦无遗。刘即范氏，累乃龙师。厥派绵绵，寻源乃知。贞元年中，公侍丹墀。一善及物，知无不为。进退谔谔，行无越思。明明六圣，信任不疑。赫赫贞臣，颠危必持。理身清净，成国雍熙。实本兵柄，左右皇威。内训七萃，七萃如貔。外遏百蛮，百蛮以绥。冬有爱日，人心所归。疾风劲草，舆论钦之。始去禁卫，万夫涕Д。逮总天厩，六闲允厘。尽瘁事国，形神久疲。监视诸侯，琴书自怡。金印组绶，去之若遗。陶径潘园，优游在斯。长庆六年，诏树丰碑。上将刻字，文以好辞。後十六年，荩臣其萎。原阡松贾兮霜露已滋，苑池台榭兮榛芜可悲。睹尘根兮空嗟蔓草，篆贞珉兮攸鬼色丝。
    ○幽州纪圣功碑铭（并序）
    幽州卢龙军帅检校尚书右仆射张公仲武，往年修献捷之礼，今岁有铭勋之请。二者君子韪之。岂不以诸侯有四夷之功，献其戎捷，《春秋》旧典也；宗周纳肃慎之贡，铭於苦矢，天子令德也。斯可以为元侯表，可以为後世法。圣上嘉其动而中礼，乃命宰臣采其元功，传於史。臣德裕乃敢言曰：
    夫兵者，所以除暴害也，爱人则恶其为害，禁暴则恶其为乱，虽睿智不杀，化之以神，至德允怀，招之以礼，然《书》有猾夏之戒，《传》有修刑之训，虞舜四罪，乃成大功，文王一怒，以至无侮，非德教之助欤？仁圣文武章成功神德明道大孝皇帝熙我文典，焕乎光明，极象外之微，臻於至道，鼓天下之动，致於中和，虑必钩深，退而藏密，故能神机独照，伐未兆之谋，威光远震，制不羁之虏。当其时也，烽燧迭警，羽书狎至，人心大摇，群师沮气。皇帝以轩後之威神，汉高之大略，光武之雄断，魏祖之机权，合而用之，以定王业，此议臣所以不敢望於清光也。倬哉！天地应而品物生，君臣应而功业成，故龙跃而云从，鹤鸣而子和，方叔伐猃狁，蛮荆来威，安远击车师，西域振服，宜有良将，殿於朔边。张公礼阅战器，书成《传》癖，张促孝友，子孺塞泉，流落不偶，光景未耀。明主雅闻奇志，持印而拜将军，遥推赤心，筑坛而命元帅，拔自雄武，授之蓟门。果能精诚奋发，策虑Τ臆，千里献筹，一心忧国。则知龙颜善将，任人杰而不疑，日角好谋，叹敌国而强意。
    回鹘者，本北狄之裔也，或曰獯狁，或曰山戎，五帝所不能臣，三王所不能制，前史载之详矣。暨薛延陀之败也，酋帅吐迷度率众款塞，太宗幸灵武纳降，立回鹘部落，置瀚海都督，因我封殖，遂雄北方。代宗之戡内难也，叶护以射雕之士，亲护戎旌，亦由羌{髟矛}率师以翼周，北貊枭骑以助汉，既殄大憝，乃畴厥庸，特拜叶护司空，岁赐缯二万匹。厥後饰宗女以配之，立宫室以居之。其在京师也，瑶祠云构，甲第棋布，栋宇轮焕，衣冠缟素，交利者风偃，挟邪者景附。其翕侯贵种，则被我文绘，带我金犀，悦和音，厌珍膳，蝎蠹上国，百有馀年。既而桀骜元亲，天命不佑，僭侈极欲，神道恶盈，本国荐饥，畜产耗半。黠戛斯蹙因利乘便，遂焚龙庭，区落萧条，阴磷青荧。
    今之乌介可汗，亡逃失国，窃号沙漠，非我册命，自为假王。其来也，羡漫阴山，睥睨高阙，元塞之下，氛雾蔽天，质贵主以前驱，依大国而求援，或丐我米Я，救其饥人，或邀我甲兵，复其故地，外虽柔服，内有桀心，因行人致辞，征呼韩故事，愿居光禄塞，急保受降城。其下有二部，曰赤心宰相、那颉啜特勒。赤心者，天性忿鸷，戎马尤盛，初与名王け没斯首谋内附，俄而负力怙气，潜图厉阶，为け没斯所绐，诱以俱谒可汗，戮於帐下，其众大溃，东逼渔阳。
    上乃赐公玺书，授以方略。公以室韦悍亟之兵，近我边鄙，俾其侦逻，且御内侵，寻以征役不供，为虏所败。由是介马数万，连亘幽陵，伏精甲於松，布穹庐於碛卤，散若飞鸟，止如长云，火燎於原，不可向迩。公激义气以虹贯，发精诚而石开，奇计兵权，密授髦俊，乃命介弟仲至与裨将游奉寰、王如清、左敌万、李君庆、张自荣、高守素、李志操率锐兵三万，建旆而前。介胃雪照，戈矛林植，命以义殉，壮由师直，声隆隆而未泄，欲逐逐而不食，戢以听命，严而有威。公曰：“险道倾仄，且驰且射，胡兵所以无敌也。致之平原，勒以方陈，我师可以逞志也。”於是据於莽平，环以武刚，首尾蛇伸，左右翼张。轻骑既合，奇锋横骛，如摧枯株，如搏畜兔，摄者弗取，陆梁者皆仆，虏王侯贵人，计以千数。然後尽众服听，悉数系累，谷静山空，靡有孑遗，橐驼是，风泽而散，旃墙幕，布野毕收，马牛几至於谷量，虏血殆同於川决，径路宝刀，祭天金人，奇货珍器，不可殚论。乃命从事李周瞳驰传上奏，又命牙门将周从继献戎俘。皇帝受而劳之，群臣毕贺。昔长平七征，骠骑六举，窦宪合氐羌之众，陈汤揽城郭之兵，或生灵减耗，士马物故，或邀功救罪，矫命专征，然犹告类上帝，荐功清庙，顾视二汉，不其恧欤。
    以公威动蛮貊，功在漏刻，因命为东面招抚回鹘使。先是奚、契丹皆有虏使监护其国，责以岁遗，且为汉谍，自回鹘啸聚，靡不鸱张。公命裨将石公绪等谕意两部，戮回鹘八百人。虽介子讨罪於龟兹，班超行诛於鄯部，未足俦也。回鹘又遣宣门将军等四十七人诡辞结欢，潜伺边隙。公密赂其下，尽得阴谋，且欲驰入五原，尽驱杂虏。公逗留其使，缓彼师期，竟得人病马，缩衄而退，挫锐解纷，ム公善计。今乌介自绝皇泽，莫敢近边，并丁令以图安，依康居而求活，尽徙馀种，屈意黑车，寄托远遁，流离饥冻。黑车亦倚其威重，迫协诸戎，造谋藉兵，解仇交质。自谓约赍深入，汉将取而未期，渡幕轻留，王师往而不利。公以壮猷远驭，长计羁縻，不俞避嫌之便，终飞致敌之术，将时动而得隽，岂岁数而胜微。矧乎明主仗将帅为爪牙，戎狄为鼠彘，方猎猛敌，不玩细娱。非周宣无以成召虎之勋，非汉宣无以听营平之计，勖哉上将，光我中兴。公前後受降三万人，特勒二人，可汗姊一人，都督外宰相四人，其他侯王骑将，不可备载。王褒以日逐归德，称为人瑞，班固以稽落荡寇，大振天声，孰若天子神武，百蛮振慑，乘其蹙困，临以兵锋，刈单於之旗，纳休屠之附，非万里之伐，无三年之勤，巍乎成功，辉焯後代。宜刻金石，以扬鸿休。铭曰：
    太和之初，赤气宵兴。开成之末，彤云暮凝。异鸟南来，胡灭之征。北夷飙扫，厥国土崩。逼迫迁徙，震我边鄙。长蛇去穴，奔鲸失水。上都蓟门，兵连千里。曾不畏天，犹为骄子。丐我边谷，邀我王师。假我一城，建彼幡旗。归计强汉，郅支词。狼顾朔野，伏莽见羸。雁门之北，羌戎杂处。氵戢氵戢群羊，茫茫大卤。纵其枭骑，惊我牧圉。暴若豺狼，疾如风雨。皇赫斯怒，羽檄征兵。谋而泉默，断乃雷声。沉机变化，动若神明。沙漠之外，虏无隐情。渔阳突骑，燕歌壮气。赳赳元戎，耽耽虎视。金鼓誓众，干旄蔽地。爰命介弟，属之大事。翩翩飞将，董我三军。禀兄之制，代帅之勤。威略火烈，胡马星分。戈回白日，剑薄浮□。天街之北，旄头已落。绝辔之野，蚩尤未缚。俾我元侯，恢宏远略。取彼单於，系之徽索。阴山寝烽，亭徼弓。万里昆夷，九译而通。蛮夷既同，天子之功。儒臣篆美，刊石垂鸿。
    ○武宗改名告天地文
    臣缵承丕绪，励翼七年，不敢怠荒，以思无逸。北制强虏，东剪叛徒，享此鸿名，实由元造。尝欲述帝尧之典，钦若昊天，修周武之法，建用皇极，成於王道，以黜异端。释氏之教，兴於戎狄，悖君臣之礼，废父子之亲，耗蠹蒸人，殚竭物命。宣尼垂训，不语怪神，因而渐除，咸一於正，袭前圣之业，灿而光明。臣之本心，谅在於此。伏以《书》载五行，当被水土，名有五义，不以山川，後之称名，稍违古典。今则循汉宣之故事，禀皇祖之贻谋，采用离明，以符一德。又臣近因微恙，已及二时，感此阳和，物皆畅茂，未逢勿药之喜，独有向隅之忧。如臣政教不明，宜有阴谴，刑罚不中，未合天心，伏愿舍咎愆，许臣改悔，永保宗庙，以安邦家，所疾日瘳，平复如旧，五星度理，百福来臻。敢不克己厉精，祗事上帝，洗心斋戒，严奉神。恳陈至诚，仰望照鉴。
    ○祈祭西岳文
    惟神作镇中土，据於西陲，积高炳灵，宅神明之奥，少阴协德，成天地之功。恭闻烈祖元宗，御历永年，祭必受福，秘感昭赛，金刻犹存。近者阴泽稍愆，宿种未茂，精意才达，甘液骤零，既纾播种之勤，已获流根之润。今因报德，再竭至诚。某缵奉丕图，勤劳七载，恭己思道，岂敢怠荒。属黠虏南侵，震惊朔野，兵烽一举，毳幕皆焚，潞子婴儿，枭首魏阙，参墟叛将，而缚垒门，成此武功，无非幽赞。又以释氏之教，出於西夷，弃五常之典，绝三纳之常，殚竭财力，耗蠹生人。黜其异端，以正王度，庶可复古，谅非近名。属以忽於所慎，寒署成疾，旷时且乖於勿药，昧旦徒切於求衣。如某政孝不明，宜有阴谴，刑罚不中，未合天心，实希明神，许其改悔，永保宗庙，以安邦家，所疾日瘳，平复如旧。昔成汤自咎者六，霖雨消灾，宋景善言者三，法星退舍，至诚所感，前史昭然。诚信不欺，恃神正直，敢不誓於丹腑，严奉明灵，敬陈忠恳，伏望灵鉴。
    ○祭唐叔文
    维元和十二年岁次丁酉六月己未朔二十一己卯，河东节度使检校吏部尚书平章事张宏靖，敢昭告於晋唐叔之灵。惟神娠母发祥，手文为信，殪徒林之兕，以启夏墟，受密须之鼓，以疆戎索，岂止削桐无戏，归禾有典，宜在晋蕃育，与周盛衰。况式瞻西山，神灵是宅，每廷烟夜簇，岚气朝齐，必肤寸而合，油然以遍，蓄泄在我，神宜主之。属淮雨为灾，粢盛将废，是用率兹祀典，以荣宫。伏愿降福蒸人，撤兹阴，俾三农有望，万庾斯丰，永储牺牲，以答神贶。尚享。
    馀元和中掌记戎幕，时因晋祠止雨，太保高平公命馀为此文，尝对诸从事称赏，以为征唐叔故事迨无遗漏。今遇尚书博陵公移镇北都，辄敢寄题庙宇。会昌四年三月十五日，司徒兼门下侍郎平章事李德裕。
    ○祭韦相执谊文
    维大中四年月日，赵郡李德裕，谨以蔬醴之奠，敬祭於故相韦公仆射之灵。呜呼！皇道咸宁，藉於贤相。德迈皋陶，功宣吕尚。文学世雄，智谋神贶。一遘谗疾，投身荒瘴。地虽厚兮不察，天虽高兮难谅。野掇涧，晨荐鬯。信成祸深，业崇身丧。某亦窜迹南陬，从公旧丘。永泯轩裳之顾，长为猿鹤之愁。嘻吁绝域，寤寐西周。倘知公者，测公无罪。不知我者，谓我何求。其心若水，其死若休。临风敬吊，愿与神游。呜呼！尚飨。
    ●卷七百十二
    ☆李渤
    渤，字之。洛阳人。励志不仕，隐嵩山。元和初，以山人徵为左拾遗，不赴。九年，召为著作郎。穆宗朝累迁谏议大夫。敬宗立，转给事中，出为桂管观察使。太和五年以太子宾客徵。卒年五十九。赠礼部尚书。
    ○上封事表
    臣渤言。臣伏见今月一日赦，闻中外僚例应有策略可济时者，悉许上陈，无有所隐。臣窃以陛下登极已来，擢自岩野者，惟一人而已。臣感殊奖，不合私身，身既不私，岂宜爱死。若臣者，得死於义，则荣於生远矣。以元和九年十二月二十六日奏平贼三术，并皆请不舍元济，其上是感，其次是守，其下是战。又言感不成不失为守，守不成不失为战，此求庙战，为陛下万全之谋也。其直言必战者，是见无礼於君，如鹰之逐鸟雀，奋不顾身，真陛下义勇之臣也。昔汉代先零羌反，赵充国守屯田，辛武贤请讨袭，宣帝两行之，虽各成本功，岂如陛下雄迈独断，竟斩灭凶虏。则微臣前者上言，为国之道也。今扫清淮西，是陛下之圣也，社稷之福也。臣独不胜恳款，愿朝廷增修德政，以享外宁之功，辄复自忘幽朴，远献刍言，冀以尘露，少裨海岳。窃以陛下天纵生知，又嗜学不倦，故臣敢依托经史，敷陈下情，特乞圣慈容其迂繁，曲赐终览，则疏退小臣，死骨不朽矣。臣某中谢。
    臣昔负薪，偷暇读书。至《周礼》见春官外史掌三皇五帝之书，即楚灵王所谓《三坟》《五典》是也。《书叙》又云：“三坟言大道也，五典言常道也。”然则三五之君，君之至者矣。臣曾学《易》，见三皇之道；加之以《书》，见五帝之德；加之以《诗》《礼》，见三王之仁；加之以《春秋》，见五霸之义。寻《战国策》，极於隋史，见沿代得失，参以百家，统以九流，又遗其繁华，摭其精实，收视黜听，顺其所自，故游涉中理也。仿佛三皇之化，自冥於天。天法道者，不疾而速，不行而至，范围天地，曲成万物。《易》称先天而天不违，又云：鼓万物不与圣人同忧。是三皇在上，至朴未散，天下大同，无思无为逍遥而已。五帝之教，自冥於地。地则天者，其德广运，乃圣乃神，乃武乃文，《书》曰：“天聪明自我人聪明，天明畏自我人明威。”孔子曰：“唯天为大，唯尧则之”是也。五帝在上，惟精惟一允执厥中，百姓不知，其德至矣。三王之政，自冥於仁，仁效地者，不识不知，无思不服，本以六德六行，文以五礼五乐。孔子曰：“以仁理人，”又曰：“克己复礼，天下归仁焉”是也。三王在上，上仁下义，仁义相感，天下太和，故行苇天保之诗作。成康袭政，刑措四十年。至於五霸，力义统盟，功过糅驳，伤坏王猷。秦政贼隳周法，划去井田，残蚀六国，知及之，仁不能守之，故二世而亡。汉高帝宽仁大度，与人同利，任能使，善听纳，竟甸万国。孔子曰：“其或继周者，虽百代可知也。”彼萧、曹辈，生於秦，长於秦，习於秦，惑於秦，不尽刷秦恶，特见制度，与夫三代联辉，此其未至也。然皆根於忠朴与清静，其世代长久者亦在此。文帝躬约素德，罢构露台，却千里马，熙然与刑措无异。贾谊尚以为皇号甚美，论德不称，岂非兼以造程裁范，未抵大中欤？景、武、昭、宣，亦各有美，皆以乐贤从谏，风流无穷。元、成、哀、平，过有轻重，皆以黜贤嬖佞，稔叠亡国。光武皇帝跃白水，乘旧德，贼莽百万，且溃且溺，又平赤眉、铜马、陇蜀诸寇，非项氏等夷。其佐命与三杰亦异，扌交其武踪，功次高祖。若乃稽古宅周，勋臣寿，儒学光，教化浃洽，躬践理平，自牧以谦，自勤以劳，兢兢若不及，过矣无次也。明帝孝思，敦九族，旰食以达幽枉，无幸私，舞矜色。章帝性仁厚，行春令，建胎养法，赋贫人以苑地。和帝抑符瑞，省贡献，有明、章馀风，皆洛都之令主。自殇已下，不足徵也。桓、灵不道，群丑侵政，诛灭贤俊，流毒蒸人，鬻官於朝，列肆於内，群盗大起，腥闻在上，赤帝之祚，其亡也忽焉。蜀先主任托孔明，有仁人风烈。魏文帝席父业，擅妄大言，轻议舜、禹，摧末疏本，其昏塞剧矣，然灾眚罪己，罢劾三公，终制省薄，亦足称也。此外无他胜略，继以荒允邻豪，敌臣奸雄，延数代而亡，实为幸矣。晋武承三叶权力，通一淮海，焚怪服，让泥金，容刘毅直辞，辉光蔼然。然违钦言峤议，使黼衣左衽，数百年华风不振者罪亏（疑）矣。南北分朝，质文术背。造邦者挺雄才，骋奇算，约之以勤俭，必有夏吕之功焉。残国者皆淫逸其心，猜毒溺私，移之以务禽奢奔，必有共、鲧之败焉。嗣主善恶紊驳，三者拟诸二汉，凶或逾之，美不及者也。大概吴风巧，其失也浮；虏俗愚，其失也鄙滞。名不胜质，故陈灭於隋。昔汉世祖帝陇蜀，更诏以书，贵服其心，耻以虚为胜也。何以造以岛夷索虏相济，得不愧颜於让畔通乐乎？
    自隋没唐祚，十一帝颁春，响二百年矣。革土垂号，亚姬敌刘。但房、杜病同萧、曹，祖述秦、汉，宪章周、隋，使周邵得擅美於前代者，龟玉毁於椟中矣。乃元宗中兴，崇敏直，敏未达，直不深，皆辅理名才，不宜责以经国也。李林甫元载媚君以佞谀，迷君以嗜好，引同诛异，封其邪志，致逆羯启衅，燎原不灭者，非二子而谁，异代同愆，其污三纪，遂使朝多忌讳，俗尚苟容，波惊□挠荡动未息。
    《易》曰：“通其变，使人不倦。神而化之，使民宜之。穷则变，变则通，通则久。自天之，吉无不利。”窃闻至德以来，天下常思太平，君臣之心，非不恳切。迄於今来未称者，是人倦而不知变，虽君侪尧、禹，臣越伊、周，诏如《尚书》典诰，日下既不行之，行之亦何由得通且久乎？《易》曰：“化而裁之存乎变，推而行之存乎通，神而明之存乎其人。默而成之，不言而信，存乎德行。”天祚圣唐，以变通之数遗陛下，顺而革之，则悠久大历，必自此而更始矣。臣观前代嗣帝，功未有如陛下今日之盛也。宜乘今戮淮寇之势，以德制恒兖，则恩威兼畅矣。恩威兼畅，而又加之以舍小过举贤才，则陛下虽欲让太平之勋美，臣知必不得，明矣。伏望廓开圣德，以拨乱意自兼，剧秦灭政，志於炎昊间，再造鸿业，与天地惟新，驰之於无穷。昔舜禹以匹夫宅四海，其烈如彼；今圣代以五朝营太平，其难如此。臣又窃闻之，陛下使工伎必能，是不欲其两伤也。如此推而进之，则建皇极，致雍熙，如指诸掌乎。臣疑宰相公卿蕴其略，但启沃之次第未及，使陛下翘思文、武，凝望殷、汤。主忧臣辱，孰不愤叹！今陛下蹈道据德，安仁存义，则三皇五帝三王五霸之美兼矣；与人同利，从谏如流，尚约素，斥珍奇，则汉高孝文之美兼矣；尊儒学，兢兢若不及，幽枉必达，无幸私，无矜色，则光武、孝明之美兼矣；任托不惑，容受直言，则蜀先主、晋武之美兼矣。约以高祖、太宗之善训，贯以陛下之明圣，总萃前美，混论消息，融而为至德，发而为元化。以王道为尺，以大中为刀，度时之宜，裁酌古今，引知荡冤，驱末还本。正六官，叙九畴，举《王制》，仿《月令》，调兵食，崇孝悌，孰九族，辟谏路，显儒学，退文华，黜选举，复俊造，定四人，省道释。明刑以行令，理兵以御戎。然後经之以礼乐，纬之以道德，推诚信以化之，播风雅以畅之。坐明堂，登灵台，休息乎祥气之间，陛下袭羲轩於上，公卿侪稷契於中，黎元欢鼓腹於下。挹甘露，漱醴泉，禽畜四灵，不为难矣。臣愚寡闻，不识远大，伏望下宰相公卿大夫议之。如瞽言可采，伏乞搜岩封野，博引海内巨儒耆德元识明断之士，大开学馆，与朝贤参讲，令其稽古应时，据经更俗，仍使切磋周洽，复出精义，重作制度，使合乎宣父继周之旨。夫正气振，彼承家鼠寇，戎狄裔夷，若槁叶迎霜，轻冰涉暑，瞥然已去，闲然已亡，固不足尘於圣虑矣。
    今臣谨竭管见，献五事如後，是非疏密，悬在天鉴，蕞尔昏塞，何能自分。若乃沿革次第，时政所切，伏计宰辅必已详奏，亦不敢更言。臣今幸生圣代，又曾谬处谏垣，逢中兴将启之期，知太平必成之术，实惧不言为罪也。狂鼓微臣，不胜感恩中愤之过，谨勒承人某奉表被露丹恳以闻。臣渤诚惶诚恐。
    ○处理投匦人奏
    应进状人论事，大者请分析闻奏，次者请申中书门下，小者请各牒诸司。诸司若处理不当，复来投匦者，即请具事繇闻奏。如投匦人有欺枉，责问得情状，请本罪之外，更加一等。又宝应元年六月敕，如有告密人登时进状，分付金吾留身待进止。今缘匦院无械系之具，忽虑凶暴之徒，难以理制，请勒安福门司领付金吾仗留身，然後牒送御史台京兆府，冀绝凶人喧竞。
    ○论只日视事奏
    事君之义，有犯无隐，陈诚启沃，不必择辰。今群臣敷奏，乃候只日，是毕岁臣下睹天颜，献可否者能几何？
    ○考校京官奏
    宰臣萧亻免、段文昌、崔植等。当陛下君临之初，首任宰相，安危理乱，决在此时。况陛下思天下和平，敬大臣礼切，固未有昵比左右，侈满自贤之心。而宰相之权，宰相之事，陛下一以付之，实宣化理千载一遇之时也。此时若失，恐更无时。而亻免等上不能推至公，申炯戒，陈先王道德以沃君心，又不能正色匪躬，振举旧法，复百司之本，则教化不立矣。臣闻政之废兴，在於赏罚。亻免等作相已来，未闻奖一人德义举守官奉公者，使天下在官之徒有所劝；又不能黜一人职事不理持禄养交者，使尸禄之徒有所惧。如是则刑法不立矣。邪正莫辨，混然无章，教化不行，赏罚不设，天下之事，复何望哉？一昨陛下畋游幸骊山，宰相与翰林学士是陛下股肱心腹，宜皆知之。亻免等不能先事未形，忘躯恳谏，而使陛下有忽谏之名，流於史册，是陷君於过也。孔子曰：所谓大臣者，以道事君，不可则止。若亻免等言不行计不从，须奉身疾退，不宜尸素於化源。进退戾也，何所避辞。其萧亻免、段文昌、崔植三人并翰林学士杜元颖等，并请赐考中下。御史大夫李绛、左散骑常侍张惟素、右散骑常侍李益等，谏幸骊山，郑覃等谏畋游，是皆恐陛下行幸道途渐远，自此恣情无度。又思马有衔橛不测之变，风寒生疾之忧，急奏无所诣，国玺委妇人中幸之手。绛等能率御史继以两省官大谏於朝，有恳激事君之礼，可以诫无言者。其李绛、张惟素、李益三人，请赐上下考外，特与迁官，以彰陛下优忠赏谏之美。其崔元略冠供奉官之首，合考上下；缘与于上下考，于以犯赃处死，准令须降，请赐考中中。大理卿许季同任使于、韦道冲、韦正牧，皆以犯赃，或左降或处死，合考中下；然顷陷刘辟之乱，弃家归朝，忠节明著，今宜以功补过，请赐考中中。少府监裴通职事修举，合考中上；以其请追封所生母而舍嫡母，是明罔於君，幽欺其先，请赐考中下。伏以昔者宰夫入寝，擅饮师旷李调，今愚臣守官，请书宰相翰林学士中下考，上爱圣运，下振颓纲，故臣惧不言之为罪，不惧言之为罪也。今其三品官考，伏缘限在今月内进，辄先具如前。其四品已下官，续具条疏闻奏。
    ○谏晏朝
    今日入阁，陛下不时见群臣，群臣皆布路跛倚。夫跛倚形诸外，则忧思积诸内。忧倦既积，灾衅必生。小则为旱为孽，大则为兵为乱。礼三谏不听则逃之，陛下新即位，臣至三谏，恐危及社稷也。
    ○奏请停徵久远逋悬疏
    伏奉诏敕云，度支使所奏，令臣设计徵填当州贞元二年，逃户所欠钱四千四百二十贯。臣当州管田二千一百九十七倾，今已旱死一千九百顷有馀。若更勒徇度支使所为，必惧史官书陛下於大旱中徵三十六年前适悬，臣任刺史，罪无所逃。臣既上不副圣情，下不忍鞭笞黎庶，不敢轻持符印，特乞放臣归田。
    ○论中人击崔发疏
    县令不合曳中人，中人不合殴御囚，其罪一也。然县令所犯在恩前，中人所犯在恩後，中人横暴，一至於此。是朝廷驯致使然，若不早正刑书，臣恐西夷之人，及藩镇奏事，传道此语，则慢易之心萌矣。
    ○请免渭南摊征逃户赋税疏
    臣自出使，力求利病。窃知渭南县长源乡本有四百户，今才四十馀户。阌乡县本有三千户，今才有一千馀户。其他州县，大略相似。其弊所自，起于摊逃。约十家内有一家逃亡，即摊赋税使九家共出。税额长定，有逃即摊，似投石井中，不到底不止，摊逃之弊，户不尽不休。此皆聚敛之臣，竞剥下以奉上，惟思竭泽，不虑无鱼。伏乞诏书绝其摊逃，以见在户家产钱数为定。其馀有欠，且特恩免之。计不数年，人必归於农矣。夫农者国之本，本立然後可以议太平，若不由此而云太平者，是佞邪之臣也。伏乞陛下察而逐之。
    ○桂州举前容管经略使严公素自代状
    右，臣伏准建中元年正月五日制，观察使臣後三日举一人自代者。前件官曾任容管经略使，行朝廷威恩，得蛮夷畏爱，可以备方隅之任，总廉察之权。使其处臣之官，代臣之职，必能犷悍柔服，洞安。伏乞圣慈允臣所荐，臣某不任诚恳之至。
    ○奏桂管常平义仓状
    臣伏详敕文。本救荒歉，忽有危切，贵及其时。当州去京往来万里，奏回方给，岂及饥人？臣请所管忽遇灾荒，量事赈贷讫，续分析闻奏。庶使远人速活，圣泽遐流。臣之所管，僻在岭外，迫以山贼，人尤难理。若令数改，必困蟊食。当平义仓，本救灾害，向为歉。擢臣处之方镇，臣宜竭力上答皇明。伏乞圣恩允臣所奏，庶使皇灵远被，犷俗知恩。
    ○辨石钟山记
    《水经》云：“彭蠡之口，有石钟山焉。”郦元以为下临深潭，微风鼓浪，水石相搏，响若洪钟，因受其称。有幽栖者，寻纶东湖，沿澜穷此，遂跻崖穿洞，访其遗踪。次於南隅，忽遇见双石，欹枕潭际，影沦波中。询诸水滨，乃曰石钟也，有铜铁之异焉。扣而聆之，南声函胡，北声清越，桴止响腾，馀韵徐歇。若非潭滋其山，山涵其英，联气凝质，发为至灵，不然则安能产兹奇石乎！乃知山仍石名旧矣。如善长之论，则濒流庶峰，皆可以斯名冠之。聊刊前谬，留遣将来。贞元戊寅岁七月八日，白鹿先生记。
    ○司空侯安都庙记
    客有游曲江者，始入境，则望韶石之山，既至郡，则瞻张公之祠，以谓吾韶之美，尽於此而已。未知直韶之西北四十里，有桂山之峻，有侯公之伟。予请言其略。
    山之肇迹，自荆山南走千馀里，至於衡山，陡起为炎帝国。又自衡山南走千馀里，至於桂山，郁然为祝融神区。山之盘薄方广，义八百馀里；峻极崇高，几五千仞。青峰碧嶂，□霞所栖，丹崖紫壑，神仙之宅。山下之庙，则司空侯公故家也。公名安都，字师成，本末具《南史》。工隶书，能鼓琴，长於五言诗，善骑射，为邑里豪雄。陈武帝时，强梗数起，惟与公定计。称为侯郎，未尝名。平侯景，擒王僧辩，破徐嗣徽，刺齐将，降萧孜，所向必克，其智勇之大略如此。始封富川县子，次授南徐州刺史，又进爵为侯，进号平南将军，改封曲江县公，又加开府仪同三司，又迁司空，又进爵为清远郡公，又加侍中征北大将军，其功烈之盛如此。始武帝崩，朝议未知所立，公独翼戴临川王，是为文帝。何其壮哉！公起布衣，提义众，乘风□之会，依日月之光，位极人臣，书勋竹帛，所谓豪杰之士也。侯师成以功烈为陈将军，张子寿以德业为唐宰相，韶之曲江，所谓将相之乡也。惜乎功大主疑，盛名之下，难乎其终，而子寿最为称显也。余尝东游泰山，西登华岳，南观衡庐，顾未有以韶之桂山而不列祀五岳者。盖其远在南裔，自古帝王耳目之所不接故也。今里中习俗流风，慷慨犹存，时或旱潦，四远来祈，未旋辄应。公之族有登进士第者，名晋升，字德昭，托予记之。予既作记，又作迎神送神之诗，以遗其乡人，使岁时祈恩报德，以长言而歌之。
    歌曰：天作高山兮去天几何？翠岫兮与天相摩。紫桂千寻兮上拂金波，飞瀑万丈兮倒倾银河。宅灵气兮郁嵯峨，降生司空兮此山之阿。入拔台城兮亲提义戈，百射百中兮战功居多。爵位崇极兮人谁我过，威名震主兮莫子敢歌。斋中会客兮举趾逶迤，擘笺点翰兮掉头吟哦。昔时门巷兮今已张罗，当年富贵兮恍若南柯。哀江南兮泪滂沱，吊故里兮影婆娑。空馀古祠兮白云东坡，缅想陈迹兮清风荔萝。奠桂酒兮伐鸣锣，折瑶草兮席轻莎。灵纷起兮舞ェェ，首红巴兮足绣靴。神之来兮杨玉珂，芳菲菲兮杂芰荷。神之去兮朱颜酡，杳冥冥兮驾蛟鼍。西风瑟瑟兮吟黍禾，暮雨潇潇兮湿钓蓑。此方之气兮神人以和，此方之物兮天无荐瘥。我作此诗兮匪商之那，俾尔遗俗兮慷慨而歌。
    ○真系
    今道门以经授受，所自来远矣。其昭彰尤著，使缙绅先生不惑者，自晋兴宁乙丑岁。众真降授於杨君，杨君授许君，许君授子元文，元文付经於马朗。景和乙巳岁，敕取经入华林园。明帝登极，殳季真启还私廨。简寂陆君南下，立崇虚馆，真经尽归於馆。桉黄素方因缘值经，准法奉修，亦同师授。其陆君之教，杨、许之胄也。陆授孙君，孙君授陶君，陶君搜摭许令之遗经略尽矣。陶授王君，王君又从宗道先生得诸胜诀，云经法秘典，大备於王矣。王授潘君，潘君授司马君，司马君授李君。李君至於杨君，十三世矣。杨、许并越汉登真，许令亦终获度世，马、殳幸会而不业。自陆君已降，则帝者无不趋其风矣。此皆史有明文，或遗迹可访。又世世从事於斯者，其支裔焉。且知理而不知神，非长生之士也。超理入神，混合於气，无为而无不为者，我真宗之道也。道无否泰，教有通塞，塞而通之者，存乎其人。故予述真系。传其同源分派者，录名仙籍，不缉於此。时贞元乙酉岁七月二十一日，於庐山白鹿洞栖真堂中述。
    ○少室仙伯王君碑铭
    少室山天标中气，吐颍浸洛，潜バ神洞，别辉日月，为灵人正府。府有伯，太清正中莅之。故刘北台光其前，王法主袭其後。法主琅琊人，讳远知，陈扬子牧昙选（一作昙首）子。母丁，感凤化胎。年七岁，日识万言。宅华阳，师陶宏景、臧矜。镞羽元业，遂能精融道数，弛张化机，降真易髭，延窦氏殂魄，疑其统天与真宰为徒矣。涉陈越隋，暨我唐皆宗之。语门弟子潘师正曰：“吾被署少室仙伯。”沐浴加冠衣而化，享龄一百二十六。高宗追赠太中大夫，谥升真先生，阐道也。贞元癸未，鄙人至自庐岳，栖托氵隐溪，牵萝践危，深入丹窟，漱挹水，感仙储洛游，礼空投诚，铭辞於石。铭曰：
    道结元气，神机真精。玉膏金芝，凝质自灵。迹散霞岫，思激霜飙。浮邱往矣，光尘寂寥。
    ○梁茅山贞白先生传
    吴荆牧陶七代孙名宏景字通明，丹阳秣陵人也。初娠，母梦日精在怀，并二天人降，手执香炉。觉语左右曰：“当孕男，人非凡人，亦恐无後。”及生标异，幼而聪识，成而博达。因读《神仙传》，便有乘云驭龙之志。年十七，与江学攵、褚炫、刘俣为宋升明四友。仕齐，历数王侍读，皆总记室，笺疏精丽，为时所重师法。及清溪宫成献颂，宣旨α赞，兼欲刻石，王俭议异乃止。年二十馀服道。後就兴世馆孙先生谘禀经法，精行道要，殆通幽洞微，转奉明请，乃拜表解职。答诏优叹，赐与甚厚。公卿祖之征虏亭，供帐甚盛，咸云自齐以来，未有斯事。遂入茅山。又得杨、许真书，遂登岩造静，自称华阳隐居，书疏亦如此代名。特爱松风，庭院皆植，每闻其响，便欣然而乐。至明帝欲迎往蒋山，恳辞得止。然敕命饷赉，恒为烦剧，乃造三层楼，先生居其上，弟子居中，接宾於其下，令一小竖传度而已。潜光隐曜，内修秘密，深诚所诣，远属霞人，可谓感而遂通者也。身长七尺八寸，为性圆通谦谨，心如明镜，遇物斯应。少忧戚，无嫉竞，灭喜怒，澹哀乐，或有形於言迹者，是显事广物。深慕张良之为人，率任轻虚，飘飘然恒有□霞气。其所修为，皆自得於心，非傍识能及。尤长於铨正伪谬，地理历算，文不空发，成即为体。造浑天仪，转之与天相会。其纂《真诰》隐诀，注《老子》等书二百馀卷。至永元二年，深托向晦。及梁武帝革命，议国号未定，先生乃引诸谶，记梁是应运之符。又择郊禅日，灵验昭著。敕使入山，宣旨酬谢。帝既早与之游，自此之後，动静必报。先生既得秘诀，以为神丹可成，恒苦无药，帝皆给之，又手敕咨迓。先生画两牛，一牛散放於水草之间；一牛著金笼头，有人执绳，以杖驱之。帝笑曰：“此人无所求，欲效曳尾龟，岂有可致之理？”时有大事，无不前已奏陈，时人谓为山中宰相。以大通献刀二，一名善胜，二名成胜，为佳宝。梁帝《金楼子》云：於隐士重陶贞白，士大夫重周宏正。其於义理，精博无穷，亦一时名士也。先生常作诗云：“夷甫任散诞，平叔坐谈空。不信朝阳殿，化作单于宫。”其时人事竞谈元理，不习武事，侯景之难，并如所言。大同二年告化，时年八十五。颜色不变，屈伸如常。屋中香气，积日不散。诏赠中散大夫，谥曰贞白先生。仍遣舍人监护丧事。弟子数十人，唯王远知、陆逸冲称上足焉。
    ○晋茅山真人杨君传
    真人姓杨名羲，晋咸和五年九月，生於句容。似吴人，洁白美姿容，善言笑，攻书好学，该涉经史。性渊懿沈厚，幼而通灵，与二许早结神明之交（二许映与穆）。思元荐於相王，用为公府舍人。以永和初受中黄制虎豹法，六年又就刘璞传灵符（璞即魏夫人长子也）。君渊沈应感，虚抱自得，若燥湿之引水火，冥默幽，相袭无关矣。年三十六，以兴宁乙丑岁，众真降授。有若上相青童君、太虚真人赤君、上宰西城王君、太元茅真人、清灵裴真人、桐柏王真人、紫阳周真人、中茅君、小茅君、范中候、荀中候、紫元夫人、南岳夫人、右英夫人、紫微夫人、九华安妃、昭灵夫人、中候夫人，莫不霓旌暗曳，神辔潜竦，纷纷属乎烟霄，沦踪收於俗蹊，燕声金响，於君月无旷日，岁不虚矣。君师魏夫人，俪九华而朋于诸真。故安妃云：“明君受质虚闲，秘构玉朗，兰渊高流，清响金宫，必高佐四辅，承制圣君。主察阴阳之和气，为吴越鬼神之君。後二十二年，将乘龙驾云，白日升天。今若不耐风火之烟，可寻剑解。”作告终之术也。《真诰》算以太元十二年丙戌去世。弟子许。先师告父穆，亦因君偶真，故许氏九人，虽道庆自先，数至神发，如尘鉴凝照，辉莹之功，并归于君矣。
    ○雷平山真人许君传
    真人许，字道翔，小名玉斧。父穆，晋护军长史，真位上清左卿。母陶氏，名科斗，入易迁宫。真人幼独标挺，含真渊嶷，长史器异之。郡举上计掾主簿，并不赴。清秀莹洁，糠秕俗务，如泉去蒙，盈其科而自进。居雷平山下，师杨君。传三天正法曲素凤文。後定录真人授其上道，告之曰：“学道当如穿井，井愈深，土愈难出。若不坚心正行，岂得见泉源耶？”真人常愿早游洞室，不欲久停人间。遂诣北洞告终，即居方隅山洞方源馆中，常去来四年方平台。故《真诰》云：“幽人在世时，心乐居焉。”又杨君与长史书亦云：“不审方隅幽人设座於易迁户中。朱真人化後十六年，当度东华受书为上清仙公，上相帝晨二录。”太和二年丁卯，时年二十七岁。咸康七年辛丑生，自太和三年已後，无复显迹。世谱年三十，则庚午年去世。《耆旧传》云：在此洞石坛上烧香礼拜，因而不起，明旦视形如生。坛今犹存。《真诰》云：从张镇南授衣解法，盖夜於坛上去耳。娶建康令黄演女，生男黄民乃还家。
    ○仙人临沮令许君传
    临沮令许仙人，名黄民，字元文，上清仙公之子，上清左卿穆之孙。以升平五年辛酉生。时掾年二十一，仕郡主簿，察孝廉石头仓丞南蛮参军临沮令。永兴三年，京畿纷乱，令乃奉经入剡，为马朗所翘，朗从父弟牢亦相周给。时人咸知许先生得道，又父祖皆有名称，各加崇敬。元嘉六年，欲移居钱塘，乃封其真经一厨付朗，靖中语此是仙灵之迹，非我自来，纵有书亦勿与人。及至杜道鞫家，停少时而终。时年六十九。《真诰》言黄民及伯祖迈、姑婆娥皇、伯联与黄民子荣、弟孙女琼辉并得度世。马朗敬经若君父，每有神光灵气，见於堂宇。朗妻数见有青衣玉女，空中去来。其家皆保富寿。朗忿何道敬窃书泄意，乃洋铜灌厨，敕家人不得复开。朗终，子洪殳季真犹共尊尚。景和元年，娄惠朗讽殳季真启取，季真善道术，为当时所知。及至，奉呈於华林园。既见真迹瑰异，朱黄焕赫，不敢穷览。至明帝登阼，季真乃启还私廨。陆简寂南下，立崇虚馆。经亦归于馆，何神真巧运既於马，又发於殳，终授於陆君，殳马犹巾几负籍幂之荣，而无容入其妙焉。
    ○宋庐山简寂陆先生传
    先生吴兴懿族陆氏之子，讳修静。道降元气，生而异俗。其色怡怡，其德熙熙，明以启著，虚以贯幽。少宗儒氏，坟索谶纬，靡不总该。以为先天抚化，混一精气，与真宰为徒者，载在金编玉字，不形于此。遂收迹寰中，冥搜潜衡熊湘暨九嶷罗浮，西至巫峡峨嵋，如雪映松风，丽乎山而映乎水。功成扣元感神授灵诀，适然自得，通交於仙真之间矣。宋元嘉末，因市药京邑，文帝味其风而邀之，先生不顾。及太初难作，人心骇疑，遂沂江南游。嗜匡阜之胜概，爰构精庐，澡雪风波之思，沐浴浩气，挹漱元精。宋明皇帝袭轩皇淳风，欲稽古化俗，虚诚致礼，至于再三。先生固称幽忧之疾，曾莫降眄。天子乃退斋筑馆，恭肃以迟之，不得已而莅焉。於是顺风问道，妙沃帝心。朝野识真之夫，若水奔壑，如风应虎，其谁能御之。先生拨雾开日，汰沙引金，指方以倒之，中人以上，皆自盈其分，司徒袁粲之流是也。既立崇虚馆，殳氏所宝经诀，并归于我焉。初先离山，有熊虎猿鸟之属，悲鸣拥路，出谷而止。及天子不豫，请事涂炭之斋，是夜卿云纷郁，翌日乃瘳。先时洞真之部，真伪混淆，先生刊而正之，泾渭乃判。故斋戒仪范，至于今典式焉。桂阳王构逆，暴白骨遍野，先生具棺榇，收而瘗之。其阴德密运，则无得而称也。迨元徽五年春正月，谓门人曰：“吾得还山，可整装。”众感讶诏旨末从，而有斯说。至三月二日，乃偃卧解带，肤理辉烁，目瞳映朗，但闻异香芬馥满室而已。後三日，庐山诸徒，共见先生霓旌霭然，还止旧宇，斯须不知所在。相与惊而异之。顾命盛以布囊，投所在崖谷，门人不忍，遂奉还庐山。时春秋七十二。所谓炼形幽壤，腾景太微者矣。有诏谥曰：简寂先生。以故居为简寂馆，宗有道也。凡撰记论议百有馀篇，并行於代。门徒得道者，孙游岳、李果之最著称首。後孔德璋与果之书论先生云：“先生道冠中都，化流东国，帝王禀其规，人灵宗其法。而委世潜化，游影上元，微言既绝，大法将谢。法师禀神定之资，居入室之品，学悟之美，门徒所归，宜其整缉遗踪，提纲振纪，光先师之馀化，纂妙道之遗风，可以导引末俗，开晓後途者矣。”
    ○齐兴世馆主孙先生传
    有吴裔子孙名游岳，字颖达，东阳人也。幼而恭，长而和。其静如渊，其气如春，甄汰九流，潜神希微。尝步赤松涧缙云堂，遂卜终焉之地。宋太初中，简寂先生至自庐岳，云游帝宅。先生乃抠衣而趋，嗣承奥旨，授三洞并所秘杨真人许掾手迹。因茹术却粒，服谷仙丸，六十七年，颜彩轻润，精爽秀洁。暨简寂上宾，方旋旧室，捃摭道机，断核真假，与褚章朱四君交密。齐永明二年，诏以代师，并任主兴世馆。於是搜奇之士，知袭教有宵，若凤萃于桐，万禽争赴矣。孔德璋、刘孝标等争结尘外之好。後频谢病归山，朝命未许。至永明七年五月，内以挥神托化，沐浴称疾，怡然而终。门徒弟子数百人，唯陶宏景入室焉。自恭事六载，义贯千祀，唯贵知真，故特蒙赏识，经法诰诀，悉相传授。方欲共营转炼，已集药石，将就治合，事故不遂。
    ○唐茅山升真王先生传
    琅琊王远知，陈扬州刺史昙首之子。外祖丁超，梁驾部郎中。其母因梦灵凤有娠，又闻腹中啼。宝志曰：“生子当为神仙宗伯也。”年七岁，日览万言，博总群书，心冥至道。年十五，入华阳事贞白先生，授三洞法。又从宗道先生臧矜传诸秘诀。陈主召入重阳殿，特加礼敬，赏赍资送还茅山。先生乃於洞西北岭上结靖室以居，研味元秘。大建末，靖室中忽有一神人醉卧呕吐，先生然香礼候，神人曰：“卿是得道之人。张法本亦甚有心，吾欲并将游天台山，石桥广阔，可过得，彼多散仙人，又常降甘露，以器盛之，服一升，可寿得五百岁。卿能去否？”先生便随出，上东岭就法本。至山半，忽思未别二三弟子付嘱经书，背行三十步，回望神人，化为鹤飞去。隋晋王广镇扬州，王子相、柳顾言相续奉请先生。既至，斯须而须发变白。王惧而归之。少选复旧，王践阼，敕崔凤举谘迓。帝亲执弟子礼，敕城都起玉清元坛以处之。仍令代王越师焉。高祖龙潜时，先生尝密告符命，秦王与房元龄微服就谒。先生迎谓曰：“此中有圣人。”秦王因以实告。先生曰：“方作太平天子，愿自爱也。”秦王诣先生授三洞法，及登极，将加重位，固请归山。至贞观九年，敕润州於茅山置太平观，并度七人，降玺书曰：“朕昔在藩朝，早获问道，眷言风范，无忘寤寐。近览来奏，请归旧山，已有别敕，不违高志。所令置观，用表宿心。”先生浩气虚怀，语默一致，涵照如镜，应物无私。时有窦德元先经扬州，遇司命使者，言其有重禄，以九九数当终命。德元求哀於使者，云真人王法主是少室仙伯，检录人鬼之任，关奏天曹，无不即应。德元遂恳祈於先生，先生不得已因与请命。使者报曰：“更延十三年。”至高宗朝，德元为左相，捐馆舍之日，言皆如之。故举世呼先生为法主。又知已授仙职，後谓潘师正曰：“吾昨见仙格，以小时误损一童子吻，不得白日升天，署少室仙伯，将行在近。”翌日，沐浴加冠衣，焚香而寐告化。时年一百二十六岁。潘师正、徐道邈同得秘诀，为入室弟子。陈羽、王轨次之。其馀各栖洞府，终身无替。高宗调露二年，赠太中大夫，谥曰升元先生。乃敕置太平观，度满四十九人。天後嗣圣初，又赠金紫光禄大夫，改谥升真先生。明皇天宝中，敕李含光於太平观造影堂，写真像，用旌仙迹焉。
    ○中岳体元潘先生传
    中岳道士前有天师，次称潘先生。先生名师正，赵州赞皇人。少丧母，庐於墓侧，以至孝闻。先生真气内融，辉光外发，如隋珠荆玉，不假於饰，而人自宝之。隋大业中入道，王仙伯尽以隐诀及得符相授。栖於太室逍遥谷，积二十年。但嚼松叶饮水而已。高宗皇帝每降銮辇，亲诣精庐，先生身不下堂。接手而已。及问所须，答言松树清泉，山中不乏。帝与武後共尊敬之，留连信宿而返。寻敕於所居造崇唐观，岭上别起精思院以处之。敕置奉天官，令於逍遥谷口特开一门，号曰仙游门，复於苑北面置寻真门。太常奏仙乐，又以祈仙望仙翘仙为曲，皆谓先生名焉。前後赐诗五百首。先生每叹曰：“大丈夫业道，不能灭影云林，以烦世主，吾之过也。”遂欲东求蓬莱，孤舟入海。属帝敦笃斯道，祈叹愈加，踟蹰山隅，辍策未往。以永淳元年告化，时年八十九。帝追望不止，赠大中大夫，谥曰体元先生。先生神标仙骨，雅似隐居。夫阶真韬冥，练景游化者，其有类乎？弟子十八人，并皆殊秀。然鸾姿凤态，眇映云松者，有韦法昭、司马子微、郭崇真，皆禀训瑶庭，密受琼室，专玉清之业，遗下仙之俦矣。时陈子昂又作颂云云。
    ○王屋山贞一司马先生传
    後周琅琊公司马裔元孙，名承祯，字子微，河内人也。少事体元先生，传其符，及辟谷导引服饵之术。体元特相赏异，谓曰：“我自简寂传授正法，至汝六叶矣。”先生是後因浪游，远诣於天台山。武太後闻其名，召至都，降手诏赞美。及将还，敕李峤饯於洛桥之东。景□二年，睿宗令其兄子承就山迎至京，入宫中，问以阴阳数术。先生对曰：“经云：为道日损，损之又损之，以至於无为。且目所见者，损之尚未能已，岂复攻乎异端，而增其智虑哉？”帝曰：“治身无为，则清高矣。治国无为，如何？”对曰：“国犹身也，老君曰：游心於澹，合气於漠，顺物自然，而无私焉，而天下理。《易》曰：大人与天地合其德。是知不言而信，不为而成，无为之旨，理国之道也。”帝叹曰：“广成之言，何以加此！”因固辞还山，乃赐宝琴一张，及霞文帔。中朝词人赠诗者百馀首。开元九年，明皇又遣使迎至京。帝亲授法，前後赏赐甚厚。十年驾入都，先生又请归山。帝赋诗，於王屋山自选形胜，置坛宇以居之，先生因上言，今五岳之神祠，皆是山林之神，非正真之神也。五岳皆有洞府，各有上清真人降任其职，请别立斋祠。”帝从其言，因置真君祠，其形像制度，皆请先生推桉道经，创为之焉。先生颇善篆隶，写三体《道德经》，刊正文字，著五千三百八言为真本。又撰《修真秘旨》，窥之者得其门矣。敕於先生所居置阳台观，帝自书额，并相续赐赍甚厚。至二十三年告化，时八十九。制赠银青光禄大夫，谥曰贞一先生。又御制碑文。先生门徒甚众，唯李含光、焦静真得其道焉。静真虽禀女质，灵识自然，因精思间，有人导至方丈山，遇二仙女谓曰：“子欲为真官，可谒东华青童道君，受三皇法。”请名氏，则贞一也。乃归而诣先生，亦欣然授之。
    ○茅山元静李先生传
    宏孝威者，晋陵人。家本纯儒，州里号贞隐先生。避敬宗皇帝讳，改为李氏。其子曰含光，年十三，辞家奉道。端视清霄，慈向蠢类，暗室之中，如对君亲，时人见之，情色皆敛。幼攻篆隶，或有称过其父者，一闻此义，终身不书。後事贞一先生，云篆宝书，倾囊相付。既而目之曰：“真玉清之客也。抱虚无而行功者，於道不穷；托幽阜而灭迹者，於德亦浅。承之自远，宜且救人。”是引後学升堂，禀元训也。先生元气不散。瑶圃虚映，达灵久矣。晦辉为常，动非用开，静非默闭，当吹万之会，若得一之初，应迹可名，常道不可名也。孕育至化，虚融物心，心一变至於学，学一变至於道。同淑气自来，得之不见，所以抠衣而进者，仰范元和，若秋芳之依层，夏潦之会通川也。先生忘情於身，而慈於人，祯祥屡应，视同众象，士庶谘询，色受其意。常令章坛闭院，醮火择薪，精微诚敬，率皆类此。开元末，明皇礼请先生而问理化，对曰：“道德君王师也。昔汉文行其言，仁寿天下。”次问金鼎，对曰：“道德公也，轻举公中私也。时见其私，圣人存教。若求生徇欲，乃似系风耳。”帝加元静之号以尊之。无何，固以疾辞，东还句曲山。敕於其所居造紫阳观以居焉。自後天书继至，资奉相续，及公卿祈祷，往来无虚月，卒使元门之中，转见真操，持慈俭之宝，归羲皇之风。至矣哉！先生之教也。所撰《仙学传》及论《三元异同》，又著《真经》并《本草音义》，皆备载阙遗，穷赜精义矣。以大历四年冬十一月，顾谓入室弟子韦景昭、孟湛然曰：“吾将顺化。”神气怡然，若坐亡长往，时年八十七。灵云降室，芝草丛生，执简如常，和色不去。据《真经》，斯乃秉化自然，仙阶深妙者也。景昭授皋洞虚，洞虚授李方来，皆嗣德不坠。时柳识又颂先生云：“古有强名，元精希夷。黄帝遗之，先生得之。纵心而往，与一相随。真性所容，太元同规。日行仙路，不语到时。人言万龄，我见常姿。明皇仰止，徵就京师。紫极徒贵，白云不知。遐方後学，来往怡怡。空有多门，真精自持。顺化而去，人焉能窥。元料秘诀，本有冥期。”
    ●卷七百十三
    ☆李听
    听，字正思。太尉中书令晟子。以荫为协律郎，累兼御史大夫夏绥银宥节度使，徙灵盐，进检校工部尚书。穆宗立，为河东节度使，以功封凉国公，兼帅魏博。罢为太子少师，拜宁节度使，授太子少保，充凤翔节度使，徙陈许，以太子太保分司东都。开成初为河中晋绛节度使。卒年六十一。赠司徒。
    ○修大海佛寺石像奏
    隋大业初，高祖神尧皇帝任郑州剌史日，为太宗文皇帝疾恙，祈福於荥阳县大海佛寺。其答如响，因建一石像。像下刊纪其事，凡十六字。岁月既远，尽翳於土壤中。今荥阳县令李元庆新加严饰，刺史张仲方立石为文。不敢不奏。
    ☆潘滔
</div>
    <div class="pagination">
<a href="全唐文_page420.html">上一页</a><span>...</span><a href="全唐文_page416.html">416</a><a href="全唐文_page417.html">417</a><a href="全唐文_page418.html">418</a><a href="全唐文_page419.html">419</a><a href="全唐文_page420.html">420</a><span class="current-page">421</span><a href="全唐文_page422.html">422</a><a href="全唐文_page423.html">423</a><a href="全唐文_page424.html">424</a><a href="全唐文_page425.html">425</a><a href="全唐文_page426.html">426</a><span>...</span><a href="全唐文_page422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
