<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 121 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 121 页/共 134 页
  </h1>
  <div class="content">
   明文海巻四百三十二
　　钦定四库全书
　　明文海卷四百三十三　　　余姚黄宗羲编墓文五
　　文苑
　　江西按察司副使空同李君墓志铭【崔铣】
　　治中空同子兴陋痿文之习慨然奋复古之志自唐而后无师焉已汝南何景明友而应之空同子之雄厚仲黙之逸健学者尊为宗匠又咸激厉风节敢上直谏安于冗散鄙忽骤贵空同子方雅简黙稍饬廉棱仲黙恬淡温孙不露方美公空同子讳梦阳字献吉庆阳人徙大梁甫冠举治癸丑进士授戸部主事再迁至郎中才敏气雄簿书外曰招集名流为文会酬倡讲评遂成风致常监三关招商用法严格势人之求被搆下狱寻得释每抗疏言出令不平宫府殊法一涉宦戚即尼不问不报乙丑应诏陈二病三害六渐之弊末言皇亲横则外戚骄恣之渐为掩义之害张侯辩愬摘奏中张氏字为讪母后遂令回话乃列张侯不法状悉实可按遂下狱众为卓卓巳仅夺俸三月上语尚书刘大夏曰朕欲寘梦阳轻典左右谓当廷杖渠忿则泄如朕杀谏臣何正徳改元八阉导上燕游阁台部谏协请诛之不克阉遂窜斥诸臣巳知部之奏实空同子赞成夺官降山西布政司经歴致仕戊辰刘瑾必快前忿罗以他事械赴京人意其必死是时瑾敬礼修撰康子康子谓瑾曰李生能法皇祖为之杀之大失天下言学者望瑾嬖人姜达亦申理瑾乃贤空同子既释繋又欲用之选部空同于托以痼疾康子为力请得免辛未瑾诛起为江西副使提学勅许举闻重事空同子振学涖士外大有建白台使及同官者病其侵官空同子非其隳职各起讼当路素忌空同子才名落职闲住要辞曰临官不尚云尔闻者笑之曰斯以虞之臣责过空同耶宁庶人方蓄异图威刼诸内省臬受制知空同子不可撼阳下之及庶人叛灭有言空同子亦疑于党附者当路又将陷以法司冦见素公不可止空同子以成化壬辰十二月七日生嘉靖己丑九月二十有九日卒享年五十八配左氏子一枝举进士由主事佐官州同知侧室宋子三楚梁柱桂女一王一女枝四子一防二典三谟四维女一葬大阳山左宜人【阙】空同子家世自有谱所着诗文集若干卷空同子八篇铭曰伊天閟之伊人嫉之专方者碍固正则危隐约委蛇于河之湄大昌厥嗣永式来思
　　殷近夫墓志铭【崔铣】
　　殷氏凤阳大族也元末有讳仲名者避乱东平因家于夀张仲名生尚文尚文生胜胜生铎铎生玘号刚斋以贡士为昌黎令刚严多知民畏爱之刚斋娶张氏继室以任氏皆不孕子乃内李氏孕七月生近夫既长脩眉碧目口可容拳体羸而骨健读书数行下既成诵终身不忘年二十有六举治乙丑进士明年以疾归卜居石川作蓄艾堂聚书数千卷旦夕诵思欲以作者自名著书十余篇正徳辛未病愈还京师授靖江知县近夫明察有断不劳而治蓟盗过淮渡江掠常州将如靖江近夫有备盗谍知之乃如江隂近夫发兵追之江隂得完常守檄近夫修郡城又自修学宫费省而工坚民朱铠死于文庙西庑中莫知杀之者忽得匿名书曰杀铠者某也铠素讐其人众谓不诬近夫曰此嫁贼以缓治也宻问左右与铠狎者谁对曰胥姚明近夫乃集羣胥于堂曰吾欲冩书各呈若字视明字类书诘之曰尔素狎铠杀之何故明大惊曰铠将贩于苏独吾饯之利其赀故杀之耳近夫叹曰利重忘亲交非其道者必凶嗟乎嗟乎乃杀明癸酉调青田青田剧邑也近夫去其害民者六七事他无所更张近夫雅好游眺川壑览物歌咏靖江青田有大江孤山混元峯每暇辄出啸咏其间旷然自得乙亥考绩如京师青田民号泣而送之吏部以最闻选授南京工科给事中上疏言事者五曰清弊苏民曰安重地曰防奸微曰除邪以全治曰公赏罚既病封其疏题曰理真事晓意中词训付母言曰兹以归云霓弟遂卒丙子七月七日也享年三十有七近夫讳霄号石川娶岳氏男子一人曰冔女子三人初刚斋卒近夫则礼治丧既卒服始冠将婚与其妻之父母约必如昏礼乃举后又考订古今祭礼行之唯谨故鲁人多执礼者近夫爱诵程氏朱氏书其为文非秦汉人语不习又以诗者抒情表志风人所善自汉魏至唐作者皆辨其音节而拟之作古乐府四百篇集志谷录金仆姑数十巻又览庄周书说其达性善喻最后自病太博必六经之旨然后究心焉近夫方峭克约国子司业穆伯潜笃行苦学无匹也犹畏近夫曰近夫之耻不善不啻负秽近夫居常不谈人过及论文则指摘疵瑕不以一言假人葬于石川之南会者千人咸哭之失声铭曰嗟我友行如璧文孔晔明有儒垂世模
　　杭州知府吕君表【崔铣】
　　治辛酉予游大学广人梁宗烈与予善宗烈亟称永丰吕祖邦曰明爽有气节能效唐人诗巳而予识吕君又得其经学其研究宻会意注外经义简明发越无他长语时孝皇有道之朝卿大夫怙恩耽宠耄不知退清议鄙之吕君作落叶诗寓风刺曰千山落处偏于晓一片飞来即是秋又曰天南天北堪容汝莫送多情出御沟都士传诵壬戌春试正巻公抡之作魁吴文定升其次巻鲁文恪铎也君名第九入对防赐第二甲进士八月授南虞衡主事分司真州厘棼削冗因以救荒贫民皆受分司雇役钱负佣视其力以品其食不得籍记而勾稽之作义冢以瘗殍巳自莅祭泣感左右益以其暇攻诗似唐王维自题曰近来官舎清如水更喜官清水不如真州士曰无愧词后迁员外郎又迁南文选郎中予亦来为封部主事与吕君为寮讲肄故闻抄集往史南选闲曹也而吕君考覈详严申敕典制刘铁柯在司冦时恃其奥援陵压诸曹常为拨厯吕君遗文责难之人皆喜君之直而快铁柯之挫也君配娄氏一斋先生子邑博之女号水溪一斋庄敬切实精贯性言化孚家人廸蹈彛典而娄安人解经书全贞懿吕君得内友之助士有售欺于名公者致誉籍甚予赠之言吕君卧牀上诵之安人曰是文有大意存焉人炫名无不败露者犹文壁然日就湮剥吾闻之吾大父云次日吕君语予服其识正徳庚午吕君晋杭州知府杭自前宋来为丽地习尚奢逸遨乐过客厨传上官供亿曷有极限吕君一切裁削志在教化御史张承仁恃才颐使各司独于君加礼御史他日告予曰吕君不但气不降而乃无隙侦之甫八月以忧归丁丑走赴铨将以君守宁国有仇家之讼君固请终讼归家其仇健险而所告事人纠纷织练逾年乃白君筑室山水之间不求仕己卯【阙】　十八而卒吕君大父晟景泰辛未进士终防州知府有爱浃民因名吕君曰防父祥举人封主事母俞氏继母姜氏娄安人治家政如君存时二子振武振芳孙一大衍安人有教各业儒嗟乎古之司刑者两造俱至三讯即施或惩恶或白寃不逾时而定示民以中吉也后世首防之徒持两解之说淹留歳月壮士负屈而死富人终讼而贫而造诬之凶得志矣如吕君者邦之良民之主所须如水火而讼久未白予时承乏太史未尝不含愤疾言于当路者而亦末如之何嗟乎可恨哉
　　吴泉亭墓铭【许相卿】
　　嘉靖一十四年二月乙卯朝列大夫广西布政司左参议泉亭先生吴君卒讣予予扶而哭诸门君之子乡举士遵晦郡博士诸生遵道书君顾言来曰知我者许子其托之识我藏噫嗟巳乎吴君速死予信忍以疾为解志曰吴君讳鼎字维新钱塘城北隅人也父宗裕封承徳郎刑部主事母陆氏继母戚氏妻顾氏赠封并安人咸以君故君少慧嗜学父母念独子重苦之交禁弗为止选钱塘文学弟子员朗秀骏踔气盖一时衿佩少年诸司劝学较艺辄皆取君冠其曹君正徳中进士释褐试吏尹临淮临淮帝乡壮县民多优复习游惰公私玩敝谩偷政废不举纠纷倍十于小邑宿吏侧目少君君颖敏识裁便宜张弛更以辨治称监司使者佥上君治行异等堪风纪选不报毅皇帝南征侍衞中外诸臣骑乗数十百万所过县次续食有柄事中贵人道临淮非分征索供具无厌横甚君从民吏往致常馈不去中贵人大动望愤诟呼梃君锐身先民吏当之民吏争前衞君撃伤中贵人奏逮君凡诏狱一歳而后廷议白君还治用举者徴为南京刑部主事展南京兵部主事以承徳公丧罢归除丧谒告不仕者十有五年用举者补南京兵部员外郎展南京礼部郎中迁广西布政司参议乞侍养亡何病卒年五十三君方病甚二僮奴拥之坐气渐微而神不乱忽左右视曰尔执谁耶吾其死于吾儿之手二子举扶代之若将寐者而絶君起寒约性鲠谅力学自立危行不疑耻媕阿茍同孤立行一意而巳俗咸病其不谐以哆憎口然居约奉继母当其心装嫁四女弟甚周与人谋必为之尽当官事关利病直往敢任不顾计前后故所至举职大节断断士亦以此多之一时显望魁人往往折辈行与之交然仕不充志夀不尽年懐挟其所未究溘然长终巳知君者莫不伤懐垂涕云君生好文特甚其为临淮罢剧犹手一编吾伊空堂中治当南北逺途过客时有中原文献家博文好古诸名士大夫君辄委己交欢与相下上其论既谢病屏居愈益专力萃精偿其积志六籍而下九流诸子防士春秋先秦盛汉之譔古金石竹简之传旁逮外家杂说谲诞怪迂之语凡竒古文字罔不隽饫醇酣江左北朝以还唐宋近代诸名家亦皆抉藩入奥神诣作者故其文深涵大放赡蔚闳肆能尽达其意所欲言渊乎苍然有西京气骨君卒歳一访予紫云山中坐语移日扼腕论文洒洒弗能休予曰雅哉辩然艺事末耳吾弃弗事此也久矣君素多病奈何敝精以徇末孰与敛英沃根疏神以贵而生乎君怃然离席曰爱我哉陈义甚髙仆将从子于忘言矣然君文声籍甚绍介属笔者弥众不容自解免焉每一篇出学生争传讽之郡诸老先生辩博能言者皆自以为弗及也时有纪述莫适自任必推泉亭云二子好学世其家女一孙男从周从时女一墓在积庆山南麓葬之日是歳十二月戊申铭曰有崇斯封有坎斯宫有斐君子归藏于中有气隆隆湖天亘虹后有王朔氏扬袂障日而望之曰咄咄佳哉其下殆古之人以文雄者乎
　　杨佥事墓铭【许应元】
　　杨君讳祐字汝承一字晋卿世为兰谿杨塘着姓曾祖永政徙严之建徳祖莆田丞大升再徙钱塘于是为钱塘人父象明易学为钱塘学生已而弃去教授闾里间然乡人目之必曰善人也夫人郎氏是生君君生六歳能为诗歌十歳受父学易十七补县学生十九当嘉靖元年领浙江乡试贡入京师道邹鲁之墟过稷下周游渤碣之间登郭隗之台慷慨悲懐有统揖千古之意巳而罢归治一室河壖散列羣籍流览其中而专覃思于经术于是君之学益深博矣八年登进士第覆试月初生赋改翰林庶吉士明年除知兴国州考荐辄最入为刑部员外郎遇谤出知濮州稍迁济南府同知十八年擢江西按察司佥事复以谤待次家居歳余调补湖广佥事二十二年七月十日暴疾卒于官年止四十先是江西巡抚今司徒王公荐君文行卓伟宜令董学官当有以风厉人士其后湖广部使者又荐君器用堪兵备皆报闻及卒士大夫交相吊曰嗟乎杨子在何不可为者今巳矣初治间海内淳濯搢绅先生翕然兴于学厌时俗頽薾踔厉振迅务橅先秦西京之书而诎唐宋当是时北地李献吉尚型范而信阳何仲黙贵窈眇号称复古天下乡风矣大江以南文章奥区也于杭则故翰林修撰江君景孚参议吴君维新及君生后崛起雄视中土君初与计吏上京师也吴君尝论叙送之以为贾生明国体而匡衡推经术绍兹哲轨其在杨生君亦独喜自负为文章奔放陵轹若驰车九折之坂而河决金隄莫之御也其议论雄辩勇决飚起泉涌卒然闻之骇汗愕视其他才用更自天性他人缩防己独奋前硎发颖脱劳不见曹伍然终以此见媢疾羣挤偶踣蹶益腾距岂非琦玮卓絶不羣之士哉君尝自谓仕宦居职无以逾人使得当一校之任率先士大夫能使人趋死不顾乗边守塞虽不敢邀一旦功然敌不足畏也时时以谓予呜呼今则死矣借令无死其所自树将不与古所谓豪杰者并驱乎虽使遭尤被谤退处岩穴固当托志儒雅成一家之言附于作者之后而今之所着白特其至微浅者可君在两州皆有惠爱民思而碑之其在荆楚尤得士民心君卒即为祠以祀所着有端居兴国西曹鄄城济南西江荆南诸集余欲为会梓成书未果也君所至学士辄从以讲业晚盖称丹泉先生云宜人许氏余从姊也先伯祖刑部府君之孙伯父沂州府君仲女端静婉顺能通知古贤妇人事雅有慕尚年十八归于君事大人相夫子皆有仪法凡归杨氏二十年如一日内外称懿无间一辞年三十九先君一日卒生二男子曰春先春元三女子一适余姚学生徐铣一许聘吏部主事张君子某一许聘刑部主事王君子某君先娶亦许氏无出始君夫妇相继卒诸子女皆幼累累持二丧归父母老未克葬今二十四年正月母氏又卒天之祸杨氏其可谓至于此极也君之父即以是年月日合葬君夫妇于某山之阳谓余与君至深命以铭铭曰生之无故其曷畀之嫮谓有以生孰尊尊以倾颢穹苍苍曷以质疑瑰辞琅琅光何离崇宫撃鲜瞑何知皬然白首穉齿年曷不监是超若遗下何双宫上并崔重泉幽扃启何时何不臻虬蹑虹霓浮游紫廷返故栖君曷不闻我心悲
　　髙廉使墓铭【霍韬】
　　嘉靖丁酉夏湖广按察司使髙叔嗣子业卒叔嗣先淆川人洪武初髙有祖曰义徙居祥符遂为祥符人义生清清生勤勤生珣珣生三男曰伯嗣曰仲嗣曰叔嗣叔嗣生而慧日诵数千言未弱冠着申情赋殆万言大梁之墟文士萃骇曰髙氏才子也武皇帝之十四年已卯举于乡嘉靖纪元之二年癸未举进士任工部营缮主事调吏部稽勲主事展考功主事陞稽勲员外郎郎中时崇祀礼成议礼之臣皆进秩有述子业语曰髙稽勲云宜攒议礼者之尸刴诸几又曰髙稽勲与人奕伸其臂毛遂生如施宜生云渭厓子乃为之解曰髙云刴议礼者之尸乃以礼未明也礼明髙必不云云又曰髙之臂施宜生之毛舜项之瞳之类也乌足异然而是年髙竟以疾归又三年起复又明年出泰山而藩政两告致仕渭厓子与汪太宰言髙之才可惜也留焉丁酉之夏子业书来云頼公教迁秩湖臬弗任是惕尚终教我渭厓子复曰第慎之乃逾旬日子业讣至兵渭厓子曰髙子业与世人交人谓之傲亦宜尝饯送中丞巡抚于江之浒藩臬同僚曰盍逺诣子业问候吏曰往年诣此旋也子业旋舟返不偕逺诣初入襄阳有抚民副宪者闻子业至出迓徐徐吏曰盍姑迟待之子业曰予寮长也解缆去巳而抚民副宪来子业接之于于如也山西有同僚论事与子业忤疑子业中伤一日集议僚厉声曰某与某有怨子业笑不答其人复厉声曰某与某有怨子业复笑不答僚有旁解者曰予闻髙君时时称君之长也僚乃释然夫逺送中丞同僚曰厚也子业曰吾止诸礼也僚长不候副宪谓副宪地道主也出迟不候礼之节也同僚忌且怨不辩不报量也不知子业谓子业傲实非也渭厓子又曰凡人文学优者政理自拙自怠曰不屑云子业官山西有代州生员江橰与邻之人争宅址将哄伤两族人孜等匿二尸图诬邻人邻人知不哄全畀以宅橰埋尸室中数年橰兄千户楫狂杀其妻橰嘱妻家讼楫并诬楫杀孜事楫拷死无后橰与弟槃争袭楫职讼上巡抚院付子业鞫焉子业问橰曰孜等尸何在橰对曰楫杀孜埋尸其室不知在所曰楫何事杀孜橰愕然对曰为橰争宅址曰尔与同宅居乎对曰异居曰为尔争宅址杀人埋尸已室乎有斯理乎问吏曰搜尸橰室未也对曰未也乃命搜尸橰室掘地得二尸于橰立所两迹宛然橰伏罪州人曰十年寃狱也石州豪吴世杰诬族人吴世江世泽奸盗拷瘐死二十命世江更数冬不死子业覆狱牍问曰盗赃祗布裙一谷数斛世江有田若庐富行刼何也世杰曰贼饵色奸问妇栁曰盗奸若曰奸也何时对曰夜曰夜奸何故识贼对曰世杰教我贼名世杰伏诬杀人罪祁县千长赵逺捕盗起家万金常缚村民野寺诬为盗得赀逸仆更污民妻虑其发觉致民县狱妻列状上官逺曰民不死祸且及乃设谲绐县官县官惧聴逺入狱磔民死掷尸狱外上官止治逺仆属罪薄逺罚子业曰安有属杀人而长若主不与者乎卒正逺罪渭厓子曰世言儒不能狱谓腐也子业通儒能狱不足多也惟是豪民杀人取贿如赵逺诬缚齐民家累万金呉世杰构一诬词杀二十命有司不察反右焉如是求怨魂不结疾疫不兴灾变不流行岂可得哉故为论次子业察狱三事例焉俾有司知职业之重云尔又曰予读髙子业序薛蕙老子集解而知异端之祸未息也惜也子业亦惑于老又曰惜也子业不夀子业而夀必归中道任重诣极弗可量也巳子业祖某封某官母甄氏娶袁氏皆封淑人子男二不危不过女三人长适某次聘某次未聘子业生治辛酉十二月十四日卒嘉靖十六年六月十七日年月曰葬某地某原兄仲嗣求铭其墓渭厓子为之铭曰嗟嗟子业生世三十七才何太过夀何不及畴不恻恻嗟嗟子业生世三十七亦任冢司亦任藩臬亦最加绩嗟嗟子业生世三十七亦友逖哲亦友迩杰子业徳式嗟嗟子业河洛萃灵子业逖矣尽是友生尽是友生况尔父兄
　　翰林院修撰对山康先生状【张治道】
　　嘉靖庚子十二月十四日前翰林院修撰对山康先生卒二十四日其弟南川君稍录其行实以书抵余请为先生状以余知先生者曰嗟乎余忍状我先生耶为状他人在称其徳为状先生在白其诬诬茍未白徳将何称作志君子采而择焉先生讳海字徳涵别号对山又号浒西山人其先河南固始人其世系显晦见康长公行事序述康长先生二子长阜负才夭折其次即先生先生道亚生知才具经济读书不专记诵但通其大义余能类融下笔数千言不竭时提学杨邃庵先生竒其才即以天下士许之其为文脱去近习上追汉魏以诗经中治戊午乡试壬戌进士第一除翰林院修撰是时孝宗皇帝防竒抡才右文兴治厌一时为文之陋思得真才雅士见先生防谓辅臣曰我明百五十年无此文体是可以变今追古矣遂列置第一而天下传诵则效文体为之一变朝野景慕若麟凤龙间世而一覩焉修撰一年归关中三年北上复为修撰其在翰林能面道人过失论古今文艺不少假借一时在翰林者罔不敛手服之又常曰南北人才之用舎天下治乱之所关也时武宗皇帝初即位宦官用事八党行权而兴平官刘瑾用事尤专百僚被其窜逐而吾乡折罚尤甚闻先生名常欲其至而先生独不之往瑾以是衔之有时见直言讽劝在他人不能堪先生独言之无忌盖瑾素重其名自能压其心耳是时瑾怒吾乡户部郎中李梦阳盖以梦阳为主事时尚书洪洞韩文卒诸大臣劾瑾等专恣擅权而弹文出梦阳手朝廷怒罢诸大臣梦阳官后瑾居司礼忌前弹文构梦阳以他事奏下锦衣狱欲致之死人情忷忷莫敢拯救梦阳自狱中传帖甚急曰对山救我【此帖尚存】编修何柏斋谓众人曰康对山若往瑾救之献吉可活也人以是语先生先生曰我何惜一往而不救李耶先生先虽承往而人尤难之先生同御史某往左顺门值柏斋自内阁出曰此为献吉来耶先生曰是柏斋附先生耳曰此可独往不可与他人同也先生遂不之往且谓柏斋曰瑾横恶肆权人也性好名可诡言而夺不可正言而论也柏斋曰此惟先生能之他人不能也又明日先生往瑾所瑾闻先生至倒屣迎之留饮坐话久之瑾谓先生曰自谓自来状元俱不如先生真为关中増光先生绐言曰海何足言今关中有三才古今所希少也瑾惊曰何三才古今希少也先生曰李郎中之文章张尚书之政事老先生之功业瑾曰李郎中为谁乃与我并焉先生曰是今狱中李郎中也瑾曰非李郎中梦阳耶先生曰是瑾曰若应死无赦先生曰应则应矣杀之关中少一才矣晚饮罢出明日瑾奏上赦李梦阳其颠倒小人愚弄奸臣即孟子告齐王谓好货好色之意而昧者不知论为谀瑾可笑哉一日瑾令亲宻者谓先生曰主上欲以汝为吏部侍郎先生曰我服官才五越歳矣翰林未有五越歳而陞部郎者请为我辞之事遂寝而瑾嫌其不附内益衔之一日起文选郎中张彩尚质之京先生谓尚质曰我辈欲去而不可得汝又何来耶尚质曰我见挐髙世徳恐惨祸及我髙世徳者吾乡御史髙先也为御史有名瑾衔之挐焉无何尚质陞为吏部侍郎先生曰不来恐祸既来受官矣曷引病辞耶及瑾坐反尚质下狱中谓同狱者曰悔不聴康徳涵之言尚质为郎中时有进用之势一日与先生同诸公会饮尚质盛称许冢宰之才徳先生曰只要常如此称其意谓尚质不久为尚书排挤之意势所必有无何瑾果逐许矣孝宗时谢阁老迁见知主上其子丕为翰林编修文亦有名焦阁老芳其子黄中亦为翰林检讨争胜于谢各树党与互为标榜焦欲引先生为附一日置酒厚请先生先生往见客座皆邪媚者曰此为排谢招我耶遂正言责之座客皆愧服衔先生者益众矣是时李西涯为中台以文衡自任而一时为文者皆出其门每一诗文出罔不模效窃仿以为前无古人先生独不之仿乃与鄠杜王敬夫北郡李献吉信阳何仲黙吴下徐昌谷为文社讨论文艺诵说先王西涯闻之益大衔之戊辰先生同考会试场中拟髙陵吕仲木为第一而主者置之第六榜后先生忿言于朝曰吕仲木天下士也场中文巻无可与并者今乃以南北之私忘天下之公蔽贤之罪谁则当之会试若能屈吕矣能屈其廷试乎时内阁王济之为主考甚怒先生焉及廷试吕果第一人又甚服之无何丁母忧归关中往时京官值亲殁时持厚币求内阁志铭以为荣而先生独不求内阁文自为状而以鄠杜王敬夫为志铭北郡李献吉为墓表臯兰段徳光为传一时文出见者无不惊叹以为汉文复作可以洗近文之陋矣西涯见之益大衔之因呼为子字殷盖以数公为文称子故也若尔非大衔也耶归关中居丧以礼哀毁怨慕无何瑾败而异者仇者喝言官以乡里指为瑾党论先生罢其官呜呼先生以修撰罢归官不加陞阿瑾何谓大抵先生以才名致谤口语招谗又何论焉又谓先生还家时被刧有司为追捕其所亡盖追捕所亡有司素重其名且为翰林而追捕之也先生阿与焉闻者无不惊叹曰假手折才嫉贤附党有天乎而先生闻之畧无愠色且曰自审无疚祸将从人瑾天下大恶也余常忧其祸国今果败论死矣深为国家庆也余官何惜余官何惜罢官后一切国家事罔论葛巾古服放情山水为文读书造日益精学日益充又常曰为官化民为宦化俗欲化民俗先敦族党族中长者敬幼者育穷者周颠者扶无亲疎逺近皆得其欢心而数弟显达成名皆先生教导训诲之力其于乡党处之以仁义接之以礼敬人有争者不之官而之先生求其决判而先生别其是非论其曲直虽数年之争罔争以至给人困乏婚丧不得举者赀助之俾无不举余在告后值父丧困不能葬先生闻之适有先生相识以百金餽者先生完封遗余余固辞弗受先生曰余大事毕矣得此不过日用费耳何若助吾弟丧余固再辞之先生曰赙丧故遗授受有名非假借讨偿耳曷辞焉余不得巳受之遂克葬事其敦友之义周人之急事悉类此又日与故旧童冠徜徉咏歌虽身居小县而名动四方求文者日踵其门碑版传刻天下为徧家居三十余年探圣贤之学别王霸之道以至物理性命篆隶巫卜无不克讲洞晓常与予论曰道以无定为真学以适用为是文以达质为良三代尧舜罔有不同至有宋以来执一以为道训诂以为学庸冗以为文论其学则有适其用则无讲一身之行为似是救国家之急难则非也观乎此言非振古豪杰天挺独出者哉家居不离声妓管弦丝竹一饭必用人或议之不知大节所关凛不可犯先生少时夜行家园中值园墙倾有邻女子奔先生先生正色斥之邻女走不敢近此与栁下惠何异焉为学道披门识该宗旨议论如孟轲为文类马迁诗以兴致为先格髙词俊凌驾古人乐府数百篇可羽翼骚雅使遭时用事管晏不足为伊傅不足追也夫何厄塞不遇终老以殁是天未欲振擢斯文俾先生厄塞不遇终老以殁也距生成化乙未六月二十日享年六十有六先娶尚氏有丈夫行持家训众极有规度虽先生亦敬畏之生男子粟为县学生【阙】卒女子三一适华州举人张之榘贞烈刚明如母尚
　　氏之榘亡生子光孝为廪膳生次适生员李世贞次适监生马袭古继张氏侧室杨氏李氏俱无出韩氏生子梣赵氏生子梴张氏殁立李氏为适主家事而杨氏副焉将以某年【阙】月【阙】日葬呜呼先生之言行可诵说者尚多余不能悉悉其所知者耳闻鄠杜王汉陂为先生墓碑三原马谿田为先生志髙陵吕泾野为先生墓表咸宁许少华为先生传而先以状诔委余前四君子皆先生所厚而王马吕又先生同业同朝其知先生事又真且多也其为碑为志为表记载传述必有出余状次之外俾先生行为之良不至遗失无传可也余与先生交二十余年矣授防开方被教良多余时或有所论议亦必采择聴受人有一善虽一介乡党之士亦称赏取法人有不善虽公卿权贵之人亦面斥之不贷不逐好以违情不党同而伐异此虽尧舜三代之时恐不能用况末世薄俗直道难行而欲取大位建大功以求如古人之所为不亦难哉不亦难哉常闻先生对孝宗皇帝曰使古今豪杰之士而不遇虽子思孟轲之流则亦徒耳今观先生之出与处则前所云子思孟轲者其亦自谓也与其亦自谓也与
　　太学生丘君行状【蒋冕】
　　君姓丘氏讳敦字一成号必学斋大宗伯深庵先生之冢子也先世闽人在宋官于琼始占籍琼山曽祖讳普临髙医学训科乡称思贻先生祖讳传不仕俱以先生贵赠礼部尚书曽祖妣柯氏祖妣李氏居孀不二朝廷旌为节妇俱赠夫人母吴氏累封夫人先生生子多不育年四十始生君于京师君生有异质自幼庄重寡言笑不好弄于凡儿童嬉戏之具一不接于手与侪辈羣居端坐竟日或公肆戏侮亦视之如无对人未尝自有所言问之亦多不答就学家塾中师授以书虽少仅百十言读数十遍亦不能成诵盖其心巳了了特口不习其辞耳众见其然遂疑为不慧虽先生亦不之察也先生恒言人家仕宦不常而生业不可废方居太夫人忧还琼山将起复北来时从子二人尚幼先生庶生二稚甫能言皆聪悟絶伦将他日诿以书香之托君在诸子侄中为最长遂以世业畀君留侍吴夫人家居佐伯父训科公奉宗祀先生遂行方先生行时训科公故无恙君所以事伯父一如事先生者而训科公以君简黙犹疑其果不慧他日见君综理家政一一悉中度始知其不凡由是事无钜细必质问而后行有所经画多出人意表训科公又大惊恨知君之晚临终呼至前尽付以后事训科公既卒一切丧葬事悉据先生所订家礼仪节以行客有来吊祭者见君举措中节无过举无废事咸啧啧称叹盖至是始知其有隐德云既免训科公丧家无经纪之仆君多主家事乡人多无赖藐其幼弱公肆侵犯君处之自如方汲汲自奋于学素苦多疾先生又北上乡郡间一时学者多惟举子业是务四子一经外漫不加省君左顾右盼无所适从未尝不茫然自失也于是困卧书楼中日取先生所留书阅之若不识字惟以意会久之因其所巳通以达其所未通恒谓人曰人之于字皆先识音而后知义余则因义以求音于是先羣经次诸史又次子集下至稗官小说昼夜不释手或三五日足至楼下慨然以老泉自期夜梦见一儒者与之谈皆经史奥义问之知其为东莱吕成公也觉而深有所感发由是一意圣贤之书有寤寐不忘之意焉自谓笔路尚生于文章家修辞之法患不得其蹊迳又摘出诸史书泛观广览至兴衰成败之际辄反覆究玩于凡一代颠末一君始终皆撮其行事而以圣贤理道断之如史家之赞辞云者横竖穿贯上下数千载间由是博极羣书而藻思日以逸发矣君自视欿然方幸人不见知乡邑宾友胥会当众论呶呶之际独块坐如土木偶人禁不出一语退而自叹曰丈夫生天地间当与天下豪杰角何至从乡里小儿辈竞铢两毫末于颊舌之间哉是时人虽不知君而君独明于自知故其自许如此壻文昌韩氏魏国忠献公之裔邦钜族也壻其门将期矣妇翁犹不之知意君必失学见君至每令幼童以对句及举业破题试之辄不应一日宾客会其家命题赋诗独不及君妇翁数视君而色甚愧已而以椰子为题或戏君曰盍赋此君援笔成唐律似略不经意妇翁喜其速命数十题诗皆立就每诗成辄饮饮多至三十余觞不乱由是隠然名动郡邑间部使者某公问先生三子优劣于琼之举子率尔应曰二稚慧甚长者殊愦愦尔部使者亦谓信然会与君言异之时将举兵征黎因问征黎利病君区画精当而议论英发部使者愕然语座中人曰某言丘公之子愦愦公之子岂愦愦哉彼言者乃真愦愦尔素不事请谒家居近郭无故足不履城市非有事未尝涉迹公庭藩臬有按部至琼者不肯辄先趋谒或为先生来视即日投刺报谢时事不一挂口问之亦不对或有所询叩至数四察其心果诚乃更为之委曲详尽焉聴者心服亲旧有事于州司觊得君片言为助不可当路以先生故重君不事干请或诱之言终亦无所言方伯某公按琼谓君曰有事不妨来言诺之而不复阅月召君问故对曰敦素不习此故人无来托者他日某公询诸郡县果然叹曰丘先生可谓有子矣有某某者守琼见先生素不预公府事遂欲啗君以利因隂结于先生间遣其子语君曰乡人茍有讼事能餽君五百金者盍为之解纷乎应之曰此言何为至于我尊公但循亷则阖郡皆受五百金之赐奚必敦哉其人归语其父甚慙语人曰丘氏父子相似盖尤君之太峻也始君之居乡州司见君不肯趋谒恶其简礼姻旧不为解纷怒其不情君耿耿自信持之终不变厥后州司乐其不侵扰姻旧安其不偏矫因更翕然贤之海外俗尚侈巨室子弟出游多乗马张盖君独徒步徐行不辍当街衢中道遇诸涂者望而知其为君也初先生北来独携二稚侍行未几相继殇亡始以书召君来侍久之君不至先生恒以书香为忧每道及二稚幼慧事辄悲恸不自胜虽时时数闻君进徳徒以久不之见尚未测知其浅深君时作一书达先生书几万言大槩论家事而偶及髙雷治河事其言曰此河一成即有无穷之利然使区处乖方则恐无其利而先受其害元人治河因之召乱往事盖可鉴矣先是髙雷有故河遗迹先生欲开通之以便舟楫而任事者或因之扰民故君书及之故大司空谢先生见君此书惊谓先生曰此子当世公家学何可使之独学无友乎先生由是屡书趣君来成化甲辰夏始至自琼山初君归琼山甫十龄又五年先生列文北来前后十二春秋而父子始相见至是君之齿亦二十有四矣既朝夕侍先生左右日闻所未闻于是所见益恢矣居亡何朝廷以先生官三品录君为太学生时先生方主教事门下诸生数千人君避逺形迹不妄交一人遇有所往独自防蹇挟一僮以行羣然埃壒中虽诸生不识其为先生子也是时当涂用事者多縁子败君因作诗以志戒有近世大臣多子败而继之以肥马轻裘真桎梏明棐几即山林之语闻者贤之始君于羣经尤好春秋传时给事中安成刘君孟进士新安唐君弼在太学诸生中皆以业春秋知名先生间遣君从二君习举子业资进取非其好也会京闱秋试黾勉一入场屋既不第归笑自谓曰区区举子业曷足以溷吾乎盍屏诸于是经史百家之言歴代帝王治天下之法度与凡礼乐兵农天文地形律吕星厯以至医卜筭数之说益无不研究焉而于典故沿革世家爵里考覈于近代以至我国初者为尤详虑其遗忘有所得即书疏之于册盖自是絶无进取之意矣君自幼未尝一日去母夫人侧既逺别蚤夜思之不置欲归则先生不可恒郁悒不自聊时发愤叹于诗歌来京师无几即得疾疾甫愈复作在京师六寒暑而疾居其多疾作时辄不喜见人人有来问候者虽姻旧或父执长者亦罕得其一面惟困坐一室中日掩关焚香以诵读著作为事虽盛暑铄金犹口谈手校不辍盖君惟恐学不进名没世无闻而不知其身之既病而将死也方疾之复作也饮药辄不效京师诸医大率多泥东垣丹溪之说而不得其妙用药往往无近效君自谓深于医道独不能诊脉耳于诸医槩庸视医每进药多疑不肯服即服之亦不过数剂即止已而更一医复然疾势殆不可为而归心尤切少间先生漫遣之归君甚喜旦暮躬治任且未尝一日置书不观形日益尫羸而者作不废疾遂増剧而卒时治庚戌五月十三日也距其生天顺庚辰六月六日得年仅三十有一君之学以积思自悟为主有所疑必思方其致力于思也或终日凝然如痴继以通夕不寐虽疾病呻吟中而苦心自若也其躯干似不能胜衣而勇猛精进毅然不可夺沈潜玩索盖将毙而后已故其学无所不窥下至释氏书亦能悉其精微间出以示人有触其机锋者肆口辨诘倾河防海不见有穷竭态予每亲见其然虽深于其学者亦或难之其才奔迅竒健为文多不起草当喧溷仓卒间若不致虑睥睨而起落笔如飞驰顷刻数百言诗雄爽善用事每酒酣耳热逸兴顿发拈笔向人觅题一挥殆数篇多有不经人道语初过南安华亭张汝弼为守一见竒之目为小坡盖拟之于东坡之后身也识者不谓其溢美然君雅自慎重有所著作不肯轻示人虽先生父子间亦未尝尽见之盖用心于内者其道固然与既卒侍史出其遗稿于二钜箧中始得杂文若干巻古今诗若干首发蒙论一卷凡数十篇所著书号医史未尝稿者四十六册他所辑录者尚多皆未及成书君于医家书独酷嗜素问一书宏深浩博而每病读者之难间阅丹溪所作读素问批防凡例而増补订定之以为新法按其法以求其书久之若有所得廼探其源委审其脉络章分而句释之仅成十数纸如上古天真论四气调神大论诸篇多有发旧注所未发者又先生尝病琼僻处一隅文献无所于稽恒欲于古今载籍中采其故实之有涉于琼而可资见闻者会萃之以成一郡之书不果君奉庭训唯谨每繙阅简册遇可录者悉手录之积久成数帙编题甲乙以识别将携之南归欲用数年之力详搜精覈以成先生夙志琼人士谓此书若成郡自有志以来所无也至今咸以不覩其成为憾其所谓医史书虽未及成而规模次第大略可考见其意盖病世医外方书古法而惟以医者意也之说借口肆意妄为以冀其一中故其言曰公输不外规矩而巧师旷不外六律而聪医之道亦然盖必先明于法而后可以言意意生于法而亦不外于法舎法而言意则荡舎意而言法则拘虽不中亦不逺荡则无所不至故与其失之荡也宁拘素难本草暨诸名医著述与其所行之事迹非医家之规矩六律乎于是上溯农黄下迄金元以来裒录而辨析之论病以及国原证以知政治疾必先治心明术必先明理会众说以成一家言有史道焉故名其书曰医史其书有本纪有表有攷有列传大畧如史家书以为易有太极是生两仪两仪生四象四象生八卦八因于八而成六十四卦易道备矣易主卜筮卜与医皆民用所资不可一日无者其道一也易有君子之道以制器者则尚其象故虚一以象太极着本纪二以象两仪表四以象四象考八以象八卦列传则象六十四卦之数本纪则神农黄帝表则运气五药之类考则医书职官医器服食摄养之类列传则岐伯扁鹊而下以至国初诸名医既自序其著述之意而于其篇终复曰予述此书总四十八篇七与八皆少数也老变而少不变用少而不用老然则此书其终不变而遂无用乎吾道穷矣其兆盖先见矣呜呼悲矣其运气表曰医时错六气于五运所以参天地之机补造化之缺者也盖运有五金木水火土是也气有六燥暑风湿寒火是也天以六为节故气以六期为一备地以五为制故运以五歳为一周五气平则生物遂五气乖则生物苦盖陆产生于气犹水族生于水也生于水者病于水故水清则鱼劳水败则鱼病水毒则鱼死生于气者病于气故木气胜则风气流行脾土受邪民病餐泄火气胜则炎暑流行肺金受邪民病痰疟而水火亦由之变徴动植亦因之荣悴故曰天地之道寒暑不时则病风雨不节则饥又曰土敝则草木不长水烦则鱼鼈不大气衰则生物不遂圣人有忧之观法天地把握隂阳逺取诸物近取诸身顺八风之理处五行之用步运行于机式稽变化于度数而运气制焉是故从其类序分其部主别其宗司调其气数之偏反其和平之化使之刚气不怒柔气不慑天道既顺民气可调五运适于平而无害于人各成其功不相夺伦此非所谓参天地之机补造化之缺者乎左氏载医和之言曰天有六气降生五味即此五运六气之数盖与大易洪范月令同一致也非天下之至材其孰能与于此邵子尝言素问于术之理可谓至矣其殆谓此类与夫气运犹厯法也久则不能无差厯法之差则既随时修改以与天合然后寒暑不爽而薄蚀可知矣自有运气厯法以来数千百载于兹厯法之差不知其几修改矣而运气犹故也夫一日之顷而凉温异候百里之近而雨旸异若欲持一定之法以应无穷之变安望其能相入哉故敦阜之纪未必风雨大至鳞见于陆也委和之纪未必天地凄惨日见蒙昧也姑以宋论之元丰四年歳在辛酉推以彼之术其说以为阳明司天是为上商少阴在泉是为下徴故其应则当天气燥地气热运为少羽歳水不及名曰涸流之纪是歳河决大水与其所名纪曰涸流者异焉或以此难胡源源虽辨之甚力而卒亦有不可诬者素问黄帝问于岐伯曰夫子之言歳候不及其太过而上应五星今夫徳化政令灾眚变异非常而有也卒然而动其亦为之变乎答曰承天而行之故无妄动无不变也卒然而动者气之交变也其不应焉故曰应常不应变是固然矣隂阳有胜复也常变恒因仍也岂一于变哉何后世常之少而变之多也无乃亦积歳一差积之益甚天日新运法犹旧天左故其应难稽乎是非圣人之法有不足徴也盖继承纂述之无其人也至于今日其弊滋甚忽于本而致详于末舎其大而徒牵强附会支离决裂幸其一之偶中而遂悉神其说焉不亦大惑乎泥者至云某生人于某日某经病者治以某药按图胶柱其谬甚矣故程子曰气运之说尧舜时十日一雨五日一风始用得而褚澄亦曰隂阳多端未易穷也道术破碎未易知也简编不全未易依也不若先论病能守经隧一本诸人事之为近也素问有曰知其要者一言而终不知其要流散无穷此之谓也而古者名医所以亦往往置此而不之论与虽然体天地法四时别隂阳顺人性其理盖亦有不可易者医而忽此曷足为医于是论次其槩以备观览焉其书中又有三因说又论李明之不准古方以治病言皆有补于世三因说曰病有三因其说尚矣然又有因于天因于地因于人者岂但内外因而已周官有云四时皆有疠疾春病首夏疥秋疟寒冬上气此非因于天者乎仲长统昌言有云北方寒其人夀南方暑其人夭此非因于地者乎韩诗外传有云国无道则疠风疾雨夏寒冬温故民多疾病而羣生不夀月令孟春行秋令则其民大疫凡此之类岂非因于人者乎因于天者医经有五运之方可以治之因于地者医经有五方之治可以疗之独因于人者医经缺焉尝求后世之方书惟张子和李明之畧有其说子和之言曰疟疾尝与虐政并行或虐政行于先而疟气感于后或疟气行于先而酷政应于后治平之时其民夷静故疟疾常少扰攘之时其民劳苦故疟疾常多元好问序李明之所著书谓汴京被围五六十日间为饮食劳倦所伤而殁者将百万人当时皆谓由伤寒而致后见明之辨内外伤及饮食劳倦伤论而后知世医学术之不明误人乃如此二说皆有禆于医术然医能治之于已然其惠小君相能治之于未然其仁大呜呼明君贤相勿使人疟其勿使人疫死于饮食劳倦其勿使小道曲艺得行其私惠哉其论李明之曰明之尝言古方新病势不相入故其为人治病候其脉既乃断之曰此某证也然后执笔处方命药一切撰于临时而不用其故以为病证无穷我亦与之无穷欲以一洗世医按图胶柱之固武帝欲教霍去病兵法去病辞曰顾方略何如耳何至学古兵法夫古今异势敌情万变而无穷茍不能通变而惟古法之拘其不舆尸也难矣去病可谓知兵者明之之知医何以异于去病之知兵然业医者不能皆明之也脉未必能如明之之精证未必能如明之之审而亦效明之之为恣睢杜撰不能去人病而反以益病者安保其能必无也故茍未有李广之才则不若守程不识之法之为愈如是者十数万言辞多不录其曰发冢论盖取蒙庄氏诗礼发冢之义而托名于兀该拙卜古温是六言者蕃语也译以华言谓无是人盖用汉赋亡是公之例其大略以为古者政厐民淳官无文武内外之分后世政繁文武始岐而二之迨世道日污于是又分而为三矣其岐而为二也如车之有两轮去其一则脱辐矣其分而为三也如鼎之有三足折其一则覆餗矣今既不能合其岐而二之文武而顾欲去其分而三之中官岂不难哉中间又有宦官读书不读书之辨大约如汉书韩安国王恢撃匈奴议凡十数段其终篇又设为甲乙辨诘之词略云甲与乙交莫逆异内外辞曲直乙曰人之男者腐之则恶马之壮者腐之则良人腐则须脱鸡腐则尾长何为相反也甲曰人土属而体阳其隂在势去其势则阳亢矣故恶马金属而体隂其阳在势去其势则隂纯矣故良人表阳而里隂隂伤而须脱者伐其根也鸡表隂而里阳阳损而尾长者力之专也乙曰宦者无须医经以为去其宗筋伤其冲脉血防不复皮肤内结唇口不荣故须不生然与甲曰不然夫须之有无天所以别隂阳殊内外也首楞严经列十官之目紫微帝垣有宦官之星何莫非潞涿君也岂皆去宗筋而伤冲脉之故哉乙曰宦官可去乎甲曰宦官祯祥也祯祥何可去也乙曰污秽人君徳浊乱人朝纲残贼人忠良涣散人民心丧失人天下此为祯祥孰为妖孽甲曰自古创业垂统之君为之防范维持之虑至周至悉矣继承之者茍非大无道则国势未易摇也虽厯数有归而人众胜天无资以作于是荧惑降精下为宦防依阻城社人亦不能胜而天下乱矣然后瞻乌爰止景命维新焉譬之猛兽物莫能撄反为毛间虫所困然后毙于物也是故汉之兴也赵髙蠧秦魏之造也常侍蟊汉梁之簒也北司蛆唐是秦之赵髙汉之常侍唐之北司乃汉乃魏乃梁之祯祥也天降祯祥为兴国瑞又可去乎乙曰国家将兴固有祯祥然齐宫之刺投河之辱千百辈尽诛之惨人生亦不幸而为祯祥哉甲曰夫宦官防迹粪壤之中致身霄汉之上可以将可以相可以圣可以贤可以仙可以佛盖无往而不可祸患其变也祯祥其常也君子语常而不语变乙曰请得闻之甲曰内握禁兵外监方镇成功赏则先败绩罚弗及非可以将与图谋帷幄寄之国命浊乱天下弗受其责非可以相与佞子贡媚拟伦伊霍陞座讲易系籍圣贤非可以贤与附之者白日飞升忤之者生入地狱非可以仙可以佛与时又或能废置人主呵叱天子则遂可以为上帝矣虽衰凶鞠顽终底灭亡然又足以快天下心摅天人愤为兴王之资垂后世之戒亦不徒祸矣庸何伤如此者亦数千言君尝谓予曰予为此论乃痴人说梦中事也梦者固痴矣安知闻人说梦者亦不痴其人哉夫天下之事心有所蔽则以恶为美以非为是以害为利者多矣古人不云乎箕糠眯目则天地四方易位自是其是者蔽于所见但见其是而不知其非人一切有言举不能入自非为之说者逆探其所料指摘其所信推极其所期竭两瑞而尽之凡彼所以为之地者一一皆豫为之言若彼之自为言者又曷足以感悟其心也邪予为此论意盖出此虽然天下事可言者多矣何独论此哉殷鍳不逺在夏后之世事莫急焉故也君又尝著论辨公山不狃之非畔其言曰公山不狃以费畔召子欲徃程子曰圣人以天下无不可为之事亦无不可改过之人故欲徃虽然弗扰之畔畔季氏耳非畔鲁也封略之内谁非君臣大夫跋扈家臣起而逐之以张公室季氏乌得以畔名之哉迨仲尼行乎季孙将堕费不狃率费人以袭鲁盖未喻乎圣人之志妄动以取戾也其出奔在呉呉将伐鲁问于叔孙辄曰鲁有名而无情伐之必得志焉退而告不狃不狃曰非礼也君子违不适雠国未臣而有伐之奔命焉死之可也所托也则隠且夫人之行也不以所恶废乡今子以小恶而欲覆宗国不亦难乎若使子率子必辞王将使我王问不狃对曰鲁虽无与立必有与毙诸侯将救之未可以得志焉晋与齐楚辅之夫鲁齐晋之唇唇亡齿寒君所知也不救何为呉伐鲁不狃率故道险鲁是以不危夫不狃以畔亡之余而处心尚能如此贤于人逺矣孔子之欲往也讵无意夫况其据邑以畔不召畔人逆党而顾夫子之召今夫人有一非理之事乡里有自好者不欲使之知焉况以畔名乃敢召吾夫子邪必其志有所在言有可执焉耳圣视天下固无不可为之事无不可改过之人至坚至白无所磷缁亦何至助畔逆之事党大恶之人邪于是乎必有以谅之矣而曰夫召我者而岂徒哉如有用我者吾其为东周乎噫畔逆之人能革面效顺亦既多矣而欲因之以兴周道于东方焉则所以望之者侈矣或曰子路为季氏宰则堕三都乃心罔不在公室也使不狃而有张公室之心固子路之所愿也亦不恱焉何也曰甚矣风俗之移人也王室衰诸侯横为大夫者不敢忠于王室诸侯弱大夫肆为家臣者不敢忠于公室故苌兴周史臣着其贬家臣死党举世以为贤当时列国鲁号秉礼昭公之十二年南蒯与公子憗谋逐季氏昭公与焉其乡人有知之者叹曰家臣而君图有人矣哉迨昭公伐季氏叔孙氏之司马曰我家臣也不敢知国救季氏而昭公孙则是举国臣民惟知忠于所事矣当时诸侯齐景为贤南蒯奔齐景公曰畔夫对曰臣欲张公室也子韩晳曰家臣而欲张公室罪莫大焉则是天下诸侯不以背公为罪矣风气相扇上下相师背公死党之心盛爱君忠国之念消致人主孤立于上大夫强横于下公室欲张而不得簒弑削弱之祸相望于世虽以圣门髙弟或不暇知其非也故颛臾近费冉有兴戎孔子欲往子路不恱此则一时风俗之移人耳然则畔不为非与曰臣而畔君固不得为欲张公室则未可深非也后世莽操炎之徒其党有举兵而欲诛之者君子固与之矣昔者安禄山数顔杲卿我奏汝为判官不数年超至太守何负于汝而反杲卿曰天子何负于汝而反我世为唐臣官爵皆唐有虽为汝所奏岂从汝反耶我为国讨贼恨不斩汝万段何谓反也禄山不得反杲卿则季氏岂得畔不狃哉不狃非畔则孔子之欲徃也固宜于佛肸也亦然然则何以卒不往曰不狃之张公室亦桓文之奬王室耳其他议论多类此君卒时庶弟京仅三歳所生二子长□仅五歳幼甸亦三歳时先生之年暮盖不胜宗祊之恸也得君著作不忍读终一纸天下大夫士无论识与不识莫不闻而悲之君雅好俭素虽生长富贵中自奉养率如寒士少时不肯着新衣客至呉夫人强之然后着客甫出门亟麾去或问其故曰无他吾特恶其华耳盖淡泊之性自幼则然矣见利顾义辞受无细大必谨方伯陈公士贤先生考会试时本房门生也因君北行赆白金二锭遣人致辞曰某平生不餽遗人徒以老门生之故故破戒为此郎君其勿郤君愧其辞不受陈自愧失辞亟谢过往返数四竟不受陈叹息而止治家严明有法度臧获数百人见之凛然无一敢涕唾者与人交任真无钩距是是非非明白无回防然刚中少容触物不平辄勃勃形词色间遇人一语不相入即两目左右视若寂然罔闻者甚则径去弗顾不善效时俗俯仰见人委曲巧媚态疾之如讐絶不交一语每自讼以为过激终亦不能改也然外虽严毅中有恻隠心每欲修先曽祖思贻公掩骼埋胔故事往往施徳于不报北来时尝夜宿会通河舟中梦至一江岸旁有古墓土为水所囓其棺石也尽露而缺其一方明日过一处俨然梦中所见也亟戒徒掩以土仍欲求楮币酒浆致奠而舟已不可留犹以不及致奠为恨其所娶韩氏无子既抵京先生深惟嗣续计欲为纳侧室君以娶妻未久情有所不忍因固拒阁老徐先生闻君言呼之至前责以义申论至再三始黾勉从命纳徐氏生二子女三某韩出君来后二年殇亡某媵某氏出今九歳某徐出今五歳呜呼以先生之仁而不能夀君以君之贤而不能自夀茫茫者天吾又安从而诘之乎使天少假君以年其所就当有大过人者而乃止于斯也岂但君身一家之不幸哉予从先生学最久与君相得甚欢间尝为予道其少年事皆歴歴可敬病中又手书平生立身行已之大端易箦时将持以授予不及与君诀其意盖有所托也君卒既逾期其柩亦归抵琼山而懿行未白幽冥之中负此良友多矣情虽不忍书而义则不可不书因即所见闻暨得诸君之乡人而信者次为事状一通凡君之世次言行与其著述之有闗世教者皆载焉谨录以求铭于当代立言者以纾先生暮年之悲以慰君之灵于地下辞繁而不敢畧者盖专有待于笔削也治四年六月十二日友生蒋冕状









　　明文海巻四百三十三
　　钦定四库全书
　　明文海巻四百三十四　　　余姚黄宗羲编墓文六
　　文苑
　　故浙江按察司知事王屋张公墓志铭【莫如忠】
　　吾郡有张超先生者腾声艺林绅衿诵义之日久矣其殁也无论识不识莫不相赴欷歔伤其哲萎有典刑之思焉而公之孙孝廉君笃孝缵绪惧世徳寖湮而又痛父九韶君早卒弗及为公阐扬休懿乃雪涕谒余奉太史唐元徴氏状请铭以余与公雅相善能知公也余恶能辞叙之曰公讳之象字月鹿一字超别号王屋先世有铁一者自严陵徙上海之龙华里家焉由铁一而下七世为余姚令杰八世为莱州府同知地及公大父湖广布政司参议萱九世为公考顺天府通判文洲公鸣谦及从父博野令鸣岐渊源名阀簪冕蝉聨郁然盛矣而公少负颖异父文洲公及母李宜人絶怜之谓亢张氏者必公也而公固旷览不羣于一切蜉螘世荣意殊易之而就诸生及卒业国子屡试弗第乃慨然叹曰命夫天遂不与张子能终窘张子不朽业不以势而彰者乎自是下帷发愤专力治古务博总羣籍囊括百氏勒成一家言与海内士别建旗鼓而驰斯诚伟矣迨其潜神积思久而神诣时发之诗若文其诗尔雅冲淡兴寄寥逺有魏晋风其文宏深奥衍出入东西京不作晚近语及若缓颊盱衡攷据前闻剖析疑难虽当世宿学皆自以为不如即单辞片楮传之好事又无不视若拱璧争购为竒此公平生建竖之较著者洵足不朽矣而以跅不羁困于游稍从禄仕为浙之藩幕非其好也当是时诸监司大吏率伟视公折节相下不欲烦以簿书而公亦因得时乗休暇幅巾竹杖驾一舠啸歌武林山水诸名胜区以吏隠自命无何会御史某者任苛政为声虐使公公不可遂以歳丁夘飘然投劾归归而闭门却埽室常悬罄殊安之而期必竭其平生以竟所撰著或纵羣籍几案间兮日研讨至不能布席对客嗒然班荆趺坐而已晚歳卜筑秀林山麓其地多怪石危泉烟扉月榭丛竹茂林因公而胜者公自是益屏迹城市有司以宾饮强之才一往即谢郤不再所著书有剪防翔鸿聴莺避暑题桥猗兰撃辕佩剑林栖隠仙秀林新草诸集所辑有诗学指南韵苑连珠韵学统宗楚语楚范楚林楚翼赋林七萃太史史例史记发微新旧注盐铁论唐雅回文类聚诗纪类林等编伙不胜纪其所交与尽宇内贤豪若先辈金陵顾中蔡翰林九逵文翰林徴仲王太学履吉皆公所严事而金陵许太常仲贻吾乡徐奉化伯臣何翰林元朗何祠部叔毗董太学子元朱太学邦宪呉兴茅宪副顺甫济南冯宪副汝言东粤欧工部桢伯黎秘书惟敬辈以雄文髙调埙箎一时无不推毂公为交誉者四明丰翰林存礼天才豪宕意少许可诵公诗撃节称善久之武林方宪副思邂逅公太学庑舎未明闻语异之及晏温识面欢然定交古歙许相公维桢闻公名时方入都造焉公未起直叩其榻前一见语合握手如平生其为诸名流所雅慕如此公素貌寝伛偻若不胜衣而禔身处家动遵古训尝愤流俗谄附焰势反傅咸意着叩头防赋以见志又愤后隽称诗者多谬古而师今为谈艺篇以规之居常评隲臧否耿耿不阿曽不少假唇吻于暴豪之徒而遇士臭味偶同即虚懐延誉不置里中有不平事慷慨仗义直之不得则或终夜咄咄忘寐族人以贫故有鬻其女豪家者倾囊讼于官必归之乃巳何翰林遗孤反噬于黠奴出身力援卒置奴于理所知董子元以才不禄匍匐临之哭失声闻者感悼此又公笃于交谊之大端也先是巡抚陈公我渡廉公行谊为白其无妄而檄有司以学行俱优扁其门巡按邢公知我行部至松髙其义数存里巷为置买山钱若干比卒之前一年上洋顔令君议修邑志而难其人礼聘公公时巳寝疾而令君意益防公乃力疾往再阅月而书成其纪载博雅义例精详一时目为实录而公自是亦不起盖有待以毕志云公卒之歳为万厯丁丑正月朔距生正徳丁夘十二月十二日享年八十有一配唐氏墓在望湖泾之原葬卜是年四月二日将啓唐孺人之竁合焉子七人女五人孙男十四人孙女九人曽孙男三人曽孙女三人并英特婉顺而其长嗣云门孙齐顔俱领乡荐他奋起胶庠振厥家声者济济未艾也诸名字嫁娶具见太史状中不着嗟夫公以宏才博雅望重一时其或稍自抑贬以谐世好岂必后人而曽不能徼再命荣建硕画于当世及弱冠操觚要之白首而又不能一奏公车之牍来掌故之求志诚悼矣然当举世方务夸矜势能之荣而独以鸿文钜藻放辞琼琚为艺林望令与腼然懐尺组岌尘冠而游者一得相当即公考妣所称能亢其宗以锡羡来裔者于取数为孰多当有能辨之者余论次其可知为志而系之铭曰器无恒量玉毁瓦存木托而茂蝇附而奔卓彼明懿贵匪位尊学穷防思入妙门既咀其华亦寻厥根纵横骚雅搜罗典坟掩藻先士垂型后昆栖迟衡宇含和葆淳其文雾隠其变泥蟠勅铭幽宅永贲泉原
　　故南京礼部祠祭司郎中大壑何先生碑铭【莫如忠】
　　君讳良傅字叔毗其先居陶宅仕显髙皇帝时自君髙祖志清君出赘柘林李氏家焉子孙硕蕃遂为里着姓至君考静轩君孝生子三人长良佐光禄寺署丞仲良俊南京翰林院孔目其季君也君钟英茂裔腾声穉龄敏叡夙成余力该综择贤处友志期立言童时补博士弟子员邑令永丰双江聂公竒之召诣门下风励诸生总角应畿试弱冠防贡京师建康东桥顾公关中西马公忘年定交争相延誉庚子领乡荐辛丑举进士分宜介溪严公在礼部知举案署及君喜曰是呉下兄弟知名者干将镆铘其一至矣当是时君实与仲内翰君才名等埒光后察孝廉哲轨齐驱英标竞爽羣公赏识仲必与焉以故所至籍甚称二何云君筮仕行人两使宗藩式礼不辱擢刑部主事以儒饰吏谳狱多平反改南京礼部仪制司主事陞祠祭司郎中恪守章程刷靡振弊故祠祭所动关势家君欲裁之而大吏沮挠弗竟其志乃喟然兴叹鉴周任陈力之戒髙邴生薄游之节抗疏陈乞投绂言归时年四十有七通都大夫下至闾里徒御咸庶称难谓古鲜俪此君出处之槩也议者或以行人多官禁近而君独郎曹仕宦卒贵京朝而君投闲散务进者白首郎署而君不终日遂疑穷通所值廼忤于时而本其恬淡寡营实成于性故能脱屣荣名甘心嘉遯饮食宴乐薄取世资假麯糵以寄沈防托二氏以逃名迹君之雅致可覩于斯矣年五十有四疾终正寝相知交讣感涕山阳文学哀辞伤其哲萎相与谋曰君行雅谊训韵宇夷旷去机率性不忮不求巳诺必信见义能果总其素履徳不逾闲而乃仕弗究施年靡跻夀子来树述造多逸所不朽者允惟令名匪借镌辞曷彰潜耀乃碑而铭之曰猗与何君义问奕奕或出或处知知黙其行规圜其躬矢直坦坦君子履道终吉亡何昊天憗莫是奭既厄其遭复褫其魄谁谓缺者全于理则曷于诏来我铭石
　　陈山人墓表【徐渭】
　　海樵陈山人鹤卒之六年为嘉靖乙丑其子广西都指挥佥事某将以是年春二月之十日葬山人于某所与山人配胡安人合且拟乞铭于湖之茅副使坤而先以状属栁君文至是顾以葬事阻湖之行又以余与栁君先后得友山人雅相抱笔伸纸以朝夕庶防称知己于山人也顾且令余表山人墓而栁君所为状亦束不见且曰必按状而表吾翁若母安取于知吾翁哉噫都君之志则善矣乃若天之所以纵山人者岂惟余不之知虽山人亦不能自测其然也然谓余尽不知山人固不可山人生而颖悟絶羣年十余巳知好古买竒帙名帖穷昼夜诵览十七而始以例袭其祖翁某军功所得官官故百戸也山人固不喜握鞭执弓矢以自匿其芒角负平生志一旦郁郁得竒疾更百疗莫验山人则自学为医久之洞其防则自为诊脉凡七日而病愈已而弃其故所授官着山人服乍出访故旧神宇竒秀余从道上望见之疑其仙人也居数年始得会山人于甥萧家酒酣言洽山人为起舞巳而复坐歌啸谐谑一座尽倾自是数过山人见山人对客论说其言一气万类儒行释凌跨恢宏既足以撼当世学士而其所作为古诗文若骚赋词曲草书图画能尽效诸名家既已间出己意上赡絶伦其所自娯戏虽琐至呉歈越曲绿章释梵巫史祝呪櫂歌菱唱伐木挽石薤词傩逐侏儒伶倡万舞偶剧投壶博戏酒政筹稗官小说与一切四方之语言乐师蒙瞍口诵而手奏者一遇兴至身亲为之靡不穷态极调于是四方之人日造其庭尽一时豪贤贵介若诸家异流无不向慕愿得山人片墨或望见顔色一谈一饮以为幸虽逺在滇蜀亦时有至者即不至幸以书托交每旬月积纸盈箧山人又喜拔穷士士或往四方又必借山人片墨以动豪贵人每值山人饮旅者行者举爵持俎载笔素以进山人则振髯握管须臾为一掷累幅成数十丈各惬其所乞而后止而往复笺札酬酢去留目营心记口对手书又杂以论说娯戏如前所云者一时杂陈灿然毕举于是轩盖益集诸司钜公郡县长吏或衔命之使有未见乡搢绅而先造山人卧未起或时就榻见之诸公既异山人姿髙其履而山人指顾自如雄谈阔视杂以嘲诋无不气折心醉愿内交而去盖家居如是者凡三十年以为常乃一往金陵客四年而不复返矣嗟哉始山人少时游金陵将造尚书顾公公先一夕梦李白及见乃山人也遂深相结而今之殓山人而哭尽哀者为孙公官又皆尚书岂山人终始于金陵固自有数耶嗟哉山人之配为胡安人先山人几年卒故千户胡公女也公性方严无子教其女如子以故安人贤且才率能给山人取山人虽外豪宕然事父母至抑畏处诸弟若女兄弟至和爱周贫乏不问有无至于晏安无虚夜调饮食纫中服皆时出新巧安人无不佐之随事立办于是山人内成孝友外益得肆其抱以骛一世故予尝谓山人气雄迈跨诸贵游似东方朔才敏似刘穆之其为琐细艺剧忽整衣帻谈理道辨世务又大类曹植见许淳事然穆之史载其妻截发为食饮事虽不类山人然其贤可想见而朔数买长安女未闻其妻之妬且割肉遗细君又意甚懽也此亦与山人夫妇中颇相似而独悉举山人百所能真若海酿山负则三人者互有所短而山人独兼之此所谓天所纵虽山人亦莫测其所以然岂以予寡陋谓其智尽知山人耶故予畧述其所可知者以复都君之请都君当朝奠以予表若栁君状并告于山人脱稍相异同山人当自知之也
　　中顺大夫陜西按察司提举副使何君墓志铭【孟洋】
　　孟洋曰余读伯夷传其称天道不与善人谓其不然今观何子修学力行而夭死又何戾也余哭仲黙之明日其孤以门人樊鹏状谒铭恸乎恸乎君知我我独不知君已乎仲黙兹为汝志矣何君讳景明字仲黙号大复山人髙祖太山由罗田徙居信阳生海海生鉴鉴以隂阳家县辟为典术五子曰信者封徴仕郎中书舎人读书善吟号梅溪公四子长景韶东昌通判卒次景旸安庆通判次景辉最幼何君何君秀而癯惟沈敏有度八歳能属文十二从梅溪公宦游陜西之渭源临洮守闻其竒召置馆下甚爱幸令师授春秋数月即说春秋其师乃辞避弗教也梅溪公既归乃又从其兄受尚书受尚书才九月治戊午即以尚书魁河南乡试己未试礼部不第游太学祭酒林公又甚爱幸何君赠诗美之壬戌举进士进士例改庶吉士何君独以不喜私谒弗与进士请归娶娶张氏二年卒当是时关中李君献言济南边君廷实以文章雄视都邑何君往造语合二子乃变之古自是操觚之士往往趋风秦汉矣甲子拔中书舎人明年奉使南方还过里门再娶唐县王氏是歳正徳元年也刘瑾得君度惟大臣可与抗节乃上书诸尊贵言宜自振立挠瑾权诸尊贵恶忌何君丁夘何君恐祸及谢病归郊居著述一年瑾尽举免诸在告者戊辰何君免已已梅溪公及李太孺人相继卒何君哀毁危絶辛未冬何君因阁老李公荐复授中书舎人直内阁经筵官时四方学士咸愿知何公车马填门巷即元老钜卿亡不欲出门下钱宁欲交驩何君间持古画谒何君题君谢曰此名画不可防毁弗许乾清宫灾君应诏言时事词义剀切疏留不下丁丑陞吏部騐封司员外郎仍直内阁戊寅陞陜西按察司提举副使提学政尚严务在崇本起敝士初稍不堪渐久而安风习亦振初何君独以文学着闻既提学政人又服其能若是辛未二月何君以形劳虑深卒然呕血损六月弃官归会道暑益剧抵家六日为八月五日而何君卒呜呼伤哉王孺人故有内疾号痛莫支越十九日亦暴蹷而卒孺人幼丧父相者贵之人求婚母辄不许年二十二始归何君以贤称会毅皇帝上尊两宫及李太孺人张氏同封赠云何君事兄恭能顺承父母之志其父母诸兄亦独甚爱何君何君一切不好华靡复不治产业居官所入禄则又常分所亲故既归余白金不满五十两所在不赍方物疾且亟王孺人泣曰官贫诸儿女幼君即有不讳奈何君曰若无多患第不昧天理足矣何君友与人讼者故尝寡友与友讼众莫为之地何君乃独上书力诤直友之屈施御史者客死京邸莫能敛锦衣官廖鹏钱宁之党也赙之棺因结欢士大夫君曰奚为污我友地下乃出金赙之诸所知皆赙之敛成礼旋郤所赙棺其见义勇为如此何君天资颖异好学常若不及读书率过夜半即盛暑蚊蝱汗浃背不废迩年略去词章尝称以为天下自有实用之学竭精力犹弗逮何暇文词无益也盖其用世之志至逺今中沮惜哉及王孺人以哀絶亡他顾虑亦贞固矣何君生成化癸夘八月丙寅卒年三十九歳王孺人少二歳生成化乙已三月甲寅子三人长夫聘郏县王氏参政君女次登女三人长聘袁氏子次冯氏子次张氏子皆王出是年十月七日合葬典术公墓侧何君有文集诗集词赋集合若干巻行刻传于世云铭曰噫归哉何君孰夺尔夀也虽夺尔夀尔名不朽女有媞媞爰俪君子如琴如瑟乐尔偕死未毕尔婚嫁岂无巨源靡孤叔夜凄凄云旂雾驾迟迟凤凰喈喈和鸣相随瞻彼崇冈载隂载阳灵魄攸藏用万祀无疆
　　翰林修撰升庵杨公墓志铭【游居敬】
　　余之涖滇弥月前太史升庵先生杨公以书至并惠所着海口碑并晏公庙碑刻余读所为文古雅奥丽灿然若珠璧鉥目刿心作而曰兹秦汉之轨也余垂髫时聆公名及宦游四方搢绅学士谈先生博雅而竒若不容口今验之信然然询先生起居容貌异往昔心忧之又逾月先生复贻书并惠制便民纂叙一篇文之竒博犹夫前也而光焰觉稍减余心语曰先生得毋有恙乎无何先生走仆告余以病余数遣医诊视之医复曰病不可为也乃七月六日乙亥丑时先生卒于昆明髙峣之寓舎为嘉靖己未歳也距生治戊申十一月六日乙丑年七十有二余闻之曰吉人陨矣为之悲而悼者数日食不饴九月先生之门人安宁庠士丘生文举辈述先生素履之槩就正于池南唐君锜谒余而请曰愿为之志先生将属纩时所托也余惟先生为海内贤硕余曷足以辱命然余闻先生为有道士表贤树声系余责也又曷可辞乃按状而拟其大者先生讳慎字用修升庵其号也四川新都人前太师大学士石翁某之子督学留耕翁某之孙母夫人黄氏家世渊源储祥颖发非一日矣先生生而聪明异常儿孩童时所读书过目辄成诵年未总角着诗名与李献吉何仲黙诸名公并称乃祖留耕翁每竒之于诸经古书无所不通子史百家乐律之言一阅辄不忘至于竒辞隠义人所难晓者益究心精诣焉作为文数千百言援笔立就悉出经入史不蹈袭他人语正徳丁夘四川乡试第三辛未会试第二廷试赐进士及第一人三试俱首隽名实称也官翰林院修撰秩承徳郎益专文事三载考绩同官韪之为经筵讲官着大学正心论语君使臣臣事君讲章丁丑武庙圣驾北巡有疏请还宫副总裁两朝国史文词以尔雅为流辈所称让辛巳校文礼典受巻秘阁所取多知名士官至馆阁台省者若干人修撰杨公维聪中丞陈公讲其着也今上嘉靖改元壬午代祀南渎有江祀编诗记学士玉溪张公潮秩官棠陵方公豪评之甲申以议礼迕上意谪戍云南之永昌衞遂安于义命以天王圣明悔艾自新焉居常诵咏古人书日探索三代以来旧所觌经史子集百氏之言博而能约粹而弗泥或发摘隠潜或裒采菁华长歌短篇铿然中金石摅为记颂序论铭书赋赞杂著无虑百千万言用是以治其身人有叩者无贵贱靡不应时出绪言以诲掖羣髦滇之东西地以数千里计及门而受业者恒千百人脱颖而登科甲居魁选者蔼蔼然吉士也先生又不以问学骄人藏智若愚敛辩若讷言质而信貌古而朴与人相接慷慨率真评论古昔靡有倦怠以故士大夫乗车舆就访者无虚日好贤者携酒肴往问难门下屦常满滇之人士乡大夫谈先生者无不敛容重其行谊博物云前巡抚黄铁桥公巡按郭公为择安寜州云峯书院以居先生黔国沐敏静公处以别墅巡抚白泉汪公题其碑亭巡抚擢司防箸溪顾公为创广心楼于髙峣歌以纪之皆好徳之心所表见也先生居滇泛昆池登泰华游防苍并洱水探竒挹胜所在有述人争宝之又工书法片纸只字相传摹榻殆遍宇内名硕谕徳任君少海方伯孔君文谷辈率千里神交邮书相讯述古好文至于临殁无杂思焉其庶防古之所谓豪杰者乎卒之日巡抚侍御吴公右泉黔国沐公云楼暨藩臬诸大夫咸有奠赙余尝博稽众闻而为之论曰位有崇庳惟徳不朽名有污隆惟实斯符自洙泗振铎素王世祀惟时徳行文学政事言语列为四科并获依归永垂令闻至仲尼作春秋记者曰笔则笔削则削游夏不能赞一辞言游夏之以文学擅长也余闻诸升庵先生攷赜钩进于邃古搜冥发隠网罗旧闻摛辞达情彪炳溢采叙事辨疑贯穿典坟而又蔚成一家凝神冲澹晋之圣门其不将为游夏之匹乎子游为宰歌教行子夏笃信序诗淑世皆不外言辞以传圣翊经也先生禹碑有释檀弓有训经疑有录古史有评论述往古提觉来今拟之往哲抑又何疑有言于余者曰先生蜀人也蜀之先文士彬彬着于诗传若王褒着得贤之颂扬雄述太之经左太冲之赋三都司马相如之赋子虚皆制作富蔚轇轕造化与楚之屈宋争鸣宋而后道学有张南轩氏文章有三苏氏世之所亟称其人而乐诵其书者也先生其诵习上古逺观近稽萃为文辞丽而辨宏而奥非是之流演而渊涵者乎譬之河而委于海山而宗于岳者乎不然何先生之文肆而大笃实而光辉包括宇宙曲尽事变若钟镛之叩声彻苍大韶之舞时间云门使人玩之而神怡覩之而目莫测其端倪有若此乎故尝评先生之古诗歌行若魏晋初唐文若两汉词赋比之长卿子云云余曰固然先生殆采华而茹实溯流而得源者与故华藻虽泛滥于百家而道谊则统宗乎六经竒博虽上掇乎班扬而理趣实沈潜乎伊洛幽居之久时寄谐戏以抒兴泄思亦皆若古之思美人思公子然而卒不诡于道非养之深而能然与非有得圣人之教而能然与故尝观先生之作禹碑歌其叙述甚羡慕唐韩愈之为工而隠若自附焉唐三百年见道莫如韩愈先生私心儗之其自负岂寻常所可闚哉旧尝闻国朝状元著称者博学若曾棨氏节槩若罗伦氏好古若吕泾野氏藻丽若康对山氏皆世之所称卓然名垂后先者也以今先生观之其著作之富禔躬之勤是与数君子并茂而同传无惑也吁可谓难矣先生所着有经说丹铅余录滇候记韵林原训风雅逸编巵言文集诗集诗话南中集行戍稿诸书若干巻多梓行于世配黄氏封安人子男四同仁安人出娶欧氏新都庠生早卒宁仁娶滕氏泸州庠士右仁资仁尚幼女一许适韩参将孙某皆侧室某氏出兹将归榇于蜀以某年某月日葬于某县某山之原安人之弟松江郡守黄君梓谷于余为同年进士缄书来速余言遂为之铭曰先生之生岷蜀之精先生之出朝庙之英文拟班扬学侔游夏首选大廷无双声价擢君禁中实才之雄主上曰咨汝毗朕躬未防落魄出戍滇僰圣徳如天臣罪莫测乃安义命述作自娱挥毫对客落笔琼珠人言天才天实赋汝俾列史官佚相之侣竟老碧鸡光射斗奎金莲莫返昆池草凄吁嗟已矣有书盈屋石室副藏永讐天禄惟忠惟义逺近诵之不亡者存尚俟穹碑
　　清凉居士自序
　　居士姓文氏汉成都守翁之后五代时有讳时者自成都徙庐陵事唐庄宗为帐前指挥使轻车都尉至宋淳熙间有宣教郎宝盖时之后也为衡州教授子孙上籍为衡山人十一世祖元金紫光禄大夫某金紫之孙曰俊卿者仕元季为镇逺大将军湖广管事都元帅佩金虎符镇武昌入国朝授某州衞千户镇逺六子长子定开从髙皇帝平伪汉有功授飞骑衞荆州左防衞千戸赐金织蟒衣改名添龙建文中殁于兵子宪为锦衣衞千户调徐州衞今徐州之族是也第三子定聪以武臣子入侍署散骑舎人为都指挥蔡本赘壻从蔡徙杭生四子其仲子惠壻于苏张声逺氏因留居苏为长洲人居士五世祖也始读书业文隠居不仕教授乡里人称存心先生存心生涞川府君讳洪中成化乙酉乡试授易州涞水教谕以子贵初赠南京太仆寺丞再赠少卿少卿生三子长温州府君讳林成化壬戌进士仕终温州知府居士曽祖也次中丞府君森成化丁未进士仕至都察院右佥都御史又次贡士府君彬以年资贡礼部未仕而卒文氏世武弁自少卿奋起科目生三子宦学通显嫓徳俪义望于当世温州府君生我祖翰林府君讳徴明世号衡山先生生三子长即我考博士府君讳彭仕终国子监博士弟和州府君嘉祝峯府君台妣孺人钱氏生二子长为上林录事肇祉次即居士居士名元发字子悱尝仕为浙江金华府浦江县知县五年陞河南衞辉府同知未上以病乞致仕归自号清凉居士居士生有至性初博士府君以志趣髙朗不屑生产家贫甚至乏薪水代劳之人钱孺人方病居士年六歳即自往祖母呉安人所哀哭乞倩人为饘粥以供钱孺人呉安人亦为之哭钱孺人殁时居士方九歳伏尸躃踊自始死至殓三日夜不离尸侧亦不辍声迨浴尸既俗云若亲子饮澡水者即死无地狱之苦居士随附盆饮水观者咸异之时祖母呉安人以髙年倦勤居士既丧母幼又孱弱多病内外亲党莫有观之者惟其嫂王硕人为之煦哺鞠育极其拊循寒暄饥饫莫不周至盖不待上林公之诏而然者故其殁也居士为之期以报之事后母杨孺人时尚童稚然曲意宛转哀号孺慕若成人然杨孺人虽性严乎亦为少雾其威也但自幼因钱孺人多病日不离侧既钱孺人殁伶仃哀苦遂至失学年十五始克就外傅从大儒鲁子大先生受春秋章句稍通大义又不肯竟习未几博士和州二府君俱宦游在外而待诏府君以盛徳显名大耋居家宾客辐辏凡应对延接悉以属居士即饮食起居偪浴綦履之微非居士在侧不适也而居士所以先意承志以代博士府君之劳者亦殚力焉年弱冠被选为郡学弟子员滞屋者垂三十年年四十遇穆宗践祚诏天下贡士不限资次名恩贡时郡守永年蔡公国熙谓居士宜选荐之于督学麻城周公祖遂以居士应诏同选者吾苏十人十人中巳大半腾甲科登膴仕而居士再试再斥丁丑遂谒选选授浙之浦江浦为浙东岩邑地瘠民刀好鬬喜讦囹圄常满而逋税较他邑为最居士至闻其槩欲变其俗时琼州王公思徳守金华名能知人亦慎许可一见居士谓其僚佐曰文子非百里才也居士亦见王公可倚以立事遂请间因歴陈县弊事数十条王公报可居士即以次行之执法不少阿县多豪大家每持县事县官至先以利尝之不可则以势刼之又不可则讦之于上而搆之以故县官稍下者遂食其饵明断者不得善罢居士一绳之以法莫所纵释而实繁之徒即走金陵腾毁焉晋江陈公我渡时为南司空盖先抚南畿知居士者特致尺一讽居士有曰浦故刁俗善讦官吏韩凤桥许益斋以甲科盛望被浦民诬告至勅两府会问足下丰裁凛凛恐有铤而走险者不可无濡尾虑也居士报之曰申枨以有欲不刚孙宝因受嘱色沮不肖幸免此二者破柱剥鼓诸豪闻之盖终居士任不敢出一声也其他条举志在必行事集而众不扰赋税视他邑乃更早完狱讼希减盗贼屏息民大安焉而禔身苦操终始一节即始之哗且挠法者莫不诎服三载考绩例得恩典于是先父母及继母二室人皆得赠防煌煌宠章贲兹黄土幸矣幸矣居士在官虽有贤声然世局时情较量资格不爽秋毫而居士素狷直不能与时俛仰初居士为青衿时与今相君申公有笔砚之旧申公后既贵时居士尚家食申公颇为推毂及有浦江之选即谢相君曰文生年逾四十得凭阁下之灵受一命为民社主自今日以往固不敢以不肖之身累阁下负夙昔之知矣然而相君于故旧意甚不薄每部使臣及监司至浙者多以居士为托世无只眼遂以此为县令重也而煦煦然请间示恩情态百出殊为可厌甚至有欲市其私者先乃令人捃摭长短声言按劾而后竟荐之于朝以为徳居士遂浩然曰嗟乎文生束发读书家世名徳生平自许亦欲乗时少见以不负初念而运会不逢遂以老贡生儌天子之命得一邑如斗大顾不得骧首康庄而局蹐辕下谁识盐车哉廼欲以绨袍缓故人颏颊纵自驽下无若先世羞何会有衞辉之命因得解归遂移疾上疏乞骸骨防准以新衔致仕居士年已五十有四矣居士始欲归有同官与居士厚者新建喻公均髙安范公儁同安黄公文炳为居士谋曰若家素贫今归何以为十口计且以一老郡丞在家与部使臣监司相与不无世态虑耶居士笑曰劳苦诸君爱我良厚然人各有心吾终不能以此区区者而戚施于市儿前也柴桑翁笑人齿冷矣况吾自上世以来田不满二顷屋庐仅除风雨吾曽祖守温卒于任同官视其箧中仅縿青布袍一件镀金带一围书数十巻其清如此吾今幸借先人遗泽得免负戴有田三百畆足以供朝夕草堂一区歳时伏腊烹鸡刍酒足以备祭祀此其家不贫况山姿野性素无轩冕意闭门自适虽子平之累未毕而公理之志可申诸君乃欲我东带仆仆随士大夫后蹒跚墀戺之下然后为文生重耶巳乎休矣于是居士归旋葺其旧居顔其堂曰愿贤寝曰语安筑小楼一楹曰心逺日坐其间读书课子间吟小诗诗不甚工亦不求其工自娯而巳居常自郡县大夫外虽豪贵人长者非素相知即不肯束带出见亦不报礼虽似于简傲然不欲强顔应非情言笑与俗人相对盖其素性尔也而人亦有谅之者居士与上林公同胞少公十歳又尝鞠育于王硕人如子以故事王硕人如母而事上林公若父及居士致事归四年上林公亦致事归呉中与居士居相去仅百步朝夕相聚甚懽也初博士和州二府君兄弟友爱白首无纎芥却洎晚歳宦游南北阻絶临终皆以老年兄弟不得一执手为恨今居士与上林公廼得以暮龄垂白怡怡于于徜徉于故山林壑为吴人所艶羡也不亦幸哉居士虽生于贫素然性不喜作寒窭态亦不肯干乞于人自少至老口不言贫衣服修洁虽至亲宻者故不知其贫生也垣屋居止处方广不盈丈必浄拭埽除性方整即屏榻裀几稍有倾仄不肯即安然气宇简重凝定闲雅楚然自居而秉志髙亢与人寡合不能容人过又不喜与富人往来居常见脂韦夸毗诞妄不经与轻诺寡信辈及长者家儿恒白眼视之如将凂焉故家居以来宾客益鲜门无剥啄日手一编倦则徐步庭除间朗吟古诗三四首亦善睡每饭后髙枕酣寝融然逺寄欣戚不系谤誉无闻如是已耳世间可欲之物若无足以动其心者然任懐得意旁若无人其终身坎亦坐是焉间得一二相知结山间之社每数日一会相与甚洽意足以终老弟未知诸君歳晏何如耳居士原配彭孺人生三女无子继室周孺人生一子名从鼎今更震孟而周孺人媵陈氏生一子名从升周孺人卒复聘史氏女为侧室生一子名从泰今更震亨后歳己丑陈氏再得一子与吾同物名之曰从同云今更震缨鼎娶陆升聘徐泰聘王同聘潘三女长适陆士仁次冯时康次姚汝辄悉名家子歳戊子居士年且六十念诸子生俱晚未悉居士履歴暇日因稍录其生平大都并所着诗文杂稿藏于家以示之云清凉居士曰夫惟圣人不凝滞于物而能与世推移自非圣人必有所寄借而后克展古人谓贱生于无用中流失船一壶且千金矣鸡靡豕零时为帝者也信然哉夫世有懐瑾握瑜壊竒倜傥之士弗获一试泯泯于当年者又何可胜道也幸与不幸与乃孔子称四十五十而无闻又疾没世而名不称焉士独可薄世资乎哉居士结发立志自谓不后于常人顾当文明景运格于际会进不得宣力树勲效铅刀一割之用退不能赞扬皇猷撰述一家之言为尔寂寂几为胡卢生所笑语云邦有道贫且贱焉耻也岂非圣明在上而功业不建闻誉弗逺烈士以为至羞乎虽然他日获啓手足所以从先君于祢庙者傥可借口以复也则又幸矣膏以明自销薫以香自烧吾知免夫吾知免夫
　　明宗室泉亭先生墓志铭【韩世能】
　　太史氏曰昔先王兼制天下封建亲戚作之藩屏何其久而弥巩哉故其诗曰文王孙子本支百世逮汉髙王子弟谓犬牙相制磐石之宗吾以为在其徳足长世者也盖孔子之辙几徧文昭武穆之国独于眇然一公子致意焉为题其墓曰呜呼有呉延陵季子之墓其声烈千载何必席大路少帛重哉自余赴举南都则闻宗室泉亭公贤籍甚比来佐礼留曹其嗣君完玘苴衣冠泣持余司业所为状乞铭余既耳泉亭公久安得辞泉亭公者髙皇帝六世孙也赐名可浧泉亭其别号云其始祖槫以髙皇帝第七子封齐王永乐己丑谪居庐江嗣子贤爀在襁褓归京师养于西内景泰甲戌迁南都赐第三山里仍勅有司歳给廪禄布帛及婚丧诸费贤爀生能防能防生长鉜是为守静翁守静翁以昆弟子姓日繁旧第隘不能容嘉靖癸已请于朝仍赐第聚宝门之饮马巷顔其堂曰思服昭宠令世为嫡长子居守静翁娶羽林刘将军女有二子嫡而长即泉亭公也公生頴异垂髫日受书数百言辄了大义弱冠丧守静翁哀毁弗胜既举大事事母必在视滫瀡最善承意指厚存二姊之已嫁者而归其妹饬奁具甚多百凡务得母欢心比疾吁天祈代卒含殓殡葬如丧守静翁礼盖久而忌辰伏腊必哀一时物未荐不敢尝遇异母弟可潜极恩洽其至性如此初守静翁简澹寡营公以勤俭承之机敏中綮数十年赀用大饶慨然慕梁孝陈思之烈辟地一区叠石激流竒卉珍木充斥名其园曰同春一时诸名胜结驷而游籍籍谓王孙乃爱敬客然自授简而外未尝辄干以私也其治家严督诸子尤甚力居常朂以忠孝故不喜谊呶闻猾黠游博欲唾之而性实寛简尝大书已所不欲勿施于人掲座右自警故其操履甚髙称其贤者拟诸河间东平云嗟乎奢丽同流久矣公天潢贵胄自力起家食指千数最钜盛而能癯然儒素顾不得表求自试而能无戚戚具尔之心重饬忠孝以勗后人既不能一究厥蕴能令人颂义无穷若公者即不必俨然临官常民社乎岂不裨于帝宗者哉公年六十卒讣闻勅有司赠金可谓髙朗令终也已铭曰伟其隆准与常人殊髙帝子孙遡由赐履海岱建国大风斯存穆陵无棣王者气迁庐江歕吞卒集旧京穆穆皇皇诜诜振振列圣重熙昭徳万方涵濡世仁脤膰兄弟宝玉伯叔时庸展亲五世而昌周伋汉闳素封实均砺若钟山带指秦淮不爵而尊岿然遗老明经有行宗范具陈允出在兹厥防在恕八言书绅以方东平为善最乐大言若新纪纲既树标的兼猷追轨不逡邺中清夜园白雪嫓美同春蓬莱双阙毗以王家増而嶙峋畴龙其种畴麟其趾夙徳升闻不借白茅而康朱邸国有显恩凤凰城西五彩陆离郁其楸原我铭厥幽大隧閟日千秋出云
　　明中宪大夫太仆寺少卿致仕都公墓志铭【胡缵宗】
　　呉有大雅君子博物洽闻砥节砺行渊澂玉洁蔚为醇儒盖都公其人也公讳穆字敬仕为礼部主客司郎中年五十有四即上书乞骸骨归许之加太仆寺少卿致仕维时京师大夫士见公之归无留资于囊无田庐圃墅于乡萧然戒行视弃官爵如吐唾无毫发顾借心争挽之不得莫不交叹以为公真贤逺于人归而攻苦食淡寝卧图籍与相知婆娑嬉游屏车斥驺埽迹公府以著书为业或放逐山水冥搜遐寄如是者十余年嘉靖壬午以抚臣荐进阶中宪大夫又三年年六十有七卒实嘉靖乙酉九月二十二日其子元翁等卜以卒之年十二月六日葬公花园山缵宗属守呉得与其凡役事而又属之以铭重以工部主事伍君畴中之状乃不获辞而为之志曰都氏之先为丹阳人有逺祖称丹阳先生者仕宋为尚书吏部郎中由丹阳徙苏居呉县南濠里曽大父文信大父彦和父印封工部都水司主事母朱氏赠安人公七歳能诗及长不习章句泛滥羣籍杜门笃学者几二十年屡空晏如絶意进取名声大噪呉下巡抚都御史何公某提学御史林公某忻其名强之应举公乃出以是秋乙卯领应天乡荐己未第进士甲子拜工部都水司主事阶承徳郎未几丁父忧服阕复官工部公理器皿厰厰事故旁午多靡费公则鸠匠会计大小赢缩惟其旧有不便辄弛去疋马入廨自赍米蔬厰人掘地得金贮之库吏有私请者公斥之曰若曹何敢污我巳而巡视京城浚渠缮垒事咸集丙寅改南京兵部武库司廉干如工部日辛未复官工部陞虞衡司署员外郎壬申乃进礼部职主客诸番入贡使者充馆公柔逺有道国体以尊庆阳王妃应册封公副崇信伯费公某往使之赆以腆币拒弗受便道蹑终南巅寻过首阳登华嵩两山抵少林濯温泉转入王屋以及三山砥柱龙门伊阙囊括其胜泄之歌诗徜徉而返公性友爱养孀妹抚孤甥恤幼弟皇皇如不及文祖韩欧诗宗陶孟尤长于纂述故郡人称为南濠先生其行于世者曰南濠文跋南濠诗话玉壶氷聴而纪谈藏于家者曰南濠诗畧文畧宾话史外类钞周易考异金薤琳琅云距生为某年某月某日配徐氏封安人先卒子男二元翁次翁俱府学生女二嫁太仓州学生陆之箕太学生陆采孙一曰祖龄维公束发好修奋师古人完徳邃学星列海内受知两朝赠貤有赫风流仪矩兴懐后贤老于食贫不可谓不遇也是宜铭铭曰羣鸟争撃鹓雏廼鶱炳其五色羽仪翩翻览徳而下终息丘樊矫矫太仆光耀璵璠蝉蜕污浊霞举云掀猎精吐灵综古立言饮水饭蔬清风洒然代有作者兴忾文园
　　嵩渚李先生墓碑【陈柏】
　　毅皇帝初年北地李献吉汝南何仲黙以文章着学士大夫皆曰何李未几大梁李川父与谯国薛君采相继起又曰李薛由是四先生之名岳岳徧海内矣川父者即李先生也先生名濂字川父其先为大梁人世业小儿医宋季有以医显者曽赐金钟因称曰金钟李氏曽祖得祥祖信皆传其业父敬少业儒长精于医其所存活者数百人语曰活千人者后必昌今子孙果彬彬然而李氏之族遂豪大梁矣敬生三子先生其季也为儿时恚而啼以枣栗啖之愈啼示之书则止七歳就塾师日可诵千言九歳能为诗其语多惊人稍长习举子业即攻古文词非秦汉书不读好称先王则古昔尝与郡中豪隽载酒上吹台出夷门驰昔人走马地感愤为懐古篇撃筑而和闻者壮之尝作理情赋李献吉自左舜齐所见之辄叹曰其班马之俦乎缔为忘年交时遂庵杨公自沛入关中一见称为国士而郡守陈澍者愧其未之识也召试郡阁其文一挥而就语甚藻丽督学使者秦公大竒之于是汴中人士咸出李先生下而李先生亦自谓其弗已若也年二十五其年癸酉举河南第一人明年举进士髙等以王府姻不得侍宿衞乃与仲黙君采结都亭社而海内才颖之士想望其风采乙亥出守沔阳会丙子丁丑两歳大祲独加意抚字民頼以无徙亡暇则开阁与诸生谈艺遂令文体翕然丕变其所造士甚多若太史童士畴其最著者不肖时以童子独受知焉辛巳擢贰宁波其治亦如沔尤留意兴学癸未擢山西按察司佥事颛督屯田凡积弊湔除殆尽后摄学政三晋人士骎骎向风一时中丞及御史观风者交章荐之谓其徳器学问于是士类有所观法云未几归卧河山之阳慕延叔坚之为人乃辟景延堂朝则肆力六籍手自笺注夕则咏诗南轩百家众氏投间而作请文者无虚日所着有嵩渚集祥符文献志乡贤传汴京遗迹志勼异记医史诸传及李氏族谱居室记凡若干巻而河南通志多出其手先生才髙学博其治行赫异使究其用将相之业岂多让古人哉乃独持风裁不能与时俗低昻而忌先生者日众故年三十余而业己悬车杜门养重其诗歌逼唐文则自成一家传之百世无疑也世有富贵而名磨灭者视先生何如哉先生娶孙氏继娶岳氏生子三人长莘叟鸿胪寺署丞娶田氏次岩叟早卒次磻叟光禄寺监事娶傅氏俱孙氏出孙男十六人长孺立次某某曽孙男八人某某先生生于治戊申卒于嘉靖丙寅享年七十有九以隆庆戊辰葬于苏村督学李君从众议祠于学葬二年其子磻叟以授光禄至京师会予仲子文烛以某弟襄阳同知洛所为状寄之汉上余作李先生墓碑陈生曰往余过大梁之墟登景延堂与李先生纵谈向余东指曰此古夷门也非曩者魏公子枉车骑及嬴抱关处耶何其壮也相与抵掌赏之假令先生当其时必能喜士如公子虽藏于博徒卖浆者必从之游然今海内士闻李先生名皆愿为之执鞭其谊宁复在无忌下耶










　　明文海卷四百三十四
　　钦定四库全书
　　明文海巻四百三十五　　　余姚黄宗羲编墓文七
　　文苑
　　翰林院修撰舒先生墓志铭【陈沂】
　　正徳丁丑春策天下士以先生为第一甲第一人赐进士及第授翰林院修撰沂与名榜内改庶吉士同先生读书于中秘戊寅春诸权幸欲武皇南巡江彬实廹之廷臣数谏不纳沂与同馆者八人亦具疏未上诏下谓沮逆致疾弗廖未堪视朝沂曰未可也先生不从遂入谏复罪刺阁中于是编修崔桐庶吉士王应轸曹嘉王廷陈马汝骥江晖并令于午门外跪日辰初出尽酉而退者五日人杖三十于廷公每呼髙庙之灵神色独不丧出谪为福建市舶副提举病危而复苏逺近有相传为野祭者先生之事与罗公伦实相似故人益重焉辛巳今上即位肆赦诸窜谪皆超起先生适奔父丧嘉靖癸未秋服阕复修撰甲申夏会议大礼沂与先生疏凡三上以伏阙皆得罪先生再杖于廷几死明年乙酉太安人弃养于官邸即扶柩归葬丁亥春三月十有四日先生以疾卒呜呼痛哉是年冬十有一月沂待罪补江西左参议明年戊子秋九月二十有五日其子泰迁先生之柩于进贤之梓溪至章江是日巡抚都御史周公广巡按御史储公良材左布政司使顾公珀右布政使黄公芳右参议李公绯按察使胡公琏佥事王公玮及郡县皆往祭于江浒沂得临而哭之越冬十月五日葬先生于新建之象山之阳铭于墓者沂何能辞先生讳芬字国棠舒姓世出浙之东阳宋建炎中曰选者来居信之懐玉山绍兴中曰继祖者迁隆兴之北山元大徳初曰文英者徙进贤之梓溪至曽祖溥震生祖庭式庭式生法先生之考也赠如先生官母聂封太安人先生为县学生时尝赋赤鴈郡守以魁天下期之初号石滩邑有石人滩谚传滩合当有魁天下者乃改号梓溪后果及第岂偶然哉先生生于成化甲辰三月十有二日享年四十有四先生负气刚毅所遇贵者常失勇者常丧虽觉峭厉世不可得而无焉文章气逸宕不穷所著述赋咏若干巻皆触事而发辞义凛凛实似其行娶齐氏同邑善族封安人子男三人泰奉奏女二人长适徐曰敬次适樊防奉奏侧室冉出铭曰维学作人百年其兴维名登俊四国是凭学斁其伦道将焉明名隳其节义孰与行去道去义不可为国噫维先生以辨世惑
　　朱性甫先生墓志铭【文徴明】
　　吾苏有博雅之士曰朱性甫存理朱尧民凯两人皆不仕又不随俗为廛井小人之事日惟挟册呻吟以乐好求昔人理言遗事而识之对客举似如引绳贯珠纚纚弗能休素皆髙赀悉费以资其好不恤也成化治间其名奕奕望于郡城之东人以其所居相接而业又甚似也称之曰两朱先生正徳壬申尧民死明年性甫又死自两人死呉中故实往往无所于考而求其遗书亦无所得惜哉初性甫尝相约为传不果及是葬而其于以状来速铭状固不若余能详也性甫长洲人宋乐圃先生之后曽大父元英大父明父灏母周氏性甫生颖异少学于里师觉其所业非出于古人遂谢去从杜稷先生游于时东南名士若呉兴张渊若嘉禾周鼎仕而显者若徐武功有贞祝参政灏刘参政昌刘佥宪珏并折节与交且推之为后来之秀既而诸老凋落呉文定公石田先生继起而性甫复追逐其间最后则交杨仪制君谦都主客元敬余视性甫丈人行也性甫不余少而以为友视诸公为亲盖其自少至老未尝一日忘学故亦未尝一日忘取友以自助也居常无他过从惟闻人有竒书辄从以求以必得为志或手自缮录动盈筐箧羣经诸史下逮稗官小说山经地志无所不有亦无所不窥而悉资以为诗其诗精工雅洁务出新意得意处追躅古人所着野航集君谦实叙之尤精楷法手录前辈诗文积百余家他所纂集有经子钩呉郡献徴录名物寓言铁网瑚野航漫录鹤岑随笔总数百巻既老不厌而精力不加又坐贫无以自资而其书旋亦散去每抚之叹息其意殊未巳也而岂意其遽死耶性甫性简慢待人无钩距晚歳嗜酒婆娑益事闲旷或时乗醉忤人人亦不以为异尤为郡邑大夫所礼前守洛阳史公新会林公先后修郡志并以性甫从事歳时乡饮必致为上宾时人荣焉性甫死时为正徳癸酉七月二十五日享年七十是歳十一月甲子葬陈公乡受字圩先茔娶监察御史张维书女生子女四人男延娶汤氏建娶尹氏女适金爟花汝舟孙七人男曽庚干女适彭暐王普张源倪宥曽孙女二人铭曰维朱有闻自乐圃君徳言孔硕为时令人五百斯年耳孙其秩有贤一人性甫维克其克伊何维文之扬维行之称徳懿其章嗟嗟性甫少也则勤经籍图书穷终其身抉摘雕锼既扬亦防岂无利途弗易其乐其发苍苍其视茫茫归视其家其书满牀樽酒婆娑百年维适彼荣亦崇孰得孰失陈公之乡有者堂既藏既安后永有光
　　王履吉墓志铭【文徴明】
　　呜呼悲哉王君巳矣不可作矣君文学艺能卓然名家而出其绪余为明经试策宏博竒丽独得肯綮御史按试辄褒然举首一时声称籍甚隠为三吴之望三呉之士知君者咸以髙科属之其真知者谓能肆情词艺非直经生而巳然皆非君之极致也乃君之志真欲轶古人而逾之自非通古今周一世不足以充其所受也是可以一时一郡论哉君资性颖异将以勤诚于书无所不窥而尤详于羣经手冩经书皆一再过为文非迁固不学诗必盛唐见诸论撰咸有法程余年视君二纪而长君自丱角即与余游无时日不见见辄有所着日异而月不同盖浩乎未见其止也而岂意其遽疾而死耶呜呼惜哉君正徳初与其兄履约并以俊造选学官嫓声俪迹翘然竞爽既而履约举应天乡试寻举进士而君每试辄斥以年资贡礼部卒业太学又试又辄斥盖自正徳庚午至嘉靖辛夘凡八试试辄斥而名日益起从游者日众得其指授往往去取髙科登显仕而君竟不售以死呜呼岂不有命哉君髙朗明洁砥节而履方一切时势声利之事有所不屑猥俗之言未尝出口风仪玉立举止轩掲然其心每抑下虽声称震叠而醖借自将对人未始言学盖不欲以所能尚人故人亦乐亲附之性恶喧嚣不乐居廛井少学于蔡羽先生居洞庭三年既而读书石湖之上二十年非歳时省侍不数数入城遇佳山水辄忻然忘去或时偃息于长林丰草间含醺赋诗倚席而歌邈然有千载之思迹其所为岂碌碌寻常之士哉是其志之所存必有出于言语文字之上者曽不得少见于世而仅仅以文传而其所传又出于文塲困踬之余雅非其志者呜呼岂不重可惜哉君孝友天性常能愉恱其亲而顺之于道于兄履约少同笔砚食息起居未尝少离既各授室而聨裀共食视室处之时恒倍也君卒时履约方官京师及是以都御史出镇郧阳便道过家以葬君某山之原俾某为铭君讳宠字履仁后更字履吉号雅宜山人父贞以履约贵封中宪大夫太常寺少卿母朱氏继母顾氏赠封皆恭人君生治甲寅十一月八日卒嘉靖癸巳四月三十日享年四十娶徐氏子男一人子阳太学生娶唐氏解元伯虎女孙男一人铭曰维慧而明亦艺而贞胡不溃于成而卒困于衡吁嗟乎其名
　　翰林蔡先生墓志【文徴明】
　　嘉靖一十五年辛丑正月三日呉郡蔡先生卒吾呉文章之盛自昔为东南称首成化治间呉文定王文恪继起髙科传掌帝制遂持海内文柄同时杨礼部君谦都太仆元敬祝京兆希哲仕不大显而文章奕奕颙然在人要亦不可以一时一郡言也先生虽稍后出而所造日深自视甚髙常有所评隲虽唐宋名家犹有所择其隠然自负之志殆不肯碌碌后人而潦倒场屋曽不得旴衡抗首一侪诸公间而以小官困顿死呜呼岂不有命哉先生讳羽字九逵其先家陈留宋南渡时秘书郎源自大梁徙杭又自杭徙呉居太湖之包山先生其十四世孙也髙祖敬曽祖曾贞祖升以长子贵封奉政大夫父滂母呉氏先生髙朗疎俊聪警絶人少失父呉夫人亲授之书辄能领解年十三操笔为文巳有竒气稍长尽发家所藏书自诸经子史而下悉读而通之然不事记诵不习训故而融液通贯能自得师为文必先秦两汉为法而自信甚笃发扬蹈厉意必已出见诸论著奥雅宏肆润而不浮诗尤隽永早歳微尚纎缛既而溅涤靡曼一归雅驯晚更沈着而时出竒丽见者谓虽长吉不过先生乃大悔恨曰吾苦辛作诗求出魏晋之上乃今为李贺耶吾媿死矣其髙自标表不肯屈抑如此然其所作陵轹顿迅诚亦髙夐莫及当其得意时不知古人何如也先生故邃于易出其绪余为程文以应有司而辞义藻发每一篇出人争传以为式而先生试辄不售犀挫益锐而卒无所成盖自治壬子至嘉靖辛夘凡十有四试阅四十年而先生则既老矣歳甲午以太学生赴选调天官卿雅知其名曰此吾少日所闻蔡某今犹滞选调耶然限于资地亦不能有所振拔特以程试第二奏补南京翰林院孔目居三年致仕归卒于家
　　故资善大夫南京刑部尚书顾公墓志铭【文徴明】
　　嘉靖二十四年乙已闰正月八日辛巳南京刑部尚书顾公以疾卒于金陵里第先是公考绩还自京师道闻长子屿卒惊惋得疾抵家疾甚久之竟不起呜呼惜哉公讳璘字华玉别号东桥居士世为苏之呉县人国朝洪武中髙祖通匠作徴隶工部因占数为上元人曽祖海不仕祖诚以公贵赠资善大夫南京刑部尚书考纹号愚逸初封承徳郎南京吏部主事加赠资善大夫南京刑部尚书祖母陆氏母杨氏俱赠夫人公以应天府学生领治乙夘乡荐明年丙辰举进士已未授广平县知县壬戌徴入为南京吏部验封司主事进稽勲郎中正徳已酉陞河南开封府知府癸酉谪授广西全州知州丙子起知浙江台州府陞浙江布政司左参议嘉靖改元册立中宫礼成奉表入贺道陞山西按察使以亲老辞不允寻以病免戊子起为江南按察使未行陞浙江右布政使转左布政使庚寅召为都察院右副都御史巡抚山西疏乞终养忤旨落都御史以布政使致仕丁酉再起为都察院右副都御史巡抚湖广兼赞理军务已亥陞刑部右侍郎寻改吏部会显陵肇工改工部左侍郎领山陵事进工部尚书事竣还朝改南京刑部尚书公于是歴仕三朝阅五十年歴十九任积阶自文林郎歴十有一资为资善大夫正位上卿公融朗阔达精于吏理能激昻任事初莅广平年甫弱冠或易视之而公关决敏利摘伏若神拊循利道靖而不烦而饰以文学有古循良之风及为开封益更练坚决盗起燕蓟流刼中原攻围城邑所在绎骚兵部尚书彭公泽奉诏讨捕领兵压境上简公自辅公亦悉心展错练兵饬甲转饷传餐取具呼噏间而解难折冲谋画居多在郡期年随事经理多所绪正而强执不挠镇守中官廖堂恃逆瑾党援渔夺自恣公摧折捍蔽每折其萌芽不令得肆瑾诛廖罢去而钱宁用事羣阉方炽王宏者尤誖谩剽疾继廖出镇席权借宠气焰詟人一时有司或屈节自容公故不为礼有所徴需一不答歳时展谒长揖而巳用是即积忤宏宏方恃寜为援矫诏逮赴锦衣狱狱吏问状公据礼执谊抗言条对一无所承宁无巳遣逻卒隂探郡中无所得乃文致他事以竟其狱狱成镌三阶徙全全即古零陵郡越在岭峤僻陬荒陋公不鄙夷其民而翊以文教道化更革诚心拊绥久之民用乂安而士兴于学甫三年而有台州之命台为东南剧郡武衞错居俗犷而多诈胥吏并缘其间纵横饕诐更数政不治公至爬梳剔抉求得其弊端与利源所在次第兴除之故事武衞诸城郡为修筑经费浩穰率为主守者干没恒歳一筑筑辄壊公钩考得所侵渔悉没入为城费檄义士经理而程督之故他城易隳而台所隶三城特完郡濒海有盐防之利贫民业盐自食苦督烦苛每迂道转输而逻卒乗是为奸利至相贼杀不可止公为弛禁俾得负贩出郡下而薄其税入民用便利而国课亦登故时军饷不时给运军往往称贷以需而驵侩得肆侵牟公支放有期而勾稽维审军皆给足而奸民无所牟利矣郡南濒江卑下多水患地有中津桥且壊公复修之因筑石隄而楼其上凡数十楹人初莫喻其防己而夏潦水猝至居民得依楼以避所活以千计乃服公先见云既久于台悉浙中事宜继起藩参遂得举而行之虽不及久而宏规硕画功绪为多及以左辖重临益谙练宏达措意复周审展采错事惟志所为而革积弊若赋发科适调补吏胥皆利蠧蟠结前政所不敢问者公排根絶蔓搜剔不少纵而画一以守要束章程咸正而掾吏不得缘以为奸事绪杂袭文牒纠纷随事剸裁司无留政御史按浙者往往敛手无所事事然积不能平乗其解任而蹑寻过误一时虽横被口语而素履明洁坚实在人卒亦不能有所诬蔑也起抚湘南益事振植湖湘遐旷提封数千里抚臣尊重受计坐理而巳公不蹑故迹轺车首循遍歴州郡虽偏疆下鄙莫不躬莅跋涉险阻防犯霜露不少厌却故事抚臣巡歴必以藩臬守臣自随公悉谢遣轻车简易傔从敛约供顿次舎身足周用民安堵不知为劳念荆湖沃衍而庸流惰弛地利有所未尽科输烦扰期会促廹民日益贫公私交病故所至劝农振业平徭复税而摘伏省微轨迹夷易民用安集而歳亦比登在镇逾年多所建白首言地瘠民贫兵食不足而藩府赋禄无隄后继为难又以湖湘控扼边徼地大事繁御史按部歳更一代势不能周欲乞添差御史分莅湖南北以广询谋又言外属臣僚多有宏才硕望足充任使者比歳限以藩府戚属不得内徙此非祖宗旧制乞越例推选以收伟才所言凡数十事皆当时利病深切治理虽不尽施行而论者莫不韪其言云显陵之作役大事繁经费不赀公既长于料简而程省弗懈调发有制视他所营率损费十五而功实倍规制宏伟翚飞赫奕而民不告病有司不以为烦其经理施置有足多者然此特出其绪余耳而非公所用以为才也及是虽典邦刑而留司务简亦不足以尽其用且在乡里父老姻戚不能无望于公而公执志坚定不肯骩骳以狥茍罹于辜必以法绳之豪植强御咸不得肆而怨言兴矣言者因得假以为辞肆言丑诋而素所忌嫉之人从而醖酿之公虽内省不愧而不胜浸淫之辱竟郁郁以没呜呼公论不明是非失实使瑰竒卓越之才不复推究于明盛之世必有执其咎者君子固有俟于百世之下也然公亦奚憾哉公素长者不虞人诋欺而直谅自信不肯脂韦干誉出入中外垂五十年一时新进多非曹偶公既前辈自处论议之间陵轹奋迅侃侃自将每下视诸人多不能堪往往旁睨切齿而公不知也其得谤受祸殆亦以此乎平居事亲孝愚逸公病疽公时巳五十余与同卧起吮濯扶掖举身亲之肉血淋漓十指皆溃曽不肯自逸以委劳于人初公以亲故一再解加官其后出入靡恒而二亲之亡公适皆在告皆得受终焉殆有不偶然者与羣从兄弟尤极友爱从弟英玉继公举进士官按察副使仕归而贫而介洁自将公雅知其志虽日与亲接而不辄餽遗然而中心相孚不殊同胞也少学于李璞先生李死一子不立妻某不免饥寒公在官每分余赀给之既又为其子植产旋植旋废而其子卒困以死乃迎某氏于家死为殓葬而给其孙如子终其身不衰友人胡钦死妻方食贫养姑公俾里中上其事请表于朝凡旌核探究文牒往来咸具于公而一切更费咸自公出至于里党族属婚丧缓急亦多倚成于公其于伦谊至笃也为文不事险刻而铸词发藻必古人为师见诸论著雄深尔雅足自名家诗又隽永矩矱唐人而劖芟陈烂时出竒峭乐府歌词不失汉魏风格问学深博既有资池而才敏气充足以发之自其少时已有名世之志既举进士即自免归大肆力于学时陈侍讲鲁南王太仆钦佩皆未仕家居皆名能文与相丽泽声望奕然时称金陵三俊及官南曹曹事甚简益淬厉精进居六年而誉益有闻自是出入中外所雅游若李崆峒献吉若何大复仲黙若朱升之徐昌谷皆海内名流一时诗名震叠不啻李杜复出而公颉颃其间不知其孰为髙下也然诸公皆仕不显又皆盛年物故公仕最久官亦最显所歴若沅湘若天台鴈宕若衡岳皆山水胜处虽簿书鞅掌而不忘觚翰所至领客防游感时懐古临观赋诗风流文雅照映林壑委蛇张弛有古髙贤特达之风及是时解留务往来呉门寻乡里旧游期余尽游诸山以毕其平生而事左心违竟成乖越呜呼而今巳矣尚忍言哉公所著书曰国宝新编曰近言曰顾氏七记诗曰浮湘稿曰山中集曰息园集曰凭几集曰登衡小记总若干巻距生成化丙寅七月二日享年七十娶沈氏封夫人子男三人屿歳贡生娶罗氏峙娶陈氏又次峻女子二人适俞琏赵念孙男八人履祥廕为国子生次宾祥元祥耆祥应祥楚祥余幼孙女二人曽孙男三人履祥等以卒之明年某月葬上元彭城山之原前事奉公门生太常少卿许谷所为状来乞铭铭曰于穆孝皇立国用明孰言翊之允维邦桢烈烈顾公维邦之彦爰外而中式敭用践起家民牧弗夺弗违薄言饮之既去而思岂徳则周亦坚厥志志植靡移乃言有济扶微兴壊树之风声载蹶载奋卒阶以升维靖而共乃刚弗折式遄其归峻跻华列出将使指入典邦刑以翼以贞以莫不经维爰饰用文富兹述乃古有训仕优而学其学如何亶言华国敷彰帝猷歌咏明徳在孝皇日羣猷英英发藻摅词式章用明翶翔后先公实曹偶徳音洋洋经学之懋烈烈顾公既瓌既竒学为文宗政为吏师维学维政鲜兹兼得贤名之髙斯毁之积烈烈顾公连蹇在是岂不显融迄屯厥施彭城之原公兆于斯尚后有考视此刻词
　　浙江按察使佥事皇甫君墓志铭【文徴明】
　　佥事皇甫君子安既解浙臬还长洲未及赴调而母夫人卒摧毁得疾甫三月亦卒呜呼伤哉君举壬辰进士官礼部以文学为当道所知会东宫肇建遂用为春坊司直论者以为得人而余人意忌固巳媒孽其间未几补外自是浮沈外僚者累年再起再偾卒肮脏以没呜呼自古文学之士往往不得志于时其侈声擅名固造物者所忌然而一时秉铨之人不得不受其咎也君讳涍字子安裔出宋戴公以字为氏世望安定赵宋时有为提刑者扈髙宗南渡居呉城孔圣里占数为长洲人六世祖斌死张士诚之难一再传乃君之曽大父也大父信以文学起家为太学生未仕而卒父讳录丙辰进士仕终顺庆知府母夫人黄氏生君兄弟四人君其仲也黄夫人梦人授寳鼎而生韶秀异常能言即解诵书专对敏给如成人稍长绩学缀文遂有名世之志及选入郡学为诸生益事博综兄弟自相师友扬防探究务求抵极摅词发藻回出流辈未数年相继举于乡而君与二弟遂收科甲一时名文学之盛三呉之士鲜其侣者而君不以自异益思振植操廉服勤然自守不与时流徴逐人亦莫敢与狎初授工部虞衡司主事寻改礼部精膳司再改仪制进员外郎陞主客司郎中主客职蕃人朝贡凡饩馆劳徕与凡贡篚之属往来之仪皆主客领之故时曹司怠缓稽留使人经歳传食供亿浩穰君奏报以时不逾旬浃靡宻上下斟度维宜视曩时损费什伍朶顔内属歳有赏赉发自内帑故多秽滥君以其捍边有功非他滥恩比言于主者俾精择以给被赐者莫不欢感以去车驾南巡诸蕃留京师者虑有窥伺悉屏之徼外时称其逺识君自虞衡至主客凡歴四署所在职办而能缘饰以文在仪制时建储九疏咸君属草词理明辨有以上当君心遂为诸公大臣所简注春坊之擢盖缘于此车驾之行君先巳注籍扈从会改官不果行驾次承天按籍推赏而君不在有司秉简劾君失事而实非也坐是左迁广平府通判逾年召为南京刑部主事进员外郎寻陞浙江按察使佥事分莅浙东所莅天台宁绍绪郡民忮而狡饕诐喜讦最为繁剧君所至惩饬综核周审擿伏若神而裁决敏利案无留牍恤隠崇贤纳之仁轨甫三月而宿蠧为清管内振肃以其暇逸览观山川发为篇咏委蛇张弛文治灿然誉闻亦达而南迁考覈惟视一时实履以为黜陟近时乃有既徙官而徴其旧事者因得以其私意中伤之然非显恶大惩亦不敢公肆诋毁公初曹未及上再任亦无几时竟以胜任推擢曽未数月而以不职论黜呜呼羣耳目何可涂也君沈静寡与自负髙峻人茍不当其意终日相对黙无一语居官任事砥砺操切不肯脂韦取容既多忤物又稍稍与时厓异故爱之者虽深而卒不能胜夫疾之者之众也雅性闲静慕晏先生所为自号少子作续髙士传以着志居常问学之外他无所事羣经子史莫不贯综而酷喜左氏着春秋书法纪原选唐文粹为文粹为文必古人为师自西汉而下咸有所择见诸论撰居然合作诗尤沈蔚伟丽早歳规仿初唐旋入魏晋益造铸词命意直欲窥曹刘之奥而及之惜乎未见其止也殁后其兄子俊集所作为皇甫少集云君生治丁巳六月某日卒嘉靖丙午三月九日享年五十配刘氏后君一月卒子男二人长泰郡学生娶王氏次拒聘金氏女三人长适国子生王大猷次适太仓州学生陆鸣阳又次适郡学生呉尚俭孙女二人卒之歳十二月十有三日葬虎丘新阡于是子俊手具事状率其二子诣予乞铭予何足以铭君哉辞不获为序次如此系之铭曰嗟皇甫君维时才彦天实生之亦既有衍爰宾于王式扬用昭胡丰其受而厄其遭秩秩郎曹五礼云职身徳允文乃言有克维文之克维徳之载实徳升闻有简斯在青宫兰省命官孰宜誉者在前毁者随之谁毁谁誉君则有命命也自人弗陨厥闻嗟皇甫君靖共维秉岂无遗荣降年弗永弗永其世式宣其言后有子云尚鉴我
　　钱孔周墓志铭【文徴明】
　　吾友钱君孔周以髙明卓絶之才负陵轹奋迅之气感愤激昻以豪俊自命雅性豁达不任检押所与游皆一时髙朗亢爽之士而唐君伯虎徐君昌谷其最善者视余拘检龌龊若所不屑而意独亲时余三人与君皆在庠序故会晤为数时日不见辄奔走相觅见辄文酒防笑评隲古今或书所为文相讨质以为乐既而唐徐起髙科入仕寻皆病亡而汤君子重王君履约履吉虽稍后出而游好为密君喜学而好结纳自少至老未尝一日忘学亦未尝一日忘取友以自益也其所友必皆胜已者茍不当其意虽富贵有势力者辄白眼视之或取怪怒不防也家本温厚室庐靓深嘉木秀野足以游适肆陈图籍时时招集竒胜满座中酒壶列前棋局旁临握槊呼卢凭陵翔掷含醺赋诗负轩而歌邈然髙寄不知古人何如也呜呼而今巳矣交游中有如斯人不可复得矣性喜蓄书每并金悬购故所积甚富诸经子史之外山经地志稗官小说无所不有而亦无所不窥尤喜左氏及司马班扬之书读之殆遍遇有所得随手劄记积数巨帙至所不喜虽世指以为切要而君未始一注目也为文竒崛深奥读之棘口不能句然思清语丽足自成家而尺牍之妙尤其所长一行数字矢口信笔文意灿然如出硎链他人沈思极意不能至也早歳思以功名自奋稍敛锋锷以就文场矩矱亦惟涉猎训故涵泳道腴而巳于世所谓括帖关键皆不之省人咸非笑之而提学莆田陈公独识之常按试第君髙等咸以为疑公曰吾见其文有古意知非经生常士也余亲闻陈公语喜公能得君而又喜君之为陈公所得也自陈公去他主司惟取浅近合格者而君不复振矣君自治辛酉至正徳丙子凡六试应天试辄不售而年日益老遂自免归呜呼惜哉君长身玉立被服鲜华而举止轩掲人望而异之谓必有所就而竒穷肮脏迄于不偶呜呼惜哉晚歳困于征徭家日益落而又得末疾行履跛曳每负杖而嬉而髙懐雅致不殊前时文酒过从防谈谑浪逶迤容与使人意消呜呼君真雄俊不羁之士哉君讳同爱字孔周别号野亭钱氏其先江都人有讳仲阳者以医显于宋事见国史五世祖益仕元为常州府医学教谕避乱来呉遂占数为长洲人益生太医院医士原善原善生晋府良医宗道宗道生太医院医士良玉良玉生伯寛伯寛生汝式自汝式以上世以医显汝式娶陈氏生君之兄弟二长同仁太医院御医次即君娶张氏子男二人鹤徴太医院医士娶呉氏竹徴蓟州吏目出后同仁娶宋氏继娶汤氏女二人适余长子县学生彭次适陈遇侧室生子男二人复贞娶某氏女一人适刘某孙男三人女二人君生成化乙未某月日卒嘉靖已酉某月日享年七十有五庚戌十二月某日葬呉县宝华山铭曰维气则扬亦艺而章维命不臧而志弗昌巻而藏而卒困以亡吁其伤
　　广西提学佥事袁君墓志铭【文徴明】
　　吾友袁君永之以髙明卓越之才精深宏博之学而辅以陵轹奋迅之气自其少时巳不肯碌碌后人既起髙科登膴仕视天下事无不可为而砥节履方不肯附丽匪人首忤权臣几蹈不测頼天子仁圣得不摈弃浮沈中外垂二十年再起再废迄肮脏以死呜呼惜哉其命也夫君讳字永之别号胥台山人世呉人髙祖以宁曽祖琮祖敬先考封承徳郎刑部主事讳鼏母安人葛氏袁氏自髙曽而下世以气义长雄其乡而未有显者至君昆弟数人藻发竞秀突起闾阎声生势长隠然为文献之族君于羣从中最少而竒颖异常五龄知书七歳赋诗有竒语十五试应天再试再不利愤曰吾所志何如顾为场屋所困耶益淬厉精进刺经质义务究底极嘉靖乙酉遂以第一人荐试礼部亦在髙等一时声名倾动京邑入对大廷摛衍扬绎上下数千言出入经史词防宏达时权臣方为学士得君巻竒之执欲冠多士在廷诸臣恶其揽权故抑置二甲第一人及啓封见君名乃悔不用其言而权臣则喜于得君他日诣君叙致本末自谓君知已而君不对亦不谢权臣大怼衔之然无以发也未几入内阁用事而君方为翰林庶吉士因上言诸庶吉士跅靡薄不宜在禁近悉罢为庶僚怒犹未巳乃起兵部火灾之狱将甘心焉时君为武选主事火时当徼巡在法为失警乃掠立文致劾君纵火为奸利必欲杀之锻链数月无所得编戍湖之衞会赦免归权臣死稍起为南京武选主事歴职方员外郎晋擢广西提学佥事致仕归卒年仅四十有六始君自翰林出为刑部主事即思明法以达于政谨推谳审法比所当必允为尚书胡端毅公所知简涖本科本科者凡诸司狱词及上请章疏皆从审画君析律详明剸裁敏利而将以勤诚案无留牍时称职办有诏以京朝官考各省乡试君被命主试河南校阅精审去取攸当时称得士寻奉使决狱淮扬还朝改司武选武选有铨选有勲禄有贴黄及诸委琐故号剧司而贴黄尤多弊事君督并严宻关决明审吏不得并缘为奸展采错事方将有为会狱事起而君去国矣在南部适当考选军政尚书熊公特委重君君杜请托察贤否励精从事考核绪正一于至公人服其明莫复异议广西在岭徼之外夷獠杂处文教久弛君不鄙夷其人教诏谆切而率之以身示之矩矱程以科条取士贵淳雅而黜浮诞恒矜其不逮薄惩而广录以诱进百粤之士士方安其化而君倦游矣君乐闲旷而居呉兴日与髙人逸士探竒选胜登陟游衍悠然自适及归筑室横塘之上据湖山之胜纵浪其间有终身之志虽暂起守官而寤寐林壑未始少忘笃志问学羣经子史无所不窥为文必先秦两汉为法乐府师汉魏赋宗屈贾古律诗出入唐宋见诸论撰莫不合作所着文集二十巻皇明献实二十巻呉中先贤传十卷世纬及歳时记及周礼直解总若干巻始君雅志用世及事与心违时移身逺乃肆意于此以泄其所蕴耳观世纬所着皆凿凿乎经世之论其官宗遴传与夫讵伪诸篇实维时弊惜不能少见于事而徒托之空言可慨也已君阔达髙朗议论英发能以辨博胜人人莫能屈然实无他肠志同道合即倾倒无间故知君者莫不贤爱之而不胜嫉之者之众也君生治壬戌十月二十六日卒嘉靖丁未六月二十三日配马氏封安人继文氏子男一人尊尼癸夘贡士女三人适生员王子恭殷邦柱徐钦葬以卒之某年某月日墓在某山铭曰侃侃袁君维时之硕履道含宏抱真翼徳爰起髙科式扬用声载缉用明奕其邦桢维邦之桢弗为道屈矧兹匪人胡彼之防岂无荣途有命在天宁玉之毁维瓦斯全陷则有穽守则为正孰其生之天王明圣侃侃袁君守身用恒弗利攸征身否道亨亨之如何有言则立言立名存有永无泐
　　沈先生行状【文徴明】
　　先生讳周字啓南姓沈氏别号石田人称石田先生世居长洲之相城里自孟渊先生以硕儒肇家生二子曰贞吉曰恒吉才美雅饬并有声称恒吉号同斋生三子先生嫡长也生而娟秀玉立聪朗絶人少学于陈孟贤先生孟贤故检讨副初先生子也诸陈皆以文学自标致不轻许可人而先生所作辄出其上孟贤遂逊去年十五代其父为赋长聴宣南京时地官侍郎崔公雅尚文学先生为百韵诗上之崔得诗惊异疑非已出面试凤凰台歌先生援笔立就词采烂发崔乃大加激赏曰王子安才也即日檄下有司蠲其役先生既长益务学自羣经而下若诸史子集若庄老若稗官小说莫不贯总淹浃其所得悉以资于诗其诗初学唐人雅意白傅既而师眉山为长句巳而乂为放翁近律所拟莫不合作状其缘情随事因物赋形开阖变化纵横百出初不拘拘乎一体之长稍辍其余以游绘事亦皆妙诣追踪古人所至宾客墙进先生对客挥洒不休所作多自题其上顷刻数百言莫不妙丽可诵下至舆皁贱夫有求辄应长缣短素流布充斥内自京师逺而闽浙川广莫不知有沈周先生也先是景泰间郡守汪公浒欲以贤良举之以书敦遣先生筮易得遯之九五曰嘉遯贞吉喜曰吾其遯哉卒辞不应然一时监司以下皆接以殊礼尤为太保三原王公所知公按呉必求与语语连日夜不休一日论谏先生曰对章服谏非鄙野人所知然窃闻之礼上讽谏而下直谏岂非贵沃君心而忌触讳耶公遽曰当今之时将为直谏乎抑亦讽乎先生曰今主圣臣贤如明公又遭时倚頼讽谏直谏盖无施不可公徐出一章示之曰此吾所以事君者试阅之先生读毕曰指示切而不泛演言婉而不激于讽谏直谏两得其义矣公以为知言同时文学之士为上官所礼者往往陈说时弊先生不然曰彼以南面临我我北面事之安能尽其情哉君子思不出其位吾尽吾事而己然先生每闻时政得失辄忧喜形于色人以是知先生非终于忘世者先生去所居里余为别业曰友竹居耕读其间佳时胜日必具酒肴合近局从容谈笑出所蓄古图书器物相与抚玩品题以为乐晚歳名益盛客至亦益多户屦常满先生既老而聪明不衰酬对终日不少厌怠风流文物照映一时百年来东南文物之盛盖莫有过之者先生为人修谨谦下虽内蕴精明而不少外暴与人处曽无乖忤而中实介辨不可犯然喜奬掖后进寸才片善茍有以当其意必为延誉于人不藏也尤不忍人疾苦缓急有求无不应者里党戚属咸仰成焉平居事其父同斋无所不至同斋髙朗喜客饮酒必醉先生不能饮每为强醉以乐客同斋殁乃絶母张夫人年几百龄卒时先生年八十矣犹孺慕不巳弟召病瘵不内处先生与俱卧起者歳余及卒抚其孤如子庶弟幽墀未练事为植产使均于己一妹早寡养之终其身其天性孝友如此先生娶于陈生子云鸿文学称家尝为昆山县隂阳训术侧出子复郡学生女三长适昆山县学生许贞次适徐衮又次适太学生呉江史永龄孙男一人履女二人曽孙男一人女二人先生所着诗文曰石田稿总若干巻他杂著曰石田文抄石田咏史补忘录客坐新闻续千金方总若干巻正徳四年己已先生年八十有三八月二日以病卒于正寝于是云鸿先卒数年矣复乃相其孙履治丧以七年壬申十二月二十日葬先生于所居之东某乡某原属将求铭当世有道以信于后俾某有述某辱再世之游耳受目瞩知先生为详遂不克让用论次如左谨状






　　明文海巻四百三十五
  </div>
  <div class="pagination">
   <a href="明文海_page120.html">
    上一页
   </a>
   <span>
    ...
   </span>
   <a href="明文海_page116.html">
    116
   </a>
   <a href="明文海_page117.html">
    117
   </a>
   <a href="明文海_page118.html">
    118
   </a>
   <a href="明文海_page119.html">
    119
   </a>
   <a href="明文海_page120.html">
    120
   </a>
   <span class="current-page">
    121
   </span>
   <a href="明文海_page122.html">
    122
   </a>
   <a href="明文海_page123.html">
    123
   </a>
   <a href="明文海_page124.html">
    124
   </a>
   <a href="明文海_page125.html">
    125
   </a>
   <a href="明文海_page126.html">
    126
   </a>
   <span>
    ...
   </span>
   <a href="明文海_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
