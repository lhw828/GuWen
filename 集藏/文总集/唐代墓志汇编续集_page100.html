<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 100 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 100 页/共 131 页</h1>
    <div class="content">【盖】
唐宗正少卿李公墓志铭
【志文】
唐故宗正少卿上柱国赐紫金鱼袋李公墓铭并序通直郎守尚书水部郎中赐绯鱼袋李仍叔撰公讳济，字恕躬，陇西成纪人也。六代祖神尧高皇帝，生元凤，为虢王。王生宏为定襄郡公。郡公生邕为银青光禄大夫、秘书监，嗣封虢国，赠荆州大郎督。
都督生承旺，皇汉州刺史。使君生望之，皇大理评事、赠工部侍郎。侍郎即公先考也。先夫人弘农杨氏，赠华阴郡君夫人。外祖讳，开州刺史。娶京兆府华原县令彭城刘偃女，先公殁十四年，殡於镇州真定县。今则不及公之墓。生子九人，长曰同辰，右司御率府仓曹参军，次同师、同赞、同玄、同行、同文、同泰、同宾、同证；女六人，长弟廿二，已下五人皆未字也。自同辰而冠者，性怀善良，克奉家法，哭泣之节，颇见孝道。公初任试太祝，次转金吾仓曹，迁监察御史，赐绯鱼袋，为成德军节度巡官，转殿中为推官，又改侍御史，仍带旧职，迁户部外郎，转为判官。皆以公事修举，序进宾府也。贞元中，德宗文皇帝初年，寇贼归，复京邑，录定功德。以赵帅太师大变艰危，却立东夏，拨正将乱，自□殊庸，礼加宠崇，许婚宗族。公从伯姊得至於赵。太师知公之贤，邀领宾职，岁月淹久，官至外郎。旋因太师薨落，公不得离去旧职而将死者数矣。元和岁末，镇有师丧，三军将乱，欲立其弟，今凤翔节度仆射公也。公竭忠谋，潜咨伯姊，全置王氏之族，亟列忠臣之家。使太师之业复光，仆射远名不坠。得非公之力焉。朝廷擢拜宗正少卿，制词称此绩。公自筮仕至於登朝，曾无兼月之粮，尽入俸而足也。及兹丧殁，僦宇莫容。伯姊晋国太夫人哀伤生疾，彻虚正寝，安公柩焉。送往存生，情礼皆备，岂不道高人伦，义激风俗。与公游者，莫不挥涕而感之。公享五十，宝历元年正月十日寝疾而殁。闰七月十九日，葬於万年县义善乡旧茔之东北。难刻石铭墓，以难朽也。铭曰：
好古耽书，名从军立，投笔论功，侯封不及。奔波敷奏，差池忧悒，迹为宾寮，道皆伍什。款忠事泄，割地功集，疑责俾死，词拒血泣。仰诸鸿翔，悲同虫蛰，人多闲闲，公常汲汲。星氛生躔，下应人间，王氏忠烈，忽然昭宣。仆射承家，举族朝大，公随伯姊，乃得生还。宠锡斯极，擢贰卿寺，日星半纪，未移官理。荣卫疾生，沉悲不起，魂神销离，呜呼已矣。
乡贡进士周汉宾书（录自《隋唐五代墓志汇编》陕西卷第四册）
№宝历００５
【盖】
失。
【志文】
唐故润州延陵县丞李府君夫人东平吕氏墓志铭并序孤子孜撰　子婿宣义郎前泽州司仓参军刘惟丰书我先妣姓吕，共先炎帝之胤也。曾祖真，皇朝散大夫、绵州巴西县令；祖向，皇冀州录事参军；烈考林父，皇太原府寿阳县令；皆艺学立身，直道从仕。皇妣即寿阳第三女也。昆季三人，长兄刚，任太子校书郎，历华原县尉，终大理评事。
次则，皇潭府土曹参军，弟钊，前潞府壶关县尉。先妣孝慈明敏，本於天生，沉厚温和，自契坤德。孜积罚深重，少小孤露。先府君先皇妣十一年因官终於润州。
于时孜幼妹三人，孜未成名，妹未从事，孤茕在疚，旅寄江湄。泣对灵举，归路无日。先妣情由义激，智以通谋，虽囊无一金，而途出万计。乃携孤孺，以元和十一年七月护丧归洛，以其年八月，葬於河南县伊洛乡万安之北原。明年，长女十九娘适彭城刘惟丰，又明年，次女廿娘适吴郡张郧。先妣素尚清静，久怀止足，奉太上之教，修圆证之因。不图忽染热疾，以宝历元年六月三日终於洛阳县柏仁里之私舍，享年六十七。呜呼！孜以菲薄，乏济代之用，末及寸禄，以沾甘旨，奄弃孝养，屠旰溃心，号叩无所。以其年十月廿一日，於伊洛乡茔，礼也。孤子孜敬为铭曰：
混混洪河，流於东极。不休□□，先妣之德。大化熙熙，煦育是资。纤芥之微，何以报□！顷在江湖，羁惶旅寓。俯视号殒，北望心苦。携孤护丧，归於洛土。封树是崇，万安之下。二女有归，理家如故。呜呼苍！酷忽臻，泣血诉天，血尽无闻。日月有期，於万安之坟；陵谷虑改，刻石志於隧门。
（录自《隋唐五代墓志汇编》洛阳卷第十三册）
№宝历００６
【盖】
失。
【志文】
唐故青州户曹参军京兆韦府君墓志铭并序　乡贡进士冯行俭撰公讳挺，字梦楚，京兆人也。皇祖新，陈州别驾。列考伦，坊州宜君县令。
公内蕴贞实，外彰华彩，孝悌本於心，仁义形於用。积道而立，达学而文。其行也，履而後言，晦而後著；其文也，根乎圣旨，发於沈郁。故德广而寮合，文雄而丽。历资两任，解褐荆襄郢邑令尹，弦歌百里，声振九州。设五教以豫人民，顺三时以劝农务。化洽溢乎道路，威福惬乎众心。次历青州毗赞焉。功以纳言，时而扬之，事上之道易易，接下之心怡怡。节制薛公平以德行知见，改摄司录焉。
公德洽施今，不挠有司，一郡名族钦德焉。人皆感伏焉。公以道亿艺博，厌於烦务，试愿退归营壑，栖志烟霞者数四。薛公不听焉。志不泰焉。流连之侵矣。怀济时之策，当屑不袭，鸾翔凤翥，期拓浑元之上。於戏！善而无答。以宝历元年六月廿三日因宦殁於北海郡，享年五十六。嗟乎！邓游无子，唯女二焉。长曰映娘，年未龆龀，幼曰户户。尚居襁褓。长兄揆命仲子行宣可为继嗣。孀妻柏氏，崇美卿族，貂蝉贵门，即龙武将军良器之季女也。令姿婉娩之质，幼合师保之芳。
盛礼结，淑德宜室。荐苹而敬可享，敦宗族而仁可瞻。容功有则，动息由义，善行永著，期何丧天，贞妇节义。嗣子行宣、长弟擢、幼弟操、犹子仲谔等，以宝历二年正月廿二日筮地归葬於京兆长安县义阳乡高阳之原先茔，礼也。铭：
有鸾在林，载戢其翼。振振君子，永言其德。嗟夫哲人，贤而不寿。瑚琏虚委，芝兰讵久。唯余芳烈，终天不朽。
（录自《隋唐五代墓志汇编》陕西卷第四册）
№宝历００７
【盖】
唐故杨氏夫人墓志铭
【志文】
大唐故南阳宗府君杨氏夫人墓志铭并序夫人弘农杨氏，其先后稷之苗裔，晋杨侯之胤绪，弈叶传庆，源流实繁，比因游宦，遂家於中山焉。皇祖讳简，朝议郎、试太子洗马；居宦仕师，躅展奇迹，英贤间秀，簪组蝉联。或吐凤以驰名，或慎知而佐代。皇考讳弘；高道不仕，养真自闲，垂裕後昆，脱略人世。夫人即高道府君之长女也。淑慎成则，风仪可规。
以李之年，从羔雁之礼，乃移天茂族，极妇道於巾帚。班曹之风，誉靡能越。
冀望凤皇于飞，寿齐椿柏，岂图子才龆龀，府君祸臻，先丧泉扃，备刻前志。夫人哀孀，感悼闾里，主丧卜兆，徙居训子，孰不称贤於此，取伦於的史。何天靡福善，寝疾弥留，以宝历元年四月十八日＊於定州安乐坊之私第，享年六十有一。
呜呼！灵兮何适，遗范空傅，井折双洞，江沉两剑，以宝历二年四月十二日合於唐县西北三里府君之旧茔，礼也。於戏！荒郊月惨，暮景云昏，幽坟掩瘗兮玉厘罢开，暗室沉冥兮图天不晓。嗣子泣血居丧，哀毁逾礼，虑陵谷隳变，刊石为铭，扃於泉户。其词曰：
处室家兮俱德芳，懿誉惟仁兮何居孀？恩不造兮於穹苍，壮年子稚尚沦亡。
孤鸾影减剑又沉，灵兮冥冥会穷荒，泉门一闭夜长长，千秋日月徒更光。
（录自《隋唐五代墓志汇编》河北卷第一册）
№宝历００８
【盖】
失。
【志文】
唐故亳州司兵参军赵郡李府君墓志铭侄女婿河东裴缜撰府君讳群，享年四十有九。官历郡掾邑佐，自军民之长者七政，真摄由之。
禀刚健而莅□，敷诚信而与物。笃实贞确，乡党有誉，服义奉教者知所慕焉。宝历二年，归闲於洛阳。以四月十七日，终於伊川之别墅。爰卜七月一日，归於先茔，礼也。曾祖柬，同州刺史；祖印，尚书仓部员外郎；考胄，尚书刑部郎中、兼侍御吏、知□。君即刑部之第二子也。袭祖宗之余庆，禀□知之惠和，智周其身，迹感於义。与善无报，竟孤其分，不享丰禄，不济永年，夭殁有生，神徵孰信？夫人吴兴姚氏，有□男且稚，二女未笄，惟是一日二日洎逾月之事，实从父弟前和王府参军友冲主焉。为缜获接姻好，见铭石。其词曰：
苍苍平原，新阡旧阡，昭穆列侍，前贤後贤。□□□夜，复土终天，寂寞佳城，历千万年。
前河南府河阴县尉裴绰书（录自《隋唐五代墓志汇编》洛阳卷第十三册）
№宝历００９
【盖】
大唐故贾公墓志之铭
【志文】
唐故朝议郎内供奉守庆州司马上柱国赐紫金鱼袋贾公故夫人颍川县太君陈氏墓志铭并序　　承务郎前太常寺协律郎李参撰公讳光，其先武威人也。皇考讳仲素，不仕。公江山秀气，生为人，风神散朗，德义资身。性惟忠直，言必三思，清慎居心，与物无竞。在官克勤，志理有襦之风；在私克俭，於家实盈於仓廪。训子弟，习之以礼乐，教之以义方；与朋友交，言而必信。实可以为人之师也。岂谓中宵坠露，勖且收光。大厦折其栋梁，江海沉乎舟楫。夫人颍川县太君陈氏，四德咸备，六行无亏。妇礼母仪，殊过前史，三从之义，九族皆知。仿之者如云，教之者如雨。何期逝川不息，落日难留。倏忽之间，恩慈永隔。子有数人，且奔亡之外，唯有一存。即存者温也。
至孝用心，若凭佛力，错磨贞石，钅周写经文尊胜真言立於坟侧。辍哀就礼，孝道克全；竭产罄资，用修丧事。以宝历二年十月十五日迁葬於京兆府万年县川乡郑村。奇哉！孝子时当孝理，无计报于劬劳，空志之于坟邃。铭曰：
公惠纳贤用，雄声未解，内之供奉，外之司马。勤事於公，冫食饮无暇，君子人与，君子人也！夫人德为妇首，行可母师，择邻训子，所见皆奇。可观兮吝止，不忒兮其仪。
（录自《隋唐五代墓志汇编》陕西卷第二册）
№宝历０１０
【盖】
失。
【志文】
唐故银青光禄大夫检校司空（下泐）分司东都上柱同乐安县开国侯食邑一千户□□□孙公墓志并序　　从表侄金紫光禄大夫守（下泐）门下侍郎同平章事充太清宫使□文□大学士上柱国彭阳县开男食邑三百户令狐绚撰圣敬文思和武光孝皇帝御极之十□年七月□□居守左仆射孙□陈□秩病，请□□任。天子优宠元老，乃拜俭校司空、兼太子少师、分司东都，□□伸之显卫，以就良已。诏下之明日，三川守臣以急章闻曰：公十四日薨。天子怛然悼耆德特□□□会入廷臣，中吊赙之礼，以三师追褒，册命恩数有加焉。公讳简，字枢中，其先有妫之後，齐太公田和其裔也。和孙□为齐大夫，以伐乐安之功，遂封於乐安，因赐姓孙氏。吴将军武书之孙，子孙在吴会，称富春氏，吴主其後也。其□迁者□□□□至隋并州晋阳县令，唐封晋阳公讳孝敏，公之七代祖。晋阳公生仲将，为唐郓州寿张丞。寿张生希庄，为韩王典签。典签生讳嘉之，即公之高祖也，天册中，擢进士第□□萃科，有文学重名，後累官至宋州司马，赠秘书监。自晋阳公而下，位虽不隆而道德皆显。曾大父讳逖，开元中三擢甲科，初入第三等，又入第二等，超拜左拾遗。大名铿发，□耀当代。雄名如萧颖士、颜真卿、李华，咸出座下。累迁中书舍人、刑部郎赠尚书右仆射，缢曰文公。□大父讳宿，又傅文公之业，登制举，为谏议大夫、中书舍人，终华州刺史。烈考讳公器，又继词科高第，历监察，后为濠、信二州刺史、邕管经略使、兼御史中丞。时属五溪不率，王命奉诏招讨，克有戎功□□，累赠司空。司空公前娶荥阳郑氏，继娶河东裴氏。太保公即司空第三子，裴甥也。幼锺司空公之艰，长□天至。司空公亲弟献可，皇大理司直，娶范阳卢氏。太保公没司空公之丧未几，季父司直又殒。太保公以季父无嗣，遂执丧以继其後，服除，举进士。元和二年故太常崔公掌春闱，升居上第。後赴调集，判入高等，授秘书省正字。所试出，人人皆傅讽。秩满，赵丞相宗儒镇河中，辟公为观察推官。再调补京兆府县尉，又从张华州□素之幕，授监察御史裹行，充镇国军判官，徵为监察御史，除秘书郎。裴中令度镇北都，辟为留守推官，以殿中侍御史中供奉充职，又转节度掌书记，又改节度判官，奏加上柱国，赐绯鱼袋。大京兆卢士玫仰公之才名，表公为□司录，王潜仆射在荆南，思得髦贤，奏公为检校礼部员外郎、兼侍御史、充节度判官，人为侍御史，又丁继房卢太夫人忧，孺慕之情，如实出己。君子以为难。窦历元年，以司勋员外郎判，吏部废置，转礼部郎中。又罹裴太夫人之祸。殆不胜丧。及出，除左司郎中，加朝散阶，转吏部郎中，又加朝请大夫。用公正之望，迁谏议大夫；以文学之称。守本官知制诰。用忠悃奉诤臣之职，骋敏捷为诰令之能。职业具举，时论推服。所草词制，勒成十卷，行下於代。转中书舍人，拜同州刺史兼御史中丞，赐紫金鱼袋。左辅理所，故事同在。毂下连岁凶荒，人萌困瘵，孽孳为政，臻於泰宁。感白雀嘉之瑞，表公德化。时省司以长存营田耗折官米，将以极典处本州网吏。公抗表论雪，皆得贳死。人到於今称之。迁陕虢观察使，检校右散骑常侍，兼御史中丞。其理如冯翊。属邻郡螟贼为灾，过境不■稼，复有神禾同颖，益彰异政。徵拜刑部侍郎，与御史府及法司同按箫本伪事，皆取决於公，欺妄立辩。又掌吏部东铨事，抡拟绝私。真除史部侍郎，拜河南尹，其政如同陕之素。值飞起，公虑害我穑事，用诗之界火之义，遂令坑焚，去其大患，竟致丰穰。加中散大大阶，迁镇节制河中，检校礼部尚书、兼御史大夫。不易同陕洛之化。此镇先是循浑郭之制供须，节使费逾他镇有至十倍者。公皆削减，以己率下，一不自私，繇是大治。加中大夫，入拜尚书左丞，复兼判选部事，加太中大夫，出镇山南西道，检校户部尚书。其政如前之四治。後三为太常卿，相武宗及今圣郊天之仪，动循故实，礼无违者。□□检校兵部尚书、节度宣武军。及受代，帑廪留多初万倍。以诚信临下，万众恬然。加正议大夫、检校右仆射，又为之加银青光禄大夫，又封乐安县开国男，又进封乐安县侯，出拜东都留守、检校左仆射，再为吏部尚书，又为东都留守，检校左仆射如故。保之治，先後如一，节省浮费，府库充仞。□天子方将以上庠隆位处国老，以咨访其道。□时未□□洽平□而公不起，享寿八十二。公前夫人沛国武氏，故宰相元衡之女。今夫人陇西李氏讳宗衡□□州刺史实□以□之近属。夫人阃闱之德，动为女师，辅左之道，光於内则。有子九人：长曰景蒙，前奉先令；次曰景章，前太子内舍人；次曰□，前河南府士曹；次曰景裕，前河南府兵曹；次曰纾，前渭南县尉、集贤校理；次曰徽，前河东节度推官、试秘书省秘书郎；次曰纟求，□进士；次曰幼实，次曰弘休，并河南参军。景蒙等各敦士行，负公，衔哀克家，睦友无间。纾、徽、纟求兼能以文嗣赎，为时闻人，□大□後。女六人：长吴兴沈称师，早世；次陇西李稠；次钜鹿魏镳，次敦煌令狐缄；次北平阳□本□□□最幼□□□卜以其年十一月廿六日归於洛之北邙先司空大隧之次。惟公始以至行，□闻後用（下泐）华皓不倦，立（下泐）之内，周慈爱於族亲之□，执谦自居，当官正色，自卑□以至崇贵□□有夫（下泐）於台阁，遗爱□□所治。有以见□□子始中终之道，斯为全德欤。小子不佞，辱公（下泐）早成受□知又从父□□备公诸倩之列。景蒙等以在姻故□末，见为志，其敢固辞。铭曰：
公之性先，积美旋源。炽昌之势，发自陈田，将军开善，□主霸权。□茂之气，□□又□。□丘秋官，雄藻融粹。天华国，掇其□□。华阴掌纶，特擅丽温。司空行化，三土怀仁。储祉叠庆，到□乃盛。孝以承家，贞而不竞。振耀词英，翱翔公□。出入更践，高享令名。州邦藩翰，皆流德声。天子有道，喜公寿考。忽惊栋折，兴嗟苍昊。伊洛北山，秀气□悠。天长地厚，公之宫在焉。
第五男前京兆府渭□□□集贤校理纾书（录自《隋唐五代墓志汇编》洛阳卷第十三册）

●大和
№大和００１
【盖】
唐故乐安郡太君蒋氏玄堂志
【志文】
唐故太中大夫殿中少监致仕骑都尉琅耶王公故夫人乐安郡太君蒋氏玄堂志孤子衮讠巽曰：衮行逆天地，先大夫违养再期之前月，太夫人乐安郡太君又弃衮及诸孙於东都永丰里宅之东寝，实宝历二年十一月三日也。明年二月，改元大和。衮殃未自灭，听远期於龟筮，告以五稔之内。唯以改元年月二十八日叶从权礼，谋於族党，号泣奉行，永惟迁，恭俟来吉。且封於先公之兆东北四十八步，盖河南县平乐乡杜翟村之九原也。假人为识，惧遗至德，足以衔毒茹血，自书贞石。蒋氏由周公之子伯龄封其地，遂氏焉。後寓於齐，是为乐安人也。迄今皇朝，代有令人。曾祖讳元佑，皇徐州彭城县令、赠秘书少监；祖讳钦绪，皇吏部侍郎、大理卿，累赠至礼部尚书；考讳清，皇巩县主簿、赠文部郎中，又赠礼部侍郎；外祖仙州西平县主簿范阳卢公讳沐。太君体弘於天，禀顺於坤，叶信於时，法明於曜。玉温金利，兰薰冰澈。与孝慈仁义，听从婉娩，内则有遗纪，家人形外象将载籍无类也。生周月，当天宝国难。先侍郎方任跫县，兼职台推，与中丞卢公弈临节不夺，国史有传。既而先卢夫人移天自誓，以仁从井，而幸免焉。
太君虽有诸父，且无伯季。卢夫人保抱以违军旅，困饥馑，孀酷孤，横诚无告，然而恃念承颜，相保三纪。卢夫人终堂，泣继以血。宫殡伊阙。余二十年，侍郎旅窆邙山，殆周甲子，而人无襄事。太君衔哀结愤，且虞水火，不腴不饰，暗诉天神。元和八年，衮为伊阙主簿。太君方心储诚信，手集礼物，克用勿悔，归丘封。长庆三年，衮为度支郎，因出告朝请。泣曰：我有怀二人，烈行亮节，谥封未及，痛不忘心。衮敬惕承命，具辞献状。是年五月，太常谥侍郎曰忠。特恩封卢夫人范阳郡夫人。孝诚所感也。忠公旧业，优诏蠲征。既六十年，其家不请，悉令援旨获除附焉。初忠公哀敬之主，诏以犹子＊为嗣。嗣兄之子三人孤弱，恳其生成，而孟颜、季颜皆经明就业，仲颁亦因纣谥，延授华州参军。且取嗣兄之女妻衮。念亲亲□，每悼门族堙，幽俾以勋荫，举求宦学。而诸兄诸子遂名禄者又六七人。恭闻既笄四年，礼用□见。先公道厄未济，家惟靡依，或止寓忠公故园，或因缘嗣兄薄宦。而异室之敬难久，久客□态浸微，食罄衣褰，扌寒居弊，我绝假丐，旁无涓濡。而未尝不以达命乐道，则吾贵富如是者。居三十年，衮能言，则躬受诗书，不肖不才，锺慈训一十八岁方登名拔萃，刊正秘书，始温清有归，刀尺获展，□心馨以奉祭祀，力诚敬以待亲宾，故中外有辉，家门渐复。□太君恩勤之至也。当其力绵事缛，势顺应违，则以均驭贫，以和保大，终使物情从理，日用不知。此又宜家之深者也。及衮仕忝台省，累逢国庆，先公再迁阶秩，致政以至亚列。太君始封寿光县，以转郡封。银章朱组之光，展衣狄之贵。序节通贺，轩盖聚门。远迩亲朋，信书交溃族类闻见，荣企相傅。共曰太君之由也。
宿契上乘，诵妙法莲华经、广自在惠因，法讳实相义。晚岁亦探黄老之术，受正一，道号道微。故以方便真素，理家及物，尽三教之奥旨，符一切之大顺，而我无取焉。享年七十三，主家四十九岁，介衮名禄职奉共十一任，贻厥孙六人。
衮自以肝血报养，不允不极，滑甘才备，风恙遽萎。并走群医，治候千日。诚明无感，天地殛之。但伏念馈药之辰，尝有命曰：昔我孤苦，每怀忘生，复思伉情，谁与追远？尔念此诫，有时而行。是以偷视晦明，忍死未敢。况衮六人同气，唯一妹成人，嫁於监察御史裹行陆迅，二年而夭。今吊形唯影，大事未终，推往固来，不容不勉。谨以全归全德令猷懿范，权志玄宅。上天后土，昭知永艰。
王氏四从侄朝议郎守洛阳县令上柱国赐绯鱼袋长文书西南去景业村光侍郎茔七里余一百步，西北去衮亡新妇墓四十三步。
（录自《隋唐五代墓志汇编》洛阳卷第十三册）
№大和００２
【盖】
大唐故韦府君墓志铭
【志文】
唐故同州录事参军京兆韦府君墓志铭并序维唐冯翊郡督邮韦冰，字祥风，享年五十四，时大和元年四月十四□终於位。
呜呼！冠冕清高，为关中茂族。曾钧，皇驾部员外郎；祖怡然，皇左赞善大夫；烈考讳巡，皇绛州录事参军。公始佩Δ，颇立志概，不由师资，一举明经上第。
既会常调，判入高等，受太子正字。属先大夫持纲诖误，坐贬建溪。公固辞旨命，愿侍南行，迫尊严不听，遏留守任。由在京辇，日诣天门，引文陈恳，誓雪沉冤。
雨晦风飘，初鼓则至，沥血启词，志摧金石。凡卅日，执政始为信览。方明造化之权，特徙荥阳郡司户。乃率弟凝、凭＊牒迎觐，穷陆及淮，会丧车次岸，天夺荥阳之禄寿，神负冯翊之孝诚。茹毒泣血，护返先茔。服阕，转京兆府咸阳县主簿。秩满，叙虢州录事参军。未经考，丁太夫人忧，善居丧制，毕，奉归。释礼，拜大理评事。两衔制命，连按大狱，酌三尺而出没萧章，览片言而涵泳由也。
天颜悦可，宰执欣遇，竟孤直道，守任三周，累假主簿，拔为院长。庶务攸举，首尾相承，卿僚景向，为刊贞石。辞满，换同州录事参军，迎风虽惧，立法稍难。
会刺史薨位，新命刑部侍郎徐公晦为郡。奸徒逆设诡词，迎路盈耳。徐公未察细之间，署公假掾。凡历多难，徐公大晤，乃牒举公复位。曰：直如朱弦，洁若白玉。噫！疑抑何愤於未详，昭洗用嘉乎末鉴。复位七日，风毒微伤，郁郁中怀，仓卒不讳。公始童，与仲弟安邑县主簿凝切差道义，同业异时，逦迤登第，名问相磨，婚官相次，伯俸仲任，仲俸伯专。叔弟凭、季弟澌，自幼及成皆所教。
指绳其懈，剧严师之叩胫；申其爱加，仲海季江之甚怀。辉映士林，孰云凋落。
所以凝等痛加於人一等矣。夫人范阳人河南府功曹卢後己女，先公十四年而殁，寓窆於河中府解县近郊。遗孤本余，年始十二，自禀天性。凝等竭奉襄事，卜其年五月五日启解县殡，陪公裳帷，以其月廿三日归葬於京兆府万年县洪固乡胄贵里先茔。未，宜也。安邑以中规忝迹门栏，猥命裁述，铭曰：
名以学成，仕由父人。刊正宫局，笑谈俯拾。邦甸乃由，公望愈休。肃彼虢略，自我督邮。旋命棘寺，迥出谠议。迩辖左辅，左辅善地。河惭行己，罔忝厥位。正道浸徵，公实泣之。冒锋突刃，倏坠忽危。惩谪奸蠹，孜孜。竟郁中道，不通伟□。霜霰□殒，兰艾亦摧。瞑目已矣，伤心何哉。先茔坟国，封树参差。令善无负，芳馨其垂。
西岳处士崔中规撰（录自《隋唐五代墓志汇编》陕西卷第四册）
№大和００３
【盖】
大唐故吕夫人墓志铭
【志文】
大唐故东平郡吕氏夫人墓志铭并序　前右领军卫兵曹参军吴弘简撰呜呼！花始春，可惜大夜，有期难保，即东平吕氏来嫁於陇西李协律，交未三载，大和元年六月十日卒于夫之家崇化里之私第，享年廿有五，曾祖敏，州洛郊县令。祖仲逸，王府谘议。父亻免，光禄寺丞。虽位末高而名已著，可谓世禄之家而令胤不坠矣。夫人事姑每严於父母，主馈实勤於宾客，恤下无阻於仆妾，不其盛欤？奈何福不臻而寿太促。绵县寝疾，执姑之丧，哀不自胜，毁瘠而殁。以其年七月廿二日将葬於长安县南姜村舅姑之茔后，权也。育一女，字越娘子，年才过周，嘤嘤染疾，保育於父之手，及衰，抱之而哀无节矣。惧其迁变将勒石云。铭曰：
天地降祸兮何不仁？妇姑同殁兮未浃辰。生养高堂兮竭节，殁侍玄台兮终身。
堑平原兮荆棘生，穴厚地兮狐兔邻。惧将变于陵谷，纪淑行於贞砥。
（录自《隋唐五代墓志汇编》陕西卷第四册）
№大和００４
【盖】
陶氏墓志
【志文】
唐卢龙征马使游击将军守左武卫大将军赐紫金鱼袋曹朝宪故夫人太原陶氏墓志铭并序陶氏之兴，其来远矣，史传备著，谱谍昭彰，略而不书，盖从简易。皇考岸，高道不仕，乐志林泉，以文会友，择德为邻，阅礼敦诗，恭俭庄敬。夫人即府君长女。年在初笄，适兹令族。罄礼则以奉舅姑，秉谦卑用和娣姒，竭哀祭而敬宗庙，极工巧而组纟川玄黄。於戏！夫人德契周诗，道光女史，埙篪合韵，琴瑟和鸣，举案梁鸿之妻，贤明柳惠家室，断织教子，闻夫徙邻，继美前贤，垂裕来史。
将军愿恪孤高，刚直立操，少垂雅誉，宿负忠贞，历佐五主，四拜武官，挺身於清白之间，抗词於难犯之地。夫人作配君子，合卺结缡，垂四十春。动无措容，言未越礼。将军待之喜愠未形，宾敬无异。三女淑慎，二适他门，六行三从，播闻遐迩。虽趋善训，得非＊门之诫焉。何图彼苍不，歼我淑媛。春秋五十七，大和元年九月三日终於幽都县来远坊私第。将军身限公事，不睹临终，痛悼子真悲奉倩。以其年十月三日兆叶良辰，蓟城东南八里会川乡从善村东北原，礼从权也。有子一人曰楚瑗，年未成立，茹毒衔哀，杖而後起。恐年代绵远，芳懿无闻，见命非才，刊勒贞石。铭曰：
</div>
    <div class="pagination">
<a href="唐代墓志汇编续集_page99.html">上一页</a><span>...</span><a href="唐代墓志汇编续集_page95.html">95</a><a href="唐代墓志汇编续集_page96.html">96</a><a href="唐代墓志汇编续集_page97.html">97</a><a href="唐代墓志汇编续集_page98.html">98</a><a href="唐代墓志汇编续集_page99.html">99</a><span class="current-page">100</span><a href="唐代墓志汇编续集_page101.html">101</a><a href="唐代墓志汇编续集_page102.html">102</a><a href="唐代墓志汇编续集_page103.html">103</a><a href="唐代墓志汇编续集_page104.html">104</a><a href="唐代墓志汇编续集_page105.html">105</a><span>...</span><a href="唐代墓志汇编续集_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
