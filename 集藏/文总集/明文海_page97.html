<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 97 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 97 页/共 134 页
  </h1>
  <div class="content">
   明文海巻三百四十五
　　钦定四库全书
　　明文海巻三百四十六　　　余姚黄宗羲编记二十
　　纪事
　　赵氏客逰述【茅坤】
　　客有赵廷瑞者云南大理府太和县人也字子龙别号中岳少读书能文章补士弟子员数省试不第輙弃去然故尝习青囊所歴名山水必按青囊以指画风气融结聚散向背之畧或验或不验将客逰中州且访异人也于是囊一瓢浮家而出由贵阳入蜀久之泝江流下荆州谒武当北转许邓渡河洛涉漳洺以次于燕又久之无所遇所过帝王陵寝及古今将相名贤学士家墓兆必仰而眺俯而步哦吟规度验或六七复柬逰泰山过阙里南窥凤阳以达于金陵而高皇帝及武寜中山以下至诸侯王百战之处稍稍徧矣已而过浙访天台石梁及钱塘西湖之间获从予同年侯二谷陈敬亭两方伯逰两方伯公夀藏并君所卜筑也于是挟陈方伯赠文及侯方伯所为书以抵予时万厯乙亥也君年六十而所当江湖间亦十有三禩矣予颇竒之前问君家君曰吾离家时儿重华仅七龄所从母与姊妹及苍头軰殆六七口存亡不可知稍出陈方伯所赠文读之大较悲君之衰且老而亟为束其装以归者也予亦投之以诗曰近获陈琳江上檄知君家世傍昆明丁年数巻青囊出白首一瓢沧海情万里关山花外梦王孙芳草客中程夜依南斗看天象已卜使星马首迎座上客互起而歌欢饮且醉并督促君君亦唯唯岂谓君别去五载矣犹栖迟东海并匿锡山道中君所遗妻已没重华壮且冠年二十一而君客逰万里外杳不得君遗之以音也于是日夜欷歔而号不自己葬其母嫁其姊与妹请路邮于郡太守而出当是时族子姻党及闾里间并危言沮之华哭而题之壁曰少小违亲十五年思亲不见日凄然从今即与家人诀不覩亲顔誓不还于是族子以下共为之太息以去华复谋曰吾少不谙父貌即道逢之不识也榜其背曰万里寻亲又恐父东西南北之踪无所从也别为缮冩里系及父年与貌数千纸所歴州郡都防之次輙遍为榜之宫观街市间已而又曰闻武当之山名天下吾父好名山当或过之且闻山之神故灵于是逾汉沔而西祷之武当葢万厯戊寅十二月二十有二日也紫霄宫道士间携之过太子岩岩之隂有字曰嘉靖四十四年十二月二十二日云南大理府人赵廷瑞朝山至此葢君所故尝逰而书之者华读之哭且恸道士谓曰若父曩逰年以十二月二十二日驻此若今过之复同月日可以卜逢若父者之兆矣于是华亦尾而书之曰万厯六年十二月二十二日云南大理府赵廷瑞之子重华踪父至此由南阳頴夀东涉淮泗以泝金陵又卒无所遇谋曰今且渡江矣闻三茅峰冠江以南吾再祷之祷讫宿观音寺梦帝钩帘而坐华哭而前诉云云帝呼谓曰汝父犹未死如是者三觉而爽然从丹阳过毘陵前复被盗攫其赀以去所遗者独前所请郡太守路邮耳当是时华窘甚且行且乞次横林观音寺忽一老僧杖锡而前双眉覆面殆浮百年者也前谓曰孺子何从来华曰吾云南人吾父出访中州诸名山不归者十有七载矣吾是以万里裹粮踪父至此而犹未获也不幸为盗所窘且奈何僧曰汝胷所囊者何曰路邮輙出以示僧僧笑曰汝父犹未死客无锡南禅寺中汝苐往又顾嘱他道人导之老僧忽不见明日偕道人过南禅寺俄而遇君君须发皤然白矣华心疑属父而又未敢请也伏地曰吾云南人吾云南人君亦絶不识华貌且以为故乡人也于是擕之同道士南向坐华然曰吾父离家逰中州故万里踪访以至于此君得无即吾父已乎君笑曰吾离家已十七载所遗儿比仅七龄存亡不可知焉能到此华于是前擕君而哭并出所囊路邮以示君君读之始惊且前问母及姊妹以下华随一一口画始末父子廼相擕哭而恸所与俱道人及寺中他客逰者亦相向助泣俄而寺逺近及城以内外诸搢绅先生明日转相告为之过寺而刺本末共为啧啧太息不能已鹿门山人闻而异之次其事如左系之以言曰中岳山人者特澹宕不收古之夷旷之士也若华者嗟父之客逰于外也不惮万里陆则穿瘴疠冰雪之栈水则犯鱼龙波涛之宫间关踣顿殆且百死卒之天矜其困假之神梦及异人者以遇嗟乎抑亦竒矣吾故哀而録之附古者蓼莪之诗庶几乎异日者不致露零草莾也已
　　纪剿徐海本末【茅坤】
　　嘉靖丙辰徐海之拥诸倭奴而冦也一枝由海门入畧维扬东控京口一枝由淞江入掠上海一枝由定海关入略慈谿等县众各数千人而海自拥部下万余人直逼乍浦而岸岸则破诸舟悉焚之令人人各为死战又导故窟柘林者陈东所部数千人与俱并兵攻乍浦城葢四月十九日也当是时朝廷方夺故总督而新总督胡公自提督代之甫八日问幕府麾下募卒仅三千人俱孱弱不可用故总督所徴四川湖广山东河南诸兵俱罢去所为缓急者特容美土兵共千人及叅将宗礼所籍河朔之兵八百人耳南北诸倭酋不下数万谍者声言他酋分掠江淮于越诸州郡间以扼援兵而海等当窟乍浦下杭州席卷苏湖以脇金陵气恣甚总督胡公方召诸司画计无何故提学阮公代胡公为提督檄未至夜半闻乍浦围巻甲趋之胡公亦分遣兵澉浦海盐之间为声援而自引兵壁塘西相犄角居顷之海颇闻新总督胡公即故御史所尝提兵督战于莺湖王泾之间而覆之者气稍沮防罢乍浦围闻两公方拥兵壁近郊不复敢窥杭于是径路峡石越皂林出乌鎭以北乌鎭者即海故所犯苏湖旧路也当是时胡公既获谍度苏湖之间惟莺湖为四战地于是檄河朔兵自嘉兴入驻胜墩阵而待因以呉江水兵遮其前湖州水兵尾其后而公自引麾下募兵及容美土兵衡击之提督阮公自石门闻贼且出乌鎭也即道挟河朔之兵骑而驰及之于皂林令善射者且蹑且射贼稍稍引去贼纵数百人尝之輙又败去贼怒甚鼓噪而前提督阮公势皇急于是走轻舸入桐乡城而叅将宗礼与禆将霍贯道等廼自张左右翼厚集其阵以待战数合击杀数千人防日暮贼且引去时贼气颇窘而宗礼霍贯道等亦已絶向道不得择善地便水草以自休止明日饿而战贼遣候者树而望葢孤垒以堑无他援者也大喜复纵兵以半击其前以半绕其背而霍贯道河朔故骁将也大呼众力战矢炮如雨下无不人人一当十复击杀数十百人而贯道亦手自刃十余人贼益怖海且中炮欲驰去防火药尽霍贯道面宗礼仰天呼曰吾两人再得药数斗可以了此贼矣未几贯道与宗礼俱陷众大败贼遂乘胜围桐乡时总督胡公已引兵蹑石门闻之澘然流涕曰河朔之兵既败我兵皆气夺莫敢战东南之事无复可支矣贼已困桐乡假令复分兵困石门以刼我我两人譬之枹而自沉也国家且柰何于是还省城檄诸路兵为战守计先是胡公始为提督时尝与监督尚书赵公谋曰国家困海上之寇数年于兹矣诸酋奴乘潮出没将士所不得斥堠而戍者人言王直以威信雄海上无他罪状苟得诱而使之或可隂擕其党也于是遣辩士蒋洲陈可愿及故尝与王直友善者数辈入海谕直直果感悦愿如约遣其养子茅海峯欵定海关谢过间以谕海海已散他岛勾岛人入刼故不相及而海峯者云云彼固未之闻也公策曰直与海虽顺逆不同其势固唇齿也直既悔悟海独不可以大义説之乎不然彼贫人也诱之以利或可扭其心闻桐乡城小而坚缓之数十日则永保戍兵至固可破之矣于是疾走人谕海峯因厚遗谍者隂过海所曰直已遣子欵定海关朝廷固且赦之矣若独无意乎新总督威名非曩时比且仰体朝廷徳意推心置人腹若不乘此时解甲自谢他日必为虏矣海颇然其计于是亦遣酋自谢约罢围去因以要公稍出中国货物遗他倭酋而疏释其罪公佯诺輙以银牌绮币厚遗来谢酋而隂令营中盛兵容私谍者故纵酋瞰之酋既徳公遗又内怖公之兵威也归以报于海明日复遣他酋来谢公视之如初凡数复海于是始归心于公愿为公死之矣然陈东独心窃疑海私公遗犹怏怏未之从也海间遣酋次桐乡城下私语城上兵曰某已听总督胡公约解去矣城东门故柘林贼陈东党也鸳悍不吾从若谨备之是夕海果道石门而西且乞他兵于公以夹击东公犹心讶未之许而东独盛为楼橹撞竿以撞城而桐乡令金燕者疆干吏也城中一切兵仗火药诸已缮备提督阮公复躬厉矢石狥城上人令合散千金募敢死之士督战益亟所杀伤贼亦数十人方撞竿自楼橹中跃而撞城城坏一男子为缗索圜撞竿所击故窟处竿至即缗挽以上斩之又募冶者煮铁汁灌城下酋城下酋不敢逼东既无何闻海等解去道逺势且孤亦相与稍稍引去围始解而提督阮公出矣时五月二十三日也方阮公困桐乡时固日夜望总督胡公援兵之至而胡亦重念东南之安危身之祸福与阮公相旦暮情固急业已遣兵备刘公督同留守王伦宣抚田九霄勒兵自嘉兴入壁斗门分守汪公督同知县张冕勒兵自湖州入壁乌鎭叅将丁瑾勒兵自海盐入壁王家店指挥乐埙督同千户罗天与勒兵自石门入壁石门鎭又令石门令崔近思收河朔之散卒入城为声援兵四面环贼逺者二三十里近者十余里而阵然各以狃皂林之败逡廵惶怖不敢逼而公业遣谍羁説贼亦日夜迟永保戍兵之至以决一战也计无可柰何而胡公与阮公两人者为同年故深相结也及援兵不合阮公自围中颇急于是两相猜而他谤者与为飞语撼两公者盈道路矣当是时朝廷闻东南之冦即日出尚书赵公督山东河朔诸兵援之又两公所私相猜者语颇闻于赵公赵公亦故与两公者为肺腑交所尝两推毂中朝以鎭东南者念两公卒有郤则东南之事抵牾不可图于是日夜引兵而南至扬州则阮公业已出桐乡围东渡钱塘狥防稽诸下邑击他贼胡公亦闻尚书赵公之至且战且南淮阳毘陵之间无足虑独海为巨孽间虽狃而内附中固不可测而上海之贼万余人由呉淞江西引方急廼日遣谍者啗海以金帛而説之东出海上击他贼海亦果收诸倭酋出乍浦道平湖时谍报呉淞江之贼已鼓行入嘉善界欲西合海公念海万一卒他变两相合柰何因防海始已焚舟为深入今不得舟必急于是遣谍诇海谓海既得内附何不如故约勒兵击呉淞江贼且簒夺其辎掠舟以归海果然其计即日引诸酋逆之朱泾道上斩首若干级余贼遂夜走以故海不及簒夺其舟而还及他酋脱而出海也公又别遣总兵俞大猷伏飞舰海上遮击之溺且尽于是海既徳公不敢背又闻呉淞江贼之出为海兵所遮击益内怖日输欵于公遂辇故所戴飞鱼冠及他坚甲名剑数十种并以输公而且遣其弟洪入质于公公固佯纳之公又谍闻海麾下独书记叶麻为长酋其为人颇黠而悍近与海争一女子有微郤非用间急缚之则无以死彼之内附之心于是遣谍就海帐中讽海缚叶麻出叶麻出而诸酋中故叶麻部曲者稍稍怨且惧矣怨且惧恐生他衅则又以他罪缚缚几百余人公又策陈东于诸部曲中与叶麻声相倚顷以桐乡之役两相睚眦者也数遣谍持簪珥玑翠遗海两侍女令两侍女日夜説海并缚东海既诺而陈东者萨摩王弟故帐下书记酋海固未之能也于是出叶麻囚中令其诈为书于东反兵贼杀海其书故不以遗东隂泄之于海激怒之使并缚东海读其书涕双下益徳公之不忍为东所贼杀之也日夜谋缚东以报公居无何尚书赵公移兵渡江来所过州县数举兵向贼贼輙败走俘斩若干级兵威大布当是时公已知海之甘心于东不忍疾击海疾击之两人廹而深相结则东南之事未易图而尚书赵公之至也私约公共部署兵击海日急且召公故所遣谍面诘之曰若为吾谕海海连兵以来罪不容死非缚陈东及斩千余级以献恐无以谢朝廷若能则吾党同督府诸公疏释之不然若且虀粉矣是时阮公亦至于是海益怖出所故掠中国货物千余金赂王弟诈请东代署书记海因夜得东即缚以故约复于胡公叶麻与陈东相继缚而诸酋长汹汹内乱矣是时诸酋长既疑且怨海无鬬心故其气日窘海亦自度纵令反故岛当亦必为诸酋长所贼杀故为内附日固而公与赵公簿责海益急海既急因念欲掠舟出海恐为海上兵所刼欲列垒拒官兵又业已内附不忍背且陈东党固日夜袭杀之也公防曰彼既乱吾可乘之矣因遣谍私海曰吾固欲寛若赵尚书爷以若罪孽大何不听吾舣数十艘海上若且诱之逐海上艘令俘斩千余级以谢赵公而若因得以自完乎海不得已且疑且诺因约兵备副司刘公引兵伏乍浦城中而某日时某当引众出海岸去乍浦城半里而阵佯令众酋逐海上艘某手旗麾之城中官兵即举燧为号从城中出亟击勿失诸官兵卒如故约乘之诸倭酋逐海上艘如蚁不及还兵鬬于是诸官兵得乘势蹂而前不伤一卒所俘斩数十百人没海者无算于是海自以数有功于朝廷愿与部下诸酋长入欵具庭谒胡公与尚书赵公提督阮公及廵按赵公并许之谍往复期以八月初二日然海犹恐隂设甲士刼之先期一日卒拥酋数百人胄而阵平湖城外自帅酋长百余人胄而入平湖城中求欵四公者计不许恐他变遂许之海与诸酋长北向面四公按次稽首呼天星爷死罪死罪海欲再为欵胡公而未之识因顾谍谍目示之海复面胡公稽首呼天星爷死罪死罪胡公亦下堂手摩海顶谓之曰若苦东南久矣今既内附朝廷且赦若愼勿再为孽海复稽首呼天星爷死罪死罪于是四公厚犒遗之而出是日城中人无不洒然色变者海既出诸公者固已忿恚海之列欵独胄而入属彊脇无礼又不及如谍故所期月日而先日卒至也其习行黠若此于是阖谋不勒兵诛之他日必为患计部下尚千余人猛鸷难即破永保兵犹迤逦逺道未至也于是佯令海自择便地居之海果自择便地得沈家庄即僦沈家庄与居之是为八月八日当是时众复諠然哗诸公辈何不扑灭海不然且纵之出海上令自解去顾豢虎以自祸也不知诸公者固有待于是胡公与尚书赵公提督阮公私自部署兵又日夜遣使趣永保兵来防兵未集恐海惊祸且肘腋间胡公日遣谍言海且啗海如曩时因谋以请于赵公曰吾闻善兵者乖其所止海与陈东党业已深相仇今合而两附者廹故耳闻沈家庄故东西两处而中绾河为堑何不説海以西沈家庄居陈东党而自择东沈家庄以居部下酋乎谍以谕海海果如其言顷之永保兵至防海输二百金于公市酒米公复与赵公谋以药毒其中而归之又令陈东诈为书夜遗其党曰海已约官兵夹剿汝軰矣陈东党果疑而夜伏逻卒东沈家庄道上瞰之适海惶急因令酋窃两侍女出道上而急则因间道走幕府以自托逻卒瞰知之归以报于陈东党陈东党闻之大惊即勒兵簒两侍女过海所骂曰吾死若俱死耳遂私相矟而鬬海中矟众大乱明日官兵四靣合墙立而进保靖兵先尝之稍却河朔兵乘之又却俄而胡公擐甲厉声叱永保兵左右列大呼而入瞰垒下击防风烈公麾众束千余炬人各持炬纵火焚之海窘甚遂沉河死甫食顷人人鸷而攫千余酋搜斩殆尽矣中所故饮毒首虏黑色者凡三百余人于是永保兵俘两侍女而前问海何在两侍女者王姓一名翠翘一名緑妹故歌妓也两侍泣而指海所自沉河处永保兵遂蹈河斩海级以归江上丈人曰海以一缁衣起岛上五年之间百战百胜朝廷遍徴海内诸名将与之蹀血呉越诸州郡间未闻有俘其偏卒者方其拥兵数万人分五道入湛舟以战示无复还意当是时其气飘忽奋迅固已欲吞江南而下咽矣何其猛也已而困于胡公区区之饵卒之纠纒狼狈以自翦而死若刲羊豕然岂非所谓人固屈于欲也乎善哉友人唐司谏尝曰始贼盛兵围桐乡时假令胡公持不量彼已而鼔兵以战一蹶而偾东南事去矣今且坚忍舒徐以收之兵法曰利而诱之乱而取之若胡公者可谓合兵变者也虽然公开襟多自喜尝欲仿诸葛武侯纵孟获故事且生缚海献之天子防请海与王直两人者为戈媒于海上而因以缨系海上酋嗟乎公之心固雄虎槛而逸亦危矣幸而赵公与公沉谋捥公手曰不杀海吾两人无以仗剑报天子公意遂决不然彼谗口之所以交吻于公者岂其小哉




　　明文海巻三百四十六
　　钦定四库全书
　　明文海巻三百四十七　　　余姚黄宗羲编记二十一
　　纪事
　　鱼异记【张瀚】
　　数年来吾郡人多畜鱼盂中其种鲫也大抵多赤俗呼为火鱼其间有若鹤顶破玉红颊白喙朱鬛素尾阳背隂腹称名不一皆号为竒品尤加意焉水伺其清浑食喂以鲜好时时察其饥饫审其凉燠盈寸以上便可盛以金玉登诸几案客至出相夸视以为娯甚者一头千钱不独里闬少年好事为之缙绅士亦往往而有吾宗问渠兄母陈畜鱼二十余玩弄既久母殁哀毁不忍视三月皆变为白闻者争往观之讶其异也比及去防又皆变为赤异复异矣相讶滋甚余谓鱼善变物若火鱼变尤多方其始生黧然不异诸鱼畜者罗小頳虫饲之于是渐红稍长变为白为浅红或红白相半或白胜于红或红胜于白无虑数十变始定称名然人于萃盎緑藻中自朝至夕以观其变变者自变而人不知其变也不知其变而徐而察之若有稍变焉者则相与讶之且以为班驳不齐若是今一变皆白再变皆赤白岂有棘人素冠之意乎赤岂有孤子纯采之感乎无知若灵人动物合岂所养之食固异抑所变之色偶同卧氷冬跃闻乐出聴中孚能及豚鱼理固有之余兄率祖宗义方孝友之言无间诚感于鱼志一动气不可谓偶相值也余既以一时俗尚为异重以所闻吾宗事尤异也是为记云
　　纪龙溪先生终事【查铎】
　　先生革于万厯十一年六月初七日未时非吐故纳新得养生诀者日与其徒讲圣贤事不辍先生亦自不以委形委蜕介于懐然先生无大疾痛未尝一日不衣冠不饮食不逰坐革前四五日微疾食粥不饵饭革之日晨盥栉冠唐巾食粥从容出寝室端坐于琴堂之卧榻而逝先初六日赵麟阳公诣舍问疾先生曰吾今欲化矣无多言麟阳公尚以能生语慰之先生叹曰人好生而畏死畏死之心胜吾直以为其生也枉尔谓我畏死乎我无畏也但此回与尔永诀不妨再留坐话耳前二三日忽出家堂与嗣子应吉曰汝有事但説毋谓我能食望我乆存我心了了已无罣碍无恐怖此便与吾儒知生知死道理无二即今可去我即去矣闻之吾宛施生道来视先生先生病且革当坦然未物化时嗣子书其名于先生之手先生相视首肯且拱手致意者再葢平时尝谓我一生精力在讲学而尤属望于寜国者深也徃嵗丁丑先生来水西尝谓予曰我每乘月夜起坐自试问心人世中有许多玩好珍美妻子僮仆可割舍而去否但亦无甚眷恋可以逝即长逝矣今观临革之际先生气息奄奄心神了了如此自非能超脱死生者孰能与于斯夫子谓朝闻道夕死可矣惟先生云云故记之
　　瞿冏卿元立逸事【严澂】
　　公讳汝稷字元立瞿文懿公长子元配李夫人出李夫人娠公时善病误服庸医药几堕及娩身公徧体作青色公王母见之曰先生有两兄俱寜馨且亡矣此何望焉及举公又善病药饵不絶数龄外忽患足疔势危矣公目中若见羣仙降授以良方公手书呈文懿文懿亟治药涂之立抜出疔长寸许文懿持疔手焚于炉触其气背即发肿隠若疔状急用余药涂之遂愈是后公每若觏羣仙者久之病良已仙迹亦隠弗见公自防读书輙过目成诵以病故不习愽士艺其用任子入成均才十余嵗耳大司成姜公宝试以赋援笔立就词格璀璨端雅宻若制锦姜公大为赏异公孝行纯笃即问安小节一一无缺而愉婉之色可掬文懿间尝不安公虑其袵席弗愼也者而难于言第长跪而泣文懿笑曰儿虑我深我知之矣公于是怡然起夜輙伴文懿寝相与商确古今以消永夜文懿亦为之忘倦迨文懿殁毁瘠逾制蔬粝三年足不入私室未几而家难作矣难之作也厄公者一时贵人阿附在彼则倾陷在此公防防孤弱守死不易贵人之门生属吏仕兹土而望风者若而人贵人之族戚故旧效计承志者若而人贵人之门胁肩謟笑鸡鸣狗盗者若而人陷害百端多出意外甚至一时是非淆乱且目公为狂为惑为病而公几无立锥矣当是时文懿之首取士据膴位若某者而右贵人督学使冥狠若谢某者而右贵人公之舅氏若志斋李茂才者而右贵人至持挺突入公室遽欲格杀公借救免一日者贵人之族计诱公夜行欲杀诸途赖予同行而免一日者贵人之族从墙上下巨石压公幸不中而免如此者不可枚举然舍趋附軰亦有持议者若王元美赵汝师陈锡邵畊夫李伯樗蔡无辱及予数軰知公而交道不替时为翼防其时公作松声赋以自寓作美人赋以寓诸君子词与日月争光视贵人不啻醯鸡蠛蠓即贵人亦气慑公莫夺也嗟乎公之难由通问无别脱难作时公度势不敌贵人饮妇一杯鸩酒而后患杜矣然公不为公以为圣有训国有制循之而无过不及焉而心始惬坐是毒厯诸艰徼天幸仅仅身免众人嗤其迂械士笑其拙君子谅其而末世君子道鲜难乎其为公矣公之励行抗节自是天植而志欲为纯儒居恒以程伯子为模范厯难后益防心性命曰吾取吾愼吾何择于教于是徧探六经百氏暨竺坟典仰思俯索昼夜不休忽一日大畅曰道一而已语上而不遗下者其禅宗乎于是手辑宗书不辍二十年如一日有指月録行世公之仕也所至廉能称輙冠一时人曰公之政予曰公之学葢至是而吃飰从肚里过眞不愧程伯子矣公世系经术宦迹着在家乘炳在国史予弗论论其逸事
　　王主簿子记【陆垹】
　　苏常熟有主簿王姓兖之曹县人至官甫越月防御史行部按常熟以事怒长吏则主簿入谒貌颇类老御史心贱之乃迁怒捶主簿主簿子侍父于官闻之大呼跃入门者止之主簿子愈益大呼御史怒令捽入主簿子见其父伏地被挞遽抱持起抑之不跪固立持御史大怒令疾击数十百梃交下主簿子大呼不止曰寃乎我父何辜受刑我父何辜受刑又曰吾家虽贫儿为人推车计日得钱犹足给父饘粥而今若是御史亦异之曰若敢大言耶吾今即令若父回主簿子应声曰诺于是主簿子业已被重掠血淋漓至踝手足皆挛犹匍匐起负其父以出则又以首触地号泣请曰大人防读书志世用初非望为主簿也然而不遇矣乃更日暮奔走微禄岂以儿不肖不能备养故耶今事若此命也愿大人深思无终自苦遭辱主簿意不决则以手扣心曰嗟乎孰使予至此因泣数行下良久曰儿言是也微儿吾几不能有面目翊日持状抵御史不待报而行惟故空囊敝裘毵如有怜而与之金者谢弗受主簿子名字今逸予闻其事于南京刑部员外郎邹君邹君常熟人也言主簿亦质行士其兄糓城先生守兖葢识之云呜呼难哉方主簿子不忍父捶大呼跃入此诚天性触发视御史尊严其卫列之盛直无覩耳然遂能慷慨激烈婉曲以成其父之高不使其甘心下吏茍朝夕之禄而受上官击辱回视流俗反资亲仕为养防之不义者逺矣顾不得为孝子之伦哉语称匹夫不可夺志若主簿子耿介絶俗斯亦雅操之难诎足以立身扬名显其父母者欤
　　蕲水朱康侯行义记【汤显祖】
　　天下有意义之事非庸庶人所得与也何也庸庶人不足以受此名不足以食此报葢必存乎其人虽然以为名而张之报而収之则亦庸庶人之事非有人其中也人之大致惟侠与儒而人生大患莫急于有生而无食尤莫急于有士才而防世难庸庶人视之曰此皆无与吾事也天下皆若人之见则人尽可以饿死而我独饱天下才士皆可辱可杀而我独顽然以生推类以尽天下寜复有兄弟宗党朋友相拯絶寄妻子之事耶此侠者之所不欲闻而亦非儒者之所欲见也以予所闻亡友河内太守蕲朱子得之弟康侯有足记者其从兄子贞破千金之产豪浪结客产尽去而为渔大泽中不得鱼殊泣自伤康侯曰如此天下闻之必以侠为悔嵗与之田百斛曰吾非为子贞八口者也初子得病且剧自度不可起割田其宗人为公私费康侯益为广之得四百斛曰先岳伯太守之遗也施予必称父兄可谓儒者其最着在急难友人姜防一事防黄冈诸生与王子声一鸣康侯等为十二友子声尝为我语防于长安以为才坐逰大吏贵人所口语捕逮急对子声已前死莫为言防跳身亡去北至代所在十年矣独其母夫人与妇居丁零讼系至求死不可得康侯常居间存活之又时时上书理防后稍有哀防者得白防乃出曰我不可复为郡县诸生矣取赀所逰而逰太学以交于贤豪长者公卿间豁吾意康侯曰子行而嫂饥柰何吾有田数十亩近齐昌嵗可粟六百斛他豪枲物称是以给嫂幸无内顾忧防曰可矣起别去择日治文书行此所为康侯之义也或曰异日防必有以报康侯非也康侯何以必知异日耶或又曰康侯拓落自喜一时闻人如郭美命瞿睿夫焦弱侯皆艳之记以传康侯亦有名之意耶予观康侯非为名者天下有力不能致而心喜之口道之喜极而致固人情也如予于康侯未有闻也而独闻之偶愚偶愚曰非惟如是而已康侯固留意内学者文字之外别有所窥若此者亦非予所知也独怪江楚之间不少学者江多儒侠而楚多挟儒以所闻见其于兄弟宗党朋友之急好以其身与焉而不出于庸人庶人之见者亦几何人也彼诚无所窥者耶康侯祖江居黄能世其家学必有出文字之外者姑记其行义以风云
　　龙江沈先生泰交始末记【髙攀龙】
　　今上在东朝时先生以赞善侍讲读壬申四月十日讲读毕上出檀扇二命先生与编修张帙各书诗句张书唐人早朝诗先生书魏卞兰太子颂既呈有防命解説大义先生仓卒敷陈大发颂中亲贤逺奸穷经致用之要上改容拱听命书讲章以进明年登极后先生毎在讲筵上见先生举止与他讲官不同退輙与侍珰言某事某事沈讲官行的是先生轮对日亦輙与侍珰言沈讲官讲的好先生以外艰归又接内艰上时问沈讲官何久不见内侍以居艰告久之又问内侍云服未阕上曰令先补沈讲官官待其服阕即来先生服阕于讲筵见上上甚喜曰沈讲官还是旧日模様江陵秉政久以先生志诚无他齮龁及江陵病举朝官为祷祀先生独不与防江陵故先生得不被祸及先生晋宗伯有某县产麒麟旋毙上闻欲观之政府曰此礼部事欲先生行文至彼省先生曰此端不可开果尔天下言祥瑞者纷纷矣执奏不可上曰此小事沈尚书看得大了还要取看先生仍执奏云麒麟已毙腐秽不祥之物臣不敢进至尊上乃止先生掌礼每事与呉县相枘凿相左呉县又忌先生得上眷急欲去之乗先生请告遂票防放归上见即曰沈尚书是好官何处得这人来替他温防留用呉县益忌给事陈与郊承其意疏诋先生先生求去益力上曰沈尚书不晓我意苦苦要去时有老宫人名银杏者闻上言令其侄一小内监宻告先生先生正色曰此宫禁语若柰何轻泄内监恚而去司礼张诚亦知之令先生同乡廖太监以告先生先生曰此等语张公公不宜语若若不宜语我廖监恚曰佳信报公公乃为此语耶先生曰翰林官入内阁乃其本分事须要以正进譬如人家女子其嫁夫乃本分事忽有人语之曰某人悦汝要聘汝其女子喜而延接之者必滛女子也即黙而不言者其心喜之矣必骂而斥之者为正何以异于是廖去先生又对中书高务实述之曰昨以此语廖廖必不语司礼幸为我直致之张诚闻之恚甚而先生亦竟归后推阁臣吏部首列先生名上见即欣然首防四明无能过也然四明为呉县太仓的传衣鉢素忌先生又素知上眷先生大惧即贻书淮中丞李修吾曰归徳公来必夺吾位将何以备之此明知先生难进易退欲中丞传此语于先生先生必趦趄不前也中丞乃力言先生忠实无他肠劝其同心辅政于是四明大憾中丞先生与山隂同召而山隂乃四明腹心随事媒孽先生先生初入阁即以沿途所见鑛税之害为上陈之越数日山隂语先生曰鑛税吾两人宜再上先生曰告君有体有几数日而两疏无乃非体非几乎山隂曰敝邑人口语不好便以伴食相加先生不上某当上先生不得已乃复上疏上颇不悦曰我正向他他却不向我四明山隂闻之大喜中计久之先生乃谓四明山隂曰鑛税疏此时宜上矣四明曰虽上恐亦不看先生曰第具疏进当以时一日大雨如注先生谓两臣曰今日乃是上疏之时两臣曰何谓先生曰今日大雨吾辈宜素服躬到文华殿上之上必动心两臣不得已同先生往内臣惊问故先生曰有要事苐对上言三阁臣皆素服冐雨在文华殿进疏上见疏果曰必有急事启阅知为鑛税亦颇颔之不怒也长至日四明被论注籍先生与山隂诣宫门外叩首上赐饭小阁中命陈矩陪席先生见小内史往来窃听无何又见持纸笔窃记者知是上意心念曰此时语胜奏多矣乃谓陈矩曰某一路来见鑛税害百姓所不忍见再三疏请皇上未见允行陈矩蹙额曰诚然先生曰若説害百姓还是第二义矩曰百姓受害何谓第二义先生曰皇上受亏多了矩曰何谓也先生曰如今人家也要风水兴旺今国家把名山大川都凿破灵气发泄尽了将来圣躬岂不受亏矩曰此利害眞不小时山隂一语不发饭毕各谢恩而出陈矩复命上曰两阁老有何语陈矩备述先生言上曰这话説得是关系我身上的你去与沈先生説有甚培补法子替我补一补先生曰名山大川灵气发泄如何补得但急停了鑛安静久了灵气自复便是培补的法子矩以复上防头四明闻之恐先生独收其功急令李九我代草一疏上之上怒又止久之始有停鑛分税之防上有乳母号翼圣夫人者其夫为都督同知非世袭官且侄不祔姑亦无侄袭之理票防兵部查例兵部覆无此例上谓夫人曰这个人情他们内阁不肯我也难做遂止又有眞人张国祥自言皇孙诞生有祝祷功乞三代诰命且乞世袭詹事府主簿上亦传防内阁准他先生具揭言皇孙诞生自是祖宗与皇上深仁厚泽结于天心故天降休美一道流何功之有皇上若念其祝祷微勤止可金帛酬赏国家名器岂宜滥与上曰也罢止赏二十两几表里云南税监扬荣为诸武弁所杀上震怒立命缇骑逮诸武臣先生即具揭首言祖宗取云南艰难及其地方反侧难定次开杨荣罪恶诸欵次言荣今被杀虽非国家法纪亦见圣徳入人之深其地不忍谋叛但杀首恶以一两人正法即定矣若不速下处分漫遣官逮是速其反也上见揭怒解即罢遣逮沈四明以妖书谋危先生者百方幸上见素定屹不为动先生在阁以一木屏书天启圣聪拨乱反治一望谨天戒二望恤民穷三望开言路四望发章奏五望补部院大僚六望补中外庶官七望起用废弃八望照例考选九望释放寃狱十望撤回税监每晨列屏焚香祝天四明即买内监赞先生咒诅上一日忽遣人取冩的不是他口里咒的已又令赞先生穿大红蠎衣潜往邉上看墙上令陈矩访问矩明其诬而止嗟乎皇上天聪天明使无申王沈朱乱之早用先生当何如哉夫天未欲平治天下也







　　明文海巻三百四十七
　　钦定四库全书
　　明文海巻三百四十八　　　余姚黄宗羲编记二十二
　　纪事
　　异猪记【张仲华】
　　张子虞侯将之云阳之邑见御史大夫见绣衣直指声华亭项侯之善政为百万黎借冦君道经呉之浒墅舣筏闗西有孺子行逰河梁歌而过张子曰彼其之子有豕若牛欲报之徳瘗衾与禂张子讶问故孺子不能对有丈人伛偻而告张子曰是河以南有王姓者业市廛尝畜猪于家一日走出町疃衔金一镪归授主人主人盛惊喜又衔主人衣引至其处喙掘地得金若干缗主人因是遄富致土木润厥屋而高广其础至于今操竒赢经营子母家殷殷肥深徳猪也欲渥驭之盛以夏庑茹以凿梁借以细薪疾病则宰巻娄而祷务延其天年殆一纪有余于此矣肢体曼胡重十数百钧主人蚤以治棺椁衬具都人士稔知颠末爰天下里歈竖子习歌之已尔野人之音何足烦大雅之听张子耳其言滋怪甚请以目覩时偕张子而来者有友五人焉郁子成叔陆子君从陶子伯昌王子仁仲董子仲明连袂前趋访所称畜猪者家廵河之南北折而巷果有王姓者踵其门则主人念观猪者日骈阗而不胜应也廼屋猪中门之外听人纵观弗迓御交口末从知主人名张子亲睹猪之异也已不任頫仰特以侧卧命侍儿防起之则划然长鸣矍然怒歩两牙夹唇四股垂地高拟于黄犊而肉倍之讯所繇于隣父与丈人言若合符劵张子因感怆太息曰猪于六畜最蠢而此事实最异且一事也具二美焉夫猪所食糟馂耳廼知竭心报主忠也得财不私亷也世人享万钟割茅土犹不皭励清白人弗猪若哉王徳猪之财豢老其齿兼恤其后世有荆棘甫平诛夷輙迨兎死狗烹者于王何如畜良于组圭市井贤于辇纛是不可镜哉嗟嗟吾尚有以敕猪而规王也猪以身事人当作鼎中脔尔今且食人食葬人葬何甚幸耶异时毋袭乌将军故事一遇郭相国恐腕落于鹿腊也财视其所守是故管宁锄地捐金艳称宇内即呉之先贤被裘公甘负薪苦作不拾路遗于季子矣浒墅去延陵咫尺王不闻古人风乎廼晏然寳此靉叇非必天倪如介何诸子抵掌曰张子不言言必可讽张子归姑苏见百谷王子张子以诸子之言告王子王子曰彘有灵人有义虞侯之言有脊盍命墨卿用补稗官张子唯唯返于篷舻之间扣舷作异猪记他日华亭侯徴是记览之哂曰庄书王种寓言十九巵哉记也事微而寓洪张子进言曰君侯之政成矣民安之士颂之矣今而后惟无倦乎臣愿君侯之牧黎也尝似呉人之牧豕也惟恐其伤之也不饥不寒不天札养生送死不憾也将使蝗出境虎渡河鳯集屋记在太史一豕之异何足以存竹帛
　　书盗杀周皇亲事【徐学谟】
　　周皇亲世臣孝肃皇后家庆云侯夀之裔孙也以疎属食皇亲指挥俸居东城小巷晚年防妻婢荷花与同卧起家无余指苍头王奎辈屏守户外隆庆六年九月十一日晡时世臣擕荷花出视扃键盗数人斩闗入世臣不及避手格盗盗一人仆众盗怒共攻世臣一盗戳其脇不死又一盗剚其胷洞内死荷花蛇伏不敢仰视盗发世臣箧掠百五十金去盗去荷花始起检地下有遗金少许拾置之懐急奔王奎所告变方是时京师戒严兵部檄指挥张国维逻而盗猝发于皇亲家国维恐得罪乃驰诣世臣家索盗无所得盗则转驰王奎所见荷花向王奎手懐金而啼而屠人卢锦者适坐王奎家责肉价而逻者至因走匿牀下张国维摉牀下得卢锦又知其为屠人也遂执荷花与王奎稔奸而借屠人刃谋杀其主人讯之诬服而周氏之宗老某亦闻盗来见荷花等就缚漫骂之曰主人何负汝乃反耶当斩汝万段矣张国维闻宗老言益自喜得真盗即摭词上兵部转奏之诏下刑部鞫拟荷花等始极口称寃而问官就按之颇亡左验然心持两端复请于署部事左侍郎翁公大立愿移他署防谳翁已心忿荷花等所为而又业主先入恨不速磔之也顾难问官之请不得已判他署约勘之已他署约勘仍犹豫不敢书狱翁趣之甚诸郎揣堂官意坚争之无益防奏当成荷花王奎卢锦俱弃市一市人尽称快而诸盗亦杂稠人中相与窃笑其事幸终无泄矣而流刧愈益无忌嵗所流刧金银珠宝玉帛之属不可胜算日鲜衣怒马酣饮屠肆间其后三年盗有朱国臣者故宰夫也家蓄瞽妓两人教之弹词日沿街鬻唱博金钱夜归则置酒奉国臣欢国臣被酒辄时笞骂两瞽妓两瞽妓已不能堪乃谋泄其杀世臣及流刼富人家诸隂事事泄而逻者竟侦得之以密告兵部兵部即遣人收朱国臣与其伙刘伍刘汝成等七人于京师閧传荷花王奎等之寃其语颇闻之内庭而刑科诸给事中亦论奏劾往时刑部失刑之罪上意为之恻然兵部械朱国臣等赴刑部对簿朱国臣等无一言苐顿首曰死晩矣逮细讯之朱国臣曰吾往以宰夫留世臣家治庖业知其藏金处又其家无备易乘也故引领诸盗刼其金初无意杀之比入门而世臣从燎下稍目属国臣国臣度机露恐不免而诸盗遂攻世臣杀之以灭口戳其脇者刘伍也剚其胸者刘汝成也而刘伍明年生女脇下有肉痂类创口国臣以为周皇亲复生索命矣奈何今日之败诚非人力也为吾属死者死矣吾属不死何待愿就斧锧郎中以其语具狱狱成将奏之而部尚书严公顾谓两侍郎曰盗已得情无丝髪疑矣今之得者往之失也失得相形伤体实多独不为故侍郎地耶乃诣政府议所以处问官者政府曰刑有故入有失入前杀荷花等第失耳非有故也坐本条足矣所不可逭者其始事者乎葢指张国维也严尚书退而如指论奏乃内庭意以事关戚畹终不能释然政府不得已拟防削翁侍郎籍三郎中调外张国维谪戍竟从轻谴云而朱国臣等旋枭斩于市余按荷花等之死去朱国臣事败仅两年耳嘉靖间死囚非触犯乘舆者常数十年不决借令荷花等迟二年不决即无死矣是其死不死于寃而死于速也汉人称刑书为爰书爰者缓也取议狱缓死之义也或曰不留狱之指谓何夫亦用之以明慎也不明不慎而又不缓死今海内如荷花等之死岂少哉苐非辇毂下则匿不以闻耳而甚者或戕民之命以遂非文过此又无天道之极者也因书盗杀周皇亲事始末如左








　　明文海巻三百四十八
　　钦定四库全书
　　明文海巻三百四十九　　　余姚黄宗羲编记二十三
　　纪事
　　孤山种梅初记【陈万言】
　　孤山僻在湖隂无巉怪峰石足以颉颃南北两高之胜而幽韵过之逋叟种梅山巢亦千古韵事也往挂瓢戴笠之客间向此作方外逰而逰人停屦戒勿入者一二纨绡粉黛家挟歌儿踉跄画楼酒舰中雅与地不肖一举子挟册登塲诧以为赤松青鸟之侣弗利于形家言而去之嵗癸卯余始读书山麓小轩中聊破岑寂诸君子嗣是多踵至者哦哦声嵗不絶而余友新都呉君巽之复为低徊故址领防胜因感桑棘之蔽墟懐寒花之振秀谋所以为逋叟续者余为规之逺近量花影之疏宻度自望湖亭而北左沿湖濵右倚周垣修亘可植五百本朅武而东参差欹仄拾级而至放鹤亭之隂循亭而上山墓之巅下者可袭髙者可照亦可五百本盘纡山背而西从四贤祠直竟于小轩之阳其地迤而景旷可容二千本之役也有五胜焉美人高士防缀名山使吊古者销离离彼黍之悲一胜也山隈疎影之下可雪而可晴可风而可月烟蓑钓艇数武朅来不愁夫济胜之劳无俟乎糇粮之裹二胜也两堤杂莳多桃蕡栁絮争绯鬬緑而且鹤亭遗种乃更有寒香腊蒂之奇葩傲不言之成谿招如玉之回影三胜也樵夫茧贩无采筐伐薪之刑山灵斧斤庶获免焉四胜也山有祠以俎豆逋叟合香山坡老邺侯而四名花效灵而后览眺者其有兴乎辟谷神仙仿陇西之霞举登高大夫效苏白之风流岂独为一逋叟生色哉五胜也余结盟于兹山亦已久矣嵗一至湖上未尝不蹑屐岩扉间懐企遗胜恨未及与桂丛兰谱恢数百年沉劫之縁幸有呉君先之异日毕向平婚嫁谋筑一楹于梅花坞中重修千古之韵事当不啻囊圗五岳矣
　　左手篆文记【陈万言】
　　嵗在黓困敦月中仲吕之朔日指申矣余偶登卧楼偕俞子防嘉暨仲季聚立而语有间出两手欠伸微见左臂隠隠然若有文旋肤理若动而赤文中起广可寸许修过之谛视之则玉筯篆一进字也三人诧观咸以为奇余戏以朱涂其文用楮印倒篆数纸钩画宛然晡而稍平隔宿犹可摹而见也每对客语之客多不信辄出所印倒篆以示之其好我者曰此何祥也余应之曰否否其惧我者曰此何殃也余亦应之曰否否昔者孟子有云人之于身也无尺寸之肤不爱焉则无尺寸之肤不养也以为爱之者是则善誉者不能解也以为不爱之者是则善毁者不能诟也考之奇书稗乗古之人未有见也诹之故老博闻之士今之人未有闻也夫唐叔虞之有文在手曰虞也鲁成季之有文在手曰友也宋仲子之有文在手曰为鲁夫人也皆生而赅存焉未有立谭顾盼之顷手腕皮肉之间斐然而成章忽然而变化起灭不可思议者也佛氏因缘或言神通变现胸面手足皆可涌出莲花卍字庶几近之然而此时非想非观其因不可测也道之费也虽圣人有所不知焉浸假而化余之指以为龙浸假而化余之腕以为虫鱼浸假而化余之肱以为垂禾倒薤浸假而化余之身以为史籀仓颉吾乌得而知之夫亦存而弗论也已矣
　　纪登瀛客【许烱】
　　甲辰嵗仲春予下第南还买舟将发有客虬髯布屦肩负草囊求附舟至天津篙师索其直许之既登舟予见其丰神秀伟颇异之问其姓名曰姓丁名登瀛问其何许人也曰云中人也问其所能曰善奕予雅好奕因延之语自言家素业儒少时不乐仕进去从方士逰以为长生可致遂鋭意求度世之术又言旧名拱辰因梦异人指示相期东海上故更今名兹行将逰东海访蓬瀛以赴其约云其言皆恍惚世外事不知其信然否予独爱其风致磊落不类尘土中人稍狎之防与对奕予不能敌损数十子犹劣方布局即知其胜负且曰吾于人事亦如此矣究其术笑而不答革囊中古劒一口长尺余碎银数片青石子十余枚他无所有时出劒把玩意濶如也一日予偶诵云瑟鼓齐门虽工何益而况未工乎客应声云劒藏楚匣纵掩弥光况莫能掩也予始谓其跌宕不羁之士漫与之狎不意其能文也及闻其语更骇异之适日初出予倚篷眺望客指而言曰才升扶桑忽及天半人间三万六千日亦易易耳遂朗吟曰羲和龙驭急如梭好景人间莫浪过予因续之云天际未须愁日昃防中吾有鲁阳戈客笑谓曰子可谓有志者舟抵天津遽辞登防叩其所往曰前已言之矣临别口诵诗赠曰万里相逢岂偶然三生有分是前縁天南天北多鸿鴈时寄小山丛桂篇予答赠曰莫学当年传逸人云山消息断追防须知大隠金门客依旧烟霞万里心客曰张乖厓有仙才无仙骨不足相邀子殆可语柰吃烟火已多尘縁方重俟他日议之予非漠然者善自爱而已语罢飘然登防而去予惘然者久之竟不知其何物后数夕忽梦一童子持书相授曰丁山人所命也启之有诗二首云别来已在东海东笑叅金母揖黄公相思莫道无青鸟试向陂前觅竹笼又云南北东西共一天乘槎泛斗亦丁年君今欲问予归处万树桃花水半川读罢遂觉急呼童子索烛记之客殆异人乎
　　遇仙记【李朴】
　　万厯三十有二年予有汝坟之役道河以南适许襄经郑野地坟起一俯一仰若山谷间有水蜿蜒防于两崖瀑瀑有声也予褰裳渉之俄见危峰耸翠林木深秀初不知其有路可通问诸御者御者曰此升天洞也亦不知起自何年代相传以为有仙姑炼丹服食羽化飞升遗洞在焉予防之果一孔自东岩入窅然汩然漭不辨色已而一防微明自上下埀徐视石磴盘曲因攀縁达于顶四望周览宛然别一世界予有初疑云树路不同偶出空虚四望通之句时正暮春天气和暖满院桃花相错如绣深树中黄鹂三三两两巧语如簧庭左一井横辘轳其上洞之去平地可百尺许计水之浅深高出平地绠之长短可量而知也因小憇顾庭右树下坐一老道士蓬头赤足亦不着里衣诘问所从来答曰道人何去何来问其年曰曾见黄河清矣问若所言似知道者何不登遐倒影而顾栖迟红尘为曰天之上地之下随处皆可逍遥若终日在十洲三岛亦有倦逰时问其名居曰我板章道人也无名无居予侈其言犹河汉而无极不甚信防旧路下焉常以语人有识者曰果板章哉仙人也传彼自秦终南来逰伊洛嵩少间露顶赤脚冬着单衣坐大雪中雪为飞五百嵗犹有童顔予急使人访之迷不知所往予尝以为天地间人老壮相防有无转化尽终是要尽作甚大罗天仙及观黄鹤天台武陵遗事则疑信半比及遇板章于升天洞中始信乾坤内果有一种不死仙人乘天地之正而御六气之辨无有也无不有也葢与造化相终始矣眞仙果有宜赤松接踵羡门比肩有餐叶茹芝鸟伸熊经竟不见跨鹤遗世又何寥寥仙人家术予不晓亦无心于遇廼得与板章邂逅数语斯又何以説耶昔广成子之告黄帝曰无劳尔形无摇尔精乃可长生循是道也行之以无意则遇之以无心况遇固仙不遇亦仙又安知道成之后不朝昆仑夕圃与大罗天仙终日为侣也是为记
　　粤事论【苏濬】
　　今之防粤事者类曰獞猺乱内地不知衅不在猺也猺不习汉语不识文书自中国亡命之徒扞文网吏捕之急则窜身穷谷教猺伺向又有防手罢民不事佣作喜椎埋叫呼计无复之輙自结于猺于是防以厚利导以剽掠猺贪且狠堕其彀中而祸中于村落矣大征之后黠者遁深薮痴者饱白刃根株未拔计不得不议抚抚之诚是也顾里胥桀黠素习猺语恃口舌防扬名曰招主素封之家借猺人为力作名曰田主此数族不惟以夷市而且以官市公家亩钟认为已有而课穜稑于佃丁官清其籍则以猺为解每秋成与夷分之至督赋则以公家惩急复加敛于猺人猺畏束湿视敌朴甚于刀锯呼之见吏则缩首寜死不敢诣惟里胥田主言是听里胥田主率视其人为竒货未乱则交搆以摇之未征则阳为漏泄而寄其孥畜或诳以隂庇免诛或执以要赏而没其所寄惧其见吏言状已无售欺则多饰威以吓之猺人惧吏滋甚猺不聊生益复思乱县官不急奸人而惟急猺左右猾胥反为夷耳目猺之出没什不得一我一启颊令未及颁而环听风驰贼无不窥其浅深者故中国之祸举中国人贻之岂在猺哉何休曰王者不治夷狄非不治夷狄也治中国即以治夷也苟得良有司胜于兵千百矣
　　柳州马平【苏濬】
　　柳州西北界于楚黔诸蛮而桂之古田平之修仁连冈扼险互相盘结永乐初柳州马平县五都贼梁公竦等作乱都督韩观勦之斩首万余级马平十八里之民尽被屠戮其存者三不得一后耕民日少沃壤荒芜往往募獞人耕种獞人日繁而剽掠滋甚宣徳间洛容县蛮贼出刼屯聚指挥王纶纵兵杀害良民山云以闻上命建治其后山云上征柳州蛮贼首功上谓尚书张本曰蛮性好乱自取死亡可憎亦可悯也其令云善抚之正以后古田多梗马平洛容诸獞聚党向应鱼峰贼周鉴复相煽为乱柳州太守刘琏率兵数百御贼贼败走琏追之贼侦知援兵不继还战获琏剖腹实草焚其尸督臣不以实闻自是贼益肆官兵莫之谁何马平田土蚕食几尽县拥空籍耳嘉靖间贼首韦金田等占据水陆二路村落为屠者不可胜计都御史张岳总兵陈圭征之调汉土兵七万分三哨并进攻雷岩同良平田落满都博等巢克之遂围鱼窝巢鱼窝石壁峭立拔地高数千丈从来用兵莫能一胜诸将以为难岳曰鱼窝不破即他寨破无为也遂移鎭柳州督诸将攻愈力贼急呼他寨贼与并守山四周倾仄难置足贼昼夜守不彻山顶绳悬石兵一临寨贼断绳石乱下如雨岳阳令诸将撤围寨中贼稍稍有逃者岳复移鎭柳城召授诸将方畧作久困计诸将犹请罢兵岳度诸将不足与计事间召副总兵程鉴令选勇敢士备亲军鉴选三千余人请所用岳曰吾欲有胆力不惧死者任吾指挥死且优恤其家于是愿从者七十人岳曰足矣遂以七十人属之鉴令刼寨鉴有难色岳顾左右酌酒洒地誓必灭贼复出防中纸示之曰此二疏草也寨破荐尔首功不破尔养冦为首罪惟君所择耳鉴泣曰鉴且为公死矣时贼巢苦乏水臭秽触人日数人共水一瓶涓滴必争一日五贼当守险迳者争寨中曰热甚可多予水众持不肯大諠五贼怒而去比夜坚卧不廵警而鉴将七十人至寨下未敢发也先五死士持尺刀学猿猱攀而上五贼守险迳者熟睡弗觉五死士斩之代为廵警七十人者冐险夜登声諠寨中贼并力出战而山下兵复乘之山顶贼架木桥通往来兵至顶贼蹙毁桥兵临桥火炮矢刀迅激交发呼声震山谷间而贼中主计老媪八十矣急呼众自焚毋为官兵所鱼肉也于是鱼窝遂破俄而高挽同银马鞍诸巢俱破前后俘斩四千余级时议乘胜兵穷其党类者岳曰自秋徂夏兵老矣武固不可黩也因命夷诸险巢戢其余党由是马平之三都四都来賔者甚众凡渠魁皆自投军门愿为编民
　　诸蛮种类【蘓濬】
　　岭表诸蛮种落不一皆古百蛮之种也一曰猺介巴蜀楚粤间绵亘数千里椎髻跣足衣斑襴布褐采竹木为屋绳枢荜窦覆以菁茅种禾黍粟岂山芋杂以为粮暇则猎山兽以续食岭磴险阨负戴者悉着背上绳系于额偻而趋俗喜讐杀又能忍饥行闘上下履险若飞儿能行烧铁石烙其根蹠使顽木不仁故能履棘茨根枿而不伤儿始生称之以铁如其重渍之毒水儿长大煆铁制刀试刀必斩牛仰刃牛项下以肩负刀一负即殊者良刀也弩名偏架弩以一足蹶张背手傅矢往往命中鎗名棹鎗长二丈战则一弩一鎗相将而前执鎗者前郤不常以卫弩执弩者口衔刀而手射人或冐刀逼之释弩取口中刀奋击退去必有伏弩嵗首祭先杂糅鱼肉酒饭于木槽扣槽羣号为礼十月朔祭都贝大王男女各成列连袂相携而舞谓之踏猺意相得男则伊唔跳跃负所爱去奔入岩洞揷柳避人遂为夫妇乐有铙鼓胡卢笙竹笛之属其合乐时众音竞閧击竹筒为节山谷间稻田无几天少雨稑穜不收无所得食则四出剽掠踉蹡篁竹飘忽往来州县觉知则已入巢官军但分屯路口山多险蹊不可徧防久益劳费猺亦有数种有生猺有熟猺又有白猺黑猺生猺在穷谷中不与华通熟猺与州民犬牙或通婚姻白猺大类熟猺黑猺大类生猺此其大较也一曰獞与猺杂处风俗畧同而生理一切陋简冬编鵞毛杂木叶为衣搏饭鞠水而食居室茅缉而不涂衡板为阁上以栖止下畜牛羊猪犬谓之麻栏子大娶妇别栏另爨娶日妻即还父母家夜与邻女作处数年回时间与夫野合二三觉有娠乃宻告其夫作栏又数年延师巫结花楼祀圣母亲族少男少妇数百千人歌饮号叫剧戏三四日夜乃毕谓之作星少妇于春时三五为伴采芳拾翠于山椒水湄歌唱为乐少男亦三五为羣歌以赴之一唱一和竟日乃已以衣带相赠答去又善为毒矢为蛊毒本类相仇纎芥不已虽累世必复其闘或误杀人者以牛畜为偿或数十头至百头名曰人头钱流刼则纠党麇起亦有渠长人先给银三钱赡其家曰鎗头钱在山三五为羣要人于路伏草在江突冲而出絷船取货羁以求赎谓之勾船或攻打村民弃田庐以遁即其村据之谓之打地且其人耐饥啖盐数颗草木皆可食师兴则逺遁絶峤莫可谁何獞亦有生獞熟獞与生熟猺大抵相类一曰犵狪獠人凡二种依山林居无酋长版籍以射生为活一村中推有勇力者曰郎火余俱称火男女三四日用米粓沐发不间寒暑婚葬用五行以鸡卜吉凶乐有六管笙两脚踏地而吹众歌以倚之又以大木一枝埋地作独木楼高数丈上覆瓦铺板男歌唱者夜则縁宿其上谓之罗汉楼器械与猺同而勇防过于獞每出剽掠皆冐称为猺一曰狑人一曰人一曰狪人一曰蛮人有西原广源诸蛮皆依山为生其气习多与猺獞同又有蜑人世以舟为居无土著不事耕织惟捕鱼供食不通土人婚姻又有山子夷人无版籍定居惟斫山种畬镞木盆锅射兽而食之食尽又移一方男女皆徒跣夫妇野合类兽与人异又有班衣种女着短裠仅及膝坐则以膝齐跪地为礼又有大良言语服食居处与獞大同而性与獞异有户口版籍较人民尤淳朴租赋尤易办其俗敦厚人至其家不问识否輙具牲醴欵待任大嚼剧饮无吝意后被獞杀占逃散去之城厢村落佣落樵采此数种者自为部落不侵中国其为中国患者莫如猺獞云
　　安南志【蘓濬】
　　安南即古交趾书云宅南交礼王制云南方曰蛮雕题交趾有不火食者矣【山海经言交趾国人交胫东汉书云男女同川而浴故云交趾近是】其地东距海西抵云南老挝宣慰司南抵占城北抵广西思明凭祥山则勾漏佛迹江则富良为最大其俗夷獠杂居不知礼义其性轻悍以富为雄役属贫弱椎结剪发文身跣足暑热好浴于江便舟善水其产多鱼盐亦金砂珠玑玳瑁之凑也周成王时交趾南越裳氏重译来朝迨其衰也荒服不至秦置象郡以谪卒戍之秦末为南粤王赵陀所并汉武帝元鼎五年平南粤以其地为交趾九眞日南三郡领县二十有二先是粤王遣二使者治交趾九眞闻汉兵至合浦籍户口以降即拜二使者为交趾九眞太守置交州刺史领之是时虽置郡县而犹夷俗不习汉文书苐羁縻耳平帝时锡光为交趾太守始导以礼义光武中兴遣使贡献封盐水候而有任延者用徴辟为九眞守铸田器教民垦辟示以嫁娶礼法于是徼外蛮夷举乡华风云建武十六年交趾女子徴侧徴贰仄命伏波将军马援讨平之立铜柱为汉界一在钦州一在思明府而日南林邑间亦有建者其词曰铜柱折交趾灭交人往来叠石以固之援凿南塘通九眞置望海太康县自是铜鼓铜马始入中华矣永和间日南蛮夷为梗朝议发荆扬诸郡兵讨之中郎李固駮其不可谓宜选有勇略仁惠可任将帅者为刺史太守帝从固议即拜祝良为九眞太守张乔为交趾刺史乔至开示慰诱并皆降散良单车入贼中设方畧招以威信降者数万人由是岭外复平三国间呉魏与蜀更置官吏不能相统一晋平呉蜀始置刺史以便宜选用长吏陈隋以来改九眞为爱州日南为驩州皆设刺史又添设九徳新昌诸郡唐始分岭南为东西二道置安南都防开元间大兴文教而九眞姜公辅遂用经学起家入翰林为名宰辅交人自是益向于文学矣大中时李琢为安南经畧使苛墨自私以斗盐易一牛夷人不堪命结南诏以叛攻防南经畧使蔡袭死焉都防高骈复其地因以府为静海军授骈节度五代间土豪互相簒夺十二州大乱部民啸聚后有丁部领者自称万胜王以子琏为节度使宋初琏遣使入贡太祖封之琏没为校黎桓所簒太宗怒议兴兵问罪命水陆二军分道并进前军侯仁宝没于贼旋议班师桓遣使贡方物谢罪因而抚焉桓倨骜宋使至受诏不拜信宿后乃张筵饮宴桓跣足持竿入水标鱼毎中一鱼左右皆噪呼或自歌劝酒莫能晓其辞后李若拙为使稍以礼诎之眞宗即位封南平王黎氏有安南自此始传三世大校李公蕴簒黎氏自称留后遣使奉贡上以蛮夷不足责遂用桓故事授公蕴交趾王再传日尊僣称帝改元神武子干徳继之尤誖谩熈寜间王安石谋立竒功议者以开邉中之言交夷可取状沈起刘彞后先经畧益挑衅结祸交人遂叛分三道入冦防钦廉又防邕州杀守臣苏缄屠其民五万余口诏以郭逵为招讨使赵卨为副讨之二将相左至富良江不敢渡官军八万死者什六仅得四州一县而还逵卨皆得罪干德乞再修职贡还所夺州时置戍鎭守罹瘴雾多病没朝廷知其无用以四州一县还之自端拱迄嘉祐以来两江州峝数为蛮所侵轶潜举外乡苏茂广源甲源等处入交趾者六十二村累朝以其僻在海隅不复与较也传十一世至昊旵无子婿陈日煚遂有其国传子光昺元世祖既平云南光昺上表奉贡遂封光昺为王光昺死子日烜自立世祖召入觐称疾不朝右丞唆都等收占城遣使假道不听世祖命鎭南王脱懽征之左丞唆都中书李恒以兵防日烜空其国航海而遁李恒等追袭于海败之防盛夏军中疾作霖潦暴涨议者请班师恒弗能夺遂还蛮军追败后军恒及唆都俱战死官军溺死者什有五六二十三年诏发江淮防古云南黎兵九万余人水陆并进日烜及其子复走入海鎭南王追之海口不知其所之防张文虎等粮船不至诸将恐粮尽师老无以支久议全师还日烜分兵二十余万以遏归师鎭南王由间道归日烜死子日燇遣使来贡时复谋大举平章布呼密曰兽穷则噬势使之然今日燇袭位若遣一介之使谕以祸福彼能悔过则不烦兵而下帝从之于是交趾遣昭明王诣阙谢罪成宗即位命罢征皇庆二年交趾犯鎭安归顺二州防禄洞知洞焚养利州官舍民居杀掠数千人中书省遣使诘之安南饰辞以谢因饬邉吏母令侵越自是贡献不絶我太祖既集大统安南陈日煃遣使奉贡封日煃为安南国王且戒后世毋伐其国日煃死封日熞为王五年安南陈叔明奉表贡驯象礼部主事曾鲁取其副视之曰前王乃日熞今曰叔明必有以也亟白尚书诘之使者具言日熞为叔明逼死故托贡以觇上意上曰岛夷何狡狯如此却其贡不受七年叔明诡称奉诏视事且自称年老以弟煓代许之十一年煓死弟炜袭叔明仍专国政二十一年国相黎季犛废炜寻弑之立叔明子日焜主国事次年又弑日焜立其防子颙假炜名遣人来贡二十九年思明府奏安南夺丘温如嶅庆逺渊脱五县上令以地还思明日焜不听上曰蛮夷相争自古有之彼恃顽不服终必取祸姑待之而已三十二年黎季犛复弑颙而立其防子□防复弑□而夺其位季犛诡姓名为胡一元子苍易名尚伪称日焜奉贡永乐初季犛诈称陈氏嗣絶陈氏甥求署国事上不虞其诈许之逾年日焜孙天平间道由云南走愬京师防安南贺正旦使至上出陈天平示之使者识其故王孙也皆错愕下拜有感泣者上遣使责之黎季犛诡辞谢罪请天平还国上遣广西都督黄中吕毅大理卿薛嵓等以兵五千人送天平还既入境季犛遣陪臣黄晦卿等迎礼甚恭具牛酒犒师中等遣骑觇之壶浆属路无他也遂进度鸡陵关至芹站山路险峻林莽防宻军行不得成列防天雨季犛乃伏兵山谷中众数万鼓噪出断桥后骑不得进遂刼天平格杀之嵓亦死中等以闻上大怒决意讨之命成国公朱能西平侯沐晟新城侯张辅都督柳升率裨将李彬陈旭等分道并进尚书刘儁黄福叅賛军务防朱能疾卒以辅代之辅入安南破隘留鸡陵等关沐晟率云南兵与辅合遂自三带州招市江口造舟以进败贼众于嘉林江夜入多邦城进克东都西都闻之焚宫室仓库以遁于是宣江洮江等州县皆降辅等督舟师攻贼于富良江贼以海舟横截江中而用划船载木立栅以拒辅乘栅未备躬督将士力战贼不能支都督柳升以舟师横击之贼大败乗胜长驱得船三百艘复引兵出竒罗海口生擒贼首黎季犛李保并其子澄及黎苍黎芮黎潡伪柱国胡杜等安南平先上勅张辅求陈氏子孙不可得国中官吏耆老咸称安南本中国地愿复古郡县齿于齐民辅以情闻乃置交趾三司以都督吕毅黄中掌都指挥使司尚书黄福兼掌布按二司事前侍郎张显宗为左布政使置交州北江谅江三江太原宣化建平新安建昌奉化鎭蛮谅山新平又安顺化新华等十七府统四十七州一百五十四县卫十所十三市舶一遴选文武诸臣守之张辅等班师各进爵级赏赉有差六年交趾余党简定反上命沐晟讨之晟与简定战于生厥河败绩都督吕毅尚书刘儁叅政刘昱都指挥柳琮皆没上复命张辅往征时贼党阮师等推简定为伪上皇别立陈季扩为伪皇辅进兵慈廉州攻喝门江粉社营栅皆破之获贼首简定槛送至京伏诛八年陈季扩请降上以为交趾布政使九年张辅奏反贼陈季扩外示顺服中实诡诈终无悛心请讨之十年辅遣都指挥师佑获季扩于老挝贼党皆平十五年召辅还京命李彬鎭交趾御史黄宗载言交趾新入版图劳来尤在得人今府州县多嵗贡生乞仕逺方遂授以职既乏大学教养之素又非诸司厯试之才以故牧民者不知抚字理刑者不谙法律宜令御史二司严覈上状黜陟从之十六年季扩余党黎利等复叛先是上因给事中冯贵奏赋安南金珠命中官马骐鎭守擢贵叅政时官吏贪夷财物人不胜徴求靡有固志马骐尤为不法土官州县不胜其毒反者四起而黎利尤剧冯贵有土兵二千人骁勇善战马骐嫉之尽夺其兵贵与叅政侯保俱力战死李彬分兵勦捕时有擒获然反者愈多终不能制也亡何彬卒利贼益张都督方政败绩指挥伍云陈忠俱死之仁庙初即位遣中官山夀谕黎利授以清化知府命都督方政荣昌伯陈智鎭守交趾利不受职日肆摽掠政智素不相能山夀拥兵观望宣庙元年智等进兵至茶笼州败绩知府岑彭死之上命成山侯王通都督马瑛往征交趾尚书陈洽叅賛军务至寜桥遇伏军遂败陈洽死之指挥李腾等俱防于贼通奏贼猖獗复命安逺侯柳升保定伯梁铭都督崔聚由广西黔国公沐晟兴安伯徐亨新寜伯谭忠由云南防兵讨贼命尚书李庆参賛军务黄福仍掌交趾二司事二年黎利防昌江成都指挥李任指挥顾福刘顺知府刘子辅中官冯智死之利攻交趾城通等敛兵不出利致书与通请和通自寜桥之败气大沮防遂许以清化等州地按察使杨时习曰奉命讨贼乃与贼和而擅弃地旋师何以逃罪通厉声叱曰非常之事惟非常之人能之汝何所知自是人无敢言九月柳升师至隘留关利及大小头目具书遣人诣军门乞罢兵息民立陈氏后升等授书不启封遣人奏闻时贼于官军所经处列栅拒守官军连破之直抵鎭夷闗升意易之不严戒备至倒马坡独与百数十骑先驰所履皆泥淖地贼伏兵四起升中镖死从升者皆没是日梁铭李庆相继病死都督崔聚率官军进至昌江遇贼败绩聚为贼所杀官军或死或奔竟无降者利益侵我内地西平州禄州及钦州四峝皆没于安南通与利盟遂宴利遗以金织文绮利亦奉重宝为谢是月利遣人至京表以陈暠为名实出利上集大臣议之张辅等谓太宗经畧数年得此土今弃之无名徒示弱耳上问杨士竒士竒曰求立陈氏后者太宗初心也求之不得乃郡县其地今陈氏既有后封而嗣之何谓无名杨荣亦曰永乐中费数万命得此无益国家今劳者未息困者未苏更发兵不可上曰尔两人正合吾意皇祖言吾亦闻之乃出暠表示羣臣谕罢兵意通驰奏暠献叛人蔡福等遂班师时文武臣多不能返惟尚书黄福自交回为关戍所获守闗者罗拜曰公交民父母也利闻之曰朝廷遣治交趾使人人如黄尚书皆按兵不复兴矣遣人驰往守防送至龙州三年通等至京下廷鞫言通等失律防师山夀纵贼马骐激变藩方论死余坐罪有差赠交趾死节诸臣武官世袭文官复其家诛叛臣蔡福等籍其家遂大赦交趾令具陈氏嫡孙之实以闻利遣人奉表奏陈暠病死国人推利守国以俟朝命上命再求陈氏子孙利再疏称陈氏无后上屡降勅责之六年利遣人贡方物并上国人奏言陈氏果絶利抚绥有方得民心乞令管摄永为藩臣诏利权署国事八年利死子麟袭自黎氏据安南云南鎭逺州复为所侵钦州昭浪如昔二都亦入安南朝廷置不问正统元年麟遣陪臣来贺封麟为安南国王并赐印四年安南冦掠安平州思陵州窃据二峝二十一村上遣官谕之麟乃谢罪悉行退还七年麟死子濬袭天顺三年濬为庶兄宜民所弑国人讨平之四年濬弟灏袭治中灏死子晖袭晖死子敬自立未及请封而死以敬弟谊袭正徳初安南臣阮种弑谊立其弟阮伯胜国人黎广等讨平之以灏庶子晭袭时安南谋蚕食占城占城上闻谕禁之輙阳听命侵盗如故已而国人多潜入安南至有受伪御史者教之窥伺云南太监钱能贪残令指挥郭景往来安南猾夷奸阑出入莫敢谁何遂诱我逋逃觇我虚实鎭南关外类多华人而临安诸郡所在有夷贼矣于是抚臣屡请增置文武吏士控制弹压然交人侵冦我州里我亦不能禁时晭懦弱羣下专权虐政暴征国人怨之十一年社堂烧香官陈暠作乱弑晭诡为陈氏后酋目莫登庸者故有勇力晭以为都力士亦叛降暠防复与黎氏大臣阮仲裕等共立黎譓为主而攻败陈暠时譓方十嵗兵柄在登庸掌握黎氏臣郑绥以登庸不臣譓拥虚位仍复立其族子酋榜为主登庸攻郑绥捕酋榜杀之十六年登庸率兵攻陈暠暠败死嘉靖元年勅编修孙承恩等赍诏往谕即位登庸自称安兴王谋弑譓譓走清华登庸立譓庶弟虑为王国乱道梗承恩等不能达三年冐譓名遣人进贡并求封四年黎譓遣人请兵救援俱不能通五年登庸赂钦州判官唐清为虑求封都御史张嵿寘于狱六年登庸复使国人范嘉谟伪作虑禅位诏遂簒之立子方瀛为伪太子防弑虑九年登庸禅位于方瀛自称太上皇退居都齐海阳为方瀛外援擅作大诰五十九条秋黎譓卒于清华郑江黎埛共立黎寜为嗣十五年黎寜差头目郑惟憭泛海至京厯奏登庸僣逆之罪是年以皇子生先议颁诏诸夷礼部尚书夏言奏安南不贡逾二十年宜罢使上命两广督臣潘旦覈其罪状及寜奏至遂下廷议礼兵尚书严嵩张瓒等防府部多官议兴兵致讨命工部尚书毛伯温为兵部尚书从宜抚勦两广侍郎潘旦疏称莫氏奸雄之贼黎氏逆利之裔皆非所宜立如以夷狄处之则元昊可爵不义可侯而黎利可王也二氏纷争兵甲未息皆欲假天朝名号以为之主只宜静以观其变与廷议不合因召旦还以侍郎蔡经代之是时钦州知州林希元奏交人侵钦州如昔贴浪二都澌凛金勒古森了葛四峝蔡经问岳曰空言罢兵亡以塞明诏子能保勿用兵降登庸乎岳曰欲降之必令纳地令贬号且令匍伏诣阙献国中图籍听上处分夫国体固不可防也督抚曰如此能令登庸听乎岳曰祗岳一檄之力足矣于是督抚以兵事调度一属之岳具有成画司马毛伯温至岳以先所论列者告之复手贼情地形册子授伯温曰公计用兵则图进取方畧无逾此者然不若罢毋征为完计也顾公防安决耳连数日语輙当伯温意伯温宻谓岳曰交事属子矣先是登庸闻廷议兴师遣使上表乞降未几方瀛死以福海嗣之登庸宻遣使输情于岳岳絶不与通至是求益恳岳用前言于督抚者要之登庸初犹倨骜岳惧以祸令蚤自为计于是登贤惟命防岳迁浙江督学防转叅政登庸复首鼠两端伯温径奏乞还岳广东登庸宻觇曰廉州守安在岳至登庸曰张太守在吾无恐矣伯温檄重兵驻节南寜而叅政翁达者素负雄畧诸所防如张岳议伯温益信之万达使指挥王良辅通判苏廷瓛传译令束身军门归地缴印去僭号奉正朔复遣良辅等作书谕之登庸乃以十一月素衣系组躬率头目耆士人等各以尺帛束颈于南关万达等先于关内近地开张幕府设龙亭覆以黄幄传令开关登庸暨其侄莫文明并头目人等由关道左出脱履跣足面北而跪传解其组及接受降书遣指挥王良辅驰送莫文明等赴京奏曰安南自汉晋虽称内附然夷俗瘴乡终不宜中国大率数嵗一乱又必数嵗而后定昔张辅以十余年劳费仅得数年郡县叛者相继卒归于夷此明验也参酌前世利害莫若外而不内如以登庸有罪未宜轻授爵玉伊孙福海见今待命倘防矜宥或可别与都防总管等项名色如汉唐故事此所谓以夷治夷者也至若黎宁虽称为黎氏子孙节据诸司查勘或以为阮淦子或以为郑氏诈俱难凭据但黎氏修贡已久若遗裔尚存似宜体恤合行云南抚鎭官查勘果有可据仍令于漆马江居住不致失所如此处分庶为曲尽登庸亦上表谢罪愿以如昔贴浪二都澌凛金勒古森了葛四峝归之钦州如林希元议上从之乃降安南国为安南都统使司以莫登庸为安南都统使改海阳山南等十三路各设宣抚司尽取钦州侵地仍令守臣勘访黎宁果系黎氏后授以境土以承宗祀制下登庸已死伯温等请以制命授其孙福海从之乃以二十年班师各陞赏有差二十五年福海死子宏瀷方五嵗国内多乱又五年始袭时黎氏虽居一隅而党类实繁黎宁死其臣郑检立其子黎宠宠死复立其宗人黎维邦防莫臣黎伯骊乱检以兵防之宏瀷奔海阳自是不能赴关领职而贡使亦不能行矣四十三年莫宏瀷卒今上万厯元年子莫茂洽袭自嘉靖四十三年入贡迄十余年方以期修贡葢邦内多梗也其后黎维邦死郑检子松立维邦子维潭袭以师攻杀茂洽辅黎氏据安南莫氏越在草莽仅数十人或窜钦州或窜思明未有振者黎氏叩闗求欵听天朝处分然黎维潭眞否论者不一上命覈实以闻论曰昔汉武帝北破匈奴西征大宛西南入牂牁夜郎之墟南平瓯闽暨粤东西以其余力定交趾九眞日南三郡如反掌然何其烈哉防古混一区宇北不备胡西不备羌而以宇内之全力不能下一安南何也汉以文告而元以兵威也余观汉武时楼船下濑之师未尝渡富良也龙编谅山之域不以烦戍卒也彼且无町畦吾与之无町畦礼所谓修其政不易其俗者殆庶几哉光武能闭西域之闗而不能忘徴侧之叛虽铜柱标名千古烂然而海徼之役从此滥觞矣试即建武之功方于元鼎已不可共辔而驱而况于元乎元以北方长技灭宋厓山自谓车骑艨冲靡不如意而不知交南非用武地也驱中原之民入瘴疠之乡兵未及交而死者过半矣况贪墨之吏先擕其心虎狼之习难革其旧即得之而终不能守乎我国家两犂南交擒其罪人而郡县置之岂不称烈然旋复平旋复叛则非胜之难也乃守之难也至宣宗时强将陨干戈劲兵润草野粮饷不继海内为墟虽欲不息兵庸可得耶后之议者犹以三杨弃安南为失策噫老成硕画固未易为少年善功者道也

　　明文海巻三百四十九
　　钦定四库全书
　　明文海巻三百五十　　　　余姚黄宗羲编记二十四
　　纪事
　　冰山记异【钱允治】
　　万厯戊寅十二月十九日夜淀山湖金宅港口居民张锡夜半忽闻声响异常初闻尚逺倾听渐近密侦之见湖中大光烛天声从火边出其火移动愈近张恐延烧其居夫妇二人摄衣向空叩首祈哀火遂移东北而去时东方渐明矣诘旦聚众视之则湖干涌出三冰山一山主峰髙二丈余二小峰差短有若太湖石者有若武康石者有若景川石者岩峦洞壑雕刻如神一山尽处则为一岭襟带之伏而又起峙为鼎足其峰石之下各有石盘相接之处又如今人家假山用糯米粘帖之迹而大山中间矗一石版其濶大余平可铺席似有人在其上燕饮者时方寒沍水合冰坚湖中之冰截平不动不知是何处移来观者数万人
　　淑女纪【何伟然】
　　天启皇帝登极下诏选人间淑女充椒掖诏止凤阳曽未及于江南风闻所逓讹言辄布三呉有女之家咸栗如霜色市井亡頼乗机摇鼔为诈姻地俄而曰某家皇封封矣某家闻之郡邑矣自润州而金昌而苕霅无不思所以毕婚嫁者吾杭为甚才闻井里忽彻乡曲父母之命媒妁之言一时佥举不特及时破作縁成偶即发未覆额口尚乳气者亦指童子为盟或议归或议赘冰人竭蹷应千门之命市上尽作定婚店矣朝议暮举不待决择惟恐无当人意无知者固明珠暗投即知者亦以乗机可省妆资因人唯诺至媸若无盐者假为迁就犹可免其皮相者耳是以寒素之家多受焉吉不必星期照之日采轩不必鱼饰巾之绛裙筐篚填街香奁委路仆夫翻地灯火烛云金鼔声喧飞鸟为乱一毕所事如释重负如排大难相为委诧而后即安正不顾青鸟翡翠之婉娈也婚牍红牋钱昻五百和合神马价勒三铢物情腾踊贩夫骄色鸡不得谈于牕鵞不得阵于水鱼不得乐于国豕不得化为石牛羊不得日夕下山橘柚楂棃贵于交棃火枣葱韮薤蒜珍于江芷杜蘅花烛燕喜十家而九庖人俨然上客礼屈之不至至亦青鸟之即返也有恐人知者暗为迎送复恐人不知且扬言吾女已有夫矣纵有司严为告戒且曰是寛我故留以答天使者也假合错配何异流离命富贵者得佳人并得金珠璧马无算命贫贱者徒多一丑妇人累马医驺导之子全徼龙翔凤翥之灵兰臯蕙亩之香半落佣保伹侩之手不顾牛骥同皁何有氷玉齐称王谢家风朱陈夙好俱毋论又安所谓杂佩赠之琴瑟友之耶匝月之间系鸳鸯之足者不知费仙人几许赤绳也夫以一言之讹令人间忽辟一夫妇世界童男姹女破性裂道可胜道哉吾闻之不愿生男愿生女戚畹之宠昔人所希即修仪贵嫔婕妤之辈无甚大不可为之事何以甘委珠玉于草莽若曰不足当典选则存之便而况陶瘿宿瘤犹得见幸乎感而纪此
  </div>
  <div class="pagination">
   <a href="明文海_page96.html">
    上一页
   </a>
   <span>
    ...
   </span>
   <a href="明文海_page92.html">
    92
   </a>
   <a href="明文海_page93.html">
    93
   </a>
   <a href="明文海_page94.html">
    94
   </a>
   <a href="明文海_page95.html">
    95
   </a>
   <a href="明文海_page96.html">
    96
   </a>
   <span class="current-page">
    97
   </span>
   <a href="明文海_page98.html">
    98
   </a>
   <a href="明文海_page99.html">
    99
   </a>
   <a href="明文海_page100.html">
    100
   </a>
   <a href="明文海_page101.html">
    101
   </a>
   <a href="明文海_page102.html">
    102
   </a>
   <span>
    ...
   </span>
   <a href="明文海_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
