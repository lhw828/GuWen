<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 100 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 100 页/共 129 页</h1>
    <div class="content">　　大江之西卑薄之域上田髙仰下田沮洳三日雨则渴日十日晴则望雨民虽力穑成功则天雨旸之祷屡干于神惟神庙食嵗拯民病今兹阙雨敢以民请寸云尺泽呼吸之间神实司之以恵斯民
　　祈晴祝文　　　　　　　　竹隐畸士
　　嘉谷既登又窘阴雨细民失职惟曰怨咨吏有罪以何逃人无辜之可念伏愿矜其望嵗赐以有年风伯收云禾不忧于生耳嵎夷出日葵亦幸于倾心
　　祈晴祝文　　　　　　　　　汪彦章
　　呉兴下泽水潦是忧禾稼甫成刈获在望比縁霖雨有废农工浸润为伤民情愁叹承流兹土敢怠恳祈百姓困穷伊谁之责用遣僚吏请命灵祠惟神灵徳昭然功在社稷呼吸之际阴氛顿开收卷风云散除积潦农夫农妇叹声相闻頼神之休使民防福三牲之荐聊以寓诚神其鉴兹以永灵赐
　　祈晴祝文　　　　　　　　竹隐畸士
　　夏既旱矣所望者秋秋既成矣而病于雨谷既不得以毕收麦复不能以时艺贡赋迫于输入而泥淖妨其道涂是皆民之忧而神之所宜恤也吏愚无知敢再拜以请
　　祈晴祝文　　　　　　　　　秦少游
　　凡物平为福有余为祸虽阴阳之大犹不免焉乃季春以来雨霪不止漫沟甽涨川浍麦苗垂败将弗克有秋是用祷于尔神惟神庙食此土当赫厥灵以福于民亦将有以事神而不敢懈
　　祈晴祝文
　　粤自去冬阴气为沴雪积袤丈逮兹献嵗寒不时归雪又复作道涂梗塞物价翔涌四郊农事茫然无期是用奔走乞晴于尔明神惟神庙食兹土宜赫厥灵挥却惨郁屏除翳昏还我大明毋使斯民久罹重困
　　祈晴祝文　　　　　　　　竹隐畸士
　　三事就绪实惟丰年十月涤场乃作滛雨岂惟粢盛之害实懐沟壑之忧天无逺之不闻民虽防而可闵伏望矜其力穑赐以时旸苦雨凄风沈潜万里青天白日徧满九垓
　　祈晴祝文　　　　　　　　　汪彦章
　　民命所系军食尤先一或阻饥流为盗贼吴兴泽国土薄水深时旸独宜他郡莫比自春徂夏苦雨浸滛蚕麦粗收耕农告病牧民是职任责其谁用沥丹诚力祈灵宇觊垂哀闵以福斯民即扫顽云顿收积潦农夫相庆指日有秋民既防休神亦何愧
　　祈晴祝文
　　宿麦甫成暑雨为沴锄耘告病农心焦然敢沥丹诚请命祠宇愿敷明祐以拯斯民埽荡顽云收除积潦三农奋力百谷顺成永頼神司其敢忘报
　　祈晴祝文
　　滛雨继作农工告穷已成漂没之忧讵免祷祈之凟惟神善应有感必通愿埽重阴以贻灵贶巻舒在手少推不倦之仁功利及民终遂有年之庆
　　祈晴祝文　　　　　　　　竹隐畸士
　　维风及雨妨兹东作之功既耕且耘失我大田之望民其告病吏亦靡安是用恭叩玉虚仰祈元圣伏愿雨师云将回霄极以收威日君月妃丽天衢而垂景神明无间民欲潜通
　　祈晴祝文
　　天灾时行雨雪为虐上忧劳东方爰下赦令施徳宥罪以当天心复诏守臣致命羣祀神其鉴之有当上意也
　　谢晴祝文
　　比縁滛雨有害三农民心焦然伊谁之责是殚诚悃祷于神明果遂感通渐获开霁春蚕在望宿麦甫成奋力耕耘防福千里用涓吉日少答鸿休尚克有秋以终灵赐
　　谢晴祝文
　　比因天谴暑雨过期百姓怨咨田庐漂没寅夕惴恐莫敢遑宁徧祷灵祠期于必应果膺神佑悯此下民畧其罪愆俾免沟壑宻云暮卷积潦朝除赫日亘天阴氛自殄农夫农妇奋力相呼愁叹之声变为和气涓辰惟吉薄祭是羞仰答灵私冀永神赐秋成在望延颈以湏
　　谢晴祝文
　　某以忧寄出守此邦三年扵兹水旱屡请神不为凟年谷频登滛雨害农有畴后应敢陈菲荐少答神休冀克有秋以终其赐
　　谢晴祝文　　　　　　　　　秦少游
　　间者久阴不觧大雪荐作寒气总至民不聊生于是率僚属吏士奔走分告乞晴于神神享其诚答以景贶闭阴启阳变惨为舒清风既发大明遂升一方熈然仅有生意吏实不徳何以克堪敢凭酒肴以谢神贶
　　谢晴祝文　　　　　　　　竹隐畸士
　　吏兹不徳以为神忧闵旱而得雨愁霖而获晴其求纷然而神终不之责暴之秋阳讫我穑事岂惟吏之幸将民与国家实欣頼之谨再拜受赐
　　谢晴祝文
　　我田既臧零雨其蒙嗟我农夫忧心忡忡谷旦于差薄言往愬谓天盖髙上帝临汝杲杲出日有嘒其星获之挃挃我仓既盈薄采其芹于彼行潦神之听之无徳不报
　　谢晴祝文
　　昔何雨之滛也民何惧之深也今何晴之遽也神何惠之普也何谷之穰且多也何农之喜且歌也何祀之芬且苾也何吏之斋且栗也神之使我速矣报不敢以不疾也
　　谢晴祝文
　　在谷满谷地方庆扵秋成曰旸而旸天不违于人欲祷盖勤而喜倍恩既厚则感深伏愿宏造无私至仁不倦时若阴阳之运曲成覆载之劳
　　谢晴祝文
　　嵗既单矣方深积潦之忧天鉴在兹遽锡时旸之庆云霓觧剥禾黍昭蘓既稽首以知恩敢涓辰而拜赐伏愿慈仁逺被覆帱俯临曲矜恳悃之诚永祚丰穰之福
　　祈雪祝文　　　　　　　　　赵徳荘
　　嵗久不雨和气不效比一再雨人以为祥也而某輙以雪请岂易然哉以神之神苟曰气应一嘘吸之间耳及兹未春犹足以瑞此邦人之望而非吏之能也神勿迟之
　　谢雪祝文　　　　　　　　　张敬夫
　　惟邦有社寔司其土阖辟阴阳呼吸风雨民所凭依国有彛礼凡我命吏敢不敬事兹冬而温气或乖忤阳骄不收壤燥靡附来牟何贻疠疫是惧奔走以告俯伏伛偻先以严霜知神意许酿阴连朝云同天宇粲然雪花上下飞舞风无虐号气有和豫载积载零逺近周溥沴氛一空嘉祥来下【音户】物意昭蘓土膏沮洳既释近忧亦寛逺虑嗣嵗其有兆端已豫何以报神正直是与勿替引之神日听汝俾我大田有富无窭呜呜其歌坎坎其鼓农夫之诚神所惠顾
　　谢雪祝文　　　　　　　　　赵徳荘
　　闽岭之南率数载乃一雪山川之神盖难之而某之凡何足以请也乃者妄意焉防神之灵自戊午至戊辰开阴阖阳寒气乃踵至再雨且三日而四山之雪积如也载惟我民以耕以畦无有休息某其敢怠忽以忘神之休不腆酒肴何以称报尚享
　　谢雪祝文
　　比以嵗既单矣冬泽稍竭靡遑宁居并走羣望孚闻于神若响若答阴云浡兴雪乃骤至既优既渥以舞以歌吏释其忧敢不拜赐尚愿终恵以为神休
　　蝗虫祈祷祝文　　　　　　　秦少游
　　比者善气始应霖潦屡降沟壑流通事既有望矣而越自雨阙以来飞蝗蔽天敢为妖孽土之毛髪所过为尽呜呼其不已也哉大旱之后而得霖雨是天有意于恤民也惟尔有神亦当上承天意驱率丑类入扵江海自求多福毋或违天以速愆咎
　　蝗虫谢净祝文
　　比以旱气搆沴灾螣羣翔方谷之蕃敇来勤捕致禬祠典祈稔农秋至诚如答飞孽无灾噍类讫息粢盛迪尝惟神之贶届夫多祉匪曰嘉荐聊用谢诚











　　五百家播芳大全文粹巻八十五
　　钦定四库全书
　　五百家播芳大全文粹巻八十六
　　宋　魏齐贤
　　叶　芬同辑
　　婚书
　　许方进问亲书　　　　　　　黄鲁直
　　误防里言委贶嘉币维兹息女近若而人伏承贤弟几先辈武库五兵名驷千里方卜苹蘩之助岂伊顦顇之求屈元礼之髙明及阿承之小丑着姓多有顾衰宗之眇然懿亲不防维伯氏之故也眷逮如此终辞谓何
　　回问亲书
　　冠冕同朝素钦材术之美轩裳望族遽辱婚姻之求方属文拘未容宾谒行媒荐至不遗菲薄之防合姓见盟猥辱缣缃之厚惟兹弱女行且初笄仅知保傅之严未系苹蘩之重伏重贤子某官箕裘志业诗书世家早以门阀之赏延已列搢绅之仕籍愧兹扳附窃幸夤縁虽葛藟施于条枚疑若非对而泉水入于淇澳于义有行无复异词允膺嘉命
　　求婚书
　　伏念窥管一斑早钦宗党之美河润千里窃愿婚姻之求顾惟单平寔愧扳附男某早闻诗书逮及有家言采苹蘩犹虚中馈伏承贤弟几小娘子令徳成于保傅善声发于幽闲逮将有行敢议合好虽泉水入于淇澳不耻下流而葛藟施于条枚终惭非对谨因媒氏恭听嘉音
　　许婚姻书
　　行媒荐至合姓见求顾弱女之焉依非令人而何俟某人中庠序之成式从师友而学文盖将起家已见立志巾栉侍扵庆阀逮及有行萝蔓附于乔枝不为无托当承嘉谕寜复异词
　　问亲书
　　恭以唐杜望族江湖世家往昔接诸父之逰雍容非一日之雅惟夙期之不浅是婚对之敢求伏惟某人体二南之风敦四徳之教先兄息某属当世之重愿虚宗妇之宫輙用行媒用荐嘉礼青蝇附于骥尾非吾偶之可讥女萝施于松枝亢衰宗之为幸期于得请冒贡至情
　　许萧氏书
　　耕陇相依仕途相助方钦门第之美逓辱婚姻之求第几女能栉縰笄未闲苹藻伏承第几斋郎克家能子闻礼兴诗葛藟施于条枚尚疑非对泉水入于淇澳今则有行不获固辞勉承嘉命
　　回杨氏定书
　　某启名实缺然门地蕞尔维江湖橘柚之域逺京洛衣冠之逰頋尝同僚辱贶重礼藐是孙女逮兹縰笄第几斋郎簮笏白扵懐绷芝兰秀于庭戸卜相宗事当求大家猥得附葭莩之亲恐未胜洒扫之职申以盟好不遑迟延勉輙拜嘉对越将命
　　回魏氏书
　　钦仰风流惟是婚姻之故讲修世睦敢申燕婉之求小子邍【古原字】材不及中学未闻道猥叨命士方且异官惟节春秋莫助苹藻伏承贤弟三十九娘子教有端绪徳成幽闲妄听行媒之传肯顾鄙宗之陋谨差谷旦恭侯玉音
　　回定书
　　门单地薄实浅声浮所通婚姻多出平素贤郎七先辈行义修于乡党才华秀于士林枝叶从僊李而来阀阅有英公之旧家弟之女未闲于教仅若而人岂图苹蘩之求乃及菲葑之陋伏防委以书币告之话言泉水流于淇门虽容比义女萝施于松上实愧攀髙不获终辞腼然拜辱
　　强宗求婚书　　　　　　　　孙仲益
　　罄三请之勤方惭率尔快一日之雅何贶如之兹者伏承令孙女属当择对之年而某小侄强宗适契有家之愿命龟献卜执雁告防荐食芹之甘靡虞扵按剑投断金之利式伫于报琼
　　超宗求婚书　　　　　　　　孙仲益
　　卖婚久矣浸已成风倾盖欢然莫如求旧式伫肥家之庆敢忘修贽之恭以某长男早习箕裘粗闻诗礼偶诸姑择婿之日亦外家求妇之时眷言啐啄之同兹益绸缪之固抵龟不用投介而行鲁卫亲亲自同兄弟朱陈世世不替婚姻庶乎相依唇齿之间可以尽索形骸之外
　　伯宗求婚书　　　　　　　　孙仲益
　　手足之情钟本相求扵原隰婚姻之好合兹有望扵桑榆盍申执雁之恭永缔施松之托某小侄伯宗者属在诸姑子姓之行而小四甥者寔次外家季孟之间应縁而喜之言奚俟三占之吉视崔卢之门戸亦何足道哉繄鲁卫之兄弟固无间然矣
　　介宗求婚书　　　　　　　　孙仲益
　　访故家之剑悼既往之莫追赋束薪之诗庶后来之有继更重绸缪之好盍申燕婉之求伏承令侄女宛如卫女之贤问诸姑扵淇水而某中子介宗者端若秦姬之子见舅氏扵渭阳固己托莩于葭中更欲施萝于松上故无失故夫复何求新之又新当自今始
　　表宗求婚书　　　　　　　　孙仲益
　　仰崇墉之数仞寒温之问缺然缔髙援于一言宿昔之因审矣喜深一老光冒衰宗此者伏承总干学士令长女近代名臣之家本朝循吏之后儒风未泯家法仍存以某舍弟尚书第三男表宗读父书尚勤师范敢聨姻娅遂登通徳之门属有姓名已着系姻之籍
　　宏宗求婚书　　　　　　　　孙仲益
　　鸡豚同社桑梓交阴早缔嘉姻更申旧好伏承司理宣教第四令女簮缨仕族逢掖儒家爼豆尝闻蓬蔴自植以某尚书舍弟第四男宏宗为农为圃方续父菑学礼学诗尚亲师范一言作合两喜成和河鲤之求固慙率尔霜钟之应厥有由然
</div>
    <div class="pagination">
<a href="五百家播芳大全文粹_page99.html">上一页</a><span>...</span><a href="五百家播芳大全文粹_page95.html">95</a><a href="五百家播芳大全文粹_page96.html">96</a><a href="五百家播芳大全文粹_page97.html">97</a><a href="五百家播芳大全文粹_page98.html">98</a><a href="五百家播芳大全文粹_page99.html">99</a><span class="current-page">100</span><a href="五百家播芳大全文粹_page101.html">101</a><a href="五百家播芳大全文粹_page102.html">102</a><a href="五百家播芳大全文粹_page103.html">103</a><a href="五百家播芳大全文粹_page104.html">104</a><a href="五百家播芳大全文粹_page105.html">105</a><span>...</span><a href="五百家播芳大全文粹_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
