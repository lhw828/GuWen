<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 100 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 100 页/共 134 页
  </h1>
  <div class="content">
   从玉泉院至青柯坪东西皆石壁涧水萦洄出逾张超谷壁乃峭至希夷峡石忽具态摩云缀日压叠而上行大石累累卧涧中水不得直去则跃舞飞鸣与山争奇于一罅之内至青柯坪西峯斗絶出诸山忽若屏息奇者平髙者俯若童子之见严师不知其气之微也西峯之奇在水帘洞逺视见窦下有丹石瀑布羃之千尺防而上大奇则大险小奇则小险寸寸焉如弱夫之挽劲弩至苍龙岭千仞一脊仄仄如蜕龙之骨四帀峰峦映带秀不可状游者至此如以片板浮颠浪中不复谋目矣然其奇可直一死也若日月岩前方石峭壁直上止险耳无他奇也逾岭路絶折身反度其险更甚而不名者厓不甚修也过五将军树度桥至通天门险乃尽山自仙人拇始为岳岳以内若自为天地者诸星曜平视得人间之半其地微肤长松桧汚处齐云台峰顶云台直北当入防时犹干霄诸峯之在云台下者犹矗矗也南上即落雁峯千山环之如羽林执防儿山皆奇峭锋锷林林一峯直背如轮若与峯争秀渭水东行与黄河合下见树影东峯即玉女峰也祠玉女者乃峰之一臂所谓洗头盆亦渴而浅而东峯有之圆滑深洁锡以盘名亦称西峯最幽奥石态生动有石叶如莲瓣覆厓巅其下有却立昻首如欲行盖叶上物也是即所谓莲花峰矣玉井在峰足二十八潭圆转而下瀑布上流也恨不于雨后观之山壁树如错绣鸟时从隙中来云无鸟者悮洞少天成然整洁可居庐舍亦有而黄冠不至岁一至以馆香客耳山灵之寂寞无侣可知矣
　　华山别记
　　少时偕中弟读书长安之社庄伯修出王安道华山记相示三人起舞松影下念何日当作三峰客无何家君同侍御龚公惟长从蒲坂回云登华至青柯坪险不可逾此则昌黎投书处余私语中弟近日于鳞诸公皆造其幽彼独非趾臂乎然心知望厓者十九矣余既登天目与陶周望商略山水胜处周望曰闻三峯最胜此生那得至后余从家君游防上有数衲自华来道其险甚具指余体曰如公决不可登余愤其言然不能夺今年以典试入秦见人輙问三峰险处而登者絶少惟汪右辖以虚曹司理逺生杨长安修龄曾一至巅然面矜而口呿似未尝以造极见许也余至华隂与朱武选非二约索犯死一往既宿青柯坪导者引至千尺防见细枝柴其上顶如覆铛天际一望不觉心怖因思少年学骑马有教余攀鬛蹙镫者心益怯后有善骑者谓余曰子意在马先常恨霜蹄之不速则驰骤如意矣余大悟试之良騐今之教余拾级勿下视者皆助余怯者也余手有繘足有衔何虞吾三十年置而不去怀者慕其险耳若平莫如地上矣安所用之扪级而登唯恐险之不至或坐或立与非二道山中旧事若都不经意者顷之越絶厓逾沟度苍龙岭岭尽至峰足地稍平衍余意勌百步一休从者相谓何前防而后澁也余曰蹈危者以气喜一而怖十絶在险也怖一而喜十絶在竒也吾忘吾足矣去危即夷以力相角此舆之长何有于我哉下舂乃跻南峰之巅与非二席峰头待月是日也天无纎翳青厓红树夕阳佳月各毕其能以娱游客夜深就枕月光荡隙如雪余彷徨不能寐呼同游樗道人复与至巅松影扫石余意忽动念吾伯修下世已十年而惟长亦逝前日苏潜夫书来道周望亦物故山侣几何人何见夺之速也樗道人识余意乃朗诵金刚六如偈余亦倚松和之
　　辛夘宿华隂邑令以华山志及图来观壬辰饭云台观夜宿青柯坪癸已宿太华之巅甲午穷东西峰之胜欲寄宿玉女祠不可仍还峰顶乙未次于邑邮袁宏道记
　　峩眉后记【尹伸】
　　山海经志海内诸山奇禽诡兽怪草灵药已非人间所有至西王毋豹尾虎齿之异钟山龙身人面之妖皆世俗之所惊笑庄生之鲲鹏也列子之岱舆员峤龙伯终北国也世儒皆以寓言目之由今而观古人不尽诞也峩之巅去地百余里耳物候形色遂与人世絶异其草箭防其松浮屠其云兠罗绵其水糜粒而中坚其上恒不雷雷之威寄于风而松受之仰叶叠成故名塔松他木多瘣此目前之所见者也三冬庑下时有宿虎若依人就温而昼则避人有兽焉虎质而差短小其鸣陀佛人因以比丘字之当是貔貅之误此得之传闻者也志载龛洞凡百五十余人多不能到偶当积雨之后东岭新旭韶采媚人宣告予曰此放光之日也遂戒仆治装市村醑以往是役也车徒倍减于前而跻胜之具稍稍服习短衣芒履猛气十倍诛崖讨谷力补前游之缺穷日之力达化城寺至八十四盘而暝时五月十有九日戴幕横骛不怖险而怖迷道旁古木竒石秀薄芳林往往戈之防之虎之魅之望炬影于翠微明灭之上臆是圆觉庵无何而两僧篝灯至矣踉跄次精舍漏可二鼔急需杯中物浇此寒涩开瓶试之已化为醯属餍酪奴而已诘旦诣光相台白云歊然而出纎浓靡宻渐腾渐厚久之天失其空地失其块陵失其牡谷失其牝上下一素游人似处卵白中无复缝隙云之观极于此矣然吾以身之在上不若其在下也上之得下不若下之得上也降而观焉始知台上栏笋人物俱浮于靉叇游移之中东溟蜃市不幻于此时道人僧侣楚声如雷无不仰企佛光而不知光反在下然其始犹乌景也景大于盘摇曳不自安若有物撼之少选没入化为巨轮其晕乃复青白周外黄赤碧周内内之中央一规洞明观者取鉴焉虽千百人林立了无他形此所谓摄身光也至夜登七宝台下瞰如望光而烂红数防忽离迷于万仞巗谷之下冉冉欲上苦为劲风所抑又复散去遂至千百万亿文以美名曰圣灯然亦深山所未曾有矣此中看光利于得云而逺眺则忌之其明日又偶然无云倚楼一盼畨蜀数千里遂在目前景物浓纎无不毕照其最奇者则西域云山也此山本万古氷雪结成诸峰厯厯直揷天表初日暎之空珑艶耀光彩晶莹安得虎头银管为纵写空明世界乎下台里许一泉正出僧云龙穴其中吾可以鉢録之既至则蜥蜴也余曰此下方蛇医安得谓龙僧指手爪示余果微异旋入僧舍得一碣昔曾误汲入釡者顷刻雷电大作天地昼晦诸僧不知所为一老僧厉声曰得无煑龙子乎急发釡出之立霁此亦一异也是日下顶东南行为九老洞之径岭有九径其三每下一岭即度下一溪其下如坠不测之渊上亦称是然险不在此也一线之道齿以错薪随践随动蛇虺纵横青衣操杖驱之乃行者又不苦蛇而苦蛭蛭入人足仅从毛窦出之遂如手指鲜血淋漓亦山行之苦趣矣自辰至未乃达慈延寺寺剏于烱公而成于周藩公初采山至峩闻此幽絶欲往庐之是时洞之左右前后皆龙虎巨蛇之所宫人多泥其行者洞不可竟茇洞左以居终日危坐间探野蔬自给久之猛兽毒蛇皆徙去于是始有以米蔬饷之者已而发周王之梦数千里走中使持画图求肖得公乃大喜发千余金寺之而洞之鸿蒙开矣公緑瞳黄面真有道者其言亦简重无宗门气习洞深广不知其尽入数步即暗列炬照之石色微白上下两壁或有余而垂或不足而陷或盘为虬龙或蹲为狮象或惊若翔禽或挺若寳塔或葳蕤为花叶或缥缈为云物隂寒峭甚仅从炼魔堂而返闻炯公曾深入经两画夜耳边风水声甚急不得前洞之背即化城寺与雷洞坪通自此遡谷女娲诸洞当亦不逺但非飞鸟不得度余以是窥峩眉真形嵌空谽谺非独块然称髙也者昔一头陀连枲数千觔从雷洞坪缒身而下周观诸洞人因目为风道人此亦奇士并记之
　　奉命恭祭天寿山记【郑以伟】
　　天启元年辛酉三月上命礼部右侍郎兼翰林院侍讲学士臣以伟恭祭天夀山之神以新御极告也臣诵世宗实録十五年四月上游九龙池谕从臣曰天夀山乃长陵主山之名适看之小山名天夀者误也昔皇祖在上饮酒是日万夀百司臣庶上夀因进名天夀朕欲作一小亭为记以正其讹传可名此山为平台山皇祖乃成祖也夏文愍题平台山诗云胜迹昔因皇祖驻佳名今为圣人传即指此也诸陵皆名以天夀为主山而命名本于成祖之上寿殆天所畀以钟灵毓秀为亿万年丕基所闗乎但文愍诗首云东山山口众山前百尺圆峰一水环东山今不知何山耳臣又阅张大金国志云金都上京本无山陵止卜葬防国林之东至海陵从燕始令司天台卜地于燕山之四围年余方得良乡西五十余里之大洪山曰大洪谷曰龙衔海陵毁其寺迁其祖宗叔父改葬于寺基之上又将正殿原位佛像处凿穴以安太祖旻太宗晟父徳宗干其余各随昭穆序焉夫燕山之四围即我明陵也长陵在黄土山考永乐七年成祖营山陵于是命礼部尚书赵羾以形家江西人廖均卿等定焉海陵求地于北方年余矣而他营于良乡殆天留此以畀我明惟能顺天意者始足以当王气非偶然也且冀州为轩辕故都唐尧因之朱子称为天地一大风水碣石号为天柱虽汉元光后沦入海而完气自在兹山自石晋以来隣于边塞宋人不能越横山以图燕云至我朝遂为神灵衣冠所逰因成祖上寿而得名又得世宗正其讹传乃始与鼎湖并隆则山之遇又可知已然臣又考陵近边亭世宗曾纳辅臣李时言置总兵于昌平其后十六年命塞天夀山东西通黄花镇口世宗之虑逺矣臣奉命恭祭因恭考其详如此
　　金华三洞逰记【张维枢】
　　金华山道书称三十六洞天之元有赤松鹿田九天女炼丹诸奇迹在焉而其北总名三洞世所传黄初平叱石成羊与刘仲卿隠身处也癸卯春仲余同濲水程大坤舆呉寜郭丈振龙浦阳须丈日华汤溪汪丈东台以公事至山主人折柬招逰余不觉屐齿为踊连舆出郭见古木森离立道左涧流潺湲从乱石喷瀑珠跳雪飘声与林笙相和俗肠渐为一洗已近洞数叟来迎白髪苍头具有野意类武陵桃源中人俗言附洞居民多寿良信已观上洞石如乱云如堆卵嵯砑分裂势欲飞堕足骇人目有玉女端坐类观音缨络具备中洞旧传有水帘飞涎溅沫内藏石壶深不可测今直空蒙一片地而土气深幽肤骨几栗下洞则石壁卓立一巨石亘空约脩数十丈石下可坐数百人一水縁石门流出旱极不涸汲以煎新茗清韵不减惠泉近石门处其水深四五尺人仰卧舟中离石仅五六寸许用竹竿箭入丈余乃达视门外则是一洞天举火烛四壁多宋元人墨迹中有捣药臼泉滴其中终岁不满有仙人田有耕犁迹有蝙蝠大如鵶白如玉石累累下埀空翠欲滴叩之其音噌吰如钟鼓惜缺一部霓裳与之按拍相传此山有三十六里照以松炬可径行第亦未有竟其底者时振龙丈怖甚入后出先许久神色乃定曰吾目中未见有奇险如此洞内洞者也近晩设供巨石下情各酣适因纵观张大参慎吾屠赤水长卿诸公所题咏携襆被宿山间楼房日华丈善滑稽诸丈佐以雅谑兼松风石泉声入枕畔彻宵仅成假寐而数叟之蚤茗至矣梳洗毕主人邀集共榻为山后之行见髙峰层峦乱石襞积即黄初平羊石也虽多礧砢岂无空珑予谓此石若遇米元章石丈之癖将不获寝处山巅耶诸丈为頥解山行数百步细雨微吹乃各登篮舆坐盼诸山波涌峰峙覆者如螺奔者如骏怒者如狮吼翠者如屏障而长松数千曲直参差间插层岗之表斯乂僊洞后之奇观也余惟兹山以胜著者若赤松若鹿田若白石若紫薇岩而皆以佐水洞之奇其以仙及儒隠著者若张真若仲卿孝标二刘若两黄冠若陈简县掾而总以分初平叱石之韵今吾党交臂而来旋目而返一入城市啾嚣塞膺欲覔洞中一拳一勺之趣了不可得尚安望其餐石衣岚脱伧父习气乎日华丈曰吾党身世皆幻也适然共处适然共游各适吾适足矣服食求仙何如今日一杯酒因再就郡中欢防而别
　　游髙梁桥纪【吴伯与】
　　江南遍地皆水其陁靡案衍与水繁防燕中则沙砾所撩望水光香气如隔天河帝宫紫城之西有莲池焉其喷嘘于林霏宻织荷枝摇曵之间在夏秋最宜以其蓊郁之防满接浪纹暑气不得入也水脉则源于髙梁桥髙梁桥在西直门外两水夹堤精蓝布岸珠塔丹砌纬叠溪面春罗埀杨万余树珂系枝枝缙绅布舄蔽地游女猗靡而翕呻自相糅若其人影直趂波光径入宫河流照呷浪之细鱼从水底自呈其鳞鬛层层生动而西山娟然如拭开新镜之光掠髻鬟之影朝夕娱游人于几席最率真者随地布防随防张席一切礼法尽捐喜气溢于樽罍据髙临逺恍如身在净界视三千大小沙砾皆净土矣余乃知天下之跃机莫过于水而京师嚣尘蔽天白日欲昧值此于面睫间宜其乐也犹怪喧襍于青娥阉贵之塲者未知其乐也虽然鱼乐予乐子知我知孰循其本亦知之于濠上而已且辋川入吾图画耶亦吾曹为辋川图画中人耶是日同行者则黄阳平徐春宇姜仲讱周玉防各极欢而退余作极乐寺留春诗四首乙夘之四月朔也
　　内南城纪畧【吴伯与】
　　客有谈南城之胜者维时已奔注吾胸一日偕诸子肃冠绅而行自东华门进至丽春门凡里余碧栏红榭盆行径松各相暎也渐入翻喜其邃而虞其严不敢恣足导者指庆殿而顶礼焉殿之中座宝璐庄严琉璃光暎我佛慈悲妙相也左右两殿供我佛变像蓝面赤身具三眼骈拇手足肥而矬人道具焉导者指为宝也引之抚摩所执皆兵刃形状蹲而伏其下者多人兽之怪盖西畨所供多此像凡殿庑陈设凤香龙草之属类不可识左折有通灵碑二座碑髙丈余横如之厚数尺上刻郊祀庙享御制颂文透光如水有若纹浪隔面视之衣裳墙宇之类飘飘生动歴皇史晟门至龙德殿一隙地皆种蔬瓜藤棚松架注水负瓮宛如村舍过此则飞虹桥桥石窈窕秀出刻为罗虎禽鸟之状虬曲而削不受足传为西洋僧取裁布势装载而来架置不爽尺寸独留一罅缉以北地巻石此石时欹时泐竟不敢望诸石之危立则谓西洋僧故为表异以见神通是也桥之南北柱石而题曰戴鳌曰飞虹相距数十步有洞嵌石壁壁上刻秀岩二字叠而上萝棘抉石罅以出嵚太古蚀壁皆翠循石磴数十级有方丘焉势若箕踞然而碧栏红亭与翠巘相暎发最上为干运殿古松大栢覆之沉隂亚风有声防防众各徙倚于竹礲石楠松棚萝幄之间觉败址残苔皆有喜气记称北海洲多太仙官金芝玉草得无似之耶然北海洲探竒者犹得取道此固天帝之宫也谁得而望焉乃予他日又以事入兔耳山登旋磨台台洽洇左右盘转若轮髙数百丈石色紫翠相杂如零星一步一变态然下视甚削锷登来横竖不立转觉平衍其规制奇巧也盖台为世庙所搆以奉诸仙往来直是上据莽苍视下犹隔一尘不觉身之欲仙矣折而下为山前殿宇一石当门之左硿礲透脱视其骨皆玉也晶晶然如镜之欲开而冷光之下出于匣睨立久之从此振衣肃入至观花台皆宸游处也台砌牡丹凡数千本新竹以屋覆之防其冻折耳而风枝摇曵若沉若起何啻骑龙脊烟霄气来凑人但天威若近不觉汗出浃背急望大耳山出夫吾最好游所游诸山水奇相代也而此若山水中之洞空悄然殆非人间不可得而代者且山水可以形游亦可以神游此亦神之所不得设者矣转服思之忽忽如隔世事不敢尽记不容不记以志吾幸南城之入为五月望前二日偕游者曰周峩樵谢耳伯阮集之周玉绳其以蔬品至者怀寜侯孙心庵导而前且佐之具中侍范诚轩也灵璧侯汤念嵩则怀寜甥以怀寜来者也游而且叙其事则香醉山人也其后所入大耳山总之生平大观因附志于此















　　明文海巻三百五十八
　　钦定四库全书
　　明文海卷三百五十九　　　余姚黄宗羲编记三十三
　　游览
　　泗州基运山小记【蒋德璟】
　　泗州与旴县夹淮而居相距五里许度浮桥从州城外防淮北行十里渡小河即基运山也山一片皆漫土嘉靖中始改称基运云易舆以马入御碑亭佳气葱郁古栢万株数百步为红门旁即祠祭署也世袭奉祀朱自让来迎引入殿前行五拜三叩头礼殿前竪石阙四石兽十六石马六内臣控马二朝臣十四殿内三黄幄置神座德祖皇帝后居中南向即髙皇帝髙祖也懿祖恒皇帝后居东西向熈祖裕皇帝后居西东向其陵寝神宫御器一如孝陵及天寿制殿门后即熈祖陵所称万寿山者也髙皇以世湮逺不轻祖故断以德祖为肇基而德懿二陵经兵燹亦失其处故止于熈陵寝殿行望祭焉龙脉西自汴梁由宿虹至两沟镇起伏万状为九冈十八洼从西转北亥龙入首坐癸向丁一大坂土也殿则子午陵前地平垅数百丈皆髙数尺绕身九曲水入怀从御桥东出与小河防又前为汴河其左为陟河为二陈沟乂前即泗州城有塔又前为大淮水水皆从西来绕陵后东北入海而淮水湾环如玉带皆逆水也又前即盱眙县治米芾所书第一山也山不甚髙然峰峦横亘八九与陵正对即面前案山又前二百余里为大江而陵后则明堂九曲水绕武又后为影塔湖又后为汴湖又后二百里为黄河又数百里为泰山大约五百里之内北戒带河南戒襟江而十余里明堂前后复有淮泗汴河诸水环绕南东北惟龙自西来稍髙耳陵左肩十里为挂劒台乂左为洪泽湖乂左为山即禹锁支祁处乂左为老子山自老子山北至清河县即淮黄交滙处也陵右肩六十里为影塔湖为九冈十八洼又右为栁山为朱山即汴梁虹宿来龙千里结穴真帝王万年吉壤县令孙征奎云大水时殿前可一尺其山较泗州城中地髙可丈余惟御碑亭前筑堤稍斜射而东一带人家蔽塞案山似于明堂为碍耳午饭祠祭署朱君所因与珑熺酌数廵而归谨按图説称熈祖世为句容通德乡朱家巷人生宋季元初至元间因乱挈家渡淮至泗州见其风土醇厚居焉泗人防社常推为祭酒居泗凡三十八年一日卧屋后杨家墩下墩有窝遇二道士过指卧处曰若葬此必出天子其徒曰何也曰若以枯枝试之必生叶亟呼熈祖起祖故熟睡道士乃插枯枝去十日后熈祖侵晨往騐果生叶因拔去生枝别易枯枝前道士复来心异之见熈祖在旁因指之曰必此人易去遂语祖曰若有福没葬此当出天子语讫忽不见元致和二年丁夘夏熈祖没因葬焉甫封土即自成坟仁祖年四十六冬十二月携南昌旴临淮三王及曹国长公主迁于钟离东乡至旴之木塲里淳皇后见一异人脩髯奇貌黄冠朱衣象简授白药一丸神光焕发使呑之遂孕明年天厯元年九月十八日太祖髙皇帝生圣造戊辰壬戌丁丑丁未也遡葬期甫岁余耳将诞之夜红光烛天里人起呼朱氏火及至无有也舍傍故有二郎庙时闻空中语亟徙去至晓果徙东北百余步髙皇帝甫生淳皇后抱浴池叹曰家贫乏襁褓具奈何忽红罗浮水上因取而衣之今传为红罗障其生处常见五色王气世名明光山有红庙在焉庙在旴县灵迹乡距县百二十里及髙皇帝龙飞定鼎金陵追尊四代已建仁祖淳皇帝陵于凤阳因命皇太子至濠泗祭告祖考妣于泗州然未识宫所在时向城西濒河凭吊岁时遣官致祭洪武十七年甲子十月十二日宗人龙骧卫总旗朱贵从军于外年老始归即画图贴説识认宗派指出居处葬处偹陈灵异始末贵故偕熈祖兆渡者上即命皇太子至泗修建陵寝号曰祖陵命礼部制造三祖考衮冕冠服瘗殿后每岁大小二十六祭设祭田一百四十九顷佥选人户三百十一四户因授贵奉祀四品服色子孙世袭管理署事当贵面陵图时恩赐田宅钞锭金带衣服等物宠赉有加令置祠署于贵先人所居之稍北其东南即熈祖旧屋基特赐奉祀官世为葬地及贵子绂袭前官髙皇帝召入谨身殿赐膳一桌复赐御前子鵞肉谕以莫嫌官小与【阙二字】济而杨家墩者宋保义大夫杨浚大理寺评事杨墓也命改迁于陵西之黄岗里复谕户部免守陵户役及一应杂色差粮尝曰濠泗实朕乡里陵寝在焉人民理宜优防谕署民曰隣近荒田尽力开耕永不起科不属有司衙门谕署官曰你衙门里无刑名造作也不刷巻嗣是文皇帝驾过泗州诣陵祭吿赐金饰鞍马钞锭田地四十四所并服役百户内侍等官又命朱贵子绂谕泗州降有功驾渡淮仍以令牌召绂至营赐坐温语移时赐父老牛酒慰劳焉列圣承统皆遣重臣祭告景泰时以不雨治时以大风伤陵树嘉靖时以陵前山石坠以基运山从祀方泽以皇嗣未生以修陵工完皆遣重臣祭告万厯二年七月十四夜大风雨损坏殿宇门墙及湖水冲激东南角岸命南工部郎郭子章修理并砌石堤二十年复命南礼侍曾朝节南工部郎沈演周诗再筑防堤二道然陵窝稍低前后土颇髙似不须堤且诸水朝宗一望弥濶亦非堤所能障也况舍其右而偏左又有锋刃尖割之形乎今秋七月二日大水泗城几没庐舍皆坏民悉走旴山阿至初冬水始退而陵殿前水几一尺赖按臣设法防防得无患则堤不足恃明矣朱自让即贵十世孙旧为粤幕以鸿胪序班改今官其人亦醇谨崇祯辛未腊二日侍讲蒋德璟记
　　游宫市小记【蒋徳璟】
　　京师有三市庙市者都城隍庙左右街也以朔望及念五日灯市者上元灯节也以正月十日至十八日在东华门外宫市者皇城之内紫禁城之外以每月初四十四念四日诸士绅多行观崇祯元年腊月二十四日上万寿圣节朝贺毕从会极门过文华殿出东华门循玉河而北计防皇城红铺内三十六外七十二云至东上门而北即宫市也其繁丽不如庙市然诸货亦毕集直北行复转西为北上东门过北上门即后宰门也曰武门后为万岁山山凡五如列屏而中稍髙出北上西门有两坊甚壮丽一曰先天明境一曰太极仙林二亭金碧尤煇煌一曰炅真阁一曰□灵轩而中即始青道境肃皇帝建也循始青而北曰福静门又北为窖转西为陟山门则凿氷纳窖甚多小憩树槐下观之登二亭望西海皆氷遂至辽后洗妆楼仅空山耳度桥即坐小橇行氷上以一人曵之行甚驶穿桥有二坊一曰堆云一曰积翠绕山而北登岸观龙舟甚敞壮舟濶三丈六尺上有楼楼有龙床龙椅及后妃六椅其下牕楯尤鲜丽旁小舟甚多俱蔵于船屋循海北而西为雷霆洪应之殿乂东为内教塲又东为五龙亭中曰龙津东曰澄祥西曰涌瑞乂东曰滋香又西曰浮翠惟中亭独出数丈余亭如手如骖如雁而内殿宇又耸拔其门曰福海夀岳又西南为香津亭入仙芳门昭馨门又北为虎圈过牡丹园可数千本过芙蓉承华门又南为飞霭亭金鼇玉蝀大桥折而西为永亭门遂出西安里门为十库为西华门而归同逰者兄中黄及同馆王宫讲昆华也
　　永州西山逰记【蒋鐄】
　　余读栁司马逰西山记己为永州属吏二载未得逰今年冬诣郡谒分藩使者间出郭西度湘与茶庵僧本公步寻栁岩指谓余是岿然西面者芝山也明日导余往逾二冈见峭石防岏削立簇然如林小庐其罅奉天帝缭以坦屏诸石于外余穷搜之石皆拔地起纵横叠架如庭如户矗起如柱刻画巧缀如芝故土人用以名山稍下峰益奇峭右折有亭如官舍芝之右石益森森与余所厯者东西对峙势稍低磛岩玲珑亦如之石上横碣刻邓观察九日诗读其序芝山者即司马所逰西山也司马纪及西山而不及芝山永人特以芝重山耳韵人固不道也迤西渐夷旷迫崖而俯瞷则幽岩复洞棊布于足下僧引余遥睇前跋层峦而降侧步岩间青障壁立数仞衺如半里石尽饱烟云色洞口轩敞可容席许深可五丈其幽有光如牖迤西有石梁亘岩隙崖口横裂丈余如琢其隙通寳光即所见如牖者也其底深数尺势逼而锋鋭不可受足凭崖而探之何物五丁与垂争伎俩乃尔循崖而东复道所厯诸奇而径稍折就埤仰望益萧森骨益瘦刻追琢益笼葱疎林幽竹映带扶疎崖穷而佛阁始侧出其东为金檀寺幽絶人间恨甓埴半頽于风雨是日初冬气和轻云漏夕阳湘流如染逺山如黛本公令侍者以佳茗从每逢奇赏啜茗数杯茗尽而奇赏未已余自客永山之胜此为最生平雅游亦惟此为最然后知栁公逰记特笔其冠冕未悉其奥窽也余乃悉书续之
　　栁岩【蒋鐄】
　　栁岩在愚溪桥可二里逾数阜下平畴始见峭石防岏亘如阵岩口西向纵横丈许深数丈仰视石理颇泽岩顶奇峰突兀万状顷嵗有治塟地者令石工凿之破竹积岩前厚尺许诸奇石畧尽大令栁先生短气余语僧曰即是岩无恙永人故无过而问者乃遂遭石工之厄永石窟也取石于永犹取米于太仓也独争此岩哉岩以一人成以一人毁成毁殆有数与两人并是岩知已
　　澹岩【蒋鐄】
　　澹岩在永城西南二十里山谷老人记谓潇湘八景之一负湘而襟岭望之如魁丘左折而上岩口如坎蹑石级下深可五丈虚敞可三亩其平如掌可防礴其上片石隆起若覆釡若集隼而肤理泽如腻仰睇受光有三窍表里洞然无黯黮窈深之苦岩之隂有僧庐五楹荒凉香火不能给一衲子应门而已其阳有官廨吾友王令源修所筑以驻游鞅余往来永州数数探之始至极赏其幽奇已而探九嶷斜岩觉澹岩望实稍损两岩奇峭大都髣髴然斜岩附深壑如武陵渔人初入桃源意不可穷澹岩突兀道傍如鲛丝霓缟清雅絶人恨短幅不堪裁剪第使两岩不相扼当无能伯仲此者然永人不问九嶷则兹岩亦幸遇已
　　逍遥岩【蒋鐄】
　　逍遥岩在邑城西五里一峰峭矗抜地起数十仞枵其中若堂南向光明洞然可布数席右入窈窕如永巷数十步抵北向一小穴可伛行出入其地当广陆一望灌莽而又为诸乡孔道行旅过者暴客輙匿小穴中窥而羣起攫先是募健儿戍之戍卒依岩筑草舍而垦土力耕多畜牛具休耕即驱牛入岩如圉然积秽无可刺足余初信步入岩道狭而羣牛突至几大困岩瘦削如一柱中所擎其旁参差可受足者僧结庐为巢丛木千章扶疎覆之苔痕石齿班剥尽饱云气盘旋石磴或断或续令一健儿先登籍其臂而上可百余丈始得其顶顶方围可二丈平亦可布席旧令蔡公筑亭于此俄为暴风飏去壬戌九月县尉周君觞余顶上防礴四望忽忆九日陶家虽载酒三年楚客已沾裳之句不觉凄絶怅然命返
　　东溪【蒋鐄】
　　潇水出九疑之朱明峰南流至三江口东北与迤合至湘口与湘流合此所谓潇湘也初自九疑东北行廿里为东溪沙石稍旷衍折而南乂折而东里许出望仙桥流益驶东溪山骨巉削两崕拔起而中受水啮为溪或滙为泽潭深不可量其色沈而碧大石错出或为砥参差亘之稍浅则细鳞纎草具见肤理青苔覆沙水荇牵风极水石之美环溪灌木千章松涛微吼梵钟隠隠映带深林间余为轻舟荡漾溪上名曰宋莼每轻风残照溪声如潄半篙没水触石铿然小系松隂下或登石坐云巢熟视逺山将夕苍然螺髻黛色摇荡若浮若敛俄而微紫俄而淡黄己而瞑色从地起黄者微黒瞬息变幻东溪古名刹久而废余爱其幽胜卜筑焉乂庐其北为草堂小闲则防礴吟眺居民因肖余像为爼豆之室余笑语父老为我异日爼豆不若云巢一坐啸余苦为令旦夕望去独念东溪则不觉低回因忆李白诗长留一片月挂在东溪松鑴诸石而佩之
　　镜石【蒋鐄】
　　镜石在祁阳之浯溪缀石壁间纵可尺许横倍之其色而寒光四映行人过者数武之外可辨须眉纎林飞鸟波光泛影皆落镜中政宣初曾偹花石进御光忽灭舁还光复如初盖神物也余谓更有隠德乃箕山处士桐江先生之伦可以辉山媚泽不可以荐清庙石之隂有疎林緑篠清防四埀甃石为径属飞梁而度有堂数楹大司徒陈公荐卜幽宅焉而疎林为沼于堂之阳巉峰骨立拔地起三面如障灌木萧森覆之青苔班剥扑人衣袂夕阳逗漏樵歌互答宛转可人时余将解令东归道此防礴久之沧洲吏情政觉霄壤




　　明文海巻三百五十九
　　钦定四库全书
　　明文海卷三百六十　　　　余姚黄宗羲编记三十四
　　古迹
　　寻醉翁亭记【陈循】
　　徃时尝读醉翁亭记以谓如滁信可游而乐也心窃慕之而未能得永乐丙申始以备员翰林得扈从还南京南京于滁最近而滁又为两京徃来所由陆地于是窃有几幸一造之意然未敢自必也岁之庚子三月壬辰始得以职事偕朝士数人者徃游焉既至值公稍暇因问所谓醉翁亭处于滁人与滁之宾客者或告或否然皆少其芜废求导致之莫有能者余度越宿当还以为不得遂所志矣为之怅然终日明旦介行有语太仆寺丞杨闻达以予志者杨欣然喜即率从事载酒殽具鞍马拉予数人以徃自丰山下驰六七里而止弃马登山未十数步而获少平杨曰此即醉翁亭遗趾也广仅容亭瓦砾犹存四面而观皆髙山环无路亭所负山之石壁刻醉翁亭三篆字其大如斗笔意颇佳傍去丈许又刻二贤堂三字大视篆书半之皆无书人氏名草木防翳芟治而后可观意亭既废后人刻之以识其处或非当时所书也其所谓二贤者未考图记意其一醉翁其一必继翁者莫知谓谁或曰王元之张文定曾文昭张天觉皆尝为滁守者岂其一在此耶葢去其时久矣丰乐醒心在州东南一二百步之近滁人老长尚犹罕有知其处者况于此耶岂予不及久留固有知者而询之未周耶亦知与否系乎其人之好尚何如也凡记之所有而存者山泉禽鸟四时朝暮之景滁人之游与凡人力所不能移者耳亦可感矣于是芟茅席地撷野簌酌酿泉相与放情其上以庶防如醉翁之游而乐者焉既而又从数骑西南驰六七里入琅琊山山愈深草木泉石愈幽路傍有石数十端方而钜乱置草间葢遗物也石壁时见字刻所云渐入佳境之类极而数峯髙絶下有松竹数万杂树交防仰不见日所谓临壑尤美者也中有一蹊介然以险不可以骑系马松下而止上有屋数百柱髙卑曲折一因崖麓之势屋壁缭垣之石徃徃杂以残碑断刻存仅数字不可属读其地盖山之僧智仙所居曰琅琊寺者也有僧寿八十余布袍素履不出戸者二十余年既无意于世矣而其应客甚恭若有求于人者问其名不应相值既坐竒花异草交映前后幽篁野鸟举目皆是喧呼摩戞之声不絶于耳杨乃举酒更酌而乐宾益欢焉酒酣既去而数人者有中书舍人钱塘王君直太常博士丰城丁君铉行人永丰袁君贺王丁二君谓余于醉翁郡人后进者于是行不可以无记余谓袁君于醉翁为同邑尤宜有记袁君辞曰子词职也可以辞乎遂记之以见吾党之士治公之暇其所乐者如斯而己矣
　　重建岳阳楼记【商辂】
　　岳阳楼在岳州府治西南右瞰洞庭左挹君山波光峦影万景在目诚一郡伟观也图志莫详创始然考之唐李杜诸贤皆有赋岳阳楼诗其来己久至宋庆厯间郡守滕宗谅子京重建范文正公希文作记而后岳阳楼之名益显于世庆厯至是四百余年中间兴废不知其防矣成化丁亥进士睂山吴节以郎官有声出守兹郡登览之余怃然有感谓吴山景象不减旧闻而楼之规模大非昔比询之则后来郡人所构卑陋弗称亟欲改作还于旧观视篆之初年饥用乏力未暇及久之政务渐举岁时渐稔廪有积粟库有积赀乃谋诸僚佐稍出羡余兼助已俸募工饬材撤其旧而新之始事于辛夘冬十一月讫工于壬辰夏五月杰栋峥嵘层檐翚飞髙宏壮丽有加于前落成之日众皆欣恱以为盛事不可无述于是太守具事状介太仆寺丞邓君廷瓒来徴予记嗟乎物不自美因人而美此理也夫以岳阳为楼据有洞庭之胜既云美矣而范公为记又厯叙因情变态之妙以寓夫先忧后乐之心使人诵而味之非惟不出戸庭而湖山景物尽在目中凡素存忧国忧民之念者自将惕然警省而油然兴起矣然则是楼之建岂为游观之好哉盖深有慕于公之为人而追寻芳躅思欲企而及之也予闻太守治岳廉慎有为九载之间士安其教民安其政而吏亦怡然于禁令之下无敢侈然以肆者夫为郡而能仁于其民无愧于公之心也建楼而欲复于旧无愧于公之文也公何人也希之则是予于太守有取焉于是乎书
　　重修醉翁亭记【商辂】
　　滁州城西南六七里旧有醉翁亭创于琅琊僧智仙而名于欧阳文忠公宋庆厯间由龙图阁直学士改知制诰守滁以平易为政民安之暇日与宾客宴饮于此自号醉翁因以名其亭并记之盖寓情于酒耳后滁人慕公之德思前守有合于公者于亭后建二贤堂祀公及王元之元之明道中由翰林学士出守文章政事与公相埒合而祀之人心之公也久之亭堂寖废仅存遗址国朝宣德丙午岁重建于是始翼然如旧规迨今数十年风雨震凌梁柱摧折防于复圮南京太仆卿旴江郑君悠少卿天台鲁公崇志寺丞河南吴君箎毘陵李君廷芝知州安陆周君正慨然以修建为任各捐俸赀以为众倡一时仕宦及义士闻之多乐为助遂鸠工度材辟地广基亭因其旧而増修之益以梁拱饬以丹漆堂撤其旧而改建之髙广倍昔轮奂有加焉亭西南隅别构屋数楹召方外士居守割近亭周围隙地畀之令力耕自给亭下故有酿泉原无亭盖圆亭覆之亭前后山濒溪杂植松竹栁凡数千百株凿石甃桥筑巨堤水环绕亭前澄澈可爱经始于成化己丑冬十一月至明年夏五月毕工郑君暨同志具始末来徴予记惟文忠公治滁在庆厯丙戌至是已四百余年而所谓醉翁亭者其兴废屡矣世之君子闻醉翁之名诵醉翁之记恍然如醉翁在目矧亲厯琅琊之间徘徊酿泉之上遐想芳躅宁不为之惕然有感于中乎此亭堂之修建所为有补于风化非徒游观之乐而己且公以救时行道为心不能使其身安于朝廷之上而名亭之意特寓情焉耳顾使人思慕不忘如此何耶盖不能安于朝廷之上者小人间之也不然韩范富欧皆王佐之才使得尽行其志宋之治将防于三代矣然公自是厯典名郡重升庙堂与二三执政同心辅治功业焕然有光简策此又以见小人终不能胜君子诗云髙山仰止景行行止后之思慕公者独滁之人士哉
　　祀舜陵记【曽鹤龄】
　　舜为万世所宗之圣而其死与葬皆有可疑书言舜南廵至于南岳则南岳者舜廵狩所止也今其陵乃在九疑去南岳千有余里此其可疑一也史言舜崩于苍梧之野今苍梧乃在广西去九疑又五六百里此其可疑二也孟氏言舜卒于鸣条鸣条在东方徼外今不闻有舜塜此其可疑三也书又言舜三十登庸三十在位五十载陟方乃死则是在位通八十年未尝一日释去今零陵志载舜厌治天下修道于九疑后遂仙去而蔡邕九疑山铭言舜尸解升天此其可疑四也疑者虽多解者率无的论以予观之舜既廵狩至于南岳其或事毕又幸九疑遂崩而葬其地也苍梧在当时零陵郡亦未可知据史与书其述略同而鸣条之说出于孟氏盖有不可晓者若零陵志及蔡邕之铭灼然不足辨矣自古圣人有生必有死岂有修道化去之事也九疑在宁逺县南七十里人迹罕至故凡有事于此者礼成即去皆不暇志其事予奉命代祀既毕有来请曰斯乃今之盛事不可无记遂谨记之曰皇帝始遣臣来祀实宣德元年二月十一日也其所吿则即位改元之事其所赍则香币祝文其礼则用太牢其祀之日则四月庚辰其陪祀官则宁逺令刘董臣则为翰林院修撰鹤龄夫智者不惑孔子犹不自居况众人乎予因记祀吿之事遂并列其疑于前且略记之俾后来者少去其惑也
　　祀神农陵记【曽鹤龄】
　　神农氏教民畊稼蜡祭医药交易之事开万世衣食相生相养之源故凡后世有天下者皆祀之而新即位者则吿焉示不忘本也今年今上即位实遣臣鹤龄赍香币祀文求其陵行祀告之礼而陵在衡州之酃县酃县深僻若獠洞然故自衡舍舟陆行越峻坂涉深堑五宿始至至之后又三宿始将事事皆如仪奠献有防称上所以亲遣之意既毕始若释重负然犹不敢忽慢遂局步山麓见有石壁髙二寻许广半之正面而直立或指以为塜门又上少许有杉二株一荣一枯其大数十围根节如铁石或以为异人所种莫敢剪伐者杉下有坛坛下有墠葢旧有之新又更置或能言更置之由而未详也至问陵之所始讫莫能对退坐公舘取县志阅之亦落莫不载以问酃庠诸生有进而前者对曰闻诸长老宋太祖求帝王之应祀者独神农氏之陵不可得一夕梦神人戴一笠持两火诉不血食觉而咨羣臣皆曰是非炎帝乎火位南方宜徃南求焉遂遣使至长沙之境求不获将归遇一老人引而指示之曰是即炎帝塜也忽不见使者还报即遣祀之遂成故典噫斯亦近于诬也虽然殷髙宗梦得傅说遂举为良弼孔子梦见周公卒明其道以教万世由是观之则太祖之事亦精神所感有然也不可以弗信矧炎帝之神在天无所求而不获今茍因其故典尽其诚以享焉有不获者耶予故存其说以告后之来祀者宜尽诚焉耳陵之是否虽置弗辨可也
　　廉石记【吴寛】
　　石之产于吴者奇形怪状不可尽述良工采之好事者赏之君子则藐之于此有石焉顽然数尺重而不奇蠢而不怪尽山中皆是物也良工弃之好事者藐之君子则赏之岂徒赏之乂从而贵之敬之视其物殆与鲁璜秦璧等非物也人也葢当汉末吴郡陆公绩仕于孙氏为郁林太守相传泛海归吴舟轻恐覆取巨石为装盖其廉如此公家娄门之内临顿里之北石留民家至今犹存而埋没土中仅露其背过者犹能指而称之曰此汉陆公郁林石也然未有表识之者今监察御史胙城樊君祉廵按吴中闻而美之谓知府史侯简曰先哲遗物固宜表识且有可以风厉乎人者在顾其石僻在东城非官吏朝夕属目之所其为埋没等耳吾将有以置而立之侯以为然于是吴知县邝璠长洲县丞王纶相与督役夫曳置察院之侧作亭覆之而樊君为名之曰廉石石始僻而通久湮而显观者閧然足迹不絶皆曰古之才御史必以扬清为事樊君此举虽去之千四百年之人犹且扬之况其近者乎且御史之职在乎举贤举贤者可以激劝乎一时石之不朽虽至于千万年可也其有功于风纪甚大且久惟昔南中有贪泉焉饮之者见宝货以两手攫而懐之物之能移人心如此今之廉石正与此戾自兹以徃凡过而视之者其廉士固欣然摩挲爱玩以益励其操若夫贪者将俛首赧顔趋而过之有不动心而改行者尚得为人类也乎石之立为治丙辰四月越月而亭成樊君既题其楣曰汉郁林太守陆公廉石复别琢石请予为记予美其事故诺而助成之
　　登牛山记【乔宇】
　　牛山在临淄之南十里余徃而登之泰泝驼稷四顾而有风烟云日百里而见余因怅然而悲筦然而笑戚然而忧从者曰公登牛山何悲也何笑也而乂何忧也余曰昔齐景公与文孔梁丘据晏婴登此顾其国而流涕曰美哉国乎若何去此而死也二子皆从而泣晏子以为君不仁二子謟谀而独笑余则以景公亦名诸侯也其在当时朝图暮策轻服薄膳与二三子皇皇然以应答乎友邦者为此尺寸之地也乃不得常御而终奄然以逝在人情孰曰不悲余固悲之也为晏子者当吿之曰君悲之诚是也但自轩农以来皆不免于黄土而其声昭赫至于今盖有万世不死者在顾君修之何如耳乃徒吿之曰使贤者勇者不死则太桓庄灵常守之矣吾君安得此位乎若然则如云贤者亦死又何必贤勇者亦死又何必勇且歆之以位则子孙者皆幸其先君之死而及之也晏子齐之贤臣也而其言若此予故笑之也昔孟轲氏以牛山之濯濯非山之性乃繇斧斤牛羊而致以喻人之禽兽也非人之性乃繇梏亡而致于今登兹山也见其濯濯如当时所云而天下之不梏亡其性者亦鲜矣仁义之心虽予固有存存亡亡云胡能定余故忧之也从者曰善乎公之登牛山也一览而三益
　　八阵图记【杨慎】
　　诸葛武侯八阵图在蜀者二一在夔州之永安宫一在新都之弥牟镇在夔者盖侯从先主伐吴防守江路行营布伍之遗制新都为成都近郊则其恒所讲武之塲也武侯之人品事业前哲论之极详不复勦同其说独其八阵有重可嘅者叟谓侯推演兵法作为八阵咸得其要自令行师更不覆败深识兵机者所不能洞了盖胜之于多算而出之于万全非借一于背城而侥幸于深入也惜乎其方锐意以向中原而溪蛮洞獠左跳右防以裂其势外冦方殷内境自惫使夫八阵之妙不得加于二曹三马之枭敌而乃止试于七纵七擒之孟获天威神算不骋于中原王者之区宇而仅以服南中巴僰之偏方事机既已迟精力又已亏勇贾其余师用其分以为大举譬之逐盗捄火之家挺刃决水犹恐不济而内有讐贼自相乘机胠箧助燎则虽有倍人之智力亦自无如之何侯之不幸势正类此天之所坏谁能支之祚去炎汉不待陨星而后知矣嗟乎国之兴亡天也君子独遗恨于蜀汉之事者非以武侯故耶至其故垒遗墟独为之爱惜不已乃其忠义之激人不独其法制阵伍之妙也不然则窦宪尝勒八阵以击匈奴晋马隆用八阵以复凉州是在侯前已有之而后亦未尝亡也功既有成而后世犹罕称述况能传其遗迹至今乎慎尝放舟过夔门吊永安之宫寻阵图之迹维时春初水势正杀自山上俯视下百余丈皆聚细石为之凡八行六十四蕝土人言夏水盛时没在深渊水落依然如故在吾新都者其地象城门四起中列土垒约髙三尺耕者或刬平之经旬余复突出此乃其精诚之贯天之所支而不可坏者盖非独人爱惜之而已耳庆阳韩君大之以进士出宰吾邑始至拜侯之荒祠次观遗垒重有感焉谓慎曰之罘篆锲燕然铭石艺焉尔人不足称也爱其艺者人不冺其迹矧侯之地而可忽诸今阵图在夔者有和叔独孤之记少陵东坡之诗四方灼知而此顾泯焉无所表识使徃来不轼樵牧不禁非缺欤祠宇行当新之阵图所在欲伐石树道左大书曰诸葛武侯八阵图碑隂之辞君宜为之夫崇贤存古以示向徃焉循良事也推表山川考记徃昔者则史氏职也遂书之使刻焉
　　登黄金台记【钟芳】
　　正德己巳春予过易州客指示金台偕徃视之土阜漫漶不可辨疑焉据史记昭王为隗改筑宫而师事之新序通鉴皆言筑宫筑台字后汉孔文举谓昭筑台以延隗梁任昉谓台在幽州燕王故城中土人呼贤士台亦谓招贤台始有台名而无黄金字李善引上谷郡图经曰黄金台在易水东南十八里昭王置千金其上以延天下士水经注云固安县有黄金台遗址沿久或讹而此地亦据图经得名耳因谓客曰呜呼自昔建邦启土君于兹者不知更防姓阅防代兴衰互变磨灭无纪而燕昭败亡余孽乃独以好贤名托不朽至今过故址者尚挹流风焉韩子谓事有越百世而相感者其谓是耶夫燕之仇于齐也旧矣一得乐毅以寄国政遂能结赵以约四国河北之地掉臂而举之济上不数月下齐七十余城湣王走死仅以身免齐器设于宁台大吕陈于元英故鼎反乎磨室蓟丘之植植于汶篁尊贤而效乃如此使天未悔祸王不中夭则齐之为齐未可知也而毅也卒伤谗以逃以堕垂成之功此君臣之际所以为难而士所以恒苦于不遇也今予与子登台啸歌景仰前哲徒见夫云物之飞流山河之环带而礼贤之盛不可复寻则感怆激烈之怀又不待读报燕之书而泣矣夫天下不患无特立之士而无知已之君自古谗疑见疎功成而毁者岂独毅哉
　　仲宣楼记【王世贞】
　　自王粲仲宣依刘表于荆州作登楼赋而江陵有仲宣楼后襄阳有楼亦曰仲宣而友人襄少史周绍稷至是修楚乘还断以属之襄阳其辞甚辨而其防以刘表始至宜城用二蒯蔡瑁计讨平诸贼北据汉川以临中土几十五年而其子琮始降曹氏盖终始不离襄阳而江陵特其支郡仲宣之依表为幕下叅佐以共朝夕不应去襄阳而登江陵之郡楼也然刘良注兹赋犹以为江陵而盛之荆州记则直以为当阳其所称陶墓昭丘云江陵西有陶朱公塜其碑云是越之范蠡又当阳东南七十里有楚昭王墓登楼则见之按张华志称范蠡葬南郡之华容又云济州平隂东有陶山山有陶朱公冡则所谓陶墓者未必确而楚昭王避吴去郢北徙郡为襄州之乐乡其所谓者亦未必在襄之近境也赋又云倚曲沮之长洲注引地理志汉水房陵东山沮水所出今房陵实为襄壤邑而沮水至郢入江故不走江陵道然郦道元谓沮水南迳麦城西又南迳楚昭王墓东对麦城而据此赋语为证则仲宣之所登者一而后人之所拟者三其在襄阳去赋事辞稍逺而于理为近也夫襄阳之必为仲宣与江陵之必不为仲宣吾固不暇论其辞之称于后世若士衡兄弟之所让笔亦无足以容吾赞独怪当仲宣时天下半糜躏于戈防其可借而托足者独荆州而幽忧感怆之极自谓其身庄舄而心钟仪若有羡于求羣之兽与举翼之鸟岂以景升之将阽而荆社之不木欤迨其一说琮而归操甘为其用事之掾而艳其所从之神武遂忘先太尉司空所以相汉其于辞盖不以风而以颂矣然则仲宣之所为怀思故土也非故国与故主也予既以语绍稷而会襄国王有所拓饰于楼使使来请记今天子累叶神圣薄海内外为一虽穷髪不毛之地梯航所可及者若在堂隍之下而无所虑其私王以亲贤有国兹土世世共奉唯谨亦宁若景升之不恤其祀而自阽于宗衮哉予故不辞而书之石以示夫游者仰而国俯而家靡所不衎衎即欲有撰述以鸣熈代之盛而附于登髙能赋之义足矣固不必以仲宣轻重也
　　复清容轩记【王世贞】
　　吴兴水至多割地几十之五其城西南隅为胜西南隅枕水而宫者多慈感寺为胜慈感寺之景至多清容轩为最胜轩故傍寮然其地据寺左而独南向前枕通塘有莲芡木芙蓉之地属桡吹容与笭箵散布轩之中碧浪诸山凌睥睨而上其外碧浪诸水穿睥睨而下以故其景最胜考志所以名则故元学士袁先生桷号清容者防时客吴兴读书其中因取其号轩之赵文敏公孟頫为题字而文敏亦时徃来流憩若舍舘以故其名称益着轩业以属寺然寺僧不得而有之而以供邦君大夫乡荐绅豪贤之游目者二百余年于今矣少时不戒于火余来吴兴过慈感寺问轩于范太史而得其故意防欲复之以属守黄君丞蓝君司理孙君则有郡士严姓者慨然出而应募发其帑而竹木墁瓦至不逾月而轩复虽其宏壮侈丽不逮前而山水之观争出于睥睨之上下者如故也始余未为吴兴则读吴兴诸书称文敏公第环三面而水胜甲一郡及余至而访求其故址所谓水晶宫者盖陆沈于阛阓厘祝之间想像于暮烟春波而不可得为之忾叹而其旁一轩独以伯长之所偶游文敏之所偶题二百余年而不隳一隳而輙复之若新抑何说也物吾自有之则吾为主吾有尽而代吾而主者亦有尽物吾不自有之不得已而付之天地天地无尽而为天地之人者亦无尽故骊山之阳翠防玉华更而为禅室佛庐而能有永者恒也人见夫王珣周颙之徒舍其宅而寺之诮以为媚佛及余游虎邱望而知其为千年之宫且因以知有殉也则夫世之君子隂利其有而阳文之曰庐其居其不一转而泯其主再转而泯其迹者防希也作复清容轩记












　　明文海巻三百六十
　　钦定四库全书
　　明文海卷三百六十一　　　余姚黄宗羲编记三十五
　　古迹
　　游赤壁记【张元忭】
　　徃嘉靖之戊午先大夫视学楚中予来觐道黄舣舟而望赤壁恨弗及登也姑咏二赋以自遣距今且二十有五年为万厯之壬午幸以使事再至既抵黄骤阻风雨同年友别驾陆子张具赤壁邀予游予曰固所愿也矧风车雨队又挟使君指见留矣日为腊月望乃造郡署登雪堂及竹楼凭阑四眺江山隠映如画輙不忍去已而出汉川半里许峭壁临江土石尽赤有堂曰赤壁志称周瑜败曹瞒乃在樊口之上今之嘉鱼是也此地非是然予谛询之郡之隔江为武昌有山曰樊山湖曰樊湖湖之下为樊口长公之赋殆必有据予又循江而行徃徃见石矶类多赤色意者当时千里舳舻顷刻煨烬即嘉鱼黄冈之间其为赤壁者何限岂必彼是而此非也由堂而西蹑石磴而下为赤壁矶有石龟蹲踞江畔旧传毛宝于此放龟由堂而北陟石磴而上为楼三层最上者旧题羡江予易以何羡顾谓陆子曰夫有所羡于彼必有所不足于此今吾与子登斯楼抚斯景千里一瞬万古一息物与我皆无尽也信矣又何羡之有陆抵掌大笑曰有是哉吾今而后乃蘧然觉也虽然今日之游乐矣即梦也乌可无记遂记之
　　游白鹿洞记【张元忭】
　　城中凡四大书院予既游岳麓石鼓顷又至白鹿所未至者睢阳耳观览既多然而感慨亦不少矣白鹿洞之山曰后屏当五老峯之东南嶷然突起四山环之有水自西来萦绕其前为贯道溪东流出峡口声益喧豗如雷名小三峡跨溪为桥者三东西为亭者五六皆可游眺既入门谒先圣先贤祠坐文会堂四壁题刻几满洞嵌山趾垒石为之又凿石为鹿蹲洞中其上为思贤台旧有田二十余顷以廪学徒近以新法废书院于是改额为祠散其田十之八九文室讲堂虽幸存亦且渐圮矣予上下徘徊久之为之三叹盖古之为教者既设之学校矣而又党有序术有庠家有塾所以振起涵育之者甚备故当其时士有学道之乐而国收养士之效迨乎后世学校既废而乡三物之教罔闻好古之士乃并建书院羣师徒讲习其中盖以广乡校之遗意而佐学校之所不及即不能无乃其利为多矣是何可废也昔者子产不毁乡校其言曰夫人朝夕退而游焉以论执政之善否是吾师也若之何毁之子产之得为君子也以是哉且吾儒徃徃拒佛老而外之以为抑邪而崇正也今二氏之宫徧天下通邑大都无虑千百计曽不能庐其居而徒自庐其居以摧沮学者之气是不几于抑此而崇彼也乎是可慨矣予又自觧曰凡物之兴废何常之有白鹿之兴也盖始于唐之李渤其后遽废至南唐升元中又复兴其后又废至宋太平初又复兴赐九经置洞主视昔加盛其后又废至淳熈中朱子来守南康力请于朝又大兴当元末则大废矣迨我明正统以后乃又大兴今所创构大抵皆百余年物也夫其兴也或废之其废也或兴之兴而又废废而又兴若循环然斯道之流行于天下厯万古不可泯灭饬废举坠存乎其人耳天之未丧斯文乎此其人必有存者予又何慨焉若乃居者冐饩廪而德艺不修游者盛驺从而闾阎为病学者趋终南之捷径教者骛江左之虚谈若是则白鹿虽复兴不如其废矣凡居于斯游于斯学者教者尚念之哉尚念之哉
　　西施山书舍记【徐渭】
  </div>
  <div class="pagination">
   <a href="明文海_page99.html">
    上一页
   </a>
   <span>
    ...
   </span>
   <a href="明文海_page95.html">
    95
   </a>
   <a href="明文海_page96.html">
    96
   </a>
   <a href="明文海_page97.html">
    97
   </a>
   <a href="明文海_page98.html">
    98
   </a>
   <a href="明文海_page99.html">
    99
   </a>
   <span class="current-page">
    100
   </span>
   <a href="明文海_page101.html">
    101
   </a>
   <a href="明文海_page102.html">
    102
   </a>
   <a href="明文海_page103.html">
    103
   </a>
   <a href="明文海_page104.html">
    104
   </a>
   <a href="明文海_page105.html">
    105
   </a>
   <span>
    ...
   </span>
   <a href="明文海_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
