<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 433 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 433 页/共 603 页
  </h1>
  <div class="content">
   行馀，元和时第进士。累擢京兆少尹。太和初迁楚州剌史，移汝州，入为大理卿。李训谋诛宦官，令募兵，授宁节度使，事败及难。
    ○移刘栖楚书
    京兆府在汉有尹有都尉有丞，皆诏自除，循而不改。开元时诸王为牧，故尹为长史司马，即都尉丞耳。令尹总牧务，少尹副焉。未闻道路间有下车望尘拜者。故事犹在。
    ☆杨亻京
    亻京，刑部尚书汝士子。元和时官大理评事。
    ○荀子序
    昔周公稽古三五之道，损益夏、殷之典，制礼作乐，以仁义理天下，其德化刑政存乎《诗》。至於幽、厉失道，始《变风》《变雅》作矣。平王东迁，诸侯力政。逮五霸之後，则王道不绝如线。故仲尼定礼乐，作《春秋》，然後三代遗风，弛而复张。而无时无位，功烈不得被于天下，但门人传述而已。陵夷至於战国，於是申商苛虐，孙吴变诈，以族论罪，杀人盈城。谈说者又以慎、墨、苏、张为宗，则孔氏之道，几首息矣。有志之士，所为痛心疾首也。故孟轲阐其前，荀卿振其後。
    观其立言指事，根极理要。敷陈往古，掎挈当世。拨乱兴理，易於反掌。真名世之士，王者之师。又其书亦所以羽翼《六经》，增光孔氏，非徒诸子之言也。盖周公制作之，仲尼祖述之，荀、孟赞成之。所以胶固王道，至深至备。虽《春秋》之四夷交侵，战国之三纲弛绝，斯道竟不坠矣。
    亻京以末宦之暇，颇窥篇籍。窃感炎黄之风，未洽於圣代。谓荀、孟有功於时政，尤所耽慕。而《孟子》有赵氏《章句》，汉氏亦尝立博士，传习不绝。故今之君子，多好其书。独《荀子》未有注解，亦复编简烂脱，传写谬误。虽好事者时亦览之，至于文义不通，屡掩卷焉。
    夫理晓则惬心，文舛则忤意。未知者谓异端不览，览者以脱误不终。所以荀子之书，千载而未光焉。辄用申抒鄙意，敷寻义理。其所徵据，则博求诸书。但以古今字殊，齐楚言异，事资参考，不得不广。或取偏傍相近，声类相通，或字少增加，文重刊削，或求之古字，或徵诸方言。加以孤陋寡俦，愚昧多蔽，穿凿之责，於何可逃。曾未足粗明先贤之旨，适增其芜秽耳。盖以自备省览，非敢传之将来。以文字繁多，故分旧十二卷三十二篇为二十卷。又改《孙卿新书》为《荀卿子》。其篇第亦颇有移易，使以类相从云。时岁在戊戌大唐睿圣文武皇帝元和十三年十二月也。
    ○唐故银青光禄大夫使持节蔚州诸军事行蔚州剌史兼御史中丞马公墓志铭（并序）
    公讳纾，字无畏，扶风平陵人。曾祖行炎，妫州剌史。祖於龙，平州剌史。父实，右骁骑将军御史中丞，并有功幽兰，书勋竹帛。公即中丞第廿五子。幼有奇节，性唯聪悟。见古名将勋业之事，未尝不废书发愤，沈吟久之。（阙）寄河朔，志蕃王室。欲变风俗，期乎坦夷。遂委质戎府，累迁魏大将。自天宝末安、史为乱，虽克剿（阙）翻恣骄凶。以故将帅滞州连郡，蕃贡罕至，而魏博诸田相继立。元和中，上以文德武功定叛乱，虽魏帅诈顺，寻亦如旧。大和初，沧帅李全略死，子同捷盗袭其位。先皇震怒，徵兵讨之。魏帅以封壤连接，潜相应援。时中书令裴公掌兵柄，谋挠魏事。公以才辨为戎帅率，如每有奏请，独当其任。遂申密款於裴公，天子嘉之，乃大张皇威，深述圣旨。开向国之福，戎覆巢之厄。帅立归诚。未几，王师大捷，而同捷就戮。万夫解甲，两河肃清。皆公始谋之力。天子以公忠果可任大事，拜左武卫将军。後出为宁州剌史。在郡有闻，堂帖赴阙，拜右领军大将军。至开成中，博陵更师，丞相进（阙）取可继作者。以蔚为（阙）邻（阙）易迁就乃拜公蔚州剌史兼御史中丞。洎中谢，文宗皇帝临轩叹赏，面许重事以遣之。既收安迁，公绥戎以德，抚下以恩。野无南牧之虞，俗讲东里之礼。三年去任，执辕遮道者（阙）路。蔚人思公令德，日（阙）於廉帅。廉帅闻於朝廷，又拜蔚州剌史，（阙）疾（阙）寻西河上闻之恻然，候疾愈，方授以大柄。神不庇善，以会昌四年三月十日，终於所寄之第，享年五十六。呜呼！才长寿促，志远途穷。（阙）广所以为有识所叹。公两娶裴氏、张氏，皆名族。生一男二女。男补太庙斋郎，娶徐氏。次女适裴氏。长女在室。即以其年七月十日，归窆於关中少陵原，其先茔合先妃之墓，礼也。铭曰：
    皇道熙熙天宝末，盗弄干戈正猖獗。沧帅死兮有馀，魏为亲邻志相活。河海横流马公遏，溟盗亟诛天被阔。忠义克彰遂闻达，天子临轩叹贤杰。将委边陲（阙）勋烈，将分竹符後（阙）钺。所理苏息无饥渴，才有馀兮悲未豁。长衢方骋摧︼︷，彼苍者天何谒谒。呜呼马君道消歇，中寿未登神奄绝，唯有雄名流不竭。
    ●卷七百三十
    ☆柳仲郢
    仲郢字谕蒙，兵部尚书公绰子。元和十三年进士。累拜京兆尹，改右散骑常侍。大中初擢剑南东川节度使，入为刑部尚书。咸通时封河东县男，检校尚书左仆射东都留守。为天平节度使卒。
    ○请诛李材奏
    伏以圣王作宪，杀人有必死之令；圣人在上，当官无坏法之臣。今李材犯杀人之科，愚臣备监决之任。此贼不死，是乱典章。臣虽至微，岂敢旷职？其李材未敢行决，望别降敕处分。
    ☆樊宗师
    宗师字绍述，河中宝鼎人。始为国子主簿。元和三年擢军谋宏远科，授著作佐郎。历金部郎中纾州刺史，徙绛州。进谏议大夫，未拜卒。
    ○绛守居园池记
    绛即东雍，为守理所。禀参实沈分，气蓄两河润。有陶唐冀遗风馀思，晋韩魏之相剥剖。世说总其土田士人，令无硗杂扰。宜得地形胜，泻水施法，岂新田又蕞猥不可居。州地或自有兴废，人因得附为奢俭。将为守说致平理与，益侈心耗物害时与。自将失敦穷华，终披夷不可知。陴缅孤颠，Μ倔，元武踞，守居割有北。自甲辛包太池泓，横硖旁，潭中癸次，木腔瀑三丈馀，涎玉氵未珠。子午梁贯亭曰洄涟，虹雄雌，穹鞠觑蜃，碍亻艮岛坻，淹淹委委。莎靡缦，萝蔷翠蔓红刺相拂缀，南连轩井。阵中涌曰香，承守寝ㄧ思。西南有门曰虎豹。左画虎搏立，万力千气。底发彘匿地，努肩脑，口牙快抗，电火雷风黑山震将合。右胡人，黄累珠，丹碧锦袄，身刀囊靴挝纟舀，白豹元斑，饫距掌胛，意相得。东南有亭曰新，前含曰槐。有槐护，Ъ郁荫後颐。渠决决缘池西直南折庑赴，可宴可衙。又东骞渠曰望月，又东骞穷角池。研云曰柏，有柏苍官青士拥列，与槐朋友，阴洽色。北俯渠，憧憧来刮级面西。巽禺间黄原天，汾水钩带，白言谒行旦艮间。远冈青萦，近楼台井闾点画察。可四时合奇士，观风□霜露雨雪所为发生收敛，赋歌诗。正东曰苍塘，遵濒西漭望，瑶翻碧潋，光文切镂，梨深挠挠收穷。正北曰风堤，乘携左右，堤执北回股努，带捩，蹴墉，衔渠歆池。南楹，景怪属，蛟龙钩牵，宝龟灵[C231]。文文章章，阴合垫咸。烟溃霭聚，桃李兰蕙。神君仙人，衣裳雅冶，可会脱赤热。西北曰鳌，豕原开ㄉ，储虚明茫茫，嵬眼Е耳，可大客旅钟鼓乐。提鹇挈鹭，亻舀池豪渠，增乖怜围。正西曰白滨，荟深怜梨，素女雪舞百佾。翠披郭々千幅，迎西引东。土长崖，挟横埒。日卯酉，樵途坞径幽委，虫鸟声无人，风日灯火之，昼夜漏刻，诡危绚化。大小亭池渠间，走池堤上。亭後前陴乘墉，如连山群峰，拥地高下，如原隰堤壑。水引古，自源卅里。凿高，槽绝，窦墉，为池沟沼渠瀑[A159]潺终出。汨汨街巷畦町阡陌间，入汾。巨树木，资土悍，水沮。宗族盛茂，旁荫远映，锦绣交果，枝香畹丽，丽绝他郡。考其台亭沼池之增，盖豪王才侯袭以奇意相胜，至今过客尚往往有指可创起处。余退常吁，後其能无，果有不。补建者，池由於炀，及者雅、文安，发土筑台为拒，几附於污宫。水本於正平轨，病井卤生物瘠，引古沃浣，人便，几附於河渠。呜呼！为附於河渠则可，为附於污宫其可。书以荐後君子。长庆三年五月十七日记。
    ☆李石
    石字中玉，襄邑恭王神符五世孙。元和十三年进士。大和九年权京兆尹。迁户部侍郎，以本官同中书门下平章事，加中书侍郎集贤殿大学士。罢为荆南节度使。武宗朝检校司空，封陇西郡伯。徙节河东，会伐潞，诏以太原兵助王逢，军乱逐石。以太子太傅分司东都，即拜留守。卒年六十二，赠右仆射。
    ○请停江西湖南两道所进衣粮表
    宰相上弼圣政，下理群司。若忠正无私，宗社所，纵逢盗贼，兵不能伤；若事涉隐欺，心怀矫安，虽有防卫，鬼得而诛。臣等愿推赤心，以答圣奖。孟轲知非臧氏，孔子不畏匡人。其两道所进粮，并望停寝，依前制置，只以金吾司手力充引。
    ☆苏遇
    遇，穆宗朝官忠武军节度副使，检校尚书职方郎中兼御史中丞。敬宗立，除荆州刺史。入为左常侍。
    ○忠武军监军使宁远将军守内常侍员外置同正员赐紫金鱼袋上柱国赠云麾将军左监门卫将军朱公神道碑（并序）
    天垂四星，环拱帝座。降精成象，崛起辅时。内则衔奉丝纶，伏勤夙夜；外则监护统帅，镇静邦家。宜其荣冠貂蝉，名香竹帛。公讳孝诚，字孝诚。京兆三原县人也。自姬周分姓，由小邾建家。隐屠肆而名动诸侯，居里而势侔卿相。云博肆直于汉世，然据曜文於吴庭。绵绵不绝，世有荣位。皇祖游仙，皇考珍，并育德当年，锺庆於後。
    公弱冠入侍，以谨密见亲。咫尺天颜，左右皇极。克勤专对，休有令闻。贞元中，德宗新平宇县，戎臣专阃，多不自安。任非其人，情则莫达，使乎之选，朝廷为难。公时妙年，早承恩渥。累驰驿骑，所至风从。对扬王休，众高敏捷。累践要职，官更局丞。干蛊之声，自兹益大。寻加朱绂银章，以旌能也。元和初，张伯靖负固叙州，啸聚蛮落。公衔命於ㄈ扰之际，抚谕於溪洞之中，遂使投戈感恩，敛衽向化。掉三寸舌，息数州兵，古人所难，公有馀裕。拜宫闱令上护军，以宠劳也。先皇深忧漠北，虑启边患。公密陈嘉谋，请城天德。许诏既下，仰办於公。量财揆日，躬先板筑。胡马不敢南牧，汉兵休怀西归。保护塞垣，万代之利，攻心断臂，复睹於今。授承议郎内侍省内谒者监，以酬勋也。
    属元戎授钺，问罪淮西。恩加朝散大夫内侍省内给事，以护许军。公素怀忠果，徇国忘身。每竭家财，以周军用。时经行阵，或被伤痍。亲自抚巡，问以疾苦。布皇恩於阃外，推赤心於腹中。士皆感激，人百其勇。故能绵历三岁，终始一心。克定淮夷，翦除荆棘。过合流，下郾城。功伐彰明，上每嘉叹。迁朝议大夫内常侍，旋以内忧，请从丧纪。诏命不许，遽令起复。是岁李师道遘逆，窥窃近郊。宪宗移司空公光颜镇守滑台，以行天讨。两道全师，委公监抚。初入寇境，方伺地形，为贼埋伏，乘我未备。公行从之骑才廿人，决机方寸之中，奋发仓卒之际。策马直进，突其坚锋，左拂右旋，所向风靡，以少击众，古昔无俦。威声益雄，士旅争进。收斗门，下临濮，皆公之力。贼平还镇，宠诏继至，加宁远将军上柱国。氵殷蔡牢落，陈许疮痍。二年之中，四更节将。公抚新怀旧，军郡帖然。既尽御众之方，真得监临之体。享年五十一，元和十五年七月廿日，遘疾终於许州之官舍。
    部曲表请，归葬长安。有诏追赠曰：故忠武军监军使宁远将军内侍省内常侍员外置同正员赐紫金鱼袋朱孝诚。事左右，勤劳岁时。言念忠诚，常所委用。出入内外，迭为监临。廉以居贞，和而得众。将我成命，奉以终身。悯以云亡，是有追锡。升阶进秩，式慰营魂。可赠云麾将军左监门卫将军。王人临门，哀荣备至。公抱谦恭之性，有适时之才。备著勋劳，曾无矜伐。每受荣奖，忧形於色。午参之机变，缪子之荐贤，兼有之也。驱驰二纪，出入四朝。送往事居，物无横议。方将振翼天汉，展步云衢。苍苍不仁，摧我贞干。
    夫人王氏，辅佐成家，克修妇道。中馈有誉，偕老忽乖。痛移天之祸，尽昼哭之节。嗣子富平镇监军朝议郎内侍省掖庭局监作上柱国士亻免，能袭弓裘，善继先志。明时并侍，甸服监临。荣（阙）六姻，贵昭圣世。次子士伦，初从筮仕，投迹要司。皆蒸蒸之心，愿申罔极，以遇久同王事，备详勋绩。桑田非久，陵谷易迁。传之不朽，在乎贞石。衔悲纪序，无愧乎词。铭曰：
    入侍重闺，出奉紫泥。星躔往复，驿骑东西。伯靖负阻，啸聚五溪。宣我威恩，革彼昏迷。北难猃狁，侵扰黔黎。乃城天德，上干□霓。下视虏马，远如醯鸡。桀黠态尽，窥塞无蹊。再监滑许，灭蔡平齐。智勇双高，功名日跻。紫绶金貂，恩宠极兮。悲凉部曲，呜咽鼓鼙。佳城白日，草露凄凄。
    ☆严公衡
    公衡，长庆中官吏部郎中。
    ○对实爵西阶判
    △甲以射会宾客实爵於西阶之上。宾之拜受者三人，颇疑其众，或曰多以德行道艺为荣，何常数之有。
    习射观德，序宾惟贤。苟为当仁，实惟合礼。甲爰展我嘉事，将修尔和容。射夫既同，且尽志而就列；君子攸届，宜展敬於初筵。故主人揖升而实爵，嘉宾立饮而不拜。登降之际，既匪愆於仪；德艺可尊，宁限之以数。盖恃多为贵者，具不旷於礼夫。
    ☆潘存实
    存实字镇之，漳浦甘棠人。元和十三年进士。官户部郎中左庶子，累迁户部侍郎。
    ○晨光丽仙掌赋（以“有如攀青，天捧白日”为韵）
    晴天既曙，峻岳凝青。仰熙熙之旭将吐，见高高之掌呈形。假彼晶光，庶有分於清浊；挺兹秀异，示无双於杳冥。燠矣而升，然相射。浮艳华之烂烂，靡太虚之奕奕。写乾坤之丽色，先觉；廓烟雾之馀姿，转见明白。疑参若木，似坼芙蕖。杲杲之容渐积，掺掺之状不如。下映而千岩共晓，上照而丹霞共舒。影曜人间，每当瞻瞻之早；迹居物外，长承煦煦之初。昭昭以临，峨峨莫匹。向空凝彩，若月下之对金茎；绕指流辉，异楼上之呈素质。既炫晃之旁达，亦孤标而独出。幸当清净之晨，免敌沈阴之日。佳气或烁，朝云不还。发明媚於紫霄之际，擎彩翠於碧落之间。自彰和朗，宁俟跻攀。遥晖六龙，迥临万有。初分耀，讶仿佛以成文；俯掬清光，信烂漫而入手。则知事不自妍，理资相鲜。因流光德，获照金天。想清风旁来，宛其穆若；视晴景中驻，何愧拳然。故得无私功博，润色道全。当八极洞开之次，明二仪交泰之先。岂独擘洪而干造化，设形象以配神仙而已哉。於是灵踪长耸，日华长捧。不然，何群山逦迤而相奉？
    ○四公子赞（并序）
    四君当齐、楚、赵、魏之盛，门客三千人，闻者孰不慕之？有未达，则孰不曰：“一朝富且贵必然。”呜呼！自四君殁，千载之间，岂无贵於四君者，岂无富於四君者？而然者其谁？既富贵，则曰：“彼四子徒沽名尔，三千之人何为哉！”悲夫！人之贵也为身，四君之贵也为人。富贵皆知可及也，而富贵之心与贫贱之心不相负者，愚则未见其及也。赞曰：
    四人为身，万二千人为耳目；四人为梁，万二千人为榱桷。有危可平，有死可生。岂彼威凭，实惟义争。嗟乎！人之家，或财不自与，心不自是，妻不睦夫，父不慈子。而况乎万二千士，懿载恨目不睹此。
    ○藏剑铭（并序）
    会得剑匣而不持，或怪之。乃答曰：“直不可媚，善不可害，仁不可暴。苟好是，则利不在锋矣。”遂为铭曰：
    龙入泉，星上天。雄雄神器，蓄在人间。於戏！动不仁，静不德，虽百炼之钢，於爱身也奚力。
    ☆杨凌
    凌字恭履，太子詹事凭子。官侍御史。
    ○元日奏事上殿不脱剑履判
    履端於始，且正班爵之仪；明试以言，是陈敷奏之议。观其所会，万国来同；相彼多士，百僚咸列。朝有著定，失位有愆；国明彝伦，干进斯罚。景以策名圣代，忝迹周行。初伏奏於青蒲，遂来升於丹陛。舍车阙下，升坐其幕；带剑君前，旋弃於礼。傥王有锡命，同萧何之宠章；人多大功，类霍光之旧制。既不易於纪律，固难措於典刑。罪疑於人，宜竭两端之问；劾虽当理，方议片言之折。
    ☆温造
    造字简舆，河内人。穆宗朝累拜御史中丞，迁尚书右丞，加大中大夫，封祁县子，转礼部尚书。卒年七十，赠右仆射。
    ○自请罚奏
    十二月二十二日，初闻宫中遗火，缘妖贼并禁在台，恐有奸谋，遂追集人吏，设备堤防，然後奔走入朝，到稍在後。两巡使崔宜、姚合，其日台中忽闻有火，遂追集所领赴朝堂，到稍在後。臣等职列纪律之次，庶寮动皆取则，若不重罚，难励众情。自罚三十直，宜合请各罚二十直。
    ○瞿童述
    瞿童字柏庭，以字为名。辰州辰人也。华眉广颡，长准秀目。勤事而寡言。大历四年，西川溃将杨林为沣阳守，不戢部下兵，纵其党贾子华帅千人假道武陵劫五，五之人逃离四散。时柏庭年十四，侍母走武陵，寓居崇义乡乌头里桃源观道士黄山宝编宫。柏庭因山宝愿师事上清三洞法师黄洞源，山宝引觌，具道柏庭志。洞源辞以柏庭奉母须甘旨。山宝曰：“柏庭母在山宝庐，幸有继给。傥蒙拾贫贱，所望容纳。”洞源许之。後亦时给柏庭母衣食。仅二周载，六年正月，柏庭丧母。既葬，服勤事洞源不懈。凡是役力，办不俟勉。弃恶食必与爱惜，饲而饭之。
    七月，洞源买药至襄阳。每入市，令柏庭持装囊，柏庭必闭目处中。洞源让曰：“处众而睡，人夺汝携。”柏庭曰：“非有睡也，闷众之喧喧耳。”九月，洞源南归，行及宜城，去襄阳百馀里。洞源遽曰：“香炉捐主人，奈何？”柏庭请复取，白洞源暂休以俟。不顷刻持炉还。洞源惊而问，答曰：“尊师方在途，恐留滞，故疾行。”洞源信然。七年二月，朗州剌史胡叔清招洞源下郡，赴之。留柏庭山中植果药。逾一十日，洞源来。柏庭一不植，诘之，答曰：“见尊师去州，於山林寻仙穴。”洞源曰：“汝所寻何见？”答曰：“见石室、石床、石几。”洞源曰：“石室何许？”曰：“约去一里半。”洞源疑而不穷入。旬日，柏庭於药园中得一棋子，捧呈洞源曰：“秦人棋子。”洞源异之曰：“谁为谓汝，乌知其然？”复曰：“是诚秦人棋子。”洞源谛视之，状若小龟，光润如玉。遂贮囊中。後因阅开囊，缄记如旧，亡棋子矣。夏四月，忽白洞源，愿屈归岩洞，时久霖澍，洞源既未决信，竟不果行。八年五月二十七日始昕，洞源命柏庭河畔视舟，往复不二里，及午方回。洞源诃之曰：“来何迟？”柏庭曰：“观西南十五步许有小桥，桥上遇一老尊，负杖挂物，呼令同去。”柏庭不敢由。早朝褫常所系布带，以一纸绳束腰，跣足履草屦。升尊殿及洞源严修之处，各焚香跪拜。既而辞洞源又拜。洞源凭中几问曰：“汝辞吾安往？”答曰：“归仙洞。”洞源曰：“吾随汝可乎？”曰：“不可。”洞源曰：“何为不可？”柏庭曰：“前时尊师不决去，乃今不可。”因谕洞源，当以时迁栖。洞源曰：“十年易居，昔贤遗旨，吾有志矣。今汝去，何时复见？”答曰：“期十八年。”洞源欲留之不克，即声命同观道士朱灵曰：“朱老师看仙人来。”灵睨相庭曰：“童子今日颜色异常光辉。”洞源门人胡清镐、朱神静、童子、陈景昕、谭伯偕圜瞩。柏庭服短布衣，乌绘巾，逡巡却行，三移足，忽然不见。洞源与道徒皆愕眙。庭际有一栗树，谓暂旁立。洞源曰：“得无映树乎？”求之无踪。即声钟集观户，将遍索林莽。观户至东北林际，遇一大蛇当路而止。
    十一年见仙信从辰州来，闻弟登仙至桃源，又师事洞源为道士，岩薜两茂，游嵩山失所止。建中元年四月，洞源迁居江州庐山。贞元五年十一月，复迁居润州茅山。十八年，润州邮檄人於延陵县界见一少年前行，行如人。邮者促步期及，竟不能迭。延陵间茅山三十里，邮人望见徐步入山。（阙）萧泠然在鹤台见少年持小漆函，（阙）及门，举一足履阈，泠然问曰：“汝为谁？”答曰：（阙）因问泠然：“黄尊师何在？”泠然指示路处。仿（阙）柏庭名，卒然不悟。久之忽了辨，即摄衣诣洞源问曰：“瞿柏庭来乎？”洞源唯唯不明谕。秋八月既朔之旬，洞源谓门弟子曰：“吾将蹈沧海，为备装。”或以未可行为请。逾一日当午，洞源化真。造曰：代人传瞿童登仙之迹，皆怪异可惑乎。
    予自右史贬武陵守，至之日，则详询旧老，乃妖诡加甚。值暇日，游沅江，观沧浪合流，闻之於渔人曰：“瞿柏庭同学陈景昕，已五徙居，今复为桃源观道士。易名通微，又改正长，始均执劳，久练行事。传疑百说，不若一见。”予得言忘食，遂命迓之。未获至，若不克见。及期而朝，门吏导景昕前庭。冠青萝冠毕衣，冰颜雪肤，皓髭苍眉，端简促迹，肃容陈词。予不知幸之喜之之至也。既休馆，徐徐阅所惑，景为具辨。因裂牍直纪，用祛後疑。
    ☆卢宏正
    宏正字子强，户部郎中纶子。元和末进士，累拜工部侍郎。大中初转户部，充盐铁转运使，检校户部尚书。出为武宁节度使，徙宣武。卒赠尚书右仆射。
    ○兴唐寺毗沙门天王记
    毗沙门天王者，佛之臂指也。右扼吴钩，左持宝塔，其旨将以摧群魔，护佛事，善善恶恶，保绥斯人。在开元则元宗图象於章，在元和则宪皇交神於梦寐。佑人济难，皆有阴功。自时厥後，虽百夫之长，必资以指挥，十室之邑，亦严其庙宇。戢齐强暴，无烦狴牢，故敏以为政者，必因而证树之。兴唐寺僧道契者，惠智之人也。眄隙地得胜概，肇基厥事，始唱而求其和焉。前剌史范阳卢公周仁，薪骨涂肉以立之。後剌史河南浑公锋，施丹凝素以完之。终而司勋京兆韦公，挥金致缋以美之。窥三君子同心构物之道，顾斯人之肥瘠，岂一朝一夕一手一足之功哉！宏正惴惴兢兢，大惧三贤相因之功，由我或隳而已。余视斯像，且未有增一毫之力，视斯人，其获有所施为耶？抚事及政，为之记云。
    ☆郑亚
    亚字子佐，荥阳人。元和十五年进士。三中贤良方正直言极谏书判拔萃科。累迁谏议大夫给事中。出为桂管观察使。大中时贬循州剌史卒。
    ○东都神主议
    据礼院奏，以为东都太庙既废，不可复修。见在太微宫神主，请瘗於所寓之地。有乖经训，不敢雷同。臣所以别进议状，请修主，并依典礼，兼与建中元年礼仪使颜真卿所奏事同。臣与公卿等重议，皆以为庙固合修，主不可瘗，即与臣等别状意同。但众议犹疑东西二庙，各设神主，恐涉庙有二主之义，请修庙虚室，以太微宫所寓神主，藏於夹室之中。伏以六主神位内有不祧之宗。今用迁庙之仪，犹未合礼。臣等犹未敢署众状，盖为阙疑。
    ○太尉卫公会昌一品制集序
    纶之兴，载籍之始，先王废号施令，明罚敕法，盖本於此也。唐虞之盛，二典存焉。夏殷之隆，厥有训诰。自允征《甘誓》，乃有誓命之书，皆三代之文，一王之法也。虞夏之际，代祀绵远，其代王掌制之名氏，莫得而知。至于成汤太甲，则有仲虺、伊尹为之训诰。高宗得傅说，则有《说命》之篇。周公、召公相成王，则有《洛诰》《酒诰》《周官》《顾命》。秦始皇帝并一区宇，丞相李斯实掌其言。汉兴，当秦焚书之後，侍从之臣，皆不习文史。萧、曹之辈，又乏儒墨之用。每封功臣，建子弟，其辞多天子为之。纵委於执翰者，亦非彰灼知名之士。武帝使司马相如视草，率皆文章之流，以相如非将相器也。厥後浸以微长，下於魏晋，亦代有其人。我高祖革隋，文物大备，在贞观中则颜公师古、岑公文本兴焉。在天後时，则李公峤、崔公融出焉。燕、许角立於元宗之朝，常、杨继美於代宗之代。
    洎宪宗皇帝英武启运，雄图赫张，中兴之业，高映前古。其时则先太师忠公翱翔内署，有密勿赞佐之绩。平吴定蜀，时唯其功。及登枢衡，作霖雨，尊王室，卑诸侯。图蔡料齐，外定内理。显王言於典诰，彰帝范於图籍。纪在徽册，播於无穷。特进太子少保分司东都卫公。长庆中事惠皇为翰林学士，训诰之业，彰於前闻。昭肃皇帝统握乾符，寤寐良弼，诏自淮海，复升台庭。尽付元机，允厌神度。每彤墀奏罢，别承天眷。帝亦讲伊尹、傅说之旨，定元首股肱之契，以太平之制度，上古之文教，咸属於公焉。
    会先太後懿号未立，帝明发有永怀之痛。公述沙麓神井之瑞，赞绕枢怀日之庆，懋遵圣绪，光慰孝思。於是承命有宣懿庙之制。
    及武宗郊昊天，拜清庙，文物胥备，朝廷有礼，华夷述职，河朔修贡。乃显神庥，荐徽号，奉扬一德，以示万方。於是撰仁圣文武至神大孝之册。
    封域无虞，天子然有求元之思，乃范贞金，模圣表，隆准日角，烛於宫庭。中外臣僚，咸欲以颂山河而褒日月也。公於是有圣容之赞。
    天街之北，獯鬻攸居，因饥凭陵，怙众强御，严之以刁斗而勃尔无惧，申之以文告而腆然不率。天子震怒，旋命征之，公独运沈机，上资宸断，万里胜负，决於帷中。雷霆既震，犬羊遂溃，疣赘披抉，腥膻解离，遁其名王，复我贵主。公於是有讨北狄之诏。
    天宝末蓟门为首乱之地，疮榛棘，袭世未平。至於渔阳帅师仲武，扫除妖孽，臧获仇雠，奉扬威神，乃底康靖。仍愿勒石於卢龙之塞，以叙圣功，飞章上闻，帝用允若。公膺明命，舒展格言，呼啸神，吐纳嵩华，当昼而文星现，不寐而白凤来，成诸侯不朽之勋，尊元後无私之化。公於是有幽州纪功之碑。
    潞帅刘从谏死，其子因关河之，恃甲兵之众，请爵争地，屡闻王庭。中外疑迷，互挠天听。帝将耀神武，公累献忠谋，且言曰：“重耳在丧，不闻利父；雄渠受戮，以拒君。况明皇旧宫，天井内地，跨连河北，胁倚山东。岂可行有匪人，坐为污俗？若是可忍，孰不可容！沃心无疑，蹑足乃定。”又曰：“上党居天下之脊，当河朔之喉。今漳水雄兵，常山劲卒，是为唇齿，实惧因依。不若乘其未萌，制其将动。”帝俞其奏，乃妙选使臣以劳谕之，严立刑赏以劝戒之。魏侯镇侯，戮力从命，绝壶关之右臂，收氵氐水之上游，获兹渠魁，在此成算。又辕门叛将，潢水馀凶，窃上相之旌旗，盗晋阳之管钥。帝怒斯赫，人心愈疑。咸以师老于郊，枭巢尚固，议罢兵者蚊聚，请宥过者雷同。公又扬笏而言曰：“彼地则义师，帅分宗室，是元祖勤商之邑，後稷造周之邦，瓜瓞具存，堂构斯在。苟亏策画，不袭仇雠，则是奖弥牟逐主之风，长冒顿射亲之俗。《诗》称筑室於道，《书》谓疑谋勿成。”由是洞启宸衷，大破群议。运筹制胜，举无遗策；防微虑远，必契神机。授钺之臣，伏膺承命。谢安之围棋尚劫，曹参之饮酒方酣，果有军书，继闻戎捷。砥磨周钺，水淬郑刀，万果来袁尚之头颅，二冢葬蚩尤之肩髀。欢声虽震於朝市，喜气不见於形容。何其纂立功勋，镇定风俗，若是之重也。公於是有伐上党之制，平晋阳之敕。
    宗英可汗，献琛输赆，越自绝域，通于本朝，文毕伯仕之允，呼韩谷蠡之师，或执玉而朝灵囿，或解辫而拜甘泉，并垂於策书，光被明命。公於是有谕回鹘之命五，慰坚昆之书四。
    文章等於训传，机事出於神明。固将偃仰邳石之符，傲睨鬼箝之录。闻之者可以祛聋，得之者可以弼邦国。每牙管既拔，芝泥将熟。尝於前席，亲授笔札，公亦分阴可就，落简如飞。时有急宣，关於密画，内庭外制，皆不与闻。或势切疾雷，机难终日，宣室未召，武帐莫闻，公则手疏封章，达於旒。当乙夜观书之际，未尝不称美再三。此又岂可与传《洞箫》而讽於後庭，闻《子虚》而嗟不同世者，论功校德耶！
    岁在乙丑，群公常伯以天子之道，贯於神。一年而风雨攸序，灾不作；二年歼丑虏，兴北伐之诗；四年诛狡童，咏东征之歌。而又移摩尼之风，坏浮图之俗。偃兵反朴，四海胥定。思欲增鸿名，光下武。公乃观东序之图，按西昆之谍，铺舒名实，藻缛文采，类於上帝，为唐神宗。公於是纂章天成功神德明道之册文。号位既毕，华夷会同。方将命礼官，召儒者，访匡衡後土之议，采公玉明堂之图。考肆觐之礼於梁生，取封禅之书於犬子。尽皇王之盛事，极臣子之殊功。而轩鼎将成，禹书就掩。然犹进先尝之药，献高手之医。藏周旦请代之书，追汉宣易名之美。作为大诰，祈于昊天。始终一朝，绍续九德。其攻伐也既如彼，其制作也又如此。故合武宗一朝，册命典诰，奏议碑赞，军机羽檄，凡两帙二十卷，辄署曰《会昌一品制集》。纪年，追圣德也；书位，旌官业也。
    岁在丁卯，亚自左掖出为桂林。九月，公书至自洛。以典诰制命，示於幽鄙，且使为序，以集成书。寻元珠不究於倪域，听希声莫穷於高下。承命震恐，几移朝夕，援笔而复止者三四。念江陆修荡，辞让不及，因斋洁以序焉。夫全功难恃，大名难兼。日赫於昼而乏清媚，月皎于夜而无温煦。冬之为候也，则雪霜飘暴，冻入肌发；夏之为用也，则金流石烁，火走肤脉。如阳春高秋者希焉。南则瘴风毒虺之为厉也，北则獯戎黠虏之为患也。如洛阳咸秦者几焉。雕鹫不傅之以驰骋，骅骝不授之以骞翥。如应龙者鲜焉。仲尼圣贤之宗也，位止於司寇；老聃道德之祖也，官不过柱史。如姬旦者几焉。是以保衡傅说，佐佑殷宗；召公、毕公，寅亮周室。咸著大训，克为元龟，书契以来，未之多有。李斯以刻石纪号之文胜，而不在休明之运，又何足数哉！周勃、霍光，虽有勋伐，而不知儒术；枚皋、严忌，善为文笔，而不至岩廊。自是以降，其类实繁。惟公蕴开物致君之才，居元弼上公之位，建靖难平戎之业，垂经天纬地之文。萃於厥躬，庆是全德。盖四序之阳春，九州之咸洛，品汇之应龙，人伦之姬旦。後之学者，其景行之云尔。
    ☆王展
    展，长庆时人。
    ○白郎岩记
    白郎岩，因神姓名也。在天台山西，东抵唐兴县三十里。长庆四年秋，风雨不应候，土产之物焦乾几七八。农人愁毒，相视不聊生。自浙东数郡咸然。县令曰馀丰曰：某窃长斯邑，邑人愁毒，犹吾愁毒也。将祷於名山，顾其辽远。某始至时，经於白郎岩，异状深黑巍峭，疑有神宅焉。因探其端，得寺记白郎神事。因诣法师普耀所憩岩侧，虔祈礼请。未及竟，有异物自穴出。黑首高眶，素臆锦脊。其顾视昂昂之势，若龙若蛇，不惊不摇。受祀而退。其夕降甘雨。居数日，物反秀绿。自宝历元年更复旱。县令求去年之祥，召邑居客与同往祝请。其年六月十八日，是物复自穴而出，一如去年状，加四足焉。足呈掌爪，若欲矫。是夕复降甘雨。异哉其神明欤！神必依山川，山川不崛，神不依焉。受祝惟神，祷不精诚，神不歆焉。天与神通，神不正直，天不应焉。县令与丞，非尊官也，能一精专於下，而通天降神，其应如射，岂细事耶！足以诲天下之慢易者。展适在山野，获同观焉。因记其年月於是岩之侧。
    ☆路群
    群字正夫，魏州冠氏人。累官中书舍人翰林学士承旨。
    ○劾韩愈斋宿违例奏
    今月九日，孟秋飨太庙。摄太尉国子祭酒韩愈，准式合令起今月六日于太庙致斋，今于国子监宿，有违格令。
    ●卷七百三十一
    ☆贾饣束
    饣束字子美，河南人，第进士。太和初拜中书舍人礼部侍郎，转兵部，授京兆尹兼御史大夫，封姑臧县男。九年拜中书侍郎同中书门下平章事，加集贤殿大学士。李训谋诛宦官，事败，饣束罹其祸。
    ○至日圜丘祀昊天上帝赋（以题为韵）
    惟天为大，惟圣奉天。所以就阳位，郊上元。礼高明之覆育，答生植之陶甄。告太一以敬，拥神休而吉蠲。於是米遗范於周，故封土以成丘；取法於乾，故象形以应圆。顾椒糈之莫达，凭柴燎以斯传。是时星昏东壁，日躔南至。爰命有司，肃将祀事。罗幄以云[
NXI]，骈俎以鳞次。藉白茅兮取诸洁，荐苍璧兮象其类。皇威允穆，司仪辨等而以班；明德惟馨，祝史陈辞而不愧。於是启禁扃，警仙跸。千官拱立，六龙齐膝。济济锵锵，匪笔匪疾。奉常告备，乘舆乃出。覆玉叶之卿云，昭扶桑之初日。齐心涤虑，所以感无不通；乐遍礼成，故能神降之吉。观夫广场还合，泰坛互峙。告万物之生成，当一阳之初晷。揖群望以咸秩，列众灵以备祀。紫微开兮天意通，元气调兮薰风起。祀之大者，莫盛兹道。展敬乎皇心，报功乎元造。奏搏拊之清乐，彻纯殷之苍昊。实祀典之所崇，谅邦家之攸保。若乃陈以牲币，酌以鬯。歌大吕以为节，舞云门以为状。达诚於氤氲之际，降灵於闾阖之上。腾瑞气而宛延，烛神光兮溥畅。我国家报本克，顺时祭。配太祖於座，於以敬宗；祀皇天於郊，为能飨帝。此所以神降鉴，天人合契。保昌运兮永贞，崇明祀兮不替。
    ○百步穿杨叶赋（以艺精意专发必能中为韵）
    有美一人兮，操其矢，献其艺。发兹手敏，与彼心契。广场爰设，砥平乎百步之中；众目所瞻，星流乎片叶之际。恒规规而月满，乍肃肃而风厉。是时也，固当审毫厘，分巨细。槁木斯立，自应往昔之无；贯珠而来，孰谓後难为继。岂非妙归至习，道合惟精。积少之多而无失，以小观大而有程。克中之时，吃诟不能以施力；造微之处，离娄不得以争明。不然，则一矢之短，宁期乎必至；一叶之微，若有乎馀地。谅有开而必先，故无往而不利。然後知射也。舍耳而任目，外形而专意。出乎一札，焉知来者之不如；中乃百全，勿虑前功之尽弃。且夫禀绝伦之技，当明试之前。为众所推，发不可不中；冀君所赏，情不可不专。由是舍矢而破，固叶是穿。翻光而白雪驰羽，振响而清风激弦。名加彻札，术异攻坚。非後来之居上，信直道而无偏。夫然，则习艺者不得暂阅，控弦者不可不察。弦不发则吾何以述，艺不修则尔亦无必。安得穷五善之妙，出百夫之能。积时之功且弃，必获之美徒称。嗟夫！今之习射则多，选材斯众。若穿杨叶者，旷千载而一中。
  </div>
  <div class="pagination">
   <a href="全唐文_page432.html">
    上一页
   </a>
   <span>
    ...
   </span>
   <a href="全唐文_page428.html">
    428
   </a>
   <a href="全唐文_page429.html">
    429
   </a>
   <a href="全唐文_page430.html">
    430
   </a>
   <a href="全唐文_page431.html">
    431
   </a>
   <a href="全唐文_page432.html">
    432
   </a>
   <span class="current-page">
    433
   </span>
   <a href="全唐文_page434.html">
    434
   </a>
   <a href="全唐文_page435.html">
    435
   </a>
   <a href="全唐文_page436.html">
    436
   </a>
   <a href="全唐文_page437.html">
    437
   </a>
   <a href="全唐文_page438.html">
    438
   </a>
   <span>
    ...
   </span>
   <a href="全唐文_page434.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
