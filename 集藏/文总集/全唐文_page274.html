<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 274 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 274 页/共 603 页
  </h1>
  <div class="content">
   茅有众灵，名之为盛。虽百代以呈质，终三脊以居正。每彰封禅之期，如受鬼神之命。生於古既光七十之居，献於今更表千进而之圣。出於淮甸，来彼江潭。使驰於北，星流於南。捧执而有严有翼，缄滕而再四再三。及夫睹至尊，呈大国；致於金华之上，启於瑶池之侧。施陈而百瑞惭容，抚玩而干官变色。美其出有常地，生必旧形。非成野鹿之礼，宁假澄酒之馨。超常伦崦荐阙，殊众品而实庭。理尽三分，似叶通三之化；体皆一类，欲明得一之灵。隐见之时，吉蠲中礼。独标珍草之状，悉皆兄弟之体。整齐而玉匣遥传，洁静而琼华新启。应盛礼而居首，表常度而为後。道未格也，虽有采而必无；岳可封焉，纵不求而自有。观王者之得失，知礼事之臧否。且夫玉帛广矣，何尚於茅？岂不以贵称三脊，重载六爻。始汇征於吴楚，终遍藉於陶匏。奉上之时，且报云亭之兆；升中之後，因知天地之交。吾皇由是命太史，诏宗伯，议封山，谋勒石。备文物与礼器，修玉函与金策。使圣功登於九天，灵茅光於三脊。使臣稽首，称万寿以旋役。
    ○寅宾出日赋（以“大明在天，恒以时授”为韵）
    古先哲王，允厘内外。虽庶政之咸叙，在司天而为大。所以叶乎上下，所以察乎交会。其职废而时令则乖，其职修而黎人永赖。岁既阳止，东风作矣。惟时羲仲，奉若天纪。候谷之初升，揆农功之当起。寅宾克展，守而勿失；耒耜乃修，视其所以。观乎旭日之渐也，丽苍穹而曜晶。按黄道而徐行，万物发春。仁气良由兹始，四方仰照。阳德协於离明，盈缩必循夫晷度。职司宁阙其将迎，木位值於扶桑。初杲杲以出，土膏润於南亩；且泽泽其耕，故王者重焉。官不虚授，考之历象，则象是用贞；准之田农，则农靡愆候。惟帝典之明徵，示人有常；惟日官之无改，永代斯在。平秩乎下，以播百谷；钦若乎上，以刑四海。慎尔有司，惟其敬之。是将迈景德於太，俟神功於女夷。玉烛开耀，金鸟效迟。致人和而岁美，无乱日而废时。况吾君承乾，元化昭宣；叙三光以著象，乘六龙以御天。经纪不忒，职官维贤。分命之事举，曲成之道全。观寅宾之出日，端稼穑兮大田。愿聆舜弦，歌唐年。因末光之可就，与羲驭而回旋。
    ○海上孤查赋
    沧洲一望兮其伤实苦，灵查万里兮越在海浦。何遭遇於圣日，独埋没於重土？岛屿云深，风尘岁古。可为万乘之器，郢匠未斩；愿作浮海之桴，鲁人无取。不取其材，又无良媒。惊沙苦雾，激电奔雷。根柢折，枝条摧，势穷亢兮半隐青树，色苍茫兮浑生绿苔。波涛灌注，同汨罗之洲渚；川泽卑湿，类长沙之浦隈。钓客登顿，渔瓮往来。自然形变为枯木，心成於死灰；谁怜在盘根之春，当擢干之日？对上苑，临温室；植紫陌以独秀，荫朱城而未出。春风骤入，花飞微而雪下；晴烟四敛，叶布而□密。诚以负大厦之材，济巨川之质。何斧斤之为患，使形骸而自失？悲夫昔之繁华也如彼，今之摇落也如此。故知道不常泰，亦不常否。物有万，生亦有万；死事既同於纠缠，庸讵识其终始。彰周公之圣，则大木斯拔；表宣帝之兴，则枯柳还起。君无曰枯查，委之泥沙。试斩为仙枕，荐於公寝，必能梦华胥之神国，安苍生之庶品。君无曰散木，弃之沟渎。试剖为牺樽，登诸庙门，必能缩包茅之醴酒，降重天之渥恩。济美前烈，垂芳後昆。愿君无弃於海上，乘以登天朝至尊。
    ○放驯象赋（以“珍异禽兽，无育家国”为韵）
    彼炎荒兮，王国是宾。比驯象兮，越俗所珍。化之式孚，则必受其来献；物或违性，所用感於至仁。吾君於是诏掌兽之官，谕如天之意。惟越献象，不远而致。推已於物，曾何以异？徒见弭雄姿而屈猛志，安知不怀其土而感其类。揆夫国用，刍豢之费则多；许以方来，道途之勤亦至。与其绁之而厚养，孰若纵之而自遂？且彼集於禁林，我则有五色九苞之禽；在於灵囿，我则有双共抵之兽。何必致远物於外区，崇伟观於皇都。是用返诸林邑之野，归尔梁山之隅。时在偃兵，岂婴乎燧尾？上惟贱贿，宁恤乎焚躯。非同委弃，冈或踟踌。知拜跪兮则有，谢渥恩兮岂无？复得顾侣求群，跨川登陆。食丰草以垂鼻，出平林而瞪目。逍遥乎存存之乡，保守乎生生之福。怀仁初就於牵掣，顺理竟资於亭育。游乎水同反身之黾，处乎山异放之鹿。大道兹始，淳风不遐。感以和乐，亦参乎百兽率舞；驱之仁寿，宁阻乎四海为家。奚必充帝庭之实，驾鼓吹之车，然後可以为国华者哉？由是圣心，孚於下国。物靡不获其所，化乃允臻其极。放一兽而庶类知归，遂四方而万代作则。彼周驱犀象，汉放骏马，未可论功而校德。
    ○西域献吉光裘赋（以“水火验之称异”为韵）
    矣外区，实生珍异。彼灵兽之则获，制良裘之斯至。圣王之所未睹，献令之所莫备。叶袁宗则来自金方，应中国而色当土位。意者以烈风之靡兴，溟海之清澄，德动天而遐方内向，气入翼而贡献足徵。方启袭以进语，如执轻之不胜。飒然舜风，翠□之光可奋；笼夫尧日，青凤之燠徒称。故其背昆仑，逾弱水，重九译，越万里。岂殊俗之所贵？信希代之为美。直千金者更轻，称狐白者非拟。虽沉以天沼，无易其之性；燎以京薪，独异焚如之理。斯乃动听惊视，孰知其然者矣？夫物有难测，必思之而不厌；事有诡常，亦推之而可验。何异绩鼠毛以为布，引龙须以成丝？浣於火而自若，弦於弓而有之。况能御寒凉以效用，因裼袭以呈姿。司服以登，备皇仪而饰朝礼；至尊爰御，光紫极而耀丹墀。遂使越人捧翟以求退，王母收环而请辞。群公乃拜手而称曰：“休哉圣君之缉熙”。且天地不爱其宝，岂戎夷敢爱其私乎？将念委裘之有实，防侈服之生祸。表微於君子小人，酌义於夏山殷火。俾万物之咸格，期德风之在我。於是天子曰：“俞。”彼则献其琛，曷若献其可？
    ○竹如意赋（以“简素轻易，适手便人”为韵）
    博哉匠人之心，穷地之产。览如意之形制，实用周而事简。惟竹也何慕？实存乎贞素。伊┠荡之既敷，待斧斤而方顾。择其罕节，稽此有裕。燥之以火，首之曲也中钩；裁之以金，本之长也合度。练冰削，离瓜布；靡加雕饰之劳，卒获提摧之遇。被以嘉名，允臻厥成。匪求荣观，自惬幽情。彼用玉之为窦，我则不谓其贞；彼用铁以为固，我则利在乎轻。指事明义此焉攸寄？执之者安，创之者智。巾几周用，邱园共贲。外青中素，合二妙於阴阳；尚质贵诚，符两仪之简易。尔乃林栖冲寂，室处虚白。群义窟之党，速道流之客。发奥涤元，遐钩独索。必资振击以耸听，常假指麾而就适。则知好尘尾者，将害物以婴咎；执象笏者，徒徇禄而何有？用恻於心，亦劳於手。既因时而能迁，在理顺而体便。素质或轻於流俗，贞姿或重於高贤。故形其贞，则示屈而表伸；致其用，则物疏而道亲。岂节歌於烈士，可投赠夫幽人？愿如君意以靡极，与灵寿而为邻。
    ○泾渭合流赋（以题为韵）
    游者感异源而合趣，指泾渭於秦树。泾如经也，自北面是南流；渭若纬焉，从西而东注。惟相近以不息，势使然而自遇。其，昔既闻之於诗；汤汤其流，今同状之为赋。夫至清者渭，至浊者泾。惟清也，鉴物之道著；惟浊也，含垢之义形。共导金气，咸通井星。混殊流之昭晰，成一带之潆氵亭。初以纵乱横，似争长而难杂；终以洁受污，何极暌而乃合？禹功之所两存，汉苑斯焉博纳。乍异其色，觉游鳞之隐见；必同科声，带长风之萧飒。象昭回之可求，歌郑白这有由。饮马投钱，足以发明廉士；决渠降雨，足以殷富神州。既相宏以利物，宁自异乎并流。知之者齐我以不不昧，感之者比我於一薰一莸。斯乃柔以长存，和之足贵；近则顺洪河之纡直，远则成沧海之渭。同功一体，叶灵通气。信殊谷洛之流，宁爽淄渑之味。夫然，彼独清而无偶，非达识之所谓。
    ○太史奉灵旗指蔡赋（以“国家兵祷，建兹神物”为韵）
    旗昭戎容，武备天讨。上蔡干纪，惟圣后之克诛；南越租征，穆汉皇於肇造。仰垂象以徼福，洎有司而请祷。封疆乃俟於，指明，寇虐方期於荡扫。详其效虞典之舞羽，体周官之牙。九仞屹以特立，三星粲其增华。分野高标，象指麾於帝力；光耀旁发，形耳目於兵家。矧乎天飞龙而载图，北有斗而上献。当我师之欲勇，乘彼众之胥怨。上宣其意，将同乎十手所临；人授其踪，必在夫六ヵ之建。至乃直指遐举，申严叶时。且殷祭以诚若，视凶徒而蠢兹，小蝥弧之先登，令斯行也；奉郅，偈以东向，神乎尊之。匪曳珠而极侈，谅悬首而为期。懿夫从人谋而罔弗，则异於九旗之物；摅皇怒以不宾，取贵於八方之神。故能杀敌启灵，伸威定国，蟠喜气以将远，扬胜风而自北。仪在端表，始令于师贞以出；人知响方，用符於我战则克。奚必彰翠凤以崇丽，法元蛇而辨色？适足以计其功庸，未可以靖乎氛慝。睿略无敌，宸心有征。侔制胜於左杖，聿称材於牡荆。方旗指以神辅俾蔡溃而功成。蹈道不昧，谋谟孔明。徵太史於往制，备唐年之主兵者哉。
    ○善师不阵赋（以“圣朝威服远人”为韵）
    明明天子，五帝可六。政不严而诸夏以清，师不陈而远人咸服。於是旋大旆，罢长毂；剑无顿锋，矢无血族。万方悦，四境肃；同夏后之舞羽舞干，{}周王之白狼白鹿。边鄙以之不耸，神祗於焉介福。至矣哉！善师不阵之功，烈烈而郁郁者也。伊昔汉武，默兵於邻。殚天下之赋，悉域中之人。南浮瘴海，北历胡尘。然後戎虏稽服，瓯闽入臣。孰与乎兵不交而袍不鼓？遂奔走而来宾，我师孔闲，我后齐圣。顺鲁史之武有七德，法周书之农用八政。不讨远而远者自怀，不耀兵而兵威克盛。信八王之楷范，为百代之黾镜者也。自太补之既散，俗易弊而难威。蜂虿或姿其毒螫，鸱枭乃纵其翻飞。是以有征无战；有守无围，家以文事革武事，士以儒衣易铁衣。王者之兵也，有征而无战；北方之疆也，不召而来归。旋师以出，振旅而返。示牛马而弗服，在干戈而载偃。鄙楚子之灭弦，小文王之侵阮。百僚兮率职济济，群干兮直言謇謇。声教所被，则莫我敢遗；日月所临，於是乎无远。荡荡昭昭，不讳之朝。忝陶唐之比屋，敢颂美於帝尧。
    ○弗刂钟无声赋（以“利刃无滞，合神为用”为韵）
    剑挺锋，钟列重器。何百炼之坚铜，向干钧而效试？弗刂於有质，若无质以通元；中乎有声，若无声而断弃。则知淬磨岁久，雄棱霜利。不然，焉能逗挠兽之形以中开，使发鲸之声而静。想提握以轻奋，宜铿铮而应刃。忽投刚以泯入，状体柔而理顺。遂使风胡延视，喜见其雄锋。子野耸厅，莫闻共遗韵。尔乃理将神契，迹与道俱，透兹坚重，泯若虚无。於是观其用而骇矣，取其类而比夫。当破坚之时，方切玉而则异；迨绝响之後，状决□而匪殊。是以知其获挥弗刂之效，微龃龉之虏。勿以иね可凭犹怀抵碍；勿以金石之固，尚蕴含胡。宜其暗彰发挥，静应凌厉。冰结於直透之始，泉默於旁通之际。莫知所触，故寂兮寥兮；不轻其锋，信无凝无滞。於戏！亦犹道之肥者，往无不通；艺之至者，物无不合。苟韫藏於求用，必开张而尽纳。载原斯器，夫岂与邻？当耿介以发锐，若感通而应神。所以愿於重而宣利，干於大以求伸。果然弗刂音而不铮为异，锷而无厚可珍。则元犀奚可以拟议，轻白羽曷足以等伦？故君子谓青萍干将之刃也，可以比德於吾人。
    ○贺擒周智光表
    臣等言：臣闻征而无战者，王者之师也；将而必诛者，《春秋》之义也。臣伏见周智光傲狠顽虐，昏迷猖狡。敢专生杀之威，以慢王度；崇饰奸慝之志，自干天诛。陛下谓罪在已躬。视人如子；就言式遏之义，不得已而用师。而将才受钺，兵未血刃，已鸟元恶之首，载安旧污之俗。昔汉征黥布，望尘而忧；殷伐鬼方，积年乃克。岂若陛下朝命将帅，夕歼渠魁，制胜神速，从古未有。臣等不胜庆快之至！
    ○王武俊
    武俊字元英，本出契丹怒皆部，年十五，隶李宝臣帐下为禅将，劝宝臣以恒定等五州归朝廷，封维川郡王兼御史中丞。德宗朝，以讨李维岳功授检校秘书监兼御史大夫恒冀观察使，既而与朱滔谋叛，自立为赵王。李抱真遗客贾林说之，使归命，乃黜伪号，诏拜检校工部尚书恒冀深赵节度使，又加校司空同中书门下平章事兼幽州卢龙节度使琅邪郡王，与李抱真大破朱滔军於贝州。上还幽州卢龙节度，诏以恒州为大都督府，即授武俊长史，赐德隶二州，俄进检校太尉兼中书令。贞元十七年卒，年六十七，赠太师，谥曰忠烈。
    ○致昭义魏博等节度书
    自古通贤，见机而作。主上明明，二百年之令主，宗枝百代，帝子帝孙。吾徒顷因谗臣罔上，触藩之际，遂惧倾危，拒境抗兵，偷存瞬息。今朱Г窃据于宫阙，朱滔长驱于河北，圣上巡狩于畿旬，希烈鸱张于淮楚。昔班彪之智，知汉祚之未衰；马援书生，识光武之可辅。今请转祸为福，以过无功，戮力勤王，共匡时难。牒昭义魏博沧景等州，即请部署，四镇齐驱：魏博击其前，沧景掩其後，易定乘其左，昭义夺其右。扫荡妖孽，廓清寰宇。然後奉表紫宸，献书北阙，荣家荣国，岂不休哉！
    ☆齐抗
    抗字遐举，定州义丰人。累拜太常卿，以中书侍郎同中书门下平章事，以病罢为太子宾客。卒年六十五，赠户部尚书，谥曰成。
    ○元日朝班仪注奏
    元日朝贺，奏事官户部尚书司天监，准开元礼，兼合於横班，同群官拜讫，然後依次奏事。自顷因循，并未拜巳前，先就于阶立，奏事毕，随例便退。臣与礼司商量，请依开元礼：户部尚书已下，於南班再拜讫，便随上公升于阶，就东向位立，准仪注奏事。庶裨阙典，以补旧仪。
    ○更定祭日奏
    每年大中小祀，都七十祭，其四立二分二至腊上辛吉亥等日，盖为气节也。其後寅後申後亥後丑等日，盖谓星次也。伏以气行有时刻，星位有次舍，或定用日，或定用辰，不可改移，请依旧制。其或有别祷祭，即是太卜署择日，并请准四月六日敕，废务日不用，遂为故典，旧仪注无日蚀废祭之文。元年建丑月，祠部奏曰：“来年建寅月，一日祈谷，祀昊天上帝。”是月司天台预奏，其日太阳亏。时礼仪使于休烈奏曰：“臣谨按曾子问曰，当祭而日食，其祭也如之何？夫子曰，按祭而巳矣。牲至未杀则废。”汉初平四年正月，当祭南郊日蚀，又行冠礼。博士殷盈孙与八座议，以为正月元日太阳亏，而冠有裸献之礼，有金石之乐，是为闻灾不严肃，见异不怵惕也。望下太常别择日，其二日祭太一，准礼仪物同祠所。既缘日蚀，各守本司，亦望同下太常更择日。
    ●卷四百五十七
    ☆孙顾
    ，肃宗时人。
    ○春傩赋
    是月也，见斗於辰，日交长至。有司方陈大礼，展时事；达九门以磔攘，协四灵而涤器。匪岁之卒，乃春之季。令阴气以下降，使阳和而上利。顺三时而不忒，协万福而必萃。命方相氏，出傩百神，丹首纟墨裳，辫文身。金鼓以腾跃，执戈矛以逡巡，驿赤役於四裔，保皇家於万人。斯乃卒岁之傩也，岂比夫抑阴而毕春？於是休徵允备，有典有则，洗涤氛疠，祚我邦国。其弓乃桃，其矢乃棘。野仲无以施其计，游光曷足逞其特？然而礼法肃设，干旌骈罗，祠青帝以邀福，抑金方以与傩。将以窒阴气，发阳和。已矣哉！斯欲陈傩之仪，述傩之饰；盛可以仰，功可以抑。腾金耀於四目，被熊皮於五色。乍炜炜以煌煌，或户々而，既秉戈而扬盾，率百隶而是职。及乎出未央，经上林；芳菲发越，瑕秽漂沉。时令既毕，嘉贶是寻。黄龙白凤，大辂南金。聚高冠之岌岌，会长剑之森森。我皇尧舜比德，夔龙是扶，春傩高门，载驰载驱。玉以制容，金以饰途。流声教以布，乃洋溢於天衢。既而阴阳交和，庶物时育，氛氤将扫，祥光可掬。绥我眉寿，介尔景福，客有书剑三朝，苦心简牍，荏苒青衿，蹉跎白屋。傥不弃於刍荛，将刷羽於乔木。
    ☆郑岑
    岑，广德中官金部员外郎。
    ○对蜡飨不祀判
    〈岁十二月，有司行蜡飨，不祀司啬，迎猫而祭之。御史纠云，古之君子使而必报。〉
    大司徒以物地是事，小宗伯以人神是图。我稼既同，则田祖斯飨；尔酒既旨，则啬夫载驰。尧典授时，羲氏成於岁职；鲁人将事，宣父与於蜡宾。二三有司，是勤执事，奚不荐守？自以速尤，至如土反其泽之年，水归其壑之暮，必合聚万物，而索飨焉。欲使仁之深，义之尽，然後神不乏祀，人亦报功。今者所由，实未敦古。且藏冰以，犹祭司寒；何殒霜既成，独遗司啬？虽云迎猫而祭，其如避马有辞。且以德勤人，岂三施而无报？以庸食鼠，将一祭而未忘。况主稼则人，食田惟兽，弃人与兽，虽祭何为？如或不有是神，无足称者；必也犹能为鬼，不其馁而。嗟乎主祠，何其展事。不如林放有问，岂得季旅无讥？卒为汉儒，尚见非於齐鲁；未乖周礼，何谬居於滕薛？御史报法，愚所谓臧。
    ☆郭行则
    行则，肃宗时擢书判拔萃科。
    ○对矜射判
    〈樊少翁与箭张回各自矜尚，诣府，以回优。少翁不伏。〉
    少翁繁弱灵苗，张回忘归远系，各是良弓之子，俱膺美箭之名。类筋角以甄形，攸资定体；固镞羽而成质，期乎陷坚。盖取诸睽，用明弧矢之利；道该於艺，允觌和容之能。非唯取贵礼经，固亦以威天下。是处颜高之室，称乎六钧。实发养繇之弦，先於百中。论其饮羽，本为相资。诘以主皮，事非独善。瞻言缮造，何劣何优？据其精灵，徒矜徒尚。文战而未觉先鸣，齐驱而适闻後殿。少翁不伏，雅叶道方；张回非优，谓符彝典。
    ☆张调
    调，荆南人。官参军。
    ○对莱田不应税判
    〈劝农使称莱田旧不应税，州县令有徽纳为例。各自不同，或据亩数均收，或随上下加减，百姓纷诉。使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉
    赞王理，制国用；稽诸县籍，抑有彝典。故命敷土，聿兴五员之规；用师颁田，式均三易之赋。历选列辟，率由旧章。国家大责四瀛，咸则三壤。谷出不过籍，所以丰财；莱田不致徵，实惟饶衍。麟书是纪，象魏攸悬。浃日使观，先庚以令。何彼咨岳，犹大禁之因循？孰谓法雷，亦小东而杼轴？既徵求之无艺，翻给贷之是忧。皮之不存，毛将焉傅？百姓不足，九式何施？外台则驱鸡善严，使司则害马巳去。雅符中典，无劳簿言。
    ☆郭英干
    英干，太原人。广德二年试鸿胪卿渝州刺史，兼渝合两州招召团练使。
    ○灵石铭（并序）
    此石应圣帝明王，时和年丰则见，晋义熙三年已有记矣，今继故事云：
    帝有道兮契无情，天降祉兮石应灵。万国欢兮仰太平，五谷丰兮贺圣明。戢干戈兮罢练兵，晋垂记兮唐勒铭。
    ☆苗秀
    秀（一作芳）大历八年进士。
    ○鱼登龙门赋（以“跃白波入青□”为韵）
    有客有客，栖於草泽。观龙门，壮禹迹。目送跳沫，十有馀里；心惊悬流，千有馀尺。气蒙蒙而雾蒸，声隐隐而雷激。於是吞舟之伦，吹潦将适。奋泥沙而鲅刺，簸鬣以投掷；鳞栉比而映水星攒，目瞳而中流月白。翔叠浪，凌洪波。当用取之，既逞志而浩汗；何往不可，岂失溜而蹉跎？遂脱鱼服，入龙涡；上既亲於天水，下不离於鼋鼍。天吴旁睐而莫测其以，冯夷愕眙而孰知其他？出彼处此，载腾载跃。违任公之钓饵，远渔父之缴。昔常未达，伏艰难以如兹；今则获伸，观变化之何若？既禀受乎灵，遂隐见乎形。骛寥廓，升冥。却讶泥蟠，免翻身於尾赤；旋惊意逸，摩正色於天青。然後知游濠浮沉，在藻出入。嗟所处之龌龊，恨中区之於邑。岂若一朝豹变，千古名立？当天衢而翱翔，近日域而呼吸。悬水之丈人莫比，赤鳞之巨鲁何及？永无涸辙之忧，宁有穷波之急。别有志士，卓尔不群，名嗟岁晚，寝必夜分。思拜手於丹阙，愿献赋於明君。傥获比鱼而变龙，必能行雨而吐□。
    ○登春台赋（以“晴眺春野，气和感深”为韵）
    惟穷愁之伊郁，嗟大块之劳生。登春台而写望，独观化以娱情。熙熙然不知吾之丧我，悠悠尔方悟象之难名。矧夫见千门之景霁，逢六合之风清。夫何化者之自化？使夫成者之自成。乐以忘归，叹盘游之楚后；极而起恨，痛伤心於屈平。然则春之为气，可以感人；台之为高，可以观徼。总山川以穷览，极宇宙而遐眺。俯瞻魏阙，散嘉气之氤氲；延望天门，登大明之晶耀。於时也，三农伊始，百卉皆春；天地相近，雷□鲜屯。欣太之在震，嘉勾芒之在辰。以斯观乎天倪，乃无所不至；以是观乎王化，亦何远不均？稽乎登台之意也，寓兴实繁，忘情盖寡。独有役於耳目，匪安排於原野。争徇物以矜能，建升高而自下。庸讵知澹乎无为，道之所贵。起乎累土，采老氏之元言；歌彼载阳，识诗人之所谓。方发生之道达，属阳和之布气。登台谓何？雅兴逾多。玩韶景而则丽，聆微风而转和。虽黄鸟之可悦，无同人而则那。时来何欢？物至而感。思千里之遐骋，登九层以流览。褰裳未济，徒有望於江湖；藻鉴高悬，且欲呈其肝胆。故其取类也达，寓兴也深。庶鉴登高之赋，无遗入爨之音。
    ☆张何
    何，大历中进士。
    ○蜀江春日文君濯锦赋
    粤惟姑洗应律，勾芒御辰。雁桥风暖，犀浦花新。叠嶂萦郭，长杨映津。轩车照地，士女惊人。风土堪乐，山川可珍。岁时不殊於荆楚，形胜有类夫咸秦。晚景弥秀，晴江转春。即有卓氏名姝，相如丽室；织回文之重锦，艳倾国之妖质。鸣梭静夜，促杼春日，布叶宜疏，安花巧密。写庭葵而不欠，拟山鸟而能悉。绩缕嫌迟，颦蛾慕疾；乍离披而成段，或焕烂而成匹。言濯春流，鸣环乃出。於是近深沈，傍清Г；朱颜始映，珍箧方启。其始入也，疑芳树影落涧中；少将安焉，若晴霞色照潭底。夺五□长风未散，泫百花微雨新洗。尔乃曝林崖，出泉洞；迟日徐转，和风缓送。稍变回鸾，全分舞凤。戏蝶时远，娇莺欲弄。乘春景而方收，俟王正而入贡。懿其彩色足重，鲜明可嘉，青为禁柳，红作宫花。能使卫尉萦障，夫人饰车；郎官居则列宿，郡守衣而还家。若夫齐纨之与楚练，岂非细谷之与轻纱？
    ○早秋望海上五色□赋（以“馀霞散成绮”为韵）
    夫幽栖多暇，乐道闲居。坐文章之苑囿，放精思以畋渔。咏太冲之《招隐》，讽相如之《子虚》，觏兰凋而蕙歇，伤夏卷而秋舒。重轩以徙倚，目平海而踟蹰。见五□之间出，绕三山而忽诸。映乌晶之党朗，涵蜃气之纡徐。光泛泛而逾静，影离离而不疏。懿夫腾碧海，瑞皇家，金柯玉叶兼杂花。文璀璨，光纷华；况夫罗锦帐，绕香车，双虹宛转萦翠霞。及夫倏而聚，忽而散，霓裳羽旆帜相陵乱。倚长空，浮回岸；宛若琼楼金阙横天半，美人濯锦春江畔。既而丛彩可望，奇状难名。群象纠纷，疑绮罗之绣出；五色明媚，若丹青之画成。影沉波而海晏，气幂岫而山晴。嗤砀岭这光浅，耻汾川之色轻。壮瑞图之旧，应乐府之新声。似帝乡之迢递，冀有司而见行。悠悠帝国三千里，不托先容谁美？希君顾盼当及时，无使霏微散成绮。
    ○授衣赋（以“霜降此时，女工云就”为韵）
    惟改岁之宏典，爰授衣於肃霜，稽《月令》之前制，得《豳》诗之首章。夫其损益从时，取其观古人，象元黄。既绩可以，为公子裳。促机上之寒杼，发桑间之懿筐。零露既溥，肃霜既降。聚於燎火，无资於借人；劝其功佣，俾率於同巷。尔其敦质素黜华靡。翔葛屦之俭啬，笼麻衣之浮侈。裂素之洁，既无取於流黄；我朱孔阳，复何为乎恶紫？苟狸制之可识，谅羔羊之在此。且德惟称服，道在随时。惜光阴之暮矣，恐之凄其。会斯蚕绩，取彼狐狸。既申之以杂佩，又组之以素丝。信物之美者，惟君子宜之。借如轻裘被服之客，纤手缝裳之女。昼翦绮纨，夜调砧杵，微芳发，素袖举。丝兮衣兮，爰笼爰语。莫不遵向晦以宴息，乐盛阴之室处。於戏！圣实作则，皇惟降衷。礼章度数，服制卑崇。鉴羔袖之非类，慎鹬冠之不衷。岂可裒然充耳，不念女工，俾僭乱以陵上，兴怨言於大东而已。是以带裳表俭，黻冕昭文。袭缁衣之改造，追补衮之清芬。故能宜象服，集元。将菲薄以为宝，岂浮奢之足云。守道固穷，至图未就。卒岁无褐，忧心如疚。四时迭运，窃独悲此凛秋；万物有托，子何为乎岩岫？空负悲哉之
    感，徒为哿矣之富。傥有弹冠之期，不忘绨袍之旧。
    ○对太守步归郡邸判
    〈甲步归郡邸，掾吏大呼曰妄诞耳，所由责其失礼。诉云：怀其印绶，初不知宝。〉
    帝念分忧，国资共理。慎择股肱之守，以为藩屏之臣。甲遇明时，偏承重寄。须荣书锦，焉可步归？未闻叔度之歌，空效买臣之事。自可奉乎新命，剖之分符；而乃袭以故衣，怀其印绶。况从大夫之後，不可徒行；而於掾吏之间，诚为诞妄。车曾不下，匪黄霸之临人。吏乃疾呼，类陈遵之惊座。以为失礼，其若有词；舍而勿诘，於古何愧？
    ☆苏子华
    子华，大历十年进士。
    ○竹如意赋（以“简素轻易，适手便人”为韵）
    嗟夫！约物之制，智不可限；利用则深，论工太简。彼如意之在御，得幽赏之馀裕。雕饰非骇目之珍，雅丽乃捎□之。丝柄玉质，瓜首冰素；启嘉论之要端，导指踪之宏度。原其性也灵而贞，度其体也坚而轻。倚鲜肤而烟润，掉皓腕而风生。升堂间乎琴瑟，入座偶乎簪缨。荷新仁之重顾，承在握之深情。群幽人之居，既挺乎高节。如君子之义，因锡以嘉名。工以尽智，明乎所为；乐贵声和，礼存体易。唯此物之闻素，通达人之深义。不击宝树而争豪，岂埋金陵而自累。众媚彩而求益，我全真以自适。点珠翠之华筵，宜幽栖之烟策。虽小曲而受用，终大正而不易。动息含舒散之情，拂拭灭风尘之迹。信而可久，直而不朽。每发四座之先，不起一人之後。亮无心以应物，宁效事而我有。擢本归造化之工，死节顺操持之手。嗟乎！在野之年，亭亭碧鲜；泫空中之坠露，扫石上之轻烟。纡巧思以就规，惬幽心而静便。永以锡君之肌骨，永以奉君之周旋。亦以居守之臣，感时之伦。分御服而恩甚，击唾壶而命。胡一否而一泰？因歌之於古人。
    ☆卢士开
    士开，大历十年进士。
    ○五色土赋（以“皇子毕封，依色建社”为韵）
    尊彼国常，乃立人极。依大社以封土，命诸侯以方色。木官复位，东极於焉必书；火正是司，南方由之可识。西同白帝之象，北察元武之职。配中黄而立名，覆四方而作式。於是端穆穆，授策皇皇，贤戚封建，君臣乐康。既载人之尔厚，亦植物而惟良。可以载八，包大荒。岂离於我邑，尽东南於我疆？昔神默无厌，闻革故於有魏；天祚明德，遂惟新於圣唐。总祝融与蓐收，臣元冥与勾芒。知合之以济代，故贡之以来王。守於尔位，亦有宠子。思翦桐而是立，故分茅以共理。所以维城，所以抚封。爰作稼穑锡之附庸。立五色以相备，和八音以相从。色能惟正，音乃叶雅。将察之以报功，故封之以立社。惟人是恤，选贤以建。仰夏正之攸敦，法周官之大宪。胙之而氏可命，相之而宅可依。五德聿修，万方知归。即之也真彩煌煌，望之也灵坛巍巍。足以表正方夏，发扬德辉。等乎瑞，叶以元吉。建树侯家，藩屏王室。分这惟五，行之惟一。实邦家之永固，与天壤而齐毕。
    ○日月如合璧赋（以“两曜相合，候时不差”为韵）
    圣人在上，与天地广。元德彰於日月，洪休备乎瞻仰。合璧之为状也，颍耀相向，圆明比象，丽重光於一轨，开混茫而精爽。其真不迁，其合以两。和阴阳而二仪交泰，辨分至而九服融朗。既无异於弦望，故王道所以坦荡也。至矣哉！考日以正时，本於元妙；会日以合月，宜乎皓曜，历躔次而双满，合晶耀而并照。一阴一阳，曰柔曰刚。既恒其用，变曜其相。其合也契天地之明，其璧也本日月之光。国有道则循其度，邦无道则失其常。上元而轩历著，太初复而汉运昌。宁止纤纤西楼，昭国熹而形偃；杲杲东户，表臣忠而据黄者哉！懿乎一德升闻，天休下答。示轨范於万代，发文明於六合。且乾道微而难究，惟君是侯；帝德广而无私，惟天是。明者莫昭於日月，故表之以会同；同者将庆於和平，乃整之於宇宙。同轮共规，叶庆应期；既周天而同道，乍皎皎以迟迟。璧之生也本乎律，律之用也在乎时。厥祥云久，逢昏则否。其兴也明后，惟道之遐。其应不差，是昭乎皇家。谅我后之明德，发大道於光华。何必尧年之与汉代？而兹历之可嘉。
    ☆丁春泽
    春泽，（一作丁泽）大历十年进士。
    ○日观赋（以“千载之统，平上去入”为韵）
    日之升也，浴海而丽天；岳之峻了，切汉而临边。登高者以致九霄之上，爱景者欲在万人之先。其所惟一，其仞惟千。伊风灵之有载，彼日观之存焉。夫其夜刻未终，曙色犹昧。彼穷高之极远，此有进而无退。未辨昏明，斯分覆载。屡闻鸣雁，犹阴沉而不睹；忽听晨鸡，即瞳而可爱。夜间渐出谷，将离地维。岩峦既秀，草树生姿。气则赫，人皆仰之。其望也如烛，其照也无私。昔者帝王御宇，立极垂统。封禅及此成功，巡狩应其春仲。莫不登兹绝顶，遐烛大明。思煦妪之义，穷造化之精。以为日象一人之德，岳是三公之名。信王侯之设险，俾夷狄之来平。方今一德无为，三光有象。动植昭泰，神祗脍。千岩瑞色，思效祉以爰升；万壑春□，欲入封而空上。客有才乏羽仪，心思骞翥。每积聚萤之志，难登望日之处。引领终夕，含情达曙。知照烛之有期，故踌躇而不去。重曰：日有观兮绝代独立，登之望兮无远不及。何太阳之至精，莫不专於出入？
    ☆杨冕
    冕，大历四年官剑南西道节度副使，摄渝州刺史左威卫大将军。
    ○灵石颂（并引）
    天下有道，祥瑞必呈，明王协应。今灵石见于深潭，克表清泰，摄刺史之宏农杨公之坐啸也。顷缘马伯南据州数月，及公下车，阐扬恩信，乃避而去。杨子琳部率一万公以谈笑慰之，遂感激沿流，封疆乌合之众。砺戈恃险，八年不降，公飞短檄，责之，乃敛衽屈膝而至。於是邱圆之士，襁负毕来，六府孔修，百姓鼓腹。因感此石，如晋义熙之春焉。颂曰：悬崖十仞，盘石且灵。候时将稳，必见其形。烟尘已息，巴地初宁。良牧移风，厥德惟馨。
    ☆裴清
    清，大历二年自宿州刺史徙吴兴，迁越州都督，充浙东西团练副使。
    ○进金沙泉表
    吴兴古郡，顾渚名山。当贡焙之所居，有灵灵泉特异。用之蒸捣，别著芳馨。信至德之感通，合太和而献纳。甘有同干沆瀣，清远胜于沧浪。
    ☆裴曙
    曙，从弟，大历朝官临桂县令。
    ○祈雨感应颂（并序）
    二年，余从兄自左司郎中诏领虔州牧，不期月而令行焉。削其烦苛，存乎简易，惟德用义，以康保民。端已而而属吏自修，体道而风俗加让。除恶务本，（阙二字）等不法。非时而诛，施惠惟勤。王剑（阙一字）穷苦，出钱以赈。原义制事，非礼罕言。尔日也，路不拾遗，人归其厚。戊申岁季夏闰月，远郊愆阳，於戏储潭，神之灵者，入庙而骄阳犹赫，陈祠而元冥召阴。我信既孚伊神降祉，乾坤合德，风雨应期，表以随车，云不待族，昭其福善，雷无假震，越翼日而滂沱矣。发我枯瘁，长我黍稷，卓彼甫田，厥有秋矣。曷以报德？靡爱斯牲，曷以表灵？载葺其宇，夫供亿王用，俾无暴徵，转输泛舟，爰有易道，人无怨色，其财罕遗，天与和气，而变不生，则灾害匪常，休咎由政明矣。其宋也下堂顿首，其卫也举国兴师，神昭至诚，则不容易。岂比夫至理通变，发言馨香，神人叶和，天地之利，宜保膺元吉，翼戴休明，祸乱无因而生，福庆永垂後裔，曙则不典，敢赞颂声。颂曰：
  </div>
  <div class="pagination">
   <a href="全唐文_page273.html">
    上一页
   </a>
   <span>
    ...
   </span>
   <a href="全唐文_page269.html">
    269
   </a>
   <a href="全唐文_page270.html">
    270
   </a>
   <a href="全唐文_page271.html">
    271
   </a>
   <a href="全唐文_page272.html">
    272
   </a>
   <a href="全唐文_page273.html">
    273
   </a>
   <span class="current-page">
    274
   </span>
   <a href="全唐文_page275.html">
    275
   </a>
   <a href="全唐文_page276.html">
    276
   </a>
   <a href="全唐文_page277.html">
    277
   </a>
   <a href="全唐文_page278.html">
    278
   </a>
   <a href="全唐文_page279.html">
    279
   </a>
   <span>
    ...
   </span>
   <a href="全唐文_page275.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
