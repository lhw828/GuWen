<!DOCTYPE html>
<html>
<head>
    <meta charset="UTF-8">
    <title>文选昭明文选 - 第 4 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选昭明文选 - 第 4 页/共 42 页</h1>
    <div class="content">    “于时运距阳九，汉网绝维。奸回内赑备，兵缠紫微。翼翼京室，眈耽眈帝宇，巢焚原燎，变为煨烬，故荆棘旅庭也。殷殷寰内，绳绳八区，锋镝纵横，化为战场，故麋鹿寓城也。不饮酒而怒曰赑。诗曰：内赑于中国。汉室之乱，起於阉官，故曰内赑也。紫微宫在南城下，于时兵所围绕。光熹元年四月，灵帝崩。八月，大将军何进入省见太后，黄门张让、郭进等斩进。进部曲将兵突入尚书阁，阁闭。虎贲中郎将袁术等攻阁。日暮，术等起火烧阁。初平元年十二月，董卓迁都长安，其夜烧洛阳南北宫。易曰：鸟焚其巢。尚书曰：若火之燎于原。春秋穀梁传曰：寰内诸侯，非天子之命，不得出会。尹更始曰：天子以千里为寰。伍被谓淮南王曰：昔伍子胥谏吴王，吴王不用，乃曰：臣今见麋鹿游姑苏台也。臣今见宫中荆棘露沾衣也。善曰：春秋保乾图曰：五运七变，各以类惊。宋衷曰：五运，五行用事之运也。孔安国尚书传曰：距，至也。汉书，阳九厄曰：初入，百六，阳九。音义曰：易传所谓阳九之厄。汉书曰：汉兴，禁网疏阔。管子曰：国有四维，四维不张则灭。王逸楚辞注曰：维，纮也。尚书曰：崇信奸回。毛诗曰：商邑翼翼。汉书，客谓陈涉曰：夥，涉之为王沈沈者。应劭曰：沈沈，宫室深邃之貌。沈，长含切，与眈音义同。谢承後汉书曰：阳球为司隶校尉，虎视帝宇。广雅曰：煨，烬也，乌朅反。广雅曰：煨，烟也。杜预左氏传注曰：烬，火之馀木也，似进反。毛苌诗传曰：殷，众也。毛诗曰：子孙绳绳兮。长杨赋曰：洋溢八区。言广大也。说文曰：锋，兵端也。又曰：矢，锋也。战国策曰：缀甲厉兵，效胜於战场。伊洛榛旷，崤函荒芜。善曰：服虔汉书注曰：榛，木丛生也。贾逵国语注曰：芜，秽也。临菑牢落，鄢郢丘墟。善曰：汉书，齐郡有临菑县。牢落，犹辽落也。洞箫赋曰：翩连绵以牢落。东观汉记曰：第五伦自度仕宦牢落。汉书，南郡有故鄢县。吕氏春秋，烛过曰：子胥谏而不听，故吴为丘墟。而是有魏开国之日，缔构之初。万邑譬焉，亦独焠昌由麋之与子都。培塿之与方壶也。善曰：周易曰：开国承家。广雅曰：缔，结也。焠麋，古之丑人也。吕氏春秋曰：陈有恶人焉，曰敦洽焠麋，椎颡广额，色如漆赭，陈侯悦之。毛诗曰：不见子都。子都，美丈夫也。左氏传曰：太叔曰：培塿无松柏。培，步苟反。塿，路苟反。方壶，二山名，已见上文。 
    “且魏地者，毕昴之所应，虞夏之馀人。先王之桑梓，列圣之遗尘。考之四隈，则八埏延之中；测之寒暑，则霜露所均。卜偃前识而赏其隆，吴札听歌而美其风。虽则衰世，而盛德形於管弦；虽逾千祀，而怀旧蕴於遐年。诗谱云：魏地，毕昴之分野，虞舜及禹所都之地，在禹贡冀州，雷首之北，析城之西，周以封同姓。其後晋献公灭魏，以封大夫毕万。在晋之南河曲，故其诗云：彼汾一曲，寘之河之干。隈，犹隅也。邹衍曰：四隈不静。司马相如封禅文曰：下溯八埏。国语曰：卜偃云：魏，大名也，以是始赏，天启之矣。左传曰：吴公子札来聘，使工为之歌魏，曰：美哉，大而婉，俭而易，行以德辅，此则为明主也。善曰：毛诗曰：惟桑与梓，必恭敬止。王逸楚辞注曰：考，校也。周礼曰：以土圭测日影，以求地中，日南多暑，日北多寒。礼记曰：日月所照，霜露所坠。左氏传，史赵曰：盛德必百世祀。吴越春秋，乐师曰：君王之德，可记之於管弦。毛诗序曰：怀其旧俗。方言曰：蕴，积也。尔其疆域，则旁极齐秦，结凑冀道。开胸殷卫，跨蹑燕赵。山林幽岟乌朗切，川泽回缭。恒碣碪於青霄，河汾浩涆而皓溔。南瞻淇澳於六，则绿竹纯茂；北临漳滏父，则冬夏异沼。神钲迢递於高峦，灵响时惊於四表。温泉毖秘涌而自浪，华清荡邪而难老。善曰：史记，苏秦说魏襄王曰：南有鸿沟，东有淮颍，西有长城，北有河外。地理志曰：魏，觜觿、参之分野也，自高陵以东，河东、河内，南有陈及汝南之邵陵、隐强、新汲、西华、长平，颍川舞阳、郾、许、鄢樊陵，河南之开封、中牟、阳武、酸枣、卷，皆魏分也。魏武皇帝初封魏公，南得河内、魏郡，北得赵国、中山、常山、钜鹿、安平、甘陵，东得平原，西得东平，凡十郡，以此为魏之本国，盖冀州之地。恒山，北岳也。碣石，山名也。诗云：瞻彼淇澳，绿竹猗猗。汉书沟洫志曰：下淇园之竹。漳、滏，二水名，经邺西北。滏水热，故曰滏口。水有寒有温，故曰冬夏异沼也。冀州图，邺西北鼓山，山上有石鼓之形，俗言时自鸣。刘邵赵都赋曰：神钲发声。俗云：石鼓鸣，则天下有兵革之事。诗云：毖彼泉水。温水，在广平都易县，俗以治疾洗百病。华清，井华水也。善曰：王逸楚辞注曰：凑，聚也。冀、道，亦二国名也。尔雅曰：两河间曰冀州。左氏传曰：江、黄、道、柏，方睦於齐。杜预曰：道国在汝南。胸，犹前也。南都赋曰：涓水荡其胸。汉书地理志曰：河内本殷旧都，周分为鄁、鄘、卫。碪■，高貌。碪，五感反。郑玄周礼注曰：汾水出汾阳县。浩，古老切。涆，古旦反。上林赋曰：澋溔潢漾。广雅曰；浩溔，大也。皓，故老反。溔，馀眇反。山海经曰：少山，清漳水出焉。郭璞曰：至武安南入浊漳。山海经曰：神困山，滏水出焉。郭璞曰：经邺西北入漳。说文曰：泌，水駃流也。泌与毖同，音秘。鱼豢典略曰：浪井者，弗凿而成。毛诗曰：永锡难老。墨井盐池，玄滋素液。厥田惟中，厥壤惟白。原隰畇畇，坟衍斥斥。或嵬罍力罪而衤复陆，或黋苦光朗而拓落。乾坤交泰而絪缊，嘉祥徽显而豫作。是以兆朕振古，萌柢畴昔。藏气谶纬，閟象竹帛。迥时世而渊默，应期运而光赫。暨圣武之龙飞，肇受命而光宅。邺西高陵西伯阳城西有石墨井，井深八丈。河东猗氏南有盐池，东西六十四里，南北七十里。尚书禹贡，冀州厥土惟白壤，厥田惟中中。閟，闭也。诗云：閟宫有洫。善曰：周礼曰：辨其坟衍原隰之名。郑玄曰：水厓曰坟，下平曰衍。毛诗曰：畇畇原隰。以纯反。斥斥，广大之貌也。苍颉篇曰：斥，大也。嵬罍，不平之貌。嵬，乌罪切。黋朗，光明之貌。拓落，广大之貌。周易曰：天地交泰。又曰：天地絪缊。西京赋曰：备致嘉祥。文帝答曹植诏曰：所献诗二篇，徽显成章。兆，犹机事之先见者也。淮南子曰：欲与物接而未成朕兆者也。许慎曰：朕，兆也，直轸反。毛诗曰：振古如兹。毛苌曰：振，自也。广雅曰：萌，始也。尔雅曰：柢，本也，丁计反。礼记曰：余畴昔之夜梦。郑玄曰：畴，发语声也。说文曰：谶，验也。河、洛所出书曰谶。毛苌诗传曰：閟，闭也。墨子曰：以其所书於竹帛，传於後代子孙。春秋说题辞曰：尚书者，所以推期运、明命授之际。魏志曰：太祖武皇帝，姓曹讳操，为丞相，封魏王。文帝受禅，追尊曰武皇帝。东京赋曰：世祖乃龙飞白水。毛诗序曰：文王受命作周也。郑玄曰：受天命而王天下也。东京赋曰：汉初弗之宅。 
    “爰初自臻，言占其良。谋龟谋筮，亦既允臧。修其郛郭，缮其城隍。经始之制，牢笼百田。画雍豫之居，写八都之宇。鉴茅茨於陶唐，察卑宫於夏禹。古公草创，而高门有闶苦浪；宣王中兴，而筑室百堵。兼圣哲之轨，并文质之状。商丰约而折中，准当年而为量。思重爻，摹大壮。览荀卿，采萧相。■拱木於林衡，授全模於梓匠。谋龟谋筮，犹周公之卜都洛邑也。毛诗云：爰契我龟，又曰：卜云其吉，终然允臧。重爻，易爻也。大壮，易卦名也。易曰：上古穴居而野处，後世圣人易之以宫室，上栋下宇，以御风雨。盖取诸大壮，谓壮观也。荀卿曰：宫室台榭，以避燥湿。养德，别轻重也，非为夸泰，将以明人之大通仁顺也。春秋左传曰：山林之木，衡鹿守之。治木器曰梓。尚书有梓材之篇也。善曰：尚书曰：谋及卜筮。淮南子曰：太一者，牢笼天地。雍，西京也。豫，东京也。西京赋曰：取殊裁於八都。墨子曰：尧、舜茅茨不翦。论语，子曰：禹卑宫室。毛诗美古公亶父曰：高门有闶。又美宣王曰：筑室百堵。说文曰：僝，具也，馔勉反。又曰：僝，取也，子软切。孟子曰：梓匠轮舆，能与人规矩，不能使人巧。赵岐曰：梓匠，木工也。遐迩悦豫而子来，工徒拟议而骋巧。阐钩绳之筌绪，承二分之正要。揆日晷，考星耀。建社稷，作清庙。筑曾宫以回匝，比冈隒鱼检而无陂。造文昌之广殿，极栋宇之弘规。崶若崇山嚬起以崔嵬，髧徒感若玄云舒蜺以高垂。二分，春秋之中者也。诗，定之方中，作为楚宫。揆之以日，作为楚室。定，营室星。营室中可以兴土功也。陂，倾也。易曰：无平不陂。文昌，正殿名也。蜺，龙形而五色。善曰：难蜀父老曰：遐迩一体。豫或为务。西都赋序曰：众庶悦豫。毛诗曰：庶人子来。周易曰：拟之而後言，议之而後动，拟议以成其变化。甘泉赋曰：王尔投其钩绳。杜预左传注：铨，次也，与筌同。周礼曰：匠人建国，昼参谋日中之景，夜考之极星，以正朝夕。郑玄曰：极星，北辰也。周礼曰：左宗庙，右社稷。说文曰：隒，崖也。郑玄礼记注曰：陂，倾也。周易曰：上栋下宇，以避风两。崶，高貌也。景福殿赋曰：若仰崇山而戴垂云。髧，垂貌也。淮南子曰：玄云素朝。瑰材巨世，■楚洽■除立参差。枌音汾橑音老衤复结，栾栌叠施。丹梁虹申以并亘，朱桷森布而支离。绮井列疏以悬蒂，华莲重葩而倒披。齐龙首而涌霤，时梗概於滮被尤池。尔雅曰：桷谓之榱。善曰：西都赋曰：因朅材而究奇，抗应龙之虹梁。广雅曰：曲枅谓之栾。说文曰：欂栌，柱枅也。然栾、栌一也，有曲直之殊耳。西京赋，蒂倒茄於藻井，披红葩之狎猎。又曰：疏龙首以抗殿。齐龙首而涌霤，谓画为龙首於椽，承檐四隅，而以写霤也。说文曰：霤，屋水流也。东京赋曰：其梗概如此。毛诗曰：滮池北流也。旅楹闲列，晖鉴抰乌浪振。榱题黮<黑逮>，阶盾嶙峋。长庭砥平，锺虡夹陈。风无纤埃，雨无微津。诗云：旅楹有闲。抰，中央也。振，屋宇■也。文昌殿前有锺虡，其铭曰：惟魏四年，岁在丙申，龙次大火，五月丙寅，作蕤宾锺，又作无射锺。建安二十一年七月，始设锺虡於文昌殿前，所以朝会四方也。善曰：郑玄毛诗笺曰：旅楹，众也。薛君韩诗章句曰：闲，大也，谓闲然大也。晖鉴，言楹柱光辉远照。抰，振也。广雅曰：鉴，照也。声类曰：黮，深黑色也，直感反。<黑逮>，亦黑也，徒对反。应劭上林赋注曰：楯，阑横也。西京赋曰：抵锷嶙峋。埤苍曰：嶙峋，山崖之貌也。毛诗曰：风雨攸除。墨子曰：圣王作为宫室，边足以御风寒，上足以待露。岩岩北阙，南端逌遵。竦峭双碣，方驾比轮。西辟延秋，东启长春。用觐群后，观享颐宾。文昌殿前值端门。端门之前，南当南止车门，又有东西止车门。端门之外，东有长春门，西有延秋门。文昌殿所以朝会宾客，享四方。善曰：德阳殿赋曰：朱阙岩岩。凡南方正门，皆谓之端。春秋说题辞曰：血书鲁端门。西京赋曰：圆阙竦以造天，若双阙之相望。毛苌诗传曰：觐，见也。尚书曰：肆觐群后。周易曰：观颐，观其所养也。颐养，亦享也，故曰观享颐宾。许两切。 
    “左则中朝有赩，听政作寝。匪朴匪■，去泰去甚。木无彫锼所留，土无綈题锦。玄化所甄，国风所禀。中朝，内朝也。汉氏大司马、侍中、散骑诸吏为中朝，丞相六百石以下为外朝也。文昌殿东有听政殿，内朝所在也。墨子曰：尧之为君，采椽不■。晏子春秋曰：明堂之制，下之湿润不能及也，上之寒暑不能入也。土事不文，木事不镂，示民知节也。老子曰：去甚去泰。尔雅曰：镂，锼也。善曰：毛苌诗传曰：赩，赤貌也。尚书曰：既勤朴■。孔安国曰：朴，治；■，削也。西京赋曰：木衣綈锦。说文曰：綈，厚缯也。蔡雍陈留太守颂曰：玄化洽矣，黔首用宁。汉书音义，如淳曰：陶人作瓦器，谓之甄。吉然反。毛诗序曰：一国之事，系一人之本，谓之风。於前则宣明显阳，顺德崇礼。重闱洞出，锵锵济济。珍树猗猗，奇卉萋萋。蕙风如薰，甘露如醴。听政殿听政殿门，听政门前升贤门，升贤门左崇礼门，崇礼门右顺德门，三门并南向。升贤门前宣明门，宣明门前显阳门，显阳门前有司马门。阍，守门也。周官，阍人守王门。尔雅曰：宫中之门谓之闱。洞，达也。南北外内、东西左右掖门，皆洞达相通。善曰：礼记曰：大夫济济，庶士锵锵。毛苌诗传曰：猗猗、萋萋，茂盛貌也。音此礼切，叶韵。东京赋曰：惠风横被。边让帝台赋曰：惠风如春施。家语，舜曰：南风之薰兮。王肃曰：薰，风至之貌也。论衡曰：甘露味如饴蜜，王者太平则降。郑玄周礼注曰：醴，今甜酒。禁台省中，连闼对廊。直事所繇，典刑所藏。蔼蔼列侍，金蜩齐光。诘朝陪幄，纳言有章。亚以柱後，执法内侍。符节谒者，典玺储吏。膳夫有官，药剂有司。肴醳亦顺时，腠理则治。升贤门内听政闼，向外东入有纳言闼、尚书台。宣明门内升贤门，升贤门外东入有内医署。显阳门内宣明门外，东入最南有谒者台閤，次中央符节台閤，最北御史台閤，三台并别西向。符节台东有丞相诸曹。善曰：魏武集，荀欣等曰：汉制，王所居曰禁中，诸公所居曰省中。淮南子曰：连闼通房，人所安也。直事，若今之当直也。蔡邕独断曰：直事尚书一人，典刑。周礼六典八刑也。建安十八年，始置侍中、中尚书、御史、符节、谒者。金蜩，金蝉。蔡邕独断曰：侍中、常侍皆冠惠文，加貂附蝉。左氏传曰：诘朝将见。杜预曰：诘朝，平旦也。周礼曰：幕人掌幄帟。郑玄曰；王所居之帐也。尚书舜典曰：龙，命汝作纳言。应劭汉书注曰：纳言，如今尚书官，王之喉舌也。毛诗曰：出言有章。汉书音义曰：柱後，以铁为柱，今法冠是。如淳曰：御史冠也。符节掌玺，故云典玺。汉有尚符玺。谒者受事，故曰储吏。汉书，谒者掌赞受事。周礼：膳夫，上士。又曰：医师掌毒药，共医事。郑玄周礼注曰：剂，和也。又礼记注曰：旧醳之酒，谓昔酒也。吕氏春秋：伊尹曰：用新去陈，腠理遂通。高诱曰：腠理，肌脉也。於後则椒鹤文石，永巷壸术。楸梓木兰，次舍甲乙。西南其户，成之匪日。丹青焕炳，特有温室。仪形宇宙，历像贤圣。图以百瑞，綷以藻咏。芒芒终古，此焉则镜。有虞作绘，兹亦等竞。近世王者後宫，以椒房为通称。听政殿後有鸣鹤堂、楸梓坊、木兰坊、文石室，後宫所止也。壸，宫中巷也。术，道也。鸣鹤堂之前，次听政殿之後，东西二坊之中央有温室，中有画像赞。尚书，咎繇荐，舜曰：予欲观古人之象，日月星辰，山龙华蟲，作绘粉米。永巷，掖庭之别名。善曰：列女传曰：姜后待罪永巷。周礼曰：正宫掌宫中次舍。甲乙谓次舍之名，以甲乙纪之也。毛诗曰：筑室百堵，西南其户。又曰：不日成之。藻咏，文藻颂咏也。綷，子对切。芒芒，远貌也。楚辞曰：长无绝兮终古。广雅曰：鉴谓之镜，照也。郑玄论语注曰：绘，画也。 
    “右则疏圃曲池，下畹高堂。兰渚莓莓，石濑汤汤。弱葼系实，轻叶振芳。奔龟跃鱼，有祭吕梁。驰道周屈於果下，延阁胤宇以经营。飞陛方辇而径西，三台列峙以峥嵘。亢阳台於阴基，拟华山之削成。上累栋而重霤，下冰室而沍冥。文昌殿西有铜爵园，园中有鱼池堂皇。班固曰：畹，三十亩也。离骚曰：既滋兰之九畹。石濑，湍也。水激石间，则怒成湍。葼，木之细枝者也。杨雄方阎曰：青、齐、兖、豫之间谓之葼，故传曰：慈母怒子，折葼而笞之，其惠存焉。子红切。系，古计切。庄子曰：吕梁悬水三十仞，流沫三十里，鼋鼍鱼鳖之所不能游也。汉厩旧有乐浪所献果下马，高三尺，以驾辇车。铜爵园西有三台，中央有铜爵台，南则金虎台，北则冰井台，有屋一百一间。金虎台有屋一百九间。冰井台有屋百四十五间，上有冰室。三台与法殿皆阁道相通，直行为径，周行为营。建安十五年作铜雀台。山海经曰：太华之山，削成四方。沍，坚也。春秋左氏传曰：固阴沍寒。善曰：楚辞曰：坐堂伏槛临曲池。曹植责躬诗曰：夕宿兰渚。左氏传曰：原田莓莓。杜预曰：若原田之草莓莓然。莓，莫来反。楚辞曰：石濑兮戋戋。说文曰：祭，察也，千例反。汉书曰：太子不敢绝驰道。应劭曰：天子道也，若今之中道。延，相连延也。淮南子曰：延楼栈道。鲁灵光殿赋注：飞陛，揭孽；方辇，言广也。甘泉赋曰：似紫宫之峥嵘。鲁灵光殿赋曰：榭而高大谓之阳，基在小故曰阴基。周轩中天，丹墀临猋。增构瓘瓘，清尘彯彯。云雀踶甍而矫首，壮翼摛镂於青霄。雷雨窈冥而未半，皦日笼光於绮寮。习步顿以升降，御春服而逍遥。八极可围於寸眸，万物可齐於一朝。丹墀，以丹与蒋离合用涂地也。尔雅曰：扶摇谓之猋。猋，上也，风从下升也。班固西都赋说凤阙曰：上觚稜而栖金雀。凡鸟之栖也，羽翼戢弭，以今揆古，言栖非所睹之形也。张衡西京赋曰：凤翥骞於甍标，感愬风而欲翔。此凤之有定有住，尚向风而无一方，则不宜言愬风也。但鸟跱则形定翼住，飞则敛足绝据，踶则举羽翮用势，若将飞而尚住，故言云雀踶甍而矫首也。踶，音提。王吉传曰：进退步趋以实下。言人不行则膝胫以下虚弱不实也。眸，眸子也。王襃甘泉赋曰：十分未升其一，增惶惧而目眩；若播岸而临坑，登木末以闚泉。杨雄甘泉赋说台曰：鬼魅不能自逮，半长途而下颠。班固西都赋说台曰：攀井幹而未半，目眩转而意迷。舍灵槛而却倚，若颠堕而复稽。张衡西京赋说台曰：将乍往而未半，怵悼栗而竦矜，非都卢之轻蹻，孰能超而究升？此四贤所以说台榭之体，皆危か悚惧，虽轻捷与鬼神，由莫得而自逮也。非夫王公大人，聊以雍容升高，弥望得意之谓也。异乎老子曰若春升台之为乐焉，故引习步顿以实下，称八方之究远，適可以围於径寸之眸子，言其理旷而当情也。庄子有齐物之论。善曰：轩，长廊之有窗也。列子曰：周穆王筑台，号中天台。汉典职仪曰：以丹漆地，故称丹墀。西都赋曰：正殿崔嵬曾构。七发曰：蒙清尘。毛苌诗传曰：壮，健也。摛镂，摛布其彫镂也。说文曰：窈窕，深远也。冥，幽昧也。毛诗曰：有如皦日。西京赋曰：交绮豁以疏寮。论语：曾点曰：春服既成。毛诗曰：於焉逍遥。淮南子曰：八纮之外，乃有八极。赵岐孟子章句曰：眸，目童子也。长涂牟首，豪徼古吊互经。晷漏肃唱，明宵有程。附以兰锜鱼九，宿以禁兵。司卫闲邪，钩陈罔惊。牟者，阁道有说者也。霍光传，说昌邑王辇道牟首，鼓吹歌舞。豪，徼道也。晷漏，漏刻也。善曰：说文曰：晷，景，故曰晷漏。汉书，房中歌曰：肃倡和声。字书，倡，亦唱字也，充向反。程，犹限也。程，与呈通。西京赋曰：武库禁兵，设在兰锜。建安二十二年，初置卫尉。汉书曰：汉尉掌宫门卫屯兵。周易曰：闲邪存其诚。乐汁图曰：钩陈，後宫也。服虔甘泉注曰：紫宫外营钩陈星。於是崇墉濬洫，婴堞带涘。四门■■鱼竭，隆厦重起。凭太清以混成，越埃壒乌害而资始。藐藐标危，亭亭峻趾。临焦原而不怳，谁劲捷而无犭思？与冈岑而永固，非有期乎世祀。阳灵停曜於其表，阴祇濛雾於其里。墉，城也。濬，深也。洫，城沟也。张衡西京赋曰：经城洫。堞，城上女墙也。贾谊曰：翟伐卫，寇侠城堞。涘，厓也。毛诗云：夏屋渠渠。又曰：既成藐藐。尸子曰：莒国有石焦原者，广寻长五十步，临百仞之谿，莒国莫敢近也。有勇以见莒子者，独却行齐踵焉，所以服莒国也。善曰：薛综西京赋注曰：■■，高貌也。鹖冠子曰：上及太清，下及太宁。老子曰：有物混成，先天地生。西都赋曰：轶埃壒之混浊。周易曰：万物资始。王逸楚辞注曰：藐藐，远也。说文曰：标，末也。郑玄礼记注曰：危，栋上也。西京赋曰；状亭亭以苕苕。说文曰：阯，基也。论语曰：慎而无礼则葸。犭思与葸同，思子反。阳灵，天神也。甘泉赋曰：齐乎阳灵之宫。周礼曰：掌地祇之礼也。菀以玄武，陪以幽林。缭了垣开囿，观宇相临。硕果灌丛，围木竦寻。篁筱怀风，蒲陶结阴。回渊漼，积水深。蒹葭■，雚胡官蒻弱森。丹藕凌波而的皪，绿芰泛涛而浸七心潭以心。羽翮颉颃，鳞介浮沈。栖者择木，雊者择音。若咆步交渤澥与姑馀，常鸣鹤而在阴。表清籞，勒虞箴。思国恤，忘从禽。樵苏往而无忌，即鹿纵而匪禁。玄武菀在邺城西，菀中有鱼梁钓台竹园，蒲陶诸果。诗曰：集于灌木。春秋左氏传曰：鸟则择木。又曰：鹿死不择音。皆自得之谓也。雊者，举雉兔之类，不伤其时，况其巨者乎！杨雄曰：勃澥之鸟。淮南子曰：轶鹍鸡於姑馀。易曰：鸣鹤在阴，其子和之。张衡东京赋曰：江池清籞。虞箴，虞人之箴也，事见春秋。其辞曰：芒芒禹迹，画为九州，经启九道。人有寝庙，兽有茂草，各有攸处，德用不扰。在帝夷羿，冒于原兽，忘其国恤，思其麀牡。武不可重，是用不恢于夏家。兽臣司原，敢告仆夫。周易曰：即鹿无虞，往从禽也。孟子，齐宣王问曰：文王之囿方七十里，有诸？孟子对曰：於传有之，曰：若是其大乎？答曰：民犹以为小也。曰：寡人之囿方四十里，民犹以为大，何也？答曰：文王之囿方七十里，刍荛者往焉，雉兔者往焉，与民同之。民以为小，不亦宜乎？臣始至於境，问国之大禁，然後敢入。臣闻郊关之内有囿方四十里，杀其麋鹿者如杀人之罪。则是四十里为阱於国中。民以为大，不亦宜乎？言樵苏往而无忌，即鹿纵而匪禁者，盖同乎周文之德，异乎齐宣之意。善曰：西都赋曰：幽林穹谷。西京赋曰：缭垣绵连。周易曰：硕果不食。庄子曰：见巨木其絜百围。孙子曰：水深则回。说文曰：渊，回水也。毛诗曰：有漼者泉。文子曰：积水成海。说文曰：■，分别也，胡犬反。本草曰：藕，一名水芝。尔雅曰：荷，芙蕖，其根藕。此文云凌波而的皪，即藕为遍名，非唯根矣。的皪，光明也。上林赋曰：的皪江靡。郑玄周礼注曰：陵，芰也。说文曰：白涛，大波也。浸潭，渐渍也，随波之貌。洞箫赋曰：玉液浸潭而承其根。毛苌诗传曰：飞而上曰颉，飞而下曰颃。周礼曰：川泽宜鳞物，坟衍宜介物。郑玄曰：鳞，鱼龙之属。介，龟鳖之属，水居陆生者也。汉书音义，晋灼曰：樵，取薪也；苏，取草也。腜腜坰野，奕奕菑亩。甘荼伊蠢，芒种斯阜。西门溉其前，史起灌其後。墱流十二，同源异口。畜为屯云，泄为行雨。水澍粳古衡稌徒五，陆莳稷黍。黝黝桑柘，油油麻纻。均田画畴，蕃庐错列。姜芋充茂，桃李荫翳音咽，叶韵。家安其所，而服美自悦。邑屋相望武方，而隔逾奕世。腜々，美也。诗云：周原腜々，堇荼如饴。尔雅曰：田一岁曰菑。诗云：薄言采芑，于此菑亩。周官曰：泽草所生，种之芒种。郑司农曰；芒种，稻麦也。今邺下有十二墱天井优，在城西南，分为十二墱。丁邓切。微子麦秀之歌曰：黍苗油油。汉制，列侯、公主田无过三十顷者，其馀各以官次。哀帝时，董贤赐田猥多，王嘉上疏：均田之制，从此隳坏。畴者，界也。埒，畔际也。诗云：中田有庐。孟子曰：五亩之宅，树之以桑。故曰蕃庐错列。老子曰：甘其食，美其服，乐其俗，安其居。邻里相望，鸡犬之声相闻，人至老死不相与往来。善曰：韩诗曰：周原腜腜。莫来反。毛诗曰：奕奕梁山，维禹甸之。贾逵国语曰：阜，长也。河渠书曰：西门豹引漳水溉邺，以富魏之河内。汉书曰：史起为邺令，遂引漳水溉邺，人歌之曰：邺有贤令兮为史公，决漳水兮灌邺旁。终古潟卤兮生稻粱。水陆，谓高下之田也。二渠之利，下则澍生粳稌，高则植立稷黍也。说文曰：澍，时雨，所以澍生万物者也。之树反。方言曰：莳，更也。郭璞曰：谓更种也。时吏切。尔雅曰：黑谓之黝。郭璞曰：黝，黑貌也。声类曰：油油，麻肥也。庄子曰：治邑屋，曷尝不法圣人哉！谢承後汉书曰：王翁位二千石，奕世相袭。 
    “内则街冲辐輳，朱阙结隅。石杠飞梁，出控漳渠。疏通沟以滨路，罗青槐以荫涂。比沧浪平而可濯，方步朓以占而有逾。习习冠盖，莘莘所巾蒸徒。斑白不提，行旅让衢。设官分职，营处署居。夹之以府寺，班之以里闾。邺城内诸街，有赤阙黑阙正当东西南北城门，最是其通街也。石窦桥在宫东，其水流入南北里。尔雅曰：石杠谓之倚。郭璞曰：石桥，音江。疏，通也。魏武帝时堰漳水，在邺西十里，名曰漳渠堰。东入邺城，经宫中东出，南北二沟夹道，东行出城，所经石窦者也。楚辞曰：沧浪之水清，可以濯吾缨。善曰：杜预左氏传注曰：冲，交道也，齿容反。文子曰：群臣辐凑。李尤德阳殿赋曰：朱阙岩岩。晋灼汉书注曰：飞梁，浮道之桥。小雅曰：控，引也。步朓，长廊也。楚辞曰：曲屋步朓宜扰畜。上林赋曰：步朓周流，长途中宿。蔡雍胡忆碑曰：祁祁我君，习习冠盖。毛苌诗传曰：莘莘，众多也。礼记曰：斑白者不提挈。郑玄曰：杂色曰斑。家语曰：虞、芮二国争田，入文王境，行者让路。周礼曰：设官分职，以为民极。小雅曰：班，次也。其府寺则位副三事，官逾六卿。奉常之号，大理之名。厦屋一揆，华屏齐荣。肃肃阶■，重门再扃。师尹爰止。毗代作桢。当司马门南出，道西最北东向相国府，第二南行御史大夫府，第三少府卿寺。道东最北奉常寺，次南大农寺。出东掖门正东，道南西头太仆卿寺，次中尉寺。出东掖门，宫东北行北城下，东入大理寺。宫内大社西郎中令府。城南有五营。魏武帝为魏王时，太常号奉常，廷尉号大理。建安十八年，始置侍中、尚书、御史、符节、谒者、郎中令、太仆、大理、大农、少府、中尉。二十一年，大理锺繇为相国，始置太常宗正。二十二年，以军师华歆为御史大夫。初置卫尉时，武帝为魏王，置相国、御史大夫，故云位副三事。置卿近九，故曰官逾六卿。善曰：毛诗曰：三事大夫，莫肯夙夜。夏屋，已见上注。郑玄礼记注曰：画，华也。尔雅曰：屏谓之树。郑玄礼记注曰：荣，屋翼也。尔雅曰：两阶间曰■，许亮反。周易曰：重门击柝。说文曰：扃，门之关也。毛诗曰：赫赫师尹。毛苌曰：太师，周之三公也。尹氏为太师。毛诗曰：天子是毗。又曰：王国克生，维周之桢。毛苌曰：桢，幹也。其闾阎则长寿吉阳，永平思忠。亦有戚里，寘宫之东。闬出长者，巷苞诸公。都护之堂，殿居绮窗。舆骑朝猥，蹀危攵其中。长寿、吉阳、永平、思忠，四里名也。长寿、吉阳二里在宫东，中当石窦。吉阳南入，长寿北入，皆贵里。都护者，将军曹渊也。汉书万石君传曰：徙其家长安戚里，以姊为美人故。善曰：古诗云：交疏结绮窗。广雅曰：猥，众也，乌罪反。声类曰：蹀，蹑也，徒协反。说文曰：危攵，区也，丘知反。营客馆以周坊，<食芳>宾侣之所集。玮丰楼之闬闳，起建安而首立。葺墙幂室，房庑杂袭。剞居绮劂罔掇，匠■积习。广成之传无以畴，街之邸不能及。邺城南有都亭，城东亦有都道，北有大邸，起楼门临道，建安中所立也。古者重客馆，故举年号也。春秋左传曰：高其闬闳，缮完葺墙，以待宾客。圬人以时幂馆宫室。子产曰：侨闻文公之为盟主也，宫室卑埤，以崇大诸侯之馆，馆如公寝。尔雅曰：闳，巷门也。一曰：闳，门中所从出入也。葺，覆也。圬人，涂人也。幂，墁也。馆宫室，诸侯传也。史记，蔺相如奉璧西入秦，秦舍相如广城传。善曰：说文曰：庑，堂下周屋也。许慎淮南子注曰：剞劂。曲刀也。劂，九月反。郑玄论语注曰：辍，止。掇，古字通。张晏汉书注曰：畴，等也。汉书曰：郅支首悬街蛮夷邸间。晋灼曰：黄图，在长安城内也。廓三市而开廛，籍平逵而九达。班列肆以兼罗，设阛阓以襟带。济有无之常偏，距日中而毕会。抗旗亭之峣薛五结，侈所<兆见>之博大。周礼，大市，日■而市；朝市，朝时而市；夕市，日夕而市。此三市之谓也。达，已见上章。传曰：达市在达之上。易曰：日中为市，致天下之人，聚天下之货，交易而退，各得其所。善曰：有无，谓货物之多少也。二者常偏，此能济之也。孟子曰：古之为市也，以其所有，易其所无。西京赋注曰：旗亭，市楼也。峣■，高峻之貌。尔雅曰：<兆见>，视也，他吊反。百隧毂击，连轸万贯，凭轼捶马，袖幕纷半。壹八方而混同，极风采之异观。质剂子遗平而交易，刀布贸而无算。轼，车横覆膝，人所凭也。周官曰：听卖买以质剂。又曰：以质剂结信而止讼。郑玄曰：质剂，谓两书一札而别之也，若今下手书，保物要还矣。质，大贾也。剂，小贾也。刀布，钱刀之谓。荀卿书曰：省刀布之敛。善曰：西京赋曰：俯察百隧。史记，苏秦曰：临菑之涂，车毂击，人肩摩，连衽成帷，举袂成幕。左传曰：楚子玉谓晋侯曰：君凭轼而观之。说文曰：捶，击也。河图龙文曰：八方归德。淮南子曰：采俗者，所以一群生之短脩，明九夷之风采。高诱曰：风，俗。采，事也。财以工化，贿以商通。难得之货，此则弗容。器周用而长务，物背窳而就攻。不鬻邪而豫贾古，著驯风之醇醲。周官曰：百工饬货八材，商贾阜通货贿。汉书货殖传曰：桓、文之後，礼义大坏，上下相冒，於是商通难得之货，工作无用之器。攻者，坚也。诗曰：我车既攻。通物曰商，居卖曰贾。礼记王制曰：器用不中度，不鬻於市；布帛精粗不中数，幅广狭不中量，不鬻於市；奸色乱正色，不鬻於市；禽兽鱼鳖不中杀，不鬻於市。此皆不鬻邪之义。史记曰：子产治郑，不鬻贾。周官曰：平肆展成。郑玄曰：展，整也。成，平也。市者使定物贾，防诳豫也。善曰：广雅曰：财，货也。财与材古字通。尔雅曰：贿，财也。广雅曰：长，常也。言常习之。史记曰：舜居河滨，器不苦窳。晋灼曰：窳，病也，馀乳反。淮南子曰：黄帝治天下，市不豫贾。周易曰：驯致其道。仲长子昌言曰：淑清穆和之风既宣，醇醲之化既浃。孔安国尚书传曰：醇，粹也。说文曰：醲，厚酒也，女龙切。优渥，然以酒之醲以喻政厚也。白藏平之藏去，富有无隄。同赈大内，控引世资，賨幏积墆，琛币充牣仞。关石之所和钧，财赋之所厎慎。燕弧盈库而委劲，冀马填厩救而駔骏。白藏库在西城下，有屋一百七十四间。尔雅曰：秋为白藏，因以为名也。大内，京邑都内宝藏也。汉书，淮南王安上疏曰：越人贡财之奉，不输大内。食货志曰：或墆财。夏书曰：关石和钧，王府则有。此夏之逸书。禹贡曰：庶土交正，厎慎财赋，咸则三壤。邺城西下有乘黄厩。燕，幽州也。弧，弓也。尔雅曰：北方之美者，有幽都之筋角焉。春秋左传曰：冀之北土，马之所生。善曰：周易曰：富有之谓大业。汉书，东方朔曰：不足以危无隄之舆。苏林曰：隄，限也。尔雅曰：赈，富也。风俗通曰：槃瓠之後，输布一匹二丈，是谓賨布。廪君之巴氏，出幏布八丈。賨，在宗反。幏音稼。墆音滞。贾逵国语注曰：关，通也。郑玄仪礼注曰：和，调也。孔安国尚书传曰：金铁曰石，供民器用，通之使和平。子虚赋曰：充仞其中。说文曰：駔，壮马也，子朗反。 
    “至乎勍敌纠纷，庶土罔宁。圣武兴言，将曜威灵。介胄重袭，旍旗跃茎。弓珧以焦解檠巨景，矛鋋飘英。三属之甲，缦莫韩胡之缨。控弦简发，妙拟更平嬴。建安十九年五月，立魏公，位诸侯王上，赤绂，远游冠。二十一年，进爵为王。二十二年，得设天子旍旗，出警入跸，赐朱冠，冕十二旒，金根车，驾六马，建太常，设五时副车。尔雅曰：弓以蜃者谓之珧。蜃，骨也。檠，弓柙也。诗云：二矛重英。汉书刑法志曰：魏氏武卒，衣三属之甲。赵惠文王好剑，剑士夹门而客者三千人。赵太子悝谓庄周曰：吾王所见剑士，皆蓬头突鬓，垂冠缦胡之缨，短後之衣，瞋目而语难者，王乃悦之。战国策，更嬴谓魏王曰：臣能虚发而下雁。魏王曰：然则射可至於此乎？更嬴曰：可。有雁从南方来，更嬴虚发而雁下。善曰：左氏传曰：子鱼曰：勍敌之人，隘而不成列。杜预曰：勍，强也。尚书曰：庶土交正。毛诗曰：庶士有揭。又曰：兴言出宿。长杨赋曰：以露威灵。金匮曰：良弓非勍檠不张。说文曰：鋋，小矛。史记曰：冒顿自立为单于，控弦之士三十万。班固汉书李广述曰：控弦贯石，威动北邻。尔雅曰：简，择也。谓择处而发也。齐被练而銛息廉戈，袭偏裻以讠贵会列。毕出征而中律，执奇正以四伐。硕画精通，目无匪制。推锋积纪，铓气弥锐。三接三捷，既昼亦月。剋翦方命，吞灭咆白交烋虚交。云撤叛换，席卷虔刘。祲子皮威八纮，荒阻率由。洗兵海岛，刷马江洲。振旅甸甸，反旆悠悠。凯归同饮，疏爵普畴。朝无刓五官印，国无费留。春秋左传曰：被练三千。马融曰：练为甲裘。史记，苏代曰：强弩在前，銛戈在後。司马法曰：师多则讠贵。孙武曰：奇正还相生，若环之无端。庄子曰：庖丁为文惠君屠牛，手之所触，莫不中音，合於桑林之舞。文君曰：善哉技！庖丁对曰：臣好者道，进乎技矣。臣始解牛时，所见无非牛者。三年之後，未尝见全牛也。今臣以神遇而不以目视也。良庖岁更刀，割也；族庖月更刀，折也。今臣刀十九年矣，所解数千牛也。而刀刃若新发於硎。若彼节者有间，而刀刃者无厚；以无厚入有间，恢乎其於游刃必有馀地矣。文君曰：善。吾闻丁之言，得养生焉。一纪，十二年。推锋积纪，谓魏武帝从初平元年起兵，至建安二十五年，军无不克，抑亦庖丁用刀十九年之义也。孙武曰：避其锐气。谓锐气之利甚於锋刃也。易曰：晋，康侯用锡马蕃庶，昼日三接。诗云：一月三捷。既昼亦月者，盖取其频繁之数，或日或月也。方命，放弃王命也。尚书曰：咈哉方命。克翦方命者，谓始起兵诛董卓之首乱汉室也。咆烋，犹咆哮也，自矜健之貌也。诗云：咆烋于中国。吞灭咆烋者，剋默韩暹、杨奉之专用王命也。叛换，犹恣睢也。汉书曰：项氏叛换。云撤换叛者，谓讨破袁绍，犹胜项羽也。虔刘，杀也。春秋左传，吕相绝秦曰：虔刘我边陲。席卷虔刘者，谓擒吕布於徐州，剋袁术於扬州，平韩约、马超於雍州，降刘表於荆州之属也。祲威八纮、荒阻率由者，谓北羁单于于白屋，东怀孙权於吴会，西摄刘备於巴蜀也。刷，小尝也。司马相如梨赋曰：唰嗽其浆。史记，苏秦曰：甸甸殷殷，若三军之众。穀梁传曰：入曰振旅，兵事以严终也。春秋左传曰：凡公行，告於宗庙，反行饮至。汉书曰：疏爵而贵之。疏爵普畴，畴其爵邑者。刓印，印角刓也。韩信传曰：项王有功当封爵，印刓忍不能与。孙子兵法曰：战胜而不脩其赏者凶，命曰费留。善曰：国语曰：公使申生伐东山。韦昭注曰：东山，皋落氏也。衣之偏裻之衣。韦昭注曰：裻在中，左右异，故曰偏裻，音督。说文曰：讠贵列，中止也。然讠贵列，或止或列。周易曰：师出以律。汉书，杨雄上疏曰：石画之臣甚众。史记曰：秦穆公与晋惠公战於韩地，秦人见穆公窘，亦皆推锋争死。尚书曰：方命圮族。感精符曰：楚图宋，更相吞灭。春秋推诚图曰：诸侯冰散席卷，各争恣妄。西都赋曰：祲威盛容。淮南子曰：八泽之外，乃有八纮。尚书曰：率由典常，以藩王室。魏武兵接要曰：大将将行，雨濡衣冠，是谓洗兵。刷，犹饮也，所劣切。刘劭七华曰：漱马河源，游目昆仑。苍颉篇曰：甸甸，众车声也，呼萌切。今为甸字，音田。毛诗曰：悠悠旆旍。魏武孙子注曰：赏不以时，但留费也。 
    “丧乱既弭而能宴，武人归兽而去战。萧斧戢柯以柙刃，虹旍摄麾以就卷。斟洪范，酌典宪。观所恒，通其变。上垂拱而司契，下缘督而自劝。道来斯贵，利往则贱。囹圄寂寥，京庾流衍。尚书曰：往伐归兽。桓谭新论，雍门周说孟尝君曰：以强秦之势伐弱燕，譬犹摩萧斧以伐朝菌也。马融广成颂曰：建雄虹之长旍。洪范，箕子陈政术之篇也。易曰：观其所恒，而天地万物之情可见矣。又曰：通其变，使人不倦。老子曰：圣人执左契而不责於人，有德司契，无德司彻。善曰：毛诗曰：丧乱既平，周公摄政，弘化弭乱。司马法曰：以战去战，虽战可也。柙，胡甲反。尚书曰：垂拱而天下治。庄子曰：缘督以为经，可以保身，可以全生。司马彪曰：缘，顺也。督，中也。顺守道中，以为常也。礼记曰：仲春省囹圄。文子曰：法宽刑缓，囹圄空虚。毛诗曰：曾孙之庾，如坻如京。郑玄曰：庾，露积穀也。於时东鳀即序，西倾顺轨。荆南怀憓惠，朔北思韪伟。绵绵迥涂，骤山骤水。襁负赆贽，重译贡篚。髽首之豪，鐻耳之杰。服其荒服。敛衽而审魏阙。置酒文昌，高张宿设。其夜未遽，庭燎晢々。有客祁祁，载华载裔入声，协韵。岌岌冠縰所绮，累累辫发。清酤户如济，浊醪如河。冻醴流澌，温酎跃波。丰肴衍衍，行庖皤皤。愔愔醧一据宴，酣湑无譁呼瓜反。地理志曰：会稽海外，有东鳀人，分为二十馀国，以岁时献见。尚书禹贡曰：织皮西倾，因桓是来。织皮，西戎国也。憓，顺也。司马相如封禅书曰：义征不憓。淮南子曰：三苗髽首。赆，礼贽也。周官曰：九州之外，谓之藩国，世一见，各以其所贵宝为贽。孟子曰：将有远行，行者必以赆。苍颉篇曰：赆，财货也。建安二十一年，匈奴南单于呼韩厨泉将其名王大人来朝，待以客礼。张衡南都赋曰：九酝甘醴，十旬兼清。苏秦曰：齐有清济浊河。楚辞小招魂曰：挫糟冻饮酎清凉。王逸曰：冻，冷也。酎，三重酿醇酒也。韩诗云：宾尔笾豆，饮酒之醧。能者饮，不能者已，谓之醧。许氏曰：醧，酒美也。善曰：尚书曰：西戎即序。尸子曰：荆者非无东西也，而谓之南，其南者多也。杜预左氏传注曰：韪，是也。论语曰：襁负其子。博物志曰：织缕为之，以约小儿於背上。尚书曰：厥贡漆丝，厥篚织文。山海经曰：青要之山，■武罗司之，穿耳以鐻。郭璞曰：鐻，金银之器名。■，音神。鐻，音渠。汉书曰：高张四县。晋灼曰：乐四县也。周礼曰：凡乐事宿县。毛诗曰：夜未央。郑玄曰：未渠央也。毛诗曰；庭燎{折日}々。又曰：采繁祁祁。楚辞曰：高余冠之岌岌。郑玄礼记注曰：纚，今之帻也。纚与縰同。汉书曰：诸侯累累从楚。又，终军曰：解辫发，削左衽。毛诗曰：既载清酤。说文曰：澌，流冰也。周易曰：鸿渐于磐，饮食衎衎。王肃曰：衎衎，宽饶之貌也。皤皤，丰多貌也。韩诗曰：愔愔夜饮。薛君曰：愔愔，和悦之貌也。孔安国尚书传曰：乐酒曰酣。毛诗曰：迨我暇矣，饮此湑矣。毛诗曰：湑，莤也。郑玄曰：沛，莤之也。一曰：湑，乐也。醧，乙据反。延广乐，奏九成。冠韶夏，冒六茎。傮响起，疑震霆。天宇骇，地庐惊。亿若大帝之所兴作，二嬴之所曾聆。善曰：贾逵国语注曰：延，陈也。尚书曰：箫韶九成，凤凰来仪。乐动声仪曰：帝喾乐曰六英，帝颛顼曰五茎，舜曰大韶，禹曰大夏。宋衷曰：六英，能为天地四时六合也。五茎，能为五行之道，立根本也。汉书曰：颛顼作六茎。夏，大承二帝也。韶，继尧也。傮与曹古字通。西京赋曰：大帝说秦穆公而觐之，飨以钧天广乐。史记曰：赵简子病，扁鹊视之曰：昔秦穆公尝如此，七日而寤。寤之日，告公孙支曰：我之帝所甚乐。帝告我晋国且大乱。今主君之疾与之同。二日，简子寤曰：我之帝所甚乐，与百神游於钧天，广乐九奏万舞，不类三代之乐。又曰：赵氏之先，与秦同祖。然则秦、赵同姓，故曰二嬴也。博雅曰：聆，听也。金石丝竹之恒韵，匏土革木之常调。干戚羽旄之饰好去，清讴微吟之要妙。世业之所日用，耳目之所闻觉。杂糅纷错，兼该泛博。鞮鞻所掌之音，韎迈昧任而金禁金之曲。以娱四夷之君，以睦八荒之俗。鞮鞻，周掌乐官名也。周官，鞮鞻氏掌四夷之乐与其声歌。韩诗内传曰：王者舞六代之乐，舞四夷之乐，大德广之所及。善曰：周礼曰：播之以八音：金、石、土、革、丝、木、匏、竹。礼记□曰：干戚羽旄谓之乐。郑玄曰：干，盾也。戚，斧也。武舞所执。羽，翟羽也。旄，旄牛尾。文舞所执。魏文帝乐府曰：短歌微吟不能长。孔丛子曰：世业不替。周易曰：百姓日用而不知。郑玄周礼注曰：鞮鞻，四夷舞者屝也。鞮，都泥反。鞻，俱具反。毛苌诗传曰：东夷之乐曰韎。孝经钩命决曰：东夷曰昧，南夷曰任，西夷之乐曰株离，北夷之乐曰禁。然韎、昧皆东夷之乐，而重用之，疑误也。甘泉赋曰：八荒协兮万国谐。 
    “既苗既狩，爰游爰豫。藉田以礼动，大阅以义举。备法驾，理秋御。显文武之壮观，迈梁驺之所著。夏猎曰苗，冬猎曰狩。建安二十一年三月，魏武帝亲耕藉田于邺城东。建安二十二年十月甲午，治兵，上亲执金鼓，以诏进退。大阅，讲武也。鲁诗传曰：古有梁驺。梁驺，天子猎之田曲也。善曰：孟子，夏谚曰：吾王不游，吾何以休？吾王不豫，吾何以助？一游一豫，为诸侯度。礼记曰：天子为藉田千亩。公羊传曰：大阅者何？简车马也。蔡邕独断曰：天子有法驾。庄子曰：尹需学御三年而无所得，夜梦受秋驾於其师。明日往朝其师，其师望而谓之曰：吾非独爱道也，恐子之未可与也。今将教子以秋驾。司马彪曰：秋驾，法驾也。史记曰：此天下之壮观也。林不槎枿，泽不伐夭。斧斨以时，罾■以道。德连木理，仁挺芝草。皓兽为之育薮，丹鱼为之生沼。矞云翔龙，泽马亍阜。山图其石，川形其宝。莫黑匪乌，三趾而来仪。莫赤匪狐，九尾而自扰。嘉颖离合以，醴泉涌流而浩浩。显祯祥以曲成，固触物而兼造。盖亦明灵之所酬酢，休徵之所伟兆。草木未成曰夭。斨，方銎斧也。诗曰：取彼斧斨，以伐远扬。延康元年，木连理，芝草生於乐平郡，白鹿白獐见於郡国，赤鱼见於太原郡。黄初元年十一月，黄龙高四五丈，出云中。张口正赤。矞云者，外赤内青也。杨雄太玄经曰：紫霓矞云。泽马见於上党郡。瑞石灵图出於张掖之柳谷，始见於建安，形成於黄初，文备於大和，周围七寻，中高一仞，旁厚一里，苍质素章，龙马凤凰仙人之象，粲然盛著，是以有魏诗云鸟之书。黄初二年，醴泉出，河内郡玉璧一枚。延康元年，三足乌、九尾狐见於郡国，嘉禾生，醴泉出。易曰：显道而神德行。是故可与酬酢，可与佑神矣。宾主俱饮，主人先举，名曰酬。客酌主人酒，名曰酢。酢者，报也。行道德，宇神明，而祥瑞皆至。此盖明灵感应之理，其与人事交报之义也，故曰盖亦明灵酬酢也。善曰：国语，里革曰：山不槎蘖，泽不伐夭。槎，士雅切。枿，五割切。夭，乌老切。斨，七羊切。罾，子能切。文子曰：鹰隼未击，罗罔不得张谷；草木未落，斤斧不得入山林。孝经援神契曰：德至草木，则木连理。古瑞命记曰：王者慈仁，则芝草生。说文曰：亍，步也，丑赤反。毛诗曰：莫赤匪狐，莫黑匪乌。尚书曰：凤凰来仪。应劭汉书曰：扰，音扰，驯也。说文曰：颖，穗也。，茂盛貌，子本切。苍颉篇曰：祯，善也。周易曰：曲成万物而不遗。尚书，有休徵。孔安国曰：序美行之验也。说文曰：伟，大也。 
    “旼々率土，迁善罔匮。沐浴福应，宅心醰徒南粹。馀粮栖亩而弗收，颂声载路而洋溢。河洛开奥，符命用出。翩翩黄鸟，衔书来讯叶韵，音悉。人谋所尊，鬼谋所秩。刘宗委驭，巽其神器。闚玉策於金縢，案图■於石室。考历数之所在，察五德之所莅。量寸旬，涓吉日。陟中坛，即帝位。改正朔，易服色。继绝世，脩废职。徽帜以变，器械以革。显仁翌明，藏用玄默。菲言厚行，陶化染学。雠校篆籀，篇章毕觌。优贤著於扬历，匪孽形於亲戚。河、洛开奥，河出图，洛出书也。黄初元年，黄鸟衔丹书，昼见河尚台。易曰：人谋鬼谋，百姓与能。玉策，玉牒也。尚书曰：纳策于金縢。縢，缄也。杨雄遗刘歆书曰：得观书於石室。莅，临也。诗曰：方叔莅止。司马法曰：明不宝咫尺之玉，而爱寸阴之旬。旬，时也。礼记曰：圣人南面而治天下，改正朔，易服色，殊徽号，异器械。易曰：显诸仁，藏诸用。雠校，所为雠校者也。魏文帝好书，作皇览，诸文章辞藻，多奏御，故曰雠校。尚书盘庚曰：优贤扬历。历，试也。善曰：封禅书曰：旼旼穆穆。周易曰：君子见善则迁，有过必改。史记，太史公曰：成王作颂，沐浴膏泽。尚书曰：宅山阜猥积。醰，美也。广雅曰：粹，纯也。淮南子曰：昔容成之时，置馀粮於亩首。蔡雍胡广碑曰：馀粮栖于<亩犬>亩。公羊传曰：古者什一而籍，而颂声作矣。毛诗曰：厥声载路。毛苌曰：路，大也。七略曰：邹子有终始五德，从所不胜，木德继之，金德次之，火德次之，水德次之。魏志曰：文帝讳丕，字子桓，武帝太子，为魏王。汉帝以众望在魏，遂禅位，乃为坛於繁阳。王升坛即阼，改元为黄初。尚书曰：将逊于位。逊与巽同。涓，择也，古玄切。淮南子曰：君人之道，俨然玄墨。马融论语注曰；菲，薄也。论语曰：君子薄於言而厚於行。风俗通曰：案刘向别录，雠校，一人读书，校其上下得缪误，为校；一人持本，一人读书，若怨家相对。汉书音义曰：周宣王太史大篆也。籀，音胄。汉书，晁错曰：今陛下不孽诸侯。应劭曰：接之以礼，不以庶孽畜之也。本枝别幹，蕃屏皇家。勇若任城，才若东阿。抗旍则威噞秋霜，摛翰则华纵春葩。英喆知列雄豪，佐命帝室。相兼二八，将猛四七。赫赫震震，开务有谧。故令斯民睹泰阶之平，可比屋而为一。建安二十三年，代郡乌丸反，魏武帝以鄢陵侯彰为北中郎将，行骁骑将军。入涿郡界，叛胡数千骑卒至，彰唯有步卒千人，骑数百疋，身自搏战，追胡，大破之，斩首五千馀级。二八者，八元八凯也。四七者，汉光武二十八将也。黄帝泰阶六符经曰：泰阶者，天之三阶也。上阶，上星为天子，下星为女主。中阶，上星为诸侯三公，下星为卿大夫。下阶，上星为元士，下星为庶人。三阶平，则阴阳和，风雨时，岁大登，民人息，天下平，是谓太平。善曰：毛诗曰：本支百世。说文曰：幹，本也。左氏传，富辰曰：封建懿亲，以蕃屏周。蔡邕述行赋曰：皇家赫而天居。彰後为任城王，植为东阿王。汉书，终军曰：骠骑抗旌，昆耶左衽。噞，犹猛也，鱼赡反。荀悦申鉴曰：人主怒如秋霜。答宾戏曰：摛藻如春华。易乾凿度曰：代者赤兑黄佐命。应劭汉官仪曰：帝室，犹古言王室。毛诗曰：赫赫师尹。周易曰：夫易开物成务。尔雅曰：谧，静也，音密。尚书大传曰：周人可比屋而封。 
    “算祀有纪，天禄有终。传业禅祚，高谢万邦。皇恩绰矣，帝德冲矣。让其天下，臣至公矣。荣操行之独得，超百王之庸庸。追亘卷领与结绳，睠留重华而比踪。尊卢赫胥，羲农有熊。虽自以为道，洪化以为隆。世笃玄同，奚遽不能与之踵武而齐其风？淮南子曰：古者有督而卷领以王天下，其为德，生而不杀。庄周曰；昔者轩辕氏、赫胥氏、尊卢氏、虙戏、神农氏，当是时，人结绳而用之。若此之时，则至治也。黄帝一号有熊氏。踵，继也。武，迹也。楚辞曰：及前王踵之武。善曰：幽通赋曰：旦算祀于契龟。音义曰：算，数也。尚书曰：天禄永终。王逸楚辞注曰：谢，去也。西京赋曰：皇恩溥。尚书曰：帝德广运。老子曰：大满若冲。字书曰：冲，虚也。魏志曰：陈留王奂即皇帝位，後禅位于晋嗣王。魏世谱曰：魏封帝为陈留王。臣至公，谓帝为臣於晋，至公之道也。仲长子昌言曰：人主临之以至公。司马相如吊二世文曰：操行之不得。班固曰：汉承百王之弊。冯衍显志赋曰：非庸庸之所识。庸，谓凡常无奇异也。史记曰：舜字重华。高诱淮南子注曰：隆，盛也。老子曰：知者不言，言者不知，是谓玄同。韩子曰：虽厚爱之，奚遽不乱。是故料聊其建国，析其法度。谘其考室，议其举厝。复之而无斁，申之而有裕。非疏粝鲁葛之士所能精，非鄙俚之言所能具。诗云：斯干，宣王考室也。疏粝，粗也。韩非曰：粝粮之饮，黎藿之羹。斁，厌也。汉书司马迁传曰：质而不俚。俚，鄙也。善曰：说文曰：析，量也。尔雅曰：谘，谋也。陈琳檄吴将校曰；岂轻举厝也哉！毛诗曰：无斁於人斯。又曰：绰绰有裕。 
    “至於山川之倬诡，物产之魁殊。或名奇而见称，或实异而可书。生生之所常厚，洵美之所不渝。其中则有鸳鸯交谷，虎涧龙山。掘鲤之淀，盖节之渊。嬛嬛精卫，衔木偿怨。常山平干，钜鹿河间。列真非一，往往出焉。昌容练色，犊配眉连。玄俗无影，木羽偶仙。琴高沈水而不濡，时乘赤鲤而周旋。师门使火以验术，故将去而林燔。老子曰：人之轻死，以其生生之厚也。谓適生生之情以自厚也。鸳鸯水在南和县西。交谷水在邺南。虎涧在邺西南。龙山在广平沙县。掘鲤淀在河间莫县之西。淀者，如渊而浅也。盖节渊在平原鬲县北。山海经曰：发鸠之山有鸟，状如乌，文首，白喙，赤足，名曰精卫。赤帝之女，名曰女娃。女娃游於海，溺而不反。精卫常取西山之木石，以堙东海焉。列真，谓列仙也。列仙传，昌容者，常山道人也，自称殷王女。食蓬累根二百馀年，而颜色如年二十人。故曰鍊色。犊子者，邺人也。时壮时老，时好时丑，乃知其仙人也。阳都女者，生而连眉，耳细而长，众以为异，俗皆言此天人也。会犊子来过都女，都女悦之，遂留相奉待，出门共牵犊耳而走，莫能追之。玄俗者，自言河间人也。饵巴豆云英，卖药於市，七丸一钱，治百病。王病痴，服药，用下十馀头。王家老舍人自言，父甘见俗，俗形无影。王呼俗著日中，实无影。河间，故赵也，文帝三年以为国。木羽者，钜鹿南和人也。母贫贱，常助产妇，儿生，自下唼母，母大怖。暮，梦见大冠赤帻守儿，言此儿司命君也，当报汝恩，使子与木羽俱仙。母阴信识之，後儿生，字之为木羽。儿至年十五，夜有车马来迎之，呼：木羽木羽，为我御来。遂俱去。琴高者，赵人也。浮游冀州二百馀年，後辞入碣水中，取龙子，与诸弟子期。期日皆絜齐待於傍，设屋祠，果乘赤鲤来，出坐祠中。留一月，复入水去。师门者，啸父弟子，亦能使火，为孔甲龙师。孔甲不能修其心意，杀而埋之外野。一旦，风雨迎之，讫，则山木皆燔。孔甲祠而祷之，未还而道死。啸父，冀州人也，在曲周市上。曲周属广平郡，汉武帝征和二年，尝为平干国，故曰常山平干也。师门者，本啸父弟子，故附冀州。善曰：广雅曰：倬，绝也。薛综西京赋注曰：诡，异也。王逸楚辞注曰：魁，大也。郑玄周礼注曰：生，犹养也。刘瓛周易义曰：自无出有曰生。毛诗曰：洵美且仁。郑玄曰：洵，信也。毛诗曰：舍命不渝。毛苌曰：渝，变也。淀，音殿。说文曰：嬛，亦翅字。翼，翅也，叔豉切，今音祇。嬛，飞貌。冯衍爵铭曰：寿配列真。刘歆移曰：天下众书，往往颇出。左传，太史克曰：奉以周旋。易阳壮容，卫之稚质。邯郸鵕步，赵之鸣瑟。真定之梨，故安之栗。醇酎中山，流湎千日。淇洹之笋，信都之枣。雍丘之粱，清流之稻。锦绣襄邑，罗绮朝歌。绵纊房子，缣裛清河。若此之属，繁富夥祸够古侯。非可单究，是以抑而未罄也。枚乘兔园赋曰：易阳之容。淮南子曰：蔡之幼女，卫之稚质。史迁记曰：赵中山鼓鸣瑟，趾跃鵕。真定属中山郡，出御梨。故安属范阳，出御栗。杨雄幽州箴曰：荡荡幽州，惟冀之别。禹贡无幽州，故安今见属中山郡。中山出好酎酒，其俗传云：昔有人曰玄石者，从中山酒家酤酒，酒家与之千日之酒，语其节度，比归数百里可至於醉。如其言饮之，至家而醉。其家不知其醉，以为死也，棺敛而葬之。中山酒家计向千日，忆曰：玄石前来酤酒，其醉向解也。遂往问其邻人，曰：玄石死来三年，服已阕矣。於是与其家至玄石冢上，掘而开其棺，玄石於是醉始解，起於棺中。其俗语曰：玄石饮酒，一醉千日。信都属安平，出御枣。雍丘属陈留也。地理志曰：魏，参之分野，南有陈留。桓斌曰：雍丘之粮。清流邺西，出御稻。襄邑属陈留，旧有服官。中都赋曰：朝歌罗绮。又，房子出御绵。清河出缣裛。清河一名甘陵也。善曰：汉书音义，臣瓒曰；跕为鵕。跕，都牒反。鵕，所解反。薛君韩诗章句曰：均众谓之流，闭门不出容谓之湎。淇园，已见上文。杜预左氏传注曰：水出洹汲郡。汲，即卫地也。洹或为园。洹，音垣。孔安国尚书传曰：纊，细绵。广雅曰：裛，绢也。广雅曰：够，多也。盖比物以错辞，述清都之闲丽。虽选言以简章，徒九复而遗旨。览大易与春秋，判殊隐而一致。末上林之隤墙，本前脩以作系胡计切。逸诗：九变复贯，知言之选。择来比物，谓属变而还复旧贯，则知言之选，择来比物错辞，物土之叙也。屈原远游曰：造旬始，观清都。言虽选言简章，徒至九复，而犹遗其精旨也。春秋推见以至隐，易本隐以之显，所言虽殊，其合德一也。故曰末上林之隤墙，本前脩以作系也。前脩，谓前贤也。离骚，攓吾法夫前脩。司马相如上林赋曰：颓墙填巉，使山泽之人得至。杨雄羽猎赋後曰：放雉兔，收罝罘，与百姓共之。乱者，理也。传曰：有乱臣十人。此皆二赋以其後居正之义，理其前过甚之事也。张衡东京赋曰：相如壮上林之观，杨雄骋羽猎之辞，虽系以隤墙填巉，乱以收其罝罘，卒无补於风规。盖易有系辞之义，而以本於前脩以为系胤之意也。系者，胤也。且易之系，述而辨，至於相如初壮上林之观，後说隤墙之事，首尾相劘，非本系辞之流也。而张衡云系以隤墙，谓为系辞同音，於义有未安焉。诸文赋之後乱者，与本绝。於隤墙、收罝罘，虽不与本文绝义，张氏同诸系辞之别，可知也。善曰：韩子曰：连类比物。列子曰：周穆王暨及化人之宫，王以为清都紫微。班固汉书司马相如赞文曰：推见至隐。言大易、春秋隐显殊而合德若一，故观览而法则之。上林则颓墙填巉，虽本前修而作系，所谓劝百而讽一，故轻末而鄙赋。 
    “其军容弗犯，信其果毅。纠华绥戎，以戴公室。元勋配管敬之绩，歌锺析邦君之肆。则魏绛之贤有令闻也。国语曰：郑伯纳女乐二八，歌钟二肆。公锡魏绛女乐一八，歌锺一肆，曰：子教寡人和戎狄而政诸华，於今八年，七合诸侯，寡人无不得志，与子共之。管敬仲相桓公九合诸侯，魏绛辅晋悼公七合诸侯，故谓之元勋配管敬之绩也。悼公得二肆而赐魏绛一肆，故诸侯歌锺析邦君之肆也。善曰：司马法曰：古者国容不入军，军容不入国。礼记曰：介胄有不可犯。郑玄礼记注曰：信，读如屈伸之伸，假借字也。左氏传，君子曰：杀敌为果，致果为毅。班固汉书述曰：太祖元勋，启立辅臣。毛诗曰：令问令望。闲居隘巷，室迩心遐。富仁宠义，职竞弗罗。千乘为之轼庐，诸侯为之止戈。则干木之德自解纷也。吕氏春秋曰：段干木者，魏文侯敬之，过其庐而轼之。其仆曰：干木，布衣耳，而君轼其庐，不亦过乎？文侯曰：干木不趣俗役，怀君子之道，隐处穷巷，声驰千里之外，未肯以己易寡人也。寡人光乎势，干木富於义。势不如德尊，财不如义高，吾安敢不轼乎？秦欲攻魏，而司马康谏曰：段干木，贤者，而魏礼之，天下皆闻，无乃不可加乎兵。秦君以为然，乃止。干木寂然不竞於俗，故曰职竞弗罗也。逸诗云：兆云询多，职竞弗罗。善曰：汉书曰：司马相如称疾闲居。毛诗曰：诞寘之隘巷。又曰：其室则迩。老子曰：解其纷也。贵非吾尊，重士逾山。亲御监门，嗛嗛同轩。搦女格秦起赵。威振八蕃。则信陵之名若兰芬也。史记曰：魏有隐士曰侯嬴，年七十，家贫，为大梁夷门监者。公子方置酒大会宾客。坐定，从车骑，虚左，自迎侯生。秦兵围邯郸。公子姊为平原君夫人，平原使使让公子。公子数请王，及宾客辩士说王万端。王畏秦，终不听公子。公子用侯生策，使朱亥椎杀将军晋鄙，而夺其军，进击秦军。秦军解去，邯郸遂存。秦兵伐魏，公子驾归，救魏王，魏王以上将授公子。公子使遍告诸侯，诸侯各进兵救魏。公子率五国之兵破秦，至函谷关，秦兵不敢出。当是之时，公子威振天下。善曰：史记曰：侯生直上载，欲以观公子。公子执辔愈恭。然亲御，谓身自为御也。监门，即侯嬴也。周易曰：谦谦君子，卑以自牧。嗛，古谦字。说文曰：搦，按也。英辩荣枯，能济其厄。位加将相，窒知逸隙之策。四海齐锋，一口所敌，张仪、张禄亦足云也。史记，张仪者，魏人也。始尝与苏秦俱事鬼谷先生学术，苏秦自以不及张仪。仪以学而游说诸侯。尝从楚相饮，楚相亡璧。楚相门下意张仪，曰：仪贫无行，此必盗相君璧。共执仪，掠笞数百，不服，释之。张仪相秦，使於诸侯，皆说之，散其合从之谋。秦封仪为武信君。为秦将取陕，筑上郡塞。范雎者，魏人也。游说欲事魏王，家贫无以自资，乃事魏中大夫须贾。贾怨范雎，以告魏将魏齐，笞击折胁摺齿。雎佯死，即盛以箦中。范雎谓守者曰：公能出我，我必厚谢公。守者乃请弃箦中死人。遂伏匿，更名张禄先生，随秦谒者王稽入秦，谓昭王曰：臣居山东时，闻齐有田单，而不闻其有王也。闻秦有太后、穰侯，不闻其有王也。今太后擅行不顾，穰侯出使不报，华阳、泾阳专断不请。四贵备而国不危者，未之有也。昭王惧，乃疑穰侯，收其印，而相张禄，为应侯。应侯之相秦，蔡泽说曰：今君相秦，计不下席，谋不出廊庙，坐制诸侯，六国不得合从，使天下皆畏秦也。善曰：曹植辅臣论曰：英辩博通。张升及论曰：嘘枯则冬荣。解嘲曰：窒隙蹈瑕，而无所屈也。 
    “搉惟庸蜀与鸲鹊同窠，句吴与■黾同穴。善曰：许慎淮南子注曰：搉，扬搉，略也。尚书曰：及庸蜀人。孔安国曰：庸在江、汉之南。左氏传曰：瞿鹆株株。瞿，具瑜反。株，音诛。世本曰：吴孰姑徙句吴。注：孰姑，寿梦也。句吴，太伯始所居地名句吴。句，音沟。说文曰：■，虾麻也，胡蜗反。郑玄周礼注曰：黾，虾覅属也。黾，莫耿切。一自以为禽鸟，一自以为鱼鳖。善曰；汉贾捐之上书曰：骆越之人，譬犹鱼鳖，何足贪也！锺会刍荛论曰：吴之玩水若鱼鳖，蜀之便山若禽兽。山阜猥积而踦区，泉流迸集而咉咽。隰壤瀸漏而沮洳，林薮石留力又而芜秽。山阜猥积，蜀也。泉流迸集，吴也。战国策：段规谓韩王曰：分地必取成皋，韩王曰；成皋石留之地，无所用之也。石留之地，喻土地多石，犹人物之有留结也。一曰：壤漱而石也。或作溜字。善曰：广雅曰：踦区，倾侧也。字书曰：迸，散走也。咉咽，流不通也。咉，乌朗反。公羊传曰：瀸者何？渍也。作廉反。周易曰：罋敝漏。然漏犹渗也。渗，所禁反。毛诗曰：彼汾沮洳。毛苌曰：沮洳，其渐洳也。汉书杨惲曰：芜秽不治。穷岫泄云，日月恒翳。宅土熇暑，封疆障疠。吴、蜀皆暑湿，其南皆有瘴气。善曰：泄，犹出也。埤苍曰：熇，热貌，许妖切。蔡莽螫適剌力割，昆蟲毒噬。蔡莽螫剌，多毒草也。昆蟲毒噬，蝮蛇鸩鸟之属也。善曰：王逸楚辞注曰：蔡，草莽也。方言曰：莽，草也，南楚曰莽。郑玄礼记注曰：昆，明也。明蟲者，阳而生，阴而藏。诗序曰：文王德及鸟兽昆蟲。汉罪流御，秦馀徙<列巾>。杨雄蜀都赋曰：秦、汉之徙，充以山东。货殖传曰：秦破赵、迁卓氏於蜀。汉时，日南、北景、合浦、九真亦皆有徙者，息夫躬、孙宠之属焉。善曰：左氏传：舜流四凶族，以御螭魅。广雅曰：<列巾>，馀也，力制反。宵貌蕞罪陋，禀质■脆蒋卫。巷无杼直吕首，里罕耆耋。地理志曰：江南卑湿，丈夫多夭。巴、蜀轻易淫泆，柔弱褊厄。汉书曰：人宵天地之貌。方言曰：燕记曰：丰人杼首。杼首，长首也。燕谓之杼。交、益之人，率皆弱陋，故曰无杼首也。善曰：左氏传曰：蕞尔小国。杜预曰：蕞尔，小貌也。广雅曰：质，躯也。■，亦脆也，七戈反。说文曰：脆，少{而火}易断也。左氏传曰：王使宰孔谓齐侯曰：伯舅耋老。杜预曰：七十曰耋。或魋直追髻而左言，或镂肤而钻发。或明发而嬥歌，或浮泳而卒岁。杨雄蜀记曰：蜀之先代，人椎结左语，不晓文字。嬥，讴歌，巴土人歌也。何晏曰：巴子讴歌，相引牵连手而跳歌也。潜行为泳。诗曰：汉之广矣，不可泳思。善曰：汉书，淮南王曰：越钻发文身之人。张揖以为古翦字也，子践反。文身，即镂肤也。毛诗曰：明发不寐。尔雅曰：嬥嬥契契，愈遐急也。郭璞曰；赋役不均，贤人忧叹，远急切也。佻或作嬥，音苇苕，一音徒了反。毛诗曰：何以卒岁？风俗以■果为婳，人物以戕害为艺。善曰：杨雄反骚曰：何文肆而质■。应劭曰：■，狭也，下介切。方言曰：惈，勇也。果与惈古字通。说文曰：婳，静好也，音画。左氏传曰：自内害其君曰杀，自外曰戕。七良反。威仪所不摄，宪章所不缀。礼记曰：孔子宪章文、武。善曰：毛诗曰：朋友攸摄，摄以威仪。贾逵国语注曰；缀，连也。由重山之束厄乌介，因长川之裾势。距远关以闚俞，时高樔而陛制。重山束厄，谓蜀也。长川裾势，谓吴也。汉书曰：形束壤制。善曰：束扼，拘束其民，由於湫厄也。据势，依据川之形势也。闚，望尊位也。陛制，亦以高樔之陛，而能约制其民也。汉书音义，言其土地形势足以束制其人也。据，古据字，九御切。薄戍绵幂，无异蛛蝥之网；弱卒琐甲，无异螳螂之卫。善曰：绵幂，微貌。吕氏春秋，汤祝曰：蛛蝥作罔罟，今之人学之。蛛，音株。蝥，莫侯反。庄子，蘧伯玉谓颜阖曰：汝不知夫螳螂乎？怒其臂以当车辙，不知其不胜任也。 
    “与先世而常然，虽信险而剿绝。揆既往之前迹，即将来之後辙。成都迄已倾覆，建邺则亦颠沛。善曰：尚书曰：天用剿绝其命。剿，子小反。左传，吕相绝秦曰：倾覆我社稷。论语曰：颠沛必於是。马融曰：颠沛，僵仆也。顾非累卵於叠釭，焉至观形而怀怛！善曰：言其危惧易见，不俟观形也。说苑曰：晋灵公造九层台，孙息闻之，求见曰：臣能累十二博釭，加九鸡子其上。公曰：子作之。孙息以釭子置下，加九鸡子于其上。灵公曰：危哉！孙息曰：是不危，复有危於此者。九层之台，三年不成，邻国将欲兴兵，社稷亡灭，君欲何望？公即坏台。贾逵国语注曰：怛，惧也。权假日以馀荣，比朝华而菴奄蔼。善曰：权，犹苟且也。楚辞曰：聊假日以须时。说文曰：木堇，朝华暮落。览麦秀与黍离，可作谣於吴会。”善曰：尚书大传曰：微子将□朝周，过殷之墟，见麦秀之{艹渐}々，曰：此父母之国，宗庙社稷所立也。志动心悲，欲哭则为朝周，俯泣则妇人推而广之，作雅声。毛诗序曰：黍离，闵宗周。大夫行役，过故宗庙宫室，尽为禾黍，而作是诗。 
    先生之言未卒，吴蜀二客，矍焉相顾，倏焉失所。有靦瞢容，神■形茹。气离坐，倏墨而谢。矍，惧也。左传曰：驷氏矍惧。毛诗曰；有靦面目。瞢，愧也。左传曰：亦无瞢焉。杨雄方言曰：惭也，荆杨之间曰忄典。善曰：张以■，先垅反。今本并为矍。矍，大视，呼缚反。说文曰：倏，失意视，他狄反。字书曰：蕊，垂也，谓垂下也。■，与蕊同，而髓切。说文曰：■，心疑也，亦而髓反。吕氏春秋曰：以茹鱼驱蝇，蝇愈至而不可禁。然茹，臭败之义也，如举反。广雅曰：，释也，施纸反。忄典，敕典反。杜预左氏传注曰：墨，色下也。说文曰：谢，辞也。曰：“仆党清狂，怵迫闽濮卜。习蓼蟲之忘辛，玩进退之惟谷。非常寐而无觉，不睹皇舆之轨躅。汉书，昌邑王贺传曰：贺清狂不慧。注，色理清徐而心不慧，故曰清狂也。贾谊鵩鸟赋曰：怵迫之徒，或趣西东。善曰闽，已见吴都赋。孔安国尚书注曰：濮国在江、汉之南。楚辞注曰：蓼蟲不知从乎葵藿。王逸曰：蓼蟲处辛剌，食苦恶，不从葵藿食甘美。毛诗曰：人亦有言，进退惟谷。又曰：尚寐无觉。楚辞曰；恐皇舆之败。班固汉书，班嗣曰：伏周、孔氏之轨躅。音义曰；躅，迹也。过以亻凡剽之单慧，历执古之醇听。杨雄方言曰：剽，轻也。善曰：郑玄礼记注曰：过，犹误也。王逸楚辞注曰：历，逢也。老子曰：执古之道。亻凡，敷剑切。剽，匹妙反。兼重一龙反■以崒缪，偭辰光而罔定。善曰：言既重其■而又累其缪也。广仓曰：■，用心并误也，方奚反。说文曰；崒，重次第物也，弋豉反。汉书音义应劭曰：偭，背也，音面。国语曰：次序三辰。贾逵曰：日月星也。先生玄识，深颂靡测。得闻上德之至盛，匪同忧於有圣。老子曰；古之士微妙玄通，深不可识。夫惟不可识，故强为之颂，故曰先生玄识，深颂靡测。又曰：上德无为而无不为。易曰：显诸仁，藏诸用，鼓万物而不与圣人同忧，盛德大业，至矣哉！夫圣人亲忧其事，然後能立。易体无为而无不为，自然动物，而不与圣人同忧。盖谓治合造化，出於形器之表者，圣人无所复闻，无复恤也，故曰鼓万物而不与圣人同忧。其上赋中云显仁翌明，藏用玄默，故下覆报言之也。善曰：王弼周易注曰：不与圣人之忧，忧君子之道不长，小人之道不消，黍稷之不茂，荼蓼之蕃殖。至於乾坤，简易是常，无偏於生养，无择於人物，不能委曲与彼圣人，同此忧之。抑若春霆发响，而惊蛰飞竞。潜龙浮景，而幽泉高镜。善曰：二客闻言，朗然心悟，犹春霆响，惊蛰纷然而竞飞，龙彩幽泉，焕然而照也。吕氏春秋曰：闻春始雷，则蛰蟲动矣。诗推度客曰：震起而惊蛰睹。周易曰：潜龙勿用也。虽星有风雨之好，人有异同之性。庶觌蔀家与剥庐，非苏世而居正。尚书洪范曰：庶人惟星，星有好风，星有好雨，言人心之不同如星之所好异。易曰：丰其屋，蔀其家，小人剥庐。楚辞九章曰：蔀也必独立。春秋公羊传曰：君子大居正。善曰：言己因此幸见蔀家剥庐之凶，非谓悟世而居正道也。尔雅曰：庶，幸也。王弼周易注曰：蔀，覆暧鄣光明之物也。既丰其屋，又覆其家，屋厚家覆，闇之甚也。王逸楚辞注曰：苏，寤之也。且夫寒谷丰黍，吹律暖之也。昬情爽曙，箴规显之也。刘向别录曰：邹衍在燕，有谷，地美而寒，不生五穀。邹子居之，吹律而温至黍生，今名黍谷。善曰；孔安国尚书注，爽，明也。说文曰：曙，旦明也。虽明珠兼寸，尺璧有盈。曜车二六，三倾五城，未若申锡典章之为远也。太史书曰：田敬仲世家传曰：齐威王二十四年，与魏惠王会田於郊。魏王问曰：王亦有宝乎？曰：无有也。魏王曰：若寡人小国也，尚有径寸之珠，照车前後十二乘者十枚，奈何以万乘之国而无宝乎！善曰：尹文子曰：田父得宝玉径寸，置於庑上，其夜照一室。史记曰：赵惠文王得楚和璧，秦昭王闻之，原以十五城请易璧。毛诗曰：申锡无疆。“亮曰：日不双丽，世不两帝。天经地纬，理有大归。安得齐给守其小辩也哉！”二客自言安能守此者自晦也。荀卿子曰：辩说譬论，齐给便利，而不慎义，谓之■说。善曰：礼记曰：天无二日，主无二王。汉书文帝赐尉他书云：两帝并立。新序单襄公曰：经之以天，纬之以地，经纬不爽，天之象也。家语，孔子曰：小辨害义，小言破道也。









卷七　郊祀　耕藉　畋猎上
    【郊祀 耕藉 畋猎上】 

    【郊祀】祭天曰郊，郊者言神交接也。祭地曰祀，祀者敬祭神明也。郊天正於南郊。郭外曰郊。 

    【甘泉赋（并序）】 

    杨子云善曰：汉书曰：杨雄，字子云，蜀郡成都人也。雄少好学，年四十馀，自蜀来游京师，大司马王音召以为门下史，荐雄待诏，岁馀，为郎中，给事黄门，卒。桓谭新论曰：雄作甘泉赋一首，始成，梦肠出，收而内之，明日遂卒。然旧有集注者并篇内具列其姓名，亦称臣善以相别。佗皆类此。 

    孝成帝时，客有荐雄文似相如者，善曰：雄答刘歆书曰：雄作成都城四隅铭，蜀人有杨庄者，为郎，诵之於成帝，以为似相如，雄遂以此得见。上方郊祀甘泉泰畤、汾阴后土，以求继嗣，善曰：上谓成帝也。汉书曰：武帝幸甘泉，令祠官具太乙祠坛，太一所用，如雍畤物。又立后土於汾阴脽上。孟康曰：畤，音止，神灵之所止也。脽，音虽。召雄待诏承明之庭。善曰：诸以材术见知，直於承明，待诏即见，故曰待诏焉。承明，已见上文。正月，从上甘泉还，奏甘泉赋以风。善曰：汉书曰：永始四年正月，行幸甘泉。七略曰：甘泉赋，永始三年正月，待诏臣雄上。汉书三年无幸甘泉之文，疑七略误也。毛诗序曰：下以风刺上。音讽。不敢正言谓之讽。其辞曰： 

    惟汉十世，将郊上玄，善曰：惟，有也，是也。十世，成帝也。上玄，天也。定泰畤，雍神休，尊明号，晋灼曰：雍，祐也。休，美也。言见祐护以休美之祥也。明号，下同符三皇也。善曰：言将祭泰畤，冀神拥祐之以美祥，因尊己之明号也。广雅曰：将，欲也。雍，音拥。同符三皇，录功五帝，文颖曰：符，合也。善曰：言同符契於三皇，录功勤於五帝也。恤胤锡羡，拓迹开统。应劭曰：恤，忧也。胤，续也。锡，与也。羡，饶也。拓，广也。时成帝忧无继嗣，故修祠泰畤、后土。言神明饶与福祥，广迹而开统也。李奇曰：统，绪也。善曰：羡，弋战反。於是乃命群僚，历吉日，协灵辰，善曰：尔雅曰：命，告也。楚辞曰：历吉日吾将行。郭璞上林赋注曰：历，选也。尔雅注曰：辰，时也。星陈而天行。善曰：星陈、天行，已见西京赋。诏招摇与太阴兮，伏钩陈使当兵。张晏曰：礼记曰：招摇在上，急缮其怒。太阴，岁後三辰也。服虔曰：钩陈，神名也，紫微宫外营陈星也。善曰：句陈，已见上文。郑玄礼记注曰：当，主也。主，谓典领也。属堪舆以壁垒兮，捎夔魖而抶獝狂。张晏曰：堪舆，天地总名也。孟康曰：木石之怪曰夔，如龙有角，人面。魖，耗鬼也。獝狂，亦恶鬼也。今皆捎而去之。善曰：杜预左氏传注曰：属，讬也。淮南子曰：堪舆行雄以知雌。许慎曰：堪，天道也。舆，地道也。说文曰：抶，击也，丑乙切。八神奔而警跸兮，振殷辚而军装。服虔曰：自招摇游神之属也。张晏曰：堪舆至獝狂，八神也。善曰：言上诸神各有职役，夔、魖之属，又捎去之，故令八方之神，奔走而警跸，殷辚之盛而以军装也。辚，栗忍切。汉书武帝纪曰：用事八神。文颖曰：八方之神也。薛君韩诗章句曰：振，奋也。殷辚，言盛多也。军装，如军戎之装者也。蚩尤之伦带干将而秉玉戚兮，飞蒙茸而走陆梁。张晏曰：玉戚，以玉为戚柲也。晋灼曰：飞者蒙茸而乱，走者陆梁而跳，谓猛士之辈。善曰：蚩尤，已见西京赋。干将，已见东京赋。礼记曰：朱干玉戚。郑玄曰：戚，斧也。又考工记注曰：柲，犹柄也。音秘。茸，而恭反。齐总总以撙撙，其相胶轕兮，猋骇云迅，奋以方攘。晋灼曰：方攘，半散也。善曰：王逸楚辞注曰：总总撙撙，束聚貌也。胶葛，已见上文。郑玄礼记注曰：奋，迅也。撙，子本切。迅，音信。攘，人羊切。骈罗列布，鳞以杂沓兮，柴虒参差，鱼颉而鸟行。善曰：骈，犹并也。张揖上林赋注曰：柴虒，不齐也。颉行，犹颉颃也。柴，初蚁切。虒，音豸。颉，胡结切。行，胡刚切。翕赫曶霍，雾集而蒙合兮，半散昭烂，粲以成章。善曰：翕赫，盛貌。曶霍，疾貌。尔雅曰：天气下，地气不应曰雾。雾与蒙同。曶，音忽。 

    於是乘舆乃登夫凤皇兮而翳华芝，韦昭曰：凤皇为车饰也。翳，隐也。服虔曰：华芝，华盖也。善曰：言以华盖自翳也。驷苍螭兮六素虬，蠖略蕤绥，漓虖襂纚。善曰：高唐赋曰：乘玉舆兮驷苍螭。上林赋曰：乘镂象，六玉虬。说文曰：虬，龙无角者。春秋命历序曰：皇伯驾六龙。蠖略蕤绥，龙行之貌也。漓虖襂纚，龙翰下垂之貌也。蠖，於切。漓，音离。襂，音森。纟丽，所宜切。帅尔阴闭，霅然阳开，晋灼曰：帅，聚也。霅，散也。善曰：文子曰：与阴俱闭，与阳俱开。霅，於甲切。腾清霄而轶浮景兮，夫何旟旐郅偈之旖旎也！张晏曰：轶过云与倒景也。服虔曰：旖旎，从风柔弱貌。善曰：薛君韩诗章句曰：腾，乘也。何休公羊传注曰：轶，过也。浮景，流景也。神女赋曰：夫何神女之妖丽。何休公羊传注曰：据疑问所不知者曰何。周礼曰：鸟隼为旟，龟蛇为旐。郅偈，竿之貌也。郅，音质。偈，音桀。旖，於绮切。旎，女氏切。流星旄以电烛兮，咸翠盖而鸾旗。善曰：言星旄之流，如电之光也。周书曰：楼烦星旄者，羽旄也。郑玄曰：可以为旌旗也。高唐赋曰：蜺为旌，翠为盖。蔡邕独断曰：天子出，前驱有鸾旗者，编羽毛，列系橦傍。敦万骑於中营兮，方玉车之千乘。善曰：敦与屯同。王逸楚辞注曰：屯，陈也。郑玄仪礼注曰：方，并也。玉车，以玉饰车也。声駍隐以陆离兮，轻先疾雷而馺遗风。善曰：广雅曰：陆离，参差也。方言曰：馺，驰也。郭璞曰：馺，疾也。圣主得贤臣颂曰：追奔电，逐遗风。駍，普萌切。馺，先合切。凌高衍之嵱嵸兮，超纡谲之清澄。孟康曰：衍，无崖岸也。纡谲，曲折也。李奇曰：嵱，音踊。嵸，音竦。如淳曰：嵱嵸，上下众多貌。登椽栾而羾天门兮，驰阊阖而入凌兢。服虔曰：椽栾，甘泉南山也。凌兢，恐惧貌也。李奇曰：羾，音贡。苏林曰：羾，至也。善曰：楚辞曰：令帝阍开阊阖而望予。王逸曰：阊阖，天门也。兢，钜陵切。 

    是时未轃夫甘泉也，乃望通天之绎绎。善曰：轃与臻同。至也。通天，台名，已见上文。薛君韩诗章句曰：绎绎，盛貌。下阴潜以惨廪兮，上洪纷而相错。善曰：惨廪，寒貌也。廪，来感切。直峣峣以造天兮，厥高庆而不可乎弥度。善曰：七发曰：条上造天。孔安国尚书传曰：造，至也。尔雅曰：弥，终也。言高不可终竟而度量也。庆，音羌。度，大各切。弥或为彊。平原唐其坛曼兮，列新雉於林薄。邓展曰：唐，道也。服虔曰：新雉，香草也。雉、夷声相近。善曰：子虚赋曰：案衍坛曼。新雉，辛夷也。本草：辛夷，一名辛引。广雅曰：草藂生曰薄。坛，徒旦切。曼，莫旦切。攒并闾与茇葀兮，纷被丽其亡鄂。善曰：苍颉篇曰：攒，聚也。并榈，椶也。茇葀，草名也。被丽，分散貌也。风赋曰：被丽披离。鄂，垠鄂也。茇，步末切。葀，音括。被，皮义切。丽，音隶。崇丘陵之駊騀兮，深沟嵚岩而为谷。苏林曰：駊騀，音叵我。善曰：駊騀，高大貌也。嵚岩，深貌也。嵚，口衔切。■■离宫般以相烛兮，封峦石关施靡乎延属。应劭曰：言秦离宫三百，武帝复往往脩理之也。善曰：说文曰：■，古文往字也。往往，言非一也。般，布也，与班同。三辅黄图曰：甘泉有石关观、封峦观。施靡，相连貌也。施，弋尔切。郑玄丧服传注曰：属，连也。属，之欲切。 

    於是大厦云谲波诡，摧嗺而成观。孟康曰：言厦屋变巧，乃为云气水波相谲诡也。摧嗺，林木崇积貌也。善曰：言大厦之高，而成观阙也。摧，子罪切。嗺，子水切。观，工唤切。仰挢首以高视兮，目冥眴而亡见。善曰：王逸楚辞注曰：挢，举也。挢与矫同。冥眴，昏乱之貌。冥，莫见切。眴，音县。正浏滥以弘惝兮，指东西之漫漫。孟康曰：浏，清也。服虔曰：惝，大貌也，音敞。善曰：浏滥，犹言清浮而汎滥也。漫漫，无厓际之貌也。浏，音刘。徒徊徊以徨徨兮，魂眇眇而昏乱。善曰：言迷惑也。据軨轩而周流兮，忽坱圠而亡垠。韦昭曰：軨，栏也。轩，槛板也。善曰：軨与櫺同。周流，流行周遍也。軮轧，广大貌也。服鸟赋曰：軮轧无垠。軨，音零。坱，乌朗切。圠，乌黠切。翠玉树之青葱兮，璧马犀之瞵扁。善曰：汉武帝故事曰：上起神屋，前庭植玉树，珊瑚为枝，碧玉为叶。璧马犀，言作马及犀为璧饰也。埤苍曰：瞵扁，文貌也。应劭曰：瞵，音粦。晋灼曰：扁，音豳。金人仡仡其承锺虡兮，嵌岩岩其龙鳞。善曰：孔安国尚书传曰：仡仡，壮勇之貌也。嵌，开张之貌也。龙鳞，似龙之鳞也。仡，鱼乞切。嵌，火敢切。扬光曜之燎烛兮，垂景炎之炘々。晋灼曰：景，大也。善曰：广雅曰：炘，热也，音欣。配帝居之县圃兮，象泰壹之威神。服虔曰：曾城、县圃、阆风，昆仑之山三重也，天帝神在其上。善曰：春秋合诚图曰：紫宫帝室，太一之精。洪台崛其独出兮，致北极之嶟々。应劭曰：崛，特貌也。致，至也。晋灼曰：嶟々，穊緻也。善曰：尔雅曰：北极谓之北辰。崛，其勿切。致，竹指切。嶟，千旬切。列宿乃施於上荣兮，日月才经於柍桭。韦昭曰：荣，屋翼也。服虔曰：柍，中央也。桭，屋梠也。善曰：施，式支切。柍，於两切。桭音辰。雷郁律於岩窔兮，电儵忽於墙藩。善曰：郁律，小声也。上林赋曰：岩窔洞房。释名曰：窔，幽也。儵忽，疾貌也。藩，篱也。窔，一吊切。鬼魅不能自逮兮，半长途及也。而下<真真>。善曰：逮，《尔雅》曰：<真真>，陨也。历倒景而绝飞梁兮，浮蠛蠓而撇天。张揖曰：陵阳子明经曰：倒景，气去地四千里，其景皆倒在下。如淳郊祀志注曰：在日月之上，日月返从下照，故其景倒。又曰：绝，度也。服虔曰：浮，高貌也。晋灼曰：飞梁，浮道之桥也。善曰：孙炎尔雅曰：蠛蠓，蟲，小於蚊。张揖三苍注曰：撇，拂也。蠓，莫孔反。撇，匹列反。 

    左欃枪而右玄冥兮，前熛阙而後应门。晋灼曰：大人赋曰：揽欃枪以为旗。又曰：左玄冥而右黔雷。雄拟相如，故云尔也。熛阙，赤色之阙也。南方之帝曰赤熛怒。应门，正门，在熛阙之内也。善曰：应劭曰：大人赋注曰：欃枪，奔星也。张揖曰：玄冥，北方黑帝佐也。熛，必遥切。荫西海与幽都兮，涌醴汩以生川。如淳曰：言阙之高，乃荫西海也。善曰：山海经曰：北海之内，有山名曰幽都，黑水出焉。涌醴，醴泉涌出也。方言曰：汩，疾也，于笔切。蛟龙连蜷於东厓兮，白虎敦圉乎昆仑。善曰：连蜷，长曲貌也。敦圉，盛怒貌也。春秋汉含孳曰：天一之帝居，左青龙，右白虎。服虔曰：象昆仑山在甘泉宫中也。蜷，音拳。敦，徒昆切。览樛流於高光兮，溶方皇於西清。服虔曰：高光，宫名也。晋灼曰：樛流，犹缭绕。善曰：樛流，高曲之貌也。溶，盛貌也。方皇，即彷徨，观名也。汉书曰：甘泉有高光、旁皇。旁，音傍。西清，西厢清净之处也。上林赋曰：象舆偃蹇於西清。前殿崔巍兮，和氏玲珑。晋灼曰：以黄金为璧带，含蓝田璧。玲珑，明见貌也。善曰：前殿，正殿也，诸宫皆有之。汉书曰：未央宫立前殿。炕浮柱之飞榱兮，神莫莫而扶倾。善曰：炕，举也。举浮柱之飞榱，言檐宇高峻，若神清净而扶其倾危也。炕与抗古字同。毛诗曰：君妇莫莫。毛苌曰：莫莫，清净也。闶阆阆其寥廓兮，似紫宫之峥嵘。善曰：闶，高也。说文曰：阆阆，高大之貌也。寥廓，虚静貌。紫宫及峥嵘，并已见上文。阆，音浪。寥，音僚。骈交错而曼衍兮，妥嶵隗乎其相婴。善曰：骈，列也。曼衍，分布也。埤苍曰：妥，山长貌。嶵隗，高貌。婴，绕也。衍，弋战切。妥，他贿切。嶵，音皋。隗，五贿切。乘云阁而上下兮。纷蒙笼以棍成。服虔曰：蒙笼，胶葛貌。棍成，言自然也。善曰：云阁，言高连云也。老子曰：有物混成。棍与混同。曳红采之流离兮，飏翠气之宛延。善曰：言宫观之高，故红采翠气，流离宛延，在其侧而曳飏之。袭璇室与倾宫兮，若登高眇远，亡国肃乎临渊。服虔曰：袭，继也。桀作璇室，纣作倾宫，以此微谏也。应劭曰：登高远望，当以亡国为戒，若临深渊也。善曰：晏子春秋曰：夏之衰也，其王桀作为璇室；殷之衰也，其王纣作为倾宫。 

    回猋肆其砀骇兮，翍桂椒而郁杼杨。服虔曰：回猋，回风也。善曰：毛苌诗传曰：肆，疾也。砀，过也。广雅曰：骇，起也。翍与披同。说文曰；郁，木聚生也。尔雅曰：棠棣，栘也。杨，杨树也。言回风砀骇，披散桂椒，又郁众栘杨也。砀，徒浪切。栘，音移。香芬茀以穹隆兮，击薄栌而将荣。善曰：言香气芬茀，穹隆而盛，乃拂击薄栌，而及屋荣也。说文曰：薄栌，柱上枅也。薛君韩诗章句曰：将，辞也。茀，房物切。薄，房隔切。栌，力都切。芗呹肸以棍批兮，声駍隐而历锺。善曰：芗，亦香字也。礼记曰：燔燎膻芗。呹，疾貌也。说文曰：肸，蚃布也。司马彪上林赋注曰：肸，过也。棍，同也。批，击也。历锺，经历至锺也。呹，余日切。肸，许一切。棍，下本切。批，薄结切。駍，普耕切。排玉户而飏金铺兮，发兰惠与{艹穹}藭。李奇曰：铺，门铺首也。善曰：言风飘香气，既排玉户而飏金铺，又发扬蕙兰与{艹穹}藭也。长门赋曰：挤玉户以撼金铺。司马注子虚赋曰：{艹穹}藭，似本。帷弸彋其拂汨兮，稍暗暗而靓深。善曰：弸彋，风吹帷帐之声也。拂汨，鼓动之貌。暗暗，深空之貌。靓，即静字耳。弸，普萌切。彋，音宏。汨，于密切。暗，乌感切。阴阳清浊穆羽相和兮，若夔牙之调琴。张晏曰：声细不过羽，穆然相和也。善曰：庄子：黄帝曰：一清一浊，阴阳调和。尚书曰：夔典乐，教胄子。列子曰：伯牙善鼓琴。般倕弃其剞劂兮，王尔投其钩绳。应劭曰：剞，曲刀也。劂，曲凿也。善曰：尚书曰：倕，汝作共工。般，鲁般也。尔，王尔也。并已见西京赋。般与班同。倕，音垂。虽方征侨与偓佺兮，犹彷彿其若梦。晋灼曰：方，常也。征，行也。言宫观之高峻，虽使仙人行其上，恐遽不识其形观，犹仿佛若梦也。善曰：郑玄毛诗笺曰：方，且也。征侨，姓征名侨也。司马相如大人赋曰：厮征伯乔。汉书曰正伯乔，并同也。馀依晋说。列仙传曰：偓佺，槐里采药父也。食松实，形体生毛数寸，能飞行逮走马。说文曰：彷彿，相似视不諟也。楚辞曰：时彷彿以遥见。諟即谛字，音帝。 

    於是事变物化，目骇耳回，善曰：苍颉篇曰：骇，惊也。回，谓回皇也。盖天子穆然，珍台閒馆，璇题玉英，■蜎蠖濩之中。应劭曰：题，头也。榱椽之头，皆以玉饰，言其英华相烛也。张晏曰：■蜎蠖濩，刻镂之形也。善曰：范子曰：玉英出蓝田。孝经援神契曰：玉英，玉有英华之色。閒，音闲。■，音渊。蜎，於缘切。蠖，乌郭切。濩，胡郭切。惟夫所以澄心清魂，储精垂恩，善曰：郑玄毛诗笺曰：惟，思也。文子曰：澄心清意。言储蓄精神，冀神垂恩也。感动天地，逆釐三神者；服虔曰：釐，福也。韦昭曰：逆，迎也，迎受福釐也。善曰：三神，天地人也。釐，音熙。乃搜逑索偶皋伊之徒，冠伦魁能，韦昭曰：搜，择也。逑，匹也。索，求也。偶，对也。应劭曰：冠其群伦魁桀也。善曰：皋，皋繇，尧臣也。伊，伊尹，汤臣也。函甘棠之惠，挟东征之意，善曰：毛诗序曰：甘棠，美邵伯也。又曰：东山，周公东征也。相与齐乎阳灵之宫。善曰：韩康伯周易注曰：洗心曰齐。齐，侧皆反。祭天之所，故曰阳灵。靡薜荔而为席兮，折琼枝以为芳。善曰：靡，谓偃靡之，藉地而为席也。楚辞曰：折琼枝以继佩。吸清云之流瑕兮，饮若木之露英。善曰：淮南子曰：志厉青云，非夸矜也。司马相如大人赋曰：呼吸沆瀣餐朝霞。霞与瑕古字通。山海经曰：灰野之山，有赤树青叶，名曰若木。露英，英之含露者。集乎礼神之囿，登乎颂祇之堂。善曰：礼神，谓祭天也。晋灼曰：后土，歌祭之处也。善曰：为歌颂以祭地祇。建光燿之长旓兮，昭华覆之威威。服虔曰：昭，明也。华覆，华盖也。善曰：埤苍曰：旓，旌旗斿也。旓，所交切。威，犹葳蕤也。攀璇玑而下视兮，行游目乎三危。善曰：汉书曰：北斗七星，所谓璇玑玉衡。楚辞曰：忽反顾以游目。尚书曰：导黑水至于三危。陈众车於东阬兮，肆玉轪而下驰。如淳曰：东阬，东海也，苦庚切。晋灼曰：轪，车辖也。韦昭曰：轪，徒计切。善曰：贾逵国语注曰：肆，恣也。楚辞曰：齐玉轪而并驰。轪，音大。漂龙渊而还九垠兮，窥地底而上回。应劭曰：龙渊在张掖。服虔曰：九垠，九重也。善曰：言从东阬下驰，遂浮龙渊而绕其九重，乃窥地底而上归也。说文曰：漂，浮也。庄子曰：千金之珠，在九重之渊骊龙颔下。广雅曰：垠，厓也，厓亦重之义也。还，音旋。风漎々而扶辖兮，鸾凤纷其衔蕤。善曰：漎々，疾貌也，音竦。晋灼曰：蕤，绥也。梁弱水之濎濙兮，蹑不周之逶蛇。服虔曰：昆仑之东有弱水，渡之若濎濙耳。善曰：氵鼎濙，小水貌也。字林曰：濙，绝小水也。广雅曰：蹑，履也。山海经曰：西海之外，有山不合，名曰不周。逶蛇，欲平貌也。濎，吐定切。濙，音荧。蛇，音移。想西王母欣然而上寿兮，屏玉女而却宓妃。善曰：言既臻西极，故想王母而上寿，乃悟好色之败德，故屏除玉女而及宓妃，亦以此微谏也。山海经曰：玉山，西王母所居也。神异经曰：东荒中有大石室，东王公居之，常与玉女共投壶。宓妃，已见东京赋。玉女亡所眺其清卢兮，宓妃曾不得施其蛾眉。服虔曰：卢，目童子也。善曰：毛诗曰：螓首蛾眉。方揽道德之精刚兮，侔神明与之为资。晋灼曰：等天地之计量也。善曰：说文曰：揽，撮持也，音览。精刚，精微刚强也。 

    於是钦柴宗祈，善曰：恭敬燔柴，尊崇所祈也。尚书曰：至于岱宗，柴。燎薰皇天，应劭曰：牲玉之香也。皋摇泰壹。如淳曰：皋，挈皋也。积柴於挈皋头，置牲玉於其上，举而烧之，欲近天也。张晏曰：招摇、泰一，皆神名。善曰：摇与遥同。举洪颐，服虔曰：洪颐，旌名也。应劭曰：旌旆布也。树灵旗。李奇曰：欲伐南越，告祷太一，画旗树太一坛上，名灵旗，以指所伐之国也。见汉书郊祀志。樵蒸昆上，配藜四施。张晏曰：配藜，披离也。善曰：言燔燎之盛，故樵蒸之光同上，而披离四布也。周礼曰：共祭祀之薪蒸。郑玄曰：{分鹿}曰薪，细曰蒸。说文曰：昆，同也。昆或为焜。字书曰：焜，煌火貌。东烛沧海，西耀流沙。北熿幽都，南炀丹厓。服虔曰：丹水之厓也。善曰：尚书曰：弱水馀波入于流沙。幽都，已见吴都赋。熿与晃，音义同。方言曰：炀，炙也。玄瓒觩<角翏>，秬鬯泔淡。服虔曰：以玄玉饰之，故曰玄瓒。张晏曰：瓒受五升，口径八寸，以大圭为柄，用灌鬯。觩<角翏>，其貌也。应劭曰：泔淡，满也。善曰：孔安国尚书传曰：黑黍曰秬，酿以鬯草。觩，音求。<角翏>，力幽切。泔，胡敢切。淡，大敢切。肸蚃丰融，懿懿芬芬。善曰：言秬鬯分布，芬芳盛美也。肸蚃，已见上文。炎感黄龙兮，熛讹硕麟。韦昭曰：硕，大也。善曰：言焱熛炽盛，感动神物也。字林曰：焱，火光也。说文曰：熛，火飞也。毛苌诗传曰：讹，动也。熛，必遥切。选巫咸兮叫帝阍，开天庭兮延群神。服虔曰：令巫祝叫呼天门也。善曰：山海经曰：大荒中有灵山，巫咸从此升降。王逸楚辞注曰：巫咸，古神巫也。楚辞曰：吾令帝阍辟开兮。郑玄礼记注曰：延，导也。亻宝暗蔼兮降清坛，瑞穰穰兮委如山。张晏曰：亻宝，赞也。善曰：郑玄周礼注曰：接宾曰亻宝，然谓赞礼者也。暗蔼，众盛貌也。委，积也。暗，乌感切。 

    於是事毕功弘，回车而归，度三峦兮偈棠黎。晋灼曰：黄图无三峦，相如传有封峦观。善曰：三峦即封峦观也。汉书曰：甘泉有封峦、棠黎。韦昭曰：偈，息也，音憩。天阃决兮地垠开，八荒协兮万国谐。善曰：郑玄礼记注曰：阃，门限也。决，亦开也。言门决以出德泽，故八荒万国，俱协谐也。登长平兮雷鼓潏，天声起兮勇士厉。如淳曰：长平，坂名，在池阳南。善曰：字指曰：潏，大声也，口盖切。天声，如天之声，言其大也。杜预左氏传注曰：厉，猛也。云飞扬兮雨滂沛，于胥德兮丽万世。善曰：言恩泽之多，若云行雨施，君臣皆有圣德，故华丽至于万世也。毛诗曰：于胥乐兮。郑玄曰：于，於也。胥，皆也。丽，光华也。 

    乱曰：善曰：王逸楚辞注曰：乱，理也，所以发理辞指，总撮所要也。崇崇圜丘，隆隐天兮。善曰：崇崇，高貌也。广雅曰：圜丘，大坛祭天也。登降峛崺，单埢垣兮。善曰：登降，上下也。峛崺，邪道也。单，大貌。埢垣圜貌。峛，力尔切。崺，弋尔切。单，音蝉。埢，音拳。增宫参差，骈嵯峨兮。善曰：参与参同，初林切。骈，步千切。嵯，材何切。峨，音俄。岭巆嶙峋，洞无厓兮。善曰：埤苍曰：岭巆嶙峋，深无厓之貌。岭，音零。巆，音荧。嶙，音邻，峋，音旬。上天之縡，杳旭卉兮。善曰：縡，事也。杳，深远也。旭卉，幽昧之貌。毛诗曰：上天之载，无声无臭。縡与载同。圣皇穆穆，信厥对兮。李奇曰：对，配也，能与天相对配也。善曰：诗曰：帝作邦作对。徕祇郊禋，神所依兮，善曰：言来郊禋而甚敬，故为神祇之所依也。徕，古来字。徘徊招摇，灵迉迡兮。善曰：招摇，犹彷徨也。迉迡，即栖鷃也。毛苌诗传曰：栖鷃，游息也。招，必遥切。迉，音栖。迡，大夷反。光煇眩燿，降厥福兮。子子孙孙，长无极兮。 

    【耕藉】臣瓒汉书注曰：景帝诏曰：朕亲耕。本以躬亲为义。藉，谓蹈藉之也。 

    【藉田赋】臧荣绪晋书曰：泰始四年正月丁亥，世祖初藉于千亩，司空掾潘岳作藉田颂也。 

    潘安仁臧荣绪晋书，潘岳，字安仁，荥阳中牟人。总角辩惠，摛藻清艳，乡邑称为奇童。弱冠辟司空太尉府，举秀才，高步一时，为众所疾。然藉田、西征咸有旧注，以其释文肤浅，引证疏略，故并不取焉。 

    伊晋之四年正月丁未，皇帝亲率群后藉于千亩之甸，礼也。晋书曰：丁亥藉田，戊子大赦。今为丁未，误也。千亩，已见西京赋。礼记曰：天子籍田千亩。於是乃使甸帅清畿，野庐扫路。周礼曰：甸师掌帅其属，而耕耨王籍。郑玄曰：师，犹长也。然师而为帅者，避晋景帝讳也。周礼曰：野庐氏，掌达国之道路也。封人壝宫，掌舍设枑。周礼曰：封人，掌设王之社壝，为畿封而树之。郑玄曰：聚土曰封。壝，谓坛及堳埒也。周礼曰：掌舍，掌王之会同之舍，设■枑再重。杜子春读为■枑。■枑。行马也。壝，以委切。枑，音互。青坛蔚其岳立兮，翠幕黕以云布。国语，虢文公曰：古者，王命司空，除坛于藉。杨脩许昌宫赋曰：华殿炳而岳立。郑玄周礼注曰：帷覆上曰幕。魏文帝愁霖赋曰：玄云黕其四塞。黕，黑貌也。封禅书曰：云布雾散。黕，丁敢切。结崇基之灵趾兮，启四涂之广阼。崇基，谓坛也。於坛四面而为阶也。说文曰：趾，基也。又曰：阼，主阶也。沃野坟腴，膏壤平砥。坟腴、平砥，已见上文。史记曰：京师膏壤，沃野千里。毛诗曰：周道如砥。清洛浊渠，引流激水。子虚赋曰：激水推移。遐阡绳直，迩陌如矢。史记曰：秦孝公坏井田，开阡陌。风俗通曰：南北曰阡，东西曰陌。绳直，已见上文。诗曰：其直如矢。繱犗服于缥轭兮，绀辕缀於黛耜。繱犗，帝耕之牛也。说文曰：繱，帛青色，音葱。犗牛，已见吴都赋。又曰：缥，帛青白色。辕轭，犁辕轭也。郑玄周礼注曰：辕端压牛领曰轭，於革切。说文曰：绀，染青而扬赤色也。郑玄礼记注曰：耜，耒之金。俨储驾於廛左兮，俟万乘之躬履。驾牛俨然在於廛左，以待天子躬亲履之，耕以储畜，故曰储驾也。说文曰：俨，好貌也。晋灼汉书曰：廛，一百亩也。然古耕以耒而今以牛者，盖晋时创制，不沿於古也。百僚先置，位以职分。百僚，已见上文。羽猎赋曰：先置乎白杨之南。汉书曰：六卿各有徒属职分也。自上下下，具惟命臣。周易曰：自上下下，其道大光。西京赋曰：具惟帝臣。郑玄仪礼注曰：命者，加爵服之名。袭春服之萋萋兮，接游车之辚辚。司马彪上林赋注曰：袭，服也。礼记曰：孟春衣青衣。春服，已见魏都赋。薛君韩诗章句曰：萋萋，盛也。文颖汉书注曰：天子出，游车九乘。毛诗曰：有车辚辚。微风生於轻幰，纤埃起於朱轮。幰，车幰也。释名曰：车幰，所以御热也。朱轮，见吴都赋。森奉璋以阶列，望皇轩而肃震。森，盛貌也。毛诗曰：奉璋峨峨，髦士攸宜。阶，爵之次也。尔雅曰：震，惧也。若湛露之晞朝阳，似众星之拱北辰也。毛诗曰：湛湛露斯，匪阳不晞。毛苌曰：晞，乾也。言露见日而乾，以喻诸侯承命而施敬也。论语：子曰：为政以德，譬如北辰，居其所，而众星共之。 

    於是前驱鱼丽，属车鳞萃。周礼曰：王出入，则自左驭而前驱。郑玄曰：前驱，如今导引也。鱼丽，已见东京赋。属车，已见西京赋。子虚赋曰：珍怪鸟兽，万端鳞萃。阊阖洞启，参涂方驷。洛阳宫舍记曰：洛阳有阊阖门。西京赋曰：旁开三门，参涂夷庭。羽猎赋曰：方驾千驷。常伯陪乘，太仆秉辔。尚书曰；左右常伯。应劭曰：汉官仪曰：侍中，周成王常伯任侍中，殿下称制，出即陪乘。郑玄周礼注曰：陪乘，参乘也。汉旧仪曰：汉乘舆大驾仪，公卿奉引，太仆御也。后妃献穜稑之种，司农撰播殖之器。周礼曰：上春，诏王后帅六宫之人，而生穜稑之种，而献于王。郑司农曰：先种後熟谓之穜，後种先熟谓之稑。汉书曰：大农令，武帝更名大司农。孔安国论语注曰：撰，具也。史记曰：后稷播植百穀。孔安国尚书传曰：播，布也。苍颉篇曰：殖，种也。挈壶掌升降之节，宫正设门闾之跸。周礼有挈壶氏。周礼曰：宫正，凡邦之事跸宫中。郑玄曰：正，长也。宫中之长也。郑司农曰：跸，谓止行者清道，若今时警跸。天子乃御玉辇，荫华盖。臧荣绪晋书曰：大驾卤簿有大辇，华盖，中道。玉辇，大辇也。华盖，已见西京赋。冲牙铮鎗，绡纨綷纟蔡。礼记曰：凡带必有佩，佩玉有冲牙。郑玄曰：冲牙，居中央，以前後触也。铮鎗，玉声也。铮，义耕切。鎗，义行切。郑玄礼记注曰：绡，绮属也。许慎淮南子注曰：纨，素也。汉书班婕妤赋曰：纷綷纟蔡兮纨素声。绡，思樵切。纨，音丸。綷，七悴切。纟蔡，七大切。金根照耀以蜅晃兮，龙骥腾骧而沛艾。司马彪续汉书曰：汉承秦制，御为乘舆，金根安车，五采文画辀。西京赋曰：乃奋翅而腾骧。龙骥、沛艾，已见上文。表朱玄於离坎，飞青缟於震兑。中黄晔以发挥，方采纷其繁会。谓卤簿之仪，车骑旌旗，各依方色。表，犹摽也。周易曰：离，南方之卦也；坎者，正北方之卦也；震者，东方；兑，正西秋也。周礼曰：东方谓之青，南方谓之赤，西方谓之白，北方谓之黑。毛苌诗传曰：缟，白色也。缟，古老切。周礼曰：地谓之黄。臧荣绪晋书，卤簿，曰青立车、青安车、赤立车、赤安车、黄立车、黄安车、白立车、白安车、黑立车、黑安车，合十乘，并驾驷，建旗十二，如车色。五辂鸣銮，九旗扬旆。周礼曰：王之五路：一曰玉路，二曰金路，三曰象路，四曰革路，五曰木路。又曰：掌九旗之物名：日月为常，蛟龙为旂，通帛为旃；杂帛为物，熊虎为旗，鸟隼为旟；龟蛇为旐，全羽为<方遂>，析羽为旌。琼鈒入蕊，云罕晻蔼。臧荣绪晋书曰：云罕车驾驷，戟车载。闟与鈒音义同也。苍颉篇曰：{蕊木}，聚也。楚辞曰：扬云霓之晻蔼。鈒，音吸。晻，音乌感切。箫管嘲哳以啾嘈兮，鼓鞞硡隐以砰潏。箫管，已见上文。楚辞曰：鹍鸡嘲哳而悲鸣。苍颉篇曰：啾，众声也。嘈，已见上文。周礼曰：锺师掌鞞。郑玄曰：击鞞以和乐。字林曰：鼙，小鼓也。鞞与鼙同，步迷切。硡与訇音义同，火宏切。字书曰：砰，大声也。字指曰：潏，大声也。砰，披萌切。潏，苦盖切。笋虡嶷以轩翥兮，洪锺越乎区外。笋虡、轩翥，已见西京赋。天子之行，击左右锺，已见西都赋。震震填填，尘骛连天，以幸乎藉田。震震，盛也。郭璞尔雅注曰：阗阗，群行声也。东观汉记曰：王邑旗帜蔽野，埃尘连天。骛或为雾，非也。蝉冕颎以灼灼兮，碧色肃其千千。蝉冕，已见魏都赋。千千，碧貌。似夜光之剖荆璞兮，若茂松之依山巅也。 

    於是我皇乃降灵坛，抚御耦。降，谓临幸也。应劭汉官仪曰：天子东耕之日，天子升坛，上空无祭，天子耕於坛，举耒三推而已。论语曰：长沮、桀溺耦而耕。郑玄曰：耜广五寸，二耜为耦。王逸楚辞注曰：抚，持也。坻场染屦，洪縻在手。方言曰：坻，场也。蚍蜉犁鼠之场谓之坻。场，浮壤之名也，音伤。说文曰：縻，牛辔也，忙皮反。三推而舍，庶人终亩。三推，已见上文。国语，虢文公曰：王耕一■，班三之，庶人终于千亩。韦昭曰：一■，一耜之■也。班，次也。三之，下各三其上。王一，公三，卿九，大夫二十七，庶人尽耕也。既云以牛而又言推者，盖沿古成文，不可以文而害实也。■，扶发切。然国语与礼记不同，而潘杂用之。贵贱以班，或五或九。礼记曰：帝藉，三公五推，卿诸侯九推。于斯时也，居靡都鄙，民无华裔。都，谓京邑也。杜预左传注：鄙，邑也。左传，孔子曰：裔不谋夏，夷不乱华。王肃家语注曰：裔，边裔也。长幼杂鹓以交集，士女颁斌而咸戾。杂鹓，众多貌也。颁斌，相杂之貌也。尔雅曰：戾，至也。被褐振裾，垂髫总发，老子曰：被褐而怀玉。杜预左氏传注曰：振，整也。说文曰：褐者，粗衣也。尔雅曰：衱，谓之裾。郭璞曰：衣後裾也。衱，音劫。魏志，毛玠曰：臣垂髫执简，埤苍曰：髫，髦也，大聊切。毛诗曰：总角之宴。毛苌曰：总角，结发也。蹑踵侧肩，掎裳连襼。说文曰：蹑，追也。蹑其踵，所以为追逐也。声类曰：踵，足根也。史记：冯驩曰：夫朝趋市者，侧肩争门而入。贾逵国语注曰：从後牵曰掎。方言曰：衤复襦，江湖之间或谓之箫襼。郭璞方言注曰：襼，即袂字也。说文曰：袂，袖也。黄尘为之四合兮，阳光为之潜翳。山阳公载记曰：贾诩鸣鼓雷震，黄尘蔽天。西都赋曰：红尘四合。动容发音而观者，莫不抃鳷乎康衢，讴吟乎圣世。列子曰：一里老幼，喜跃抃鳷。康衢，已见上文。吾丘寿王骠骑论功曰：游童牧竖，咏德讴吟。情欣乐於昏作兮，虑尽力乎树蓺。昏作，已见西京赋。韩诗外传曰：子路治蒲，孔子曰：我入其境，田畴甚易，草莱甚辟，故其人尽力也。周礼曰：正月之吉，颁职事，二日树蓺。郑玄毛诗笺曰：蓺，犹树也。靡谁督而常勤兮，莫之课而自厉。说文曰：谁，何也，谓责问之也。字书曰：督，察也。王逸楚辞注曰：课，试也。躬先劳以说使兮，岂严刑而猛制之哉！周易曰：说以使民，民忘其劳。史记曰：秦繁法严刑，而天下不振。 

    有邑老田父，或进而称曰：盖损益随时，理有常然。周易曰：损益盈虚，与时偕行。又曰：随时之义大矣哉！晏子春秋曰：物有必至，事有常然，古之道也。高以下为基，民以食为天。老子曰：贵必以贱为本，高必以下为基。汉书，郦食其曰：王者以人为天，而民以食为天。正其末者端其本，善其後者慎其先。言治国之道，以商为末而农为本，以货为後而食为先也。陆贾新语注曰：治末者调其本。李奇汉书注曰：本，农也。末，贾也。汉书，诏曰：农，天下之本也，而人或不务本而事末，故生不遂。礼记曰：善终者如始。尚书大传曰：八政何以先食。传曰：食者万物之始。人事之本也，故八政先食。夫九土之宜弗任，四人之务不壹。国语，展禽曰：共工氏之子曰后土，能平九土。韦昭曰：九土，九州之土。尚书曰：禹别九州，任土作贡。管子曰：士农工商四民者，国之正民也。孔安国尚书传曰：壹，专一也。野有菜蔬之色，朝靡代耕之秩。礼记曰：三年耕，必有一年食，虽有凶旱水溢，人无菜色。又曰：夫禄足以代其耕。无储稸以虞灾，徒望岁以自必。言无储稸以度荒灾，空自必望於岁也。崔寔四民月令曰：十月，五穀既登，家有储稸。礼记曰：国无九年之蓄曰不足。韦昭曰：虞，度也。左氏传，王曰：余一人闵闵焉，如农夫之望岁也。三季之衰，皆此物也。国语：郭偃曰：夫三季王之亡，宜也。韦昭曰：季，末也。三季王，桀、纣、幽王也。今圣上昧旦丕显，夕惕若栗。昧旦丕显，已见东京赋。周易曰：君子夕惕若厉。尔雅曰：栗，惧也。图匮於丰，防俭於逸。言常节约以戒不虞，故图乏者必於丰殷，御俭者在於奢逸也。广雅曰：俭，少也。钦哉钦哉，惟穀之恤。尚书曰：钦哉钦哉，惟刑之恤哉！展三时之弘务，致仓廪於盈溢。国语，虢文公曰：三时务农，一时讲武。韦昭曰：三时，春、夏、秋也。管子曰：仓廪实则知礼节。蔡邕月令章句曰：穀藏曰仓，米藏曰廪。固尧汤之用心，而存救之要术也。汉书，董仲舒对策曰：陛下亲耕籍田，以为农先，此亦尧舜之用心也。若乃庙祧有事，祝宗诹日。庙祧，已见西京赋。礼记曰：宗祝在庙。郑玄曰：宗，宗人也。祝，接神者也。毛诗笺曰：后稷既为郊祀之酒，则诹谋其日。应劭汉书注曰：诹，谋也。簠簋普淖，则此之自实。周礼曰：舍人，凡祭祀，共簠簋，实之陈之。仪礼曰：孝孙某敢用嘉荐。郑玄曰：普淖，黍稷也。普，大也。淖，和也。德能大和，乃有黍稷，故以为号云。淖，乃孝切。缩鬯萧茅，又於是乎出。左氏传，管仲曰：尔贡苞茅不入，王祭不供，无以缩酒。周礼曰：鬯人，酿秬以为酒。又曰：甸师，祭祀共萧茅。杜子春曰：萧，香蒿也。郑玄曰：既荐，然後爇萧合馨香，茅以缩酒。国语，虢文公曰：上帝之粢盛，於是乎出。黍稷馨香，旨酒嘉栗。左氏传，季良奉酒醴以告曰：嘉栗旨酒。谓其上下皆有嘉德而无违心，所谓馨香无谗慝。杜预曰：栗，谨敬也。宜其民和年登，而神降之吉也。左氏传，季梁奉粢盛以告曰：洁粢丰盛。谓其三时不害，而人和年丰也。郑玄周礼注曰：登，成也。左氏传曰：致其禋祀，於是乎人和而神降之福。古人有言曰：圣人之德，无以加於孝乎！夫孝，天地之性，人之所由灵也。孝经，曾子曰：敢问圣人之德，无以加於孝乎？子曰：天地之性人为贵，人之行莫大於孝。夫圣人之德，又可以加於孝乎？汉书曰：人，有生之最灵者也。昔者明王以孝治天下，其或继之者，鲜哉希矣！孝经，子曰：昔者明王之以孝理天下也。论语，子曰：其或继周者，虽百世可知也。逮我皇晋，实光斯道。郑玄毛诗笺曰：光，明也。斯道，谓孝道也。仪刑孚于万国，爱敬尽於祖考。毛诗曰：仪刑文王，万国作孚。毛苌曰：孚，信也。孝经，子曰：爱敬尽於事亲，而德教加於百姓。故躬稼以供粢盛，所以致孝也。尚书大传曰：王者躬耕，所以供粢盛。五经要义曰：天子藉田千亩，所以先百姓而致孝敬也。劝穑以足百姓，所以固本也。西京赋曰：劝穑於原陆。论语，孔子曰：百姓足，君孰与不足？尚书曰：民惟邦本，本固邦宁。何晏论语注曰：本，基也。能本而孝，盛德大业至矣哉！周易曰：盛德大业至矣哉。此一役也，而二美具焉。一役，谓籍田也。二美，谓能本而孝也。左氏传，阴饴甥曰：此一役也。秦可以霸。不亦远乎，不亦重乎！论语文也。敢作颂曰： 

    思乐甸畿，薄采其茅。茅，即上甸师之所供者。毛诗曰：思乐泮水，薄采其芹。毛苌曰：薄，辞也。大君戾止，言藉其农。周易曰：大君有命。毛诗曰：鲁侯戾止，言观其旂。毛苌曰：戾，来也。止，至也。其农三推，万方以祗。礼记曰：耕藉，然後诸侯知所以敬。尔雅曰：祗，敬也。耨我公田，实及我私。郑玄周礼注曰：耨，耘耔也，奴豆切。毛诗曰：雨我公田，遂及我私。我簠斯盛，我簋斯齐。礼记曰：天子藉田，以事天地山川，以为齐盛。毛苌诗传曰：器实曰齐，在器曰盛。齐，音资。我仓如陵，我庾如坻。毛诗曰：我仓既盈，我庾惟亿。又曰：曾孙之庾，如坻如京。郑玄曰：庾，露积穀也。坻，水中高地。念兹在兹，永言孝思。言念此黍稷，在此祭祀也。尚书，禹曰：念兹在兹。毛诗曰：永言孝思。人力普存，祝史正辞。左氏传，季梁曰：上思利人，忠也。祝史正辞，信也。故奉牲以告曰：博硕肥腯，谓人力之普存也。神祇攸歆，逸豫无期。左氏传，楚子曰：能歆神人。杜预曰：歆，享也。毛诗曰：尔公尔侯，逸豫无期。一人有庆，兆民赖之。尚书，王曰：一人有庆，兆民赖之。 

    【畋猎上】 

    郑玄礼记注曰：田者，所以供祭祀庖厨之用。王制曰：天子诸侯无事则岁三田。马融曰：取兽曰畋。 

    【子虚赋 】善曰：汉书曰：相如游梁，乃著子虚赋。後蜀人杨得意为狗监，侍上。上读子虚赋，曰：朕独不得与此人同时哉！得意曰：臣邑人司马相如自言为此赋。上乃召相如。相如曰：此乃诸侯之事，未足观，请为天子游猎之赋。以子虚，虚言也，为楚称；乌有先生，乌有此事也，为齐难；亡是公者，亡是人也，欲明天子之义。故虚藉此三人为辞，以风谏焉。 

    ※司马长卿善曰：汉书曰：司马相如，字长卿，蜀郡人。少好读书，为武骑常侍，後拜文园令，病卒。 

    郭璞注 

    楚使子虚使於齐，王悉发车骑与使者出畋。司马彪曰：畋，猎也。善曰：家语曰：孔子在齐，齐侯出畋。本或云境内之士，备车骑之众，非也。畋罢，子虚过奼乌有先生，张揖曰：奼，夸也，丑亚切，字当作诧。亡是公存焉。坐定，乌有先生问曰：“今曰畋乐乎？”子虚曰：“乐。”“获多乎？”曰：“少。”“然则何乐？”对曰：“仆乐齐王之欲夸仆以车骑之众，而仆对以云梦之事也。”张揖曰：楚薮也，在南郡华容县。善曰：广雅曰：仆，谓附著於人，然自卑之称也。梦，莫讽切。曰：“可得闻乎？” 

    子虚曰：“可。王车驾千乘，选徒万骑，畋於海滨。郭璞曰：滨，涯也。列卒满泽，罘网弥山。郭璞曰：弥，覆也。善曰：罘，已见上文。掩■辚鹿，射麋脚麟。司马彪曰：辚，轹也，音■。韦昭曰：脚，谓持其脚也。善曰：郑玄毛诗笺曰：掩者，覆也。骛於盐浦，割鲜染轮。张揖曰：海水之厓，多出盐也。李奇曰：鲜，生也。染，擩也。切生肉，擩车轮，盐而食之也。善曰：擩，搵也。擩，而缘切。搵，一顿切。射中获多，矜而自功，郭璞曰：伐其功也。善曰：郑玄礼记注曰：矜，自尊大也。顾谓仆曰：‘楚亦有平原广泽游猎之地，饶乐若此者乎？楚王之猎孰与寡人乎？’郭璞曰：与，犹如也。仆下车对曰：郭璞曰：下车，谦也。‘臣，楚国之鄙人也。广雅曰：鄙，小也。幸得宿卫十有馀年，时从出游，游於後园，览於有无，然犹未能遍睹也，善曰：览於有无，谓或有所见，或复无也。又焉足以言其外泽乎？’齐王曰：‘虽然，略以子之所闻见而言之。’ 

    “仆对曰：‘唯唯。臣闻楚有七泽，尝见其一，未睹其馀也。臣之所见，盖特其小小者耳。郭璞曰：特，独也。名曰云梦。云梦者，方九百里，其中有山焉。其山则盘纡岪郁，隆崇{山聿}崒。郭璞曰：隆崇，竦起也。善曰：岪，音佛。岑崟参差，日月蔽亏。张揖曰：高山拥蔽，日月亏缺半见也。善曰：崟，音吟。交错纠纷，上干青云。郭璞曰：言相摎结而峻绝也。善曰：孔安国尚书传曰：干，犯也。罢池陂陀，下属江河。郭璞曰：言旁颓也。属，连也。罢，音疲。陂，音婆。陀，音驼。文颖曰：南方无河也。冀州凡水大小皆谓之河，诗赋通方言耳。晋灼曰：文章假借协陀之韵也。其土则丹青赭垩，雌黄白坿，锡碧金银。张揖曰：丹，丹沙也。青，青雘也。赭，赤土也。垩，白土也。苏林曰：白坿，白石英也。坿，音附。善曰：高诱淮南子注曰：碧，青石也。众色炫耀，照烂龙鳞。郭璞曰：如龙之鳞彩也。其石则赤玉玫瑰，琳琘昆吾。张揖曰：琳，珠也。琘者，石之次玉者。昆吾，山名也。出美金。尸子曰：昆吾之金。晋灼曰：玫瑰，火齐珠也。郭璞曰：琳，玉名。瑊玏呟厉，张揖曰：瑊玏，石之次玉者。玄厉，黑石可用磨也。如淳曰：瑊音缄。玏音勒。鶗石碔砆。张揖曰：鶗石、碔砆，皆石之次玉者。鶗石，白者如冰，半有赤色。碔砆，赤地白采，葱茏白黑不分。郭璞曰：鶗，而兖切。善曰：管子曰：阴山鶗珉。战国策曰：白骨疑象，碔砆类玉。其东则有蕙圃，衡兰芷若，{艹穹}藭菖蒲。张揖曰：蕙圃，蕙草之圃也。衡，杜衡也。其状若葵，其臭如蘪芜。芷，白芷也。若，杜若也。司马彪曰：芎藭，似藁本。善曰：薛综西京赋注曰：兰，香草也。芷若下或有射干，非也。茳蓠蘪芜，诸柘巴苴。张揖曰：江蓠，香草也。蘪芜，蕲芷也，似蛇床而香。诸柘，甘柘也。郭璞曰：江蓠，似水荠。文颖曰：巴苴，草名，一名巴蕉。善曰：苴，子余切。其南则有平原广泽，登降纮靡，案衍坛曼。司马彪曰：纮靡，邪靡也。案衍，窊下也。坛曼，平博也。善曰：纮，弋尔切。衍，弋战切。坛，徒旦切。曼，莫幹切。缘以大江，限以巫山。张揖曰：巫山在南郡巫县。其高燥则生葴菥苞荔，张揖曰：葴，马蓝也。菥，似燕麦也。苞，蔍也。荔，马荔也。苏林曰：菥，斯历切。善曰：葴，之林切。苞，音包。荔，音隶。蔍，皮表切。薛莎青薠。张揖曰：薛，藾蒿也。莎，■侯也。青薠，似莎而大，生江湖，雁所食。善曰：薠，音烦。其碑■则生藏莨蒹葭，郭璞曰：藏莨，草名，中牛马刍。张揖曰：蒹薕；葭，芦也。善曰：埤，音婢。茛，音郎。东■彫胡。张揖曰：东■，实可食。彫胡，菰米也。莲藕觚卢，张揖曰：莲，荷之实也，其根藕。张晏曰：觚卢，扈鲁也。菴闾轩于。张揖曰：菴闾，蒿也，子可医疾。轩于，莸草也，生水中，扬州有之。善曰：菴，音淹。莸，音犹。众物居之，不可胜图。郭璞曰：图，画也。其西则有涌泉清池，激水推移。郭璞曰：波抑扬也。外发芙蓉菱华，内隐钜石白沙。应劭曰：芙蓉，莲花也。其中则有神龟蛟鼍，玳瑁鳖鼋。张揖曰：蛟状鱼身而蛇尾，皮有珠也。其北则有阴林，其树楩棻豫章。服虔曰：阴林，山北之林也。善曰：尸子曰：水积则生吞舟之鱼，土积则生楩楠豫章。本或林下有巨字，树下有则字，非也。桂椒木兰，檗离朱杨。郭璞曰：木兰，皮辛可食。张揖曰：檗，皮可染者。离，山梨也。郭璞曰：朱杨，赤茎柳也。善曰：盖山之国，东有树，赤皮幹，名曰朱木杨柳也。栌梨甹栗，橘柚芬芳。张揖曰：栌，似梨而甘也。甹，甹枣也。善曰：说文曰：甹枣似柿而小，名曰耎，而兖切。苏林曰：甹，音郢都之郢。然诸说虽殊而木一也。今依苏音。其上则有鹓雏孔鸾，腾远射干。张揖曰：孔，孔雀也。鸾，鸾鸟也。射干，似狐能缘木。服虔曰：腾远，兽名也。善曰：射，弋舍切。其下则有白虎玄豹，蟃蜒貙犴。郭璞曰：蟃蜒，大兽，似狸，长百寻。貙，似貍而大。犴，胡地野犬也，似狐而小。蟃，音万。善曰：山海经曰：鸟鼠同穴之山，其上多白虎。又曰：幽都之山，其上有玄豹。郭璞曰：黑豹也。 

    “‘於是乎乃使剸诸之伦，手格此兽。善曰：剸诸，已见吴都赋。楚王乃驾驯駮之驷，张揖曰：驯，扰也。駮，如马，白身黑尾，一角锯牙，食虎豹，扰而驾之，以当驷马也。乘彫玉之舆。郭璞曰：刻玉以饰车也。靡鱼须之桡旃，张揖曰：以鱼须为旃柄，驱驰逐兽也。桡，靡也。善曰：桡，女教切。曳明月之珠旗。张揖曰：以明月珠缀饰旗也。善曰：孝经援神契曰：蛟珠旗。宋均曰：蛟鱼之珠有光耀，可以饰旗。建干将之雄戟，张揖曰：干将，韩王剑师也。雄戟，胡中有郿者，干将所造也。善曰：雄戟，已见吴都赋。郿，音巨。左乌号之雕弓，张揖曰：黄帝乘龙上天，小臣不得上，挽持龙须，须拔，堕黄帝弓，臣下抱弓而号，名乌号也。郭璞曰：雕，画也。右夏服之劲箭。服虔曰：服，盛箭器也。夏后氏之良弓名繁弱，其矢亦良，即繁弱箭服，故曰夏服也。阳子骖乘，■阿为御。张揖曰：阳子，伯乐字也。秦缪公臣，姓孙名阳。郭璞曰：■阿，古之善御者，见楚辞。■，音纤。善曰：楚辞曰：■阿不御焉。案节未舒，即陵狡兽。司马彪曰：案节，行得节。未舒，马足未舒也。狡兽，狡健之兽也。善曰：天文志曰：案节徐行。服虔曰：谓行迟也。槅蛩蛩，辚距虚。张揖曰：蛩蛩，青兽，状如马。距虚，似■而小。善曰：说苑，孔子曰：蛩蛩、距虚，见人将来，必负蟨以走。二兽者，非性心爱蟨也，为得甘草而贵之故也。轶野马，湜陶駼。张揖曰：轶，过也。野马，似马而小。海外经曰：北海内有兽，状如马，名陶駼。郭璞曰：湜，车轴头也。善曰：轶、湜，言车之疾能过野马及陶駼也。轶不言车，湜不言过，互文也。湜，音卫。陶，音逃。駼，音涂。乘遗风，射游骐。张揖曰：遗风，千里马也。吕氏春秋曰：遗风之乘。尔雅曰：巂，如马，一角；不角者骐。巂，音携。■眒倩氵利，张揖曰：皆疾貌。善曰：■，式六切。眒，式刃切。倩，千见切。浰，音练。雷动猋至，星流霆击。郭璞曰：霆，劈历。弓不虚发，中必决眦。李奇曰：射之巧妙，决於目眦。善曰：说文曰：眦，目匡也。眦、{此目}，俱同。洞胸达掖，绝乎心系。张揖曰：自左射之，贯胸通右■，中绝系也。善曰：说文曰：■，肩前也，五口切，一音五俱切。系，音系。获若雨兽，揜草蔽地。善曰：言所在众多，若天之雨兽。雨，于具切。毛苌诗传曰：揜，覆也。於是楚王乃弭节徘徊，■翔容与。郭璞曰：弭，犹低也。节，所仗信节也。翱翔容与，言自得也。善曰：王逸楚辞注曰：弭，案也。览乎阴林，观壮士之暴怒，与猛兽之恐惧。徼■受诎，郭璞曰：■，疲极也。■，音剧。司马彪曰：徼■，遮其倦者。善曰：受屈，取其力屈也。诎与屈同，丘勿切。殚睹众物之变态。郭璞曰：殚，尽也。变态，姿貌也。 

    “‘於是郑女曼姬，如淳曰：郑女，夏姬也。曼姬，楚武王夫人邓曼也。被阿緆，揄纻缟。张揖曰：阿，细缯也。緆，细布也。揄，曳也。司马彪曰：缟，细缯也。善曰：列子曰：郑、卫之处子，衣阿緆。战国策：鲁连曰：君後宫皆衣纻缟。緆与锡古字通。杂纤罗，垂雾縠。司马彪曰：纤，细也。张揖曰：縠细如雾，垂以为裳也。善曰：神女赋曰：动雾縠以徐步。襞积褰绉，纡徐委曲，郁桡谿谷。张揖曰：襞积，简齰也。褰，缩也。绉，裁也。其绉中文理岪郁，有似於谿谷也。善曰：襞，必亦切。绉，侧救切。齰，诈白切。衯々裶々，扬袘戌削，郭璞曰：衯々、裶々，皆衣长貌也。张揖曰：扬，举也。袘，衣袖也。戌削，裁制貌也。善曰：裶，音非。袘，弋尔切。戌，音恤。蜚襳垂髾。司马彪曰：襳，饰也。髾，燕尾也。善曰：襳与燕尾，皆妇人衣之饰也。蜚，古飞字也。襳，音纤。髾，所交切。扶舆猗靡，张揖曰：扶持楚王车舆相随也。善曰：猗，於绮切。翕呷萃蔡。张揖曰：翕呷，衣起张也。萃蔡，衣声也。善曰：呷，火甲切。萃，音翠。下靡兰蕙，上拂羽盖。善曰：垂髾飞襳，飘扬上下，故或摩兰蕙，或拂羽盖。错翡翠之威蕤，张揖曰：错其羽毛以为首饰也。缪绕玉绥。张揖曰：楚王车之绥以玉饰之也。郭璞曰：绥，登车所执。言手缠绞之。眇眇忽忽，若神仙之仿佛。郭璞曰：言其容饰奇艳，非世所见也。若神，已见上文。 

    “‘於是乃相与獠於蕙圃，善曰：说文曰：獠，猎也，力笑切。媻姍孛攵窣，上乎金隄。韦昭曰：媻姍孛攵窣，匍匐上也。司马彪曰：金隄，隄名也。善曰：媻，音盘。姍，先安切。窣，先忽切。揜翡翠，射鵕鸃。善曰：方言曰：揜，取也。鵕鸃，已见上文。微矰出，■缴施。善曰：矰缴，已见上文。弋白鹄，连鴐鹅。善曰：言既弋白鹄，而因连驾鹅也。双鸧下，玄鹤加。善曰：双鸧，见上注。尔雅曰：下，落也。战国策，更羸曰：臣能虚发而下鸟。淮南子注曰：加，制也。列子曰：蒲且子连双鸧於青云之上。战国策，庄辛曰：黄鹄不知射者修矰缴，将加己也。怠而後发，游於清池。郭璞曰：怠，倦也。浮文鹢，张揖曰：鹢，水鸟也，画其象於船首也。扬旌枻。张揖曰：扬，举也。析羽为旌，建於船上也。郭璞曰：枻，船舷，树旌於上。善曰：枻，依郭说。枻，音曳。张翠帷，建羽盖。郭璞曰：施之船上也。善曰：翠帷羽盖，谓以翠羽饰帷盖。罔玳瑁，钩紫贝。郭璞曰：紫贝，紫质黑文也。善曰：玳瑁、紫贝，已见西京赋。摐金鼓，韦昭曰：摐，击也，音{穴怱}。郭璞曰：金鼓，钲也。吹鸣籁。张揖曰：籁，箫也。榜人歌，张揖曰：榜，船也。月令曰：命榜人。榜人，船长也，主唱声而歌者也。善曰：榜，方孟切。声流喝。郭璞曰：言悲嘶也。善曰：喝，一介切。嘶，苏奚切。水蟲骇，波鸿沸。郭璞曰：鱼龟跃，涛浪作。涌泉起，奔扬会。郭璞曰：暴湓激相鼓薄也。善曰：湓，普顿切。礧石相击，硠硠潏潏。善曰：礧，力对切。若雷霆之声，闻乎数百里之外。 

    “‘将息獠者，击灵鼓，起烽燧。文颖曰：灵鼓，六面鼓。车按行，骑就队。应劭曰：按，按次第也。善曰：服虔左氏传注曰：队，部也。行，胡郎切。队，大内切。纚乎淫淫，般乎裔裔。司马彪曰：皆行貌也。善曰：纚，音屣。般，音盘。於是楚王乃登云阳之台，孟康曰：云梦中高唐之台，宋玉所赋者，言其高出云之阳。怕乎无为，憺乎自持。郭璞曰：养神气也。善曰：老子曰：我独怕然而未兆。说文曰：怕，无为也。广雅曰：憺怕，静也。神女赋曰：頩薄怒以自持。憺与澹同，徒滥切。怕与泊同，蒲各切。勺药之和具，而後御之。服虔曰：具，美也。或以芍药调食也。文颖曰：五味之和也。晋灼曰：南都赋曰归雁鸣鵽，香稻鲜鱼，以为芍乐，酸恬滋味，百种千名之说是也。善曰：服氏一说，以芍药为药名，或者因说今之煮马肝，犹加芍药，古之遗法。晋氏之说，以勺药为调和之意。枚乘七发曰：勺药之酱。然则和调之言，於义为得。韦昭曰：勺，丁削切。药，旅酌切。不若大王终日驰骋，曾不下舆。脟割轮焠，自以为娱。韦昭曰：焠，谓割鲜焠轮也。郭璞曰：焠，染也。善曰：脟，音脔。焠，七内切。臣窃观之，齐殆不如。’善曰：毛苌诗传曰：殆，近也。於是齐王无以应仆也。” 

    乌有先生曰：“是何言之过也！足下不远千里，来贶齐国，郭璞曰：言有惠赐也。善曰：战国策，秦王谓苏秦曰：今先生不远千里而庭教。高诱曰：不以千里之道为远。王悉发境内之士，备车骑之众，与使者出畋，善曰：家语曰：越悉起境内之士三千人助吴。乃欲戮力致获，以娱左右，晋灼曰：谦不斥言，故云左右，言使者左右也。善曰：国语曰：戮力一心。贾逵曰：戮，并力也。何名为夸哉！问楚地之有无者，原闻大国之风烈，先生之馀论也。善曰：风烈，已见上文。先生，谓子虚也。张晏曰：原闻先贤之遗谈美论也。今足下不称楚王之德厚，而盛推云梦以为高，郭璞曰：以为高谈。奢言淫乐而显侈靡，郭璞曰：显，明也。奢，阔也。窃为足下不取也。必若所言，固非楚国之美也。无而言之，是害足下之信也。彰君恶，伤私义，善曰：史记，乐毅与燕惠王书曰：恐伤先王之明，有害足下之义。彰君恶，害私义，非楚国之美，彰君恶也；害足下之信，伤私义也。本或云有而言之，是彰君之恶者，非也。二者无一可。而先生行之，必且轻於齐而累於楚矣。文颖曰：必见轻於齐，轻易於齐也。善曰：使者失辞，为轻於齐；使非其人，为累於楚也。累，力瑞切。且齐东陼钜海，南有琅邪。苏林曰：小洲曰陼。司马彪曰：齐东临大海为渚也。张揖曰：琅邪，台名也。在渤海间。善曰：吕氏春秋：辛宽曰：太公望封於营丘，渚海阻山也。声类曰：陼，或作渚。观乎成山，张揖曰：观，阙也。成山在东莱掖县，於其上筑宫阙也。射乎之罘。晋灼曰：之罘山在东莱腄县，猎其上也。善曰：腄，直瑞切。浮渤澥，应劭曰：渤澥，海别枝也。澥，音蟹。游孟诸。文颖曰：宋之大泽也。故属齐。邪与肃慎为粦，郭璞曰：肃慎，国名，在海外，北接之。右以汤谷为界。司马彪曰：汤谷，日所出也，以为东界也。善曰：言为东界，则右当为左字之误也。秋田乎青丘，服虔曰：青丘国在海东三百里。善曰：山海经曰：青丘，其狐九尾。徬徨乎海外。善曰：毛诗曰：海外有截。吞若云梦者八九，於其胸中曾不蒂芥。善曰：蒂芥，已见西京赋。若乃俶傥瑰玮，异方殊类。郭璞曰：俶傥，犹非常也。善曰：广雅曰：瑰玮，琦玩也。俶，佗历切。珍怪鸟兽，万端鳞崒。善曰：高唐赋曰：珍怪奇伟，不可称论。张揖曰：崒与萃同，集也。充牣其中，不可胜记。禹不能名，不能计。张揖曰：禹为尧司空，辨九州名山，别草木。为尧司徒，敷五教，率万事。应劭曰：契善计也。善曰：广雅曰：充牣，满也。然在诸侯之位，不敢言游戏之乐，苑囿之大。先生又见客，如淳曰：见宾客，礼待故也。善曰：言见先生是客也。是以王辞不复，司马彪曰：复，答也。何为无以应哉！”



</div>
    <div class="pagination">
<a href="文选昭明文选_page3.html">上一页</a><a href="文选昭明文选.html">1</a><a href="文选昭明文选_page2.html">2</a><a href="文选昭明文选_page3.html">3</a><span class="current-page">4</span><a href="文选昭明文选_page5.html">5</a><a href="文选昭明文选_page6.html">6</a><a href="文选昭明文选_page7.html">7</a><a href="文选昭明文选_page8.html">8</a><a href="文选昭明文选_page9.html">9</a><span>...</span><a href="文选昭明文选_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
