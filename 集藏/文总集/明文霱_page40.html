<!DOCTYPE html>
<html>
<head>
    <meta charset="UTF-8">
    <title>明文霱 - 第 40 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 40 页/共 78 页</h1>
    <div class="content">　　【 高皇帝之善将将于此可见矣】 

　　○东丘郡侯花公墓碑铭 

　　宋濂 
　　皇上渡江之六年庚子夏闰五月癸酉伪汉主陈友谅以舟师入寇围太平行枢密院判花公率麾下三千余人结阵迎战三日贼不得入乙亥城中乏食公士马惫城陷贼缚公急公怒奋身大呼缚尽解起夺守者刀杀五六人骂曰虏非吾主敌也曷不趣降贼怒碎公首缚于舟樯众射之公至死骂贼不少变巳而贼犯龙江　上命诸将力战贼败遁去后五年甲辰　上即吴王位追封公东丘郡侯又十六年其子佥水军左卫指挥司事炜泣曰先公圽今二十年无文铭于神道窃恐忠烈不白于后世敢请惟公勋业始卒宜载国史予尝待辠太史氏不敢以耄辞公讳云姓花氏世为怀远人自考以上姓名皆亡莫知迁徙世次然皆不显公少孤随母嫁张氏貌伟而黑骁勇绝人侪辈畏服之岁癸巳仗剑谒　上于临濠　上奇其材力俾将兵略地所至辄克破怀远城口虏其帅以归进攻全椒拔之羣寇据缪家寨公俟夜袭之寇散走　上将取滁州单骑前行遇贼数千人于道拔剑跃马冲其阵而过贼惊曰此黑将军勇甚不可与争锋兵既至遂克滁甲午从　上取和州得卒三百以功授管勾明年乙未率所部先渡江上克太平以公忠勇可信任命宿卫左右丙申　上破集庆公得兵千人升总管狥镇江丹阳丹徒金坛诸县皆下之过马驮沙剧盗数百遮道索战公且行且鬪三日夜皆禽杀之授前部先锋攻常州拔其城驻守牛塘营夏六月立行枢密院于太平遂拜公院判阶安远大将军丁酉春正月克常熟州获卒万余命公将之秋七月以兵三千之宁国陷山泽中者八日羣盗蟠结梗道公操矛鼓噪出入营垒间斩首千百计而身中一矢还命守太平后四年遂卒卒时年三十有九夫人郜氏公与伪汉战时一子方三岁夫人以牲酒祭家庙会家人泣曰今城且破吾夫忠义人必以身死之吾夫死吾必不独生然不可使花氏亡后婴儿在若等善抚育之闻公就禽夫人赴水死年甫三十有五侍儿孙氏瘗夫人尸遂抱儿以行伪汉军虏之至九江军中恶养小儿孙氏以儿授渔家属之曰▲□夫难□□更□ 
　　此儿良宜善视之是年冬王师伐伪汉汉败孙氏至渔家视儿在瞷渔人出窃负以走夜宿陶穴中天曙脱簪僦舟渡江遇汉溃军夺舟弃江中孙氏抱儿遇断木浮至附之入苇洲采莲实哺儿七日不死夜半闻人语声呼之逄老父号雷老告之故与之俱行明年辛丑春二月达　上所孙氏泣抱拜　上　上亦泣寘儿于膝曰此将种也赐雷老衣遣之复其徭巳而令人追之忽不见儿八岁侍　皇太子就学年十三授虎贲右卫副千户后七年拜今官即炜也炜于▲□事奇□ 
　　洪武丁巳偕孙氏至太平奉夫人骸骨归乃束草像公以二月巳未合葬上元县南五十里之水桥呜呼观公之死贼与妻妾之报公可以知公之为人矣天不殄其后岂不宜哉铭曰 
　　云雷遘屯区宇分笃生　真人镇乾坤骑龙鞭霆下天门前翼后卫蓊若云谁其最雄花将军力驱智驾敌万人蹂跞羣盗犹■〈鹿上加下〉麏大刀长戟属橐鞬左麾右刺流电奔绯衣缁弁貔虎屯驻马饮江江水浑吴楚之域杀气昏。手挽天河洗妖氛。军声隆然若雷霆。遭者胆落两足蹲。元戎开府大江濆腰佩兵符威令尊控制上游为国藩伪汉恃力不图存建旗扬帆事钲鼖艨艟蔽江蹑钩援搥牛享士士气伸驰马督战宁顾身贼焰炽若烈火焚大战三日势愈殷单骑赴之齿啮龈怒发上指目吐烟汝贼凶顽犬与豚愿醢汝肉一口吞贼惭耳塞不忍闻至死不屈酬国恩飘然乘云叩帝阍请为厉鬼扼贼元贼当殛死洗厥冤天子下诏褒忠勋东丘立侯贲九原孤儿保育宠更蕃不坠宗祀天所敦生为烈士死明神神灵在天光焞焞嗟尔来观万子孙继忠思孝慎勿谖弗信请考太史文 

　　【 其夫死忠其妇死节其妾存孤更有鬼神现身呵护种种奇报足坚忠孝之心】 

　　○少保兵部尚书于公祠重修碑 

　　李梦阳 
　　开封城马军卫桥西故有于少保祠云初公以定倾保大之功居无何而死于是天下人闻公死咸惊而疑而涕泣语曰鹭鸶氷上走何处寻鱼嗛而公前廵抚河南时实廨马军衙桥西而梁父老于是闻公死则咸涕泣日相率潜诣公故廨为位哭奠焉会　纯皇帝立诏白少保谦冤宥其家而遣祭其墓乃梁父老则又咸涕泣相率私起祠故廨傍祠公伏腊忌梁父老则把香曳笻趿履若少壮咸翼如不期至稽首▲祠为梁父老故咨嗟大梁之黎如诉□慕而公勋自见 
　　祠下哭填门塞户矣会又　敬皇帝立诏曰少保谦赠特进光禄大夫柱国太傅谥肃愍立祠岁春秋祠之而曰旌功祠乃于是梁父老则又咸涕泣相率数百千人诣阙门伏诉少保谦前兵部侍郎时巡抚功云愿梁立祠如杭祠不报而梁父老归伏腊忌岁仍聚哭于私祠今三十年余矣正德十年监察御史巡按张君清军许君并谒公祠下见其门屋三间仅存堂欹漏欲颓鸽雀扰扰拱栋鼠走鸱啸周垣尽圯羊猪外来于是悄然思俯而悲也巳仰而欷曰嗟斯非梁地邪宋不都此哉靖康之事千载衔焉二帝不南矣夫定倾者世。保大者食。泽流者思。故祠之言思也。血食使之世者也。于是下令曰少保祠撤故易腐扶欹植颓起圯新而绘垩而级而隅而荣而序备矣曰谒者奚止也则重而堂器奚贮也则翼而廊而道士玄林守焉西北隅其房也望之栗栗而巉巉枚枚而严严是使之世者之道也李梦阳曰予观今人论肃愍公事。未尝不酸鼻流涕焉。葢伤为臣不易云。夫事莫大于君出虏入。排迁主战。四者旦夕之势而存亡▲发端有据 
　　之判也乃今人议则异是。或见鲍庄事。辄曰夫葵犹能卫其足。然独不思勇士不忘丧其元乎。孟子曰所欲有甚于生者。故生而有所不用也然将军蠡留侯良功成身抽天下两高焉于乎难言乎难言乎岂所谓计免者非忠负盛者违智欤。而贼酋拥　太上皇大同城下。勒降。大同人登城谢曰。赖天地宗社之灵。国有君矣。至宣府城下。宣府人登城谢曰。赖天地宗社之灵。国有君矣。至京城下。京城人又谢曰。赖天地宗社之灵。国有君矣。于是公扬言曰。岂不闻社稷为重君为轻斯言也事以之成疑以之生者欤且太子之易。南宫之锢。二者有能为公恕者否邪。公有不如意。辄拊膺忿曰。此一腔血竟洒何地闻其言孰非酸鼻流涕者而独咎公也于乎伤乎。虽然宗泽岳飞。非下于人者。艰难百战。卒愠衄而死。若公者死可矣。死可矣。公巡抚诸所业载传状乃今不复述第述其始终若是亦大者云祠修于是年春越夏而告成张君名淮南皮县人许君名完丹徒县人事祠事者开封知府贺君锐也系之诗曰 
　　于铄旋运曷平不陂康屯▲唏嘘冯吊一字一涕 
　　倾否哲者斯利于维哲英鉴精含贞匪时曷征匪猷曷兴靡疑靡惊厥伐用成厥育是轻委躬于诚蛇何盘社。龙何在野。干极卼■〈兀臬〉。日月易舍。惷尔乃贼乃奰国邑之乱之讧陵庙岌岌公丁其时矢身以殉山仡排议。不戁不震。佥曰何宜。公曰有战。四方之事。譬丝游刃。帝畀弗疑。公泣视师。义激六军。如虎如罴。惟直斯壮。人心于城。肃肃我垒。悠悠我旌。羯奴喙突。疆场载清。载清载宁。皇归于京。古曰荷难。今谓曰痴。忠古爰嘉。今胡嫉而。何谗非名。何毁非功。孰谗靡和。孰毁弗同。彼巧彼荏。厥肤斯励。古则曰直。今曲自为。于乎少保时晦时昭古谁无死死者荣褒峩峩庙祠栋隆崇基神之游之旆旆其旗白马朱衣有风凄其欻其有光若往若来即而罔见跂望涟洏兹邦哿居氓实尔思 

　　【 有君一语公之基祸在此然从宋公子目夷得来固公学问中经济也功与夷同祸与夷异人固有幸不幸乎】 

　　○将仕郎平阳府经历司知事赠儒林郎翰林院修撰康长公墓碑 

　　李梦阳 
　　纯皇帝时灵台有杨生名重长安。有李生名锦。二人者皆与武功人康长公游。康长公之与二人者友也于是并称为关内三才云。余曩游关内见秦父老颇采其事实碑曰康长公名镛字振远其先固始人也其七世祖曰康政始迁武功居长宁里政生廷瑞于元仕为学官廷瑞生世睦世睦生珙珙生汝楫汝楫初为武功学官　高皇帝时辟之为燕王府长史后▲借映起法亦奇 
　　出为安岳县知县　文皇帝既兴乃召安岳县知县为刑部侍郎留北京辅　皇太子而侍郎有大勋德文皇帝将封之为侯侍郎固辞不拜比死又上表乞勿赐赠秩荫　上竟皆允之语载康氏家传侍郎者康长公之曾祖也侍郎生三子长曰爵次曰年次曰禋　文皇帝一日尽召侍郎家诸男子侍郎中子会贾在外惟二子在于是二子乃大恐并匍匐入见　上　上曰汝非康侍郎儿邪二子免冠首触地对曰然　上闻而怜之顾左右曰令侍郎在直不此耳于是卒官其二子以爵为上林监正以禋为监副巳知侍郎有子贾在外　上拊髀太息曰薄福薄福于是诏赐侍郎子千金镪数十千缗　敕关津吏往来不得诘侍郎子于是关中巨贵族咸推毂康氏而康氏因遂豪关中矣侍郎葬于县北家原至　昭皇帝时始赠资善大夫工部尚书云监正累官至中议大夫赞治尹南京太常寺少卿卒葬江宁县新亭南而太常生健　睿皇帝时又有　诏起尚书孙应祠者于是健来送铨部健着田间冠由部甬道入及见部尚书又祇长揖不拜部尚书怒以为慢巳乃竟授通政司知事而归而得食半俸祠知事卒葬于县南纸坊原而知事有五子其长康长公也康长公生而孝友。八岁而善文辞。及长而好辩有口。然习识当世之故。好称先王。则古昔于是关中人士咸出康长公下虽康长公亦自谓关中人士弗巳若也年二十余从其先太常就辟试南京顾数不第巳乃还关中即又试关中又不第乃后岁贡至太学生太学又试又不第然太常业巳葬南京于是乞为南京太学生云而即其故太常之域祠焉然自是不复有试志矣是时杨生李生亦皆阨塞弗庸于世关中父老语曰。古人有言勿为峣峣。人将缺焉。勿为皑皑。人将污焉三子之谓矣康长公既与时不合于是始好庄老浮屠等书及外家传语其言曰夫人以形骸处天壤。其速绝若飘风也。予行年五十有四矣。吾日以思功名之会。是益速绝而巳。夫孩提于斑白期甚远。今忽忽若瞬息。即能至百岁政少年耳。京生有言。孰易如苇。孰化如毁。言死生易至也。夫喜生者欲心怕安逸也。君子疾▲插妙数语可发深省 
　　没世而名不称。伤功名之不立也。夫功名于身至疏也古之人以死効此者。可以万世不与物朽至厚身也今不得之功名。又因以劳费心体。是非喜生之道耳。故曰百人射招无弗中矣。百物诱生无弗伤矣夫乃今于吾可以巳矣乃遂自谓为巳庵巳庵者止于闇也康长公故以惧悸病心乃后上铨部试会坠马乃复病顾愈益甚比试心怔怔怦怦不能措一辞于是除平阳府知事逾年平阳君弃其官而归而心病未间也巳又病痿又二年所竟卒葬于纸坊原之墓而平阳君有二子长曰阜次曰海阜先平阳君卒平阳君且卒子海侍平阳君执其手而泣曰夫予先大圣人之苗裔也。至吾祖尝树功名于草昧之际。世有显官闻人。豪于关中。今绝于予乎。汝如有知。其无忘吾祖矣夫欲心怕安逸者为其可以贪命而乐存至厚生也。今吾弃功名之会不赴又不欲劳费心体。非于身疏也。今病痿乃且死。谚曰断酒白首餔糟而朽是天乎是天乎。虽然吾无面见吾祖于地下矣。小子勉哉。平阳君卒十年而海举进士第一为翰林修撰儒林郎四年而当正德元年今　上上徽号　两宫推赠平阳君如其子官云又二年海有母太安人丧于是海有友曰北郡李生适自河南来而留滞京师于是作平阳君墓碑李生曰先民有言。朞年树谷。百年树德。曷观康尚书。今其子孙餔勋而啜积。曷使人诵其义无穷如此哉。夫平阳中衰之遗裔也。能不藉尺寸而洞视往古。凌驾时辈。亦谓之振世雄豪者矣。使其遭遇脱颖。而向用魏卫。将相之业。尚足道哉。其铭曰 
　　维武王　建侯卫邦厥有固始武功是祀呜呼遐哉尚书开国不伐　帝怀其德泽流于孙子少卿明禋亮采通政明夷乃续其家祀故累基者崇数沃者丰譬作堂室稼穑而蔀而翔而懋而达夫平阳其屯之际乎。畜而不施。以昌厥嗣阜不自秘发鬼神之藏骚雅并鸣。文古而殇。嗟嗟平阳举世重官宦即使君巍爵而崇位珠玉文绮珍食驷马有台楼亭榭孰与发祥广志如二子所哉故明不畜不光。流不塞不长。武功南原草木膴膴蕃蕃岐渭盘焉平阳宅厥土太安人袝之是曰宁所维厥绳武赡哉 

　　【 对山先生倜傥不羁人也今志载祖父皆肮脏具傲骨姜桂固有种哉中描写烨烨有生色】 

　　○监察御史涂君墓碑 

　　李梦阳 
　　新淦县南戒舟至莲花潭舟人指岸西庐曰此涂御史居也予闻之呀然于是登岸造其庐见其子朴而问涂御史葬处朴指曰父葬处隔江五里东乡西廉山是也予望之欷歔巳谓朴曰比黜碑于废寺吴石也曳树墓道刻表表曰戊辰夏余葢罹竖瑾祸云余至京师下诏狱乃涂君业先系狱相见执手问故初瑾以盐货源也因遂厚望巡盐御史货会一御史入货如瑾望而瑾辄拟人人必厚货如望及涂君巡盐还则空手见瑾瑾怒下君狱然犹日望其货来也久之货竟不来瑾愈怒矫诏涂祯打三十棍发肃州卫永远充军君坐掠重寻卒无论识不识见君卒无不嗟叹泪下乃时予尚在狱闻之哽噎者累日食不能下也今大政更新瑾事尽废格不行人士咸彬彬乎进矣无问识不识语及君又无不嗟叹泪下以冤故祯君名字实贤弘治己未进士出知江阴县有卓异绩举天下第一乃于是擢御史云始君下狱江阴人愿厚货入瑾如它御史数塞瑾望解君君不从而朴▲悲酸入骨 
　　则曰父幼时尝读书玉笥山云。笃古持礼。讳弘济者父父也。早亡而朴仲父曰涂兆。善使酒触父。父容之仲父以父之容之也反顾骄纵酒然产不出其手。于是谋手其产日哄父割父不从。会父出。仲父辄自主产割而手其丰父还祖母不平而怒曰。阿兆自主产割而手其丰。盍白族长。父对曰弟寡活不如儿廪生也父有友丘坤者家贫而有子。议聘朴妹矣。未决会坤卒父往吊焉。语坤妻曰吾女心巳许而郎矣勿疑语曰观其死知终始。今岂皎皎之行。为世所敬诵。然▲□□□借朴口形容妙 
　　矫伪盗名。称身没而迹彰者多矣。此非所谓诚之不可掩耶。夫涂君官不过七品。寿仅踰四十。非赫赫久修之夫也。乃今殁。士夫思于朝。乡人德于乡。所县县人思慕而不忘。此岂苟然者耶。然余往在　诏狱。见君日涕泣念母。今母存而君则亡。亡于非命。论者颇疑为善而无报。夫孟子不云夭寿不贰。修身以俟之。诚若云云则颜回王通之伦非哉。 

　　【 无繁言而有余痛当繇笔神之隽】 

　　○明故例授宣武卫指挥使张公墓碑 

　　李梦阳 
　　张公者■〈木巳〉人也名廷恩字世荣号云庄子世居西冈曰张大公者　国初自垦地数千亩大公生钦钦生普普娶于胡以景泰元年八月二日生张公初普为县学生力行有闻于是徙■〈木巳〉之草营居而以垦地之半分其族亡何夫妇连卒时张公十三岁耳奉遗言权厝其父母丧于郭西公既孤微然有姨之夫五咸富盛招之使营生公弗从乃返西冈而居会族有横者欺公少而贫而侵并其垦地之半谋曰渠孤儿耳有言则穽之公闻之怒直于官竟归我田是时张公弱冠耳勃勃英气逼人矣土俗租地亩钱百张公则八十巳而曰吾地亩租五十于是人争来租地无闲者计其入反倍于他由是富盛而张公智负气用才然又施故布衣雄数郡尝如■〈木巳〉还西冈单马袖铁尺望见人聚路塞问之曰有生马啮人公立马上瞪久之下弃马仗铁尺步而前而生马者果奋鬣扬蹄张口来噬公举尺击破其顶毙焉神气自如上马不顾而去地尝水公立主艺稻稻熟水且复至或幸之曰云庄子智乎公令佃人曰稻第堆之田人双其堆多则四之又令曰崇土如堆数公旦往第分其稻堆巳堆则标之帜又令纫其秸囤稻崇土上人众而力齐卒免之水人服其才是岁获稻数千张氏愈富而盛乃于是时大治屋庐于西冈归睢旷斥墟莽薮盗公之室垣堑重邃是故铃柝不设而终其身无伏梁遗缣之警虽德其施者印之心亦势使然耳初公治室造土车百人一车十车一长首止而尾动厥环无端▲使此君理剧定有可观 
　　略如水车戽之义齐而均无忧于惰勤其粜仓谷日入钱缗竟无弗明者或问之曰凡仓谷入记之簿予第令其仆主其出如簿数则巳又令一仆主入缗缗头封识其姓名有弗明责之渠也昔人谓世非乏才。显晦随遇。即有豪雄之伦。使青云是违。骥尾莫附。则桑间止于饿夫。胯下终于寒士。虽肩舆负勇。登坛效能。安所庸哉。夫以张公之智之才之力。使提十万横行匈奴。则长城必屹于塞北。王庭宜绝于漠南。顾殁齿草野。卧烟霞猎鹿豕终焉。悲夫。弘治间输金二百镒助边始授昭勇将军宣武卫指挥使衔虽出入驺拥位势甲于乡人然亦奚益矣今乡党每述其轻财之行曰张公迁其父母葬令狐城始相地地主曰亩四十金公即与四十金既葬构室固墉森森栢松白燕巢其墓庐尝岁凶公粜减其直如稔直或贫不能直约秋成还直秋成或不能还直则约来秋还所直来秋或又不能还直则舍之正德间剿流贼官军过■〈木巳〉公馈之刍五千居无几岁凶公助之赈出粟千巳而岁又凶公又助赈粟千弗给二子自出粟数百继焉公闻之喜曰真吾儿也廵抚官两遣羊酒花红劳公于■〈木巳〉奉　诏建坊于巷闾移文曰仗义竭忠父子同心斯皆其大者如此乃其未试之才深藏之智固有莫之知者正德间恶少有陷公权奸者逮如京公处之裕如竟白还乃窃叹曰先民有言富其怨之薮也岂不信哉予乐施人也乃犹不免于祸罗况它哉况它哉于是鬻远田四千亩于人约三年耕有获还其直复谓二子曰若辈勿忘我志也嘉靖七年饥二子各出粟千二百赈之抚按官以　闻奉　诏各建坊如其父岁再饥弟出粟千抚按官奏　闻自兵马进指挥使服三品服寻以兄捐金五百请授文职行将复沐恩矣至今如公之里门者见表义之坊父子辉映闻以礼让称不以丰财显则公之善巳裕后不可以为世法乎李子曰仁患其弗义。义患其弗勇。勇患其弗智。智患其弗才。今以云庄子所事观之果何若人哉夫丰城之气。非华莫识。荆山之辉。遇和始彰。故平世则雄伏豹隐。乱离则龙翔虎跃。人非尽拙。时有利钝然也。今观云庄子之才智强力。不谓之勇耶。不义耶仁耶。而埋辉草莽。竟不一试于世。此非时使之耶。公以嘉靖三年二月八日卒年七十有五配杨氏淑德懿行无忝内助先公卒子男二长希仁国子生次希义国子生授兵马进指挥使女五长适孙怀经次王洪运次王尚友俱国子生次马敷政县学生次康旵医官孙男四益祚永祚锡祚俱国子生衍祚女五长适刘乔松县学生次　周世子妃次孙灿次王震亨县学生次聘许蘩　周王以姻故又素知公讣闻悼焉遣官如■〈木巳〉祭是年四月十五日葬公令狐 

　　○禹庙碑 

　　李梦阳 
　　李子游于禹庙之台览长河之防孤城古宫平沙四漫遐睇故流北尽碣石九派湮淤云草浩浩于是怆然而悲曰嗟乎予于是知王霸之功也霸之功驩。久之疑。王之功忘。久之思。昔者禹之治水也。导川为陆。易■〈兀臬〉为宁。地以之平。天以之成。去巢就庐。而粒而耕生生至今者固其功也所谓万世永赖者也然问之耕者弗知。粒者弗知。庐者弗知。宁者弗知。陆者弗知。故曰王之功忘。譬之天生。物而物忘之。泳者忘其川。▲发端奇 
　　栖者忘其枝。民者忘其圣人。非忘之也。不知之也。不知自忘。及其菑也号呼而祈恤于是智者则指之所从来庙者兴矣。河盟津东也。蹙旷肆悍。势犹建瓴。堤堰一决。数郡鱼鳖。于是昏垫之民匍匐诣庙稽首号曰王在吾奚溺而防丁堰夫。椿户草门。输筑困苦则又各诣庙稽首号曰王在吾奚役斯所谓思也故不忘不大不思不深深莫如地。大莫如王。天之道也。霸者非不功也。然不能使之不忘。而不能使之不疑。何也不忘者小小则近近则浅浅则疑如秦穆赐食善马肉酒是也夫天下未闻有庙桓文者也故曰予观禹庙而知王霸之功也。或问汤文不庙李子曰圣人各有其至尧仁舜孝禹功汤义文王之忠周公之才孔子之学是也夫功者切乎菑者也大梁以菑故是故独庙禹。是时监察御史澶州王子会按河南登台四顾乃亦怆然而悲曰嗟乎予于是而知功之言征也吾少覌览尝蹑州城。眺沧渤。南目大梁之墟。乃今历三河。揽淮泗。极洪流而尽滔滔使非有神者主之桑而海者久矣尚能粒邪耕邪庐邪能■〈兀臬〉者宁邪川者陆邪嗟乎予于是而知功之言征也。所谓微禹吾其鱼者邪。所谓美哉勤而不德者邪。于是饬所司葺其庙而属李子碑焉王子名溱以嘉靖元年春按河南明年秋代去乃李子则为迎送神词三章俾祭者歌之侑神焉其词曰 
　　天门兮显辟赫赤赤兮云吐窈黄屋兮陆离灵总总兮上下羗若来兮儵不见不见兮奈何望美人兮徒怨苦。横四海兮怒波。 
　　右迎神 
　　絙弦兮镗鼓神不来兮谁怒。执河伯兮显戮。饬阳侯兮清路。灵雨?奄霭兮来至风冷冷兮堂户舞我兮我醑尸既饱兮颜酡惠我人兮乃土乃粒日云暮兮尸奈何 
　　右降神 
　　风九河兮涛暮云曀曀兮昏雨王驾凤兮骖文鱼龙翼翼兮两旟怅佳期兮难屡心有爱兮易离爱君兮思君肴芳兮酒芬。君归来兮庇我民 
　　右送神 

　　【 古文多秀吾于空同有征】 

　　○抚寇碑 

　　王慎中 
　　汀州于闽为要郡上杭汀岩邑也邑溪南之乡崇山造天牙错距跃陇坂缘亘箐簿密绵其民狎为非义狞噬狙攫席衽戈甲御敓无时风气所限非性故然长子育孙生蕃齿盛耳目熟习莫改厥德少视其壮壮视其老遵危豆幽乃为盗薮厥有治者不揆其性不闵其习盗视彼民忿犷堲凶攻击刬锄如农疾莠惟惧不残民不见德又弗儆威既狃于习且偷其生鸱张螳怒攘奋踉蹡吏既雠民。民亦毒吏。雠毒两积。交不得巳。于是溪南之民恶声胶固历弥年所湔涤无繇岂不悲哉嘉靖癸卯之岁郡丞缪候宗尧移摄邑事闻而叹曰安有为吏而民寔雠。在邑所治。处溪之南而视若异壤。民之不义。惟为吏者之责。吾将为溪南之民湔涤恶声登济维新偕之大道发教布令开以诚心民闻不疑选日戒徒往莅其乡而教谕梁君彦锦寔赞缪侯之计而决其行乃与训导郏君夔率学宫弟子丘道冲道南李如珠赖荣先从焉戎器不除卒旅不具雍雍翼翼冠葢斯戾魁首丑党部勒有次稽首马前爰崩厥角扶旄提倪观于道周欢喜歌呼激越林莽昔为魁首今为长正昔为丑党今为编氓刮瘢洗瘃复还骨肉揆雾掀曀再覩白日民视缪侯如出子寄孥久离乳哺一旦还归婉恋膝下始识慈母民视梁君如騃童骄孺未识衣冠骤谒师傅拱揖步趣盻顾惊喜吏既诚民民亦怀吏周行疆畎考阅壁垒曰险尔平曰翳尔辟曰莱尔易乃犒牛酒乃给耒耜乃分麻缕乃置门塾男耘女织各得其业户诵家吟知慕为士向之盗名弃去如脱溪南山川▲畵出慈母良师 
　　出垢遗浊光色发杨。苍苍濯濯。呜呼是溪南也在昔若彼在今若此乌覩所谓习哉吏不能以诚抚民而惟顽之疾民之不得其性者可胜道耶梁君今为泉州南安令以缪侯抚寇之迹告予曰愿有记予不识缪侯而知梁君之言可信故特书之贻上杭之民使勒之石以昭不忘 

　　【 典雅尊严】 

　　○特进光禄大夫左柱国少师兼太子太师吏部尚书华葢殿大学士赠太保杨文忠公神道碑 

　　赵贞吉 
　　惟皇天笃我　明之佑。间出哲臣。为　社稷隶。二百年间如仁和于公。暨新都杨公。乘所遇时。力于隶事。最着矣。葢正统己巳土木北狩。正德辛巳威武南征。陨空沉陆。变起非常。非有握补天之器。挟移斗之能。安敢授手其间哉。传曰仲之生为齐也。仲在则齐存矣。往事二际。　社稷之计。赖二公居多。安可忘耶。于▲开局恢宏 
　　公巳表于　宪皇之世杨公之殁久矣顷者恭遇我皇上奉我　世宗皇帝遗诏复公之官加赠太保谥文忠荫一孙为尚宝司丞一孙入监遣官祭葬　恩数备至呜呼休哉不忘臣下之劳其　国家有道灵长之福乎于是始皆谈诵公行事矣杨氏宗荫改窆墓祠而祀之以碑辞属予噫公希世之英也予兹之论岂敢苟耶公事业详具家传谨掇其大者以引士评之先导可乎公名廷和字介夫系出湖广之麻城五世祖世贤避乱入蜀居新都父春湖广提学佥事母叶氏以天顺己卯九月十九日生公幼以奇颖举于乡少年读中秘书才器恢廓乡先达司马余肃敏夙重之归老之日独持大明律与别曰介夫当相天下为我熟此以助他日谋断若居馆三十年修文讲读声誉茂籍时辈视之巳若麟角凤毛然久之以正德丁卯自南户部尚书同长沙李公办阁事是时孽珰之焰毒蒸寰宇数年内骇奔未息南平北讨政府嚣欱而长沙亦倦念去欲令公代巳也尝语人曰吾于文翰有一日之长。若经济事须归介夫。夫余公识公于早岁李相察公于同事非杨氏之鲍叔哉壬申冬李去公始独任时公丁忧朝议夺情疏亟上议得寝惟令抚按官与坐守长随刻服制日促上道此起用辅臣之异数也噫公再进而时事益难为矣　毅皇帝匹马捶居庸关。踰上谷。入云中。望猎阴山。旋以威武南下。则　五位虚拱。将踰岁矣。嗟嗟自宸濠播乱。讹言载路。包藏祸心者可尽防御。人心将涣。大势将倾。仕者咏同车之招。居者怀恤纬之忧。此何景耶。公血诚只影。周旋其间。远奉　纶音。近承　慈旨。大合众谋。小事独断。竟俾边无鸣镝。衢寡惊柝。安平且泰。俟　上之回。呜呼可不谓公劳巳乎。　大驾至自通州。事势愈急。四家锐卒。环布萧密。枭獍在侧。磨牙舕舌。倘机事有一发之颣。则祸不测可忍言耶。鸣呼危哉。公外示安徐。密祈　内旨。许其从事。始以一刺绐彬入贺兽吻缚之。按柙虎之机。此萧张擒信之智也。旋以便赏犒思归官卒。令扫迹出关。成逐羊之势。此周勃收军之勇也军收而司农之印可不倒矣信擒而堳邬之脐可不焚矣呜呼可不谓公功巳乎。然后清　宫警道。迎　真主开明堂而治之。布　明诏与天下更始。而天下大定矣。呜呼可不谓公忠巳乎当是时公之勋名著矣风烈高矣将造物者亦忌公耶　尊亲议起而事之大难处者亦随至矣遂以癸未冬去位葢公去而时事日异矣闻长老云公始定策迎　立之际亦援往代母子故事以动　宫陛矣葢以安社稷为急不恤其它也逮诏中外　上于时无难焉遂行之耳心岂有他哉四子起而持之是矣苐无肯谅公之心耳公可辩耶公尝叹曰众尤交责吾何迯哉义之尤我命也。人之尤我遇也。事之尤我时也。吾惟有去巳耳。夫以公之圆机达识岂不知诏者上之令也不便虽不易之孰御特以处君父骨肉情礼之间身任　两宫之责岂敢操一切径情之说乎必推心絜度剂量而调适之以和无体之至礼保忘名之完名俟　泰陵扫宫役作而徐图其后岂必尽晚哉然欲即以回执礼正名之论则势不可也岂非命哉公之决于去以免义我尤也以此夫往在汉廷博议是者不以加秩负者不以夺糈据经研义非击搏之司是当求裁无灭异之厉四子之于公奚为异是乎岂非遇哉公之决于去以免人我尤也以此世复有不齐之论出于意见之偏锢于习闻之久附声和响龃龉实繁徒致　圣主怀怒疑有讽嗾罪且不测岂非流俗未易卒变时固然哉公之决于去以免事我尤也以此夫以公之功劳靖忠。而博此三去。惴惴焉惧补过之无地也。人臣之道岂易尽哉。悲夫易曰王臣蹇蹇匪躬之故诗曰我思古人俾无尤兮殆公之谓也夫君子曰去易事也而公之去则天下惜之者为大业之未终也然　圣皇念公则未尝巳也何则汉宣偶一思故剑。而左右测其意。在于俪微。我　世皇亦数起用旧臣。而因识　皇心之默存于定策。岂不然耶。故十年之内　九重怀邻意切矣。然环诏虽勤而肤効未奏也。假令公垂老尚在。则皇慈岂忍俾终于弃捐乎。应知佩可宵还。剑当昼合矣。惜乎天之靳之也。恭惟我　皇上知　世皇之意也改元之初一洗释之嘉劳悯忠以慰仁人志士之心劝忠臣孝子于来裔猗乎　盛德曷以加哉往者夺门辈争甚于公之谴。乃　英皇独难之。争者曰不如是则今日举无名而于公歼焉。时惟　宪皇帝知英皇帝之意也。则改元初亦为先雪而嘉劳悯忠。于公复完二公力于公家。其忠同。其受报亦类。顾不异哉。乃若我　二圣之心则如天之覆也如地之载也如日月之照也穷劫赞颂不能尽矣傅公幼读书日以卷计长于学无不贯惟以资经济故于当代典章条格人才政迹边防阨塞军伍钱役丛琐远迩心计耳濡如身亲周旋而抵掌可述酬答机务之际殆裕▲始终以□公并论 
　　如也张永以东敞功乞封巳持　内旨引内官刘马儿例要公公曰刘以功封其族人非封自身也事载岳公类博稿中取示之乃巳其谈笑解纷易易如此而不知由于宿昔之精博也至当大事智勇奋溢临九死而不回此则非人易及亦非可易测者矣初辍草威武敕巳滨死逮　嗣君未至承　制专断者廿七日驾抑奸雄如泰如琼稍疏皆足以死　新诏裁革人数十四万八千七百余岁省太仓粟一百五十三万余怨者汹汹谣曰终日想想出一张杀人榜于▲学问之功 
　　是公出入护以卫士益岌岌邻死矣然而不死也者才也亦忠也有默相也者耳论者谓公委任半于古人而功勋倍之往代以负荷危艰名世者皆当出公下信矣独公阁僚广东梁公之论尤确梁公曰天生斯人以了今日之事大匠之任不可代也于是虚阁中首席俟公起复至而居之斯则公未卒而论巳定如此故公少时尝梦天门开遥瞻棹楔曰际昌时而公显其老也复梦天门开有二旛导公冉冉以去而□□□□□人□间气而生者耶公在位一辞伯爵及太师太傅三辞锦衣卫千户荫再辞文职四品世袭荫居家俭素食不兼味衣　命服外皆布素子弟科第相望不以为善曰此末事也谨言行修身齐家斯人道之大者幼不好弄比老而声伎不一至于前位极人臣而居处同于寒素顾济物之心则拳拳无时巳也公生多宦游每归则为乡人建一惠局初通水利灌涸田万顷乡人德之号为学士堰次建坊牌费修县城城成贼至救生命以万计次置义田于城西北以赡族人葢三归而修创利物业三焉公之加意人间世何如哉若他言行之详当有如王岩叟马永卿辈书之今未易举也公上三世皆赠如官元配黄氏赠一品夫人生子慎正德辛未科及第第一继室喻氏内江人封一品夫人无出侧室蒋氏封孺人生子惇兵部主事恒中书舍人先公卒忱举人女二长嫁修撰余承勋次嫁举人刘大昌孙男十人同仁宁仁生员志仁湖广都司经历其仁荫生斯仁生员有仁举人兴仁指挥同知右仁尚宝司司丞资仁力仁公以嘉靖己丑六月二十一日卒于正寝□时慎以议礼谪戍永昌以抚臣议奏许一奔丧巳而惇忱亡而诸孙幼公处浅土者四十年纪纲家务以付慎继室黄氏云氏遂宁黄尚书第三女有才志几几杨氏婴曰矣亦天以报公勤劳王家也嗟乎宣孟之仁。成季之勋。天之所以报公者岂有既哉。贞吉曰惜乎余言也陋不能为公重聊持论以后之贤者耳因忆年二十时以诸生谒公公器之去四十五年得矢公荐藻之辞俯仰人代伤慨悲歌为之■〈口欷〉嘘辞曰坎坎击鼓导江之浦云顶山前鹤化仙鹤鸣垒畔云行雨聊骋目兮四顾望夫君兮容与九嶷云凈喜回峰。三峡涛平愁枉渚。愁莫愁兮夜未央思莫思兮东方曙衡门空闭锁松筠水远山长会能取跂灵驾兮未来。悄娟娟而延伫。 
　　右迎神之曲 
　　击鼓其镗凤山之傍松鸣风兮声琳琅葭涴月兮容苍苍眇一夕兮千生睹君子之辉光琴瑟齐御千徽张妙舞并奏进乐方。乐莫乐兮兼相忘。醉莫醉兮无何乡。天庭忽有■〈雨上只下〉华飞。薪传火兮灯光光。俨云屏兮羽葢顾形骸兮难将 
　　右侑神之曲 
　　击鼓其嘈金沙之郊云溟溟兮水滔滔啸于岫兮鸣于皋君乘舫耶乘屩。石啮月兮山嵪掀髯扼腕谈何高登楼慷慨意初消。喜相逢兮云中箫。愁相追兮涧中涛。百年欢会在今朝君不留兮我心劳忽空明兮澹足。蹇独立兮逍遥。 
　　右送神之曲 

　　【 摅幽振响卓然有建于今古之闻非徒以肖貌为工】 

　　○阅视靖州碑文 

　　陈　束 
　　大明之化昭洽无外惟靖故夜郎殊■〈阝耴〉既庶既富并于中州承平以来视为夷鄙命吏不之法号鲜暨卒惰而骄时时煽起昨年偏帅恣睢至击其州守时重函容罔置唇口或曰治之色怒语难养疽不剸遂此傲顽嘉靖十六年丁酉　天子登用旧德起大中丞顾公于留都俾镇全楚是夏至鄂秋发岳长沙间省从劳躬遍历荒野环大湖以行越明年仲春十四日戊午始由武冈入靖至则喟然曰美哉提疆惟我遐遗有民匪民寔遐明日庚申释菜孔子庙序诸生于两阶考德陈谊咨文献之遗余镜声猷之所起巳乃谒宋了翁祠宇低回四顾欷吁叹息焉是日也进青衿之士登于乡校者二十有几人明日辛酉檄诸边将士乃大阅武于西郊先是阴曀累日霅然阳开螭虎之士奋鹰扬之气倍营列阵张鱼鸟合变缟甲玄旗朗耀川甸为之角戏陈射愽极庶能万旅怫■〈忄胃〉争先赴命然后援桴明誓比厥负胜赏罚以时士百其竞既罢黄发耆老凡若而人携杖扶幼俨然进曰惟靖逖于中土三事大夫苗□我民目不睹中丞旗鼓之节于今六十有八年惟公幸哀怜哉煦我腹我公曰嗟嗟乃疾乃苦惟余之辜余敢自爱以烦吾民乃采群议纳之夷轨谓参议问之惟食欲备。其勤储偫而多委积。母阙于粮。俾呼庚癸。谓佥事朿往事漫漫。尔言勿庸。酿兹怼凶。余今尔从。元罪既死。殛其遗魁。与之更始。惟兹守令。黩于货贿。为吾民病。解去龟组。勿留于境。熟弊孰利。惟尔之计。谓参将章女令于躬。下乃视效。母歉于巳。而贷厥部校。我闻戍卒。无居无处。僦庐寄食。渎乱男女。速发公家钱为营百堵。俾安即于兹土。谓守备桂往者主禆两将。同居一城令号不行。惟靖险害。乃在五开。是诸蛮之咽咳。其掣甲士千人以往。尔宫尔饩。乃留于行。谓通道令童正吏贪残之故。州无留员。女即摄视州事以待来者。事如律令。母惮于掾而蹈其成。于是章程肆颁德威两懋除旧布新民乃闿泽愎戾斯顺悂蒙乃识回面向心遐迩变革日在庚午公遂启行郎吏将士咨嗟太息惟公远来。匪夷图之。惟公遄往。匪夷留之。乃共立表石。 

　　明文霱卷之十三







●明文霱卷之八 

</div>
    <div class="pagination">
<a href="明文霱_page39.html">上一页</a><span>...</span><a href="明文霱_page35.html">35</a><a href="明文霱_page36.html">36</a><a href="明文霱_page37.html">37</a><a href="明文霱_page38.html">38</a><a href="明文霱_page39.html">39</a><span class="current-page">40</span><a href="明文霱_page41.html">41</a><a href="明文霱_page42.html">42</a><a href="明文霱_page43.html">43</a><a href="明文霱_page44.html">44</a><a href="明文霱_page45.html">45</a><span>...</span><a href="明文霱_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
