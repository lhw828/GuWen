<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 468 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 468 页/共 658 页
  </h1>
  <div class="content">
   袁司直之视馆，敢寓书於上国之宫尹。日者猥枉泉赋，降委弊邑。弊邑敬事是遑，无或违贰。惧非郊赠之礼，觐飨之资，不虞君王惠之於是也，是有懵焉。弗图旦夕发咫尺之记，籍左右而请，以为胥授失旨，爰速先币。曾是附庸臣委末学孤闻者，如之何勿疑。且亦闻之前志曰，七年之中，一与一夺，义士犹或非之。况密迩旬次，何其裒益之亟也。藉恐二三诸侯，有以观大国之政。是用敢布心腹。弊室弱生，砥节清廉，好是洁直，以不邪之故，而贫闻天下。宁有昧夫嗟金者哉。不腆供赋，束马先璧以俟命，唯执事所以图之。（《宋书·袁淑传》，始兴王浚尝送钱三万饷淑，一宿复遣追取，谓使人谬误，欲以戏淑。淑与睿书。）
　　◇与何尚之书
　　昨遣问，承丈人已晦志山田，虽曰年礼宜遵，亦事难斯贵，俾疏、班、邴、魏，通美於前策，龚、贡、山、卫，沦惭乎曩篇。规迨休告，雪涤素怀，冀寻幽之欢，毕（栖）玄之适，但淑逸操偏迥，野性瞢滞，果兹冲寂，必沈乐忘归。然而已议途闻者，谓丈人徽明未耗，誉业方籍，傥能屈事康道，降节殉务，舍南濒之操，淑此行永决矣。望眷有积，约日无误。（《宋书·何尚之传》，元嘉二十九年，致仕，於方山，著《退居赋》以明所守，而议者咸谓尚之不能固志，太子左卫率袁淑与尚之书。）
　　◇游新亭曲水诗序
　　离榭修幕，陵隧坡阜，镳容旆彩，镳野丽云。（《御览》三百五十八。）
　　◇真隐传
　　鬼谷先生，不知何许人也，隐居韬智，居鬼谷山，因以为称。苏秦张仪师之，遂立功名。先生遗书责之曰：「若二君岂不见河边之树乎，仆御折其枝，波浪荡其根，上无径尺之阴，身被数尺之痕。此木岂与天地有仇怨，所居然也。子不见嵩岱之松柏，华霍之檀桐乎，上枝干於青云，下根通於三泉，千秋万岁，不受斧斤之患。此木岂与天地有骨丹哉，盖所居然也。（《艺文类聚》三十六，《御览》五百十，并引《真隐传》）
　　◇吊古文
　　贾谊发愤於湘江，长卿愁悉於园邑，彦真因文以悲出，伯喈史而求人，文举疏诞以殃速，德祖精密而祸及。夫然，不患思之贫，无苦识之浅。士以伐能见斥，女以骄色贻遣。以往古为镜鉴，以未来为针艾。书余言於子绅，亦何劳乎蓍蔡。（《艺文类聚》四十。）
　　◇鸡九锡文
　　维神雀元年，岁在辛酉八月己酉朔十三日丁酉，帝颛顼遣征西大将军下雉公王凤西中郎将白门侯扁鹊，咨尔浚鸡山子，维君天姿英茂，乘机晨鸣。虽风雨之如晦，抗不已之奇声。今以君为使持节金西蛮校尉西河太守，以扬州之会稽封君为会稽公，以前浚鸡山为汤沐邑。君其只承予命，使西海之水如带，浚鸡之山如砺，国以永存，爰及苗裔。（《艺文类聚》九十一，引袁淑《诽谐记》）
　　◇劝进笺
　　浚山侍郎丁鸿、舍人凫亭男梁鸿、郎中苏鹄死罪。伏惟君德著朝野，勋加。故天王凤皇，特锡位封，令凤鹊等在柏外，愿时拜受，不胜欣豫之情，谨诣栖下以闻。（同上。）
　　◇驴山公九锡文
　　若乃三军陆迈，粮运艰难，谋臣停算，武夫吟叹。尔乃长鸣上党，慷慨应邗，崎岖千里，荷囊致餐，用捷大勋，历世不刊，斯实尔之功也。音随时兴，晨夜不默，仰契玄象，俯协漏刻。应更长鸣，豪分不忒。虽挈壶著称，未足比德，斯复尔之智也。若乃六合昏晦，三辰幽冥，犹忆天时，用不废声。斯又尔之明也，青脊隆身，长颊广额，尾後垂，巨耳双磔，斯又尔之形也。嘉麦既熟，实须精面，负磨回衡，迅若转电惠我众庶，神获荐，斯又尔之能也。尔有济师旅之勋，而加之以众能，是用遣中大夫闾丘骡加尔使衔勒大鸿胪班脚大将军宫亭侯，以扬州之庐江、江州之庐陵、吴国之桐庐、合浦之珠庐封尔为中庐公。（《艺文类聚》九十四，《初学记》二十九，《御览》九百一引袁淑《诽谐集》。）
　　◇大兰王九锡文
　　大亥十年九月乙亥朔十三日丁亥，北燕伯使使者豪册命大兰王曰：咨惟君禀太阴之沈精，В群形於元质，体肥盾而洪茂，长无心以游逸，资豢养於人主，虽无爵而有秩，此君之纯也。君昔封国殷商，号曰豕氏，叶隆当时，名垂於世，此君之美也。白螭彰於周诗，涉波应乎隆象，歌咏重於人口，经千载而流响，此君之德也。君相与野游，唯君为雄，顾群数百，自西徂东，俯喷沫则成雾，仰奋鬣则生风。猛毒必噬，有敌必攻。长驱直突，阵无全锋，此君之勇也。（《初学记》二十九，《御览》九百三。）
　　◇常山王九命文
　　及至图身失所，羁勺人间，驯缨服制，惟意所牵。登楹而遨，均梁而眠，拾摭遗馀，恣口所便。（《初学记》二十九，《御览》九百十。）
　　◎袁觊
　　觊，淑兄子，为武陵太守。
　　◇临终与兄觊书
　　史公才识可嘉，足懋先基矣。（《南齐·书袁彖传》，彖小字史公。）
　　◎袁粲
　　粲字景倩，淑兄子，本名愍孙，慕荀奉倩之为人，改名粲。元嘉中为扬州从事，历孝武安北镇军、北中郎参军、南中郎主簿。孝武举义，转记室参军。及即位，除尚书吏部郎、太子右卫率、侍中，免。起为廷尉太子中庶子，领右军将军，出为辅国将军、西阳王子尚北中郎长史、广陵太守，行兖州事，仍为永嘉王子仁冠军长史。大明初复为侍中，领射声校尉，封兴平县子，免。寻为西阳王子尚抚军长史，又为中庶子，领左军将军，出补豫章太守，复还为侍中领长水校尉，迁左卫将军，加给事中，转吏部尚书出为海陵太守。前废帝即位，复为吏部尚书，徙右卫将军，复为侍中，领骁骑将军。明帝即位，转司徒左长史、冠军将军、南东海太守，迁领军将军，徙中书令，转尚书仆射，领吏部，加中书令。又领丹阳尹，徙右仆射，迁尚书令。後废帝即位，加卫将军，授中书监开府仪同三司，领司徒。顺帝即位，出镇石头，谋攻萧道成，事泄，被斩。有集十一卷。
　　◇临终启
　　臣义奉大宋，策名两毕。今便归魂坟垅，永就山丘。（《南史·袁粲传》。）
　　◇与释道明书称释宝亮
　　顷见亮公，非常人也。比日闻所未闻，不觉岁之将暮，珠生合浦，魏人取以照车；璧在邯郸，秦王请以华国。天下之宝，当与天下共之，非复上人贵州所宜专也。（高僧传八。）
　　◇妙德先生传
　　有妙德先生，陈国人也。气志渊虚，姿神清映，性孝履顺，栖冲业简，有舜之遗风。先生幼夙多疾，性疏懒，无所营尚，然九流百氏之言，雕龙谈天之艺，皆泛识其大归，而不以成名。
　　家贫尝仕，非其好也，混其声迹，晦其心用，故深交或迕，俗察罔识。所处席门常掩，三迳裁通，虽扬子寂漠，严叟沈冥，不是过也。修道遂志，终无得而称焉。
　　又尝谓周旋人曰：「昔有一国，国中一水，号曰狂泉。国人饮此水，无不狂，唯国君穿井而汲，独得无恙。国入既并狂，反谓国主之不狂为狂，於是聚谋，共执国主，疗其狂疾，火艾针药，莫不毕具。国主不任其苦，於是到泉所酌水饮水，饮毕便狂。君臣大小，其狂若一，众乃欢然，我既不狂，难以独立，比亦欲试饮此水。」（《宋书·袁粲传》，南史二十六）
　　◇托为道人通公驳顾欢夷夏论
　　白日停光，恒星隐照，诞降之应，事在老先，似非入关，方炳斯瑞。又老庄周孔，有可存者，依日末光，冯释遗法，盗牛窃善，反以成蠹，检究源流，终异吾党之为道耳。西域之记，佛经之说，俗以膝行为礼，不慕蹲坐为恭，道以三绕为虔，不尚踞傲为肃。岂专戎土，爰亦兹方。襄童谒帝，膝行而进；赵王见周，三环而止。今佛法在华，乘者常安。戒善行交，蹈者恒通。文王造周，太伯创吴，革化戎夷，不因旧俗。岂若舟车，理无代用。佛法垂化，或因或革。清信之士，容衣不改。息心之人，服貌必变。变本从道，不遵彼俗，教风自殊，无患其乱。孔、老、释迦，其人或同，观方设教，其道必异。孔老治世为本，释氏出世为宗。发轸既殊，其归亦异。符合之唱，自由臆说。又仙化以变形为上，泥洹以陶神为先。变形者白首还缁，而未能无死；陶神者使尘惑日损，湛然常存。泥洹之道，无死之地，乖诡若此，何谓其同？（《齐书·顾欢传》，《南史·顾欢传》。）

卷四十五
◎刘湎
　　字伯猷，彭城安上里人。元嘉中为广州增城令，刺史刘道锡引为扬烈府主簿，除宁远将军绥远太守。刺史宗悫又引为主簿，封大亭侯，除员外散骑侍郎。孝建初为宁朔将军湘东内史，徙晋康太守，又徙郁林太守。大明初为宁朔司马，封金城县侯，除西阳王子尚抚军。入直阁，除龙骧将军西江督护、郁林太守。前废帝即位，以为振威将军屯骑校尉。明帝即位，加宁朔将军，领建平王景素辅国司马，征还都，除辅国将军兼山阳王休）骠骑谘议参军，拜太子左卫率，封鄱阳县侯。寻为征虏将军豫州刺史，进号右卫将军，又进号右将军，征拜散骑常侍，改侍中中领军，出镇广陵，假平北将军，受顾命，守尚书右仆射。後废帝初，桂阳王休范反，战死，赠司空，谥曰忠昭公。
　　◇条对贾元友北悬瓠书
　　元友称：「虏主幼弱，奸伪竞起，内外规乱，天亡有期。」臣以为獯丑侵纵，蹈藉王境，盘据州郡，百姓残亡。去冬众军失耕，今春连城围逼，国家复境之略，实有不遑，灭虏未及。元友又云：「有七千馀家，谷米丰积，可供二万人数年资储。」臣又以为二万人岁食米四十八万斛，五年合须米二百四十万斛，既理不容有，恐事难称言。元友又云：「虏於悬瓠开驿保，虏已先据，若不足恃，此不须（缺。」）俱是攻城，便应先图悬瓠，何更越先取郾，以受腹背之灾。且七千馀家丰积，而虏犹当远运为粮，是威不制民，民非异计。元友又云：「虏欲水陆运粮，以救军命，可袭之机，在於今日。」臣又以为开立驿道，据守坚城，观其形候，不似蹙弱。可乘之机，恐为难验。元友又云：「四郡民人，遭虏二十七年之毒，皆欲雪仇报耻，伏待朝威。」臣又以为垣式宝等受国重恩，今犹驱略车营，翻还就贼，盖是恋本之情深，非报怨之宜，何可轻试。元友又云：「请敕荆雍两州，遣二千精兵，从义阳依西山北下，直据郾城。」臣又以为郾城是贼驿路要戍，且经蛮接，数百里中，裹粮潜进，方出平地，攻贼坚城，自古名将，未有能以此济者。假其克捷，不知足南抗悬瓠，北捍长社与不？且贼拥据数城，水陆通便，而今使官以二千断其资运，於事为难。元友又云：「虏围逼汝阴，游魂二岁，为张景远所挫，不敢渡淮。」臣又以为景远兵力寡弱，不能自固，远遣救援，方得少克。今定是为贼所畏不？景远前所摧伤，裁至数百，虏步骑四万，犹不敢前，而今必劝国家以轻兵远讨，指掌可克，言理相背，莫复过此。元友又云：「龙山雉水，鲁奴，王景直等并受朝爵，马步万馀。进讨之宜，唯须敕命。」臣以为鲁奴与虏交关，弥历年世，去岁送诚朝廷，誓欲立功。自蒙荣爵，便即逃遁，殊类奸猾，岂易暗期。兼王景直是一亡命，部曲不过数十人，既不可言，又未足恃。万馀之言，似不近实。元友又云：「四郡恨忿此非类，车营连结，废田二载，生业已尽，贼无所资，粮储已罄。断其运道，最是要略。」臣又以断运须兵，兵应资食，而当此过悬瓠二百里中，使兵食兼足，何处求办。
　　臣窃寻元嘉以来，伧荒远人，多干国议，负儋归阙，皆劝讨虏。鲁爽诞说，实挫国威，徒失兵力，虚费金宝。凡此之徒，每规近说，从来信纳，皆诒後悔。界上之人，唯视强弱，王师至境，必壶浆候途，裁见退军，便抄截蜂起。首领回师，何尝不为河畔所弊。（宋书刘湎传，泰始四年，淮西人贾元友上书太宗，劝北攻悬瓠，可收陈郡、南顿、汝南、新蔡四郡之地，上以其所陈示湎，使具条答，湎对，太宗纳之。）
　　◇与殷琰书
　　昔景和凶悖，行绝人伦，昏虐险秽，谏诤杜塞，遂残毁陵庙，芟刈百僚，纵毒窃凶，靡有纪极。於时人神回遑，莫能自保，中外士庶，咸愿一匡。予职在直卫，目所备睹。主上神机天发，指麾克定，横流涂炭，一朝太平，扶危拯急，实冠终古。而四方持疑，成此乖逆，资斧所临，每从偃简。足下以衣冠华胄，信概夙昭，附戾从违，犹见容养。贤兄长史，阶升清列，贤子参军，亦塞国网。间者进军宛唐，计由刘顺，退众闭城，当时未了。过蒙朝恩，谬充将帅，蚤承风素，情有依然。今皇威远申，三方蹙弱，胜败之势，皎然可览。王御史昨至，主上敕、骠骑教、贤兄贤子书，今悉遣送。百代以来，未有弘恩曲宥，乃至於此。且朝廷方宣示大义，惟新王道，何容标虚辞於士女，失国信於一州。以足下明识渊见，想必不俟终日。如其孤背亭毒，弗忌屠陷者，便当穷兵肆武，究法极刑，将恐贵门无复祭祀之主，坟垅乏扫洒之望，进谢忠臣，退惭孝子，名实两丧，没有馀责。扶力略白，幸加研览。（《宋书·殷琰传》。）
　　◇又与殷琰书
　　柳伦来奔，具相申述，方承足下迹缠秽乱，心秉忠诚，惘然穷愁，不亲戎政。去冬开天之始，愚迷者多，如足下流比，进非社稷宗臣，退无顾命寄托，朝廷既不偏相嫌责，足下亦复无所独愧。程天祚己举城归顺，庞孟蚪又继迹奔亡，刘胡困於钱溪，袁ダ欲战不得，推理揆势，亦安能久。且南方初起，连州十六，拥徒百万，仲春以来，无战不北，摧陷殄灭，十无一二。南凭袁ダ弱卒，北恃足下孤城，以兹定业，恐万无一理。方今国网疏略，示举宏维，比日相白，想亦已具矣。且伦等皆是足下腹心牙爪，所以携手相舍，非有怨恨也，了知事不可济，祸害已及故耳。夫拥数千乌合，抗天下之兵，倾覆之状，岂不易晓。假令六蔽之人，犹当不为其事，况复足下少祖名教，疾没世无称者邪。所以复有此白者，实惜华州重镇，鞠为茂草，兼伤贵门一日屠灭。足下若能封府库，开四门，宣语文武，示以祸福，先遣咫尺之书，表达诚款，然後素车白马，来诣辕门，若令足下发肤不全，儿侄雕耗者，皇天后士，实闻此言。至辞不华，宁复多白。（《宋书·殷琰传》）
　　◎沈怀文
　　怀文字思明，吴兴武康人，晋光禄勋寂孙。元嘉中，州辟从事，转西曹江夏王义恭司空参军，随府转司徒参军、东阁祭酒、尚书殿中郎，随王诞後军主簿，领义成太守。入为通直郎治书侍御史。元凶弑立，以为中书侍郎，间行出奔。竟陵王诞以为卫军记室参军、新兴太守、随府转骠骑录事参军、淮南太守，孝建初转扬州治中从事史，迁别驾从事史。大明中迁尚书吏部郎，出为西阳王子尚抚军长史，入为侍中。又出为晋安王子勋征虏长史广陵太守，免，寻赐死。有集十六卷。
　　◇上言皇子不宜置邸舍
　　列肆贩卖，古人所非，故卜式明不雨之由，弘羊受致旱之责。若以用度不充，顿止为难者，故宜量加减省。（《宋书·沈怀文传》，子尚诸皇子，置邸舍，逐什一，为患遍天下。怀文又言之，不听。）
　　◇省录尚书议
　　昔天官正纪，六典序职，载师掌均，七府成务，所以翼平辰衡，经赞邦极。故总属之原，著夫官典，和统之要，昭於国言。夏因虞礼，有深冢司之则；周承殷法，无损掌邦之仪。用乃调佐王均，缉亮帝度。而式宪之轨，弘正汉庭，述章之范，崇明魏室。虽条录之名，立称於中代，总厘之实，不愆於自古，比代相沿，历朝罔贰。及乎爵以事变，级以时改，皆兴替之道，无害国章，八统元任，靡或省革。按台辅之职，三曰礼典，以和邦国，以统百官。四曰政典，以平邦国，以正百官。郑康成云：「冢宰之於庶僚，无所不总也。」考於兹事，备於典文，详古准今，不宜虚废。（《宋书·沈怀文传》。）
　　◇扬州移治会稽议
　　周制封畿，汉置司隶，各因时宜，非存相反，安民宁国，其揆一也。苟民心所安，天亦从之，未必改今追古，乃致平壹。神州旧壤，历代相承，异於边州，或罢或置，既物情不说，容亏化本。（《宋书·沈怀文传》。）
　　扬州徙治，既乖民情，一州两格，尤失大体。臣谓不宜有异。（《宋书·沈怀文传》。）
　　◇垦起湖田议
　　百姓虽不亲农，不无资生之路。若驱以就田，则坐相违夺，且鄞等三县，去治并远。既安之民，忽徙他邑，所垣未立，旧居已毁。去留两困，无以自资，谓宜适任民情，徙其新乐，开宥逋亡，且令就业。若审成腴壤，然後议迁。（《宋书·孔靖传》。大明初，侍中沈怀文、王景文、黄门侍郎刘凯郄议。）
　　◇宋侍中赵伦之碑
　　君戮力以致诚，吐规以会机，一鼓则寇骑云彻，方会动则敌气务消。（《御览》三百三十七。）
　　◎沈怀远
　　怀远，怀文弟为始兴王浚，征北辰流参军坐事徙广州，前废帝时还为武康令，有《南越志》八卷，集十九卷。
　　◇长鸣鸡赞
　　翠冠绩莒，碧距丽陈，就昏别夕，望旭惊晨。（《初学记》三十。）
　　◇博罗县簟竹铭
　　簟竹既大，薄且空中，节长一丈，其直如松。（《初学记》二十八，《锦绣万花谷续》四十。）
　　◎戴法兴
　　法兴，会稽山阴人，元嘉中为尚书仓部令史。大将军彭城王义康以为记室令史。义康败，历孝武征虏抚军记室掾，随府补南中郎典签。孝武建义，转参军，及即位，以为南台侍御史兼中书通事舍人。孝建初加建武将军南鲁郡太守，大明中封吴昌县男，转员外散骑侍郎、给事中、太子旅贲中郎将。废帝即位，迁越骑校尉，为阉人华愿儿所谮。免，寻赐死，泰始二年追复封爵，有集四卷。
　　◇议祖冲之新历
　　三精数微，五纬会始，自非深推测，穷职晷变，岂能刊古革今，转正圭宿。案冲之所议，每有违舛，窃以愚见，随事辨问。
　　案冲之新推历术，「今冬至所在，岁岁微差。」臣法兴议：夫二至发敛，南北之极，日有恒度，而宿无改位。古历冬至，皆在建星。战国横骛，史官丧纪，爰及汉初，格候莫审，後杂觇知在南斗二十一度，元和所用，即与古历相符也。逮至景初，而终无毫忒。《书》云：「日短星昴，以正仲冬。」直以月维四仲，则中宿常在卫阳，羲、和所以正时，取其万世不易也。冲之以为唐代冬至日在今宿之左五十许度，遂虚加度分，空撤天路。其置法所在，近违半次，则四十五年九月，率移一度。在《诗》「七月流火」，此夏正建申之时也。「定之方中」，又小雪之节也。若冬至审差，则豳公火流，晷长一尺五寸，楚宫之作，昼漏五十三刻，此诡之甚也。仲尼曰：「丘闻之，火伏而後蛰者毕。今火犹西流，司历过也。」就如冲之所误，则星无定次，卦有差方。名号之正，古今必殊，典诰之音，代不通轨，尧之开、闭，今成建、除，今之寿星，乃周之鹑尾，即时东壁，已非玄武，轸星顿属苍龙，诬天背经，乃至於此。
　　冲之又改章法三百九十一年有一百四十四闰。臣法兴议：夫日有缓急，故斗有阔狭，古人制章，立为中格，年积十九，常有七闰，晷或虚盈，此不可革。冲之削闰坏章，倍减馀数，则一百三十九年二月，於四分之科，顿少一日；七千四百二十九年，辄失一闰。夫日少则先时，闰失则事悖。窃闻时以作事，事以厚生，以此乃生人之大本，历数之所先，愚恐非冲之浅虑妄可穿凿。
　　冲之又命上元日度发自虚一，云虚为北方列宿之中。臣法兴议：冲之既云冬至岁差，又谓虚为北中，舍形责影，未足为迷。何者？凡在天非日不明，居地以斗而辩。借令冬至在虚，则黄道弥远，东北当为黄锺之宫，室壁应属玄枵之位，虚宿岂得复为北中乎？典使分至屡迁，而星次不改，招摇易绳，而律吕仍往，则七政不以玑衡致齐，建时亦非摄提所纪，不知五行何居，六属安托。
　　冲之又令上元年在甲子。臣法兴议：夫置元设纪，各有所尚，或据文於图谶，或取效於当时。冲之云：「群氏纠纷，莫审其会。」昔《黄帝》辛卯，日月不过，《颛顼》乙卯，四时不忒），《景初》壬辰，晦无差光，《元嘉》庚辰，朔无错景，岂非承天者乎，冲之苟存甲子，可谓为合以求天也。
　　冲之又令日月五纬，交会迟疾，悉以上元为始。臣法兴议：夫交会之元，则食既可求，迟疾之际，非凡夫所测。昔贾逵略见其差，刘洪粗著其术，至於疏密之数，莫究其极。且五纬所居，有时盈缩，即如岁星在轸，见超七辰，术家既追算以会今，则往之与来，断可知矣。《景初》所以纪首置差，《元嘉》兼又各设後元者，其并省功於实用，不虚推以为烦也。冲之既违天於改易，又设法以遂情，愚谓此治历之大过也。
　　臣法兴议：日有八行，各成一道，月有一道，离为九行，左交右疾，倍半相违，其一终之理，日数宜同。冲之通同与会周相觉九千四十，其阴阳七十九周有奇，迟疾不及一匝。此则当缩反盈，应损更益。（《宋书·历志》下）

卷四十六
◎鲍照（一）
　　照字明远，本上党人，居东海，元嘉中，临川王义庆以为国侍郎，又为始兴王浚侍郎。孝武即位，除海虞令，迁太学博士兼中书舍人，出为秣陵令，转永嘉令，除临海王子顼前军参军。泰始二年，子顼败，为乱兵所杀，有集十卷。
　　◇芜城赋
　　氵尔《辶也》平原，南驰苍梧涨海，北走紫塞雁门。也以漕渠，轴以昆岗。重江复关之奥，四会五达之庄。当昔全盛之时，车挂彗，人驾肩，廛扑地，歌吹沸天。孳货盐田，铲利铜山，才力雄富，士马精妍。故能秦法，佚周令，划崇墉，刳浚洫，图修世以休命。是以板筑雉堞之殷，井烽橹之勤，格高五岳，袤广三坟，若断岸，矗似长云，制磁石以御冲，糊壤以飞文。观基扃之固护，将万祀而一君。出入三代，五百馀载，竟瓜剖而豆分。泽葵依井，荒葛涂。坛罗虺域，阶斗麇鼯。木魅山鬼，野鼠城狐。风嗥雨啸，昏见晨趋。饥鹰厉吻，寒鸱吓雏。伏藏虎，乳血餐肤。崩榛塞路，峥嵘古馗。白杨早落，塞草前衰。棱棱霜气，蔌蔌风威。孤蓬自振，惊沙坐飞。灌莽杳而无际，丛薄纷其相依。通池既已夷，峻隅又已颓。直视千里外，唯见起黄埃，凝思寂听，心伤已摧。若夫藻局黻帐，歌堂舞阁之基，璇渊碧树，弋林钓渚之馆，吴蔡齐秦之声，鱼龙爵马之玩，皆薰歇烬灭，光沈响绝，东都妙姬，南国丽人，蕙心纨质，玉貌绛唇，莫不埋魂幽石，委骨穷尘；岂忆同舆之愉乐，离宫之苦辛哉？天道如何，吞恨者多，抽琴命操，为《芜城之歌》。歌曰：边风急兮城上寒，井迳灭兮丘陇残。千龄兮万代，共尽兮何言。（文选，《艺文类聚》六十三。）
　　◇游思赋
　　径（《艺文类聚》作「遥」。）兮海冲，上潮兮送风，秋水兮驾浦，凉烟兮冒江。（《艺文类聚》作「虹」，《初学记》三作「江」。）暮气起兮远岸黑，阳精灭兮天际红，波（《艺文类聚》作「茫茫」。）兮无底，山森森（《艺文类聚》作「山参々」）兮万重，平隰兮互岸，通川兮泻壑。仰尽兮天经，俯穷兮地络。望波际兮昙昙，眺云间兮灼灼。乃江南之断山，信海上之飞鹤。指烟霞而问乡，窥林屿而访泊。抚身事而识苦，念亲爱而知乐。苦与乐其何言，悼人生之长役。舍堂宇之密视，坐江潭而为客。对蒹葭之遂黄，视零露之方白。鸿晨惊以响湍，泉夜下而鸣石。结中洲之云萝，托绵思於遥夕。瞻刑吴之远山，望邯郸之长陌。塞风驰兮边草飞，胡沙起兮雁扬翮。虽燕越之异心，在禽鸟而同戚。怅收情而扌文泪，遣繁悲而自抑。此日中其几时，彼月满而将蚀。生无患於不老，奚引忧以自逼？物因节以卷舒，道与运而升息。贱卖卜以当垆，隐我耕而子织。诚爱秦王之奇勇，不愿绝筋而称力。已矣哉，使豫章生而可知，夫何异乎丛棘。（本集，《艺文类聚》二十七。）
　　◇伤逝赋
　　晨登南山，望美中阿。露团秋槿，风卷寒萝。凄怆伤心，悲如之何！尽若穷烟，离若翦弦。（《初学记》作「断弦」。）如影灭地，犹星殒天。弃华宇於明世，闭金扃於下泉。永山河以自毕，眇千龄而弗旋。思一言於向时，邈众代於古年。逝稍远而变体，浸幽明而改时。览篇迹之如旦，婉遗意而在兹。忽若谓其不然，自惆怅而惊疑。循堂庑而下降，历帏户而升基。服委襟而褫带，器蒙管而韬丝。志存业而遗绩，身先物而长辞。岂重欢而可觏，追前感之无期。寒往暑来而不穷，哀极乐反而有终。燧已迁而礼革，月既逾而庆通。心微微而就远，迹离离而绝容。白日霭而回阴，闺馆寂而深重。冀凭灵於前物，伫美目乎房栊。徒望思以永久，邈归来其何从？结单心於暮条，掩行泪於晨风。念沉悼而谁剧？独婴哀於逝躬。草忌霜而逼秋，人恶老而逼衰。诚耄之可忌，或甘愿而志违。彼一息之短景，乃累恨之长晖。寻平生之好丑，成黄尘之是非。将灭邪而尚在，何有去而无归？惟桃李之零落，生有促而非夭。观龟鹄之千祀，年能富而情少。反灵质於二途，乱感悦於双抱。日月飘而不留，命倏忽而谁保？譬明隙之在梁，如风露之停草。发迎忧而送华，貌先悴而收藻。共甘苦其几人？曾无得而偕老。拂埃琴而抽思，启陈书而遐讨。自古来而有之，夫何怨乎天道。（本集，《艺文类聚》三十四，《初学记》十四。）
　　◇观漏赋（并序）
　　客有观於漏者，退而叹曰：「夫及远者箭也，而定远非箭之功；为生者我也，而制生非我之情。故自箭而为心，不可凭者弦；因生以观我，不可恃者年。凭其不可恃，故以悲哉。况乎沉华密远，轻波潜耗，而感神婴虑者，又自外而伤寿，以是思生，生以勤矣，乃为赋云：
　　佩流叹於驰年，缨华思於奔月。结兰苕以望楚，弄参差以歌越。抚凝肌於迁滞，鉴雕容於仿佛。（《初学记》作）髡发。景有坠而易昏，忧无方而难歇。历玫（《艺文类聚》、《初学记》皆作「玉」。）阶而升奥，访金壶之盈阙。观腾波之吞写，视惊箭之登没。箭既没而复登，波长泻而弗归。注沉穴而海漏，射悬途而电飞。堇户牖而知天，掩云雾而测晖。创百龄於纤隐，积千里於空微。彼峥峥而行溢，此冉冉而逾衰。抚寸心而未改，指分光而永违。昔伤矢之奔禽，闻虚弦之颠仆。徒婴刃而知惧，岂潜机之能觉。惟生经之び靡，亦悲长而欢促。恒证古而秉心，抱空意其如玉。波沉沉而东注，日滔滔而西属。落繁馨於纤草，殒丰华於乔木。对昃离而後歌，据穷蹊而方哭。虽接薪之更传，宁绝明之还续，贯古今而并念，信寡易而多难。时不留乎激矢，生乃急於走丸。既河源之莫壅，又吹波而助澜。神怵回而多虑，心甚禀而鲜欢，望天涯而伫念，擢雄剑而长叹。嗟生民之永迷，躬与後而皆恤。死零落而无二，生差池之非一。理幽分於化前，算冥定於天秩。与艾骨而招病，犹刳肠而兴疾。情殊用而俱尽，事离方而同失。聊弭志以高歌，顺烟雨而沉逸。於是随秋鸿而渚，逐春燕而登梁。进赋诗而展念，退陈酒以排伤。物不可以两大，得无得而双昌。薰晚华而後落，槿早秀而前亡。姑屏忧以愉思，乐兹情於寸光。从江河之纡直，委天地之圆方。漏盈兮漏虚，长无绝兮芬芳。（本集，《艺文类聚》六十八，《初学记》二十五）
　　◇芙蓉赋
　　感衣裳於楚赋，咏忧思於陈诗。访群英之艳绝，标高名於泽芝。会春陂乎夕张，搴芙蓉而水嬉。抽我衿之桂兰，点子吻之瑜辞。选群芳之徽号。□□□□□□，抱兹性之清芬，禀若华之惊绝。单忭阳之妙手，测氵虎池之光洁。烁彤辉之明媚，粲雕霞之繁悦。顾椒丘而非偶，岂园桃而能埒？彪炳以藻，翠景而红波。青房兮规接，紫的兮圆罗。树妖遥之弱，散菡萏之轻荷。上星光而倒景，下龙鳞而隐波。戏锦鳞而夕映，曜（《初学记》作「濯」）。绣羽以晨过。结游童之湘吹，起榜妾之江歌。（《艺文类聚》作「吴讠哥。」）备日月之温丽，非盛明而谓何？若乃当融风之暄荡，承暑雨之平渥。被瑶（《艺文类聚》作「碧」。）塘之周流，绕金渠之屈曲。（《艺文类聚》作「空曲」。）排积雾而扬芬，镜洞泉而含绿。叶折水以（《艺文类聚》、《初学记》作「而」。为珠，条集露而成玉。润蓬山之琼膏，辉葱）河之银烛。冠五华於仙草，超四照於灵木。杂众姿於开卷，阅群貌於昏明。无长袖之容止，信不笑之空城。森紫叶以上擢，纷湘蕊而不倾。根虽割而彻，柯既解而丝萦。感盛衰之可怀，质始终而常清。故其为芳也绸缪，其为媚也奔发，对妆则色殊，比兰则香越。泛明彩於宵波，飞澄华於晓月。陋荆姬之朱颜，笑夏女子光发。恨狎世而贻贱，徒爱存而赏没。虽凌群以擅奇，终从岁而零歇。（本集，《艺文类聚》八十二，《初学记》二十七。）
　　◇园葵赋
　　风暖凌开，士昌泉动。游尘曝日，鸣雉依陇。主人拂黄冠，拭藜杖，布蔬种，平圻壤。通畔直，膏亩夷敞。白茎紫蒂，豚耳鸭掌。沟东陌西，行三畦两，既区既Θ，乃露乃映。句萌欲伸，丛牙将散。（疑作「放」。）尔乃晨露夕阴，霏云四委，沉雷远震，飞雨轻洒，徐未及，疾而不靡，柔莩爰秀，刚甲以解。稚叶萍布，弱阴竟抽，萋萋翼翼，沃沃油油，下葳蕤而被迳，上参差而覆畴，承朝阳之丽景，得倾柯之所投。仕非鲁相，有不拔之利；宾惟二仲，无逸马之忧。顾堇荼而莫偶，岂苹藻之荐羞。若乃邻老谈稼，女妪归桑，拂此苇席，炊彼祭梁。壶援醢，曲瓢卷浆，乃羹乃瀹，堆鼎盈筐，甘旨脆，柔滑芬芳，消淋逐水，润胃调肠。於是既饫，彻盘投筋，回小人之腹，为君子之虑。近观物运，远访师圣，声数後彰，律理前定。鸟非黔黑，鹤岂浴净？彼圆行而方止，固得之於天性，伊冬Ψ而夏裘，无双功而并盛。荡然任心，乐道安命。春风夕来，秋日（一作「秋月」。）晨映。独酌南轩，拥琴孤听。篇章间作，以歌以咏。鱼深沉而鸟高飞，孰知美色之为正？（本集。）
　　◇舞鹤赋
　　散幽经以验物，伟胎化之仙禽。锺浮旷之藻质，抱清回之明心。指蓬壶而翻翰，望昆阆而扬音。匝日域以回骛，穷天步而高寻。践神区其既远，积灵祀而方多。精含丹而星曜，顶凝紫而烟华。引员吭之纤婉，顿修趾之洪夸。叠霜毛而弄影，振玉羽而临霞。朝戏於芝田，夕饮乎瑶池。厌江海而游泽，掩云罗而见羁。去帝乡之岑寂，归人寰之喧卑。岁峥嵘而愁莫，心惆怅而哀离。於是穷阴杀节，急景凋年。凉沙振野，箕风动天。严严苦雾，皎皎悲泉。冰塞长河，雪满群山。既而氛昏夜歇，景物澄廓。星翻汉回，晓月将落。感寒鸡之早晨，怜霜雁之违漠。临惊风之萧条，对流光之照灼。唳清响於丹墀，舞飞容於金阁。始连轩以凤跄，终宛转而龙跃。踯躅徘徊，振迅腾摧。惊身蓬集，矫翅云飞。离网别赴，合绪相依。将兴中止，若往而归。飒沓矜顾，迁延迟莫，逸翮後尘，翱翥先路。指会规翔，临岐矩步。态有遗妍，貌无停趣，奔机逗节，角睐分形。长扬缓骛，并翼连声。轻迹凌乱，浮影交横。众变繁姿，参差氵存密。烟交雾凝，若无毛质。风去雨还，不可谈悉。既散魂而荡目，迷不知其所之。忽星离而云罢，整神容而自持。仰天居之崇绝，更惆惕以惊思。当是时也，燕姬色沮，巴童心耻。巾拂两停，丸剑双止。虽邯郸其敢伦，岂阳阿之能拟。入卫国而乘轩，出吴都而倾市。守驯养於千龄，结长悲於万里。（文选，《御览》二十七。）
　　◇野鹅赋（并序）
　　有献野鹅於临川王，世子愍其樊絷，命为之赋。其辞曰：
　　集陈之隼，以自远而称神；栖汉之雀，乃出幽而见珍。此琐禽其何取？亦厕景而承仁，舍水泽之逸，对钟鼓之悲辛，岂徇利而轻命？将感爱而投身。入长罗之逼胁，恨（《艺文类聚》作「负」。）高缴之樊萦，邈辞朋（《艺文类聚》作「群」。）而别偶，超烟骛（《艺文类聚》作「雾」，疑当作「骛」。）而风行，跨日月而遥逝，忽瞻国而望城，践菲迹於瑶途，升弱羽於丹庭，瞰东西之绣户，眺左右之金扃，貌纤杀而含（一作「」。）悴，心翻越而惭惊，若坠渊而堕谷，恍不知其所宁。惟君囿之珍丽，实妙物之所殷，翔海泽之轻鸥，巢天宿之鸣鹑，程材於枭猛，荐体之雕文。既敷容以照景，亦避翮以排云，虽居物以成偶，终在我以非群。望征云而延悼，顾委翼而自伤，无青雀之衔命，乏赤雁之嘉祥，空秽君之园池，徒惭君之稻梁，愿引身而翦迹，抱末志而幽藏。於是流岁遂远，惨节方崇，云缠海岱，风拂崤潼，飞云（一作「雾」。）驰霰，飘沙舞蓬，视清池之初涸，望绿林之始空，立菰蒲之寒渚，托只影而为双，宛拔啄而掩眦，悲结怅而满胸。处朝昼而雅念，假外见而迁排涉修夜之长寂，信专思而知哀。风梢梢而过树，月苍苍而照台。冰依岸而早结，霜托草而先摧、敛双翮於水裔，翘孤趾於林隈，情无方而雨集，事有限而星乖，在俄顷而犹悼，矧穷生之所怀。闻宿世之高贤，泽无微而不均，育草木而明义，爱禽鸟而昭仁，全殒卵而来凤，放乳而感麟。虽陋生於万物，若沙漠之一尘，苟全躯而毕命，庶魂报以自申。（本集，《艺文类聚》九十一。）
　　◇尺蠖赋
　　智哉尺蠖，观机而作，伸非向厚，诎非向薄。（《艺文类聚》作「今薄」）当静泉氵亭，遇躁风惊，起轩躯以旷跨，伏累气而并形。冰炭弗触，锋刃靡迕，逢险蹙，值夷舒步，忌好退之见猜，哀必进而为蠹，每骧首以瞰途，常伫景而翻路，故身不豫托，地无前期，动静必观於物，消息各随乎时，从方而应，何虑何思？是以军算慕其权，国容拟其变。高贤图之以隐沦，智士以之而藏见。笑灵蛇之久蛰，羞龙德之方战，理害道而为尤，事伤生而感贱，苟见义而守勇，岂专取於弦箭。（本集，《艺文类聚》九十七，《御览》九百四十八。）
　　◇飞蛾赋
  </div>
  <div class="pagination">
   <a href="全上古三代秦汉三国六朝文_page467.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page463.html">
    463
   </a>
   <a href="全上古三代秦汉三国六朝文_page464.html">
    464
   </a>
   <a href="全上古三代秦汉三国六朝文_page465.html">
    465
   </a>
   <a href="全上古三代秦汉三国六朝文_page466.html">
    466
   </a>
   <a href="全上古三代秦汉三国六朝文_page467.html">
    467
   </a>
   <span class="current-page">
    468
   </span>
   <a href="全上古三代秦汉三国六朝文_page469.html">
    469
   </a>
   <a href="全上古三代秦汉三国六朝文_page470.html">
    470
   </a>
   <a href="全上古三代秦汉三国六朝文_page471.html">
    471
   </a>
   <a href="全上古三代秦汉三国六朝文_page472.html">
    472
   </a>
   <a href="全上古三代秦汉三国六朝文_page473.html">
    473
   </a>
   <span>
    ...
   </span>
   <a href="全上古三代秦汉三国六朝文_page469.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
