<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 7 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 7 页/共 67 页
  </h1>
  <div class="content">
   登崤坂之威夷，仰崇岭之嵯峨。《韩诗》曰：周道威夷。薛君曰：威夷，险也。嵯峨，已见上文。皋记坟於南陵，文违风於北阿。蹇哭孟以审败，襄墨纕以授戈。曾只轮之不反，緤三帅以济河。《左氏传》曰：秦穆公召孟明、西乞白乙，使出师袭郑。蹇叔之子与师，哭而送之，曰：晋人御师必於淆。淆有二陵焉。其南陵，夏后皋之墓也；其北陵，文王之所避风雨也。必死是间，余收尔骨焉。秦师还，晋文公子墨纕绖败秦师于淆，获百里孟明视西乞术白乙丙以归。文嬴请三帅，公许之。杜预曰：公未葬，故襄公称子。《公羊传》曰：晋人败秦师于淆，匹马只轮而无反者。值庸主之矜愎，殆肆叔於朝市。任好绰其馀裕，独引过以归已。明三败而不黜，卒陵晋以雪耻。岂虚名之可立？良致霸其有以。言若值庸主，矜而愎谏，殆戮三帅，陈之市朝，而赖任好绰然宽裕，故直引过而归诸已。《尔雅》曰：庸，常也。郑玄《礼记注》曰：矜，自尊大也。《左氏传》曰：庆郑曰：愎谏违卜。杜预曰：愎，戾也。《论语》子服景伯曰：吾力犹能肆诸市朝。郑玄曰：陈其尸曰肆。《史记》秦缪公曰：任好。孟子曰：吾进退岂不绰然有馀裕哉？《左氏传》曰：秦伯不废孟明，曰孤之罪也。又曰：秦孟明视伐晋，晋侯御之，战于彭衙，秦师败绩。又曰：晋先且居伐秦，取汪彭衙而还，以报彭衙之役，斯三败矣。又曰：秦伯伐晋，取王官及郊。晋人不出，封殽尸而还，遂霸西戎，用孟明也。然止二败，言三，未详。《史记》秦穆公谓三将曰：子其悉雪耻。《古诗》曰：虚名复何益？《楚辞》曰：名不可以伪立。《毛诗》曰：何其久也，必有以也。郑玄曰：必以有功德也。卒或为杂，非也。降曲崤而怜虢，托与国於亡虞。贪诱赂以卖邻，不及腊而就拘。垂棘反於故府，屈产服于晋舆。德不建而民无援。仲雍之祀忽诸。刘澄之《地理书》曰：肴有纯石，或谓石肴。如淳《汉书注》曰：相与友善为与国。与，党与也。《左氏传》曰：晋荀息请以屈产之乘垂棘之璧，假道於虞以伐虢。虞公许之。宫之奇曰：虞不腊矣。晋灭虢，虢公丑奔京师，还馆於虞。遂袭虞，灭之。《穀梁传》曰：后晋举虞，荀息牵马操璧而前曰：璧犹是，马齿加长矣。《燕丹子》夏扶曰：马无服舆之伎，则未可与决良。《左氏传》曰：臧文仲闻六与蓼灭，曰：皋陶庭坚不祀，忽诸德之不建，人之无援，哀哉！杜预曰：忽然而亡也。《史记》曰：武王求仲雍之后，得虞仲，封於周之北，故夏墟之地。我徂安阳，言陟陕郛，行乎漫渎之口，憩乎曹阳之墟。《汉书》：引农郡有陕县。郦善长《水经注》曰：橐水出橐山，北流出谷，谓之漫涧，与安阳溪水合；又西经陕县故城南，又合一水，谓之渎谷水。漫涧水北有逆旅亭，谓之漫口客舍。《弘农郡图经》曰：曹阳，桃林县东十二里。美哉邈乎，兹土之旧也！固乃周邵之所分，二南之所交。麟趾信於关雎，驺虞应乎鹊巢。《公羊传》曰：自陕以东，周公主之。自陕以西，召公主之。《毛诗序》曰：关雎、麟趾之化，王者之风也，故系之周公。鹊巢驺虞之德，诸侯之风也，故系之邵公。《周南》、《邵南》，正始之道，王化之基。愍汉氏之剥乱，朝流亡以离析。卓滔天以大涤，劫宫庙而迁迹。俾万乘之盛尊，降遥思於征役。顾请旋於傕汎，既获许而中惕；追皇驾而骤战，望玉略而纵镝。《魏志》曰：董卓，字仲颖，陇西人，为相国。卓以山东豪杰并起，乃徙天子都长安。燔烧洛阳宫室，卓至西京，吕布诛卓。卓将李亻霍、郭汜擅朝政，亻霍质天子於营，亻霍将杨奉叛亻霍，亻霍众稍衰，天子乃得出，至新丰。杨奉董承以天子还洛阳，亻霍、汎悔遣天子，复相与追及天子於弘农之曹阳，大战，奉兵败。《左氏传》子朝曰：单旗刘狄，剥乱天下。《毛诗》曰：民卒流亡。离析，已见上注。孔安国《尚书传》曰：涤，除也。《左氏传》晋赵括谓楚曰：寡君使群臣，迁大国之迹於郑。《淮南子》曰：虽有盛尊之亲。万乘，已见上文。痛百寮之勤王，咸毕力以致死；分身首於锋刃，洞胸腋以流矢；有褰裳以投岸，或攘袂以赴水；伤桴楫之褊小，撮舟中而掬指。华峤《后汉书》曰：李亻霍等大战弘农，百官士卒，死者不可胜数。董承率众击亻霍，大破之，乘舆乃得进。承先具舟船，帝以绢挽而下。馀人匍匐岸侧，或自投死。范晔《后汉书》：献帝下登船，诸不得渡者，皆争攀船。船上人刃擽其指，舟中之指可掬。《左氏传》狐偃曰：求诸侯莫如勤王。《东观汉记》太史曰：忠臣毕力。尉缭子曰：未有不能得其力而致其死。《北征赋》曰：首身分而不寤。《子虚赋》曰：洞胸达腋。《礼记》曰：流矢在白肉。《毛诗》曰：褰裳涉洧。又曰：攘袂而兴。《左氏传》曰：晋中军下军争舟，舟中之指可掬。

　　升曲沃而惆怅，惜兆乱而兄替；枝末大而本披，都偶国而祸结。《左氏传》曰：晋穆侯之夫人姜氏，以条之役生太子，命之曰仇。其弟以千亩之战生，命之曰成师。师服曰：今君命太子曰仇，弟曰成师，始兆乱矣。兄其替乎，复封桓叔于曲沃。师服曰：吾闻国家之立也，本大而末小，是以能固。天子建国，诸侯立家，今晋，甸侯也，本既弱矣，其能久乎？后曲沃庄伯伐翼，杀孝侯；曲沃武公伐翼，获翼侯。然孝侯翼侯，仇之后也。庄伯武公，桓叔成师之后也。翼，晋都也。曲沃在河东闻喜县。郦善长《水经注》曰：春秋，晋侯使詹嘉守桃林之塞，处此以备秦。时以曲沃之官守之，故有曲沃之名。然此曲沃在西，因彼曲沃而得名，今因名而说彼。《楚辞》曰：惆怅而私自怜。《尔雅》曰：替，废也。《左氏传》申无宇曰：末大必折。《汉书》曰：田蚡曰：枝大於幹，胫大於股，不折必披。或云：枝本大而末披。《左氏传》辛伯曰：大都偶国，乱之本也。臧札飘其高厉，委曹吴而成节；何庄武之无耻，徒利开而义闭。《左氏传》曰：吴子诸樊将立季札，季札辞曰：曹宣公之卒也，诸侯与曹人不义曹君，将立子臧，子臧去之，遂不为也，以成曹君。君子曰：能守节矣。君，义嗣也。谁敢奸君，有国，非吾节也。札虽不才，原附於子臧以无失节。王逸《楚辞注》曰：委，弃也。范晔《后汉书》李固奏记梁商曰：夫义路闭则利门开，利门开则义路闭。蹑函谷之重阻，看天险之衿带。迹诸侯之勇怯，筭嬴氏之利害：《广雅》曰：蹑，履也。函谷，已见《西都赋》。《鹦鹉赋》曰：崎岖重阻。《周易》曰：天险不可升。地险，山川丘陵。衿带，已见上文。《孙卿子》曰：勇怯，势也。或开关以延敌，竞遁逃以奔窜；言其利也。《过秦论》曰：诸侯以百万之众，叩关而攻秦，秦人开关延敌，九国之师，遁逃而不敢进也。有噤门而莫启，不窥兵於山外。言其害也。《战国策》范雎谓秦王曰：秦今反闭关，而不敢窥兵於山东者，穰侯为国谋不忠，大王计有所失也。《楚辞》曰：噤闭而不言，然噤亦闭也。连鸡互而不栖，小国合而成大。言小国异乎连鸡也。《战国策》秦惠王谓寒泉子曰：苏秦约于诸侯，诸侯之不可一，犹连鸡之不能俱止栖亦明矣。岂地势之安危，信人事之否泰？言崤函之险，未尝暂改，或开关延敌，或噤门莫启。明此不徒在地势，亦由在人也。汤曰：吾欲因其地势所有，而敌之。否、泰，《周易》二卦名也。《周易》曰：泰，上下交而其志同也；否，上下不交，而天下无邦。

　　汉六叶而拓畿，县弘农而远关。六叶，武帝也。《难蜀父老》曰：德茂存乎六世。应劭《汉书注》曰：拓，广也。《汉书》元鼎三年，徙函谷关於新安，以故关为弘农县也。厌紫极之闲敞，甘微行以游盘。长傲宾於柏谷，妻睹貌而献餐；畴匹妇其已泰，胡厥夫之缪官？紫极，星名，王者为宫以象之。曹植上表曰：情注于皇居，心在乎紫极。《南都赋》曰：体爽垲以闲敞。《苍颉篇》曰：敞，高显也。《汉武帝故事》曰：帝即位，为微行，尝至柏谷，夜投亭长宿。亭长不纳，乃宿逆旅。逆旅翁要少年十馀人，皆持弓矢刀剑，令主人妪出遇客。妇谓其翁曰：吾观此丈夫非常人也，且有备，不可图也。天寒，妪酌酒，多与其夫。夫醉，妪自缚其夫，诸少年皆走。妪出谢客，杀鸡作食。平旦，上去还宫，乃召逆旅夫妻见之，赐妪金千斤，擢其夫为羽林郎。畴，犹酬也。昔明王之巡幸，固清道而后往，惧衔橛之或变，峻徒御以诛赏。《东观汉记》曰：西巡，幸长安。司马相如上疏曰：夫清道而后行，犹将有衔橛之变。《汉书·音义》张揖曰：衔，勒也。司马彪《庄子》注曰：鬘，騑马口中长衔也。《淮南子》曰：峭法刻刑。许慎曰：峭，峻也。《毛诗》曰：徒御不惊。彼白龙之鱼服，挂豫且之密纟网。轻帝重于天下，奚斯渐之可长？白龙，已见《东京赋》。帝重，帝位之重也。言轻帝位之重於天下，此乃陵上之渐，何可长乎？吊戾园於湖邑，谅遭世之巫蛊。探隐伏於难明，委谗贼之赵虏。加显戮於储贰，绝肌肤而不顾。作归来之悲台，徒望思其何补？《汉书》曰：戾太子据与江充有隙，会巫蛊事起，充遂至太子宫，掘得桐木人。太子无以自明，乃斩江充。与丞相刘屈牦战，兵败，东至湖邑，自缢而死。车千秋讼太子冤。上怜太子无辜，乃作思子宫，为归来望思之台於湖。宣帝即位，谥曰戾，以湖邑阌乡为戾园。又太子骂充曰：赵虏乃乱吾父子也。《苍颉篇》曰：委，任也。《尚书》王曰：弗迪，有显戮。《汉书》疏广曰：太子，国储副君。宋均《元命苞注》曰：君副主，言设以待之。《王命论》曰：高四皓之名，刻肌肤之爱。《幽通赋》曰：虽覆醢其何补？

　　纷吾既迈此全节，又继之以盘桓。问休牛之故林，感徵名於桃园。言吾纷然行此全节之野，又继之以盘桓而不前。《楚辞》曰：纷吾乘兮玄云。《北征赋》曰：纷吾去此旧都，騑迟迟而历兹。《尔雅》曰：迈，行也。全节，即《汉书》全鸠里，戾太子死处。《图经》曰：全节，阌乡县东十里鸠涧西。《广雅》曰：盘桓不进也。《周易》曰：初九，盘桓。《尚书》武成曰：放牛於桃林之野，示天下弗服。《东征记》曰：全节，地名，其西名桃原，古之桃林也。发阌乡而警策，愬黄巷以济潼。眺华岳之阴崖，觌高掌之遗踪。《汉书》：湖，县名，今虢州阆乡、湖城二县，皆其地也。曹子建《应诏诗》曰：仆夫警策。郑玄《周礼注》曰：警，敕戒之也。薛综《西京赋注》曰：愬，向也。愬与古字通。《献帝春秋》曰：兴平二年十一月丙寅，车驾东行，到黄巷亭。庚午，到弘农。《述征记》曰：河自关北东流，水侧有坂，谓之黄巷坂。雍州《图经》曰：潼水在华阴县界。《水经》曰：北流注河。《西京赋》曰：缀以二华，巨灵赑屃，高掌远蹠，以流河曲。阌音闻。忆江使之反璧，告亡期於祖龙。《史记》曰：秦始皇帝三十六年，郑使者从关东来，至华阴之野。有持与使者璧曰：为我遗镐池君。因言曰：明年祖龙死。置璧而去，忽不见。始皇使人视璧，乃二十八年渡江所沈璧也。苏林曰：祖，始也。龙，人君之象，谓始皇也。不语怪以徵异，我闻之於孔公。《论语》曰：子不语，怪力乱神。

　　愠韩马之大憝，阻关谷以称乱。何晏《论语》注曰：愠，怒也。《魏志》曰：建安十六年，关中诸将马超韩遂等反，超等屯潼关。《尚书》曰：元恶大憝。孔安国曰：憝，恶也。杜预《左氏传注》曰：阻，恃也。关、谷，潼关、函谷也。《尚书》曰：敢行称乱。孔安国曰：称，举也。魏武赫以霆震，奉义辞以伐叛。彼虽众其焉用？故制胜於庙算。《魏志》曰：曹公西征，与超等夹关为战，大破之。《尚书》曰：奉辞伐罪。《左氏传》随武子曰：伐叛，刑也。柔服，德也。又屈完曰：虽君之众，无所用之。《孙子》曰：水因地而制行，兵因敌而制胜。又曰：夫未战而庙胜，得算之多者也。《汉书》杨雄即赵充国图画而颂之曰：料敌制胜。砰扬桴以振尘，瓦解而冰泮。超遂遁而奔狄，甲卒化为京观。《字书》曰：砰，大声也。《魏志》曰：韩遂马超走凉州。《楚辞》曰：扬桴兮拊鼓。《左氏传》曰：援枹而鼓。《说文》曰：枹，鼓椎也。《东观汉记》冯衍说吴汉曰：得道之兵，鼓不振尘。郑玄《礼记注》曰：振，动也。繣，破声也。《春秋运斗枢》曰：不能宣德，天下瓦解。《汉书》曰：徐乐上书曰：何谓瓦解？吴楚齐赵之兵是也，当此之时，安土乐俗之人众，故诸侯无境外之助，此之谓瓦解。《淮南子》曰：冰泮而农桑起。《左氏传》潘党曰：君盍收晋尸，以为京观。杜预曰：积尸封土其上，谓之京观。

　　倦狭路之迫隘，轨崎岖以低仰。倦，极也。司马相如《大人赋》曰：区中之隘狭。《广雅》曰：崎岖，倾侧也。蹈秦郊而始辟，豁爽垲以宏壮。黄壤千里，沃野弥望。华实纷敷，桑麻条畅。班固《高纪述》曰：粤蹈秦郊。《尚书》曰：雍州，厥土惟黄壤。杜笃《论都赋》曰：沃野千里，原隰弥望，保植五穀，桑麻条畅。《春秋文耀钩》曰：春致其时，华实乃荣。《洞箫赋》曰：标纷敷以扶疏。《广雅》曰：畅，长也。邪界襃斜，右滨汧陇。襃、斜、汧陇，并已见上文。宝鸡前鸣，甘泉后涌。宝鸡、甘泉，并已见上文。面终南而背云阳，跨平原而连嶓冢。《汉书》武功山有太一，古文以为终南，此赋下云太一，明与终南别山。《西京赋》曰：於前则终南、太一，二山明矣。《汉书》左冯翊有云阳县。《西京赋》曰：后则高陵平原。又曰：连岗乎嶓冢。九嵕嶭，太一巃嵸。并已见上文。吐清风之飂戾，纳归云之郁蓊。《孔丛子》孔子曰：夫山者，兴吐风云，以通乎天地之间。《四子讲德论》曰：虎啸而风寥戾。《思玄赋》曰：冯归云而遐逝。《楚辞》曰：望溪谷兮滃郁。南有玄灞素浐，汤井温谷；玄素，水色也。灞、浐，二水名也。《楚辞》曰：临沅湘之玄渊。又曰：舍素水而蒙深。汤井，温汤也。《雍州图》曰：温汤在新丰县界。温谷，即温泉也。《雍州图》曰：温泉在蓝田县界。北有清渭浊泾，兰池周曲。毛苌《诗传》曰：泾渭相入，而清浊异。《三辅黄图》曰：兰池观在城外。《长安图》曰：周氏曲，咸阳县东南三十里，今名周氏陂，陂南一里，汉有兰池宫。浸决郑、白之渠，漕引淮海之粟；郑玄《周礼注》曰：浸者，可以为陂灌溉者。郑白，已见上文。《西都赋》曰：通沟大漕，控引淮湖，与海通波也。林茂有鄠之竹，山挺蓝田之玉。并已见上文。班述“陆海珍藏”，张叙“神皋隩区”。此西宾所以言於东主，安处所以听於凭虚也，可不谓然乎？《西都赋》曰：陆海珍藏。《西京赋》曰：寔惟地之奥区神皋。

　　劲松彰於岁寒，贞臣见於国危。《论语》子曰：岁寒，然后知松柏之后凋。《老子》曰：国家昏乱有贞臣。入郑都而抵掌，义桓友之忠规。竭股肱於昏主，赴涂炭而不移。世善职於司徒，缁衣弊而改为。《史记》曰：郑桓公友者，周厉王少子也。犬戎杀幽王於郦山下，并杀桓公，郑人共立其子，为武公。抵掌，已见《蜀都赋》。《左氏传》荀息曰：竭其股肱之力。《尚书》帝曰：臣作股肱。又曰：民坠涂炭。《毛诗序》曰：缁衣，美武公也。父于并为周司徒，善於其职。《诗》曰：缁衣之宜兮。弊，予又改为兮。

　　履犬戎之侵地，疾幽后之诡惑。举伪烽以沮众，淫嬖襃以纵慝。军败戏水之上，身死骊山之北。赫赫宗周，灭为亡国。《史记》宣王崩，子幽王宫涅立。幽王嬖爱襃姒，竟废申后及太子，而以襃姒为后。襃姒不好笑，幽王为烽燧大鼓。有寇至，举烽火，诸侯悉至，至而无寇，襃姒乃大笑。幽王悦之，为数举烽火，其后不信，诸侯益亦不至。废后之父申侯，乃与西夷犬戎共攻幽王，幽王举烽火徵兵，兵莫至，遂杀幽王骊山下。毛苌《诗传》曰：沮，止也。又曰：慝，邪也。《国语》里革曰：厉流于彘，幽灭于戏。《毛诗》曰：赫赫宗周，襃姒灭之。

　　又有继於此者，异哉，秦始皇之为君也！倾天下以厚葬，自开辟而未闻。匠人劳而弗图，俾生埋以报勤。外罹西楚之祸，内受牧竖之焚。《汉书》刘向上疏曰：秦始皇葬骊山之阿，石椁为游馆，生埋工匠。后项籍燔其宫室营宇。其后牧儿亡羊，入其凿中，牧者持炎照，求羊，失火，烧其藏椁。自古至今，葬未有盛始皇也。数年之间，外被项籍之灾，内离牧竖之祸，岂不哀哉。《尚书考灵耀》曰：天地开辟，劳而不图。言匠人劳苦，而不图谋其赏。生埋报勤，谓反以生埋之事，以报其功勤也。《语》曰：行无礼，必自及，此非其效与？《左氏传》君子曰：志有之，所谓行无礼，必自及者也。

　　乾坤以有亲可久，君子以厚德载物。《周易》曰：乾以易知，坤以简能。易知则有亲，易从则有功。有亲则可久，有功则可大。可久则贤人之德，可大则贤人之业。又曰：君子以厚德载物，方论高祖之德。故以乾坤为喻焉。观夫汉高之兴也，非徒聪明神武，豁达大度而已也。《汉书》班固高纪述曰：寔天生德，聪明神武。《汉书》曰：高祖仁爱，意豁如也，常有大度。乃实慎终追旧，笃诚款爱。泽靡不渐，恩无不逮。《论语》曰：慎终追远。《左氏传》季孙行父曰：明允笃诚。《广雅》曰：款，诚也。《说苑》晏子谓景公曰：今君爱老，而恩无不逮也。率土且弗遗，而况於邻里乎？况於卿士乎？

　　于斯时也，乃摹写旧丰，制造新邑。故社易置，枌榆迁立。街衢如一，庭宇相袭。浑鸡犬而乱放，各识家而竞入。《三辅旧事》曰：太上皇不乐关中，思慕卿里。高祖徙丰沛屠儿酤酒煮饼商人，立为新丰。《西京杂记》曰：高祖既作新丰，并徙旧社，放犬羊鸡鸭於通途，亦竞识其家。孟子曰：变置社稷。赵岐曰：更置立之。《汉书》曰：高祖祷丰枌榆社。张晏曰：枌，白榆。社在丰东北十五里。《尚书》曰：欲迁其社。孔安国《尚书传》曰：袭，因也。

　　籍含怒於鸿门，沛局蹐而来王。范谋害而弗许，阴授剑以约庄。撛白刃以万舞，危冬叶之待霜。履虎尾而不噬，寔要伯於子房。《汉书》曰：项羽欲西入关，闻沛公已定关中，大怒。遂至戏，於是飨士，旦日合战。羽季父项伯，素善张良，夜驰见良，具告事实。良与项伯俱见沛公，沛公曰：吾岂敢反，愿伯明言不敢背德，戒沛公早自来谢。沛公旦见羽鸿门，因留沛公饮。范曾数目羽击沛公，羽不应。范曾起，出谓项庄曰：汝入，以剑舞，因击沛公杀之。不者，女属且为所虏。庄拔剑起舞，项伯亦起舞，常翼蔽沛公。《周书》武王曰：吾含怒深矣。《毛诗》曰：谓天盖高，不敢不局。谓地盖厚，不敢不蹐。《尚书》曰：四夷来王。《毛诗》曰：莫敢不来王。撛，挺也。《周易》曰：履虎尾，不咥人。亨。郑玄注本为噬。噬，啮也，音誓。樊抗愤以卮酒，咀彘肩以激扬。《汉书》曰：樊哙闻事急，乃持楯撞入。项羽目之，问之为谁？张良曰：沛公参乘樊哙。项羽曰：壮士。赐之卮酒彘肩。哙饮酒，拔剑切肉食之。项羽曰：能复饮乎？曰：臣死且不辞，岂特卮酒乎？又谷永上疏曰：赞命之臣，靡不激扬也。忽蛇变而龙摅，雄霸上而高骧。曾迁怒而横撞，碎玉斗其何伤？《史记》曰：褚先生曰：丈夫龙变。《传》曰：蛇化为龙，不变其文。家化为国，不变其姓。《汉书》曰：元年十月，沛公至霸上，邹阳上书曰：蛟龙骧首奋翼。《汉书》曰：沛公献璧，羽受之。又献玉斗於范曾，曾怒，撞其斗曰：吾属今为沛公虏矣。《论语》曰：不迁怒。又曰：何伤乎？

　　婴罥组於轵涂，投素车而肉袒。《汉书》曰：秦王子婴，素车白马，系颈以组，降轵道傍。轵涂，已见《东京赋》。《左氏传》曰：郑伯肉袒牵羊以逆。杜预曰：肉袒，示服为臣仆也。疏饮饯於东都，畏极位之盛满。《汉书》曰：疏广，字仲翁，为太子太傅。兄子受，为少傅。广谓受曰：吾闻知足不辱，知止不殆。今官成名立，不去，惧有后悔。遂上疏乞骸骨，上皆许之。故人邑子，为设祖道，供帐东都门外。苏林曰：长安东门也。《毛诗》曰：饮饯于祢。毛苌曰：祖而舍軷，饮酒於其侧曰饯。《汉书》曰：刘德妻死，霍光欲以女妻之，德不敢取，畏盛满也。金墉郁其万雉，峻嵃峭以绳直。《西京赋》曰：横西洫而绝金墉。《西都赋》曰：建金城而万雉。嵃谓栈嵃险貌也。绳直，已见《东京赋》。戾饮马之阳桥，践宣平之清阈。《尔雅》曰：戾，至也。《长安图》曰：汉时七里渠有饮马桥。夏侯婴冢在桥南三。阳，桥之阳也。《三辅黄图》曰：长安东出北头第一城门，名宣平门。清，谓华而且清也。都中杂遝，户千人亿；华夷士女，骈田逼侧。展名京之初仪，即新馆而莅职；励疲钝以临朝，勖自强而不息。长安旧都，故曰名京。潘子初临，故曰新馆。莅职，谓釐政也。毛苌《诗传》曰：莅，临也。孔安国《尚书传》曰：励，勉也。又曰：勖，勉也。《周易》曰：君子以自强不息。

　　於是孟秋爰谢，听览馀日，《楚辞》曰：青春爰谢。王逸曰：谢，去也。《上林赋》曰：听览馀闲。《舞赋》曰：馀日怡荡。巡省农功，周行庐室。街里萧条，邑居散逸。营宇寺署，肆廛管库，蕞芮於城隅者，百不处一。言今之寺署蕞芮在於城隅。方之昔时，虽复百分不能处一也。《汉书》刘向上疏曰：项籍燔其宫室营宇。《风俗通》曰：今尚书御史谒者所止，皆曰寺。《汉书》百官表：少府有诸仆射署。郑玄《周礼注》曰：肆，市中陈物处。郑司农《周礼注》曰：廛，市中空地。《礼记》曰：管库之士。郑玄曰管，管键也。库，物所藏也。《字林》曰：蕞，聚貌也。《说文》曰：芮，小貌。处一或为一处，非也。所谓尚冠，脩成，黄棘、宣明，建阳昌阴，北焕南平，皆夷漫涤荡，亡其处而有其名。皆里名也。《汉书》曰：宣帝舍长安尚冠里。又曰：武帝同母姊金王孙女，号脩成君。馀未详。尔乃阶长乐，登未央，汎太液，凌建章。萦馺娑而款骀荡，轥枍诣而轹承光。徘徊桂宫，惆怅柏梁。已上并见《西京赋》。鷩雉鸲於台陂，狐兔窟於殿傍。何黍苗之离离，而余思之芒芒！鷩雉，已见《射雉赋》。黍苗，已见《魏都赋》。《尚书》曰：予思日孜孜。洪锺顿於毁庙，乘风废而弗县。史游《急就章》曰：乘风县锺华祠乐。禁省鞠为茂草，金狄迁於灞川。如淳《汉书注》曰：本名禁中。《汉仪注》：孝元皇后父名禁，避之，故曰省。《毛诗》曰：踧踧周道，鞠为茂草。毛苌曰：鞠，穷也。潘岳《关中记》曰：秦为铜人十二，董卓坏以为钱。馀二枚，魏明帝欲徙诣洛，载到霸城，重不可致，今在霸城次道南。铜人，即金狄也。

　　怀夫萧、曹、魏、邴之相，并已见《西都赋》。辛、李、卫、霍之将；《汉书》曰：辛庆忌，字子真，为左将军。匈奴西域亲附，敬其威信，本狄道人。又曰：李广，陇西人也，为右北平太守。匈奴号曰汉飞将军，避之，数岁不入界。卫、霍，已见《长杨赋》。衔使则苏属国，震远则张博望。《汉书》孙宝衔命奉使，职在刺举。又曰：苏武，字子卿，杜陵人也。武以中郎将使持节送匈奴使留在汉者。匈奴乃徙武北海上，武杖汉节牧羊。武留匈奴凡十九岁，乃还，拜为典属国。又曰：张骞，汉中人也，以郎应募，使月氏。去十三年，得还。骞以校尉从大将军击匈奴，知水草处，军得以不乏。封骞为埔望侯。教敷而彝伦叙，兵举而皇威畅；敷教，萧曹也。举兵，卫霍也。《尚书》曰：彝伦攸叙。临危而智勇奋，投命而高节亮。临危，张骞也。智勇，已见上文。投命，苏武也。吴子曰：一人投命，足惧千人。杜预《左氏传注》曰：投，弃命也。《史记》曰：鲁连好持高节。暨乎秺侯之忠孝淳深，《小雅》曰：暨，及也。《汉书》曰：金日磾，字翁叔，本匈奴休屠王太子也，武帝拜为侍中驸马都尉。莽何罗矫制发兵，明旦，上卧未起，何罗从外入。日磾奏厕，心动，立入，坐内户下。何罗褒白刃，从东廊上，日磾抱何罗，呼曰：何罗反，得禽缚之。繇是著忠孝节，封为秺侯。音妒。陆贾之优游宴喜；《汉书》曰：陵贾，楚人也。高祖拜贾为太中大夫，有五男，分其子，子二百金，令为生产。贾常乘安车驷马，从歌鼓瑟侍者十人，谓其子曰：与女约。过女，女给人马酒食。后陈平乃以奴婢百人车马五十乘钱五百万遗贾，为食饮费。贾以此游汉庭公卿间，名声籍甚。《答宾戏》曰：陆子优游，新语以兴。《毛诗》曰：吉甫燕喜，既多受祉。长卿、渊、云之文，子长、政、骏之史；司马长卿、王子渊、杨子云也。《史记》曰：司马迁，字子长，为太史令。修《史记》，历黄帝以来至太初，凡百三十篇。《汉书》曰：刘向，字子政，元帝擢为宗正。著《疾谗擿要》、《救危》及《世颂》，凡八篇。又著《五行传》、《列女传》、《新序》、《说苑》。又曰：刘歆，字子骏，为中垒校尉。为《七略》。赵张三王之尹京，定国、释之之听理；《汉书》曰：赵广汉，字子都，涿郡人，守京兆大尹。发奸擿伏如神。又曰：张敞，字子高，河东人也。守京兆尹，枹鼓稀鸣，市无偷盗。又曰：王遵，字子贡，涿郡人也，为谏大夫，守京辅都尉，行京兆尹事。旬月间，盗贼清。又曰：王章，字仲卿，泰山人也。章以选为京兆尹。又曰：王骏，琅邪人也，为京兆尹。赵广汉、张敞、王章至骏，皆有能名，故京师称曰：前有赵张，后有三王。又曰：于定国，字曼倩，东海人也，为廷尉。其决疑平法，务在哀鳏寡，罪疑惟轻，朝廷称之。又曰：张释之，字子季，南阳人也，为廷尉。周亚夫见释之持议平，乃结为亲友，繇此天下称之也。汲长孺之正直，郑当时之推士；《汉书》曰：汲黯，字长孺，濮阳人也。为主爵都尉，数直谏。又曰：郑当时，字庄，陈人也。为大司农，每朝，候上间说，未尝不言天下长者，闻人之善，进之上唯恐后。班固赞曰：汲黯之正直，郑当时之推贤。终童山东之英妙，贾生洛阳之才子。《汉书》曰：终军，字子云，济南人也。年十八，选为博士弟子，上书言事。武帝异其文，拜为谒者。死时年二十馀，故世谓之终童。又曰：贾谊，洛阳人也。年十八，以能诵诗属书称於郡中。文帝召以为博士，时年二十馀。曹植《自试表》曰：终军以妙年使越。飞翠緌，拖鸣玉，以出入禁门者众矣。郑玄《礼记注》曰：緌，缨之饰也。《礼记》曰：君子行则鸣佩玉。《东观汉记》杜诗上书曰：伏湛宜出入禁门，补缺拾遗是也。或被发左衽，奋迅泥滓。谓日磾也。《论语》曰：吾其被发左衽矣。凡人沈於卑贱，故曰泥滓。《东观汉记》曰：赵喜奋迅行伍。李陵《与苏武书》曰：言为瑕秽，动增泥滓。《说文》曰：滓，淀也。或从容附会，望表知里。谓陆贾也。班固《汉书》赞曰：陆贾从容平勃之间，附会将相。《尚书大传》孔子谓子夏曰：子见表，未见其里。或著显绩而婴时戮，谓广汉之属也。或有大才而无贵仕。谓贾谊之属也。皆扬清风於上烈，垂令闻而不已。想珮声之遗响，若铿锵之在耳。胡广曰：建鸿德，流清风。《毛诗》曰：令闻令望。《左氏传》穆嬴曰：今君虽终，言犹在耳。当音、凤、恭、显之任势也，乃熏灼四方，震耀都鄙。《汉书》曰：王凤与元后同母，为大司马大将军，用事，上遂廉让无所专。凤薨，从弟音代凤为司马车骑将军。又曰：弘恭，沛人。坐法腐刑，为中尚书，明习法令故事。石显，已见《西京赋》。《汉书》谷永曰：许班之贵，熏灼四方。范晔《后汉书》曰：邓骘宠灵显赫，光震都鄙。而死之日，曾不得与夫十馀公之徒隶齿。才难，不其然乎？《论语》曰：齐景公死之日，民无德而称焉。十馀公之徒，谓萧曹之属也。张湛《列子注》曰：隶，犹群辈也。一云，徒隶，贱人也。《汉书》贾谊曰：握重权大官，而有徒隶无耻之心乎？高诱《吕氏春秋注》曰：齿，列也。《论语》子曰：才难，不其然乎？

　　望渐台而扼腕，枭巨猾而馀怒。《汉书》曰：更始兵从宣平城门入，王莽之渐台上。商人杜吴杀莽，取其绶。《史记》曰：天下之士，莫不扼腕而言。《西京赋》曰：巨猾间。《汉书·音义》曰：悬首於木上曰枭。揖不疑於北阙，轼樗里於武库。《汉书》曰：隽不疑，字曼倩，勃海人也，为京兆尹。有一男子，乘黄犊车，诣北阙，自谓卫太子。公车以闻，丞相二千石至者，莫敢发言。不疑后到，叱从吏收缚。曰：昔蒯聩违命出奔，辄距而不纳，春秋是之。卫太子得罪先帝，亡不即死。今来自诣，此罪人也。遂送诏狱。《史记》曰：樗里子者，名疾，秦惠王之弟也，卒葬于渭南章台之东。曰：后百岁，当有天子之宫夹我墓。至汉兴，长乐宫在其东，未央宫在其西，武库正直其墓也。酒池鉴於商辛，追覆车而不寤；《汉书》赞曰：武帝设酒池肉林。贾逵《国语注》曰：鉴，察也。六韬。太公曰：桀纣王天下之时，积糟为阜，以酒为池，脯肉为山林。《晏子春秋》曰：谚曰：前车覆，后车戒。贾谊《过秦》曰：三主惑而终身不寤也。曲阳僣於白虎，化奢淫而无度。《汉书》曰：王根为曲阳侯。五侯大脩第室，起土山渐台洞门高廓，百姓歌之曰：五侯初起，曲阳最怒。壤决高都，连竟外杜。土山渐台，象西白虎。《毛诗序》曰：游荡无度。命有始而必终，孰长生而久视。《家语》孔子曰：命者性之始也，死者生之终也，有始必有终矣。老子曰：长生久视之道。武雄略其焉在？近惑文成而溺五利。文成将军李少翁，五利将军栾大，皆方术士。说武帝作宫观，以延神仙，帝耽溺之，其雄才大略，亦何在也？侔造化以制作，穷山海之奥秘。《淮南子》曰：大丈夫夫为，与造化逍遥。灵若翔於神岛，奔鲸浪而失水；爆鳞骼於漫沙，陨明月以双坠。擢仙掌以承露，干云汉而上至。《西都赋》曰：抗仙掌以承露，擢双立之。金茎《西京赋》曰：干云雾以上达。致邛、蒟其奚难？惟余欲而是恣。纵逸游於角，络甲乙以珠翠。忍生民之减半，勒东岳以虚美。班固《汉书·西域赞》曰：孝武之时，感蒟酱邛竹杖，则开牂牁越隽。《汉书》曰：武帝作角抵戏。又东方朔曰：甲乙之帐。臣瓒曰：兴造甲乙之帐，络以隋珠和璧。《汉书》赞曰：孝武奢侈，海内虚耗，户口减半。《汉书》曰：武帝登封泰山。《封禅书》曰勒功中岳。《续汉书》曰：群臣上言，宜封泰山。诏曰：远遣吏上寿，盛称虚美。馀并已见上文。超长怀以遐念，若循环之无赐。《尚书大传》曰：三王之统，若循连环。周则复始，穷则反本。《方言》曰：赐，尽也。

　　较面朝之焕炳，次后庭之猗靡。言先明面朝，次至后庭也。《广雅》曰：较，明也。《周礼》曰：面朝后市。《子虚赋》曰：飞襳垂髾，扶舆猗靡。较，音校。壮当熊之忠勇，深辞辇之明智。《汉书》曰：孝元冯昭仪：上幸虎圈斗兽，熊佚出圈，攀槛欲上殿，左右贵人傅昭仪皆走。冯婕妤直前，当熊而立，左右格杀熊。上问，人情惊惧，何故当熊？婕妤对曰：猛兽得人而止。妾恐熊至御坐，故身当之。元帝嗟叹，以此倍敬重焉。傅昭仪等皆惭。又曰：成帝游於后庭，尝欲与班婕妤同辇载。婕妤辞曰：观古图画，贤圣之君，皆有名臣在侧。三代末主，乃有嬖女。今欲同辇，得无近似之乎？《楚辞》曰：招贞良与明智。卫鬒发以光鉴，赵轻体之纤丽。《汉武故事》曰：卫子夫得幸。头解，上见其美发，悦之。《左传》叔向母曰：昔有仍氏生女，黰黑而甚美，光可以鉴。《广雅》曰：鉴，照也。荀悦《汉纪》曰：赵氏善舞，上悦之。事由体轻。咸善立而声流，亦宠极而祸侈。以奇见幸，故曰声流。缘废自裁，故曰祸侈。

　　津便门以右转，究吾境之所暨。《汉书·武帝纪》曰：三年，作便门桥。杜预《左氏传注》曰：暨，至也。掩细柳而抚剑，快孝文之命帅。周受命以忘身，明戎政之果毅；距华盖於垒和，案乘舆之尊辔；肃天威之临颜，率军礼以长撎。轻棘、霸之儿戏，重条侯之倨贵。《方言》曰：掩，止也。掩与揜同。《汉书》曰：孝文后六年，匈奴大入边。遣宗王刘礼军霸上，祝兹侯徐厉军棘门，河内守周亚夫军细柳。帝劳军，至霸上、棘门，直驰入。而之细柳军，军士吏被甲持满，上至，不得入。於是上使使诏将军曰：吾欲劳将军。亚夫乃传言开壁。壁门士谓车骑曰：将军约，军中不得驱驰。天子乃案辔徐行，至中营。亚夫持兵揖曰：介胄之士不拜，请以军礼见。文帝曰：响者霸上、棘门军，如儿戏。至於亚夫，可得而犯耶。《左氏传》曰：子朱怒，抚剑从之。《六韬》曰：为将者受命忘家，当敌忘身。《左氏传》君子曰：杀敌为果，致果为毅。华盖，已见上文。垒，营也。和，军营之正门也。《左氏传》齐侯曰：天威不违颜咫尺。《说文》曰：撎，拜举手下也。《汉书》曰：丞相条侯，至贵倨也。杜预《左传注》曰：倨，傲也。

　　索杜邮其焉在？云孝里之前号。惘辍驾而容与，哀武安以兴悼。争伐赵以徇国，定庙算之胜负；扞矢言而不纳，反推怨以归咎；未十里於迁路，寻赐剑以刎首。嗟主暗而臣嫉，祸於何而不有？杜邮，亭名，在咸阳西，今谓之孝里。辛氏《三秦记》曰：毕陌西北有孝里。毕陌西有白起墓。惘犹罔罔，失志之貌也。《楚辞》曰：遵赤水而容与。《史记》曰：白起者，郿人也，善用兵。事秦昭王，为武安君。秦使王陵攻赵邯郸，少利。秦王欲使武安君代陵将，武安君曰：邯郸未易攻也。王自命不行，乃使应侯请之，终不肯行。秦围邯郸，弗能拔。武安君曰：不听臣言，今何如矣？秦王闻之怒，遣白起不得留咸阳中。既行，出咸阳西门十里，至杜邮。秦王乃使使者赐之剑自杀。昭王，昭襄王也。庙算，已见上文。《尚书》曰：率吁众戚，出矢言。何休《公羊注》曰：刎，割也。《孙卿子》曰：主暗於上，臣诈於下，俱害之道。杜笃《吊比干文》曰：暗主之在上，岂忠谏之是谋？《西京赋》曰：林麓之饶，于何不有。

　　窥秦墟於渭城，冀阙缅其堙尽；觅陛殿之馀基，裁岥岮以隐嶙。《声类》曰：墟，故所居也。《史记》曰：秦孝公作为咸阳，筑冀阙。缅，尽貌也。岥岮，颓貌也。司马相如《哀二世》曰：登岥岮之长岅。隐嶙，绝起貌。想赵使之抱璧，浏睨楹以抗愤。《史记》曰：秦王得赵璧，无意偿赵城。相如曰：璧有瑕，请指示王。王授璧。相如因持璧却立，倚柱曰：臣观大王无偿赵王城邑，故臣复取璧。大王必欲急臣，臣头今与璧俱碎於柱矣。相如持其璧，睨柱欲以击柱。秦王乃辞谢。浏睨，目清貌也。燕图穷而荆发，纷绝袖而自引。《史记》曰：荆轲献燕督亢之地图。图穷，匕首见，因左手把秦王之袖，而右手持匕首揕之。未至身，秦王惊，自引而起，袖绝。以其匕首揕秦王，不中。筑声厉而高奋，狙潜铅以脱膑。《史记》曰：荆轲之客高渐离，变名姓为人庸保，以击筑闻於秦始皇。始皇召见，人有识者，乃高渐离。秦帝矐其目，使击筑。稍益近之，高渐离乃以铅置筑中，举筑扑秦皇帝，不中，遂诛。《论衡》曰：高渐离举筑击秦王，中膑。秦王病疮死。《苍颉篇》曰：狙，伺候也。《尚书·刑德放》曰：膑者，脱去人之膑也。郭璞《三苍解诂》曰：膑，膝盖。矐音各一音格字。据天位其若兹，亦狼狈而可愍！《尚书》曰：伊尹曰：天位艰哉。《文字集略》曰：狼狈，犹狼跋也。《孔丛子》曰：吾於狼狈，见圣人之志。荀悦《汉纪论》曰：周勃狼狈失据，块然囚执。狈音贝。简良人以自辅，谓斯忠而鞅贤。寄苛制於捐灰，矫扶苏於朔边。《史记》曰：商君者，卫之诸庶孽子也。名鞅，姓公孙氏。商君之法，刑弃灰於道者。又曰：李斯者，上蔡人也，始皇以斯为丞相。始皇长子扶苏监兵上郡，始皇崩，与赵高谋，诈为受始皇诏，立子胡亥为太子。为书赐长子扶苏曰：扶苏不孝，其赐剑以裁。扶苏为人仁，即自杀。贾逵《国语注》曰：苛，烦也。郑玄《周礼注》曰：矫，称诈以为是。儒林填於坑阱，诗书炀而为烟。《史记》曰：卢生为始皇求仙药，亡去。始皇大怒，使御史案问诸生。诸生犯禁者四百六十四人，皆坑之咸阳。又曰：李斯曰：臣请非博士官所职，天下敢有藏诗书，百家语，诣守尉杂烧之。《广雅》曰：阱，坑也。郭璞《方言》注曰：今江东呼火炽猛为炀。国灭亡以断后，身刑轘以启前。商法焉得以宿，黄犬何可复牵？《史记》曰：秦孝公卒，太子立。公子虔之徒告商君反，商君亡。至开下，欲舍客舍，人不知其是商君，曰：商君之法，舍人无验者，坐之。商君喟然叹曰：嗟乎！为法之弊，一至於此哉！秦惠王车裂商君。郑玄《周礼注》曰：车裂曰轘。《史记》曰：李斯具五刑，出狱，与其中子俱执，顾谓其子曰：吾欲与若复牵黄犬，俱出上蔡东门，逐狡兔，可得乎？遂夷三族。商鞅李斯，各有食邑，故曰国也。刑轘之辟，二人为首，故曰启前。野蒲变而成脯，苑鹿化以为马。《风俗通》曰：秦相赵高，指鹿为马，束蒲为脯，二世不觉。《史记》曰：赵高欲为乱，恐群臣不听，乃先验，持鹿於二世，曰：马也。二世笑曰：丞相误耶，谓鹿为马也。假谗逆以天权，钳众口而寄坐。《春秋元命苞》曰：赤受命，持天权。《庄子》曰：钳墨翟之口。兵在颈而顾问，何不早而告我？原黔黎其谁听，惟请死而获可。《国语》：单襄公曰：兵在其颈，不可久。《东征赋》曰：惕觉寤而顾问。《史记》曰：赵高恐二世怒，诛及其身，与其女婿阎乐谋易置上，乐遂斩卫令。二世怒，召左右，皆惶忧，不斗，傍有宦者一人侍，不敢去。二世入内，谓曰：公何不蚤告我？宦者曰：臣不敢言，故得全。使臣蚤言，皆已诛，安得至今？阎乐前，即告二世曰：足下其自为计。二世曰：吾原得郡为王。弗许。又曰：原为万户侯。弗许。愿与妻子为黔首。弗许。阎乐麾其兵陵二世，乃自杀。兵在颈，已见《东京赋》。健子婴之果决，敢讨贼以纾祸。势土崩而莫振，作降王於路左。《史记》曰：赵高立公子婴为秦王。子婴与其子二人谋曰：今使我斋见庙，此欲因庙中杀我。我称病不行，丞相必自来，来则杀之。高果自往，子婴遂刺杀高於斋宫。《广雅》曰：果，能也。杜预《左氏传注》曰：纾，除也。《汉书》徐乐上书曰：臣闻天下之患，在於土崩，秦之末世是也。人困而主不恤，下怨而上不知，此之谓土崩。贾逵《国语注》曰：振，救也。子婴降，已见上文。萧收图以相刘，料险易与众寡。《史记》沛公至咸阳，萧何独先入，收秦丞相御史图书藏之。汉所以具知天下厄塞户口多少者，以何具得秦图书也。《说文》曰：料，量也。《孙卿子》曰：地者远近险易。又曰：识众寡之用者，胜也。羽天与而弗取，冠沐猴而纵火。《史记》曰：客有说张耳曰：天与不取，反受其咎。又曰：或说项王，关中可都。项王见秦皆已烧残破，又心怀思，欲东归。说者曰：人言楚人沐猴而冠耳，果然。张晏曰：沐猴，猕猴也。《汉书》曰：羽屠咸阳，烧其宫室。《楚辞》曰：若纵火於秋蓬。贯三光而洞九泉，曾未足以喻其高下也。《邓析子》曰：贤愚之相觉，若九地之下，与重天之颠。《淮南子》曰：大道含吐阴阳，而章三光。许慎曰：三光，日月星也。《燕丹子》曰：死怀恨入於九泉。

　　感市闾之菆井，叹尸韩之旧处。丞属号而守阙，人百身以纳赎。岂生命之易投，诚惠爱之洽著。讦望之以求直，亦余心之所恶。思夫人之政术，实幹时之良具。苟明法以释憾，不爱才以成务。弘大体以高贵，非所望於萧傅。《汉书》曰：韩延寿，字长公，燕人也。为东郡太守，为天下最，代萧望之为左冯翊，望之迁御史大夫。延寿在东郡时，放散官钱千馀万。会御史问事东郡，望之因令并问之。延寿知，即案劾望之在冯翊时廪犠官钱放散百馀万。上令穷竟所考，望之卒无事实，而延寿竟坐弃市。吏民数千人，送至渭城，百姓莫不流涕。《说文》曰：菆，麻蒸也。然菆井即渭城卖蒸之市也。延寿被诛，丞属无守阙者。而赵广汉就戮，则有之，恐潘误。《毛诗》曰：如可赎兮，人百其身。《论语》子贡曰：赐也亦有恶乎？恶讦以为直者。《说文》曰：讦，面相斥罪。《左氏传》穆叔曰：齐人释憾於弊邑之地。又魏焠，公欲杀之，而爱其材。《周易》曰：开物成务。《庄子》曰：襄公之应司马曰：夷，知大体者也。《汉书》曰：萧望之左迁太子太傅。

　　造长山而慷慨，伟龙颜之英主。胸中豁其洞开，群善凑而必举。《汉书》曰：高祖隆准而龙颜。又曰：高祖葬长陵。《三秦记》曰：秦名天子冢曰长山。汉曰陵，故通名山陵。《汉书》曰：高祖意豁如也。《王命论》曰：英雄陈力，群册毕举，此高祖之大略也。潘元茂《九锡文》曰：群善必举也。存威格乎天区，亡坟掘而莫御。临揜坎而累抃，步毁垣以延伫。《尚书》周公曰：时则有若伊尹，格于皇天。范晔《后汉书》曰：赤眉焚西京宫室，发掘园陵。又光武诏曰：脩复西京园陵。《尔雅》曰：揜，盖也。郭璞曰：谓覆盖。王逸《楚辞注》曰：击手曰：抃。《楚辞》曰：结幽兰而延伫。

　　越安陵而无讥，谅惠声之寂寞。《汉书》曰：惠帝葬安陵。《穀梁传》曰：公会齐侯于欢，无讥乎？《楚辞》曰：欲寂漠而绝端。薛君《韩诗章句》曰：寂，无声之貌也。漠，静也。吊爰丝之正义，伏梁剑於东郭。《汉书》曰：爰盎，字丝，楚人也。为楚相，病免家居。梁孝王欲求为嗣，盎进说，王以此怨盎，使人刺杀盎安陵郭门外。讯景皇於阳丘，奚信谮而矜谑？陨吴嗣於局下，盖发怒於一博。成七国之称乱，翻助逆以诛错。恨过听而无讨，兹沮善而劝恶。《广雅》曰：讯，问也。何休《公羊传注》曰：如其事曰讯，加诬曰谮。《尔雅》曰：戏，谑也。《汉书》曰：景帝葬阳陵。又景帝为太子，吴太子侍饮，博弈争道，不恭。皇太子引博局提吴太子，杀之。景帝即位，晁错说上，令削吴地。及书至，吴王起兵，诛汉吏二千石以下。胶西、胶东、淄川、济南、楚、赵亦皆反。七国反书闻，爰盎曰：吴楚相遗书，言贼臣晁错，擅迫诸侯，削夺之地，以故反为名，而共诛错。方今计，独斩错，发使赦七国，则兵可无血刃。上从其议，遂斩错。又邓公谓上曰：错患诸侯强大，请削之地，计画始行，卒受大戮，内杜忠臣之口，外为诸侯报仇。帝曰：公言善，吾亦恨之。又曰：晁错，颍川人，为御史大夫。《汉书》成帝曰：过听将作大匠解万年言，昌陵三年可成。无讨，谓不诛盎也。《左氏传》子鲜曰：赏罚无章，何以沮劝。《汉书》谷永曰：亏德沮善。毛苌《诗传》曰：沮，止也。

　　呰孝元於渭茔，执奄尹以明贬。《汉书》曰：元帝葬渭陵。奄尹，谓弘恭石显也。班固《汉书》述曰：阉尹之呰，秽我明德。韦昭曰：呰，病也。郑玄《礼记注》曰：呰，毁也。何休《公羊传注》曰：贬，损也。襃夫君之善行，废园邑以崇俭。襃，犹赞美也。夫君，元帝也。《汉书》曰：元帝罢卫思园及戾园。又诏曰：初陵勿置县邑。过延门而责成，忠何辜而为戮？陷社稷之王章，俾幽死而莫鞠。《汉书》曰：成帝葬延陵。《尔雅》曰：辜，罪也。《汉书》曰：成帝时，日有蚀之。王章奏封事，召见，言王凤不可任用。帝谓章曰：微京兆直言，吾不闻社稷计。后上不忍退凤，章遂为凤所陷。章罪至大逆，死狱中。《尔雅》曰：俾，使也。《汉书》曰：赵王幽死。张晏《汉书》曰：鞠，穷也，谓穷问囚情也。一曰勒。毛苌《诗传注》曰：勒，告也。忲淫嬖之匈忍，剿皇统之孕育。《小雅》曰：狃，忲也。淫嬖，谓赵飞燕也。《汉书》曰：司隶解光奏言：许美人及宫史曹宫，皆御幸孝成皇帝。产子，隐不见。又掖庭中御幸生子者辄死，又饮药伤惰者无数。《左氏》楚令尹子上曰：蜂目而豺声，忍人也。杜预曰：忍行不义也。《尚书》曰：天用剿绝其命。孔安国曰：剿，截也。截绝其命是也。张舅氏之奸渐，贻汉宗以倾覆。《广雅》曰：张，开也。舅氏，诸王也。《尔雅》曰：贻，遗也。《左氏传》吕相曰：倾覆我国家。

　　刺哀主於义域，僣天爵於高安。欲法尧而承羞，永终古而不刊。《汉书》：哀帝葬义陵。王莽奏曰：王者父事天，故爵称天子。又曰：封董贤为高安侯。已见《西京赋》。《论语》曰：不恒其德，或承之羞。《楚辞》曰：长无绝兮终古。《郑玄礼注》曰：刊，削也。瞰康园之孤坟，悲平后之专洁。殃厥父之篡逆，蒙汉耻而不雪。激义诚而引决，赴丹焰以明节。投宫火而焦糜，从灰熛而俱灭。《汉书》曰：平帝葬康陵。又曰：孝平王皇后，莽女也。及汉兵诛莽，燔烧未央宫，后曰：何面目以见汉家？自投火中而死。后不合葬，故曰孤坟。

　　骛横桥而旋轸，历敝邑之南垂。潘岳《关中记》曰：秦作渭水横桥。横音光。《雍州图》曰：在长安北二里，横门外也。门磁石而梁木兰兮，构阿房之屈奇。疏南山以表阙，倬樊川以激池。役鬼佣其犹否，矧人力之所为？工徒斫而未息，义兵纷以交驰。宗祧汙而为沼，岂斯宇之独隳？《三辅黄图》曰：阿房前殿以木兰为梁，磁石为门，怀刃者止之。《史记》曰：始皇南山之巅以为阙。毛苌《诗传》曰：倬，大也。《三秦记》曰：长安正南秦岭，岭根水流为秦川。一名樊川。汉武上林，唯此为盛。《史记》，由余曰：役鬼为之，则神怒矣。使人为之，则人亦苦矣。郑玄《周礼注》曰：庸与庸通。《汉书》高祖曰：吾以义兵诛残贼。《礼记》曰：远庙为祧。又邾娄定公曰：臣弑君，杀其人，坏其室，洿其宫而潴焉。汙与洿古字通，音乌。《方言》曰：隳，坏也。

　　由伪新之九庙，夸宗虞而祖黄。驱吁嗟而妖临，搜佞哀以拜郎。《汉书》王莽下书曰：定有天下，号曰新。又王莽九庙，一曰黄帝、二曰虞帝、三曰陈王、四曰齐敬王、五曰济北惠王、六曰济南伯王、七曰元城孺王、八曰阳平顷王、九曰新都显王。又曰：邓晔于匡起兵南乡，莽愈忧，不知所出。崔发曰：周礼，国有大灾，则哭以厌之。莽乃率群臣至南郊，搏心大哭，诸生甚悲哀，及能诵策文，除以为郎也。诵六艺以饰奸，焚诗书而面墙。心不则於德义，虽异术而同亡。《汉书》曰：王莽立乐经，徵天下通一艺，皆诣公车，焚诗书。已见上文。《尚书》曰：不学墙面。《左氏传》富辰曰：心不则德义之经为顽。班固《汉书》王莽赞曰：昔秦焚诗书，以立私义。莽诵六艺，以文奸言。同归殊途，俱用灭亡。

　　宗孝宣於乐游，绍襄绪以中兴。《汉书·音义》，应劭曰：宣帝庙曰乐游。又宣纪赞曰：可谓中兴。侔德殷宗周宣矣。不获事于敬养，尽加隆於园陵。兆惟奉明，邑号千人。讯诸故老，造自帝询。隐王母之非命，纵声乐以娱神。《汉书》：孝武卫皇后生戾太子。太子纳史良娣，产子男进，号曰史皇孙。太子败，皆遇害。太子遗孙一人，史皇孙子。王夫人男，是为孝宣帝。即位，乃葬卫后，追谥曰思后。故太子谥曰戾，史良娣曰戾夫人，史皇孙曰悼，母曰悼后，悼园称奉明园。潘岳《关中记》曰：宣帝父曰悼皇考，母曰悼夫人，墓曰奉明园，后曰思后。以倡优杂伎千人，乐思后园，今所谓千人乡者是也。兆，茔也。询，宣帝名也。《毛诗》曰：召彼故老，讯之占梦。毛苌《诗传》曰：隐，痛也。王母，思后也。《尔雅》曰：父之妣为王母。虽靡率於旧典，亦观过而知仁。《尔雅》曰：率，循也。《尚书》曰：旧典时式。《论语》子曰：人之过也，各於其党，观过，斯知仁矣。

　　凭高望之阳隈，体川陆之汙隆。《广雅》曰：凭，登也。《长安图》曰：高望堆，延兴门南八里。隈，厓也。郑玄《周礼注》曰：体，分也。《汉书·音义》或曰：汙，下也。开襟乎清暑之馆，游目乎五柞之宫。曹植《闲居赋》曰：寒风而开襟。清暑，谓甘泉也。《西都赋》曰：九嵕甘泉，固阴沍寒。日北至而含冻，此焉清暑。《楚辞》曰：忽反顾而游目。五柞在周至。交渠引漕，激湍生风，漕渠，已见上文。乃有昆明，池乎其中。《汉书》武帝发谪，穿昆明池。其池则汤汤汗汗，滉瀁弥漫，浩如河汉。《西都赋》曰：集乎豫章之宇，临乎昆明之池。左牵牛而右织女，似云汉之无厓。古诗曰：皎皎河汉女。日月丽天，出入乎东西，旦似汤谷，夕类虞渊。《周易》曰：日月丽乎天。《西京赋》曰：日月於乎出，象扶桑与濛汜。《淮南子》曰：日出汤谷。又曰：日入虞渊之汜，曙於濛谷之浦。昔豫章之名宇，披玄流而特起。《三辅黄图》曰：上林有豫章观。《西京赋》曰：神池灵沼，黑水玄沚。豫章珍馆，揭焉中峙。仪景星於天汉，列牛女以双峙。仪，谓法象之也。毛苌《诗传》曰：京，大也。《大戴礼》曰：汉，天。汉《宫阁疏》曰：昆明沁有二石牵牛织女象也。图万载而不倾，奄摧落於十纪。孔安国《尚书传》曰：十二年曰纪。武帝元狩三年，穿昆明池。至王莽之败，凡一百一十三年，今云十纪，言其大数耳。擢百寻之层观，今数仞之馀趾。郑玄《周礼注》曰：八尺曰寻。包咸《论语注》曰：七尺曰仞。《说文》曰：趾，基也。振鹭于飞，凫跃鸿渐。《毛诗》曰：振鹭于飞。《周易》曰：鸿渐于干。乘云颉颃，随波澹淡。毛苌《诗传》曰：飞而上曰颉，飞而下曰颃。《上林赋》曰：浮淫汎滥，随波澹淡。瀺灂惊波，唼喋{艹陵}芡。瀺灂，出没之貌。《高唐赋》曰：巨石溺以瀺灂。《西京赋》曰：散似惊波。《上林赋》曰：唼喋菁藻。华莲烂於渌沼，青蕃蔚乎翠潋。《说文》曰：蕃，草茂也。潋，波际也。

　　伊兹池之肇穿，肄水战於荒服。志勤远以极武，良无要於后福。释穿池之意也。言志在勤於远略，以极武功，良无要於已后之福也。福谓水物之利。《汉书》曰：越欲与汉用船战，遂乃脩昆明池。贾逵《国语注》曰：肄习也。《左氏传》周宰孔曰：齐侯不务德而勤远略。锺会檄曰：穷武极战。杜预《左氏传》注曰：要，邀也。而菜蔬芼实，水物惟错，乃有赡乎原陆。在皇代而物土，故毁之而又复。西都宾曰：华实之毛。《尚书》曰：海物惟错。《字书》曰：赡，足也。皇代，谓晋也。言在皇代物其土宜，故前毁之，而今又复。《左氏传》宾媚人曰：先王疆理天下，物土之宜。杜预曰：播殖之物，各从土宜。凡厥寮司，既富而教。咸帅贫惰，同整楫棹。收罟课获，引缴举效。鳏夫有室，悉民以乐。《论语》冉有曰：既富矣，又何加焉？曰：教之。《广雅》曰：课，第也。谓品第也，谓品第其所获也。杜预《左氏传》曰：效，致也。谓其举所致多少也。徒观其鼓枻回轮，洒钓投网，垂饵出入，挺义来往。言欲回轮，必先鼓枻也。郭璞《方言》曰：今江东人呼枻为轴。《旧说》曰：轮，钓轮也，谓为车以收钓缗也。轮或为纶。毛苌《诗传》曰：缗，纶也。洒，亦投也。挺，拔也。义，取鱼叉也。《西京赋》曰：义蔟之所搀捔。纤经连白，鸣桹厉响。贯罗尾，掣三牵两。纤经连白，网也。连白，以白羽连缀。网经其上，於水中，二人对引之。《说文》曰：桹，高木也。以长木叩舷为声，言曳纤经於前，鸣长桹於后，所以惊鱼，令入网也。《淮南子》曰：鱼者扣舟。罗，犹击也。音的。《字书》曰：掣，牵也。於是弛青鲲於网钜，解赪鲤於黏徽。杜预左氏注曰：弛，解也。鲤、鲲，二鱼名。孔安国《论语注》曰：网者为大纲，以缴系钩，罗属著网。钜，钩也。《说文》曰：黏，相著也。又曰：徽，大索也。言鱼黏於网，故曰黏徽也。华鲂跃鳞，素鱮扬鬐。鬐，已见《子虚赋》。雍人缕切，鸾刀若飞，应刃落俎，霍霍霏霏。《周礼》曰：内饔，中士。郑玄曰：饔者，割烹煎和之称也。鸾刀，已见《东京赋》。红鲜纷其初载，宾旅竦而迟御。既餐服以属厌，泊恬静以无欲。回小人之腹，为君子之虑。傅毅《七激》曰：脍其鲤鲂，积如委红。张衡《七辨》曰：巩洛之鳟，割以为鲜。薛君《韩诗章句》曰：载，设也。毛苌《诗传》曰：南方有鱼，迟之也，然迟思待之也。《毛诗》曰：以御宾客。《左氏传》曰：梗阳有狱，其大宗赂以女乐，魏子将受。阎没、女宽将谏，馈入，三叹，曰：始至，恐其不足，是以叹。中置，自咎曰，岂将军食之而有不足？是以再叹。及馈之毕，原以小人之腹，为君子之心，属厌而已。献子辞梗阳人赂。《广雅》曰：恬，泊，静也。《老子》曰：我好静而民自正，我无欲而民自朴。

　　尔乃端策拂茵，弹冠振衣，言将还也。许慎《淮南子注》曰：策，杖也。茵，车中蓐也。《毛诗》曰：文茵畅毂。《楚辞》曰：新沐者必弹冠，新浴者必振衣。徘徊丰镐，如渴如饥，心翘懃以仰止，不加敬而自祗。酆、镐，周所居也。《孔丛子》子思曰：君若饥渴待贤，企伫也。《毛诗》曰：高山仰止。《礼记》曰：宗庙之中，未施敬而人敬。岂三圣之敢梦？窃十乱之或希。《琴操》曰：崇侯谮文王於纣曰：西伯昌，圣人也。长子发、中子旦，皆圣。三圣合谋，将不利於君。《论语》孔子曰：吾不复梦见周公。《尚书》曰：予有乱臣十人。马融《论语注》曰：周公旦、召公奭、太公望、毕公、荣公、太颠闳夭散、宜生、南宫适，其一人谓文母也。《广雅》曰：希，庶也。经始灵台，成之不日，惟酆及镐，仍京其室。庶人子来，神降之吉。积德延祚，莫二其一。灵台，已见上文。《毛诗》曰：作邑於酆。又曰：宅是镐京。《左氏传》季梁曰：人和而神降之福。《史记》曰：古公积德行义，国人皆戴之。《汉书》翼奉上书曰：永世延祚，不亦优乎？莫二其一，谓周祚延之长，唯有其一，莫能为二。蔡邕《胡黄公颂》曰：参其二也。永惟此邦，云谁之识？越可略闻，而难臻其极。言谁之识，言难识也。马融《广成颂》曰：三五以来，越可略闻。《周礼·嘉量铭》曰：允臻其极。子赢锄以借父，训秦法而著色。耕让畔以闲田，沾姬化而生棘。苏张喜而诈骋，虞芮愧而讼息。《汉书》贾谊曰：商君遗礼义，秦俗日败。借父耰锄，臣有德色。《音义》曰：假与父锄而德之。《尚书传》曰：虞人与芮人质其成於文王。入文王之境，则见其人萌让为士大夫。入其国，则见士大夫让为公卿。二国相谓曰：此其君亦让以天下而不居也。让其所争，以为闲田。毛苌《诗传》曰：耕者让畔，行者让路。苏秦、张仪，已见上文。由此观之，土无常俗，而教有定式；上之迁下，均之埏埴。《汉书》董仲舒曰：上之化下，下之从上，犹泥之在钧，唯甄者之所为。如淳曰：陶家作器於钧上。杜预《左氏传注》曰：均，平也。《老子》曰：埏埴以为器。《河上公》曰：埏，和也。埴，土也。谓和土以为器也。五方杂会，风流溷淆，惰农好利，不昏作劳。密迩猃狁，戎马生郊。《汉书》曰：秦地五方杂错，风俗不纯，富人则商贾为利。《说文》曰：溷，乱也。溷或为浑。《尚书》曰：惰农自安，不昏作劳。《左氏传》曰：以鲁国之密迩仇雠。《毛诗》曰：猃狁孔炽。《老子》曰：天下无道，戎马生郊。而制者必割，实存操刀。言在於化也。《汉书》贾谊曰：黄帝云：操刀必割。《左氏传》子产曰：大官大邑而使学者制焉，犹未能操刀而使之割。人之升降，与政隆替。杖信则莫不用情，无欲则赏之不窃。《左氏传》子展曰：杖德莫如信，杖信以待晋，不亦可乎！《论语》子曰：上好信，则人莫敢不用情。又曰：季康子患盗，孔子曰：苟子之不欲，虽赏之不窃也。虽智弗能理，明弗能察。信此心也，庶免夫戾。言己虽无才能，然任其才信无欲之心，庶足以理。《左氏传》太史克曰：庶几免於戾乎。戾下或有劣字，非。如其礼乐，以俟来哲。《论语》冉求曰：如其礼乐，以俟君子。《幽通赋》曰：讯来哲以通情。  
　 
卷十一　赋己

　　◎游览

　　【登楼赋】盛弘之《荆州记》曰：当阳县城楼，王仲宣登之而作赋。

　　※王仲宣《魏志》曰：王粲，字仲宣，山阳人。献帝西迁，粲从至长安。以西京扰乱，乃之荆州依刘表。后太祖辟为右丞相掾。魏国建，为侍中，卒。

　　登兹楼以四望兮，聊暇日以销忧。冯衍《显志赋》曰：伏朱楼而四望，采三秀之华英。《孙卿子》曰：多暇日者，其出入远也。贾逵《国语注》曰：暇，闲也。暇或为假。《楚辞》曰：迁逡次而勿驱，聊假日以消时。边让《章华台赋》曰：冀弥日以销忧。《汉书·东方朔》曰：销忧者莫若酒。览斯宇之所处兮，实显敞而寡仇。《说文》曰：屋宇边，谓楼之宇也。《西京赋》曰：虽斯宇之既坦。李尤《高安馆铭》曰：增台显敞，禁室静幽。《苍颉篇》曰：敞，高显也。《尔雅》曰：仇，匹也。挟清漳之通浦兮，倚曲沮之长洲；挟，犹带也。《山海经》曰：荆山，漳水出焉，而东南注于睢。《汉书·地理志》曰：汉中房陵东山，沮水所出，至郢入江。睢与沮同。背坟衍之广陆兮，临皋隰之沃流。杜预《左氏传注》曰：陆，道也。孟康《汉书注》曰：沃，灌溉也。北弥陶牧，西接昭丘；《尔雅》曰：弥，终也。谓终极也。盛弘之《荆州记》曰：江陵县西有陶朱公家。其碑云是越之范蠡，而终於陶。《尔雅》曰：郊外曰牧。《荆州图记》曰：当阳东南七十里有楚昭王墓，登楼则见，所谓昭丘。华实蔽野，黍稷盈畴。《春秋文耀钩》曰：春致其时，华实乃荣。《说文》曰：畴，耕治之田也。贾逵《国语注》曰：一井为畴。虽信美而非吾土兮，曾何足以少留？《楚辞》曰：虽信美而无礼。《北征赋》曰：曾不得乎少留。《说文》曰：曾，谓辞之舒也。

　　遭纷浊而迁逝兮，漫逾纪以迄今。纷浊，喻代乱也。《楚辞》曰：吸精粹而吐纷浊。孔安国《尚书传》曰：十二年曰纪。《毛诗》曰：以迄于今。毛苌曰：迄，至也。情眷眷而怀归兮，孰忧思之可任？《韩诗》曰：眷眷怀顾。《毛诗》曰：岂不怀归。毛苌曰：怀，思也。杜预《左氏传注》曰：任，当也。凭轩槛以遥望兮，向北风而开襟。言感北风逾增乡思也。《小雅》曰：凭，依也。《汉书》曰：天子自轩槛上隤铜丸。韦昭曰：轩槛，殿上栏轩上板也。《风赋》曰：有风飒然而至，王乃披襟而当之。平原远而极目兮，蔽荆山之高岑。《楚辞》曰：目极千里伤春心。《汉书》临沮县，荆山在东北也。《尔雅》曰：山小而高曰岑。路逶迤而脩迥兮，川既漾而济深。逶迤，长貌也。《尔雅》曰：迥，远也。《韩诗》曰：江之漾矣，不可方思。薛君曰：漾，长也。《毛诗》曰：济有深涉。《尔雅》曰：济，渡也。悲旧乡之壅隔兮，涕横坠而弗禁。《楚辞》曰：忽临睨夫旧乡。汉中山王胜曰：不知涕泣之横集。昔尼父之在陈兮，有归欤之叹音《左氏传》曰：孔丘卒，公诔之曰：尼父，无自律。《论语》子在陈曰，归欤归欤。锺仪幽而楚奏兮，庄舄显而越吟。《左氏传》曰：晋侯观于军府，见锺仪，问曰：南冠而絷者，谁也？有司对曰：郑人所献楚囚也。使税之，问其族，对曰：伶人也。使与之琴，操南音。公曰：乐操土风，不忘旧也。《史记》曰：陈轸適楚，秦惠王曰：子去寡人之楚，亦思寡人不？陈轸对曰：昔越人庄舄，仕楚执珪，有顷而病。楚王曰：舄，故越之鄙细人也。今仕楚执珪，富贵矣，亦思越不？对曰：凡人之思故，在其病也。彼思越，则越声，不思越则且楚声。人往听之，犹尚越声也。今臣虽弃逐之楚，岂能无秦声者哉？人情同於怀土兮，岂穷达而异心？穷，谓锺仪。达，谓庄舄。《论语》子曰：小人怀土。孔安国曰：怀，思也。《吕氏春秋》曰：道德於此，穷达一也。

　　惟日月之逾迈兮，俟河清其未极。《尚书》云：日月逾迈，若弗云来。《左氏传》郑子驷曰：周诗有之，俟河之清，人寿几何。杜预曰：逸诗也。《尔雅》曰：极，至也。冀王道之一平兮，假高衢而骋力。贾逵《国语注》曰：觊，望也。冀与觊同。《尚书》曰：王道正直。孔安国曰：王道平直也。高衢，谓大道也。薛君《韩诗章句》曰：骋，驰也。惧匏瓜之徒悬兮，畏井渫之莫食。《论语》子曰：吾岂匏瓜也哉？焉能系而不食。郑玄曰：我非匏瓜，焉能系而不食者？冀往仕而得禄。《周易》曰：井渫不食，为我心侧。郑玄曰：谓已浚渫也，犹臣脩正其身以事君也。张璠曰：可为侧然，伤道未行也，然不食以被任用也。步栖迟以徙倚兮，白日忽其将匿。《毛诗》曰：衡门之下，可以栖迟。《楚辞》曰：步徙倚而遥思。杜预《左氏传注》曰：匿，藏也。风萧瑟而并兴兮，天惨惨而无色。《楚辞》曰：萧瑟兮草木摇落而变衰。《通俗文》曰：暗色曰。惨与古字通。兽狂顾以求群兮，鸟相鸣而举翼。《楚辞》曰：狂顾南行。王逸曰：狂，犹遽也。《大戴礼·夏小正》曰：鸣也者，相命也。原野阒其无人兮，征夫行而未息。原野阒无农人，但有征夫而已。《周易》曰：窥其户，阒其无人。《埤苍》曰：阒，静也。《毛诗》曰：駪駪征夫。心凄怆以感发兮，意忉怛而憯恻。《广雅》曰：感，伤也。《毛诗》曰：劳心忉忉。毛苌曰：忧劳也。又曰：劳心怛怛。毛苌曰：怛怛，犹忉怛也。循堦除而下降兮，气交愤於胸臆司马彪《上林赋注》曰：除，楼阶也。杜预《左氏传注》曰：交，戾也。王逸《楚辞注》曰：愤，懑也。《说文》曰：臆，胸也。夜参半而不寐兮，怅盘桓以反侧。《方言》曰：参，分也。《韩子》曰：卫灵公泊濮水，夜分，而闻有鼓瑟者。《毛诗》曰：耿耿不寐。《易》曰：初九，盘桓，利居贞。《广雅》曰：盘桓，不进也。《毛诗》曰：展转反侧。

　　【游天台山赋（并序）】

　　支遁《天台山铭序》曰：余览《内经山记》云：剡县东南有天台山。

　　※孙兴公何法盛《晋中兴书》曰：孙绰，字兴公，太原人也。为章安令，稍迁散骑常侍，领著作郎，寻转廷尉卿，卒。于时才笔之士，绰为其冠。

　　天台山者，盖山岳之神秀者也。《广雅》曰：秀，异也。涉海则有方丈、蓬莱，登陆则有四明、天台。方丈、蓬莱，皆海中名山也。《尔雅》曰：高平曰陆。谢灵运《山居赋注》曰：天台、四明相接连。四明、方石四面，自然开窗。皆玄圣之所游化，灵仙之所窟宅。《名山略记》曰：天台山，即是定光寺诸佛所降葛仙公山也。夫其峻极之状，嘉祥之美，《毛诗》曰：嵩高维岳，峻极于天。《东京赋》曰：备致嘉祥。穷山海之环富，尽人神之壮丽矣。《埤苍》曰：瑰玮，珍琦也。所以不列於五岳，阙载於常典者，《尔雅》曰：太山为东岳，华山为西岳，衡山为南岳，常山为北岳，嵩山为中岳。常典，五经之流也。岂不以所立冥奥，其路幽迥，冥奥者，冥冥深奥也。幽迥，遐远也。或倒景於重溟，或匿峰於千岭。重溟，谓海也。山临水而影倒，故曰倒景也。始经魑魅之途，卒践无人之境。杜预《左氏传注》曰：魑，山神。魅，怪物。《庄子》曰：其道幽远而无人。举世罕能登陟，王者莫由禋祀，刘兆《穀梁注》曰：举，尽也。《楚辞》曰：举世皆然将谁告。孔安国《尚书传》曰：精意以享谓之禋。故事绝於常篇，名标於《奇纪》。《广雅》曰：绝，灭也。篇，即常典也。《广雅》曰：标，书也。《奇纪》，即《内经·山记》。

　　然图像之兴，岂虚也哉！非夫遗世玩道，绝粒茹芝者，乌能轻举而宅之？《列仙传》曰：赤松子好食松实，绝穀。孔安国《尚书传》曰：米食曰粒。《列仙传》赞曰：吞水须，茹芝茎，断食休粮，以除穀气。《广雅》曰：茹，食也。《楚辞》曰：原轻举而远游。非夫远寄冥搜，笃信通神者，何肯遥想而存之？言非寄情遐远，搜访幽冥，笃信善道，通神感化者，何肯存之也。余所以驰神运思，昼咏宵兴，俯仰之间，若已再升者也。《庄子》老聃谓崔臞曰：其疾也哉，俯仰之间，再抚四海之外也。王弼《周易注》曰：若辞也。臞音劬。方解缨络，永托兹岭。方，犹将也。缨络，以喻世网也。《说文》曰：婴，绕也。缨与婴通。郭璞《山海经注》曰：络，绕也。不任吟想之至，聊奋藻以散怀。《归田赋》曰：挥翰墨以奋藻。

　　太虚辽廓而无阂，运自然之妙有，太虚，谓天也。自然，谓道也。无阂，谓无名。妙有，谓一也。言大道运彼自然之妙一，而生万物也。《管子》曰：虚而无形谓之道。《鵩鸟赋》曰：寥廓忽荒。《老子》曰：天法道，道法自然。锺会曰：莫知所出，故曰自然。王弼曰：自然，无义之言，穷极之辞也。又曰：妙者，极之微也。老子曰：道生一。王弼曰：一数之始，而物之极也。谓之为妙有者，欲言有，不见其形，则非有，故谓之妙；欲言其物由之以生，则非无，故谓之有也。斯乃无中之有，谓之妙有也。阮籍通老子论曰：道者自然。《易》谓之太极，《春秋》谓之元，《老子》谓之道也。融而为川渎，结而为山阜。《老子》曰：三生万物。锺会曰：散而为万物也。融，犹销也。班固《终南山赋》曰：流泽遂而成水，停积结而为山。嗟台岳之所奇挺，寔神明之所扶持。《广雅》曰：挺，出也。《鲁灵光殿赋序》曰：岂非神明依凭支持者也。荫牛宿以曜峰，托灵越以正基。天台越境，故云牛宿也。《汉书》曰：越地，牵牛之分野。结根弥於华岱，直指高於九疑。结，犹固也。《南都赋》曰：结根竦本，华岱九疑，皆山名也。刘瓛《周易义》曰：弥，广也。应配天於唐典，齐峻极於周诗。配，犹对也。《左氏传》周史谓陈侯曰：姜，太岳之后也。山岳则配天。杜预曰：姜姓之先，为尧四岳，故曰唐典也。

　　邈彼绝域，幽邃窈窕。王逸《楚辞注》曰：邈，远也。绝，远也。《鲁灵光殿赋》曰：璇室娟以窈窕，洞房叫窱而幽邃。王逸曰：邃，深也。近智以守见而不之，之者以路绝而莫晓。近智，犹小智也。《尔雅》曰：之，往也。言近智守所见而不之，假有之者，以其路断绝，莫之能晓也。《方言》曰：晓，知也。哂夏虫之疑冰，整轻翮而思矫。言浅近小智，同乎夏虫，今既哂之，故整翮思矫也。马融《论语注》曰：哂，笑也。《庄子》北海若谓河伯曰：夏虫不可以语於冰者，笃於时也。司马彪曰：厚信其所见之时也。《方言》曰：矫，飞也。理无隐而不彰，启二奇以示兆：刘向列女传曰：名无细而不闻，行无隐而不彰。二奇，赤城瀑布也。贾逵《国语注》曰：兆，形也。赤城霞起而建标，瀑布飞流以界道。支遁《天台山铭序》曰：往天台，当由赤城山为道径。孔灵符《会稽记》曰：赤城，山名。色皆赤，状似云霞。悬溜千仞，谓之瀑布。飞流洒散，冬夏不竭。天台山图曰：赤城山，天台之南门也。瀑布山，天台之西南峰，水从南岩悬注，望之如曳布。建标，立物以为之表识也。《战国策》曰：举标甚高。界道，谓为道疆界也。《法华经》曰：黄金为绳，以界八道。

　　睹灵验而遂徂，忽乎吾之将行。仍羽人於丹丘，寻不死之福庭。《楚辞》曰：仍羽人於丹丘兮，留不死之旧乡。王逸曰：因就众仙於明光也。丹丘，昼夜常明。《山海经》：有羽人之国，不死之民。苟台岭之可攀，亦何羡於层城？薛君《韩诗章句》曰：羡，愿也。《淮南子》曰：掘昆仑墟以下，地中有层城，九重是也。释域中之常恋，畅超然之高情。《老子》曰：域，中有四大。《汉书·音义》曰：畅，通也。老子曰：虽有荣观，宴处超然。被毛褐之森森，振金策之铃铃。《七启》曰：余好毛褐，未暇此服也。金策，锡杖也。铃铃，策声。披荒榛之蒙茏，陟峭崿之峥嵘。高诱《淮南子注》曰：丛木曰榛。《孙子》曰：草树蒙茏。《文字集略》曰：崿，崖也。《字林》曰：峥嵘，山高貌。济楢溪而直进，落五界而迅征。顾恺之《启蒙记注》曰：之天台山、次经油溪。谢灵运《山居赋》曰：凌石桥之莓苔，越楢溪之萦纡。《注》曰：所居往来，要经石桥。过楢溪，人迹不复过此。落，邪行也。五界，五县之界。孔灵符《会稽记》曰：此山旧名五县之馀地。五县，馀姚、鄞、句章、剡、始宁。服虔《汉书注》曰：鄞音银。跨穹隆之悬磴，临万丈之绝冥。穹隆，长曲貌。《西京赋》曰：阁道穹隆。悬磴，石桥也。顾恺之《启蒙记》曰：天台山石桥，路迳不盈尺，长数十步，步至滑，下临绝冥之涧。冥，幽深也。践莓苔之滑石，搏壁立之翠屏。莓苔，即石桥之苔也。翠屏，石桥之上石壁之名也。《异苑》曰：天台山石有莓苔之险。孔灵符《会稽记》曰：赤城山上有石桥悬度，有石屏风横绝桥上，边有过迳，绕容数人。仲长子《昌言》曰：斧帐翠屏之不坐。莓，音梅。揽樛木之长萝，援葛藟之飞茎。顾恺之《启蒙记注》曰：济石桥者，搏岩壁，援女萝葛藟之茎。《毛诗》曰：南有樛木，葛藟累之。毛苌曰：木下曲曰樛。《尔雅》曰：女萝，兔丝。贾逵《国语注》曰：援，引也。虽一冒於垂堂，乃永存乎长生。汉爰盎谏上曰：臣闻千金之子，坐不垂堂。《老子》曰：长生久视之道。东方朔《十洲记》曰：桂英流丹服之长生。必契诚於幽昧，履重崄而逾平。幽昧，谓道也。锺会《老子注》曰：幽冥晦昧，故称为玄。

　　既克隮於九折，路威夷而脩通。言其道崄，曲折有九也。杜笃《首阳山赋》曰：九折萎嶵而多艰。韩诗曰：道威夷者也。恣心目之寥朗，任缓步之从容。《列子》曰：晏平仲问养生於管夷吾曰：恣目之所欲视，恣意之所欲行。寥朗，谓心虚目明也。《说文》曰：寥，虚空也。毛苌《诗传》曰：朗，明也。《列子》曰：子华之容，缓步阔视。《尚书》曰：从容以和。藉萋萋之纤草，荫落落之长松。以草荐地而坐曰藉。《楚辞》曰：春草生兮萋萋。杜笃《首阳山赋》曰：长松落落，卉木蒙蒙。觌翔鸾之裔裔，听鸣凤之々。裔裔，飞貌也。《尔雅》曰：々，和也，谓声之和也。过灵溪而一濯，疏烦於心胸。灵溪，溪名也。《广雅》曰：濯，洗也。贾逵《国语注》曰：疏，除也。荡遗尘於旋流，发五盖之游蒙。因一濯而假言也。六尘虚假，而能不住，故曰荡。虽遣而未能尽，故曰遗。《中论》曰：六尘，色、声、香、味、触、法。高诱《淮南子注》曰：旋流，深渊也。身意皆净而能不离，故曰发。五盖非真，而蔽己善行，故曰游。《大智度论》曰：五盖，贪欲、瞋恚、睡眠、调戏、疑悔。《礼记》曰：昭然发蒙。五盖或为神表。追羲农之绝轨，蹑二老之玄踪。羲、农，伏羲、神农也。《广雅》曰：轨，迹也。又曰：蹑，履也。二老，老子、老莱子也。《史记》曰：老子者，楚苦县人，名耳，字聃，姓李氏。见周之襄，乃遂去。西至关，关令曰：子将隐矣，强为我著书，乃著上下二篇，言道德之意。又曰：老莱子，亦楚人也，著书十五篇，言道家之用，脩道而养寿也。刘向《别录》曰：老莱子，古之寿者。

　　陟降信宿，迄于仙都。《毛诗》曰：陟降廷止。毛苌曰：陟降上下。《左氏传》曰：凡师一宿为舍，再宿为信。《尔雅》曰：迄，至也。《十洲记》曰：沧浪海岛中有石室，九老仙都治处，仙官数万人。双阙云竦以夹路，琼台中天而悬居。朱阙玲珑於林间，玉堂阴映于高隅。顾恺之《启蒙记注》曰：天台山，列双阙於青霄中，上有琼楼、瑶林、醴泉，仙物毕具。《十洲记》曰：承渊山，金台玉楼，流精之阙，琼华之室，西王母之所治，真官仙灵之所宗也。晋灼《汉书注》曰：玲珑，明见貌。彤云斐以翼棂，皦日晃於绮疏。斐，文貌。翼，犹承也。櫺，窗间子也。《毛诗》曰：有如皦日。晃，光明也。李尤《东观铭》曰：房闼内布，绮疏外陈。薛综《西京赋注》曰：疏，刻穿之也。然刻为绮文，谓之绮疏也。八桂森挺以凌霜，五芝含秀而晨敷。《山海经》曰：桂林八树，在贲隅东。郭璞曰：八树成林，言其大也。贲隅音番禺。神农《本草经》曰：桂叶冬夏常青不枯。又曰：赤芝一名丹芝，黄芝一名金芝，白芝一名玉芝，黑芝一名玄芝，紫芝一名木芝。冯衍《显志赋》曰：食五芝之茂英。惠风伫芳於阳林，醴泉涌溜於阴渠。边让《章华台赋》曰：惠风春施。宁，犹积也。伫与宁同。毛苌《诗传》曰：山南曰阳。郑玄《周礼注》曰：阳林，生於山南。《史记》曰：昆仑山上有醴泉。《白虎通》曰：醴泉者，美泉，状如醴。阴渠，山北之渠。建木灭景於千寻，琪树璀璨而垂珠。《淮南子》曰：建木在广都，众帝所自上下，日中无景，呼而无响，盖天地之中也。《山海经》曰：神人之丘有建木，百仞无枝。又曰：崐崘之墟，北有珠树、文玉树、玗琪树。璀璨，珠垂貌。王乔控鹤以冲天，应真飞锡以蹑虚。《列仙传》曰：王子乔者，周灵王太子晋也。道人浮丘公接以上嵩高山，三十馀年后，人於山上见之。告我家：於七月七日，待我於缑氏山头。果乘白鹤驻山头。毛苌《诗传》曰：控，引也。《史记》楚庄王曰：有鸟不蜚，蜚乃冲天。《百法论》曰：并及八辈应真僧。然应真，谓罗汉也。大智度论曰：菩萨常应二时，头陀常用锡杖经传佛像。骋神变之挥霍，忽出有而入无。言众仙既登正道，故能骋其神变。出於众有，而入无为也。《淮南子》曰：出於无有，入於无为。

　　於是游览既周，体静心闲。王逸《楚辞注》曰：闲，静也。害马已去，世事都捐。《庄子》曰：黄帝将见大隗于具茨之山，適遇牧马童子，黄帝曰：请问为天下！小童曰：夫为天下者，亦奚以异乎牧马者哉！亦但去其害马者而已矣。郭璞曰：马以过分为害。《归田赋》曰：与世事乎长辞。投刃皆虚，目牛无全。《庄子》曰：庖丁为文惠君屠牛，文惠君曰：善哉技。庖丁对曰：臣好者道，进乎技矣。臣始解牛时，所见无非牛者。三年之后，未尝见全牛也。今臣以神遇，而不以目视也。凝思幽岩，朗咏长川。《广雅》曰：凝，止也。朗，犹清彻也。尔乃羲和亭午，游气高褰。《楚辞》曰：吾令羲和弭节兮。王逸曰：羲和，日御也。午，日中。徐爰《射雉赋注》曰：褰，开也。法鼓琅以振响，众香馥以扬烟。《法华经》曰：击大法鼓。又曰：烧众名香。肆觐天宗，爰集通仙。天宗，谓老君也。通仙，谓众仙也。其通，犹通侯也。《尚书》曰：肆觐群后。孔安国曰：肆，遂也。挹以玄玉之膏，嗽以华池之泉，毛苌《诗传》曰：挹，斟也。《山海经》曰：密山是生玄玉，玉膏之所出。郭璞曰：言玉膏中又出黑玉。《史记》曰：昆仑，其上有华池。散以象外之说，畅以无生之篇。象外，谓道也。《周易》曰：象者像也。荀粲《列传》粲答兄俣云：立象以尽意，此非通乎象外者也。象外之意，故蕴而不出矣。无生，谓释典也。维摩诘曰：是天女所愿具足，得无生忍。悟遣有之不尽，觉涉无之有间。言道释二典，皆以无为宗。今悟有为非而遣之，遣之而不尽，觉无为是而涉之，涉之而有间，言皆滞於有也。《说文》曰：悟，觉也。《小雅》曰：间，隙也。泯色空以合迹，忽即有而得玄。言有既滞有，故释典泯色空以合其迹，道教忽於有而得於玄。郭象《庄子注》曰：泯，平泯也。又曰：本末内外，畅然俱得，泯然无迹。《维摩经·喜见菩萨》曰：色色空为二，色即是空，非色灭空。色性自空，如是受想行识。识空为二，识即是空，非识性自空，於其中通而达者，为入不二法门，有，谓有形也。王弼《老子注》曰：凡有皆始於无。又曰：有之所始，以无为本，然王以凡有皆以无为本，无以有为功，将欲寤无，必资於有，故曰即有而得玄也。王弼又曰：玄，冥嘿无有也。释二名之同出，消一无於三幡。释，谓解说令散也。二名，即有名物始，无名物母也。言二名虽异，释之令同出於道也。《老子》曰：无名天地之始，有名万物之母，故常无欲以观其妙，常有欲以观其徼，此两者，同出而异名，同谓之玄。王弼曰：两者谓始与母也，同出於玄也。异名，所施不同也，在首则谓之始，终则谓之母也。训畅令尽也。三幡：色，一也。色空，二也。观，三也。言三幡虽殊，消令为一，同归於无也。却敬舆与谢庆绪书论三幡义曰：近论三幡，诸人犹多欲，既观色空，别更观识，同在一有，而重假二观，於理为长，然敬舆之意以色空及观为三幡。识空及观，亦为三幡。恣语乐以终日，等寂默於不言。夫言从道生，道因言畅，道之因言，理归空一，故终日语乐，等乎不言。《庄子》曰：言而足，则终日言而尽道也。又曰：言无言，终身未尝言，终身不言，未尝不言。浑万象以冥观，兀同体於自然。妙悟玄宗，则荡然都遣，不知己之是己，不见物之为物，故浑齐万像以冥观，兀然同体於自然。《孝经钩命决》曰：地以舒形，万象咸载。冥，昧也。言不显视也。兀，无知之貌也。自然，已见上文。

　　【芜城赋（四言）】
  </div>
  <div class="pagination">
   <a href="文选注_page6.html">
    上一页
   </a>
   <span>
    ...
   </span>
   <a href="文选注_page2.html">
    2
   </a>
   <a href="文选注_page3.html">
    3
   </a>
   <a href="文选注_page4.html">
    4
   </a>
   <a href="文选注_page5.html">
    5
   </a>
   <a href="文选注_page6.html">
    6
   </a>
   <span class="current-page">
    7
   </span>
   <a href="文选注_page8.html">
    8
   </a>
   <a href="文选注_page9.html">
    9
   </a>
   <a href="文选注_page10.html">
    10
   </a>
   <a href="文选注_page11.html">
    11
   </a>
   <a href="文选注_page12.html">
    12
   </a>
   <span>
    ...
   </span>
   <a href="文选注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
