<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 20 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 20 页/共 96 页</h1>
    <div class="content">    诸道州府宜差散从官，大府五百人，下州二百人，宜量户口多少，差团集本处管系立节级，点检教习，警备州城。（《五代会要》二十四）

    ●卷十一
    ☆周太祖
    事迹详《全唐文》一百二十二。
    ○授王溥中书侍郎平章事制
    鸿遇顺风，比事者美贤良之任；鹏征积水，寓言者伸远大之图。位非才而不居，才非位而不展，两端相叩，庶绩方凝。爰升佐命之臣，以授调元之职。端明殿学士通议大夫尚书户部侍郎上柱国太原县开国男食邑三百户赐紫金鱼袋王溥，智出於众，行高於文，茂学懿久而策名，长才广度以成器。始归霸府，尝效折冲；洎翊造邦，寻参宥密。擒禁林之词翰，伸秘殿之论思，履顺持谦，奉公处正。紫宸三接，在注意以方深；黄阁九迁，谅登庸而允协。俾宣相业，共赞皇猷。食邑赠封，功臣改号，仍进阶资之贵，俱为辅弼之光。尔其师克俭於焚机，继在公於补衮，诡辞而出，奉义而行，将联赓载之歌，长保虔恭之位。佩服兹训，式昭德音。可金紫光禄大夫中书侍郎平章事。（《册府》七十四）
    ○牛皮人犯重处敕
    诸道州府牛皮，今後犯一张，本犯人徒三年，刺配重处色役，本管节级所由杖九十。两张以上，本人处死，本管节级所由徒二年半，刺配重处色役。告事人赏钱五十千。其人户有牛死者，其本户报告本地方所由节级、邻保人，仰当日内同检验过，令本主画时剥皮，及申报本主官司史，限十日内须送纳毕。其筋骨不得隐落。（《五代会要》二十五）
    ○定铜法敕
    铜法，今後官中更不禁断，一任兴贩。所有一色，即不得泻破为铜器卖买。如有犯者，有人纠告捉获，所犯人不计多少斤两，并处死。其地分所由节级，决脊杖十七放，邻保人决臀杖十七放，其告事者给与赏钱一百贯文。（《册府》五百一）
    ○高绍基请捕录李怀义答敕
    李怀义、怀贞、景韬等并放，宜令向训并诸房骨肉奴仆，津置起离，量差兵士防援，并於汝州安置。
    ○磨勘州县前资官敕
    朕祗荷上玄，恭临大宝，虑一夫之不获，期四海之所归。近知铨选人多，州县阙少。或经年而空淹桂玉，未授一官；或欲归而暗想乡闾，又遥千里。以斯去任，虚历岁时。其间或妄乞官者，多是逾违，自称淹滞，或未合格者，不遵条制，显紊公方，宜行厘革之条，以绝侥求之路。宜令自今月十一日已前，州县前资官及诸色选人等，曾经中书陈状者，并送吏部南曹磨勘。如今年冬合格无殿犯违碍者，即送中书除官，未合格并诸色违碍格敕，及曾殿黜得洗雪者，并仰各守格敕，叙理赴集。其汉朝州县，为徵科不了，及擅用破逃户停官人数，并令赴吏部南曹投状磨勘，实是无过停替者，本朝解由公凭及牒三司灼然，过准格成一考前停官者，可送名中书除官。一考後、两考前停官者，减一选，两考已上者，上理本官选数，并取解赴集。起今後，应有前资州县官并诸色选人等，及曾经黜该恩得雪者，并仰各守敕格赴选，不得妄有乞官。如敢故违，宜殿两选，将来降一资注拟。如或本司不依格敕，妄有滞留，罪在所司，当行宪典。一则俾守规程之道，一则稍除躁竞之门，免恣滥逾，贵遵条制。如是特恩，不拘此例。（《册府》六百三十四）
    ○四庙行事官除官敕
    追尊四庙诸司寺监合差行事官，宜令差补汉末七州信替州县官充。候行事了，各与除官。如行事官人数未足，以前资州县官己合格并过选者充，仍历勘官牒，委无违碍，方得差补。（同上）
    ○追毁出身敕
    今年正月五日恩赦前，应诸色官员有过犯，合追毁出身历任官牒，至今尚未追毁，其本官叙理，仍各依格敕处分。（同上）
    ○西京册庙行事人减选敕
    应京诸司职务掌赴西京册庙行事八十有六人，宜令吏部南曹引验出身历任行事无遗阙历子，委无违碍，与各减一选。如有今年冬初合格又已过选者，铨司注官日与加一阶。其不该选数已经补奏者，减一年劳。（同上）
    ○条件诸色出选门州县敕
    近日多有诸色出选门州县官，累经中书陈状，援引从前敕文，乞除官事。中书先准乾祐二年二月十日敕文，以此难议施行，今将己前敕文，详酌可否，特与条贯，庶无淹滞。应前後出选门州县官内，有十六考叙朝散大夫阶，次赤令，并历任中曾升朝及两使判官、五府少尹，罢任後一周年除官；曾任两蕃营田判官、书记、支使、防御团练判官，罢任後二周年与除官；并许经中书陈状，点检不欠年限，当与施行。选期既近，不得依常选人例，更理减选，仍须分明批书历子，请给解由。若是逃失户口，降书考第，及显有过犯，必行殿降。应诸色选人过犯三选已上，及未成资考、丁忧、课绩官无选可减者，宜令自认吏部南曹投状，准格敕磨勘无违碍，申送中书门下，并与除官。其州县官自恐亏损年限资序归选门者，亦听自便。如或曾任推、巡、军事判官等，并诸色出选门官，并据见任官选数叙理取解赴集，依格敕磨勘，送名中书门下，於铨司注拟前先次除官。所有诸色常选人，皆自有选限，合赴常调，今後不得妄有陈乞，及不依格敕论理功课。如违，当行举勘。若是特恩除授，及擢才委任，不拘此例。（同上）
    ○磨勘郊礼行事官敕
    郊礼行事官，并差在京求仕者充，各据出身历任，子细磨勘，委无违碍，方得差补。如曾有殿犯、除名、免官、勒停等人，未经恩洗雪者，不在收补之限。若已取解，及免取解赴选，在外未来者，不得着人承替。如收补行事後，将来赴选，南曹磨勘，别有违碍，所补官司与本人并当勘断。（同上）
    ○令李仲玉氓唐陵庙敕
    唐明宗五庙在至德宫安置，其徽陵上下宫所管土田舍宇，宜令新除右监门卫将军李重玉为主，其徽陵下宫及至德宫缘庙合留物外，宜令内养刘延韬於金银器物数内，量事给李重玉迁葬故淑妃王氏及许王外，馀并付李重玉并尼惠能、惠登、惠严，令重玉以时祀陵庙，切在丰洁。（《册府》一百七十四）
    ○处分供申考簿违限敕
    敕：起今後，诸州府更有功中考簿违格限申到者，本判官并录事参军各罚五十直，其录事参军仍殿一选，本勾押官典委本州各行科断。如违程限一月已上不申到者，仍令尚书考功催促，候供申到考帐，依例施行。所有科罚，准前处分。若是校考过时，即与次年依格奏校。（《五代会要》十五）
    ○又敕
    凤翔考帐违限，本府各以科惩，其考帐省司特与考校。起今後，诸州府更有违限者，本判官、录事参军各罚五十直，录事参军殿一选典押本处科断，仍令省司依时催促。若校考过时，即与次年校奏，并依前後格敕指挥。（《册府》六百三十六）
    ○又敕
    州县官或特敕除授，或非时有故停任员阙除官到任者，缘赴任不拘期限，申发考帐之时，但满一周年，便与依例书校一考申省。如书校时少欠月日，即与次年付帐申校，不得漏落考第姓名。如或有违，罪本道书考官吏。（同上）
    ○命开封府处死妖妄人敕
    敕：赵应、智钦、陈光济三人处死，连坐郭延贵等十七人，并决配蔡河务收管。（《册府》九百二十二）
    ○榜谕宋州敕
    敕榜宋州，晓谕管内诸县民等：省前节度使常思所进丝四万一千四百七两，言放出在民，例以五月内徵纳其丝，并还元契。除已纳到者，委巡检使柴进据数追户，责领归还。榜到，速告报知悉。（《册府》一百六十）
    ○检勘受官不赴谢人敕
    起今後更有受官不赴衙谢人，宜令门下省、御史台检举，追勘闻奏。其授官後违程不赴任，并准元敕殿选。如选未满便来乞官者，除外别行降敕施行。（《五代会要》六）
    ○诸道奏荐僧尼道士人数敕
    永寿节，每年诸道节度防御团练使、刺史奏荐僧尼道士紫衣师号，今後见任带使盯共奏二人，见任防御团练、刺史只许奏一人，在朝文武臣寮及前任官，今後更不得奏荐。（《五代会要》十一）
    ○减损永寿节臣寮设斋供敕
    内外文武臣寮遇永寿节辰，皆於寺观起置道场，便为斋供。访闻皆是醵金，所宜减损，以足公私。今後中书门下与文武百官等共设一斋，枢密使与内诸司使、副等共设一斋，侍卫亲军马步军督指挥使己下共设一斋。其馀前任官员及诸司职掌，并不得更开置道场及设斋。（《五代会要》五）
    ○朗州升大都督府敕
    顷者淮海陆深，举干戈而入寇；湖湘覆没，致黎庶之倒悬。惟彼武陵，素称雄镇，连营比屋，皆怀勇烈之心；戮力协谋，尽复江山之境。宜降褒崇之命，以升忠义之邦，俾列大藩，永率南夏。其朗州宜升为大都督府，在潭、挂之上。（《五代会要》十九）
    ○遣曹匪躬点检佃租敕
    京兆府耀州庄宅，三白渠使所管庄宅，并属州县，其本务职员节级，一切停废。除见管水布局及州县镇郭下庄宅外，应有系官桑土、屋宇、园林、车牛动用，并赐见佃人充永业。如已有庄田，自来被本务或形势影占令出课利者，并勒见佃人为，依例纳租。条理未尽处，委三司区分，仍遣刑部员外郎曹匪躬专往点检，割属州县。（《册府》四百九十五）
    ○遣赵延休相度租赋敕
    废卫州共城县稻田务，并归州县，任人佃莳。宜令户部郎中赵延休往彼相度利害，及所定租赋闻奏。（同上）
    ○升朝官赐绯敕（节文）
    今後升朝官，四任以上著绿，十五周年者与赐绯。凡州县官历任内曾经五度参选者，虽未及十六考，与授朝散大夫阶。年七十已上合授优散官者，并赐绯。非时特恩，不拘此例。（《五代会要》六）
    ○寺监官满七年同明经出身敕
    其诸寺监摄官，任满七周年已上，应奉公事无遗阙，文书灼然者，并与同明经出身。如不满七周年者，任逐稳便。今後寺监不得以白身署摄。如违，本司官吏并行朝典。（《五代会要》十七）
    ○赐郑仁诲手敕
    按：见《旧五代史周书德妃董氏传》，与《全文》一百二梁祖敕同，今存其目，文不录。
    ☆周世宗
    事迹详《全唐文》一百二十五。
    ○公私织造须合制度制
    化民成俗，须务真纯；蠹物害能，莫先浮伪。织纴杼轴之制，素有规程；裨贩贸易之徒，不许违越。久无条理，渐致浇讹，苟所鬻之或精，则酬直之必重。宜从朴厚，用革轻浮。应天下今後公私织造到绢帛、绸布、绫罗、锦绮，及诸色疋段，其幅尺斤两，并须合向来制度，不得轻弱假伪，罔冒取价。如有己上物色等，限一百日内并须破货了绝。如限外敢有违犯织造货卖者，仰所在级节所由擒捉送官。（《册府》五百四）
    ○不得奏荐判官诏
    两京、诸道州府留守判官、两使判官、少尹、防御团练军事判官，今後并不得奏荐。如随郡己历前件官职任者，不在此限。其防御团练刺史州，各置推官一员。（《五代会要》二十五）
    ○停罢官面许人户自造诏
    诸道州府面务，今後一依往例，官中禁法卖面，逐步处先置都务，候敕到日，并仰停罢，据见在面数，依时踏造，候人户将价钱据数给面，不得赊卖抑配与人。应乡村人户，今後并许自造米醋，及买糟造醋供食，仍许於本州县界就精美处酤卖。其酒面条法，依旧施行。（《册府》五百四）
    ○收寿州战骨并优给阵殁将士爱物诏
    自攻讨寿州已来，应有将士殁於王事者，宜差殿直刘汉卿於寿州四面收敛其尸，以官物祭奠。本家仍与优给，有男者量与叙用。（《册府》一百三十五）
    ○选大户为耆长诏
    诸道州府令团并乡村，大率以百户为一团，选三大户为耆长。凡民家之奸盗者，三大户察之，民田之有耗登者，三大户均之。仍每及三载，即一如是。（《五代会要》二十五）
    ○命在朝文官再举幕职诏
    在朝文资官各令再举堪为幕职令、录者一人。所举幕职州县官罢任後，便与除官，仍并许赴阙。（《五代会要》四）
    ○织造绢布不得夹带粉药敕
    旧制织絁绢布、绫罗锦绮、纱縠等，幅阔二尺。起来年後，公私织造，并须及二尺五分，不得夹带粉药。宜令诸道州府严切指挥，来年所纳官绢，每疋须及一十二两。河北诸州并莱、登、沂、密州，须及一十二两。絁紬止要夹密停匀，不定斤两，絁紬绢长依旧四十二尺。（《五代会要》二十五）
    ○供给无家罪人水米敕
    应诸道见禁罪人，无家人供备吃食者，每人逐日破官米二升，不得信任狱子节级减稍罪人口食。仍令不住供给水浆，扫洒狱内，每五日一度洗刷枷杻。如有病疾者，画时差人看承医疗。（同上）
    ○杖臀不过十五敕
    州县自官己下，因公事行责情杖，量还必须状轻重用，不得过臀十五杖。因责情杖致死者，具事由闻奏。（同上）
    ○行盗三犯决杀敕
    诸盗经断後仍便行盗，前後三犯，并曾经官司推问伏罪，不同赦前後、赃多少，并取决杀。（同上）
    ○逃户庄田各市地人请射敕
    应自前及今後有逃户庄田，许人请射承佃，供纳租税。如三周年後，本户来归业者，其桑土不以荒熟，并庄田交还一半，五周年内归业者，三分交还一分。应已上承佃户，如是自出力别荩造到屋舍，及栽种到树木园圃，并不在交还之限。如五周年外归业者，庄田除本户坟茔外，不在交付。如有荒废桑土，承佃户自来无力佃莳，只仰交割与归业人户佃莳。
    一、近北请州，自契丹离乱，乡村人户多被番军打虏向北，近来多有百姓自番界回来，其庄田己被别户请射，无处归托。今後如有五周年内，其本主还来识认，不以桑土荒熟，并庄园三分中交还二分；十周年内来者，交还一半；十五周年内来者，三分中交还一分。应上项承佃户，如是自出力别荩造到屋舍，及栽种到树木园圃，并不在给还之限。如十五周年外归业者，其庄田除本户坟茔外，不在给还。如有荒废桑土，承佃户自来无力佃莳，祗仰交割与归业人户佃莳。
    一、应有坐家破逃人户，其户下物业，并许别户陈告，请射承佃，供纳租税，充为永业，不限年载，不在论认之限。所有要户及乡村节级，重行断决。
    一、诸州应有冒佃逃户物业，不纳租税者，其本户归业之时，不计年限，并许论认。仰本县立差人检勘，交割与本户为主。如本户不来归业，亦许别户请射为主。民有冒佃人户及本县节级，重行科断。如冒佃人户自来陈首承认租税者，特与免罪。
    一、显德二年正月二十五日己前，应有逃户抛下庄田，自来全段无人承佃，曾经省司指挥，开阖租税者，宜令本州县招携人户归业，及许别户请射为主，与免一年差科色役。至第二年己後，据见在桑土及租到见苗，诣实供通，输纳租税。（《五代会要》二十五）
    ○解送监生须是监中受业敕
    国子监所解送广顺三年己前监生人数，宜令礼部贡院收纳文解。其今年内新收补监生，并仰落下。今後须是监中受业，方得准令式收补解送。近年有诸州府海里解举人，即投监请补。（《五代会要》十六）
    ○未朝谢御史不得受供给敕
    起今後，应有自外新除御史，未经朝谢者，经过州府，不得受馆驿供给及所在公礼。（《五代会要》十七）
    ○秋夏徵了追摄公事敕
    诸道州府所管属县，每年秋夏徵科了毕後，多时邓追县典上州会末文钞，因兹科配敛掠，宜令今後秋夏徵科了足日，仰本州府但取仓场库务，纳欠文钞。如无异同，不在更追官典。诸道州府管内县镇，每有追摄公事，自前多差衙前使院职员及散从步奏官，今後如是常程，追摄公事，祗令储道承受递送，不得更差专人。若要切公事及军期，不在此限。（《五代会要》二十五）
    ○兴贩牛畜抽税敕
    诸道州府应有商贾兴贩牛畜，不计黄牛、水牛，凡经过处，并不得抽税。如是货卖处，祗仰据卖价每一千抽税钱二十，不得别有邀难。（同上）
    ○毁废妖妄占卜书敕
    应诸色阴阳占卜书，宜令司天台、翰林院集官详定。其书如是曾经前代圣贤行用合正道者，只可存留，其有浅近妖妄不依典据者，并可毁废。（《五代会要》十一）
    ○省废两京五府诸州曹官敕
    两京五府少尹、司录、参军，先各置两员，今後各置一员。六曹判司内，只置户曹、法曹各一员，其馀曹官及诸州观察支使、两藩判官，并宜省庆。（《五代会要》二十）
    ○命再举令录敕
    应在朝文资官，各令再举一人堪充令、录及两使防御、团练、军事判官者。自前或因公过微有殿犯者，亦许称举。馀准显德二年正月二十一日御札处分。（《五代会要》四）
    ○诸道俸料不得分配人户敕
    应诸道州府进奏，逐月合请俸料及纸笔等钱，宜令今後于本州公使镥内支给，不得分配人户及州县门户。如本州公使钱少，不便支给处，只不要置进奏官，仰於衙前差有名粮职员充，进奏闻院副知。仍二周年替罢，本州优与安排。（《五代会要》二十四）
    ○差人收盗贼逃军凶命人敕
</div>
    <div class="pagination">
<a href="唐文拾遗续拾_page19.html">上一页</a><span>...</span><a href="唐文拾遗续拾_page15.html">15</a><a href="唐文拾遗续拾_page16.html">16</a><a href="唐文拾遗续拾_page17.html">17</a><a href="唐文拾遗续拾_page18.html">18</a><a href="唐文拾遗续拾_page19.html">19</a><span class="current-page">20</span><a href="唐文拾遗续拾_page21.html">21</a><a href="唐文拾遗续拾_page22.html">22</a><a href="唐文拾遗续拾_page23.html">23</a><a href="唐文拾遗续拾_page24.html">24</a><a href="唐文拾遗续拾_page25.html">25</a><span>...</span><a href="唐文拾遗续拾_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
