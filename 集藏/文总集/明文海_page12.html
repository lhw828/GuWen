<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 12 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 12 页/共 134 页
  </h1>
  <div class="content">
   吴人沈石翁为杨梅写生緑叶敷畅朱实累然即而缔观天趣溢发如江南盛夏见其熟时也田南山使君购藏于家永以为好命应登赋云
　　维兹珍卉禀精于阳嘉后皇之锡类眷鹑火之遐方覆赫防之炎景沐瀼露之休光丹粼粼以即次緑蓁蓁而含芳耀员辉而外朗敛润液而内藏始的烁以璀璨或婑媠而低昻廼若长嬴开叙朱明应緑刺未脱丹实已皱吴都越壤有丰其族络谷包山轮辊纚属或绛如绡或赤如縠或青如黛或碧如玉嫣者如愁鲜者如沐累者如贯并者如逐迟者未苞疾者先熟骊珠骈首夜光溢目焜焜韡韡烂若龙烛掩奔星之流彩夺明霞之灏魄鲛人见而宵泣翔禽骇而昼伏譬之魏侯照乗之珠赵氏连城之璧勾漏丹砂之产金谷珊瑚之植虽刚柔之殊体殆煜爚而同色至若河干水涯靡靡半垂髣髴江妃觧佩赠遗暑雨既零红肌生粟又若王嫱畏寒嚬顣温风南来紫艶半开又若象罔赤水初囬繁枝葰楙一颗独妩又若息妫丹唇欲举夜月皎映万树皆赤又若广陵灯火元夕乌剥虫穿落红满前又若马嵬妖血尚鲜肇服青而变绯儗官资之着令爰田酸而入甘协五味之中正谓圆融以谐俗实精覈而懐劲説众口而靡要盖天然以成性于是狡童媛女遨逰采掇擢纎指于罗袖攘玉腕于跳脱扶舆猗靡扬柂戌削抚筠笼之未盈盻柯条之渐薄防素裳而成绚互目成而相谑若夫中使宣言上供见督扬翠华之羽旗挽黄龙之飞轴钦厥包于下里致欵诚于上国寝园经荐天官献新内廷遍赐波及羣臣含桃辞宠素奈失御秾李慙出枇杷寝妬于斯时也孰悲其不遇又若公子爱客广堂丰燕酒殽醉饱宾主俱倦而斯果在侧莫不炫目而侈心贪取而争羡觉烦愦之去体喜清芬之下咽然果木之珍适口充腹茍为无餍名曰嗜欲钦轲生之制命鉴老氏之知足聊用赋而广之庶可以蠲乎殆辱
　　莽草赋【靳学顔】
　　予道商顔谷中见莽草橘叶桂茎丹蕚素蕾意若自负不俦凡卉者厥形丽矣然一叶入吻百内溃裂是何形情之诡与予始抚而狎之继知其然委诸絶壑弥叹而去旋复自咎夫已既已知矣而不以诏人不仁是草有负于造物甚厚不厚诛之不义廼追制此赋示之来喆毋若予之始狎之也
　　艳山兮神丘丽水兮炎洲祥芝兮九葩赤叶兮璚流既采服以返精兮亦练饵而千秋胡兹植之独戾秉驳气之弗协生百需而无益独戕物而呈防绀蔼敷芬苍条轮囷素苞冒朱缥茸施殷乍敛乍开含嘻含嚬叶不辩橘茎不分桂丛荚周柯益津丰媚曰旋枢之流精与皋涂之丽卉孰凝尔质俾疑厥类熈荣外掲酷气内藏危锋误触飚迅机张彼太行之隂产纪炎经而已习未若兹之可翫贻永慼于一吸弄影滥泛之沚托迹苹藻之滨殖中逵而扬意挺修坰而骄神瘏马饮波倦旅息防将淫毒之有加曽自知其已甚后皇申嘉锡淑慝均化光覆露渥涵湛隂阳宣照明受命诚不迁美利咸各正厉滓何偏滞范兹不肖形矜已若不足害物为有嬴是以作赋敬陈明则比物聮类具惩贼徳其词曰秀色可飡言若醴饰貌深讵测底观莽草兮类若子覆人邦家利舌齿白者肤革黝者理观莽草兮类若子金石示刚脂韦里覆却色沮观者鄙观莽草兮类若子疏节濶视澹无滓嫉刻填肤唯有已靣而颂兮背而訾观莾草兮类若子
　　梧桐落叶赋【靳学顔】
　　序曰循禄穷海忽焉入秋独寤空涂感兹一叶悲少壮之几何耻尺寸之不效因托毫素抒我幽隠非若叹息流光惜丹华而愁素髪者也赋曰
　　何朱明之不处兮俄金祗之振节鼔三隂于璿籥兮桐应而飞叶堕金井之离离兮下瑶阶之琤琤音中律以谐商兮孰辛酸之可聼若乃逐囬风兮纷舞与灵雨兮俱零辞故枝兮无语宛长逝兮含情近抱根以若亲兮遐乗飚而翔汉乍萦蔓以潜迹兮忽出林而自见徘徊曲榭飘防环堵若往若来如泣如诉风檐簌簌亭皋萧萧形孤影只羣萃朋遨托响天末借光日表委兹轻质防夫缥缈故有兰防苔绣金屋萤飞鍳团圞之朗曜覩嘉树之渐稀蛾眉嚬兮素心结怨莫怨兮新离别纨扇恩情中弃阻白纻阳春为离舞亦有江潭逐客闗塞征人抚青柯以流盻慨沃若之非心御重恩兮报无所怅佳期兮归无因目千里兮湛湛恠阳鸟兮先人若夫烈士怆神雄心感遇惕修名之将坠恐芳华之迟暮情飞乎九冈之阳魂销乎华平之坻肠一日而九廽夜十起而未巳耳惊其声目不成视扳条抚膺悯时悼已鼓神剑以无欢援鸣琴而失理斯悲之极致非离思之能拟也
　　金钱花赋【宋鉴】
　　异哉植物之中有至竒之艶至巧之容綉毬圆而非刺锦带美而非攻玉盘牡丹之白木笔辛夷之红蕉舒緑扇荷巻碧筒标形质异取类名同繄兹花之为卉兮宛然出乎良冶九府之防以成五铢之形以冩色涂丹光凝防赭排朶重交柯尔乃钟丽水之粹扬棠谿之燀隂阳为之槖籥天地为之陶甄肉好存其周郭体态像其方圆囊奚堪贮贯何能穿虽心生侈羡而吾人不资于用焉是空擅芳菲之竟乏富贵之实累百至千累一至十子母不能以相权商贾不可以贸易动贪夫之心错爱重棱惊赌客之眸胜持短陌风暄则蝶化飜雨暗则蚨归彷佛向雕栏而买断秋光临绮窓而挽囬春色陆放翁红蓉江上兴废吟哦陶徴士黄菊篱前情忘采摘然一元亭毒之气随所寓而流形故草木得之发为金钱之英抑岂帝天无主化工得以贿行夫钱也作威福防权势乍冨乍贫倐来倐去或愚而摽或癖而聚或亲以兄称或守以虏鄙躯亡邓通国灭刘濞鲜不为钱之所制鸣呼前车覆后车戒触物感懐吾何以兹花为憓















　　明文海巻四十三
　　钦定四库全书
　　明文海巻四十四　　　　　余姚黄宗羲编赋四十四
　　花木二
　　瑞莲赋【魏学礼】
　　慈宁宫有莲于花房中更挺花萼按花谱有台莲斯殆类之然世未之觏也圣母之亿夀皇孝之感孚国运万叶重华世治九寰弥靖厥兆兹矣上命圗示阁臣俾作赋曰瑞莲臣某谨拜手稽首而作颂曰粤皇天之眷徳昭太和之上祯蔚慈宁之荷萼吐芬艶之重英新姿崇擢嘉蕤茂挺若凰翼之翥霞效鳯阁之延頴超众卉而脩翘凌九华而彯影秀菡萏之令芳矫芙蓉以独逈映亭亭之奇采荐奕奕之秋光对月华以比曜度鸾幄而飞香不雕琢而层台出非烟雾而重云翔于是琼瑶夺色兰杜非芬藕千常而靡信花十丈以徒闻岂如结种帝阍敷荣慈殿绀房表异丹葩呈蒨钟气厚而加丰毓神全而増炫拱秘寝而恩辉多近太液而露华羡拱揖乎万年之枝揺曵乎五明之扇祥不虚来而有感斯兴瑞罕昔闻而大众咸见兹诚太母渊仁格乎上穹厚徳齐乎地极重以圣主大孝臻于古初隆化洽乎九域是用上至太清而烝为醇鬯下至太宁而沾于羣植借非若此何以万方逺而特徴于圣母之宫宇宙乆长而肇开于今上之日彼圗陈瑞应疑信相参曲奏芝房功徳末广逖观前代遐防想治斯协于登三应有符于明两畏天戒则躬步恭祈振涝旱则捐租锡帑缓大辟以法觧网之矜防贷小过以宏肆眚之旷荡海内欣欣其如春神祗穆穆而如响騐慈龄之永延应圣夀之髙朗况莲花以比君子重台以示道长坤宫以母飬万物无疆以静成万象实太平之彰兆而亿之有像于是天子方湛思乎道徳之防克谨乎皇天之昭命治已隆而若冲祥荐膺而弥敬亲贤人若芝兰之宜就逺憸防若枳棘之当迸视民为邦家之本根民归比桃李之蹊径三光顺轨而内安外绥万叶承庥而武戢文顺绘图即文武戸牖之铭而祥荷亦姬旦嘉禾之进矣
　　茉莉赋【魏学礼】
　　猗絶域之名草植方夏之崇冈结繁柯以披翠粲芳华以飘香幽兰婉兮被中谷杜若发兮吐新緑千章桧兮蔽丹曜百寻芬兮丽嘉馥爰有姣童艳媛搴萝辟莾接袂纷隮挥云直上睹修条而伫琼佩折荣而眇遐赏翔缥霞兮鸾思飞排葱烟而蕙情荡遂乃和玉轸锵瑶送姿媚邀媞妍振芳裾而舞宛转擢纎腕而歌便娟歌曰时日晏兮凉风生采莉蘂兮衣罗轻山隂隂兮杳愁寂将媚卉兮遗佳人于是茂苑公子皇庭大夫骞雅藻而抗渊标舒冲懐而激清奏驰神乎希妙之观凝想于瓌竒之觏邈嘉树之来臻映璇阶而逾秀弱英皓晳崇繁霜兮敷气逸靓浮朱房兮帷茵蔼蔼袭郁芳兮叶茎蘙荟防雕堂兮九夏雰雪映檀梁兮方防泛緑错丹光兮金皥凄清华未央兮薄飉逦迤入犀觞兮空月徘徊翡翠翔兮文石藻井附制良兮翩翩蒨婉玉露瀼兮瞻雾衣而比緑对皎顔而合素绮槛宻而丹楼春荃除漠而绀栏暮大夫于是抚娟冶之华防掞丽美之机纬鄙秦声而穆述薄燕音而鬯蔚防才铺肆而矫翰疾响燿炫而寄神超烦雄章而照紫宿裁灿词以巻朱霄
　　菊赋【俞允文】
　　伊兹菊之贞丽挺庶类而擅竒含内美之醇精敷藻蒨之清仪翠叶掩以防茂紫茎翕其褷防迎上春而觧作凌九阳而振防越流芳于秋坂托纎根于幽崕糅五色而相宣欝彪炳其陆离狎鳯子来毛姬绣分苔迳锦匝烟陂影乱防河之烛光揺苑之芝足使华林掩缛琪树韬姿晃雕霞之惊絶蔼繁星以纷菲矧夫爽籁凝隂凉飚送燠日短晷以向南雁违寒而度北露冷吴宫之草波増汉臯之曲人有愁而必尽物无防而不肃天泬寥兮弥髙木萧槭兮就剥彼晚荣于此时曽靡逾于兹菊匪负霜而沦操每遡飚而賸馥殖女几而蕃滋出甘津于濬谷纂嘉名于流记阅上药于丹箓若夫英隠考槃仙徒迈俗或飡英以充虚或撷蘂以佩服或咀实以引年或传葩以代祝或咽液以疗疴或沉醪以独故其为性也可以比徳而延期其为芳也可以扬娥而表淑粤有南国上公中朝元辅览鳯图以修文摠虎贲而励武道无谢于佐殷神有钟于生甫玩月之改律又朱明之徂暑欣年志之乐康省勋庸之丰伟而乃辟华堂涉芳圃登贵客召真侣蒸蕙肴沃兰醑集珠履兮翠裾铿鳯箫兮鼍鼔当令辰而璀璨抚物华而容与于是南园逸叟东海遐宾只聆胜事缅忆清尘慨契濶之既久惭酬徳之无因爰染毫于缣缟命芜词以俱敶歌曰金商戾兮被劲楚月华白兮蟋蟀入户清风乗兮轻袿举神恬愉兮美无度阳芳绚兮弥终古宜永御兮夀黄耉须申颂兮承灵祜
　　瑞麦赋【陆深】
　　仆闲居田野多见瑞麦两岐三岐至五六岐彼九岐者得于传闻殆未之见云实有之感兹休祯造赋一篇有颂有美有风有刺义主劝戒附于古诗人之谲諌虽不足以希踪相如子云庶东京之流亚也示我同志靡得而布焉
　　天子正徳五祀孟月维夏知知子疡发下体更朔新愈有客唁焉登堂三揖乃掀髯吐论曰夫物有异产事有竒遭谈肉者不可与论味眯采者不可与即文濶哉希乎今兹之所覩也子足良苦抑未之知乎知知子蹷然而起危襟横几奉客下风曰唯唯愿诏之客曰走故农家五糓是理爰自弱龄勤厥四体今年逾知命而农穰凡几一畆三石稂莠吐米皆未若今嵗之为瑞也麦苖芃芃穟岐为二扬芒含頴复为三四多者五六将将覆地东邻一枝九岐尤异殆淳和之所薫蒸而上帝用以锡类也周书异畆汉歌两岐陋昔人之夸诩昭后皇之惠慈虽防白之翁负之老皆縁畆玩视相与嗟咨若走者齿髪犹盛涉歴未广宜乎惊悸而伙頥也知知子仰屋太息索然久之曰否否客何谈之盭也夫縁物者贵质敷文者适用且夫麟鳯之希难以疗饥芝菌之祥难以充庖云锦之烂难以御寒蠙蚌之光难以续膏是以圣明抑难得之货壅不稽之言诚以重本而缓末弃无益而即有用也客目覩岐麦津津称瑞民瘼甚矣果谁之致独非客之所观见者乎试为客语往嵗己巳运厄元元夏云被垄淫雨注天昼夕阅七风相牵海波怒而山立江潮喷以骏奔蛟龙舞于街衖冈阜沦为漭渊漂尸横野浮畜蔽川千里一壑万灶絶烟于是百年之完聚连邑之生全化为鱼鼈于鲸鳣者殆过半矣暨乎水退民失故居沧桑一变形胜都非朱门沈其阀阅碧瓦荡为丘墟鸟窥巢而不下狐访穴而重疑号哭振野提负沿途父弃其子妻别其夫相与转徙乞丐奔逐投依若流星之逼曙而败叶之离枝也于是强有力者牢朽材于古岸塞行潦以腐薪依湿林为栋干缀败席为闼阍溷防无别卧食不分十并为五弃仇讲邻相依为命枵腹连旬野无留莱树不遗根徼幸于万一茍活于旦昏尔乃积隂鬰结隆冬盛寒层氷千文竹栢枯干岂祝融之故都为防之骖何暧暧之阳国顾风烈于塞垣民无夙其习不素安于是受冻而仆者乂如干矣天子方轸念南服融照闾阎发徳音大王言贷常赋辟四门封简书于芝检勤使者于輶轩省大官之供调减司冦之坐论赈仓廪之储积蠲逋负之浩繁方将夺民命于沟壑续生气于游防盖三五之罕有而二气所不能全之旷恩也良有司方忧经费之不足惧考课之殿后鸿泽持而不下限令疾于电走朝四暮三示一藏九使民破十家之产仅足以输一家费数畆之田未足以赋一畆笳鼓盈村扰及豚狗尔乃制为严刑迨乃黄耉巨木囊头重金繋肘臀无完肤指欲堕手谿壑之填未厌伸暴之门何有于是孑遗之民疮痍之末毙于敲朴困于征科者盖沦胥以尽渐不可久矣戾气醖酿蒸为疫疠方且乗阳发腾犷不可制今枕籍而病卧者比比皆是招医降巫若愦若醉是其冻馁蚀于胷肠刑罚惨其心志发双伏而并攻何方药之能治厥祸方萌殆未知其所至也使垄畆之植一本而十岐共蒂而百穗将安救之而客夸以为瑞哉且菽粟所以贵于珍鼎布缕所以加于黄者为其有用也今夫用者徒存而用用者已亡是谓隆虚而病实忘逺而娱细矣仆窃为客赘而不取也客闻而怃然曰噫嘻有是哉子之迂也信乎执一者未足与权二泥彼者不可与适此子徒鉴于己巳之变为流而不止乎是殆滞于隂阳之迹而未防于斯理者也且夫于穆之化圜运不已剥终必复防因于否吉凶互寻祸福相倚夫虫之蠕蠕也不屈不发地之窿窿也不伏不起数逆斯通气顺乃死是故九载之水或以成尧七年之旱终以啓禹子岂知夫凶俭之后继之以丰稔登进之渐承之以君子耶然而气机橐籥必有攸始兆先于物发逺伊迩钟鸣而陨霜础润而降雨走诚得于俯仰之余是以释近忧而崇逺喜也且夫麦备四气实首五糓诗人颂其于皇下氓頼以率育续嵗功于发春函潜气而多淑是休嘉之先露徯斯理于将复示帝心之仁爱啓方来之祉福谅有开而必继孰无徴而乃获走且与子托丘壑以优游咏皇风之清穆是故有取于麦岐子何责之备而论之刻耶知知子不能难客乃蹑履而退曵杖而歌歌曰麦秀兮多岐覆垄兮累累彼其之子曽是兮弗思于是知知子返乎潜室沈思渊黙纬情愫于浑沦抽端绪于开辟推化之始终考休咎于遗册览春秋之所书测消长于三易道有殊而归同理既契而心戚然则客之言似亦未为失也将以厥明戒馆客循阡陌辨麦岐之踈数聴邻防之损益问勤勚于三时吊疾苦于缓急于时风轻景融烟朗雾清谢雕舆却繁缨被大练防溪藤道以童子从以经生指三汀以东鹜遵龙江而缓征瞻桑梓于原隰拜松楸于佳城睇海氛于极际俨波浪之奔轰感钓游之旧迹慨嵗月之不停蔼里墟之蔓延有孤物而屡更亦浮云之多态何难树而易倾怅久寄于异土心恋恋乎故京方徘徊以瞻眺蹇徬徨而屏营顾见道左麦穗岐岐本同未异旁无附枝始防防以竞秀竟娈娈而莫擕将神工之妙合复化钧之巧持或双昂以森矗或左右以纷披或越畎而希挺亦共房而骈垂薄长飚以洄洑照圆景而陆离等比翼于异类嗤连理而不为固物薄而禀厚腾众喙以増竒胡哲人之超轶随所如而见疑昔宣尼之瑞鲁匡人怪而围之比干之忠殷曰不祥而戮尸彼二圣且犹然般罹此又何辞抑轩轾之偶致将彼苍之有知于是厯覧既倦羲驭未疲覧厥頴异采掇以归洵皇泽之渗漉拯黎民于阻饥托子墨以宣秘聊洋洋以陈词
　　松声赋【瞿汝稷】
　　昔人有谓丝不如竹竹不如肉者以其渐近自然也必如斯言则孰有过于松风之为声者耶客既有为之赋者遂援毫而和之然声弥玅则和弥寡防有愧于白雪之音云尔其词曰粤有逃虚之士渊尚之宾选八荒而无悦渺万物而寡邻超人世而独镜廓杳以怡神廼独娱夫众窍之谐防自然之雅音非丝竹而逓防迭拊遗钟罄而触石摐金并嶰谷以取韵托徂徕以标名实惟要玅是曰松声盖方风之起苹末盛土囊而縁于防山之阿也维松固已洒然清矣及其飘揺呦漻萧洒飕飗竦万寻兮忽舞徐波起而逺流盈空谷而澎湃暎别壑而澄幽林气如此划然成秋则又耸乎其足听焉以至清扬遐厉森沉沸渭上汉斯蜚稍云慙憇夕飚振而柯鸣凉飔引而条曳猿哀啸乎其侧饥鼯呻吟乎其内于是荡瀁乎絶巘之下浸淫乎防谿之澨截防径与荒丘经石林及花屿众芳肹蠁其坌集轻霭霏防乎莽际斯则萧逺冲虚空澄幽翳似春雨兮满江若广陵兮潮至涓子不能抚其韩娥不能宣其意以故天籁非一松声最矣松声若虚防心契矣尔其絶迹箕颍逃名首阳视揖让兮丧道非放伐兮不王窅然天下丧頽然出处忘涧户无人兮浊世逺孤云在岑兮独徜徉惟听晓莺变语春壑鸣淙和虚涛之逺冩足幽耳之笙簧若夫幽窓独坐泉石孤吟方景兮开迳及彭泽兮归林烟芊绵兮如织霞朗映兮清隂一鸟偏防踈花冐浔听孤松之流韵似幽人兮整琴悠然忘世洗耳披襟至若松子引年于缑刘阮采药于天台万壑度尽生平始来杳松声兮喧豗使人心爽令人意哀莫不念仙期之绵邈悔短计之迷囬永结长生之愿深盟錬魄之懐别有楚襄兰台之上汉帝蓬莱之旁玉树磊伙雄风忽飏并葱蒨以发韵惟松风兮悠扬上君玉堂入君洞房使窈窕兮间静俾君王兮清凉方欲辍洞庭之张乐罢鼔瑟于潇湘已矣哉松声之为妙也是以至人听之与道若一洗心涤志含光去迹收无声以为听鍳至清以为心与天逍遥与世陆沉泠然将御风而遐逝从列仙兮无古今
　　荒菊赋【缪一凤】
　　赋菊之生于丛荒中也偶得是纸于倭余残箧掲而轴之爰作短词以自感
　　繄大造之无私运枢而莫停受羣植以殊质咸饫气而畅生桃竞春而夭矫莲接夏以娉婷桐莫辞其早雕栢孰遏其遐龄华不谢荣于东震叶何怨落于西成伊顺时而得序分品类以迭更茍至性之不易混荒秽而弥清时廼蓐収司令青女啓行稻方底于有实蒲已萎之先零尔其挺紫茎于太皥标淑采于竒英叶盈盈而坠露葩粲粲以欣晴含金精而内结凌肃气以孤升味久要乎兰桂香结佩于荃衡胡为乎不荐尔华屋蓻彼芳庭防以雕楹列以彤櫺供延赏而式燕偹珍玩以怡情竞羣秾而进媚附众冶以争呈念遭时之弗偶爰托根于幽贞遵丛莽而挺防并危石以峥嵘譬彼懐瑰竒之介士不狥俗而沽名去故国之摈臣抱忠愤而孤征又如斥嫔之失御姣脩容以自珎处幽宫之岑寂低翠眉而含情袭芬芳以励志何忧乎邪妁之纵横慨余植之既晚顾操性之有恒谅时命之不忒愿歴蹇而终亨槛寒芳以自蓄搴竒馨而结盟觧余佩兮以赠友断余玦兮以明行羗奚羡乎朝妍而夕殒惟钦志于众瘁而独荣嗟嵗月之蹉跎虑氷雪之交并茍不随杂卉以同腐庶无恧于大块之陶形乱曰猗彼佳人洵清幽兮彤霞为容翠云裘兮金茎为飱佩琳璆兮独处空谷懐蹇脩兮秉志贞洁孰可俦兮秋水汤汤思悠悠兮遡游从之无使我心忧兮
　　菊赋【李云鸿】
　　仆治诗经而诗之中多不言菊岂诗人有遗采与抑物有辛有不幸与丁酉之秋天行多雨而山园丛菊绰有幽致且把玩之际足以怡神爰作菊赋漫记其盛其辞曰
　　惟黄剖判品彚分形宏括罔象细掇焦螟迅四序之天吏焕五色于丹青是故芙渠荡漾于泽畔蓂荚开落于帝庭氷姿鬭妆于宫主红衣迷艶于郎星雪染梨而成阵坛依杏以镌铭至若西施酒酣太真春睡渊林犹恨其无馨也绣簇罗襦晓啼珠露石家方倚之为锦屏也萍一宵而七子松千而化苓词臣草诏紫薇光荧骚客豪吟新声载播乎沉香之亭若乃韵友仙友端伯寄兴含笑破忧衞足保孕【似证切】木笔丝毯异相殊称【昌孕切】金鼎玉盘将离标胜或纷披鹿苑芝房之外或蓊菶离宫别馆之中或櫢檽齐州赤县之北或鬰鞅海澨蓬瀛之东巅崖峭壁顔郁鲜红雕栏寳幰芳杂髙丛绣织局之縠纹刺兰闺之女工纷泊蠭午盖巧厯所不能徴【陟隆切】矣百卉既然菊当何似爰居上皇木桥草茂浑殽獉狉之封为石年君之所氏黄白入剂厥声斯起日精周盈尔雅分觧【举履切】篱缀陶潜之金英饫屈平之齿切神于延祚而弭灾抑何美乎虎頋而鸱视稽仆下土世奠丹湄谢人世之三窟卓天地之一锥罗恬夷之万有郤纷攘之九逵其山则白崖玉照杏儿台子三峰蟉虬而岭巆东岭蝉嫣而碨其水则丹江衍其石港扬其波漰湱防防泊岸浴沙【桑阿切】其产则雹葖蓒芋防防巨胜萮茈﨑亷计然难罄其士则少伯龙跃于中古浮休蠖屈于末年诸范接踵文彩聫翩仆处此所谓大块私我以于而步武乎考槃之在涧【经天切】于是傍东阜连西樊辟老囿开晴轩图史牙籖而锦秩卉木猬聚而云屯薙水防之与地菅艺节华之与兰荪是故孟陬之辰青帝司令红紫辉骈芳菲色竞尔独本枝賱防【音蕴蠢】若时保性既杜蜂囮复逺蝶骋比届朱明曛熖登闳夭妖者炙之而瘁柔脆者触之而倾方且治尔蟘去尔蝱亭亭物表孰敢抗衡迨夫招拒秉枢蓐収布政玉露波浸商飚兵劲第见新罗蓊茸而敷粉黄鹤仑菌而翻翎紫绶绾金章以并蒂碧蕋含玲珑以垂庭胜金綦黄遇佛稔笑牡丹珍其嘉名芙蓉贵其雅号左漾猗狔右飘窈窕莲妬太液之秾毬夺香琼之妙彼波斯之与杨州特各取其速肖百种纷纶仅撮领要然且破蕚茅茨不厌其空吐顔玉砌不矜其丰辟则端人庄士龙徳正中坚持晚节无玷厥躬岂若宵夫儇子趋势之炎而背时之穷耶是故狂夫赏心以开口闷士寓目而舒盖其质介其徳充也菊之时义洪矣哉此鼓城石湖兼得着谱而披金甲战秋风圣祖取以志武其致则抹烟带月窥帘映户醁可酣柘枝可舞仆即不能擅洛下以称名园亦可跨甘谷而为圃徴酒之筹搜诗之伍一玩忘形神再玩忘尔汝于是不知兴之未尽神之莫迕乃乱曰太素无色孰滋荣兮至人无物孰钟情兮惟感懐以扬声敢命不律磨陶而摛辞于方寸之灵扄云尔
　　芭蕉夜雨赋【李防】
　　猗緑蕉之茂止值隂雨之凄其顾幽人之閴寂抚斯景以欷歔隔疏櫺而倾听忧中来其莫支若乃声之清也比于緑桐中乎金石败梧翼其酸楚哀蛩助其萧索声之浊也若击皮铎若扣木钟老鸦用以继响狂蛙因之糺讼声之缓也将作复止方鸣乍歇似妍唱与良讴每迟徊而不发声之急也若千鳞跳瀬万羽刷林乱簇倐以破革羣手竞以摐金至于仇之而亲逺之而傍避之而随麾之而向苦觅疑于相干平侵建于相抗淅淅撼乎肩山防防襍于心浪幽恨酿于睂端烦寃寄于枕上纵善摹其莫详虽工儗而难状于斯时也乃有孤臣去国逰子懐乡邮亭潇洒旅馆昏黄抱书劒以愁絶对童仆而徬徨既徙倚于危坐复反侧于方牀挟飞霜以入鬂攅利刄而断肠思缩地于千里叹各天于一方知不可乎奈何乃抵死而相当又有阿槛摈嫱霜闺思妇叹覆水兮难収仰嘑天兮莫诉兰轩闭兮灯防残蕙帐空兮萤火度君王絶迹兮长门宫荡子从军兮辽阳戌有所思兮期不来欲往从之恐难遇结隂兮夜澷澷旦何时兮泪交注聆滴沥之苦声想焦心而生妬思持斧以运斤将斩叶而伐树凡若此者皆牵于所遭之戚而未得乎所植之趣者也若夫王孙公子髙门甲第大防朋宾盛陈佳丽帘幙围兮氛翳逋蜡炬烘兮夜堂霁剖腴割鲜兮送水陆之珍竒换羽移商兮纵管弦之嘹唳屡舞兮傞傞踏歌兮嘒嘒防酒琖兮讙謼戯簮珥兮暗坠虽毕命于明朝且畅情于斯际将俾昼以作宵又何知夫寂寞之况味也耶此犹其淫乐者尔若夫禅房窈窕琳馆清幽一尘不染佳客来逰爇兰芬于石鼎荐茶味于磁瓯或贝叶之三复或丹经之一抽或烦赤髭以讲西方之教或屈黄冠以阐柱下之猷清凉入肺腑爽气袭衣裘将兴还偃息欲去且淹留若此者固冝累朝暮而不厌又何知夫外物之相搊哉于是申之词曰风潇潇兮雨涔涔夜色穆穆兮漏沉沉形与声兮两相战芭蕉之上兮叶之心戞青玉兮峭棱湿翠鸾兮修尾美人兮舞袖似半醉兮扶不起引愁绪兮填胸逓哀音兮满耳茍欲澹兮相忘在洞观乎理吾心兮浄空纎芥兮不容湛太虚之本体兮等震电于蠛蠓将声臭之俱冺兮反造化于鸿蒙


　　明文海巻四十四
　　钦定四库全书
　　明文海巻四十五　　　　　　余姚黄宗羲编赋四十五
　　花木三
　　落花赋【叶宪祖】
　　武林张次公旧有落花赋脍炙人口余未之见也乙丑秋日晤次公于都门始得快读才艶鲜秾情寄凄恻已极词人之致第赋与兴比不同始末诠叙各有厥体兹赋纵横言之若以之入歌行可与卢骆同风余不揣芜陋效颦一篇防愧拘于所闻聊博知己之覧笑云尔
　　原夫芳藂茂苑绮合上林条风布暖淑气垂隂吐鲜华于杂树纷丽色之交森临轩之鼔堪催连夜之符待发河阳之仙令争看邺下之清歌未歇恣王孙之宴赏兮盼驻景于朝霞重骚人之题讽兮欲留春于碧月夫何容华尽兮憔悴风雨妒兮飘揺含姿别干抱馥辞条防苍苔而尚媚瞥秀目兮空撩惜繁英之易坠恨好物之非牢繄惟缀庾岭之琼防发罗浮之清梦頋瘦影兮云横挹幽芬兮月送冷蕊惊飞闗山一防廼若影碎百株之锦春迎十里之红指前村兮沽酒探御宴兮登龙残妆欲褪丽彩俱空粤若红饶一捻栏开百寳姚黄魏紫倾富贵之家国色天香极形容之巧防欢赏之无多亦摧残之恨早亦有西府之产特异垂丝之种还妍迎风兮若纎腰之怯舞着雨兮宜冶态之増憨覔佳人于空谷竟形影之难探若夫都之树新栽紫陌之尘自满忆避秦兮何年嗟乞浆兮期短乱红雨兮其如掷春风兮不管复有西湖十里玉井一枝六郎之面姣好妖妃之步逶迤勌红衣之欲卸忽凌乱于涟漪爰及招揺之种吕覧攸称贲禺之树禹经所荟托幽丛于小山荡天香于云外惟金粟之缤纷亦秋风之无頼于是花云异状落亦殊顔坠梨花之粉兮白晳洒杜鹃之血兮红殷豆防之相思散漫酴醿之倚驾阑珊木兰飘雪蔷薇陨露榴照眼兮输丹栁飞绵兮失素或绕砌以依栏或沾泥而扑路其乍零也翩弱态于廽风其既落也付香魂于流水蝶蹴舞扵低枝燕衔归于旧垒伊造物之多情似裵而未巳若夫身坠玉楼容惨寿阳咏寂寞则阿娇之长门乍掩悲弃置则班姬之纨扇初藏还故枝而不得徒垂涕于空房嗟夫物畴荣而不萎世靡盛而不衰信芳菲之易谢冝为欢之及时濡毫兮太息落花兮凝思
　　状元红赋【蒋徳璟】
　　若夫金椶玉栗鼈卵龙牙麝囊椰钟黒叶緑纱蚶殻朱柹星毬鸡肝霞墩松蕾金线冰团牛心鹊卵净瓶蜜丸夫固亚仆乎泸粤然犹闽囿之下丹也往者忠惠之书遗于方氏挢二百而为防竟沦掩于铎里维铎及奕诞降嘉防延寿是孳祥井是氿移紫度绯灋蓝心耻流观夫伏熸秋囬百荔垂黛葆扈云彤实射暹夜星昼烛圆盖方阵譬若火峯其木不烬乂若琅玕万斛鳯丸离离芸风气闻千步又若雒媛含辞未吐寒泉三尺渫浴天芳又若合徳初出兰汤广上圆下皓肪中没又若冝主柔温无骨雾绡半劈醴津斯皬龙浆斯落又若吉云露珠一勺昶膜醲英又若水晶槱核焦封又若丁香应啜灰防乂若甜雪留芬射越弛服坠裾又若茵墀流汁入渠故其冬青春荣之性绛襦玉肤之状驳荦辨艶之妆蠲渴补□之湩亮羣族之所伏嗟难得而覼况是以钗头盛鬋双髻奉□王娘鄣袂将军镯服其实者挹膏潄瓤为荔羡偓昔扶荔之宫积草之池金明揺风十不一易若乃雒阳置于岭南长安賮于巴蜀灋部初哇明驼暗防抚酸苞而虚怜怅珠靥之已秃悝娇环之觧笑固以瑊玏为结琭忠惠之书二产汰闽江之馤未若兹种羃厯乎三十二之外重曰震气五滋狎猎的纚生代巧兮荅遝蚌胎谁其冠者繄延寿兮元鼎风堠宣和航瓦珍非质兮皇罕连賨愿登上林比禹橘兮
　　吊落梅赋【谭宗】
　　厯长安道几徧其为土无几何皆恶也日亭午犹平分之加晡则七之即晨起几于无土矣乃者忽见片梅于道殊不知其所自惊眎却步怆焉感懐为落梅赋以吊之夫梅又曷尝不以落终然昧于时非其埊予亦何为而不吊耶既而慰之明情以理申不敢澷为不平徒相与以无益也其辞曰
　　越嵗渊献兮实维京师厥月腊蜡兮蹢躅涂泥爰有梅华兮零落道旁旋步却顾兮不知所从謼彼梅兮生有定处匪山及泉兮必亭与野胡兹不辰兮遭遻多故不荣而枝兮廼戕于路播彼林薄兮偪此沟渎剥其馨泽兮入于臭恶竟与烟露相失兮矢为亲乌违惑兮犬豝蹂躏存莫驩鸣兮亡谁哀些戴天徒髙兮履地安大覆品藻于学士兮孰庸庸之论破揜妆靓于隔世兮空美人之思慕纵轩骑之防遝兮畴复下而问之感匹士之拓落兮独为文而唁之讯曰哀哉世事之不可凭兮唯遭逢之为政也抗则云而抑则渊兮盖物固有其命也瑚琏登于庙堂之上兮右太羮而左酒及其骩弃瓦砾兮牧竖攫之以啜行潦故夫神龙夭蟜于田间兮狂童不敢指而为言假而受困于蚍蜉兮虽仁人未必见之或怜奄凄凄其却于条枚兮实尔蔕之不固尔既漂堕不得集于钿頞乎亦所际之不遇尔麒麟系累于罢牛之后兮即安所觖望尔实乃华蕚之圣喆兮毋为凡木而失足而悢悢虽身周于粪兮不过皮髪之滓湼茍此心之润玉兮夫谁不奉之以芳洁







　　明文海巻四十五
　　钦定四库全书
　　明文海巻四十六　　　　　余姚黄宗羲编赋四十六
　　器物
　　奉制撰蟠桃核赋【宋濂】
　　洪武乙夘夏五月丁丑上御端门召翰林词臣出示臣桃半核盖元库内所蔵物也其长五寸广四寸亡分前刻西王母赐汉武桃及宣和殿十字涂以金中绘鹤云气之象后镌庚子年甲申月丁酉日记其字如前之数亦以金饰之所谓庚子实宣和二年字颇疑祐陵所书既奉防譔赋垂诫方来臣濂谨按王母献桃事详见张华博物志第八巻史补类华言桃七枚大如弹丸遗帝五自食其二以今核观之且十倍于弹丸则其实之如斗可知矣岂华出于传闻而想像载之欤抑其言足信而后之好事者假托傅防之欤不然汉武内传所谓桃如鳬卵形圆而色青者又果何如欤复按蔡京所记尚方有王母蟠桃核颇钜京尝相祐陵其见与今相符事当可徴然则传志所载诚有不可信者欤臣敢忘其固陋譔赋一篇俯伏丹陛以献初则极其形容终则一归于正其词曰
　　炎汉六叶实惟武皇阐坤符握乾纲祀汾隂建行宫仁兽在郊赤芝荐房西海献续之胶弱水来燕卵之香庆诸福之毕集思骑龙于帝乡幸灵桃之入口传仙种于下方想其瑶阶露寒彤庭秋逈银烛未防畵屏斜映启承华之秘殿眄瑶池而神骋忽王母兮遥临托青鸟以传命欝佳气之葱茏觌芳姿之妍靓于是玳席初延霞觞屡传兰辞吐兮袭人缥袂举兮髙骞紫云之辎軿暂驻九防之灯火犹然乃启锦幪乃濯翠笾乃出桃实献于帝前味甘醇而如醴色含腴以不干鸾刀割蜜神液流泉上滋华池身轻欲仙将懐核而种之斸上林之寒烟王母防笑尘境易迁傥花实之并见嵗屡阅于三千唯紫府之列真视沧海于桑田彼窥鸟牖之小儿尚奚测夫幽斯核也匪铸而成非陶而凝籍五行之亭毒资六气以流形鄙瓠犀之脆薄并玉质之坚贞爪之不入叩则有声知何年之中析存半璧之晶荧俯贴金盘巢莲之龟仰承玉露常满之桮锐首耸兮尖岑丰下椭兮【椭狭长也】坠曐众皱蹙背文之籕一洼晕面色之頳荷盘欲展蚌甲未扄藏仁之迹犹在含肌之罅如生函肉好之隠约围合线之交层鹤轩翥兮显象寳章绚烂兮金明鳯卣鸾彛同藏真于大府星形月魄挟灏气于蓬瀛嗟夫自昔仙灵惚恍难凴出无入有变幻莫停橘类盎兮巴园枣如瓜兮汉庭恣燕齐之方士骋诡辨之犇腾瞻云路之咫尺恨凡骨之难登以雄才之盖世甘昏溺而不醒至若建章月淡甘泉风冷铜茎中峙仙掌髙擎望飚轮兮不来徒驰情于窈冥苦白日之易短兮竟莫制于頺龄核虽存而人则逝兮悲秋风于茂陵矧宣和之继轨兮慕鼎湖之龙升托青华之帝子设神霄之称何殷鍳之不逺踵覆辙其相仍天启皇明真人龙兴顺堪舆之大化调隂阳之至精道徳行兮即龙虎之丹显忠信昭兮胜铅汞之功以九州为仁寿之域跻兆民于乔松之朋神机流浃太和薫蒸指佞人兮草生屈轶齐气朔兮阶秀尧蓂视区区之遗核初何系乎重轻此所以革古之荒唐法唐虞以作程也谇曰桃有核兮大逾掌歴千龄兮多惚恍嘅灵仙兮劳梦思谁见昆丘兮紫芝长真人出兮海防宁礼乐为冠兮仁义作缨箫韶九成兮鳯凰鸣青鸟不敢徕兮幻説清千秋万嵗兮永长生
　　椰子酒瓢赋为知滑县事诸君仲仁作君前雷州遂溪县丞【宋讷】
　　祝融之荒朱崖之疆有木维椰花实同芳叶毰毸乎鳯尾树彷佛乎槟榔融瘴雨之滋养受海风之吹扬凝鲸波之润泽孕蜃气之光芒竹长节兮下生雀五色兮上翔采一殻之贞姿破半瓠之异常不深而不老而苍讶琢疑雕离圆遯方谓为匏耶而非济水之具谓为螺也而无掩甲之铓制作合自然之度规模岂杞栁之戕薄临池之荷杯轻随波之羽觞尊藤瘿兮土苴巵竹根兮粃糠憎一杯之鹦鹉妬防盏之鸳鸯斟酌乎真一之醖输冩乎波若之杨纳麴生之风味支陆醑之壶觞齐列并陈虽翠勺银之属无忝先后争操竞执虽康阮籍之徒亦效奔忙注春色于苍顔添风韵于红妆踈水部之醒何亲酒泉之渇素过乎陶匏之质贵饶于金玉之相箕山之许由未弃陋巷之顔子不将若夫公子髙楼豪客畵堂银屏前列綉幙后张荐琼酥之炙鹅封杏酪之蒸羊緑醅涨竹叶之酿紫霞溢葡萄之浆夜月秦若兰春风杜韦娘或妙舞兮垂手或清歌兮绕梁巧笑仙容转宫腰之猗傩懐春翠袖露玉笋之纎长浇彼磊块之胷倾此防灔之香银凿落兮在侧金叵罗兮在傍瓢于斯时孰低孰昂负清标与雅致任酣颠而醉狂又若幽人草亭髙士山房诗礼之庭翰墨之场逍遥兮兰佩葛巾优雅兮野服云装杜瓮半开香脓酾乎蚁緑郫筒初断色浅泛乎鵞黄缕银丝之鲈鲙研金膏之蠏匡新洞庭之緑橘嘉糟丘之紫姜冠者数人童子两行献不假于歌喉一倾直润乎诗肠滴残沥于布袍防余馨于银铛瓢于斯时价比琳琅视金罍而不耻顾瓦盆而有光有美一人邦家俊良典六艺于文教肃三语于宪纲蔚賛画之才华近池上之鳯凰出贰遂溪来宰灵昌昔访兹瓢得于雷阳封以溪藤之纸韬以蜀锦之囊逮琴堂之公暇时防友以徜徉精麹蘖以作醴洁甘防而起尝味过杜康客邀宋庠幕宾之丰仪俊逸广文之环佩铿锵挂一幅之墨梅设四位之胡床爇水沉兮霏防烧银烛兮荧煌乃命爱子钥启筠箱出清赏于胜集乐良夜之未央蔬如琼芝果剥栗穰肴佳山雉味美河鲂一酬一酢和敬交彰一奠一举宾主相忘延席上之欢伯拓樽前之醉乡引青州之从事啖汤饼于何郎宜贤侯之特逹重此噐如圭璋呜呼海中之洲琼山效祥实产椰子大小莫量懿为瓢而为榼亦风土之木强来中华兮万里几山海兮梯航物逺见珍爱之恐伤木灵知毒騐之允臧杳穷陬之地理恨考索之未详吾将假之过黄公之垆持之唤西家之墙旷席地而幕天脱声鎻而名缰属一瓢于海神追秘怪于茫酧一瓢于坡仙予谪居之闻望尽南海于一吸嗽岭岛之风霜倒着白接篱翻汚云锦裳揖羣彦兮归来拂醉袖于缣缃承主人之索赋聊染翰以成章愿常加乎洗涤示清白以保藏
　　风筝赋【凌翰】
　　梁苑王孙身闲情逸悦目怡神假是长物伐竹淇园搆胎产骨或方或圆六出八出镂花剪防锦文素质宫姬刺綉绚以五色白黒丹青红紫緑碧炫燿辉煌父成黼黻曳以修尾流苏累百长徽竟天数千万尺手不能举辘轳収繘于是乎乗其髙墉假以人力凭虚御风顿生羽翼始扶揺而直上旋夷犹而反侧爰飘飖于九霄乃周游于八极快万里之鹏翮奋千仞之鳯翼扶白云以斜飞与红日而翶翔既前轩而后轾复左低而右昂自已至申而不倦歴东转北而靡常日云昃矣返照生光素带流金翩其煌煌美丽当空蔚乎文章景星卿云天孙锦裳亦有鸣声鼔出千囊六鹢退飞言驾彼苍二三其偶盘舞颉颃尔其巻舒进退悠乎洋洋瞰视下界民物阜康士女盈盈谛观仰瞻【叶侧羊】儿曹拍手拦街似狂上盻乎九重之颠下临乎百里之外大块假之以噫气云逵动之以天籁隠而不见没于霮防显而于飞垂翼横出蔽天有丰其斾日入而息一巻以退系歌曰世路坎坷兮城守坚飞楼髙举兮临尘阛虚实洞见兮惟纸鸢肉骨委地兮摧肺肝太平无事兮饱饔飱锦衣綉裳兮金玉冠挟兹飞舞兮薄青天遨行盱豫兮聊自欢焉得风尘永永不动兮天下安如山
　　折扇赋【杨循吉】
　　当溽暑之蒸欝咸浃背而汗流虽四海之遍尔在江南而为尤况城郭之逼侧复尘土之飞浮思清风以如渇畏重絺而若仇于斯时也吾无广堂大厦髙亭曲榭披襟向阻散发未暇兴维水镜之悬心繄氷壶之挂荷隂防防而遥隔重湖竹影萧萧而逺违僧舍使吾局东乎放逸之懐偃蹇乎坌浊之状恨八溟而犹隘嗟六合其非旷于时则有祛炎雅制却暑芳姿昔日之班姬所咏往年之逸少曽持敛之不盈于把圆也有中乎规出袂而轻飊自动拂膺而凉飔允宜观其皓茧裁容素藤张面洒金星以作饰削牙钉而为键紫檀擑擑而板肳无痕珠团团而蒂垂如镟尔乃寒韵来权炽威亡酷偏宜掌握之携岂用僮奴之扑兼邻座而飂飂及旁賔而簌簌快哉何爽甚矣其乐然而先生方且抚髀三叹仰屋长吁吾适于此有热者乎盖三边多重铠之甲士而四野足赤背之农夫也
　　竹夫人赋【徐肇惠】
　　嵗是戊戌六月既望徐子燃香鼔琴啜茗摛调据胡床以清啸陟云麓而栖迟于时新篁觧箨薫风袭衣午睡未振頺然枕书恍兮惚兮乃梦一姬不事靓妆有绰其仪邂逅觌我遂缔交頥素心虚朗谈笑寡施余頋而骇曰噫嘻天女仙娟云容月姿胡为乎来兹哉询其所自廼敛袵而对曰妾在湘江之阳黄冈之陂英皇之遗裔也武昌之谱可考而知周辙既东鳯鸟絶栖吾族斯落一至于斯降自五季风防益趋七贤长逝六逸谢归虽卫武公之宴赏乐天氏之品题苏长公之结契清虚子之徘徊而时事已日非矣于是溪悲岩泪本拨夫离娣妹妯娌莫知东西飘泊天涯烟雨寒凄获见君子妾之辛与既而又诉曰妾非巫山之媛亦非洛浦之妃自我祖以来秉持髙节嵗寒不渝家袭清脩淇园卜居慵事铅华羞竞妍媸故将托身于赏音也君其怜之余曰噫嘻静矣一矣不可狎矣枕席之娱得无防欤于时翠盖停停莲姨笑迎廼执齐纨乃遘氷音迓新姬于合卺奏鳯管于良辰湏防清风入帷明月当庭凉飚荐爽桂魄流馨逸而非肆乐而非淫余戯之曰子诚徳辉之良俦也盍赠以徽称姬笑对曰幼字青娥长呼湘云时移物换潜踪晦名君其谓何余曰子有妇徳内助孔殷秦虢之号可以褒尊于时侍女缤纷皆称夫人稽首钦承莫敢僣陵姬曰妾闻宠渥者疾甚恩深者妬生只恐白头吟作团扇歌兴秋风寂寞寒月凄清当斯时也君尚念此否乎余曰尝闻贞女矢操义士秉心与子偕老千秋百龄汝勿猜也于是相与欢娱于竟夕而不觉东方之白已生寤而视之四顾无人惟有竹奴在伴流莺数声噫嘻异哉乃一梦耶
　　铁砚赋【王文禄】
　　后周桑维翰屡试不第人嫌姓请改翰不答撰日出扶桑赋以见志又铸鐡砚以自誓志壮哉予尝撰日升沧海赋拟之戊辰试春宫南还有感翰志复撰斯赋云
　　萃五金之精质兮特鍮石之凌汞铅招欧冶鼔橐籥兮肃坛宇而吉蠲排乾坤之炉鼎兮秉洪钧惟太文武火以调燮兮任龙虎之熬煎烂光华之五采兮渣滓净而廽旋启硎范以肖砚兮蕴日月与星纒非琢削以成象兮较端歙而相悬稽砚谱之莫载兮防砚品其逾千滴蜀峡之湍水兮簇煤黛之云烟迅寒暑之代谢兮恒黾勉以磨研孚忠信之贞确兮纵坚刚而必穿利笔锋之横劒兮挥波涛于刬笺下深入于厚地兮上髙出于穹天列左右俱阻防兮匹无敌于后先岱宗砥且砺兮黄河流而带牵海底生尘兮嗤舌耕夫砚田崇誓愿于厥初兮烱厯刼之弥専岂衡鍳之罔彻兮虽神亦垂怜幸资言以献身兮展平治于尧年阜困穷之亿兆兮靖海岛及三邉浑六合犹一家兮溥霖雨以穷源铸砚亶其铸志兮师苦卓之铸顔何曳白之不濡黒兮每弃掷之如甎奈防防之若是兮肆鑚刺之夤縁凛栋挠之覆餗兮孰佛时之仔肩运拙以转巧兮忍九仞而舍旃曷縻于好爵兮每遐慕于神仙尘关设末透兮殆心丹之难全负堂堂之大器兮耻雕虫小技之尚悭再髠頴而涸勺兮抵皓首犹奋然效童防之凟兮兾出谷而乔迁以砚相丽泽兮奚秪三絶乎韦编夺锦标于金马兮惊春雷之跃渊快飞腾俨冲举兮増气槩于山川铁砚化为铁劵兮同国祚之绵绵
　　续蒲团赋【毛恺】
　　予既续黄鹄先生中流砥柱赋矣先生又示以蒲团赋焉既伏读之纵横驰骋极其辩博不待上林子虚已令人有飘然凌仙之想私心窃慨慕焉因复续之黄钟毕奏瓦缶继陈故知不伦矣其词曰
　　夫何有物之轮囷兮肆编蒲之所为质既柔而且温兮体围圆而中规岂天孙之织巧兮庸畀夫静者之为繄君子之假憇兮曰维宜夫好修頋兹蒲之为物兮纷芊芊于河之浒谢芳敷于春风兮薄言采之于秋暮濯之以沸百之汤沭兮晞之以九曜之阳光迎鸾刀之既觧兮又捣之以石之琳琅于是弗縁机杼捆据成章制非示辱之鞭借岂安车之箱爰为团席何用匪臧其为状也厚不逾寸阔不盈方平若周砥洁于截肪团团类月皎皎凝霜一经一纬有抑有扬层见叠出错综相当如鳞之次比甲之光熨帖外示蕴借中藏湘簟为之左次华氊于焉下堂谐孺子之木榻侣幼安之防牀彼芙蓉兮绣褥洎蜀锦兮文茵毺五色龙须千金皆豪贵之所事非有道之宜珍孰若兹物之朴雅遡幽贞之遐心当夫落花满迳緑隂牕映南薫徐来帘垂昼永其盘薄也可以理素琴之无弦阅黄庭之内景又或银河浅清纸帐夜明炉烟乍烬蝶梦未成其枕籍也可以委天地之至和吸沆瀣之元精至若縁谛白莲之社迹防红尘之境世谛尽脱凡虑悉屏趺坐堪结上乗之胎内观可熟大丹之鼎然此特禅夫肥遯者之资而非志于吾道者之所湏也若乃挟以入孔氏之室坐以待周公之旦闭门著书期登道岸尔乃纎尘不凝匪石不巻参承座下罔辞困顿力佐夫下帷之愤功倍于悬梁之半是其为器也虽而其有助于崇徳广业也亦岂片言可殚哉故顔生坐忘于心斋诸葛髙卧于庐间子厚见易于臯皮司马警徳于枕端斯皆不出于几席而表声光于四寰吾尝有感于数子故兀然黙隠于蒲团
　　转注壶赋【陈柏】
　　伊谁氏兮巧思爰范锡兮为壶既藏水以作鼎更畜火而为炉口孤悬兮峭直肠九曲兮廻迂其酌而注也随多寡以为乗除其泻而出也任缓急以为盈虚不寒不烈匪疾匪徐制既备夫众美名应取诸六书尔其青春方丽白日末晡皓月流彩素雪平铺奏妙曲于下庑饬嘉肴于中厨集文园之词客防髙阳之酒徒因攘袂而长啸爰拍手而狂呼兴既乗兮不浅情复浃兮未疎相与欵洽宁复趦趄将千廵兮不足且一饮兮无余厯舞筵兮傞傞入醉乡兮蘧蘧曽知夫光隂之为过客与天壤之为寄居
　　破砚赋【孙七政】
　　嵗壬午之秋季予访虎贲陈君于清溪之湾板屋棐几卉木萋然斋名卧雪破砚在焉展玩良久慨叹兴怜遂援毫而赋之曰
　　粤此砚之本来乃帝家之珍异穴端溪之片玉蕴湿云之沈紫舍故墨于非烟溢余光于星纪辨剥蚀于篆书识思陵之竒字年何代兮流落代何人兮撃碎别故井于頽垣将千年兮万禩竝幽魅以为家随刼灰兮共死始何为兮忽离终何故兮复萃将造物之无心何倚伏之多秘抑万物之见重咸完合以珍传独将军之寳此岂破离而弃捐谓缺陷之世界多毁好而忌全况此砚之离合实神物之防权恶全躯之非夫故玉碎于人间厌守故之未竒复葆光于重泉虽毁方而瓦合隠墙东而頽然辞匠石之小知获悬觧之大年卒相时而显晦效秦玺之辉纒始分交于有激终胶合于鳯噫嘻呜呼君知之乎彼大块兮为砚虽含黙而虚无一离一合兮几摧琢一治一乱兮几研磨何坚贞之不脆何太白之不汚岂若兹砚之似道得逍遥之妙避阳九于前元希明光之显耀吾将佩此砚以为韦匿雕龙兮守豹孙生季子闻而叹曰世防形交道尊神合无用为用元光炜熠因复为之賛曰
　　故井頽垣获帝宫之佳玩破坳残石竟合璧于文房千年废弃一朝重刼灰为邻溢精光古来圣哲多类此寳劔不死亦不亡
　　轻车强弩赋【樊鹏】
　　自古名将至汉卫霍李耿尚矣然皆以轻车彊弩立功絶域可考而知也时逺人亡缺于讲究司马松石刘公至则仰承上意宣布徳威劳心竭智逺求往古近咨羣议手造轻车强弩二事曲尽其妙朝夕教演士气百倍套贼闻之徙其营数百里固匪直利战守而已也为赋以识之
　　其一轻车
　　惟物有轮【径三尺一寸】厥轮惟只【凡车皆双轮此惟一轮辋濶四寸厚二寸】辐贯于头【辐如常车头木径五寸以家榆槐木为之】串枢中结【枢即管轴以鉄为之重一觔五两径一寸串在轴外以铁为之重六两】犬牙相制周旋僁僁戮力同心厯蹈臲居左有箱箱可以掇【二块块长二尺一寸五分横一尺二寸三分取下则为二牌持以蔽身】居前有牌猛兽以趃【牌髙下四尺五寸横二尺八寸画猛兽形如走状】四目斯张火兵之穴【上二眼发神鎗佛郎机有法三等髙一法逺一百步中五尺打马上人以渐近下下二眼发铳】前辕后轸施以梁柱【前中辕二长四尺七寸后辕长二尺九寸五分肘辕二长五尺】中箱傍防【中箱两傍防干髙一尺四寸五分立柱六】卧板坚巨【两傍底板长二尺四寸五分濶九寸厚一寸八分上有穏坑防火铳其中坑末加鐡排椿以防铳后坐】前后双足【前则二足活止则下地行则县之长二尺四寸五分后二足不动长二尺】后傍匣坚【后匣髙六寸濶一尺四寸深九寸五分施轸上有盖以盛火药左右两箱各濶一尺五分髙四寸深七寸以盛铅法子】利刃森列【开两斧二鎗二钩一小旗二】龙筒欲吐【中上施箭筒长二尺六寸濶七寸五分靣如九龙筒以放火箭】夹耳【夹耳以木为之】荅背【以毛蔴为之】铁鎻覼謱【左右鉄鎻二条长六尺止则聨于鹿角环为营】员者象天方者象地四象八卦各有倚附广受重任万事咸聚三人挽之可以超堵防守险要遏絶奔旅以壮国威用扬我武请问其名夫是之谓轻车
  </div>
  <div class="pagination">
   <a href="明文海_page11.html">
    上一页
   </a>
   <span>
    ...
   </span>
   <a href="明文海_page7.html">
    7
   </a>
   <a href="明文海_page8.html">
    8
   </a>
   <a href="明文海_page9.html">
    9
   </a>
   <a href="明文海_page10.html">
    10
   </a>
   <a href="明文海_page11.html">
    11
   </a>
   <span class="current-page">
    12
   </span>
   <a href="明文海_page13.html">
    13
   </a>
   <a href="明文海_page14.html">
    14
   </a>
   <a href="明文海_page15.html">
    15
   </a>
   <a href="明文海_page16.html">
    16
   </a>
   <a href="明文海_page17.html">
    17
   </a>
   <span>
    ...
   </span>
   <a href="明文海_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
