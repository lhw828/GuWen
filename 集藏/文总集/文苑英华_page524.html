<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 524 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 524 页/共 634 页
  </h1>
  <div class="content">
   文苑英华巻六百九十
　　钦定四库全书
　　文苑英华巻六百九十一　宋　李昉等　编迁谴上【迁谴上中下凡三巻英华所编先年代先后今正之其间又有非迁谴者未详】使东魏值侯景乱与北齐尚书令求还书一首上牛书一首
　　为人与蜀父老书二首
　　与在朝诸贤书一首
　　在桂州与修史学士吴兢书一首
　　与韦五虚已书一首
　　使东魏值侯景乱与北齐尚书令【陈书作仆射杨遵彦】求
　　还书　　　　　　　　　徐　陵
　　叩头叩头夫一言所感凝晖照于鲁阳一志通飞泉涌于疎勒况复元首康哉股肱良哉隣国相闻风教相期者也天道穷剥钟乱本朝情计驰惶公孙【一作私】鲠惧而骸骨之请徒淹嵗寒颠沛之祈空盈巻轴是所不图也非所仰望也执事不闻之乎昔分鼇命鳸之世观河拜洛之年则有日乌流灾风禽骋暴天倾西柱【一作北】地缺东门【一作南】盛旱拆三州长波含五岳我大梁膺金图而有亢纂玉镜而犹屯何则圣人不能为时斯固穷通之恒理也至若荆州刺史湘东王几【一作机】神之本元寄名言【一作无寄名言】陶铸之余犹为尧舜虽复六代之舞陈于防章九州之音【一作歌】登于司乐虞防拊石晋旷调钟未足颂此英华【一作声】无以宣其盛德者也若使郊禋楚翼寜非祀夏之君龛定京师【一作戡定艰难】即【一作便】是匡周之霸岂徒王徙雍朞月为都尧帝迁河周年成邑方今越裳藐藐驯雉北飞肃慎茫茫风牛南偃吾君之子含识知归而答防云何所不投身斯【一作其】所未喻一也又闻【一无此字】晋熈等郡皆入贵朝去我寻阳经涂何几至于铛铛晓漏【英华作钟钟晓鍳恐非】的的宵烽隔溆浦而相闻临髙台而可望泉流寳盖【一作盌】遥忆湓城峰号香炉依然庐岳日者鄱阳嗣王范治兵汇屯戍瀹波朝夕牋书春秋方物吾无从以蹑屐【一作屩】彼有路而齐镳岂其然乎斯不然矣不谓【二字一作又近字】邵陵王纶通和此国郢中上客云聚魏都邺下公卿风驰江浦岂卢龙之迳于彼新开铜驼之街于我长闭何彼途甚易非劳于五丁我路为难如登于九折地不私载何其爽欤而答防云还路无从斯所未喻二也又【一无此字】晋熈庐江义阳安陆皆云款附非复危邦计彼中途便当静晏自斯以北桴皷不鸣隣憓所通【一无此句】自此以南王灵未【一作封疆未壹】如其境外脱殒轻躯幸非邉吏之羞何在匹夫之命又此賔逰通无货殖忝非韩起聘郑私买玊环吴札过徐躬要寳剑由来宴锡凡厥囊装行役淹留皆已虚罄散有限之防财供无期之久客斯可知矣且据图刎首愚者不为运斧全身庸流所鉴何则生轻一髪自重千钧不以贾盗明矣骨肉不任充鼎俎皮毛不足入货财盗有道焉吾无忧也又公家遣使脱有资须本朝非隆平之时逰客岂皇华之势轻装独宿非荣【一作劳】聚囊【一作□】之仪防骑间行寜望輶轩之礼归人将从私具驴骡縁道亭邮唯希蔬粟若曰留之无烦于执事遣之有费于官司或以颠沛为言或云资装可惧固非通论皆是外篇斯所未喻三也又若以吾徒应还侯景侯景凶逆殱我国家天下含灵人怀愤厉既不获投身社稷卫难乘舆四家蚩尤千脔割【一作刀剸】王莽安所谓俛眉顿膝归奉冦讐佩弭腰鞬为其皁又【一无又字】曰者通和方敦曩睦凶人狙诈遂骇狼心颇拟宋万之诛弥惧荀防之请所以奔蹄劲角专恣凭陵凡我行人偏钟【一作膺】讐憾正当葅筋醢骨抽舌肝于彼凶情犹当未雪海内之所知也君侯之所具焉又闻本朝王公【一作三公】居【一作都】人士女风行雨散东播西沉城阙【一作京邑】丘墟葌蓬萧瑟师还望咸为草莱霸陵囘首皆【一作俱】霑霜露此又君之所知也彼以何义争免冦讐我有何勲【一作亲】争归委质昔钜平贵将悬重于陆公叔向若流深知于鬷蔑吾虽不敏常慕前修不图明庶为【一作有】怀翻其以此量物昔魏氏将亡群凶挺争诸贤戮力想得其朋为葛荣之党也【一作邪】为邢果之徒耶如曰不然斯所未喻四也又【一无此字】假使吾徒还为凶党侯景生于赵代家自幽恒在则台司行为连率山川形势军国彛章不劳请着为筹便当屈指能筭景【英华作重非】以逋逃小丑羊豕同群身寓江臯家留河朔郷井郷邑【一作舂舂井井】如鬼如神其不然乎抑又君之所知也且夫宫闱秘事皆若云霄英俊訏谟寜非帏幄或佯惊以定策或焚藁而奏书朝廷之士犹难防预羇旅之人何阶耳目至于礼乐沿革刑政寛猛讴歌已逺万舞成风不知手之舞之足之蹈之也安在摇其牙齿为间谍者哉若谓复命西朝终奔东虏虽齐梁有隔尉侯奚殊岂以河曲之难浮而曰江关之有【一作可】济河桥马度曾【一作寜】非宋典之奸关路鸡鸣皆是田文之客何其通蔽乃尔相妨斯所未喻五也又兵交使在虽着前经傥同狥仆之尤追肆韩【一作寒】山之怒则凡诸元帅并释缧囚爰及偏禆同加恩礼【一作同无剪馘】乃至钟仪见赦朋笑遵途襄老防归虞歌引路吾等张拭玊修好寻盟渉泗之与浮河郊劳至于赠贿公恩既备賔敬无违今者何諐翻防贬责若以此为言斯所未喻六也若曰妖氛永【英华作未非】乆丧乱悠然哀悼【一作我】奔波存其形魄固已铭兹厚德载此洪恩譬渤澥而俱深方嵩华而犹重但山梁饮啄非有意于笼樊江海飞浮本无情于钟皷况吾等营魄已谢余息空留悲黙为生何能支乆是则虽防养护更夭天年若以此为言斯所未喻七也若云逆竖殱夷当听反命髙轩继路飞盖相随未解其言何能善谑夫亨屯治乱岂有意于前期谢常侍今年五十有一吾今年四十有四介已知命傧【一作賔】又杖郷计彼后生肩随而已岂银台之要彼未从师金灶之方吾知其诀正恐南阳菊水竟不延龄东海桑田无由伫【一作可】望若以此为言斯所未喻八也足下清襟胜托书囿文林凡曰【一作白】洪荒终于幽厉如吾今日寜有其人爰至春秋防宜商畧夫宗姬殄坠霸道昏凶或执政之多门或陪臣之凉德故臧孙有礼翻囚与国之賔周伯无諐空怒天王之使迁箕卿于两馆絷乐【一作骥】子于三年斯匪贪乱之风邪寜比当今之髙列【一作例】也至于双崤且帝四海争雄或搆赵而侵燕或连韩而谋魏自永盟于楚殿躬夺璧于秦庭输寳鼎以托齐王凭安车而诱梁客其膏唇败舌分路扬镳无罪无辜如兄如弟逮乎中阳受命天下同规廵省诸华无闻幽辱及三方之霸也孙甘言以娬媚【英华作于娥眉非】曹屈诈以羁縻旌轸嵗到于勾吴冠盖年驰于庸蜀则客嘲殊险賔戱已深共尽逰谈谁云猜忤若使搜求故实脱有前踪恐是叔世之奸谋而为邦之胜畧也抑又闻之云师火帝浇淳乃异其风龙跃麟惊王霸虽殊其道莫不崇君亲以诏【一作铭】物敦敬养以治民预有邦家【一作司】曾无隆替吾奉违温凊仍属乱罹【一作离】冦虏猖狂公私播越萧轩靡御王舫谁持瞻望郷关何心天地自非生凭廪竹身【一作源】出空桑行路含情犹其相愍尝以择官而仕非曰孝家择事而趋非云忠国况乎钦承有道骖驾前王郎吏明经防鸢知礼廵方省化咸问髙年东序西郊皆尊耆耋吾以圭璋玉帛通聘来朝属世道之屯期钟生民之否运兼年累载无申元直之祈衔泣吞声长对公闾之怒情礼之诉飜【一作将】同逆鳞忠孝之言皆应对【一作齚】舌是所不图也非所仰望也且天伦之爱何得忘懐妻子之情谁能无累夫以清河公主之贵余姚书佐之家草限髙卑皆被驱掠自东南丑虏抄败饥民台署郎官俱馁墙壁况吾生离死别多歴暄寒孀室婴儿何可言念如得身还郷壤【一作土】躬自推求犹冀提携俱免防虐夫四聪不达华阳君所谓乱臣百姓无寃孙叔敖称为良相足下髙才重誉参赞经纶非虎【一作豹】非貔闻诗闻礼而中朝大义【一作议】曾未经论清禁嘉谟【一作谋】安能相及谔谔非周舍容容类胡广何其无争臣哉嵗月如流人【一作半】生何几晨防旅鴈心赴江淮昏望牵牛情驰扬越朝千悲而下【一作掩】泣夕【一作暮】万绪以回肠不自知其为生不自知其为死也足下素挺词峯【一作锋】兼长理窟匡丞相解頥之説乐令君清耳之谈向所未疑谁能晓谕若鄙言为谬来防必通分请灰钉甘从斧镬何但规规黙黙齰舌低头而已哉若一理存焉犹希矜眷何故【一作必】期令我等必死齐都足赵魏之黄尘加幽并之片骨遂使东平拱树长怀向汉之悲西洛孤坟恒表思郷之梦干祈已【一作以】屡哽恸良【一作增】深徐陵叩头再拜
　　上牛书　　　　　　　　王孝籍
　　窃以毒螫【一作□】肤则申旦不寐饥寒切体亦卒嵗无聊何则【英华作期非】痛苦难安【二字一作难以安】贫穷易感【二字一作易为感】况怀抱之内水火铄脂膏腠理之间风霜侵骨髓安可齰舌缄唇吞声饮气恶呻吟之响忍酸辛之酷哉惟明公尚书【一作明尚书公】动哀矜之色开寛裕之怀咳唾足以济活枯鳞吹嘘可以【一作用】腾飞穷羽芬以椒兰之气暖以布帛之词许小人之请开【一作闻】大君子【一无子字】之听虽复山川不逺神明【一作鬼神】在兹信而有徴言无不履犹恐拯溺迟于援手救缢缓于扶足待越人之舟檝求鲁匠之云梯则必悬于乔树之枝没于深泉之底矣夫以一介贫人七年直省课税【一作役】不免庆赏不沾卖贡禹之田供释之【英华作氏】之费有弱子之累乏强兄之亲【一作产】加以老母在堂光隂迟暮寒暑违侍【一作阙】关山迢遥【一作超逺】齧臂为期前途邈矣【一作逾邈】倚闾之望朝夕已勤谢相如之病无官可以免发梅福之狂非仙所能避愁疾甚乎厉鬼人生异夫金石营魂且散恐筮予无徴赍恨入冥则虚縁恩顾此乃王稽所以致言应侯为之不乐也潜鬓髪之内居眉睫之间子野未曾闻离朱所不见沈沦东观留滞南史终无荐引永同埋殡三世不移虽由寂寞十年不调实乏知已夫不世出者信【一无信字】圣明之君也不万一者诚贤良之臣也以夫不世出而逢不万一此小人所以为明尚书幸也坐人物之源运铨衡之柄反披狐白不好缁衣此小人为明尚书不取也昔荆玊未剖刖卞和之足百里未用碎禽息之首居得言之地有用能之资增日月之明无手【一作首】足之戚惮而不【一作弗】为孰知其解夫官或不称其能士或未伸其屈一夫窃议语流天下劳不见图安能无望傥病未及死往还勉念【一作狂还克念】眄【一作汗】穷愁之间【一作简】瞩【一作属】离忧之词托志于前修通心于来使千载之下哀其不遇追咎执事有玷清尘则不肖之躯死生为累小人之罪方且未成【一作刋】愿少加矜【一作怜】愍留心无忽
　　一作皆隋书本传
　　为人与蜀城父老书　　　　王　勃
　　盖闻天地作极不能迁否泰之期川岳荐灵不能改穷通之数岂非圣贤同业存乎我者所谓才荣辱异流牵乎彼者所谓命是以龙骧鳯峙【一作翥】伊周成翊赞之功含糗羮藜顔冉困栖迟之病或先号而后笑或始吉而终防事不可量功未必定则知洪涛未接长鲸多陆死之忧曾风未翔大鹏有云倾之势池防井鲋亦将皷鳞而轻之田鸠野鹦亦将骞翮而侮之及其冲溟渤接扶摇吹波则江汉倒流腾气则虹霓掩摩赤岸负苍天然后知其力焉吁韩信之无津也昌亭之一饿夫耳马卿之失路也临邛之一食客耳武不足以服众文不足以动时长剑屈于无知洪笔沦于不用洎乎雄图蹑运至尊纳背水之谋丽藻升朝天子赏凌云之作威加海岳声振廊庙彼淮隂之侠少成都之遗老也又焉能知逺近哉是以鉴物于肇不于成赏士于穷不于达是知卞和之得玊也精存于岸谷之间张华之得剑也气发于星辰之际夫岂磨成器然后知其寳剸断为能然后知其用哉仰惟郷耆等并玊山髙族金堤胜侣列子弟于千城耀衣冠于百代或以风云去国公孙跃马之年钟鼎从王诸葛攀龙之日门庭相接雕甍将绮栋连陈机杼相和鳯摄将虬梭交响金浆玊馔食客三千緑帻青裳家僮数百冲襟识人多江汉之灵丽藻华文代有云泉之气北斋开敞南馆虚闲诗酒同归琴书合契忘机得意耻嵇阮之交疎虚席延賔恨原常之客少实烟霞之薮泽风月之津梁者乎刘仲文之逺识不以干没诣梁城闵仲叔之髙风不以口腹累安邑虽其已没生气犹存况乎属宇宙之明当天下之泰不能俯拾青紫髙视缙绅攀北极而谒帝王入南宫而取卿相胁肩侧足求哀钟釡之间低首俛眉取齐斗升之末嗟乎诚下官所以仰天汉而郁拂临江山而慷慨者也但时可以未遇道可以未行志愿可以未成功业可以未就古之才足以辅王业蹑迹屠钓之间功可以济巨川藏身版筑之下百里奚之负贩陈汤之丏贷而况于庸者哉此仆所以骏奔于顾盼之余自致于恩光之末也且夫精神所感尚动神明意气相交岂慙车马倘能投心季子遥存素纻之恩援手应侯先立绨袍之赠岂人之情也能无报乎方今白藏绍序朱律谢期天髙而林野疎候肃而江山静轻蝉送夏惊晩吹于风园旅鴈乘秋动宵吟于露渚丝纩成于南畆粇黍被于东阡时计有储愿履多福下官薄游绵载飘寓淹时欢踬相仍忧虞自积陟梁鸿之峻岳何暇长谣临阮籍之长途唯知恸哭庶凭赒给以济飘危轻诉短怀伫流嘉耗
　　二
　　蜀都广镇岷防奥壤山分玉宇水向金陵景贶有期英灵间出荣问休畅幸甚幸甚夫神有可逼渌波惊亡【疑作七】柱之音道有可符霜扣九钟之节岂道穷精秘妙听察于无声理实杳冥应通于不测波流柱响波无入柱之因霜落钟鸣霜非扣钟之具矣况乎言忘意得臭味相求目击道存神明已接郑侨之逢吴札无谓殊方阮籍之对康自然同气仆虽不敏尝从事于斯矣尝谓薰莸不共器枭鸾不比翼是以类乎方者按风云于千里乖乎类者起山川于一面抑尝闻之士之生也其迹可摈而道不可藏其身可辱而志不可夺其有拂衣投臂遁形沧海之隅裂裳裹足独立髙山之顶量腹而食度身而衣以钟鼎为刍豢以衣冠为缧絏方欲防鸾鳯而抚需【疑作云】英鞭虹霓而采烟液其次排玊阙指金门成贾谊之谟树终军之策因机入务懐素将相之门沐露沾霜拥篲公侯之室然则拾青紫于旦暮取功名于俄顷演文物而动寰中腾声名而振天下若下官者可谓慙二途矣而敛手长揖强顔髙视低心于蹇踬之辰忍耻于恓惶之日者哉渭濵留钓鹰扬之业未萌缁源滞牧鸿渐之资盖寡及其攀穷运接灵期乗云雷而清八极和隂阳而调万品则知冥机所运吉凶倐忽之间命所移飞伏于斯须之际以日月自至聊复【阙】尔耳方今炎颷谢节爽候关辰风髙而宇宙清霜下而亭郊肃归云止鴈流曙响于东津落照开鸿写晴规于北岸萤踈夕砌蝉促朝林感序縁情故丰寄赏仆一违秦陇再革炎凉戒征轴而无因指归途而有倦故乡超旷曾山重吴宫尚逺频惊去燕之心楚峡犹賖已下闻猿之泪徒以风猷未隔道义相存幸承知己之心稍缓他乡之思【一作意】昔者虞公再见悬光白璧之前季布一言犹定黄金之诺况乎交已成于杵臼道已茂于金兰希照穷途逺流嘉贶若使恩裁口腹空留安邑之賔惠阙始终取恨昌亭之客
　　与在朝诸贤书　　　　　　卢照隣
　　昔张子房处太傅之尊自防于南山隠公孙居丞相之位亦伏地于东方生伯喈已亡孔文举将老兵而造方回尚在王羲之就仓奴而共谈良史书之髙贤不以为累自古朝野曷尝以人废言况下官抱疹东山不干时事偕人唱和何损于朋党延州子期闻音窃抃犹冀身膏丹壑脱寳剑于山河骨掩黄尘罢瑶琴于天下则指【疑作捐】金抵于山谷者非太平之美事乎幽忧子白在贵州与脩史学士吴兢书　宋之问
　　拙自谋卫降黜炎荒杳寻魑魅之途逺在【一作莅】雕题之国风摇木饥鼬宵鸣毒瘴横天悲鸢昼落心凭神理实冀生还关号鬼门常忧死别事未瞑目岂在防身先君业粹中和才见文武志道游艺名动京师出谷入朝事多益虽崇班去已而隂德被人清议所尊何减骠骑恐耆旧咸谢竹帛傥遗使盛烈湮沉下情感痛自昔逸群之器旷俗之才誉虽冠于人伦禄不齐于卿士南史之笔漏美不书东岱之防与名俱灭故史迁述许由云不遇青云之士焉足道哉惟君侯礼乐山髙文华海濶古一千嵗闻圣贤之书今五百年知作者之运山甫拾遗于中路时谓得贤蔡邕挥翰于词林谁其不许往送家状防启至公之恩希果实言深蓄自私之感下官乆辞荣擢夙慎祸胎内无负于明祗外冀申于知己岂谓一人相毁众口争喧遂以虚声乃加真罪頼皇明昭宥腰领赐全空荷再生无阶上答恃子以松竹之操期子以金石之坚幸无雷同悬纳谤议见危不易是所望焉逺识古人之怀敢申穷鸟之请如季布之诺乃重于黄金延陵之许竟悬于寳剑生负食花之惠死効结草之诚刺血为书万不抒一往年恩贷许惠为防起居注实录江融别录使不错漏国史及髙明所撰唐史春秋等六处并乞逸遗事迹不翳声尘代业有光实在吾子逺伫来札以当招防秋冬凝寒【一作严】惟动【一作所】履休胜青简时至【一作汗】愿想穷愁白云遥【一作爰】来希访生死珍重珍重
　　与韦五虚已书　　　　　　陈子昻
　　命之不来也圣人犹无可奈何况于贤者哉仆常【集作尝】窃不自量谓以为得失在人欲竭【集作掲】闻见抗衡当代之士不知事有大谬异于此望者乃令人慙愧悔赧不自知大笑颠蹶怪其所以者耳虚已足下何可言耶夫道之将行也命也道之将废也命也子昻其如命何雄笔雄笔弃尔归吴东山无汨我思无乱我心从此遁矣属病不得面谈书以述言子昻白





　　文苑英华巻六百九十一
　　钦定四库全书
　　文苑英华巻六百九十二　宋　李昉等　编迁谴中
　　上襄阳楚大夫书一首　上李尚书书一首上陈给事书一首　　　与师臯书一首
　　答户部崔侍郎书一首　投知己书一首
　　上盐铁崔尚书书一首　与崔况秀才书一首
　　上襄阳楚大夫书　　　　　符　载
　　天下有特达之道可施于人者二焉大者以位举德其有自泥途布褐一奋而登于青冥金紫者也次者以财拯困其有自粝饭蓬户一变而致于膏梁广厦者也载羽毛頺弱未敢辱公扶摇九万之势家室空耗今则困矣敢欲以次者为节下之累谓之何哉载闻至诚贵直至敬无饰故以恳质之词为述情之具伏惟少留意焉幸甚载顷至与友生数人隠居庐山其所学者不独文章名数而已意根于皇极大中之道用在于佐王治国之术常欲致君于尧舜驱俗于中古此乃小子夙夜孜孜不怠也攻错未半归宁蜀道蜀之连帅以载防有文彩遮使止住小子亦隳产不应扶持东下意者欲开故山草堂拂旧帙编简晨昏之暇终竟前志一昨牵滞事故不觉淹乆囊槖之资日竭髙厉之气日消上无以供养尊长下无以抚字孤稚彷徨燥灼内热如疾毎延想旧居云霞在天松桂绕屋肺腹【疑作肠】一夕而九廽矣夫欲搆大厦者陵云之基形敞之势兆未备者榱桷朽坏而已得不谓班倕惜之乎铸寳剑者负断犀之资照含斗之气所阙者淬拭发硎而已得不谓欧冶惜之乎载伏观大夫起自尧山宰奋臂逰长安以宏伟之才进乎明君不数十年佩虎符握龙节有盛德勲庸于世真天下特达之士也载亦敢以肺肠之事干之诚能回公方寸之地为小子生涯庇庥之所移公盈月之俸为小子度世衣食之业使隠不违亲男疑道以静片言之下大获素尚即赫赫巍巍之称当在寰宇之内不在主客也载闻蒲牢之钟击之以莛筯叩者之误也艅艎之舟投之以秉庾载者之咎也今载欲发大名壮志敢以细言诡数上干髙明乎且常见前贤房大尉书赠张燕公云欲起自燕国公门下矣载亦欲感君之恩望公之顾使异日之谈亦起自大夫门下矣词理如此不合轻义退自思省终用慙愧伏惟溟渤之浪涵容尺波幸甚幸甚不宣载再拜
　　上李实尚书书　　　　　　韩　愈
　　月日将仕郎前守四门博士韩愈谨再拜奉书尚书大尹公【集无公字】阁下愈来京师今十五年所见公卿大臣不可胜数皆能守官奉职无过失而已未见有赤心事上忧国如家如阁下者今年以来不雨者百有余日种不入土野无青草而盗贼不敢起谷价不敢贵百坊百二十司六军二十四县之人皆若阁下亲临其家老奸宿赃销缩推阻魂亡魄散影防迹絶非阁下条理镇服布宣天子威德其何能及此愈也少从事于文学见其忠于君孝于亲者虽在千百年之前犹敬而慕之况亲逢阁下得不候于左右以求効其恳恳谨献所为文两巻凡十五篇非敢以为文也以为谒见之资也进退惟命愈恐惧再拜
　　上陈给事书　　　　　　　白居易
　　正月日乡贡进士白居易谨遣家童【集作僮】奉书献于给事阁下伏以给事门屏间请谒者如林献书者如云多则多矣然听其辞一辞也观其意一意也何者率不过有望于吹嘘翦拂耳居易则不然今所以不请谒而奉书者但欲贡所诚质所疑而已非如众士有求于吹嘘翦拂也给事得不独为之少留意乎大凡自号为进士者无贤不肖皆欲求一第成一名非居易之独慕耳既慕之所以窃不自揆尝勤苦学文迨今十年始获一贡毎见进士【集有之字】中有一举而中第者则欲勉狂简而进焉又见有十举而不第者则欲引驽钝而退焉进退之宜固昭昭矣而愚者自惑于取【集作起】舍何哉夫蕴竒挺之才亦不自保其必胜而一上得第者非他也是主司之明也抱琐细之才亦不自知其妄动而十上下第者亦非他也是主司之明也岂非知人易而自知难耶伏以给事天下文宗当代精鉴故不揆贱【集作浅】陋敢布腹心居易鄙人也上无朝廷附离之援次无郷曲吹嘘之誉然则孰为而来哉盖所仗者文章耳所望者主司至公耳今礼部髙侍郎为主司则至公矣而居易之文章可进也可退也窃不自知之欲以进退之疑取决于给事给事其能舍之乎居易闻诸神蓍灵者无常心茍叩之者不以诚则已若以诚叩之必以信告之无贵贱无大小而不之应也今给事鉴如氷镜言如蓍邦家之大事咸取决于给事岂独遗其防小人乎谨献杂文二十首诗一百首伏愿俯察悃诚不遗小道【集作贱小】退公之暇赐精鉴之一加焉可与进也乞诸一言小子则磨铅防蹇骋力于进取矣不可进也亦乞诸一言小子则息机敛迹甘心于退藏矣进退之心交争于胸中者有日矣幸一言以决【集作弊】之旬日之间敢伫报命尘秽聼览若夺气褫魄之为者不宣居易谨再拜
　　与师臯书
　　师臯足下自仆再来京师足下守官鄠县吏职拘绊相见甚希凡半载【集作年】余与足下开口而笑者不过三四及仆左降诏下明日而东足下从城西来抵昭国坊已不及矣走马至浐水才及一执手悯然而诀言不及他尔来虽手札一二徃来亦不过问道途报健否而已攀【集作欝】结之志旷然未舒思欲一陈左右者久矣去年六月盗杀左丞相于通衢中迸血髓磔髪肉所不忍道阖朝震栗不知所云仆以为书籍已来未有此事国辱臣死此其时耶茍有所见虽畎畆皁之臣不当黙黙况在班列而能胜其痛愤耶故武相之气平明絶仆之书奏日午入两日之内满城知之其不与者或诬为伪言或搆以非语且浩浩者不酌时事大小与仆言当否皆曰丞郎给舎谏官御史尚未论请而賛善大夫何反忧国之甚也仆闻此语退而思之賛善大夫诚贱冗耳朝廷有非常事即日独进封章谓之忠谓之愤亦无愧也【集作矣】谓之妄谓之狂又敢逃乎且以此获辜顾何以【集作如】耳况又不以为罪名乎此足下与崔李元庾辈十余人为我悒郁【集作悒悒郁郁】长太息者也然仆始得罪于人也窃知之【集作自知】矣当其在近职时自惟贱陋非次宠擢夙夜赧【集作腆】愧思有以称之性又愚昧不识时之忌讳凡直奏宻启外有合方便闻于上者稍以歌诗道【集作导】之意者欲其易入而深戒也不我同者得以为计媒孽之词一发又安可君臣之间自明白其心乎加以握兵于外者以仆洁慎不受【集作爱】赂而憎秉权于内者以仆介独不附已而忌其余附离之者恶仆独异又信狺狺吠声唯恐中伤之不获以此得罪可不悲乎然而僚友益相重交逰益相信信于近而不信于逺亦不恨哉近者少逺者多多者胜少者不胜又其宜矣师臯仆之是言不发于他人独发于师臯师臯知我者岂有愧于其间哉茍有愧于师臯固是言不发矣且与师臯始于宣城相识迨于今十七八年可谓故矣又仆之妻即足下从父妹可谓亲矣如是故如是亲【集作亲如是故如是】人之情又何加焉然仆与足下相知即不止此【集作不在此】何者夫士夫之【集作文人】家闺门之内朋友不能知也闺门之外姻族不能知也必待友且姻者然后周知之足下视仆莅官事择交友接賔客何如哉又视仆抚骨肉待妻子驭童仆又何如哉少者近者尚不敢不尽其心况大者逺者乎所谓斯言无愧而后发矣亦犹仆之知师臯也师臯孝敬友爱之外可畧而言足下未应举时当尝克贤良直言之赋其所对问志磊磊而词谔谔虽不得第仆始爱之及与独孤补阙书让不论事与卢侍郎书请不就职与髙相书讽成致仕之志志益大而言益逺而仆爱重之心繇是加焉近者足下与李庆友善庆客长安中贫甚而病亟足下为迎致其母安慰其心自损其【集无其字】衣食以致【集作续】其医药甘防之费有年嵗矣又足下与崔行俭逰行俭非罪下狱足下意其不幸及于流窜勑下之日躬俟于御史府门而行李之具养活之物崔生顾其傍一无阙者其余奉寡姊亲防其夫防抚孤甥誓毕其婚嫁取贵人子为妇而礼法行于家由甲乙科入官而吏声闻于邑凡此数者皆可以激扬頺俗表正士林斯仆所以向慕勤勤岂敢以骨肉之姻形骸之旧为意哉然足下之羙如此而仆侧闻蚩蚩之徒不悦足下者已不少矣但恐道日长而毁日至位益显而谤益多此公伯寮所以愬仲由季孙所以毁夫子者也昔卫玠有云人之不逮可以情恕非意相加可以理遣故至终身无喜愠色仆虽不敏常佩此言师臯人生未死间千变万化若不情恕于外理遣于中欲何为哉欲何为哉仆之是行也知之乆矣自度命数亦其宜然凡人情通达则谓由人穷塞而后信命仆则不然十年前以固陋之资琐劣之艺与敏手利足者齐驱岂合有所获哉然而求名而得名求禄而得禄人皆以为能仆独以为命命通则事偶事偶则幸来幸之来尚归之于命不幸之来也舍命复何归哉所以上不怨天下不尤人者以【集作实如】此也又尝照镜复【集作或】观冩真自相形骨非富贵者必矣以此自决益不复疑故宠辱之来不自惊怪亦足下素所知也今且安时顺命用遣日【集作嵗】月或免罢之后得以自由浩然江湖从此长往死则葬鱼鳖之腹生则同鸟兽之群必不能与掊声攫利者权量其分寸矣足下辈无复见仆之光尘于人寰间也多谢故人勉树令德粗冩鄙志兼以为别居易顿首
　　答户部崔侍郎书
　　侍郎院长阁下户部牒中奉八月十七日书具承康宁喜与忭防并别覩手翰论【集作访】叙绸缪何眷好勤勤若此之不替也幸甚幸甚首垂问以鄙况【一叠鄙况二字】不足云盖黙黙兀兀委顺任化而已次垂问以体气除旧日疾外虽不甚健亦幸无急病矣次垂问以月俸月俸虽不多然量入以为用亦不至冻馁矣又垂问以舍弟渠从事东川近得书亦【集作且】知无恙矣终垂问以心地此最要者輙梗槩言之顷与阁下在禁中日毎视草之暇匡床接枕言不及他尝以南宗心要互相诱导别来闲独随分增修比于曩时亦似有得得中无得无可寄言来书云粗示可乎斯不可也又知兵部李尚书同在南宫钱萧二舍人移官闲秩退朝之暇数获晤言毎语旧游輙防见念此盖君子乆要之心不为荣悴合散增减耳而不佞者又何幸焉然自到浔阳忽已周嵗外物尽遣中心甚虚虽赋命之间则有厚薄而忘怀之理【集作后】亦无穷通用此道推頺然自足又或杜门隐几块然自居未形灰心动逾旬月当此之际又不知居在何地身是何人虽鵩鸟集于前枯栁生于肘不能动其【集作于】心也而况进退荣辱之累耶又思顷者接确论时走常有言荐于执事云心与迹多相戾道与名不两立茍有志于道者若不幸于外是幸于内猥防叹赏犹忆之乎今之身心或近是矣退思此语无省初心求仁得仁乂何不足之有也前月中长兄从宿州来又孤防弟侄六七人皆自逺至日有粝食嵗有麤衣饥寒获同骨肉相保此亦黙黙委顺之外益自安也况庐山在前九江在左出门是沧浪水举头见香炉峯东西二林时时一往至于瀑水怪石桂风杉月平生所爱者尽在其中此又兀兀任此之外益自适也今日之心诚不待此而后安适况兼之者乎此鄙人所以安又安适又适而不知命之穷老之至也院长公望日重启沃非遥仰惟勉树勲名勿以鄙劣为念
　　投知己书　　　　　　　　杜　牧
　　夫子曰不怨天不尤人下学而上达知我者其天乎复曰知我者以春秋罪我者亦以春秋此圣人之操心不顾【英华作愿】世人之是非也柱厉叔事莒敖公莒敖公不知及莒敖公有难柱厉叔死之不知我则已反以死报之盖怨不知之深也豫让谓襄子曰智伯以国士待我我以国士报之此乃烈士义夫有材【集作才下同】感其知不顾其生也行无坚明之异材无尺寸之用泛泛然求知于人知则不能有所报不知则怒此乃众人之心也圣贤义烈之士既不可到小生有异于众人者审已切也审已之行审已之材皆不出众人亦不求知于人【一作于人知】已或有知之者则藏缩退避唯恐知之盖深自度无可以为报効也或有因縁他事不得已求知于人者茍不知未尝退有怼言怨色形于妻子之前此乃比于众人唯审已求知也大和二年小生应进士举当其时先进之士以小生行可与进业可益修喧而举之争为知己者不啻二十人小生迩来十年江湖间时时以家事一抵京师亊已即返尝所谓喧而誉之为知己者多已显贵未尝一到其门何者自十年来行不益进业不益修中夜忖量自愧于心欲持何説复于知己之前为进拜之资乎黙黙藏缩茍免寒饥为幸耳昨李廵官至忽传阁下防意似知姓名或欲异日必録在门下阁下为世之伟人钜德小生一获进谒一陪防享则亦荣矣况欲异日终置之于榻席之上齿于数子之列乎无攀縁丝髪之因出特达倜傥之知小生自度宜为何才可以塞阁下之求宜为何道可以报阁下之德是以自承命以来审已逾切拊心独惊忽忽思之而不自知其然也若防待之以众人之地求之以众人之材责之以众人之报亦庶几异日受约束指顾于簿书之间知无不为为不及私亦或能提笔伸纸作咏歌以发盛德止此而已其他望于古人责以不及非小生之所堪任伏恐阁下听闻之过求取之异敢不特自发明道説其衷一开阁下视听其他感激发愤怀愧恩德临纸汗发不知所裁某恐惧再拜
　　上盐铁崔尚书书　　　　　薛　逢
　　伏承相公忽承明诏逺赴阙庭天子倾心庙堂虚席沙堤尚在复瞻丞相之车莲幕重开再理将军之第伏想华轩拥路贺客盈门喜集鸰原风随鴈序昨者幸从抵拜获贡姓名言及曩时期于逺路铅黄入镜顾陋质而多宜金石宣声觉巴歈之寡和因敢专驰状启逺谢恩知伏虑方倦将迎未暇披览实虑奨防失在毫厘其启状本谨别録上伏望聨竹之际一赐发挥俾风波之路不迷见常称誉数四心期旦夕必拟提携伏见吾兄当数集防时望深赐重言也某顿首
　　与崔况秀才书
　　自今日春榜到县当日差人持状到京方乘车骑寻已东去恨结之至空积下情不审自归淮南尊体何似伏计不乖将息逺想淮山秀润水木幽竒扇枕之余讴吟自适甚盛甚盛某龙钟山县忽忽过时素秋轸怀华髪栖鬓昔日凌云之志自觉泥蟠今兹失路之人谁为郷导但饮氷励节食蘗苦心用省刑名以安疲瘵除此之外非愚所知故人恩怜曾不悯念秋风已戒关路须西雄文谁与俦比一日千里今也其时居安败名古人所慎某顿首
　　文苑英华巻六百九十二
　　钦定四库全书
　　文苑英华巻六百九十三　宋　李昉等　编迁谴下
　　投知己书一首　　　　献南海崔尚书书一首
　　杂书
　　与徐陵请王琳首书一首　遗崔頥书一首与博昌父老书一首　　　答杨贲处士书一首
　　与王式书一首　　　　　与李翺书一首迁谴下
　　投知己书【或云与大理杨卿书】　　　　刘　蜕
　　复何事哉弓矢乎制敌之事今为导卫羽仪金革乎勇众之器今为节奏和声射宫蓬蒿幽燕少年耻蹈其下文之用莫过乎当时文之人莫过乎阁下复何事哉汉既治世诗书礼乐皆已逸坠求亡书者故冬官考工开千金之购议帝制者进退賛拜定茅蕝之中而今河洛塜壁图简编修登降俯仰不倒歩序便蕃之仪莫过乎当时优防之学莫过乎阁下复何事哉材力既以相誉忠正得以相扶及秦世为之妖言东汉为之党禁公道畏忌相顾而野死今布衣匹夫得歌王公大人之盛德先进达生得荐布衣匹夫之事业唯其公当举之不以为疑扶之不以为党无私之道莫过乎当时誉能之心【集作人】莫过乎阁下呜呼茍有其时而无其人虽有举能之心【集作人】斯为阁下惜有其人有其时而阁下茍不留意属念斯为来世吊蜕生二十余年已过当时之盛栖迟困辱者过【集作末】遇当时之人书成而尝乐乎其时出车满于道路而才髙于蜕忌蜕侵已才下于蜕畏蜕擅名是以深知之者不得终其朝欲振之者又自无其力也谓其书空【集作终】为来世吊已矣乎不意得与阁下不为异世同乎文字所谓当时之人斯非阁下者乎则其人未死口能言乎能尽【集作昼】门下见之复用何礼以接之既接之复用何词以誉之誉之得尽其才接之得尽其礼斯人也读书业文德【集作得】有知己居穷守道死且不朽复何事哉
　　献南海崔尚书书
　　所谓大丈夫岂天使为之哉以其进为天下利退有百世名显为诸侯师黙成万【一作髙非】世法而已为退黙者为避人得时而退黙者为自进为进显者为必行不得时而进显者为失志是以雄才盛德不可以不兼其时故无其时不可行也有其时而志未达又不可行也志达而未信于天下又不可行也上位之人有不可故下位之人有逾垣塞牖而自遁者又岂唯退黙而已矣【集作哉】方今天下百姓不敢争歩畆四夷不敢犯守陲自元和已后国家不伤一夫不亡一矢虽有竖子弄兵曾无根【一作筯】穿皮蠧之患寻已伏诛【一作诛伏】然而门下不谓无其时乎昔雍丘不能以才达求讨吴蜀以自试班超不能守其家儒然后得官校尉夫文【一有家之二字】不遇清世不免操弓矢而擐甲胄也今则仕由文学着官自清显尊阁下不谓志未达乎夫南海实筦之地有金珠贝甲脩牙文犀之货非茂德防名国家常重其人阁下不谓未信于天下乎当其时士亦故不以天下之广居自隘【九字一作不以天下之广自隘以居】其身不以天下之道自负以不知己故赂媒请介则不忍为守媒待介或有所自弃故退黙者不得不自进矣阁下以谓时乎未可也呜呼蜕之生于今二十四年虽天有南无可置其门虽天有东不得开其序伏腊不足于糗粮冬夏常苦于皲湿然而因时著书满十卷自谓不有得于今必有得于后不有得于人必有得于鬼神今则力疲于天下笑日暮而邮舍闭今阁下进为天下利而又显为诸侯师之时奈何得有逾垣塞牖之蜕乎故先自弃南向再拜不胜恳恳穷泰有时未可知也谨贡旧防刺书一卷以其最近于情杂歌诗共二卷以其颇有逸事伏惟周赐观览无惮僇笑
　　杂书
　　与徐陵请王琳首书　　　　朱　防
　　窃以朝市迁贸时传骨鲠之风厯运推移间表忠贞之迹故典午将灭徐广为晋家遗老当途已谢马孚称魏室忠臣用能播美【北齐书南史有于字】前书垂名【二本有于字】后世梁故建宁公琳洛濵余冑沂州旧族立功代邸効绩中朝当离乱之辰防藩【北齐书作方】伯之任尔乃轻躬殉主以身许国实追踪于往彦信踵武于前修而天厌梁德尚思匡救【二本作继】虽继【二本作徒蕴】包胥之念终遘苌之眚洎王业光启鼎祚有归于是逺迹山东寄命河北虽经【二本作轻】旅臣之叹犹怀客卿之礼感兹知己志此捐躯至使身没九原头行万【北齐书作千】里诚复马革褁尸遂其平生之志原野暴体【二本作骨】全彼人臣之节然身首异处有足悲者封树靡立良可怆焉防早簉末僚预叅下席荷公【二字一作降薛君】之吐握感君【二字一作荷魏公】之知遇是用沾【二本作霑】巾拭袂痛可识之顔回肠疾首切犹生之靣伏惟圣恩博厚明诏爰发赦王经之哭许田横之葬防虽刍贱窃亦有心琳往【二本作经】莅寿阳颇存遗爱曾逰江左【二本作右】非无旧【北齐书作余】德比肩东阁之吏继踵西园之賔愿归元【二本无元字】彼境还茔【二本作修】窀穸庶孤坟既筑或飞防土之燕丰碑式树时留堕泪之民【二本作人】近故旧王维等已有论牒仰防制议不遂所陈昔亷公告逝即肥川而建茔域孙叔【南史作叔孙】云亡仍芍陂而植楸槚由此言之抑有前【二字作其】例不使寿春城下惟传报葛之人沧洲岛上独有悲田之士【二本作客】昧死陈祈伏待刑宪
　　遗崔頥书　　　　　　　隋豫章王【见隋书崔頥传】
　　昔汉氏西京梁王建国平台东苑慕义如林马卿辞武骑之官枚乗罢农之守毎览史传尝窃怪之何乃脱畧官荣栖迟藩邸以今望古方知雅志彼二子者岂徒然哉足下博闻强记钩深致逺视汉臣之三箧似陟防山对梁相之五车若吞云梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方七百牢笼曲阜城兼七十包举临淄大启南阳方开东阁想得奉飞盖拽长裾籍瑇筵蹑珠履歌山桂之蹇赋池竹之檀栾其崇贵也如彼其风流也如此幸甚幸甚何乐如之髙视上京有怀德祖才谢天人多慙子建书不尽言宁俟繁辞
　　与博昌父老书　　　　　　骆賔王
　　某月日骆賔王谨致书于【集作于】博昌父老等承并无恙甚善甚善【集作幸善幸善】云雨俄别封【集作风】壤异郷春渚青山载劳延想秋天白露几度光隂古人云别易防难不期【集作其】然也自解携襟袖将十五年交臂存亡畧无半在陆处士【集作张学士】溘先【集作从】朝露辟闾公倏掩夜台故旧【集作吏】门人多逰蒿里耆年宿德但见松丘呜呼泉壤殊途幽永隔人理【二字一作生人礼非】危促天道奚言感今怀旧不觉涕之无从也况过隙不畱藏舟难固追惟逝者浮生几何哀縁物兴泪因情起【集作事因情感】虽防荘一指殆先觉于劳生秦逸三号遽【集作讵】忘情于怛化啜其泣矣尚何言【集作云】哉又闻移县就安乐故城廨宇邑居咸从其地里门阡陌徒有其名荒径三秋蔓草滋于旧馆頽墉四望拱木多于故人嗟乎仙鹤归来辽东之城郭犹是灵乌代谢汉南之陵谷已非昔吾先君出宰斯邑清芬虽逺遗爱犹存延首城池何心天地虽则山河四望是称无棣之墟松槚千秋有切维桑之里故毎怀宿昔尚想经过于役不遑驾言徒极【集作愿言徒】今西城有望东戸无为野老清谈怡然自得田家浊酒乐以忘忧故可洽赏当年相欢卒歳宁复心【集作惠】存旧好追思昔逰所恨跂予望之径【集作经】途宻迩停中衢而空轸巾下泽而莫因风月虚心形畱神往山川在目地迩人遐以此怀劳增其叹息情不遗旧书何尽言
　　答杨贲处士书　　　　　　独孤及
　　上德无为其次为而不扰及为邦歳暮【集作朞】而人疲如初【集有终字】日以贡赋不入获谴于上官遂以州北不调之琴思解更张之义筭口征输【集作赋】以代他征意欲因有为以成无为为未着而人已告怨其所以然无德故也夫导政齐刑民犹免而无耻况权道以反经为用去德逾逺使无速谤末由也已所喜幸茍有过吾子知之贻书见让以直谅相益商也起予孟孙爱我吾子兼之矣愧辱嘉贶顾无以当之三复白圭欲罢而不能然来书所陈富人出万今易以千贫人出百今亦数倍富倍优贫倍苦窃详雅防事或未然昨者据保簿数百姓并浮寄户共有三万三千比来应差科者唯有三千五百其余二万九千五百户蚕而衣耕而食不持一钱以助王赋诗不云乎或燕燕居息或尽瘁事国在于是矣毎嵗三十一万贯之税悉钟于三千五百人之家谓之髙户者嵗出千贯其次九百八百其次七百六百贯以是为差九等最下兼本丁租庸犹输四五十贯以此人焉得不日困亊焉得不日蹙其中尤不胜其任者焉得不襁负而逃若以已困之人已竭之力杼轴不已恐州将不存茍以是为念安敢不夙兴夕惕思有以拯之方今为口赋诚非彛典意欲以五万一千人之力分三千五百家之税愚谓之可【集作可复】使多者用此以为裒少者用此以为益损有余补不足之道实存乎其中富人贫人悉令均减倍优倍苦何从而生窃料动摇不安以遁逃相扇者不过以规避之户与寄客耳此辈浮食偷安以久漏差科恶同均税赋之名祗思茍免若编户地著者虽驱之使逃亦固不从今已择吏分官以辨其差等【集作等差】量分入赋其数悬牓以示之信若信之不明分之或过等差之不均官吏之不仁困而后去谁曰不可乃未及知敛之薄厚辨之济否望风聆声遽告劳而逃斯岂为政者之过乎顾礼义之不孰能恤叛者之言邪天下无不食王土之臣宁有不输王赋之民此軰饮国之泽食地之利将薄敛以助逋赋则曰挈妻子而去之是知【集作与】鸟兽蛮貊无以异矣其来既不可以奉征税其去亦何足以病州县违之一邦亦犹是也等不为用又焉能资隣然计斯人之徒亦未必悉然固或有不去者焉庶几其所济犹大但不防之于防拙诚有之奉教省躬【集作三省】敢不知罪子产铸刑书作兵【左传作丘】赋以救郑国而获讥于叔向及才不如子产口筭不如兵赋而吾子之言过于叔向之直中心藏之何日忘之簿领拘限莫由诣展未见君子驰诚无极不宣舒州刺史独孤及顿首
　　与王式书　　　　　　　　欧阳詹
　　公范足下长史及大人以薄官【集大门任温州长史大人任博罗县丞】予自能记忆只见驱【集作驰】载长防勤勤南北予虽童稚意甚不居自有安固丞潮阳掾【其兄謩任安固县丞兄諐任潮州司仓】予时已冠似或议亊以为地分遐陋进取无门必无逺大若肄业承家则安固潮阳亦几于不坠矣便怀耕食凿饮之心焉亊亲敬长之道睦友与人之义恂恂自勉不意窃郷曲之誉所疑不忘质所见不忘述时时有德多幸忝侪类之归加以薄窥坟典【集作籍】适有章句濮阳仲宣河东千龄荥阳从易济北有融琅邪次臣【吴畨字仲宣薛寿字千龄郑简字从易康暐字有融王云卿字次臣则某乡曲之人皆有识度为州里所重者】皆博雅明达君子公范亦其人焉毎论性行量识度评学业酌文词不以虚薄往往挂于牙齿予年二十有一公范与羣公则可予以进士之目而有令予观国之心予以群公所贶之名绎先贤正名之防进士者岂不言其可以仕进而能禆助政化始自下而升上终自上而利下者也近代亦曰举人实古今举贤进能之科也则有若风后力牧膺黄帝之举舜禹稷契膺唐尧之举缙云髙阳膺虞舜之举伊尹姜牙膺汤武之举管仲冀缺膺桓文之举五羖三杰膺嬴刘之举皆齐圣广渊明允笃诚立功立事出于人表之流也降自晋宋齐梁则有若陆机鲍照谢眺江淹亦以登庸虽道德器用不及曩臣而词学风流为一时之秀想当群公之举【集作论】岂容易哉度力不任又先与灵源道士虹岩逸人【某乡人也道士蔡明濬逸人罗山甫灵源虹岩其所居山名也】有潘湖合錬奉养之契【潘湖公范上下所居地名也】乞从宿志勤勤恳恳获与灵源虹岩同居者三十年公范与群公虽不苦以前亊相迫而流言时至建中初因当道亷察故相国常公本州将故中书舍人薛公南涧之谈西湖之礼【常相公为福建观察使薛舍人典泉州日予以薄劣见知二公于南涧寺有所剪饬及予辞归故于西湖泛舟致饯也】丹青目下程凖前期公范与群公激励转加予亦稍信云云之劝时兄弟亲属方以众情闻于大人大人与群公遂有龙首之防【龙首山名予之别墅在焉】特询可否至于再三群公不悔前言以为可固可必人之于予皆欲其升髙致逺至其秋大人则有遣从计吏之命当发之日大人及慈亲亲祭行于东郊公范与群公亦共馂神余于野席离觞既辍大人诫朂数言言可切骨铭心征车云动慈亲呜咽数声声堪断肠禠魄公范与群公备见备闻也慰上下之望在乎早成名早宁归余必不惜技能而有所驰坠【集作絶堕】以深上下之念汲汲摇摇如旌如翘受遣之明年达于长安赁庑六秩礼闱四上频激昻藏【集作频竭激昻】之力累为簸扬之弃反躬忖已徘徊又疑岂常薛公轻于布素而有佞欤为群公温良友朋而不忠欤【集作为羣公温良与朋友有不忠与】杨朱对岐墨翟观素劲挺之志半作归心况以近梦慈亲以乱丝绕予之身万重又梦大人齧予臂见血盖神祗以大人诚切逺警于予焉丝绕者岂非思念纒绵之象也齧臂者岂非齧指令归之义也万重见血者岂非示其甚也公范与予逰处最甚者且蒲阳读书接席五年其余为人公范知之蒲阳去家四百余里晨昏之思忽至珍异之味忽得亦不以始昨违离便奔驰而去性自天至实非勉为今一辞庭闱而逾半纪以本心毎毎驰恋若此防梦昭昭感发如彼日夜之心公范可量窃欲审覈良驽摭分进退阻故人无新知况不可问因孝使回更愿有决斯科也先以才艺取次以徳行伸大之亊君细之【集作以】临人如予所习可以当之于取乎如予事亲可以移之于君乎如予理身可以施之于人乎其可也则待命待知庶荣亲之道抑温凊之心如其不可则任材任器息干进【集作时】之机谢风尘之苦书至与裁裁已遄复家在国在伫为去就予于为子之道所恨不知也知必无不竭若于为臣之道所恨不知也知必无不为【缺】生于世区区者所务岂不立名乎有名于国亦名也有名于家亦名也予何攘臂于其间丑于家而美于国哉予无此心亦公范知之东风扇和山青水緑野芳且荣林鸟时鸣罇有酒匣有琴公范休畅某再拜
　　与李翺书　　　　　　　　韩　愈
　　使来【集作至】辱足下书欢愧交【集作来】并不容于心嗟乎子之书言意皆是也仆虽巧説何能逃其责耶然皆子之爱我多重我厚不酌时人待我之情而以子之待我之意使我望于时人也仆之家本穷空重遇攻刼衣服无所得养生之具无所有家累仅三十口携此将安所归托乎舍之入京不可也挈之而行不可也足下将安以为我谋哉此一事耳足下【集有诚字】谓我入京城【集作域】有此益乎仆之所有子犹有不知者时人能知我哉持仆所守驱【集作执】而使奔走伺候公卿间【集作门】开口论议其安能有以【集作所】合乎仆在京城八九年无所取资日求于人以度时月当时行之不觉也今而思之如痛定之人思当痛之时不知何能自处也今年加长矣复驱之使就其故地是亦难矣所贵乎京师者得【集作岂】不以明天子在上贤公卿在下布衣韦带之士谈道义者多乎以仆遑遑于其中能上闻而下达乎其知我者固少知而相爱不相【集作忌非】忌者又加少内无所资外无所从【集作纵】终安所为乎嗟乎子之责我诚是也爱我诚多也今天下之人有如子者乎自尧舜以来士有不遇者乎无也子独安能使我洁清不污而处其所可乐哉非不愿为【集作如】子之所云者力不足势不便故也仆于此岂以为大相知乎累累随行役役逐队饥而食饱而嬉【杭本作悲】者也其所以止而不去者以其心诚有爱于仆也然所【集作其】爱于我者尤少不知我者尤多吾岂乐于此乎哉将亦有所病而求息于此乎嗟乎子诚爱我矣子之所责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳昔者孔子称顔回一箪食一瓢饮【集有在陋巷三字】人不堪其忧回也不改其乐彼人者有圣者【集有而字】为之依归而又有箪食瓢饮足以不死其不忧而乐也岂不易哉若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉违离乆乍还侍左右当日欢喜故专使驰此候足下意并以自解愈再拜










　　文苑英华卷六百九十三
　　钦定四库全书
　　文苑英华卷六百九十四　宋　李昉等　编封建【此门二疏并是请武后复政太子英华因第一篇及封诸孙事误立封建门当改为复辟】请复子正位防一首
　　请则天皇后复位皇太子防一首
　　行幸
　　谏太宗畋猎防一首
　　谏蕃官仗内射生防一首
　　谏则天皇后幸三阳宫防一首
　　邉防
  </div>
  <div class="pagination">
   <a href="文苑英华_page523.html">
    上一页
   </a>
   <span>
    ...
   </span>
   <a href="文苑英华_page519.html">
    519
   </a>
   <a href="文苑英华_page520.html">
    520
   </a>
   <a href="文苑英华_page521.html">
    521
   </a>
   <a href="文苑英华_page522.html">
    522
   </a>
   <a href="文苑英华_page523.html">
    523
   </a>
   <span class="current-page">
    524
   </span>
   <a href="文苑英华_page525.html">
    525
   </a>
   <a href="文苑英华_page526.html">
    526
   </a>
   <a href="文苑英华_page527.html">
    527
   </a>
   <a href="文苑英华_page528.html">
    528
   </a>
   <a href="文苑英华_page529.html">
    529
   </a>
   <span>
    ...
   </span>
   <a href="文苑英华_page525.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
