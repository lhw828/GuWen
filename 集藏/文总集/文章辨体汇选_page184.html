<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 184 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 184 页/共 396 页</h1>
    <div class="content">　　送牟元亮赵士贤归省序【方孝孺】

　　文所以明道也文不足以明道犹不文也三代以上斯道明故其文简三代以降道晦而不章人各以意求之故其文繁吴之人论舟可一言而喻西羌之人终日谈而不得其状知与否之异也圣人之言如书易春秋之所载孔氏弟子之所述片辞可以善其身而治天下岂好为畧哉无所用繁也庄周荀卿之著书其辞浩浩乎若无穷于道邈乎未有闻非工于言而拙于道也求道而不得从而以言穷之虽欲简而不可致耳然其文犹未弊也自夫不徇道而徇人不求合于古而求合于今者始相如开其源崔蔡畅其支魏氏迄乎唐初助其澜者盈天下天下之言文者谀乎人而已矣宜乎时而已矣何有于道哉唐之中世昌黎氏尝一反之而道不足以逮文宋之盛时程氏尝欲拯之而文不能以胜道欧氏苏氏学韩氏者也故其文昌朱氏张氏师程氏者也故其道醇合二者而有之庶几不愧于古乎而天下未见其人也呜呼今之学者欲复古之文难矣古之道不过誉于人不浮费于辞今则不然誉不过则人以为慢辞不洽则人以为吝位尊则形于言势卑则怒于色懐之出户则裂而弃之矣古之道论是与非也必当贤之与否也必严其辨不自弃其身不苟从乎时今之人不然深谋则以为刺讥正言则以为击排志乎道则訾以为迂慕乎圣贤则谤以为诞师以是为讳而不讲弟子以是为嫌而不为嗟乎今之君子何由而复古之文乎古之文也质今之文惟恐其不华也古之文也正今之文惟恐其不阿也古之人所学者道今之人以道为不必知也当今之世非豪杰之才恶能捄之乎非遗乎今不足以追古匪弗愿乎人不足以明道匪有得乎道吾未见其能文也同郡牟君元亮赵君士贤太学之能文者也国家将望之以复古之文吾喜古道之见于今也于其归省故与之论文

　　赠王仲缙序【方孝孺】

　　饥而食饱而嬉营私而骛利生无闻而死无述者众人也食焉而思思焉而行不忧其身之穷而忧道之不修不惧其家之无财而惧乎名之弗扬者君子也众人之所为切于身而见效近故人之趋事者伙君子之所务事既缓而功亦迟故众人多笑之而不知众人之所为又君子之所悲也吾昔年舟还自金陵泊姑苏城下舟人指城中大第谓予曰此元伪吴张氏宫也予问今其家安在则已无噍类矣问其人名字则已莫有知者矣及至钱塘道西湖舟人数谓予言林处士事曰此处士故宅也此处士坟墓也此处士曾游之地也予未尝不为之太息方张氏盛时据数州之富擅王侯之贵驱百万之人以给其所欲其车服宫室妾胜珍宝驺从师徒僣拟乘舆亦自谓一时之雄矣而今未下十年乃若此处士在宋时破庐敝服羸童野鹤出入于烟霞水石闲其穷困莫比今越二三百载姓名犹灼然在人耳目则区区之富贵者何足道而士之贫贱又何足憾哉且处士特一诗人其自立者非能如圣贤之宏大深逺足以明斯道而淑来世犹能如是况夫君子之希圣贤者乎吾友乌伤王仲缙年少好学其所志甚美而其乡人窃笑之以为迂仲缙告予予恐其阻于众人之笑也故告以斯说使仲缙知为学之足恃而益思自勉使众人知所有者之不足道不暇笑人而自悲也

　　赠郭士渊序【方孝孺】

　　天地有至神之气日月得之以明星辰得之以昭雷霆得之以发声霞云电火得之以流形草木之秀者得之以华实鸟兽之瑞者得之以为声音毛质或鶱而飞或妥而行或五色绚耀而八音和鸣非是气孰能使之哉山以是而不动水以是而不息有时而崩隤溢涸者是气滞而不行郁而不通也惟人者莫不得是气而鲜得其纯得其至纯者圣人养而至于纯者贤者也是气也养之以其道上之和阴阳下之育庶类以治天下则均以事鬼神则格以行三军则胜其事君则忠临下则仁居乎冨贵而不骄处乎患难而不慑施诸政事秩乎其理也发诸文章焕乎其达也立乎朝廷则近懐而逺服百王畏而徼外恐豺虎蛇枭遁迹而深逝鳯鸟来而麟龟出非至神孰能致是乎二帝三王之盛是气伸而在上故政教修而礼乐作及周之衰是气屈而在下无所于用则为孔子之春秋易礼以诛暴乱范伦纪其后孟子得是气说东方诸侯辅以致治而不能用则着为七篇之书故孟子曰我善养吾浩然之气其谓是乎秦汉以降是气分而不全赋于人或得之而不善养或善养而不遭乎时汉文帝唐太宗尝用之以致治诸葛亮尝用之以诛簒贼韩愈尝用之以辟佛老他若董仲舒贾谊司马迁扬雄皆用之成一家言虽不及于古其屈而在下则一也至宋人君能以道徳作海内之气故周程张邵朱子皆以是闲孔孟之道幽者使之明郁者使之宣辟邪说而驱之完羣经于既壊而司马光亦以是更弊法欧阳修苏轼亦以是变诡僻险怪之文其后文天祥复以是不屈于外蕃使外蕃知礼义之可畏是气之有益于世也大哉信乎不可不作是气也今天下承祸乱之余伸而在上发是气于文章者太史公而已继公而复古之道者吾不知其谁也吾尝以为井田不行民不得康正统不定四荒恣横而道无由施窃欲排羣言而一反之阐孔孟之道于今世而闻者交诮余吾邑郭士渊独以为然士渊能文章学于太史公而未得志于世吾服其才而又感乎命也呜呼士渊其得是气之几纯者乎在乎自养之而已

　　送浮图景晔序【方孝孺】

　　周公孔子之道衰而异端出稍盛其后其说尤炽人趋而信之最深久而遂同称于孔子曰儒释世主恶其然欲斥之者有矣然既扑而愈焰既灭而复兴恶者之五六不胜喜者之千百延至于今塔庙多于儒宫僧徒半于黎庶西域之书与经籍并用吾尝求其故以为杨墨名法之流其说与释氏虽殊其违圣人之道则一然皆不数传辄不复续释氏更千载而不废独何哉盖杨墨名法浅而易知不足以动人释氏之术其深若足以通死生之变其幽若可以运祸福之权惟其深也故过于智者悦焉惟其幽也故昏愚之氓咸畏而谨事之而其徒又多能苦身勚行固执而不为外物所移饰儒言以自文援名士以自助故其根本滋固柯条蔓延纒乎海内无怪其与孔子同称也然孔子之道犹天然岂以其同称而损哉有一善可取孔子且犹进之圣人之容物固如是也况释氏设教一本乎善能充其说虽不足用于世而可使其身不为邪僻不犹愈于愚而妄行者乎故儒之于释纵不能使归之于正姑容之恕之诱之以道传之以文然后可使慕入焉四明璧奎晔师年甚少从乌伤龙门海公为弟子性慕儒学颇至其来京师而将还也海公属余有以告之余非释氏徒固无所告也然晔师之居乌伤睹土田之沃室庐之稠市廛之冨亦以为盛矣人告之以京师为尤盛岂不疑之乎今至京师而观之然后知其不诬也夫人学于释氏已久骤而语之以儒道之大不犹昔之疑京师者乎在乎造之而已晔师其归而求焉茍有得吾之言则去周公孔子之道不逺矣

　　送画史李约礼序【刘崧】

　　世称善画者曰画史画工也史官也画者安得与史官并称而谓之史哉及观古之秉史笔者其传是人也非徒纪载其徳行行事官职功业而已乃并其状貌颜色言之如曰美须髯长大也曰短小精悍也曰晳曰黔也曰黑而精狠也其传冩精妙千载之下如在目睫故吾尝谓史官为不丹青之画而画工乃不文字之史则其谓之史也亦宜然史官为书或狥爱挟忿为美恶高下又其书常后时而出有不核不备人莫得而议之而彼或因之以欺世而后世卒亦罕有能辨其非者独画者之于传神其人恒相视于咫尺其部位形采肥瘠长短广狭之际分毫爽戾则三尺童子指而议之矣繇是观之天下后世之公而直者宜莫若画史之笔而余之所见者亦寡矣庐陵李约礼者为人传神极精妙方立谈过目如不经意而落笔施采无不宛然能使见者即知其为某某而约礼固未尝自言也其或盈缩于其闲则约礼又能因夫人之言辄为之更定而不厌及其成也人莫有能得而议之者是约礼非徒能信其技而又能信夫人之言者也呜呼世蔑公论久矣安得如约礼者使之秉笔以公天下之疑信哉

　　送钧州守郑侯序【张汝弼】

　　华亭郑侯由进士知钧州论者曰侯可以为能吏乎夫今之所谓能吏者必谄媚足以给上官机智足以笼下人矫抗足以干名声鸷猛足以詟强黠巧取足以济缓急侯可以为能吏乎噫亦难矣有诘之者曰夫是之谓五螙奚其能子谓侯亷乎曰亷慎乎曰慎勤敏乎曰勤敏正乎曰正曰是之谓五善有一善可以弭五螙孰谓五善备而弗谓能吏哉曰善矣吾恐古而不今也曰昔人有笯山鸡于市号之曰鳯而求售者倾市狂奔而环视之曰鳯有识者过之而诧曰鳯胡为乎而笯之百鸟亦胡为乎而背之众哄然怒而诟竟毙之而去真伪之不敌久矣古今人情不甚相逺以五螙罔人识者过焉终必毙之果能出五善而反弗谓能吏哉侯闻之曰予习五善未能也察五螙未精也斯行也能无以巧取诱我者能无以谄谀结我者能无以骄抗干我者能无以机智笼我者能无以鸷猛詟我者凛然恐五螙之及而弗能御也侯之友张汝弼乃书以为赠侯名圭字淑润世有显人若宣抚使公荆州贰守公尤卓卓者善亦有自哉

　　文章辨体彚选巻三百四十二

　　●钦定四库全书

　　文章辨体彚选巻三百四十三

　　（明）贺复征 编

　　○序六十三

　　送萧善本序【明杨士竒】

　　自余来京师十有五年于文溪武山之域父兄之乡吾少壮出入嬉游之处未尝不在余懐也而遭逢圣明叨职近侍恩眷隆厚然才薄识陋不能効纎介报称日懐愧惕之不暇顾敢言其私哉而比年乡人亲交有至京师而过余者昔之壮者皆已苍颜而华颠矣昔之童丱者皆已翘然楚楚矣而敬问吾父之执焉盖沦谢既尽不能不嘅然怊怅也前三十年余所往还讲学今存者不三四人幸皆仕京师时得聚处讨论相益以寛乡邑之思善本亦当时所与往还者近岁始来为太学生无几辄以使命出再岁而还还数日又以展省归未尝一得从容尽意也临别能无情乎虽然子归而过县门之南徘徊龙洲叹嘉应之不爽而观于其人复有继今而起者乎又过高沤而试听焉将有铿然噌吰而出者哉又南望三顾之山而物色焉复有继萧清节高风逺躅者乎有之而贤者将出其门乎其必有以慰余之思

　　送张鸣玉序【明杨士竒】

　　赣为郡居江右上流所治十邑皆僻逺民少而散处山溪闲或数十里不见民居里胥持公牒征召或行数日不抵其舎而岩壑深邃瘴烟毒雾不习而冒之辄病而死者常什七八江水险急滩石如虎牙森立或隐或显奔湍之声汹汹闻数里舟楫往来非资其土人跬步不敢越以是会府优视之于赋役百需常半减他郡而当江广之冲将命之臣及海南诸番朝贡之使往来供亿无虚日加之数年旱涝饥馑民之不遂岂少也哉而为郡于此苟非徳任绥抚才堪繁剧不得为良建安张珂鸣玉由行人擢知府于赣期年矣自会府下至十邑之民皆称曰良江右所治十三郡时称良守不三四人而鸣玉与焉固其所施有及人者欤前之为守于兹非一人至于今人喜谭而乐道者曰赵清献世谓清献诚心爱人以惠利为本又称其学道清心遇物而应有过人者非本诸其徳欤则后之为良守于兹不务诸徳其可哉鸣玉发身进士其官京师时与余邻居今自赣述职将归翰林检诗连智其同门也求朝士为诗送之又求余序于是乎言

　　送李永怀归东平序【明杨士竒】

　　永乐十九年冬士奇侍储君自南京入朝道出彭城以北属岁馑民男女老弱累累道傍拾草实以食而滕与邹尤甚储君悯焉不忍民之及于此也遽命山东布政司暨郡县长吏计口而赈贷之侍从之臣亦且动念矜恻且窃憾其长吏不以豫闻也既度济寕入东平之境视其民皆充然意气和悦如无所不足而老者数百人须髪如雪冠方巾褒衣而长裾济济焉夹道东西聚立候展祗谒之礼从臣见者皆惊喜驻马就而问之此邦岁庶几有收乎曰然州其有贤守乎曰然辄举手加额言曰皆上之赐也又问州守氏名及其乡郡曰前守杨公今之守李公皆出庐陵而并举其宜民之政闻者既皆为东平喜又喜其民之言达于礼也尚书夏公顾谓士奇曰庐陵固多贤此两人者亦识之否乎士奇曰前守名玚字季琛家吉水于士奇同宗盖宋忠臣逮康通判谥忠襄之后为州县二十年率有善政今守名湘字永懐士奇同里人其父子兄弟慈孝友爱而力于生业未尝以非义取皆乡人所重者众啧啧称叹曰古之官人者必推本其行其有以夫抵暮予独过访永懐唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以亷洁寛厚得其民心故尽东平之境不见有不遂之民者而自是所过郡邑所见其民则未尝不叹东平之仅有也明年永懐以例代去其后朝廷遣使廵抚天下问民所疾苦东平之民羣诉于使者乞还李知州使者以闻命还之盖东平自永懐去至是更三岁歴两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍屣什伯哉永懐者亦攸之徒欤其所施诸东平者余及亲见之故其复任也序以为赠亦以励其终云

　　送郭君知上海县序【明罗玘】

　　进士卢龙郭君出知上海县县人在阙下者合而送之郊且重县之得君也属余言之人皆曰上海东海地也卢龙地濒北海同一海也卤泻咸鹻其水土同潮汐■〈风贝〉风以时发作其气同鱼盐蒲苇其产同在畿辅比赤县其所隶同无宣使监司之辖其官之得行其志也又同以其生而习见者之同而治其所临者之同行见郭君政之成也予又将何言君耶虽然君亦遽谓其信同耶君自是而往三千之程舟是马也至之日掀蓬而四瞩焉离离芃芃者稻也无谓其艾蒿也烟之蒙蒙者墟聚之爨也无谓其野之烧也闻其■〈扌暴〉然哄然者市嚣也无谓其逐骇鹿而噭噪也帆之翩翩而织乎中流者粜舟也布舸也无谓其毡辀之旛也入其市而歴录然者文茵纨绮之肆也无谓其故供张而迎令也坐其堂而诉牒倥偬者肤受之诉也无谓其真椎埋而剽攻也是盖不俟终日而已较然矣其果同乎哉晨而六百二十里胥集焉吏以漕目告则三十余万石也君思之卢龙其亦有是乎君思卢龙之所无则知上之所以用君者非以其同也上非以其同而用君君顾以其同而治上海哉予始欲不言兹亦不得不言也请君择焉

　　送熊君考绩还光化序【罗玘】

　　漠既过均至光化北岸始得平地陆出襄邓皆康庄达衢挽牵车牛以临中原然其南岸尚皆山也次水之山且硱碖礧砢错以壤地为谷城为竹溪为房县更入数驿则环连缕结巃嵸崒嵂阴森蔽翳莫可名纪西极利阆南接夔巫东尽荆江天下之大薮也故中原阻饥民相望是流入采拾草木实以茍须臾往往其常也然而至是郛下汉水茫洋未易以乱必息肩焉夫以蚩蚩之氓什伍相聚椎埋剽敓不谋而起而况朝人而莫鬼者稷稷而处濈濈而诪其真甘僵焉莩于路而为鬼乎于乎吾固为天下先事而忧光化也闻往时其为县者或一岁而罢或二三岁而罢皆民讦而谴黜之耳虽然吏墨而沓罢之宜也而忧天下者独不可豫重其人乎万一仓卒之除而且罢吏为乎吾不谓其计为得也吾尝过襄邓境上得光化于马首指顾中而益忧之不暇问其为县者谁也于今十年来者皆传县有城城环以堤堤树以柳有粟数万斛川有新梁学有新庙祀有坛津有舟庐井有伍伍有兵里有逻其信然耶光化可以无忧矣而亦岂非中原之福乎问其谁为之曰知县熊君为之也噫其熊君自为之邪熊君用光化之民为之也然则前之为中原忧者光化也今之可以无忧中原者亦光化也前之讦其长上而谴黜之者光化之民也今之听其长上之用而可以无忧中原者亦光化之民也于此可以观熊君矣吾所谓重其人者盖如此君来考绩吾核实之果然君丰城人也丰城之在仕者壮其县之有是人也于其反也属吾言以送之

　　送虞部郎中王君天申归永丰诗序【罗玘】

　　虞部郎中王君以病请于上归仲子叔子侍予曰子侍父畀有腋舟有碇药有常尝膳有常视无阽无虞永丰其可归也人曰子过矣君未甚病也君前以行人司副使淮又使蜀便归拜其二亲使节不可稽于家而驱追上道今虽位郎署而私心郁郁寐若寤咽若吐步若趋思若忘怔忡上下医至以病诊君亦曰吾病也吾见吾亲解矣噫君岂真病夫哉予曰高哉君之独病也余尝阅东西闺之籍矣某也咳某也疽某也头之痹某也目之眵某也齿之疰某也痰之冲常十二三矣然而骑于道以纳刺饮于室以娱宾坐于署以叱咤以鞭笞嬉于郊之亭池馆墅以竟日累累也此无病也自以为病者也若黄馘而俯行躬乃磬折跛曳而越阈病于踰垣喘呷以趋班实尔匍匐此实病也自以为未病者也自以为病者安知及其既病也不自以为未病乎自以为未病者安知方其未病也不自以为病乎以是二者日循环于胸中则于其身日且不暇又暇思其亲而病乎哉予故高君之独病也人又曰君虽以病行而又嫌贻戚于其亲诿曰以二子归而学于学且冠且婚以为亲欢不欲以病为名归也予于是益高君夫仕逺违其亲而思情也而未必病病矣药之乎则已矣而未必辄以请请而归矣而未必不曰吾病归也则其亲有不戚戚者乎而亲且病矣然则思其亲而以病归者其难乎哉而能不以病归者予见君也而其人亦可知矣予是以益高君也众皆翕然评予言曰诸赠言意率类是遂录以为序

　　送张用载南归诗序【罗玘】

　　子至阙之又一月太史徐舜和别训术张君用载诗二章君新喻人工料左给事其伯兄也予往过之见其诗和者十余人他日过之倍焉又再过之又倍焉大要言君起诏例无丽于钦天之试馆兄之馆无羁旅之懐虽罹疾疢羣医危之而起于越医终底于勿药之喜或推而深之言其始之疾也未必危而所以危者医之有意于利故危之而越医之所以能起之非有能实妙而起之无意于利因其未实危也可起而起之也予又以为疾危道也谓非出于天不可也胡为可以无意于利之越医能起之而必先以有意于利之羣医以危之耶又胡为不于其前不于其后而适当其受命之隙耶噫彼莫莫者果无意乎哉予知之喻楚之南境也楚之俗鬼且机着自古矣今喻之名能祸福者凡几庙庙之祝有几巫之籍于县者凡几族族之众几何其饭也饔飱人畊之其饫也鲜肥人蓄之其衣也轻纯人积之人病则曰吾馘而业魔幸其瘥也则曰吾丐而修龄及其败也则改而曰而酬吾之弗称以是日朘于人不嗛也而人亦实甘心焉噫其果馘且丐耶然则喻之有意于利以危生人如羣医者多矣君兹归喻无有曰馘与丐耶则己矣而犹有曰馘与丐耶君有不思前日之危君者乎触之而不思者不智也思乎彼矣而不思禁乎此者不仁也而君岂若是乎故曰出于天也虽然天之于人也常略焉若君宦家之秀贤者也是亦责备之如此不然如君之官盈天下而亦必屑屑焉亦渎矣给事君笑曰有是哉录以为诗之序

　　送杨君知新喻县序【罗玘】

　　进士始仕必达官岂惟自祈其然人亦莫不祈其然南部郎曹台属亦达官也必曰吾奚不能为北既北矣居数岁见部寺台之长其初亦进士也慕之或陟而位于外必曰吾奚不能为长而挤若是人而非哲且贤与闷闷不慧者能无是心哉曽不思进士仕而为县者必先湔去其始为进士之心甘沦于丞簿卑冗之伍日与之浮沉从事庸污狡悍如近溷如蹈蒺藜然将包荒之不暇也郡督邮至槩以揖焉部使至槩以跪邀于途焉吏抱案巻其前槩以署焉又不幸逐逐其欲以败事又槩以蒙诮让焉又尝与为进士者过而于吾为辖其忍为辖槩以丞簿而不吾异也暮而入内愧其妻孥婢仆噤不以言焉如是而南部郎曹台属甚乐也不必北也居数岁而陟于外甚乐也不必部寺台之长也其为县者又曽不思羣试于礼部不幸而不得进士固亦丞与簿之列也固亦有逆吾之荒而包之者也如是而为县甚乐也郎曹台属望之登山然部寺台之长望之登天然其处既蚤其警益集其心益危其欲益易以足力益思以奋而功益因以倍者势不容以已也幸今天下用进士为县十六七而以功起为达官亦十八九遂至于元老亦有之是其成也视始仕为达官者不惟等耳或反过焉呜呼县于进士亦有功哉余姚杨君居敬将知新喻县君进士也翁君应干与有戚谓必得余言而后进士为县之义始白虽然翁君不鄙予予之同年友也杨君世宦家又阅歴滋久而吐茹皎然得无以发蒙视予言乎

　　送佥事陈君湖广提学序【罗玘】

　　书纪禹之徂征有苗易称高宗之伐鬼方而商诗殷武亦歌之周宣采芑南征之诗春秋桓文陉濮之役皇帝王伯之相承若将不能一日忘乎衡巫江汉之闲者古之人亦何急于得楚哉以为都则僻以其地则田下中而泥涂多沮泽以贡赋包篚则羽毛齿革惟金三品出于他州尚多有之兵者圣人所不得已而用之者也然则古人亦有得已之兵耶于乎此古之人所以动于此而其机应于彼发于一时而其忧及于千万世者欤诗有之崧高维岳骏极于天维岳降神生甫及申维周之翰言崧之为岳迩于王都师甸之既久望秩之必通而其神之歆之宜其降而生贤焉若以为答也夫衡亦岳也江汉大渎也其尊岂亚于崧高哉顾其僻在南陬况不顺者冯焉皇路为之不通廵狩望秩之礼旷焉其神气安能与中国相为流通而尚望其有他乎哉故其所以不能一日忘者疾不顺者梗之也讨不顺者将引其岳渎之尊而匹诸崧者也匹诸崧者固将以生申与甫者望之也然不必其身亲见之者公之后之有天下者也然而更千百年世非其世而廵狩望秩之礼移为封禅祷祠之仪虽崧焉不免为时神羞而况于衡乎故唐韩愈氏仅意其有魁奇忠信之民生其闲而犹有未及见之叹夫申与甫岂特魁竒忠信而已哉则其未生而有待于今日之盛也可觇矣有之亦未必不出于党庠术序之闲而其董学政者果洞古而照今欤宜可坐而得之而为天下贺矣泰和陈君文鸣由刑部员外郎简当兹任君前为庶吉士于予为同馆且同乡也信其洞古照今而于是乎有遭焉因同官之请赠行也而独以是告

　　送黎文渊还南城序【罗玘】

　　建昌为郡属县四其治南城县县有城在于黎旴二水交鳯凰山之阳城南出通会门百二十里为南丰县又百二十里为广昌县东出武胜门踰黎旴百里为新城县而南城北下未三十里已为抚之临川金溪二县盖郡之委也亦要会也故置戍卫以镇遏不虞今去卫犹为守御所元季伪平章擅割据之雄为伪都僣王号宣徳中荆又国焉其雉堞楼橹门社之杰丽台池苑囿之高深刍牧廪廐之富钟竽笳角漏柝之喧羽旌纛幢之树嬉游歌舞之娱骑射弋猎之便殊有京国之态岂王都相仍于其处而然邪然观其奇花异卉珍果嘉蔬酒醴之味直争雄于洛阳姑苏钱塘之盛要其土地之美山川之胜容有以召之也广昌居上游林篟蒙宻瘴毒杀人新城差沃衍南丰多硗确地皆不能与南城齿而其民亦多老死农圃固不能如南城民尚通而善贾乐为逺游薄海内外有之也吾尝游天下苟十室之邑三家之市吾可以张口饮醪辟囊受饩醉饱而嘻矣盖吾闾里之人多也最后之京师南郭之南市有吾里人偶语者以为适然耳既而隔墙而呼吾里人也高门华堂坐而谈吾里人也吾惊曰噫何里人之多也吾举顺天旁午来贺且百人则南郭之人半焉丁仕隆拥重赀而好文黎文渊扈辇跸而多技皆于吾如平生欢吾职史事于今八年文渊老矣请于其长得与其子益国护校秉羽幢下归归则犹食官饷曳裾王门荣矣哉然浴旴水射游鱼登鳯凰山放纸鸢倚通会武胜门笑指负担而入者曰三县山氓来矣此则少时事也今虎旅司门无敢哗无敢阑入山川禁厉鸟兽鱼鳖咸内物也宁复得尔为邪惟饮醇酒庆余年得归老以享乡园之全盛招士隆辈亦归使人谓南城人好游游而非忘返者于风俗不亦有助乎八月初吉偕士隆来告别吾无以为赆也以此赆之

　　送宪副张君之陜西序【罗玘】

　　地之涯为边衣之齐而缘也亦谓之边凡器物之旁内通谓之边然则边之云者中国之尽际外此则为蛮为戎为羗为狄先王亦不得而兼治之盖越边而求以为衣求以为器物不可也然物之壊也皆自其边始故先王于此尤慎之而重为防非忧边之民不足以抗之为之忧也忧夫无以使边之民抗之有壊而入内之道焉之为忧也边之民其生而风土之锺长而气习之渐大约与之亦不相逺其山海与之相陟降而浮游也其饮噉骑射渔猎与之相错而便习也父华而子夷也父夷而子华也或其身之迭为华夷也皆不可得而凖也而或者恃吾关吾堡塞在犹谓吾中国如完衣完器物然其亦不思之甚矣于乎边圉之寄可视以为何如而独付之武人况憸人之与庸人乎正速其壊而已西北之边古已不与东南并而西于今犹为多警洮岷亦西之一面生蕃西羌之所窥觊而北亦伏衅孔深天子以为宜得宪臣之有威望者节制之以销之于未萌于是以监察御史张君为陜西按察副使往即其任君前奉诏按甘肃边城诸不职者朝议服以为能盖肃之距甘也五百里是为瓜州瓜州之西古玉门关也而中国之地至是亦尽矣计其道里之虺蟠蚓屈于河山之闲腰腹脊胁要皆敌也其穿而入也几隧其入而薄也几城其变也孰激之其来也孰导之败孰为之殿罪孰为之魁君在道时顾瞻踌躇固有定算而后诸嚣嚣者无所动其喙不得尽其辞焉称曰能宜也洮岷尤近于甘羌之强不及于诸蕃偏裨将校非大将尊重臣而副使之得久于其任又非御史暂临比也天子之所以用君乌得无情乎或谓君端公之老者也宜在朝廷预政事其出非宜是之谓不知务凡器物于其旁内之边倍厚之然后可保其恒完而不壊用君于边固以厚边也庸非所以重君乎此非予之言也其寮言之于予者也且使书为序以为君行赠

　　送曽君知登州府序【罗玘】

　　登州古曰旸谷尧命羲仲宅之以寅宾出日地也今其事废天子守臣治焉其主职于上宣下达爱育元元辑宁邦家者然而既居其地则所以祗迓阳光导先淑气而布之天下要自不可以百郡比宜得高朗竒伟士为之而吾友曾君贯辰适当其选君尝以书经魁江西登进士入刑部为主事进副郎至郎中居中阅章奏虑南畿大狱蜚起英声于人耳人以得见之晩为憾者滋多兹之去也尚书白公如去左右手同官怅然若褫烛于阁去硎于庖而吾乡人与居方若饮醇醪顿觉撒而覆其卣宁能无私憾于登民邪吾意登民尚未必知君也昔苏公文学声名遍天下儿童走卒殆亦知之而其守是州也父老之来迎者犹恐其不如马使君则登之僻在海滨其民之陋而寡闻岂其自古而然邪亦饥渇之人入市廛而过烹炮煿炙之肆嗅其膻芗非不知其美也然以未试尝之于此而遗以箪食豆羹又岂烹炮煿炙之足嗅哉父老之徳马而少公其或以此及公召还盖未阅月也民始觉其薫渐之不终而憾其去之速乃知烹炮煿炙既入口吻终为奇品而饥肠渇胃寕可得迟迟而饱餐也邪今距其时已数百年其民之陋宜亦于是而少瘳乎而饥渇之望饮食虽百世皆然也然恐以君为奇品嗜之而不忍释而君或如苏公之召此则登民他日之忧也其去思之碑与尧典同不朽是则同官别君之意而予琐琐赠言亦有光荣已乎是为序

　　送光禄韩君归姑苏序【罗玘】

　　光禄典簿姑苏韩君应奎未贵时予遇之于丘文庄公座始不知其谁也与公论当世人某可相某可将尤以正气直道知几有晩节者为贤至于与世浮湛依依在位者则欲求其面而唾之予甚惊此何人也敢于公侧如此及公叹两粤雕敝有将来忧君矍然泣曰先公亦尝忧及于此予因君为都宪公子起揖定交私幸都宪公之令徳宜有若君者为之后也君退予与公言都宪公之去江西也几五十年后之好名者亦尝更其置制矣然辄更而公私辄蒙其害毕竟还其旧乃始帖然而人亦无贤不肖自以为不及也其亦伟然大丈夫也哉有子如君可谓不死矣后君得选典光禄寺簿予入教内竖亟会之于东安门察其意沉沉若睡曩之飞扬跌宕高视一世之气索然无有予不知其何以顿异也岂其官切禁近法当若是讱黙邪抑予非文庄公不足与言邪予疑至今则君已请休来告归矣冁然喜溢颜面复以语文庄公者语予予始悟若人也奚以光禄为矧所谓典簿者邪其必有苦心咈志之郁铢较合会之愧兴俯走趋之辱盖前之簿业已为之后之簿将不为乎以君之正气直道不少假贷如此其又能为乎知几又君素以贤夫人者此其所以速归也徃时宦家子仕未逾时往往亦有归者或以惰慢或以骄蹇或以佻儇或以污墨求如君归者予亦未见盖其教之不豫而豢养之过也于此见都宪公之教于家其贤于人亦逺矣不独其丰功伟绩之在天下也学士守溪王先生大合乡人饯之谓予江西人徳都宪公必厚其子也使为之序予乌能序君然知而今而后宦家子知所以仕而归矣

　　送刘君知丰城序【罗玘】

　　弘治壬子之冬十有一月予至京之又明日进士刘君出令丰城县县之仕于朝者萃饮饯之属予为觞正酒半合辞言曰吾县濒江以县江合虔吉诸郡之水流至县西无高山巨矶以障之遂汪洋演迤而纡徐县若受江呀而衔之者毎北风驾涛则囓其涯涯遂瓮空其底岁譱崩而暴涨时集又绕其背而出之县又若浮桴然民汹汹无策以生今天幸惠令君以缓兹祸乎君笑而不言盖君以三传魁南宫奕世显荣有不难于政理者意岂不以县之所当治者独江乎哉虽然君楚人也楚有九泽泽国也予亦不能外江以申县人之意夫此江舟之浮者诸蕃之贡交广之赋中州之商日且千艘而其乱者渔者钓者泳者泅者嬉游者土之人盖半有事于江焉当其日晶风恬水波不兴朝颿暮橹鸣声上下各饱其欲而归平途安车不足快也孰不幸而有此江也哉其或万窍齐吹雷电俱至稽天之浪簸荡陵谷而蛟鳄鼍鲵乗而伺之虽其素以水事自任者方且神褫股掉无以措躬于其闲而其葬鱼腹者何可胜数奚趐啮涯之祸而已则不幸而有此江亦人之情也今君日临此江而其不幸者一触目焉其戚君心宜何如于是试思之县人亦容有不幸者乎夫自有天地来则有此江而人之幸不幸于其闲日相寻于无穷虽天地之大亦无如之何而况人将何尤邪而县之人一有幸不幸则曰令实我为也令将何诿乎然则君之明其得于江者必多也而况治之而巳乎然江亦将坻而草树焉以荛以牧潴而陂池焉以灌以溉以利渥县之人自君始而其东之之势合岷江以朝宗于海盖与君同其大也众咸觞君命觞正书以赠君之行

　　送祁君宗规出知徽州府序【罗玘】

　　御史郎吏也然其出按方岳宣使监司虽以耆旧老成至其地亦必郊迎肃入以时谒见左右腋以坐问更端则起而对下廵列郡守必俯立迎道左庭叅必趋谢守地惟谨至支郡之守与诸县令则望尘而奔唱衙以入跪请而拜谢守地不职视颜色以退其下倅簿百职立庑下固已夺气改容局蹐盘辟进退维谷而已矣外而介胄之吏奔走喘汗于尘埃中御史坐车中不知也虽然御史岂故为是哉自夫天子廵狩之典既废其势必归于此亦治体宜尔也然尊孤易危羣射四至往往蒙被谴过十而二三九载最陟亦多监司之佐即前日之左右坐者也或岁未及则出守郡国即前日之庭叅而趋者也夫以前日居然受之今日自为之懦者于此有改行焉傲者于此有陵分焉虽有天下易治之郡吾见其难也祁君宗规得徽州独曰始吾以进士出知唐山人意吾有愠色吾而不以进士视吾身思吾尝为书生也于是为县甚甘庻几三年无愆尤既而召入为御史人意吾有矜色吾而不以御史视吾身思吾始去县令也于是立台端按广西庶几六年无愆尤今吾为守壤地千里而又托于王畿之内无宣使监司之察盖一岁之迎而趋者一二焉其余固吾殚其力而为郡日也向吾不为进士则山阴之书生耳求一命且不可又安有今日邪于是其寮皆知君之安其官其去是而为宣使监司必思为守者不责其所难为凡为守者得行其志焉自宣使监司而入为部寺台之长必思为宣使监司不责其所难为凡天下之宣使监司得行其志焉所为无施而不可其在君乎徽之郡良未足尽君也遂相与交赞游扬君为可法使予书之为送行序

　　文章辨体彚选巻三百四十三

　　●钦定四库全书

　　文章辨体彚选卷三百四十四

</div>
    <div class="pagination">
<a href="文章辨体汇选_page183.html">上一页</a><span>...</span><a href="文章辨体汇选_page179.html">179</a><a href="文章辨体汇选_page180.html">180</a><a href="文章辨体汇选_page181.html">181</a><a href="文章辨体汇选_page182.html">182</a><a href="文章辨体汇选_page183.html">183</a><span class="current-page">184</span><a href="文章辨体汇选_page185.html">185</a><a href="文章辨体汇选_page186.html">186</a><a href="文章辨体汇选_page187.html">187</a><a href="文章辨体汇选_page188.html">188</a><a href="文章辨体汇选_page189.html">189</a><span>...</span><a href="文章辨体汇选_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
