<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 198 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 198 页/共 658 页</h1>
    <div class="content">　　臣观在昔书籍所载，天人之际，未有不应也。是以古先哲王，畏上天之明命，循阴阳之逆顺，矜矜业业，惟恐有违。然后治道用兴，德与社符，灾异既发，惧而修政，未有不延期流祚者也。爰及末叶，暗君荒主，不崇先王之令轨，不纳正士之直言，以遂其情志，恬忽变戒，未有不寻践祸难，至于颠覆者也。
　　天道既著，请以人道论之。夫六情五性，同在于人，嗜欲廉贞，各居其一。及其动也，交争于心。欲强质弱，则纵滥不禁，精诚不制，则放溢无极。夫情之所在，非好则美，而美好之集，非人力不成，非谷帛不立。情苟无极，则人不堪其劳，物不充其求。劳求并至，将起祸乱。故不割情，无以相供。仲尼云：「人无远虑，必有近忧。」由此观之，礼义之制，非苟拘分，将以远害而兴治也。
　　今吴、蜀二贼，非徒白地小虏、聚邑之寇，乃据险乘流，跨有士众，僭号称帝，欲与中国争衡。今若有人来告，权、备并修德政，复履清俭，轻省租赋，不治玩好，动咨耆贤，事遵礼度。陛下闻之，岂不惕然恶其如此，以为难卒讨灭，而为国忧乎？若使告者曰：彼二贼并为无道，崇侈无度，役其土民，重其徵赋，下不堪命，吁嗟日甚，陛下闻之，岂不勃然，忿其困我无辜之民，而欲速加之诛；其次，岂不幸彼疲弊而取之不难乎？苟如此，则可易心而度，事义之数亦不远矣。
　　且秦始皇不筑道德之基，而筑阿房之宫，不忧萧墙之变，而修长城之役。当其君臣为此计也。亦欲立万世之业，使子孙长有天下，岂意一朝匹夫大呼，而天下倾覆哉？故臣以为使先代之君知其所行必将至于败，则弗为之矣。是以亡国之主自谓不亡，然後至于亡；贤圣之君自谓将亡，然後至于不亡。昔汉文帝称为贤主，躬行约俭，惠下养民，而贾谊方之，以为天下倒县，可为痛哭者一，可为流涕者二，可为长叹息者三。况今天下凋弊，民无儋石之储，国无终年之畜，外有强敌，六军暴边，内兴土功，州郡骚动，若有寇警，则臣惧版筑之士不能投命虏庭矣。
　　又，将吏奉禄，稍见折减，方之于昔，五分居一；诸受休者又绝廪赐，不应输者今皆出半；此为宫入兼多于旧，其所出与参少于昔。而度支经用，更每不足，牛肉小赋，前后相继。反而推之，凡此诸费，必有所在。且夫禄赐谷帛，人主所以惠养吏民而为之司命者也。若今有废，是夺其命矣。既得之而又失之，此生怨之府也。《周礼》大府掌九赋之财，以给九式之用，入有其分，出有其所，不相干乘而用各足。各足之後，乃以式贡之馀，供王玩好，又上用财，必考于司会。今陛下所与共坐廊庙治天下者，非三司九列，则台阁近臣，皆腹心造膝，宜在无讳，若见丰省而不敢以告，从命奔走，惟恐不胜，是则具臣，非鲠辅也。昔李斯教秦二世曰：「为人主而不恣睢，命之曰天下桎梏。」二世用之，秦国以覆，斯亦灭族。是以史迁议其不正谏，而为世诫。（《魏志·高堂隆传》）
　　◇疾笃口占上疏
　　曾子有疾，孟敬子问之。曾子曰：「鸟之将死，其鸣也哀；人之将死，其言也善。」臣寝疾病，有增无损，常惧奄忽，忠款不昭。臣之丹诚，岂惟曾子，愿陛下少垂省览！涣然改往事之过谬，勃然兴来事之渊塞，使神人响应，殊方慕义，四灵效珍，玉衡曜精，则三王可迈，五帝可越，非从继体守文而已也。
　　臣常疾世主莫不思绍尧、舜、汤、武之治，而蹈踵桀、纣、幽、厉之迹，莫不嗤笑季世惑乱亡国之主，而不登践虞、夏、殷、周之轨，悲夫！以若所为，求若所致，犹缘木求鱼，煎水作冰，其不可得明矣。寻观三代之有天下也。圣贤相承，历载数百，尺土莫非其有，一民莫非其臣，万国咸宁，九有有截，鹿台之金，巨桥之粟，无所用之，仍旧南面，夫何为哉！然癸、辛之徒，恃其旅力，知足以拒谏，才足以饰非，谄谀是尚，台观是崇，淫乐是好，倡优是说，作靡靡之乐，安濮上之音，上天不蠲，眷然回顾，宗国为墟，不夷于隶，纣县白旗，桀放鸣条；天子之尊汤、武有之，岂伊异人，皆明王之胄也。且当六国之时，天下殷炽，秦既兼之，不修圣道，乃构阿房之宫，筑长城之守，矜夸中国，威服百蛮，天下震竦，道路以目；自谓本枝百叶，永垂洪晖，岂悟二世而灭，社稷崩圯哉？近汉孝武乘文、景之福，外攘夷狄，内兴宫殿，十馀年间，天下嚣然。乃信越巫，怼天迁怒，起建章之宫，千门万户，卒致江充妖蛊之变，至于宫室乖离，父子相残，殃咎之毒，祸流数世。
　　臣观黄初之际，天兆其戒，异类之鸟，育长燕巢，口爪胸赤，此魏室之大异也。宜防鹰扬之臣于萧墙之内。可选诸王，使君国典兵，往往棋寺，镇抚皇畿，翼亮帝室。昔周之东迁，晋、郑是依，汉吕之乱，实赖朱虚，斯盖前代之明鉴。夫皇天无亲，惟德是辅，民咏德政，则延期过历，下有怨欢，则掇录授能。由此观之，天下之天下，非独陛下之天下也。臣百疾所锺，气力稍微，辄自舆出，归还里舍，若遂沈沦，魂而有知，结草以报。（《魏志·高堂隆传》）
　　◇上韦抱事
　　太史许芝所举韦抱，远不度于古，近不仪于今，每祭与吏争肉，自取百斤，犹恨其少也。（《书钞》五十五）
　　◇上言张掖瑞石事（青龙四年）
　　古皇圣帝所未尝蒙，实有魏之祯命，东序之世宝。（《魏志·管宁传》）
　　◇谏杀鹿抵罪
　　近日有司宣令，有杀禁地鹿者，身死，财产殁官。有能先觉白者，厚赏赐之。此为重禽兽而贱人，同于齐宣王矣。（《御览》九百六引《高堂隆集》）
　　◇奏事
　　阳符一名阳燧，取火于日。阴符一名阴燧，取水于月。并入铜作镜，名曰阴阳之镜。（《御览》七百一十七引《魏名臣奏》）
　　◇五祀议
　　国行、中ニ、门、井、灶多不遍，唯祀在者，故曰祭五祀在于庙。今每门户辄祭之，自汉以来，非旧典也。祭井自汉，从水类不列五祀，宜除之。祭井祀行，《世本》曰：「微作伤五祀。」《汉书仪》曰：「祠五祀谓五行金木水火土也。」木正曰句芒，火正曰祝融，金正曰蓐收，水正曰玄冥，土正曰后土，皆古贤能治成五行有功者也。主其神，祀之。（《御览》五百二十九引《魏名臣奏》）
　　◇荐新议
　　按旧典，天子诸侯，月有祭事，其孟则四时之祭也。三牲黍稷，时物咸备。其仲月、季月，皆荐新之祭也。大夫以上将之以羔，或加以犬而已，不备三牲也，士以豚，庶人则唯其时宜，鱼雁可也。皆有黍稷。《礼器》曰：「羔豚而祭，百官皆足，太牢而祭，不必有余。」羔豚则荐新之礼也。太牢则时祭之礼也。《诗》云：「四之日其蚤，献羔祭韭。」周之四月，则夏之二月也。月令仲春，天子乃献羔开冰；季春之月，天子始乘舟荐鲔；仲夏之月，天子乃尝鱼，咸荐之寝庙，此则仲春季月荐新之礼也。（《通典》四十九）
　　◇祀功臣议（太和四年）
　　按先典，祭祀之礼，皆依生前尊卑之叙，以为位次。功臣配食于先王，象生时侍宴燕礼；大夫以上皆升堂，以下则位于庭；其馀则与君同牢。至于俎豆荐羞，唯君备。公降于君，卿大夫降于公，士降于大夫。使功臣配食于祭，所以尊崇其德，明其勋以劝嗣臣也。议者欲从汉氏祭之于庭，此为贬损，非宠异之谓也。贵者取贵骨，贱者取贱骨，今使配食者因君之牢，以贵贱为俎，庶合事宜。《周志》曰：「勇则害上，不登于明堂。」共用谓之勇，言有勇而无义，死不登堂而配食，此即配食之义，位在堂之明审也。下为北面，三公朝立之位耳，宴则脱履升堂在庭也。凡献爵有十二、九、七、五、三之差，君礼大夫三献，太祝令进三爵于配食者可也。（《通典》五十）
　　◇告瑞玺议（太和六年）
　　案典，瑞，天子有事，必告宗庙，以象生也。凡宗庙，祖尊而祢亲，祭祀告事，皆先尊而後亲。往者得瑞玺，以告宗庙而奠于亲庙，此则告于尊奠于亲故事。明比文皇帝、文思皇后，其为慈亲一体也。告之曰：质明，守官筵于庙堂之奥，设玉几近南，设洗于阼阶东南，酒人设醴酒于堂，脯人、醢人执笾脯、豆醢于洗北西面，公位于阼阶西南北面，太常位于阼阶北面，差出公後，百执事叙立于卿後，执玺使者立公西北东面。诸博士差退，唯笾人、豆人不拜，馀皆拜。拜讫，解剑纳履。博士引公，祝道盥，升自阼阶。博士立于高皇庙室户外西东面，祝先入室南面，入户内西面；博士并引卿与从公笾人、醢人、百执事皆从升；博士引使者升阶，如在廷之位。卿受脯于户外，入于筵前，醢人以醢授卿，卿拜兴受，设于笾北。兴出，俟事于大皇帝室南面，祝酌酒奠笾南，祝道公。博士引使者执邸受瑞玺于户，祝西面立于户外东，使者还复位，公奠玺于几东。兴复位，祝入，公再拜稽首，兴立。漏移一刻，公执玺邸授使者户外，遂造太皇帝、武皇帝、文皇帝，皆如高皇出。礼毕之後，可使都督黄门兼诸官告瑞于文思皇后寝堂，如庙之礼。（《通典》五十五）
　　◇告瑞玺又议
　　往者得瑞玺，祝文曰：「於惟往者，神灵吐耀，天球玉玺，见于宗庙之宫。」今则西岳之精神，天意重出瑞玺王国之域，实为皇天后士明报皇高曾祖武文之德，德祚洋溢，光润万国。孝皇帝讳谨使上公臣某，敢用嘉荐醴酒，奉呈瑞玺，以告先灵。尚飨！」（《通典》五十五）
　　◇改正朔议
　　按自古有文章以来，帝王之兴，受禅之与干戈，皆改正朔，所以明天道，定民心也。《易》曰：「《革》，元亨利贞。」「有孚改命吉。」「汤武革命，应乎天，从乎人。」其义曰，水火更用事，犹王者必改正朔，易服色也。《易通卦验》曰：「王者必改正朔易服色，以应天地三气三色。」《书》曰：「若稽古帝舜曰重华，建皇授政改朔。」初「高阳氏以十一月为正，荐玉以赤缯，高辛氏以十三月为正，荐玉以白缯。」《尚书传》曰，舜定锺石，论人声，乃及鸟兽，咸变于前。故更四时，改尧正。」《诗》曰：「一之日发，二之日栗烈，三之日于耜。」传曰：「一之日，周正月，二之日，殷正月，三之日，夏正月。」《诗推度灾》曰：「如有继周而王者，虽百世可知。以前检後，文质相因，法度相改。三而复者，正色也。二而复者，文质也。」以前检后，谓轩辕、高辛、夏后氏、汉皆以十三月为正，少昊、有唐、有殷皆以十二月为正，高阳、有虞、有周皆以十一月为正，后虽百世，皆以前代三而复也。《礼大传》曰：「圣人南面而治天下，必正度量，考文章，改正朔，易服色，殊徽号。」《乐稽曜嘉》曰：「禹将受位，天意大变，迅风雷雨，以明将去虞而适夏也。是以舜禹虽继平受禅，犹制礼乐，改正朔，以应天从民。夏以十三月为正，法物之始，其色尚黑。殷以十二月为正，法物之牙，其色尚白。周以十一月为正，法物之萌，其色尚赤。能察其类，能正其本，则岳渎致云雨，四时和，五稼成，麟皇翔集。」《春秋》：「十七年夏六月甲子朔，日有蚀之。」《传》曰：「当夏四月，是谓孟夏。」《春秋元命苞》曰：「王者受命，昭然明于天地之理，故必移居处，更称号，改正朔，易服色，以明天命圣人之宝，质文再而改，穷则相承，周则复始，正朔改则天命显。」凡典籍所记，不尽于此，略举大较，亦足以明也。（《宋书·礼志一》）
　　◇瑞贽议（青龙二年）
　　按《周礼》，公执桓，公谓上公九命，分陕而理，及二王后也。今大司马公大将军，实分征东西，可谓上公矣。山阳公、卫国公，则二王后也。侯执信圭，谓地方四百里；伯执躬，谓地方三百里，皆七命也。今郡王户数，多者可如侯，少者可如伯。子执谷璧，谓地方二百里；男执蒲璧，谓地方百里，皆五命也。今县主户数，多者可如子，少者可如男。上公礼，其率诸侯以朝，则执桓，自非朝宗，则如八命之公；与王论道，有事而进，则执璧。今二王后诸王，若入朝觐，二公率以进退，则执桓；其朝王，则与群公执璧。按《周礼》，王官唯公执璧，汉大将军、骠骑、车骑、卫将军开府辟召掾属，与公同仪，则执璧可也。孤皮帛，卿羔。孤谓天子七命之孤。及大国四命之孤。副公与王论道，尊于六卿，其执贽以虎皮表束帛。今九卿之列，太常光禄勋卫尉尊于六卿，其执贽如孤也，其朝王执皮帛可也。三府长史亦公之副，虽有似于孤，实卑于卿，大夫之礼可也。公之孤ぽ聘于天子，及见于其君，其贽以豹皮表束帛，今未有其官，意谓山阳公之上卿可以当之。卿谓六官六命之卿，及诸侯三命再命之卿也。今六卿及命永寿、永安、长秋、城门五校皆执羔可也。诸侯之卿，自于其君亦如之。天子卿大夫饰羔雁以缋，诸侯卿大夫饰羔雁以布。州牧郡守以功德赐劳，秩比中二千石者，其朝觐，宜依卿执羔。金紫将军秩比中二千石，与卿同。大夫执雁，谓天子中下大夫四命，及诸侯再命一命之大夫也，其位卑于卿，今王府长史及五命二千石之著者也。博士儒官，历代礼服从大夫，如前执雁可也。州牧郡守未赐者，宜依大夫执雁，皆饰以缋。诸县千石六百石今士大夫若或会觐，宜执雁饰以布。士执雉，谓天子三命之士，及诸侯一命再命之士也。府史以下，至于比长庶人，在官亦谓之士，诸县四百石三百石长，从士礼执雉可也。（《通典》七十五）
　　◇服黄读令议（景初元年）
　　黄属土也，土王四季，各十八日。土生于火，故于火用事之末服黄。二季则不，其令则随四时，不以五行为令也。是以服黄无令。（《通典》七十。景初元年，通事奏曰：「前后但见读四时令，至于服黄之时独阙。」太令史高堂隆以为。）
　　◇诸侯称薨议
　　诸侯曰薨，亦取陨坠之声也。《礼》「王者之后公及王之上公九命为二伯」者，侯、伯皆执圭，子、男及王之公皆执璧，其卒皆曰薨。今可使二王後公及诸国王执圭，大将军县亭侯有爵土者，车骑卫将军辟召掾属与三公俱执璧者，卒皆称薨。《礼》大夫曰卒」者，言陈力展志功成事卒，无遗恨也。今太中大夫秩千石，谏议中散大夫秩皆六百石，此正天子之大夫也。而使下与二百石同列称不禄，为大夫死贬从事，殆非先圣制礼之意也。士不禄者，言士业未卒，不终其禄也。（《通典》八十三）
　　◇答卞兰难取钟
　　夫礼乐者，为治之六本也。故箫韶九成，凤凰来仪；雷鼓六变，天神以降；政是以平，刑是以错，和之至也。新声发响，商辛以陨；大钟既铸，周景以弊；存亡之机，恒由斯作，安在废兴之不阶也？君举必书，古之道也；作而不法，何以示後？圣王乐闻其阙，故有箴规之道；忠臣愿竭其节，故有匪躬之义也。（《魏志·高堂隆传》）
　　◇对或问藏主
　　或问高堂隆曰：「昔受训云，冯君八万言章句，设正庙之主，各藏太室西壁之中，迁庙之主于太室北壁之中。按《逸礼》藏主之处，似在堂上壁中。」答曰：「章句但言藏太祖北壁中，不别堂室，愚意以堂上无藏主，当室之中也。」（《通典》四十八）
　　◇对尚书曹访物故
　　尚书曹访云：「官寮终卒，依礼各有制。至于其间，令长以下，通言『物故』，不知『物故』之名，本何所出？」高堂隆答曰：「闻之先师，物无也。故事也。言无复所能于事也。」（《通典》八十三，又《蜀志·刘璋传》注）
　　◇对尚书祠部问同母异父昆弟服
　　景初中，尚书祠郎问曰：「同母异父昆弟服，应几月？」太常曹毗述博士赵怡据子游郑注「大功九月」。高堂隆云：「圣人制礼，外亲正服，不过缌麻，异外内之明理也。外祖父母以尊加，从母以名加，皆小功。舅缌服而已。外兄弟异族无属，疏于外家远矣，故于礼序不得有服若以同居从同爨服，无缘章云『大功』，乃重于外祖父母，皆实先贤之过也。」（《通典》九十一）

卷三十二·魏三十二
◎刘劭
　　劭字孔才，广平邯郸人。建安中为太子舍人，迁秘书郎。黄初中为尚书郎散骑侍郎。太和中出为陈留太守，征拜骑都尉，迁散骑常侍。正始中封关内侯，卒赠光禄勋。有《人物志》三卷，《法论》十卷，集二卷。
　　◇赵都赋
　　且敝邑者，固灵州之敝宇，而天下之雄国。其南也，则有洪川巨渎，黄水浊河，发源积石，径拂太华，洒为九流，入于玄波；其东则有天浪水府，百川是锺，包络坤维，连薄太蒙；北则有陶林玄坛，增冰Ё寒；西则有灵丘平囿，邪接昆仑；其近则有天井句注，飞壶太行。璀错磊硌，属阜连罔。龙首嵯峨以弗郁，羊坂轮国以唐。清漳发源，浊滏汨越。汤泉涫沸，洪波漂厉。尔乃都城万雉，百里周回。九冲交错，三门旁开。层楼竦阁，连栋结阶。峙华爵以表甍，若翔凤之将飞。正殿俨其造天，朱棂赫以舒光。盘虬螭之蜿蜒，承雄虹之飞梁。结云阁于南宇，立丛台于少阳。及至暮秋涉冬，则风烈□寒。猛豺鸷攫，鹰准奋翰。国乃讲武，狩于清源。驾骛冥之骏驳，抗冲天之旌旃。北连昭馀，南属呼沲。西眄太陵，东结缭河。然後奚子放机，戈矛乱发，班，破文。当手毙僵，应弦倒越。尔乃进夫中山名倡，襄国妖女；狄妙音，邯郸才舞。六八骈罗，递奏迭事举。体凌浮云，声哀激楚。姿绝伦之逸态，实倬然而寡偶。其珍玩服物，则昆山美玉，玄珠曲环；轻绡綮缯，织纩绨纨。其器用良马，则六弓四驽，缘沈黄间；堂奚鱼肠，丁令角端。飞兔斯，常骊紫燕。丰в确颅，龙身鹄颈。目如黄金，兰筋参精。迅蹑飞浮，轶响追声。若乃至季春元巳，辰火炽光，挺新赠往，礻攵于水阳。朱幕蔽野，彩帷连罔。妖冶呈饰，颜如春英。（《艺文类聚》六十一。又略见《文选·海赋》注，《赭白马赋》注，《初学记》六，又十五、二十二，《御览》三百四十七）
　　巨鳌冠山，陵鱼吞舟，吸潦吐皮，气成云雾。（《文选·海赋》注又《演连珠》注。）
　　煦气成虹霓，挥袖起风云。（《文选·七启》注）
　　神钲发声。（《文选·魏都赋》刘渊林注）
　　置酒乎黄华之馆。（《御览》一百九十四）
　　其谋谟之士，则思通神睿，权略无形，沈灶生蛙，转败为成。（《书钞》一百九十四）
　　辩论之士，则智凌徂丘，材过东里，分ゼ滞义，割擗纤理，论折坚白，辩臧三耳。（《御览》四百六十四）
　　游侠之徒，风拟类，贵交尚信，轻命重气，义激毫毛，节成感慨。（《御览》四百七十三）
　　爰及富人郭侯之伦，赀衍陶卫，溢无垠，金碧其舆，朱丹其轮，会遇燕好，其从如云。（《御览》四百七十二）
　　◇许都赋
　　◇洛都赋
　　（案此二赋同见《魏志·本传》，文俱佚。）
　　◇嘉瑞赋
　　乾坤交泰，嘉瑞降灵。皓雉呈其洁质，素威效其人形。白兔扬其翰耀，黄龙耀其神精。章光列之享耀，显休徵之有成。昔圣王之降瑞，或卓尔而弗经。犹著美于篇籍，贻来业而垂名。实明德之所坠，宜允纳而是丁。信无思而不服，又何远之不宁。方将收麒麟于玄圃，栖凤皇于轩棂。舞鸾鸟于中唐，聆之和鸣。弄蒲之华芳，玩朱草之丹荣。承灵祚而建基，垂遐福于亿龄。超三五而无俦，与泰初乎齐声。（《艺文类聚》九十八）
　　◇龙瑞赋
　　太和七年春，龙见摩陂。行自许昌，亲往临观。形状瑰丽，光色烛耀。侍卫左右，咸与睹焉。自载籍所纪，瑞应之致，或翔集于邦国卓荦于要荒，未有若斯之著明也。
　　惟殷ぽ之旧式，乃展义而省方。皇舆发于洛邑，遂巡幸于许昌。宪宸极之天居，建正殿以当阳。岁在析木，时惟仲春。灵威统方，句芒司辰。阳升九四，或跃于渊。有蜿之龙，来游郊甸。应节合义，象德效仁。纡体萦，ゼ藻布文。青耀章采，雕琢玢。焕若罗星，蔚若翠云。光舄奕以外照，水清景而内分。圣上观之无射，左右察之既精。聊假物以拟身，忽神化而无形。泉含物而下澹，固保险而常宁。昔太昊之初化，首帝德以表名，暨明后之隆盛，又降见以扬声。惟珍兽之玄真，实殊异于四灵。信应龙之道扬，将天飞于泰清。（《艺文类聚》九十八、《初学记》三十）

　　◇上都官考课疏
　　百官考课，王政之大较，然而历代弗务，是以治典阙而未补，能否混而相蒙。陛下以上圣之宏略，愍王纲之弛颓，神虑内鉴，明诏外发。臣奉恩旷然，得以启蒙，辄作都官考课七十二条，又作《说略》一篇。臣学寡识浅，诚不足以宣畅圣旨，著定典制。（《魏志·刘劭传》。）
　　◇祀六宗议
　　万物负阴而抱阳，冲气以为和。六宗者，太极冲和之气，为六气之宗者也。虞书谓之六宗，《周书》谓之天宗。（《晋书·礼志上》，景初二年，大议其神，朝士纷纭，各有所执，惟散骑常侍刘劭以为云云。）
　　◇元会日蚀议
　　梓慎裨灶，古之良史，犹占水火，错失天时。《礼》，诸侯见天子，入门不得终礼者四，日蚀在一。然则圣人垂制，不为变异先废朝礼，或灾消异伏，或推术谬误。（《通典》七十八。建安中将元会，而太史上言，正朝当日蚀，朝臣议应会不。博平计吏刘劭建言云云，时尚书令荀及众人咸善而从之。遂朝如旧，日亦不蚀。劭由此著名。）
　　◇皇后铭旌议
　　主生称魏不称姓。据汉律使节称汉，今魏使节亦称魏，及二千石诸竹使符者皆称魏。以类推之，其义宜同，今太后之旌宜称魏。（《通典》八十四）
　　◇新律序略
　　旧律所以难知者，由于六篇篇少故也。篇少则文荒，文荒则事寡，事寡则罪漏。是以后人稍增，更与本体相离。今制新律，宜都总事类，多其篇条，删旧科，采汉律，为魏律，悬之象魏。（已上十三字，从《御览》六百三十八补。）旧律因秦《法经》，就增三篇，而《具律》不移，因在第六。罪条例既不在始，又不在终，非篇章之义。故集罪例以为《刑名》，冠于律首。
　　《盗律》有劫掠、恐喝，和卖买人，科有持质，皆非盗事，故分以为《劫掠律》。《贼律》有欺谩、诈伪、逾封、矫制，《囚律》有诈伪生死；令丙有诈自复免，事类众多，故分为《诈律》，《贼律》有贼伐树木，杀伤人畜产及诸亡命；《金布律》有毁伤亡失县官财物，故分为《毁亡律》，《囚律》有告劾、传覆，《厩律》有告及逮受，科有登闻道辞，故分为《告劾律》，《囚律》有系囚、鞠狱、断狱之法；《兴律》有上狱之事，科有考事报谳，宜别为篇，故分为《系讯》、《断狱律》。《盗律》有受所监临受财枉法；《杂律》有假借不廉；《令乙》有所呵人受钱，科有使者验赂，其事相类，故分为《请赇律》。《盗律》又有勃辱强贼；《兴律》有擅兴徭役；《具律》有出卖呈，科有擅作修舍事，故分为《擅兴律》。《兴律》有乏徭稽留，《贼律》有储峙不办，《厩律》乏军之兴，及旧典有奉诏不谨，不承用诏书，汉氏施行有小愆乏，及不如令，辄劾以不承用诏书之罪，腰斩。又减以《丁酉诏书》。《丁酉诏书》，汉文所下，不宜复以为法，故复别为之《留律》。秦世旧有厩置、乘传、副车、食厨，汉初承秦不改，後以费广稍省，是故後汉但设骑置而无车马，律犹著其文，则为虚设，故除《厩律》，取其可用合科者，以为《邮骑令》。其告反逮验，别入《告劾律》。上言变事，以为《变事令》，以警事告急，与《兴律》烽燧及科令者，以为《警事律》，《盗有还》赃畀主，《金布律》有罚赎入责，以呈黄金为偿，科有平庸坐贼事，以为《偿贼律》。盖律之初制，无免坐之文，张汤、赵禹始作监临部主见知故纵之例。其见知而故不举劾者，各兴同罪，失不举劾，各以赎论，其不见不知，不坐也，是以文约而例通。科之为制，每条有违科，不觉不知，从坐之免，不复分别，而免坐繁多，宜总为免例，以省科文，故更制定其由例，以为《免坐律》，诸律令中，有其教制，本条无从坐之文者，皆从此取法也。凡所定增十三篇，就故五篇，合十八篇，于正律九篇为增，于旁章科令为省矣。改汉旧律不行于魏者皆除之，更依古义制为五刑。其死刑有三，髡刑有四，完刑作刑各三，赎刑十一，罚金六，杂抵罪七，凡三十有七名，以为律首。又改《贼律》，但以言语及犯宗庙园陵，谓之大逆无道，腰斩，家属从坐，不及祖父母、孙。至于谋反大逆，临时捕之，或污潴，或枭菹，夷其三族，不在律令，所以严绝恶路也。贼斗杀人，以劾而亡，许依古义，听子弟得追杀人。会赦及过误相杀，不得报雠，所以止杀害也。杀继母与亲母同，防继假之隙也。除异子之科，使父子无异财也。殴兄姊加至五岁刑，以明教化也。囚徒诬告人反，罪及亲属，异于善人所以累之，使省刑息诬也。改投书弃市之科，所以轻刑也。正篡囚弃市之罪，断凶强为义之踪也。二岁刑以上，除家人乞鞠之制，所以省烦狱也。改诸郡不得自择伏日，所以齐风俗也。（《晋书·刑法志》，《通典》一百六十三）
　　◇人物志序
　　夫圣贤之所美，莫美乎聪明；聪明之所贵，莫贵乎知人。知人诚智则众材得其序，而庶绩之业兴矣。是以圣人著爻象，则立君子小人之辞叙诗志，则别风俗雅正之业，制礼乐，则考六艺庸之德；躬南面，则援俊逸辅相之材，皆所以达众善而成天功也。天功既成，则并受名誉，是以尧以克明俊德为称，舜以登庸二八为功，汤以拔有莘之贤为名，文王以举渭滨之叟为贵。由此论之，圣人兴德，孰不劳聪明于求人，获安逸于任使者哉？是故仲尼不试，无所援升，犹序门人以为四科，泛论众材以辨三等。又叹《中庸》以殊圣人之德，《尚德》以劝庶几之论，《训六蔽》以戒偏材之失，《思狂狷》以通拘抗之材，疾忄空忄空而无信，以明伪似之难保。又曰：「察其所安，观其所由，以知居止之行。」人物之察也。如此其详，是以敢依圣训，志序人物，庶以补缀遗忘。惟博识君子，裁览其义焉。（宋本《人物志》）
　　◇七华
　　玄休先生弃世遁名，藏身于虚廓，绝影于无形。荣时子闻而往焉，曰：「仆闻至人之生世也。必承天地之时势，统万物之纲，生有九州之秩，没有祀典之常。仆将为先生陈天下之远图，论品物之弘式，规人事之荣华，传情志之所极。」（《艺文类聚》五十七）
　　荣时子曰：「追风之马，出自遐裔。状若逸虬，莫能羁制。践路蹑节，迅驱机发。后不可及，前不可越。寻口逸响，追晷逐电。漱马河源，游目昆仑。（《文选·魏都赋》注）
　　超重渊，越流沙。（《文选·七命》注）
　　荣时子曰：三时既毕，玄冬效节。木落草弊，鸟窜兽穴。尔乃驾六虬，乘雕轩。载金钲，鸣玉鸾。鼓兴雷起，野火电延。声与天属，与电连。（《艺文类聚》五十七）
　　荣时子曰：洞庭之鲋，《艺文类聚》作。出于江。红腴青鲈，朱尾碧鳞。乃使朱玄挥脔，骋厥妙伎。先事□□敷割皮骨。（《书钞》一百四十五，引两条，《艺文类聚》五十七，煮丹穴之卵，い南海之。□□除之□脔麒麟之は《书钞》一百四十二、一百四十五）
　　煎隽之缥翠，葱岭之碧鸡。（《书钞》一百四十二，又二百四十五作嵩陵。《御览》九百二十四）
　　厥齐不同，各有攸宜。九沸三变，其味乃和。（《书钞》一百四十二）
　　于是爨阳山之祭，九朔之禾。（《书钞》一百四十二）
　　金光镜野，旌旗曜天。雷辎翳路，风马如云。（《艺文类聚》五十七。）
　　化如神明。（《书钞》十）
　　威光远震。（《书钞》十三）
　　于是三辰增曜，大明重光。醴泉波流，芝圃扬芳。毛群率舞，羽族回翔。聆九韶之声变，仪矩步之跄跄。感神人而怀异物，宁九有而绥八荒。（《艺文类聚》五十七）
　　◇乐论
　　（凡十四篇，见《魏志》本传）
　　◇飞白书势
　　鸟鱼龙蛇，龟兽仙人。蛟脚偃波，楷隶八分。世施常妙，索草锺真。爰有飞白之丽，貌艳势珍。若乃敷折毫芒，纤手和会。素干冰解，兰墨电扌制。直准箭驰，屈拟蠖势。繁节参谭，绮靡循杀。有若烟云拂蔚，交纷刻继。韩卢接飞，宋鹊游逝。（《艺文类聚》七十四）
　　◇文帝诔
　　凤皇立翥（《文选·头陀寺碑》注）
　　◇明帝诔
　　先皇嘉其诞受洪允。（《文选·赭白马赋》注）
</div>
    <div class="pagination">
<a href="全上古三代秦汉三国六朝文_page197.html">上一页</a><span>...</span><a href="全上古三代秦汉三国六朝文_page193.html">193</a><a href="全上古三代秦汉三国六朝文_page194.html">194</a><a href="全上古三代秦汉三国六朝文_page195.html">195</a><a href="全上古三代秦汉三国六朝文_page196.html">196</a><a href="全上古三代秦汉三国六朝文_page197.html">197</a><span class="current-page">198</span><a href="全上古三代秦汉三国六朝文_page199.html">199</a><a href="全上古三代秦汉三国六朝文_page200.html">200</a><a href="全上古三代秦汉三国六朝文_page201.html">201</a><a href="全上古三代秦汉三国六朝文_page202.html">202</a><a href="全上古三代秦汉三国六朝文_page203.html">203</a><span>...</span><a href="全上古三代秦汉三国六朝文_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
