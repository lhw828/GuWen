<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 265 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 265 页/共 603 页
  </h1>
  <div class="content">
   自江之南，号为水乡。日月掩蔼，陂湖荡漾，游有鱼鳖，翔有凫雁，涉之或风波之惧，望之多烟□之思。自朱方达于震泽，三百里而遥，惟毗陵地高，林麓相望，邱陵追阜，隐嶙蝉联。虽有崖之形，终无峻极之状，封域之内，罕名山焉。有唐良二千石独孤公之莅是邦也，人安欲阜，三稔於兹。文为宗师，政号清静，有仁智山水之乐，有风流遐旷之怀，如独鹤唳天，孤□出岫，想见其人也。公尝言谢公东山，亦非名岳，苟林峦兴远，邱壑意深，则一拳之多，数仞为广矣。由是於近郊传舍之东，得崇邱浚壑之地，密林修竹，森蔚其闲，白□丹霞，照曜其上，使登临者能赏，游览者忘归。我是以东山定号，始於中峰之顶，建茅茨焉。出云木之高标，视湖山如屏障，城市非远，幽闻鸟声，轩车每来，静见水色。复有南池西馆，宛如方丈瀛洲，秋发芰荷，春生苹藻，晨光炯曜，夕月澄虚，信可以旷高士之襟怀，发诗人之咏歌也。自公之往，清风寂寥，野兽恒游，山禽咸萃，不转之石斯固，勿伐之木惟乔。而继守数公，实皆朝颜，虽下车必理，或周月而迁，志在葺修，时则未暇。贞元八年，余出守是邦，迨今四载，政成讼简，民用小康。永怀前贤，屡陟兹阜，芟荟翳而松桂出，夷坎而溪谷通，不改池台，惟杂风月，东山之赏，实中兴哉！於是加置四亭，合为五所，瞰野望山者位正，背林面水者势高。笾区陈，宾寮有位，琴棋闲作，箫管时闻，从我之游者，咸遇其胜也。尝以水通舟楫，陆阻车徒，端径术於通津，翦つ芜於迥野。凡五六里，抵于亭之南，植山松以作门，树官柳以界道，蟠旄麾於原上，骋骐骥於途中，又有塞门陇坂之意也。懿乎创物垂名，俾传来者，登山临水，每想古人，变何谢石门林泉，岘首风景而已矣。为文斩石，于彼山阿。时贞元十一年岁在九月九日记。
    ○东都留守顾公神道碑铭
    洪维哲人，含道研几。大方不器，正得思惟。磅礴山立，危昂凤姿。耽耽广厦，浩浩澄陂。元化及物，圣主为时。嘉猷式赞。密诰是司。十馀年闲，造膝诡辞。显仁藏用，孰得而知？天地有公，辅相其宜。综纲清辖，揭礼高闱。貂蝉峨峨，亲侍玉墀。帝思其人，则曰汝为。乃齐九赋，乃张四维。清浊是分，集於灵黾。祈祈名士，天下观颐。正直摧刚，诚明灭私。孰云强御，视若婴儿？量人气折，触角用赢。因智图难，尹正邦畿。无念鳏寡，克宣明夷。尼父有言，栽者培之。於赫斗枢，迭为官师。重光叠耀，近古攸希。分政於东，宏训保。方俟元宰，聿来膺斯。呜呼不淑，楝干其萎。神昧於仁，胡可度思？宠赠端右，恩覃泽垂。元宇深邃，龙光逶迤。德音孔昭，视我丰碑。
    ●卷四百三十九
    ☆韦肇
    肇，宰相贯之父。大历中为中书舍人，累上疏言得失，为元载所恶，左迁京兆少尹，改秘书少监。载诛，除吏部侍郎。谥曰贞。
    ○驾幸春明楼试武艺绝伦赋（以“弧矢之利威天下”为韵）
    有武备者，国之嘉谟；习武事者，人之令图。其在易也，徵之击檄；其在礼也，取彼悬弧。盖居安虑危，而兵不可去；策名委质，而艺不可无。我皇富有四海，光宅八区。然犹轸怀未达，惕虑不虞，欲以广盛业於二柄，选雄教授於百夫。时乃驾幸於层楼，辟场乎九轨。森其羽卫，揭以弧矢；列簪佩而俨立，端冕旒而高视。诏曰：“惟尔力人，惟尔爪士。食我场藿，今则至矣；歌乎采蘩，试可乃已。”於是拜手稽首，足之蹈之；骋技於非常之日，争锋於拔类之时。则有六钧用壮，百中无疑。和容就列，省括於兹。射用藏弓，不独主皮之善；发殊罕忌，而无失鹄之嗤。可谓措杯至习，舍拔必至；尽其妙，而不弃前修，擅其功而若有馀地。天颜既瞩，且赏丽龟之功；人意所倾，敢争射隼之利。又若蒙轮之俊，超乘如飞；骋广场之水埒，览繁弱而忘归。左旋右抽，擢两肩於敏手；奋髯增气，示众目以馀威。立表取准，临危应机。盘过身之矛，所投皆中；执如组之辔，所向无违。宸心用多其勇捷，观者咸服其精微。至有术非五善，取非十全；不能定是非於已分，而又争利害於君前。莫不心战股栗，落羽惊弦。岂搜扬之不至，谅，工拙之相悬？夫试也者，为求於众；捷也者，为同於天。非侥幸之可窃，用旌劝之无偏。是以诣阙者数百计，而升明者才一二焉。其或进而不滥，动必合雅；靡蹲甲以自媒，思观礼之见假。始亻黾亻免於法度，忽苍黄於取舍。信其命而有之，亦不得而无也。宜乎召墨客，授行者。书绝艺於词臣，传不朽於天下。
    ○欹器赋
    若夫天地忌满，鬼神害盈，方舆以之东缺，圆盖以之西倾，百川因兹灌注，七曜由是贞明。故圣人以冲虚作式，贤达以谦为情。於是盘盂设诫，几杖必纪，金人贻诲於周书，扑满流规於汉史。顺之者福，逆之者耻，乃垂训於小人，咸取象於君子。岂若方圆有度，规矩合仪？不虚不满，能安能危。考众器之论最，实莫先於宥，卮不随日兮时昃，不与月兮暂亏。体执谦损，性尚冲，知盈概而必覆，故止足而何期？惟上圣之设法，处中庸而在兹，使廉恕以效，贪残改质。金张可望形而谢宠，许史可睹容而辞秩，疏广感此而挂冠，范蠡勖兹而自逸。览斯器之为美，何馀物之能匹？原夫出自圣者之心，成乎匠人之手，匪雕匪刻，可大可久。鄙巨壑之难盈，恶漏卮而虚受。宁取类於瓦杯，以供尧舜；不愿同於金爵，惟资桀纣。故一化於陶钧，历千载而不朽。由是鲁君之庙，置诸户庭，左邻东序，右界西扃，惟仲尼之多圣，赖弟子而为铭。仆又何德？轻尘翰墨，虽不假於先容，实有愧於观国。
    ○扑满赋
    夫以天覆高兮地载卑，道幽元兮不可窥。日始中而还昃，月将盈而复亏，满而不已则溢，高而不已则危，诚古圣之深戒，作来者之明规。示予以倚伏，教予以谦，虽蒙昧而不敏，请将心而事斯。故远求类物，近方诸已。鹦鹉何智兮陇坻先鸣，灵黾何愚兮长涂曳尾？智者祸兮受雕笼之毙，愚者福兮终庙堂之祉。信通塞之暂昧，乃荣枯之一指，何兹器之虽朴，以堪诫而成珍？禀质陶甄之匠，赋容埏埴之人，不雕饰以眩目，宁俭素以全身，始含虚而任受，忽多藏而累真。入之有径，出之无因。其满也浑兮似蚌珠，未开於重渊之下；其拆也杳兮若鸡卵，初分於太古之辰。岂不以骤，积而靡散，贵得其丰，孰知其难，裂陶之琐琐？出金钱之粲粲，风之者无不兴嗟，闻之者尽皆含叹。若夫宦子，营营市人，若耻贫贱之域，同趋富贵之津。得利足以润已，至盈足以败身。猗欤前迹，安可再循？予遂削营欲之心，守谦光之道。念此物之虽贱，宜吾人之所保。鉴周鼎之覆饣束，看鲁器之倾倒。猬逢长倩之赠，永为子孙之好；欲穷墨妙之意，以养太元之草。
    ○金剑出匣赋（以“金剑开匣，光射霄汉”为韵）
    剑者主生杀之气，匣者，同隐见之心。鸣於其中，或幽闲以为恨；出乎其外，信利用以则深。岂徒饰以雕玉，比之兼金，М雄而不举，缄异气而尝沈者哉？故剑利於人，匣因於剑。盖所以为重，俾神物而不亵；亦所以表能，将瑞光而亦验。其始也，若耶之溪涸，赤堇之山开，良金既选，欧冶爰来。合纯精而铸炼。召太一与风雷，厥功既勤，旷岁月而方就；厥状斯见，法阴阳之所裁。於是工技之俦，金镂为匣。制其象也，错玳瑁与琼瑰；韬而藏诸，秘龙鳞与黾甲。故楚王之未识，我含其章；风胡之将鉴，我耀其光。发匣而睹，烂然非常；环启蚌以吐月，刃披云而降霜。若金堤始开，横秋水之漫漫；如青天欲倚，散阳彩之煌煌。夫惟义也，动而必吉；夫惟，神也，行而无迹。号龙泉而其善可珍，指斗牛而其光可射。用晦之际思顾ツ而无遗；出幽之时，思佩服之无攵。伊昔三剑，气凌九霄；临敌高挥而血流千里，复雠虚击而疾不崇朝。敬蒙蔽而未发，虽晏阴之莫昭。且剑之在匣，蓄锐而谁玩？剑之出匣，器利而能断。亦将试锷於鲸鲵，决浮□於天汉。或提携之未及，尚埋沦而可叹。愿进用於张华，如见知於雷焕。
    ○瓢赋（以“岂徒用乃可珍”为韵）
    器为用兮则多，体自然兮能几？惟兹瓢之雅素，禀成象而环伟。安贫所饮，颜生何愧於贤哉；不食而悬，孔父尝嗟夫吾岂？离芳叶，配金壶，虽人斯造制，而天与规模。柄非假操而直，腹非待剖而刳。静然无似於物，豁尔虚受之徒。黄其色以居贞，圆其首以持重。非憎乎林下逸人，何事而喧？可惜乎樽中夫子，宁拙於用。笙匏同出，讵为乐音以见奇；牢卺各行，用谢婚姻之所共。受质於不宰，成形而有待。与箪食而义同，方А饮而功倍；省力而易就，因性而莫改。岂比夫尔戈尔矛而劳乎锻乃砺乃？於是荐芳席，娱密座。动而委命，虽提挈之由君；用或当仁，信斟酌而在我。挹酒浆则仰惟北而有别，充玩好则校司南以为可。有以小为贵，有以约为珍；瓠之生莫先於晋壤，杓之类奚取於梓人。昔者沧流，曾变蠡名而愿测；今兹庙礼，请代龙号而惟新。勿谓轻之掌握，无使辱在埃尘。为君酌人心而不倦，弈反朴以还淳。
    ○沙堤赋（以“隐以金椎，树之青槐”为韵）
    遵大路乎新谋，倚善人之广运。沙之积也，得御湿之宜；堤乃名焉，审用功之分。用谋爰度，是筑是隐，使夫晴靡硗确之烦，雨无涂潦之窘。若然者，施之城阙，岂但三条之通；用之郊垌，可以千里而近。伊功足纪，斯美奚拟？台或亏篑，我终始兮无然。山不让尘，我包含兮亦尔。应物兮宁倦，安卑兮讵耻。俾时行各得其所由，故日用不知其所以。君勿谓泥滓之贱，君其乘宏益之深。高而不危，仰诸侯之殊化；直而能正，定志士之夙心。何止御浸淫而为岸，或当披ㄨ也而拣金。其处也，周帝城之内，徒有羡於瑶池。其坚也，虽众人之力，固自得於金椎。亦由道存而命舛天从而非师。是以遽奔冲，应驰骛。洞万户兮旁启，纷九门兮争赴。往来相接，见轩盖之成阴；蹊迳自开，何桃李之足树？役无妨时，利莫尚兹。岂逾於衢，且以夫大为防也；能保其固，匪同中聚而雨之。仰对高阙兮荧荧，夹植乔木兮青青。无偏无颇，庶托情於王道；不骞不圯，长委质於地灵。愿得乘御辇，荫宫槐。敢邀功於捷径，期展效於微埃。徒以为临曲沼，登高台。诚不如赋沙堤之盛观，足以骋作赋之才。
    ☆孙宿
    宿，赠仆射逖子。辟河东掌书记。代宗袁历刑部郎中中书舍人，出为华州刺史。
    ○对谶书判
    〈乙家有《论语谶》邻告其蓄禁书，科徒一载。郡断无罪。未知合否。〉
    先圣立言，盖非为已；後学敬教，可以润身。且非乱常，如何议辟？乙门殊阙里，室有儒书，虽则家藏，未遑邦禁。同原伯之不悦，或可见非；比韦氏之能传，实惟济美。邻人诚为妄
    纠，彼己未越彝伦。遽欲论刑，何县吏之从昧？不置於理，知郡司之有孚。
    ☆史
    官京兆尹，出镇山西东道，为乱兵为害。
    ○仁寿镜赋（并序）
    天宝初，有献书阙下者，言巴蜀之间，有后镜见於岩之半，仁寿之字，昭然可观。仆深奇之，因而为赋：
    主上恢大宝，阐鸿休。仁风扬而元德布，寿星辉而皇化流。故得仙灵启瑞，后镜涵秋。无往不形，鉴乃侔於止水；有鼎而应，道可以喻虚舟。懿夫化自天钧，质非熔造；亭午光射，灵朝曙早。来洞穴之九仙，对商山之四皓；炳昆岫之龙烛，倒风坛之竹扫。光能照乘，不遗罔象之珠；迹在幽岩，为启崆峒之道。动如秋水之澄，皎如寒雪之凝；驻清夜之圆月，挂长河之片冰。其形不由於拂拭，其势岂假於钩绳？君则无心，惟德之斯感；山非自尔，喜神之有凭。左猿吟，右虎啸。万籁相舌，群容必召。虽复晋有金饰之美，魏有银华之妙。何如庸魅而野鹿羞窃，爱舞而山鸡自照。昔之写形仁寿，见胆咸阳；倚玳而称丽，挂珊瑚而益光。名传岁月，事著缣缃。咸播美於千古，孰归功於我皇？镜为之鉴，与明德之合符；后类於金。惟圣躬之初应，可以示後世之千叶，可以轨前王之万乘。记事之简，以光良史之书；颂美之词，更动诗人之兴。法天法地之谓仁，不骞不崩之谓寿；惟仁也故能昭泰，惟寿也故能长久。万人咸识，鄙石室之仙经；六体自然，轻汉园之卧柳。我大君犹抑而不纳，谦而不有；小人无益於补天，庶斯文不朽。
    ○丹甑赋（以“国有丰年”为韵）
    皇矣上帝，临下有则。元德升闻，荣问充塞。三光明而品物昭报，四气序而黎人不忒。虽休勿休，惟胸惟默。伟夫自然之丹甑，方作瑞於明德，应皇运而无疆，报时丰於有国。其业可大，其功可久。既申命以自天，类有孚而盈缶。循环外映，爰假象以为名；落内虚，信当无而入有。明夫既耨既莠。表此不稂不莠，将有开而必先，固兹器之可守。天应灵贶，人期至丰。不汲而满，将宾而齐列；不炊而沸，与温泉而比崇。异钧陶之有作，符造化之为功，千箱以之而发咏，万姓无嗟乎屡空。且夫人为国本，食乃人天。朝有代耕之秩，野多击壤之贤。岂不以休徵毕至，瑞应无边。正色斯呈。以明於圣感；天资可尚，是表其丰年。影亭亭於瑞日，光泛泛於祥烟。九功咸序，八政攸先。超三皇而轶五帝，尚何足夫比肩？
    ☆韩述
    述，代宗时人。
    ○奉天皇帝长子新平郡王墓志铭
    维永泰元年岁次乙巳二月十七日，亲平郡王薨於西京之内邸，春秋四十一。粤以其年五月七日，迁窆於万年县黾川乡细柳原，礼也。王讳俨，字伯庄。睿宗之曾孙，元宗之孙，奉天皇帝之长子也。幼而温良，夙乃硕茂。动皆执礼，言必称诗。皇孙之中，德行推美。周邦右戚，汉典开封。供继让王之尊，亲承太伯之嗣。先朝友爱，奕叶追崇。常佳南楚之风，每玩西园之月。仁者不寿，遘疾而终。皇上轸棠棣之悲怀雁行之惨，辍朝震悼，义切天伦。燕阝遂云封，黾占从吉，俄辞旧邸，言向佳城。近灞陵之高原，当细柳之古地。丹将引，元甲启行，器备饰终，礼有异等。嗣子年在童幼，执丧而哀，诏葬之仪，悲深先远。丰碑之窆，词在刊铭。铭曰：
    文昭武穆，天孙帝子。好古推贤，乐善归美。亲承太伯，业继贤王。汉屏斯重，周卿有光。人阅於水，夜迁於壑。长坂兰摧，小山桂落。缅柳之地，灞陵之川。泉扃一闭，幽遂千年。
    ☆王谏
    谏，元宗时人。
    ○为郭令公出上都赴奉天行营敕赐锦战袍并口脂等谢表
    臣某言：臣今日已时至临皋驿西，开府鱼朝恩见。奉宣进止：赐臣锦战袍等，又未时至管城驿，悬中使至赐臣瓜两颗。圣兹荐及，宠赐频加，荣有同於衣锦，恩乃及於挟纩。重裘莫比，被练非坚，以此临戎，期於尽敌。况传之香泽，分以甘瓜，推食解衣，未足为喻。誓当毕命，少答殊私，身膏草野，实伸至愿。无任受恩稠叠之至！
    ○为刘相请女婿潘炎罢元帅判官陈情表
    臣晏言：臣实凡浅，谬典枢衡，元元未安，庶政多阙，涓尘罕录，尸素空惭。臣女婿元帅判官驾部员外郎知制诰潘炎，入侍帷幄，又司戎政，嫌疑之地，颠沛是忧。顷者累表陈闻，冀炎得归省闼，不谓天听未运，尚阻愚诚，内怀冰炭，若坠泉谷，臣某诚惶诚恐。臣闻统天下者以天下，举直错枉，不私其观，故能启至公之门，塞群邪之路。伏惟元圣文武皇帝陛下绍休圣绪，惟新宝历，内厘百揆，外清四海，鸾之士，充庭渐阶。而臣与潘炎，俱忝近密，兵权国政，在臣二人，是使恶炎者易为辞，嫉臣者易为毁。倘炎获戾，臣无以见雪；脱臣遇谤，炎无以自明。此臣所以寤寐兢惶，罔知攸止。昔霍光为大司马，长女婿度辽将军范明友、次女婿羽林监任胜为东西宫卫尉，威势崇重，冠於一时，不能抑退，卒见倾覆。前史所恶，书而贬之。又刘宏为镇南将军事时，朝廷以其女婿夏侯陟为襄阳太守，宏表陟亲戚，旧制不得相监，有诏听从，竟免祸败。先贤所尚，美而书之。臣虽才谢古人，智不经远，每忧覆饣束，大惧妨贤，窃惟瓜李之嫌，宁望桑藿之许。今是以沥肝上请，昧死闻天。必元帅藉炎谘谋，则臣甘引退；如或庙堂留臣择用，伏愿终许罢炎。庶遂刘宏之心，无成子孟之祸。无任恳愿迫切之至！
    ○为郭令公请授亲王四节度大使及五府大都督表
    臣某言：皇太子者，王之枝叶，固当使之繁茂，以荫本根。国家自顷以来，率由此道，莫不重其职任，以维四方。如朔方、范阳、河南、陇名、剑南等州节度大使并五府大都督，一切并用皇子，以相监统。内以制奸宄，外以威寇戎，虽未合封建旧章，亦所以广维城磐石之义也。自羯胡肆逆，海内糜沸，务求武将，授以兵权。於是大使大都督之职，废而不复用矣。近日仆固枭夷之後，陛下以朔方巨镇，寇逆未平，将授其使。赐臣灵州大都督、单于安西大都护、朔方节度使，此一时之事，非经久之术。今妖氛电扫，中外小康，忝职枢衡代天理物，固合遵守旧典，宣明国章，岂可复窃大名，紊乱常式，此臣所以内外冰炭，亻免仰增惭。伏乞选这亲王，授以斯任，俾臣兼灵州长史及副大都护节度大使，佐理其中，并诸府节度，亦望准此处置。四夷闻亲王分镇，必当远近畏威，将亦绝其觎心，不敢妄动。又大元帅顷者并无亲王为之，自皇太子册在春宫，遂罢斯职，今但置元帅司马，而元帅未有其人，四方将帅之臣，无所禀命，亦望陛下复授皇太子，以振兵威，此国家要务也。臣前月已具闻，奏陈其事，犹惧陛下未察愚言，不以为念，是以敢再三抵冒，昧死上陈。倘允臣所祈，天下幸甚，无任恳愿之至！
    ○安西请赐衣表
    臣奉某月日敕：令臣河西拣招五千人，赴碛西逐面防捍者。臣到安西之日，安西早已翻营，军令有行，困不敢息，铁衣不解，吹角便行。边庭路长，去去弥远，往还三万里，辛苦二周年。朝行雪山，暮宿冰涧，溪深路细，水粗（阙二字）大约一程，少亦百渡。人肤皴裂，道上血流，畜蹄穿且，路傍骨积，征马被甲，塞草不肥，战士戎衣，胡风尽化。今边秋早冷，赤肉迎霜，臣准敕放还，实恐碛途冻死。伏惟矜慈育物，远念单寒，请令安西给付绵帛，荩其冻露，路免僵尸，生入铁门，死将不朽。
    ○唐瀛州景城县主簿彭君权殡志铭
    有唐建中二年岁次辛酉十一月三日，瀛州景城县主簿彭阅字巨源卒於官，明年十有一月，季弟字长源迎神葬於古渔阳城北采贵里之原，存殁急难，於此极天伦之戚。君之先世，禄至高祖，奕叶琼枝，在邦已闻。曾祖顺，皇朝都水使者。祖杲，御史中丞岭南采访使。考栖梧，蒲州司马。生君身长六尺，性倜傥，善属文，工楷隶。广德中，有委父仕於恒，因省遇乱，来游幽蓟，与宏农扬饣、太原王讠番、河东柳挺以文相友，为当时高唱。及太尉遂宁王司徒义阳公鲁卫更荣，秉旄此府，恩殊寄重，深沈朱户。君尝儒服曳裾，宴语东阁，虽梁邸之待孙羊，窦家这欢崔班，彼一时也。无何，李惟岳以恒赵叛，有诏司徒讨逆，议者若师出乎（阙一字）莫之间，屦资粮，伫我文吏，君解巾始拜此命。县与贼邻，防虞初阙，萑蒲之盗，起於仓卒，长吏请寇。君曰：击柝待暴，家人有备，况国邑乎！苟逃（下阙）。
    ☆豆肤诜
    诜，永泰时人。
    ○岭南节度判官宗公神道碑
    夫工文者或懦於勇烈，善武者或昧於政理。徐则失於断，疾则寡於谋。至若文而有勇，武而有政；徐而能断，疾而能谋者，公有之矣。公讳羲仲，字羲仲，其先南阳人也。高祖出宰榆次，因家太原。昔宋襄公之母弟敖，仕於晋，至伯宗，为三却所害，州黎奔楚，其子家於南阳，以王父字为氏，公其後也。远祖均，东汉为九江太守，累迁司徒，六条分而千里□行，五教敷而四方风动，厥有成绩，罔或不臧。自东汉迄於圣代，英贤间发，史牒详焉。曾祖隋雍州牧鄱阳将军讳义，国之选也。烈考皇灵州录事参军讳良献，人之望也。皆缵承前绪，垂後昆，秉德不回，世济其美。
    公则灵州府君之仲子也。允文允武，惟忠惟孝，岁失趋庭之训，绝浆有类於参乎；弱龄丧倚门之慈，泣血不殊於柴也。曾未弱冠，克自激昂，不安颜子之贫，遂投班生之笔，乃慷慨而言曰：“文武不坠，在人宏之。”遂从安思顺破鱼海，败五城，授上柱国。又从哥舒翰破吐，蕃，收九曲。前後讨伐，稠叠勋庸，累迁游击将军左武卫中郎将。暨乾元中，秦州防御使都督杨公，公之懿亲，邦之硕德也。怀郭有道之深训任祁大夫之内举，以公才兼文武，德备刚柔，表为司议参军，尚贤也。至上元初，杨公为同州刺史，又表公兼韩城令当县团练使，任能也。枪未攘，猃狁孔棘，既因之以师旅，又加之以饥馑，寇盗蚁聚於我疆，黔黎鸟散於他境，城壁颓圯，ㄩ户闭隳，嗷嗷彼方，望公如岁。公於是完城郭，修器械，均赋敛，峙糗粮。城郭之完也，则矗长云以倚天；器械之修也，则腾劲霜以扑地；均乃赋，则流人不召而来；峙乃粮，则军士不戒而备。农狎於野，商复於肆，去其烦苛，敦其简易，曾不期月，而人积压所庇。解印未几，朝廷多之，迁澄城令。无何，杨公拜御史中丞岭南节度，乃谘参公谋，授以参军。时宦官吕太一怙恃宠灵，凌虐神主，前节度张休为之弃甲。公於是稽韬略，演遁法，算之以孤虚，考之以风角，潜军间道，克复旧藩，甲士不勤，而凶党歼矣，所谓不战而胜者也。乃大贡方贿，丕叙庶绩，朝议嘉焉。授大理少卿兼监察御史，仍充节度判官，懋赏也。棘署亚卿，表其赤心而刺外；柏台柱史，俾其白简以正邪。方将振翼南溟，竭诚北阙，曜肆灵於象郡，布渥泽於龙川。岂上天不惠，降此大戾？阅水去而不留，藏舟奄其长逝，以永泰三年四月六日，寝疾捐馆於上京务本里第，春秋四十有二。以其年五月十八日葬毕陌原，礼也。
    公之元昆曰夷仲，早世而殒。公之季弟曰昌仲，为光禄寺丞，抚孤追往，号恸靡及。惟公礼以检身，忠以奉国。其事上也敬，其临下也简；御众以宽，抚孤以义；率性而仁爱及物，因心而孝友过人。从官之禄利，散沾於疏属；承家之资产，悉付与同生。宗族之所嗟称，寮友之所景慕者也。夫人昌黎郡君豆卢氏，太原交城令元伟之孙，宁州真宁尉广洽之女也。调谐琴瑟，志厉冰霜，施衿结缡，作嫔君子，婉君子，婉淑慎，宜其家人。伯道无儿，岂独悲於晋史？共姜誓死，宁专美於卫诗。痛失翼於凌虚，思招福而遗有。终愿削发禅寂。衲衣空门，愍幼女之未嫁，抑深主而少止。岁月逾迈，陵谷有迁，愿播芳猷，记之贞石。诜也不佞，知其为人，哀彼谭公，念兹归。乃为铭曰：
    於穆君子，问望不已，文武并茂，忠孝兼美，德所立兮。奕奕韩邑，嗷嗷疲人，命公为宰，厥政惟新化所及兮。小臣不帅，肆虐荒裔，师徒不勤，渠魁自殆，资令谋兮。圣朝懋赏，俾崇乃秩，卿月照庭，台霜辉质，沐鸿休兮。天地不仁，歼我邦彦百身莫赎，孰不兴怨，行之积兮。孀妻孤女，魂断骨惊，爰纪贞石，永播芳名，美无攵兮。
    ●卷四百四十
    ☆阎伯瑾
    伯瑾，永泰时人。
    ○黄鹤楼记
    州城西南隅有黄鹤楼者，《图经》云：费登仙，尝驾黄鹤返憩於此，遂以名楼。事列《神仙》之传，迹存《述异》之志。观其耸构巍峨，高标あだ。上倚河汉，下临江流，重詹翼馆，四闼霞敞，从窥井邑，俯拍云烟，亦荆吴形胜之最也。何必赖乡九桂，东阳八咏；乃可赏观时物，会集灵仙者哉。刺史兼侍御史淮西租庸使鄂岳沔等州都团练使河南穆公名宁，下车而乱绳皆理，发号而庶政其凝。或逶迤退公，或登车远游，必於是极长川之浩浩，见众山之垒垒。王室载怀，思仲宣之能赋；仙踪可揖，嘉叔伟之芳尘。乃喟然曰：黄鹤来时，歌城郭之并是；浮□一去，惜人世之俱非。有命抽毫，纪兹贞石。时皇唐永泰元年岁次大荒落月孟夏日庚寅也。
    ☆王佑
    佑，永泰中官支度判官朝散大夫，行监察御史。
    ○成德军节度使开府仪同三司检校尚书右仆射兼御史大夫恒州刺史充管内度支管田使清河郡王李公纪功载政颂（并序）
    惟天正明命，圣人保成；允宁万邦，克易我。呜呼！君非臣无以化化，臣非君无以赞赞。明明君臣，品配（阙三字），阴阳载（阙一字）草木咸（阙一字），兆人康（阙一字）。壬寅岁，宝应皇帝嗣位，敬统旧服，惠周於下，下罔不格。冬十一月，我亚相公忠志率东诸侯（阙一字）出复命，元元以贞，集太和也。先是禄山构乱，朋毒中夏，（阙一字）政恤刑覆忠良，殖奸宄，蒸人侧侧不贰率乃戮，公越在东土，受制宇下，为侯於恒，克裒复宁，遏在王室，诞宣我化。靡（阙一字）尔凶，敷闻帝庭，奉若元命，帝曰休才，正侯良才，授恒州刺史，封密云郡公，表献臣也。越二年，思明肆虐，群侮王度，擅煞无人。薄三川，威五长，绅管管不自即乃工，公执在厉阶，登若股上，罔弗祗命，命我亚（阙三字）我（阙二字）恤遗（阙一字）人心（阙三字）德式（阙）庶欲归於本朝，朝廷嘉茂功，锡丕命，授礼部尚书兼御史大夫、成德军节度使、清河郡王，赐姓李，改名宝臣。诏曰：懿审奉天威，保义邦本，是用司国枢。威惮奸回，政革风俗，是用部朝宪。率宁全赵，开复东土，是用苴白茅。昭崇武功，允正师长，是用授（阙四字）维城宗我姓（阙四字）本尔名铭之景钟，以宪於後。公固让不获，祗奉天之明命。惟祖惟父，佐世有勋，享禄无及，公大其门。公天委全德，（阙二字）有邦忠孝刚义。明明直（阙一字）亮家用自我，位叙宜才。初公牧恒元年伪也，伪师克恒，恒不堪命。群盗众聚於野，人（阙六字）罔极。公张官具政，明武殄暴。暴服如（阙一字）人讠是不虞。庐庐旅旅，以晏以处。士驯业，农力穑，工就务，商通货。四者各正，尔下日用。乃以（阙二字）二年春，群吏更告公曰：滹沲会流，暨於城下，天雨淫降，鸿涌泄岸。波积如阜，奔贯乃雉，胥恐为鱼，其日固久。公以聚人欲经（阙二字），启导流，（阙二字）天造层城，居人坦坦，庶（阙一字）德合於无疆。冬十月，公告成於先帝，洎庆绪嗣凶，自洛奔业，修好於公。公不（阙四字），折（阙二字），得请命焉。惟三年二月，上以思明作藩於蓟，临长於恒。夏四月，思明笃叙不供，贼镇威众。俾公如蓟，将贼公也。公执忠起（阙二字）加害。殆六月，恒（阙二字）复公（阙二字）惟四年夏大旱，涤涤甫田，百谷如焚。人曰祈土龙，公曰非旱备。乃贬躬之食，勤人之（阙二字）神（阙一字）寅（阙一字）朝而雨（阙八字）大（阙一字），恒有年也。惟（阙三字）秋（阙一字）两旬有五日，匪害稼不书政，冬十一月，思明外公以其党辛万宝张军（阙二字）伺间焉。惟（阙二字）一月，（阙四字）临公自下流毒畿（阙三字）延？於平人人用斋咨涕Д，吁公如天。公曰：不戢乃暴，负乃人。夏四月，戮万宝於（阙一字）门，敦行王法，保和（阙一字）极。（阙三字），朝义（阙一字）逆宗公主五州之侯，或曰厚赋人，公尽人蒿焉。封政不赋，乃耸善抑恶，发滞幺刂佚，蒇惠昭利，六教既（阙一字），孳孳等心。於是文访於易，易奖之；文访於定，定宗之；文访於深，深修之；文访於赵，赵齐之。克谐五州，允奉如一。虏不我制，公用哆然。惟八年（阙二字）月，公大开山东，受命王也。初朝义播亡，系命於公，自公归朝，是翦厥翼。翌日，公会王师於赵郊，恭行伐（阙一字）独夫惴惴，天用剿焉。时戎羯饮化，爰方启行。夫戎性沓贪蔑煞，俘轶殚宝，虔刘暴骨，厚厉於怀人。南自相魏邢贝，东至沧德瀛莫阝，匹夫元妇，荡在草莽。越践公境，宣服公威，惕惕瞿瞿，摄进成序。若公在首，五州之人无荒宁，风行於冀，冀亿之境愿附公。昭请於上，上集下望，申命用良，冀人熙熙，嗜化就休。惟九年冬，帝念宗臣，特拜右仆射。端武主戎，总经外政，钦酌彝典，敬扬天心。系公德载於人，人以蕃殖，翼赞三主，铺敦四凶。圣咨乃贤，神被乃禄，其惟有终旨才，恒中耆老贾审祥等师锡言曰：奸臣反常，迭起东土，人用参黩，殆无指告。惟公牧恒，天眷尔下。尔有君臣公正，尔有父子公保，尔有灾厉公奠，尔有稼穑公成。微公畴依，恒大圯也。赓曰：昭茂德，崇丰碑。阜成於文，庶永於世。克建乐石，勖扬颂声。颂曰：
    惟君配天，惟臣配君。乔乔我公，为君武臣。翼赞皇家，奄有世勋。大盗嚣嚣，荒我东鄙。孔填不夷，元元靡恃。恒人保公，乃有父子。我载惩，我年载登。我用有孚，尔无不承。贞石峨峨，永以垂颂，惟公之德不崩。
    ☆王绰
    绰，上元中进士。
    ○代路冀公贺改元赦表
    臣某言：伏奉某月日制书。大赦天下改元，罪无轻重，一皆荡涤，率土生灵，孰不欢。臣闻生植长育，天地之大德，在宥布和，后王之盛典。伏惟皇帝陛下以道御时，与天合运，当文武之际，恢中兴之功。转黄道而三象昭明，鼓洪炉而二仪贞观，方告成於郊庙，且降祉於人神。而犹旁询时议，中守谦德。爰辍盛礼，载布湛恩；正元气以纪年，惠人心而垂化。缓死申柔服之义，念功宥胁从之徒。然後用唐虞官人之训，追周汉考绩之法，节用所以厚下，懋赏所以劝劳，诚明动天地，利泽施四海。大《易》云“神武不杀”，太上称仁，方之圣猷，实有惭德。臣谬专方镇，获奉明诏，疲劣何幸？沐浴皇风。欣之至，倍百恒情。
    ☆郭少聿
    少聿，太原人。
    ○黄山三祖塔铭（并序）
    原夫象教东倾，正宗西域，大块连铸，造化无功，应现十方，渐流万品，惟正觉之元妙也。传如来之正教，得佛法之宝印者，即我和尚三祖讳祭矣。澄神寂靖，散识归贞，耆艾相承，传云黄山东，是有窀穸元宫焉。殁故僧智藏，寻此胜山，经遘铭记，苔文半灭，微辨云和尚讳祭矣。遂瞻仰於青山之下，顶礼於荒坟之前，於大唐广德二年岁次乙巳，发心建启灵塔元宫之上，未圆备卒此，助成僧智空，睹此营修，果未圆满，师资相传，愿绪构兴。功德主霍待璧孙待敬等，各施净财，成兹胜业，各愿生生值善，四行果圆，难苦脱尘。又为大唐宝应元圣文武皇帝陛下圣化无竭，大宝常存，福祚遐长，万品安乐，蠢动含灵，同沾斯福。於唐大历二年岁次丁未，庆赞已毕，传芳永代，称庆远年，若不刻石镌，无以示其来者。其词曰：
    佛日高悬，神通应异。东流像教，号曰大智。师资相传，三祖讳祭。应现无所，灵化无岸。凝神西域，抱归山半。道俗瞻仰，寻求圣踪，（阙）舍利於元宫之上，建宝塔於黄山之东。功德相好圆满，顶礼获福无穷。题之水为不朽，镌石以表其神功。
    ☆郑氵泉
    氵泉，大历时人。
    ○唐故左武卫郎将河南元府君夫人荥阳郑氏墓志铭
    夫人郑氏，荥阳人也。左卫兵曹敬爱之孙，陕州平陆县令岳之长女。世承官族，时谓盛门。年十八，适河南元镜远。贞姿雅操，为闺门之表式。夫人师心道流，早充华丽，薰茹不味，日唯一饭者，卅年於兹矣。诚宜天其福，享以永寿，何神理之不明，而丧此贞善？以大历四年八月十六日，遇疾终於缑氏之别业，春秋六十三。有子三人，长曰溥，次曰涣，季曰鸿。皆夫人鞠育成立，有慈无成，夫人属纩之际，敕溥等於龙门安置。溥等遵其理命，以其年十一月廿一日，安厝於龙门东山南原。单车送终，俭而得礼，恐岁月遐迁，失其姓氏，敢述平生，志於贞石。铭曰：
    荥水长源，缁衣袭庆。世传冠冕，人唯贞正。早弃浮丽，归心道门。六尘无染，一念常存。伊水之佐，龙门之侧。封树佳城，岁年万亿。
    ☆程皓
    皓，代宗朝太常博士。
    ○驳颜真卿论韦陟不得谥忠孝议
    天之性人为贵，人之行莫先於孝。孝於君则忠於国，爱於父则敬於君，脱爱敬齐焉，则忠孝一矣。立君臣，定上下，不可以废忠；事父母，承祭祀，不可以亏孝。忠孝之道，人伦大经。孔子曰：以孝事君则忠。又曰：“夫孝始於事亲，中於事君，终於立身。”此圣人之教也。至於忠孝不并，有为而言。将由亲在於家，君危於国，奉亲则孰当问主？赴君则无能养亲，恩义相迫，事或难兼。故徐庶指心，翻然辞蜀；陵母刎颈，卒令归汉。各求所志，盖取诸随。至若奉慈亲，当圣代，出事主，入事亲。忠孝两全，谁曰不可？岂以不仕为孝，舍亲为忠哉？况忠孝侯之传鹊印，唐尧之代，即有此官。伏念美名，请依前谥。
    ☆叔孙元观
    元观，萧昕同时人。
    ○仲冬时令赋（以题为韵）
    乾知大始，变化惟众。白日贞辉，以著乎运行；素月亏盈，以纪乎孟仲。阴既往而阳受，暑既骤而寒送；景长而土圭可测，气肃而玉律潜中。若乃摇落既谢，戚戚无；霜雪凝凌以戒节，天地闭塞而成冬。羲和在兹，敬授人时，周之正则建子为首，冬之夜则问如何其？北斗阑干，乘招摇而直子；元堂在座，列群后以听辞。冬之日可爱，闻乎鲁史；一之日发，著乎豳诗。其神元冥，厥德在水；其器闳奄，事官有司。植元以纟圭椟，乘元略以载旗。顺物以终，乃安其性；因宜制节，用必克正。使夫有为而天下御正，无事而天下分定。先王以之狩田，孝子以之温冫青；万人以之休息，群辟以之殷聘。一以明国家之盛，再以诵昭事之令。夫惟败度起功，逆时兴务；重其徭役，急彼征赋。动众不随其物宜，驭人不以其宽裕。灾异必降，甲已之气乘；疠疾必行，哭泣之哀聚。则知邦国兴否，噫时令之可惧。
    ☆徐浩
    浩字季海，越州人。举明经，累官金部员外郎，迁宪部郎中。肃宗立，召拜中书舍人兼尚书右丞，除国子祭酒。低宗朝拜工部侍郎，封会稽县公。德宗立，拜彭王傅，进郡公。建中三年卒，年八十，赠太子少师，谥曰定。
    ○书法论
    周官内史，教国子六书，书之源流，其来尚矣。程邈变隶体，邯郸传楷法，事则朴略，未有能工。厥後锺善正书，张称草圣，右军行法，大令破体，皆一时之妙。近古以来，萧永欧虞，颇得笔势，褚薛以降，自谓不讥矣。人谓虞得其筋，褚得其囱，欧得其骨，当矣。夫鹰隼乏彩，而翰飞戾天，骨劲而气猛也。翟备色，而皋翔於百步，肉丰而力沈也。若藻曜而高翔，书之凤凰矣。欧虞为膺隼，陆褚为翟焉。欧阳率更云：“萧书出於章草”，颇为知言。然欧阳飞白，旷古无比，余年在龆，便工翰墨，忘寝与食，胼胝笔砚，而性不能逾，力不可强，勤而逾拙，劳而无功。区区碑石之间，几案之上，亦古人所耻，吾岂忘情耶？德成而上，艺成而下，殷鉴不远，何学书为？必以一时风流，千里面目，斯亦愈於博奕，亚於文章矣。发挥圣紧事业，其由斯乎？初学之势，特须藏锋，锋若不藏字则有病，病且未去，能何有焉？字不欲疏，亦不欲密，亦不欲长，亦不欲短。小展令大，大蹙令小，疏肥令密，密瘦令疏，斯亦大经矣。笔不欲捷，亦不欲徐，亦不欲平，亦不欲侧。侧竖令平，平峻使侧，捷则须安，徐则须利，如此则其大较矣。张伯英临池学书，池水尽黑；永师登楼不下，四十馀年。张公精熟，号草圣；永师拘滞，终著能名。以此而言，非一朝一夕所能尽美。俗云：“书无百日工”，盖悠悠之谈也，宜白首工之，岂可百日乎？汝曹年未弱冠，但当研精覃思，心（阙）目想，时复临本，验其短长，可致佳境耳。锺太傅坐则画地数步，卧则书被穿表裹，由是乃为翰墨之龟鉴耳。
    ○古迹记
    自伏羲画八卦，史籀造籀文，李斯作篆书，程邈起隶法，王次仲为八分体，汉章帝始为章草名，厥後流传，工能间出。史籀《石鼓文》，崔子玉篆《吕望》、《张衡碑》李斯《峄山碑》、《会稽山碑》，蔡邕《鸿都三体石经》八分《西岳》、《光和》、《殷华》、《冯敦》等数碑，并伯喈章草，并为旷绝。及张芝章草，锺繇正楷，时莫其先。卫、索靖章草，王羲之真行章草，桓元草，谢安、王献之、羊欣、王僧虔、孔琳之、薄绍之真行草，永禅师、萧子云真草，虞世南、欧阳询、褚遂良、果师、述师真行草，陆柬之临书、臣先祖故益州九陇县尉赠吏部侍郎师道、臣先考故州刺史赠左常侍峤之真行草，皆名冠古今，无与为比。从齐梁以後传秘此书，跋尾徐僧权、唐怀充、姚怀珍、满骞、朱异等署名。太宗皇帝肇开帝业，大构图书，宝於内库，锺繇、张芝、芝弟昶、王羲之父子书四百卷，及汉魏晋宋齐梁杂迹三百卷。贞观十三年十二月，装成部帙，以贞观字印缝，命起居郎臣褚遂良排署如後。
    ○雷琴铭
    石山孙枝，样翦伏羲。将扶大隐，永契神机。
    ○唐徐氏山口碣石题刻
    至德二年，上在凤翔，应制扈从。（阙）中书门下（阙）上各赠父祖一人，（阙）任中书舍人兼尚书右丞集贤殿学士。正月二十八日制，赠公尚书吏部侍郎。及上还京，广德元年八月二十一日制，复赠公嗣子故银青光禄大夫州刺史上柱国峤之左散骑常侍，州府君历典赵衢豫吉湖六州，开元二十四年薨，葬於洛阳石桥东北十里。浩自吏部侍郎贬明州别驾，归乡拜扫，换山口碣石，题此额篆。
    ○唐尚书右丞相中书令张公神道碑
    有唐既受命，在太宗时，有若梁公房、郑公魏、卫公李，格于皇天。在高宗时，有若梁公狄，格于上帝。在中宗时，有若汉阳王张、扶阳王桓，兴复宗社。在元宗时，有若梁公姚、广平公宋、燕公、始兴公二张，中兴王业。
    夫以天柱将倾，大盗方起，一振纲目，再阐皇猷，始兴公为之。公讳九龄，字子寿，一名博物。其先范阳方城人。轩辕建国，弦弧受氏，良位为帝华，才称王佐。或相韩五叶，或佐汉七貂，代有大贤，时称盛族。四代祖讳守礼，隋锺离郡涂山令。曾祖讳君政，皇朝韶州别驾，终於官舍，因为土著姓。大父讳胄，越州剡县令。列考讳宏愈新州索卢县丞，赠太常卿广州都督。皆蕴德葆光，力行未举，地积高而成岳，云久蓄而作霖。是生我公，蔚为人杰，弱不好弄，七岁能文。居太常府君忧，柴毁骨立，家庭甘树，数株连理，王公方庆出牧广州。时年十三，上书路左，燕公过岭，一见文章，并深提拂，厚为礼敬。弱冠乡试进士，考功郎沈期尤所激扬，一举高第。时有下等，谤议上闻，中书令李公当代词宗，诏令重试。再拔其萃，擢秘书省校书郎，应道侔伊吕科对策第二等，迁左拾遗。封章直言，不协时宰，方属辞满，拂衣告归。太夫人在堂，承顺左右，孝养之至，闾里化焉。始兴北岭，峭险绝；大庾南谷，坦然平易。公乃献状，诏委开通，曾不浃时，行可方轨。特拜左补阙，寻除礼部勋二员外郎，加朝散大夫，超中书舍人，封曲江县男，转太常少卿，出冀州刺史。以庭闱在远，表请罢官，改洪州都督，徙桂州都督，摄御史中丞岭南按察兼选补使，默免贪吏，引伸正人，任良登能，亮贤劳事，泽被膏雨，令行祥风。属燕公薨落，斯文将丧，擢秘书少监集贤院学士，副知院事。时属朋党，颇相排根，穷栖岁馀，深不得意。渤海国王武艺违我王命，思绝其词，中书奏章，不惬上意，命公改作，援笔立成。上甚嘉焉，即拜尚书工部侍郎兼知制诰，扈从北巡，便祠后土，命公撰赦，对御为文，凡十三纸。初无藁草，上曰：“比以卿为儒学之士，不知有王佐之才，今日得卿，当以经术济朕。”累乞归养，上深勉焉。迁公弟九皋、九章官近州里，伏腊赐告，给驿归宁。迁中书侍郎，丁内忧。中使慰问，赐绢三百匹，奔丧南讣，葬先茔。毁无图生，嗌不容粒，白雀黄犬，号噪庭茔，素鸠紫芝，巢植庐陇，孝之至者，将有感乎！既卒哭，复遣中使起公本官同中书门下平章事，口敕敦谕，不许为辞。闻命号兆，使者逼迫，及至阙下，恳请终丧。手诏曰：“不有至孝，谁能尽忠？墨之义不行，苍生之望安在？朕以非常用贤。曷云常礼哀诉，邓宜断表。”赐甲第一区，御马一。寻迁中书令、集贤学士知院事，修国史。
  </div>
  <div class="pagination">
   <a href="全唐文_page264.html">
    上一页
   </a>
   <span>
    ...
   </span>
   <a href="全唐文_page260.html">
    260
   </a>
   <a href="全唐文_page261.html">
    261
   </a>
   <a href="全唐文_page262.html">
    262
   </a>
   <a href="全唐文_page263.html">
    263
   </a>
   <a href="全唐文_page264.html">
    264
   </a>
   <span class="current-page">
    265
   </span>
   <a href="全唐文_page266.html">
    266
   </a>
   <a href="全唐文_page267.html">
    267
   </a>
   <a href="全唐文_page268.html">
    268
   </a>
   <a href="全唐文_page269.html">
    269
   </a>
   <a href="全唐文_page270.html">
    270
   </a>
   <span>
    ...
   </span>
   <a href="全唐文_page266.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
