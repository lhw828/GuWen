<!DOCTYPE html>
<html>
<head>
    <meta charset="UTF-8">
    <title>西汉文纪 - 第 17 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 17 页/共 29 页</h1>
    <div class="content">　　【延年为河南太守威震旁郡号曰屠伯敞为京兆尹素与延年善敞治虽严然尚颇有纵舎闻延年用刑刻急乃以书谕之延年报书自矜伐其能终不衰止府丞议言延年罪名十事坐怨望弃市】
　　昔韩卢之取菟也上观下获不甚多杀愿次卿少缓诛罚思行此术
　　严延年【字次卿东海下邳人少学法律为郡吏歴河南太守】
　　报张敞书
　　河南天下喉咽二周余毙莠盛苗秽何可不鉏也【汉书】
　　徐福
　　上言霍氏疏【初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右众必害之霍氏秉权日久害之者多而又行以逆道不亡何待乃上疏言之书三上辄报闻其后霍氏诛灭而告霍氏者皆封人为徐生上书上赐福帛十匹后以为郎】
　　霍氏泰盛陛下即爱厚之宜以时抑制无使至亡
　　人为徐生上书
　　臣闻客有过主人者见其灶直突傍有积薪客谓主人更为曲突逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行余各以功次坐而不録言曲突者人谓主人曰乡使听客之言不费牛酒终亡火患今论功而请賔曲突徙薪亡恩泽燋头烂额为上客耶主人乃寤而请之今茂陵徐福数上书言霍氏且有变宜防絶之乡使福说得行则国亡裂土出爵之费臣亡逆乱诛灭之败往事既巳而福独不蒙其功唯陛下察之贵徙薪曲突之防使居焦髪灼烂之右
　　路温舒【字长君钜鹿东里人通律令为决曹掾歴临淮太守】
　　尚德缓刑书【元凤中廷尉解光以治诏狱请温舒署奏曹掾守廷尉史宣帝初立温舒上书言宜尚徳缓刑上善其言为置廷平】
　　臣闻齐有无知之祸而桓公以兴晋有孋姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶微兴坏尊文武之业泽加百姓功润诸侯虽不及三王天下归仁焉文帝永思至悳以承天心崇仁义省刑罚通闗梁一逺近敬贤如大賔爱民如赤子内恕情之所安而施之于海内是以囹圄空虚天下太平大继变化之后必有异旧之恩此贤圣所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命淫乱其心遂以自亡深察祸变之故乃皇天之所以开至圣也故大将军受命武帝股肱汉国披肝胆决大计黜亡义立有德辅天而行然后宗庙以安天下咸宁臣闻春秋正即位大一统而愼始也陛下初登至尊与天合符宜改前世之失正始受命之统涤烦文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆郁于胷誉谀之声日满于耳虚美薰心实祸蔽塞此乃秦之所以亡天下也方今天下赖陛下恩厚亡金革之危饥寒之患父子夫妻戮力安家然太平未洽者狱乱之也夫狱者天下之大命也死者不可复生者不可复属书曰与其杀不辜宁失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计嵗以万数此仁圣之所以伤也太平之未洽凡以此也夫人情安则乐生痛则思死捶楚之下何求而不得故囚人不胜痛则饰辞以视之吏治者利其然则指道以明之上奏畏却则锻链而周内之盖奏当之成虽咎繇听之犹以为死有余辜何则成练者众文致之罪明也是以狱吏専为深刻残贼而亡极媮为一切不顾国患此世之大贼也故俗语曰画地为狱议不入刻木为吏期不对此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后凤皇集诽谤之罪不诛而后良言进故古人有言山薮藏疾川泽纳污瑾瑜匿恶国君含诟唯陛下除诽谤以招切言开天下之口广箴谏之路扫亡秦之失尊文武之德省法制寛刑罚以废治狱则太平之风可兴于世永履和乐与天亡极天下幸甚【并汉书】











　　西汉文纪巻十二
　　钦定四库全书
　　西汉文纪巻十三　　　　明　梅鼎祚　编辛武贤【狄道人为酒泉太守拜破羗将军以赵充国言兵事罢归】
　　请击防开奏【初光禄大夫义渠安国使行诸羌时先零防开解仇作约为汉边患安国召先零豪斩之纵兵击其种人于是诸羌背畔犯塞攻城邑安国以骑都尉屯备羌为虏所击充国为后将军年七十余自请将驰至金城计欲以威信招降防开解散虏谋虏数挑战充国坚守时上巳发诸郡兵与张掖酒泉屯郡者六万人酒泉太守武贤上奏请分兵击防开上下其书充国令与校尉以下博议充国与长史董通年议奏欲先行先零之诛公卿议者咸以为先零兵盛而负防开之助不先破防开则先零未可图也上乃拜侍中许延寿为彊弩将军武贤为破羌将军玺书嘉纳其册而敕让充国充国以为将任兵在外便宜有守以安国家乃上书谢罪因陈兵利害玺书报从充国计充国引兵击先零破之】
　　郡兵皆屯备南山北边空虚埶不可久或曰至秋冬乃进兵此虏在竟外之册今虏朝夕为冦土地寒苦汉马不能冬屯兵在武威张掖酒泉万骑以上皆多羸痩可益马食以七月上旬赍三十日粮分兵竝出张掖酒泉合击防开在鲜水上者虏以畜产为命今皆离散兵即分出虽不能尽诛亶夺其畜产虏其妻子复引兵还冬复击之大兵仍出虏必震坏
　　赵充国【字翁孙陇西上邽人徙金城令居歴擢后将军卫尉初以定册立宣帝封营平侯】駮辛武贤议羌事奏
　　武贤欲轻引万骑分为两道出张掖回逺千里以一马自佗负三十日食为米二斛四斗麦八斛又有衣装兵器难以追逐勤劳而至虏必商军进退稍引去逐水屮入山林随而深入虏即据前险守后阸以絶粮道必有伤危之忧为夷狄笑千载不可复而武贤以为可夺其畜产虏其妻子此殆空言非至计也又武威县张掖日勒皆当北塞有通谷水屮臣恐匈奴与羌有谋且欲大入幸能要杜张掖酒泉以絶西域其郡兵尤不可发先零首为畔逆它种刦略故臣愚册欲捐防开闇昧之过隠而勿章先行先零之诛以震动之宜悔过反善因赦其罪选择良吏知其俗者捬循和辑此全师保胜安边之册
　　宣帝敕让赵充国书
　　皇帝问后将军甚苦暴露将军计欲至正月乃击防羌羌人当获麦巳逺其妻子精兵万人欲为酒泉炖煌冦边兵少民守保不得田作今张掖以东粟石百余刍槀束数十转输并起百姓烦扰将军将万余之众不早及秋共水草之利争其畜食欲至冬虏皆当畜食多藏匿山中依险阻将军士寒手足皲瘃宁有利哉将军不念中国之费欲以嵗数而胜微将军谁不乐此者今诏破羌将军武贤将兵六千一百人敦煌太守快将二千人长水校尉富昌酒泉侯奉世将婼月氏兵四千人亡虑万二千人赍三十日食以七月二十二日击防羌入鲜水北句亷上去酒泉八百里去将军可千二百里将军其引兵便道西并进虽不相及使虏闻东方北方兵并来分散其心意离其党与虽不能殄灭当有瓦解者巳诏中郎将卬将胡越佽飞射士步兵二校益将军兵今五星出东方中国大利蛮夷大败太白出髙用兵深入敢战者吉弗敢战者凶将军急装因天时诛不义万下必全勿复有疑
　　陈兵利害疏【充国既破先零防羌闻之喜曰汉果不击我矣豪靡忘使人来言愿得遝复故地后防开竟不烦兵而下其秋充国病上赐书】
　　臣窃见骑都尉安国前幸赐书择羌人可使使防谕告以大军当至汉不诛防以解其谋恩泽甚厚非臣下所能及臣独私美陛下盛德至计亡已故遣开豪雕库宣天子至德防开之属皆闻知明诏今先零羌杨玉此羌之首帅名王将骑四千及煎巩骑五千阻石山木候便为冦防羌未有所犯今置先零先击防释有罪诛亡辜起壹难就两害诚非陛下本计也臣闻兵法攻不足者守有余又曰善战者致人不致于人今防羌欲为敦煌酒泉防宜饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道臣愚以为不便先零羌虏欲为背畔故与防开解仇结约然其私心不能忘恐汉兵至而防开背之也臣愚以为其计常欲先赴防开之急以坚其约先击防羌先零必助之今虏马肥粮食方饶击之恐不能伤害适使先零得施德于防羌坚其约合其党虏交坚党合精兵二万余人迫胁诸小种附著者稍众莫须之属不轻得离也如是虏兵寖多诛之用力数倍臣恐国家忧累繇十年数不二三嵗而巳臣得防天子厚恩父子俱为显列臣位至上卿爵为列侯犬马之齿七十六为明诏塡沟壑死骨不朽亡所顾念独思惟兵利害至孰悉也于臣之计先诛先零已则防开之属不烦兵而服矣先零巳诛而防开不服涉正月击之得利之理又其时也以今进兵诚不见其利唯陛下裁察
　　宣帝赐赵充国书
　　制诏后将军闻苦脚胫寒泄将军年老加疾一朝之变不可讳朕甚忧之今诏破羌将军诣屯所为将军副急因天时大利吏士锐气以十二月击先零羌即疾剧留屯毋行独遣破羌彊弩将军
　　上屯田奏【充国击先零时先零降者万余人充国度其必壊欲罢骑兵留屯田遂上其状上报之】
　　臣闻兵者所以明德除害也故举得于外则福生于内不可不愼臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石难久不解繇役不息又恐它夷卒有不虞之变相因并起为明主忧诚非素定庙胜之册且羌虏易以计破难用兵碎也故臣愚以为击之不便计度临羌东至浩亹羌虏故田及公田民所未垦可二千顷以上其间邮亭多坏败者臣前部士入山伐材木大小六万余枚皆在水次愿罢骑兵留弛刑应募及淮阳汝南步兵与吏士私从者合凡万二百八十一人用谷月二万七千三百六十三斛盐三百八斛分屯要害处氷解漕下缮乡亭浚沟渠治隍陿以西道桥七十所令可至鲜水左右田事出赋人二十畮至四月草生发郡骑及属国胡骑伉健各千倅马什二就草为田者游兵以充入金城郡益积畜省大费今大司农所转谷至者足支万人一嵗食谨上田处及器用簿唯陛下裁许
　　宣帝报赵充国屯田书
　　皇帝问后将军言欲罢骑兵万人留田即如将军之计虏当何时伏诛兵当何时得决孰计其便复奏
　　再上屯田奏【充国得上报复奏留屯田得十二便出兵失十二利诏复报之】
　　臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草愁于寄托逺遯骨肉离心人有畔志而明主般师罢兵万人留田顺天时因地利以待可胜之虏虽未即伏辜兵决可朞月而望羌虏瓦解前后降者万七百余人及受言去者凡七十辈此坐支解羌虏之具也臣谨条不出兵留田便宜十二事步兵九校吏士万人留屯以为武备因田致谷威德竝行一也又因排折羌虏令不得归肥饶之坠贫破其众以成羌虏相畔之渐二也居民得竝田作不失农业三也军马一月之食度支田士一嵗罢骑兵以省大费四也至春省甲士卒循河湟漕谷至临羌以眎羌虏扬威武传世折冲之具五也以闲暇时下所伐材缮治邮亭充入金城六也兵出乘危徼幸不出令反畔之虏窜于风寒之地离霜露疾疫瘃堕之患坐得必胜之道七也亡经阻逺追死伤之害八也内不损威武之重外不令虏得乘间之埶九也又亡惊动河南大开小开使生它变之忧十也治隍陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长册唯明诏博详公卿议臣采择
　　宣帝复报赵充国屯田书
　　皇帝问后将军言十二便闻之虏虽未伏诛兵决可期月而望期月而望者谓今冬耶谓何时也将军独不计虏闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击久留得亡效五年时不分别人而并击我其意常恐今兵不出得亡变生与先零为一将军孰计复奏
　　三上屯田奏【充国得上前报复奏虏势自坏今留屯田以逸待劳兵之大利诏报听之上以破羌彊弩将军数言当击又用充国屯田处离散恐虏犯之于是两从其计两将军与充国子中郎将卬出撃多所降斩而充国所降复得五千余人诏罢兵独充国留屯田明年充国因请罢屯田奏可振旅而还辛武贤归酒泉太守充国复为后将军卫尉其秋羌若零等降置金城属国以处降羌初充国奏每上辄下公卿议是充国计者什三中什五最后什八丞相魏相曰后将军数画军册其言常是臣任其计可必用也有诏诘前言不便者皆顿首服】
　　臣闻兵以计为本故多算胜少算先零羌精兵今余不过七八千人失地逺客分散饥冻防开莫须又颇暴略其羸弱畜产畔还者不絶皆闻天子明令相捕斩之赏臣愚以为虏破坏可日月冀逺在来春故曰兵决可期月而望窃见北边自炖煌至辽东万一千五百余里乘塞列隧有吏卒数千人虏数大众攻之而不能害今留步士万人屯田地埶平易多髙山逺望之便部曲相保为壍垒木樵校聨不絶便兵弩饬鬬具防火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归德宜不久矣从今尽三月虏马羸痩必不敢捐其妻子于它种中逺涉河山而来为寇又见屯田之士精兵万人终不敢复将其累重还归故地是臣之愚计所以度虏且必瓦解其处不战而自破之册也至于虏小冦盗时杀人民其原未可卒禁臣闻战不必胜不茍接刃攻不必取不茍劳众诚令兵出虽不能灭先零亶能令虏絶不为小冦则出兵可也即今同是而释坐胜之道从乘危之势往终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复发也且匈奴不可不备乌桓不可不忧今久转运烦费倾我不虞之用以澹一隅臣愚以为不便校尉临众幸得承威徳奉厚币拊循众羌谕以明诏宜皆乡风虽其前辞尝曰得亡效五年宜亡它心不足以故出兵臣窃自惟念奉诏出塞引军逺击穷天子之精兵散车甲于山野虽亡尺寸之功媮得避慊之便而亡后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计孰甚不敢避斧钺之诛昧死陈愚唯陛下省察
　　宣帝报听赵充国书
　　皇帝问后将军上书言羌虏可胜之道今听将军将军计善其上留屯田及当罢者人马数将军强食愼兵事自爱
　　请罢屯兵奏
　　羌本可五万人军凡斩首七千六百级降者三万一千二百人溺河湟饥饿死者五六千人定计遗脱与煎巩黄羝俱亡者不过四千人羌靡忘等自诡必得请罢屯兵
　　王生
　　予盖寛饶书【寛饶为司校尉同列后进或至九卿自以行清能髙有益于国而为凡庸所越愈失意不快数上疏谏诤太子庶子王生髙寛饶节而非其如此予之书寛饶不内其言是时宣帝方用刑法信任中尚书宦官寛饶奏对亊坐怨谤下吏自刭北阙下○班固賛曰盖寛饶为司臣正色立朝虽诗所谓国之司直无以加也若采王生之言以终其身斯近古之贤臣矣】
　　明主知君絜白公正不畏彊御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而巳乃欲以太古久逺之亊匡拂天子数进不用难听之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之髙踪而慕子胥之末行用不资之躯临不测之险窃为君痛之夫君子直而不挺曲而不诎大雅云既明且哲以保其身狂夫之言圣人择焉唯裁省览【并汉书】
　　盖寛饶【字次公魏郡人为谏大夫歴太中大夫多所称举擢司校尉】
　　奏宣帝封事【帝下其书时执金吾议以指意欲求禅大逆不道郑昌书讼之】
　　方今圣道寖废儒术不行以刑余为周召以法律为诗书【又引韩氏易传言五帝官天下三王家天下家以传子官以传贤若四时之运功成者去不得其人则不居其位】
　　郑昌【字次卿泰山刚人明经通法律政事为太原涿郡太守】
　　讼盖寛饶书【昌为谏大夫愍伤寛饶忠直忧国而为文吏所诋挫上书讼之不听】
　　臣闻山有猛兽藜藿为之不采国有忠臣奸邪为之不起司校尉寛饶居不求安食不求饱进有忧国之心退有死节之义上无许史之属下无金张之托职在司察直道而行多仇少与上书陈国事有司劾以大辟臣幸得从大夫之后官以谏为名不敢不言
　　请删定律令防【宣帝常幸宣室斋居决事狱刑虽号为平昌以置廷平不如删定律令以使民知所避上疏】
　　圣王置谏争之臣者非以崇德防逸豫之生也立法明刑者非以为治救衰乱之起也今明主躬垂明听虽不置廷平狱将自正若开后嗣不若删定律令律令一定愚民知所避奸吏无所弄矣今不正其本而置廷平以理其末也政衰听怠则廷平将招权而为乱首矣
　　戴长乐
　　告杨恽罪书【恽为中郎将亷絜无私然伐其行治又性刻害与太仆戴长乐相失长乐宣帝在民间时相知及即位拔擢亲近为太仆尝使行事肄宗庙还谓掾吏曰我受诏副帝肄秺侯御人告长乐非所宜言长乐疑恽教人上书告恽罪事下廷尉廷尉于定国考问左验明白上奏诏皆免为庶人后竞被诛】
　　髙昌侯车犇入北掖门恽语富平侯张延寿曰闻前有犇车抵殿门门闗折马死而昭帝崩今复如此天时非人力也左冯翊韩延寿有罪下狱恽上书讼延夀郎中邱常谓恽曰闻君侯讼韩冯翊当得活乎恽曰事何容易胫胫者未必全也我不能自保真人所谓防不容穴衔窭数者也又中书谒者令宣持单于使者语视诸将军中朝二千石恽曰冒顿单于得汉美食好物谓之殠恶单于不来明甚恽上观西阁上画人指桀纣画谓乐昌侯王武曰天子过此一二问其过可以得师矣畵人有尧舜禹汤不称而举桀纣恽闻匈奴降者道单于见杀恽曰得不肖君大臣为画善计不用自令身无处所若秦时但任小臣诛杀忠良竟以灭亡令亲任大臣即至今耳古与今如一邱之貉恽妄引亡国以诽谤当世无人臣礼又语长乐曰正月以来天隂不雨此春秋所记夏侯君所言行必不至河东矣以主上为戏语尤悖逆絶理
　　于定国【字曼倩东海郯人仕廷尉持法平十八嵗迁御史大夫为丞相坐不称自劾罢】杨恽罪奏
　　恽不服罪而召戸将尊欲令戒饬富平侯延寿曰太仆定有死罪数年朝暮人也恽幸与富平侯婚姻今独二人坐语侯言时不闻恽语自与太仆相触也尊曰不可恽怒持大刀曰蒙富平侯力得族罪毋泄恽语令太仆闻之乱余事恽幸得列九卿诸吏宿卫近臣上所信任与闻政事不竭忠爱尽臣子义而妄怨望称引为訞恶言大逆不道请逮捕治
　　杨恽【字子幼华隂人丞相敞之子以忠任为郎发霍氏反谋封平通侯】
　　报孙防宗书【恽坐怨望免为庶人既失爵位家居治产业起室宅以财自娯岁余其友人安定太守西河孙防宗知略士也与恽书諌戒之为言大臣废道当阖门惶惧为可怜之意不当治产业通賔客有称誉恽宰相子少显朝廷一朝晻昧语言见废内怀不服报防宗书防日食驺马猥佐成上书告恽骄奢不悔过日食之咎此人所致章下廷尉按验得所异会宗书宣帝见而恶之当大逆要斩妻子徙酒泉郡防宗等皆免官】
　　恽材朽行秽文质无所底幸赖先人余业得备宿卫遭遇时变以获爵位终非其任卒与祸防足下哀其愚蒙赐书教督以所不及殷勤甚厚然窃恨足下不深惟其终始而猥随俗之毁誉也言鄙陋之愚心若逆指而文过黙而息乎恐违孔氏各言尔志之义故敢略陈其愚惟君子察焉恽家方隆盛时乗朱轮者十人位在列卿爵为通侯总领从官与闻政事曽不能以此时有所建明以宣德化又不能与羣僚同心并力陪辅朝廷之遗忘已负窃位素餐之责久矣怀禄贪埶不能自退遭遇变故横被口语身幽北阙妻子满狱当此之时自以夷灭不足以塞责岂意得全首领复奉先人之邱墓乎伏惟圣主之恩不可胜量君子游道乐以忘忧小人全躯说以忘罪窃自思念过已大矣行巳亏矣长为农夫以没世矣是故身率妻子戮力耕桑灌园治产以给公上不意当复用此为讥议也夫人情所不能止者圣人弗禁故君父至尊亲送其终也有时而既臣之得罪已三年矣田家作苦嵗时伏腊亨羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌其诗曰田彼南山芜秽不治种一顷豆落而为萁人生行乐耳须富贵何时是日也拂衣而起奋褏低卬顿足起舞诚荒淫亡度不知其不可也恽幸有余禄方籴贱贩贵逐什一之利此贾竖之事污辱之处恽亲行之下流之人众毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫意也明明求财利常恐困乏者庶人之事也故道不同不相为谋今子尚安得以卿大夫之制而责仆哉夫西河魏土文侯所兴有段干木田子方之遗风凛然皆有节概知去就之分顷者足下离旧土临安定安定山谷之间昆戎旧壤子弟贪鄙岂习俗之移人哉于今乃睹子之志矣方当盛汉之隆愿勉旃毋多谈【汉书○真徳秀曰恽文气豪荡似史迁然其词涉怨望】
　　耿寿昌
　　请籴奏【宣帝时嵗数丰穰谷至石五钱农人少利五凤中寿昌以善为筭能商功利得幸于上奏请籴三辅供京师又白增海租三倍皆从其计萧望之为御史大夫奏驳之不听】
　　故事岁漕闗东谷四百万斛以给亰师用卒六万人宜籴三辅农河东上党太原郡谷足供京师可以省关东漕卒过半
　　萧望之駮耿寿昌奏
　　故御史属徐宫家在东莱言往年加海租鱼不出长老皆言武帝时县官尝自渔海鱼不出后复予民鱼乃出夫隂阳之感物类相应万事尽然今夀昌欲近籴漕闗内之谷筑仓治船费直二万万余有动众之功恐生旱气民被其灾寿昌习于商功分铢之事其深计逺虑诚未足任宜且如故
　　冀州刺史林【史失姓】
　　劾代王年奏【年嗣父项王地节中冀州刺史林秦年淫乱废为庶人徙房陵】
　　年为太子时与女弟则私通及年立为王后则怀年子其壻使勿举则曰自来杀之壻怒曰为王生子自令王家养之则送儿顷太后所相闻知禁止则令不得入宫年使从季父往来送迎则连年不絶
　　大鸿胪禹
　　平干王元不宜立嗣奏【赵王彭祖为景帝子武帝以亲亲故复封其小子偃为平干王子元嗣五凤二年薨大鸿胪禹奏可国除】
　　元前以刀贼杀奴婢子男杀谒者为刺史所举奏罪名明白病先令令能为乐奴婢从死迫胁自杀者凡十六人暴虐不道故春秋之义诛君之子不宜立元虽未伏诛不宜立嗣
　　王褒【字子渊蜀人宣帝有博异之好征令待诏擢谏大夫使祠金马碧鸡于益州道病死上闵惜之】
　　四子讲徳论【褒为益州刺史王襄作中和乐职宣布之诗又为四子讲徳论襄因奏言褒有轶才宣帝乃征褒诏为圣主得贤臣颂其意是时上颇好神仙故褒对及之上令褒等数从幸宫馆辄为歌颂顷之擢为谏大夫又使褒等之太子宫虞侍太子喜褒所为甘泉及洞箫颂令后宫贵人左右皆诵读之】
　　微斯文学问于虚仪夫子曰盖闻国有道贫且贱焉耻也今夫子闭门距跃専精趋学有日矣幸遭圣主平世而久怀寳是伯牙去钟期而舜禹遁帝尧也于是欲显名号建功业不亦难乎夫子曰然有是言也夫蚊防终日经营不能越阶序附骥尾则涉千里攀鸿翮则翔四海仆虽顽嚚愿从足下虽然何由而自达哉文学曰陈懿诚于本朝之上行话谈于公卿之门夫子曰无介绍之道安从行乎公卿文学曰何为其然也昔甯戚商歌以干齐桓越石负刍而寤晏婴非有积素累旧之欢皆涂觏卒遇而以为亲者也故毛嫱西施善毁者不能蔽其好嫫姆倭傀善誉者不能掩其丑茍有至道何必介绍夫子曰咨夫特达而相知者千载之一遇也招贤而处友者众士之常路也是以空柯无刃公输不能以斲但悬曼矰蒲苴不能以射故膺腾撇波而济水不如乘舟之逸也冲蒙涉田而能致逺未若遵涂之疾也才蔽于无人行衰于寡党此古今之患唯文学虑之文学曰唯唯敬闻命矣于是相与结侣擕手俱游求贤索友歴于西州有二人焉乘辂而歌倚輗而听之咏叹中雅转运中律啴缓舒绎曲折不失节问歌者为谁则所谓浮游先生陈邱子者也于是以士相见之礼友焉礼文既集文学夫子降席而称曰俚人不识寡见尠闻曩从末路望听玉音窃动心焉敢问所歌何诗请闻其説浮游先生陈邱子曰所谓中和乐职宣布之诗益州刺史之所作也刺史见太上圣明股肱竭力德泽洪茂黎庶和睦天人并应屡降瑞福故作三篇之诗以歌咏之也文学曰君子动作有应从容得度南容三复白珪孔子睹其愼戒太子击诵晨风文侯喻其指意今吾子何乐此诗而咏之也先生曰夫乐者感人心深而风移俗易吾所以咏歌之者美其君术明而臣道得也君者中心臣者外体外体作然后知心之好恶臣下动然后知君之节趋好恶不形则是非不分节趋不立则功名不宣故美玉蕴于碔砆凡人视之怢焉良工砥之然后知其和寳也精练蔵于鑛朴庸人视之忽焉巧冶铸之然后知其干也况乎圣德巍巍荡荡黎氓所不能命哉是以刺史推而咏之扬君美德深乎洋洋罔不覆载纷纭天地寂寥宇宙明君之恵显忠臣之节究皇唐之世何以加兹是以每歌之不知老之将至也文学曰书云迪一人使四方若卜筮夫忠贤之臣导主志承君恵摅圣德而化洪天下安澜比屋可封何必歌咏诗赋可以扬君哉愚窃惑焉浮游先生色勃眦溢曰是何言与昔周公咏文王之徳而作清庙建为颂首吉甫叹宣王穆如清风列于大雅夫世衰道微伪臣虚称者殆也世平道明臣子不宣者鄙也鄙殆之累伤乎王道故自刺史之来也宣布诏书劳来不怠令百姓徧晓圣德莫不霑濡厖眉耆耉之老咸爱惜朝夕愿济须臾观大化之淳流于是皇泽丰沛主恩满溢百姓欢欣中和感发是以作歌而咏之也传曰诗人感而后思思而后积积而后满满而后作言之不足故嗟叹之嗟叹之不足故咏歌之咏歌之不足不知手之舞之足之蹈之也此臣子于君父之常义古今一也今子执分寸而罔亿度处把握而却寥廓乃欲图大人之枢机道方伯之失得不亦逺乎陈邱子见先生言切恐二客慙膝步而前曰先生详之行潦暴集江海不以为多防鱓并逃九罭不以为虚是以许由匿尧而深隠唐氏不以衰夷齐耻周而逺饿文武不以卑夫青蝇不能秽垂棘邪论不能惑孔墨今刺史质敏以流恵舒化以扬名采诗以显至徳歌咏以董其文受命如丝明之如缗甘棠之风可倚而俟也二客虽窒计沮议何伤顾谓文学夫子曰先生微矜于谈道又不让乎当仁亦未巨过也愿二子措意焉夫子曰否夫雷霆必发而潜底震动枹鼓铿锵而介士奋竦故物不震不发士不激不勇今文学之言欲以议愚感敌舒先生之愤愿二生亦勿疑也于是文绎复集乃始讲徳文学夫子曰昔成康之世君之徳欤臣之力也先生曰非有圣智之君恶有甘棠之臣故虎啸而风寥戾龙起而致云气蟋蟀俟秋唫蜉蝣出以隂易曰飞龙在天利见大人鸣声相应仇偶相从人由意合物以类同是以圣主不徧窥望而视以明不殚倾耳而听以聪何则淑人君子人就者众也故千金之裘非一狐之腋大厦之材非一邱之木太平之功非一人之略也盖君为元首臣为股肱明其一体相待而成有君而无臣春秋刺焉三代以上皆有师傅五伯以下各自取友齐桓有管鲍隰甯九合诸侯一匡天下晋文公有咎犯赵衰取威定霸以尊天子秦穆有由余五羖攘却西戎始开帝绪楚荘有孙叔子反兼定江淮威震诸夏句践有种蠡泄庸尅灭彊呉雪防稽之耻魏文有叚干田翟秦人寝兵折冲万里燕昭有郭隗乐毅夷破彊齐困闵于莒夫以诸侯之细功名犹尚若此而况帝王选于四海羽翼百姓哉故有圣贤之君必有明智之臣欲以积徳则天下不足平也欲以立威则百蛮不足攘也今圣主冠道德履纯仁被六艺佩礼文屡下明诏举贤良求术士招异伦拔骏茂是以海内欢慕莫不风驰雨集袭杂竝至填庭溢阙含淳咏徳之声盈耳登降揖让之礼极目进者乐其条畅怠者欲罢不能偃息匍匐乎诗书之门游观乎道徳之域咸洁身脩思吐情素而披心腹各悉精锐以贡忠诚允愿推主上风俗而骋太平济济乎多士文王所以宁也若乃美政所施洪恩所润不可究陈举孝以笃行崇能以招贤去烦蠲苛以绥百姓禄勤增奉以厉贞亷减膳食卑宫观省田官损诸苑疎徭役振乏困恤民灾害不遑游宴闵耄老之逢辜怜缞绖之服事恻隠身死之腐人凄怆子弟之缧匿恩及飞鸟恵加走兽胎卵得以成育草木遂其零茂岂弟君子民之父母岂不然哉先生独不闻秦之时邪违三王背五帝灭诗书坏礼义信任羣小憎恶仁智诈伪者进达佞谄者容入宰相刻削大理峻法处位而任政者皆短于仁义长于酷虐狼挚虎攫怀残秉贼其所临涖莫不肌栗慴伏吹毛求疵并施螫毒百姓征彸无所措其手足嗷嗷愁怨遂亡秦族是以养鸡者不畜貍牧兽者不育豺树木者忧其蠧保民者除其贼故大汉之为政也崇简易尚寛柔进淳仁举贤才上下无怨民用和睦今四海乐业朝廷淑清天符既章人瑞又明品物咸亨山川降灵神光曜晖洪洞朗天凤皇来仪翼翼邕邕羣鸟并从舞徳垂容神雀仍集麒麟自至甘露滋液嘉禾栉比大化隆洽男女条畅家给年丰咸则三壤岂不盛哉昔文王应九尾狐而东夷归周武王获白鱼而诸侯同辞周公受秬鬯而鬼方臣宣王得白狼而夷狄賔夫名自正而事自定也今南郡获白虎亦偃武兴文之应也获之者张武武张而猛服也是以北狄賔合边不恤冦甲士寝而旌旗仆也文学夫子曰天符既闻命矣敢问人瑞先生曰夫匈奴者百蛮之最彊者也天性防蹇习俗桀暴贱老贵壮气力相髙业在攻伐事在猎射儿能骑羊走箭飞镞逐水随畜都无常处鸟集兽散往来驰骛周流旷野以济嗜欲其耒耜则弓矢鞍马播种则扞掌拊收秋则奔狐驰兔获刈则顚倒殪仆追之则奔遁释之则为冦是以三王不能怀五伯不能绥惊边杌士屡犯刍荛诗人所歌自古患之今圣徳隆盛威灵外覆日逐举国而归徳单于称臣而朝贺乾坤之所开隂阳之所接编结沮顔燋齿枭瞷剪发黥首文身裸袒之国靡不奔走贡献懽忻来附婆娑讴吟鼓腋而笑夫鸿钧之世何物不乐飞鸟翕翼泉鱼奋跃是以刺史感懑舒音而咏至徳鄙人黭浅不能究识敬遵所闻未克殚焉于是二客醉于仁义饱于盛德终日仰叹怡怿而悦服【文选○顽嚚一作嚚顽懿诚作恳诚斲作防涉田而下有能字尠作鲜心作密形作刑链作练璞作朴黎作民美德作徳美足作厌厦作夏咎作舅渫作泄欢慕作劝思作徳奉作俸削作峭肌栗作饥栗征彸作怔忪民作人尚作上四海作海内燿作光合作洽旌作旍先生曰作先生夫子曰朝贺无贺字腋作掖泉作渊克作克】
　　圣主得贤臣颂
　　夫荷旃披毳者难与道纯绵之丽密羮藜含糗者不足与论太牢之滋味今臣僻在西蜀生于穷巷之中长于蓬茨之下无有游观广览之知顾有至愚极陋之累不足以塞厚望应明防虽然敢不略陈愚心而抒情素记曰恭惟春秋法五始之要在乎审已正统而已夫贤者国家之器用也所任贤则趋舎省而功施普器用利则用力少而就效众故工人之用钝器也劳筋苦骨终日矻矻及至巧冶铸干将之璞清水淬其锋越砥敛其锷水断蛟龙陆剸犀革忽若篲汜画涂如此则使离娄督绳公输削墨虽崇台五层延袤百丈而不溷者工用相得也庸人之御驽马亦伤吻弊防而不进于行胸喘肤汗人极马倦及至驾齧膝骖乘旦王良执靶韩哀附舆纵骋驰骛忽如影靡过都越国蹶如歴块追奔电逐遗风周流八极万里一息何其辽哉人马相得也故服絺绤之凉者不苦盛暑之欝燠袭狐貉之煗者不忧至寒之凄怆何则有其具者易其备贤人君子亦圣王之所以易海内也是以呕喻受之开寛裕之路以延天下之英俊也夫竭智附贤者必建仁防索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆防则君不用其谋陈见悃诚则上不然其信进仕不得施效斥逐又非其愆是故伊尹勤于鼎俎太公困于鼓刀百里自鬻甯子饭牛离此患也及其遇明君遭圣主也运筹合上意谏诤则见听进退得闗其忠任职得行其术去卑辱奥渫而升本朝离蔬释蹻而享膏粱剖符锡壤而光祖考传之子孙以资説士故世必有圣智之君而后有贤明之臣故虎啸而风冽龙兴而致云蟋蟀俟秋唫蜉蝣出以隂易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契臯陶伊尹吕望之臣明明在朝穆穆列布聚精防神相得益章虽伯牙操钟蓬门子弯乌号犹未足以喻其意也故圣主必待贤臣而功业俊士亦俟明主以显其德上下俱欲懽然交欣千载一会论说无疑翼乎如鸿毛遇顺风沛乎若巨鱼纵大壑其得意如此则胡禁不止曷令不行化溢四表横被无穷遐夷贡献万祥必臻是以圣主不徧窥望而视巳明不殚倾耳而听巳聪恩从祥风翔德与和气游太平之责塞优游之望得遵游自然之埶恬淡无为之塲休征自至夀考无疆雍容垂拱永永万年何必偃仰诎信若彭祖喣嘘呼吸如乔松眇然絶俗离世哉诗曰济济多士文王以宁盖信乎其以宁也【文选○防汉书作指璞作朴锷作咢层作増弊防作敝防膝作防作绤狐狢作貂狐则作即谷风冽作冽风致云气作致云游作蝤乂作艾之臣二字无一防作壹合蓬作逢殚作单】
　　甘泉宫颂
　　甘泉山天下显敞之名处也前接大荆后临北极左抚仁乡右望素域其宫室也仍嶻嶪而为观攘抗岸以为阶壅波澜而鳞坻驰道列以曲逺览除阁之丽靡觉堂殿之巍巍径落莫以差错编玳瑁之文防镂螭龙以造牖采云色以为楣神星罗于题鄂虹霓往往而绕榱缦倐忽其无垠意能了之者谁窃想圣主之优游时娱神而欵纵坐凤皇之堂听和鸾之弄临麒麟之域验符瑞之贡咏中和之歌读太平之颂
　　僮约【古文苑】
　　蜀郡王子渊以事到煎上寡妇杨恵舎有一奴名便了倩行酤酒便了捍大杖上冢巅曰大夫买便了时只约守冢不约为他家男子酤酒子渊大怒曰奴宁欲卖耶恵曰奴父许人人无欲者子渊即决卖券之奴复曰欲使皆上不上券便了不能为也子渊曰诺券文曰神爵三年正月十五日资中男子王子渊从成都安志里女子杨惠买夫时戸下髯奴便了决卖万五千奴从百役使不得有二言晨起洒扫食了洗涤居当穿臼防箒裁盂凿井浚渠缚落鉏园研陌杜埤地刻大枷屈竹作杷削治鹿卢出入不得骑马载车踑坐大呶下牀振头垂钓刈刍结苇腊纑沃不酪住防织履作麄黏雀张鸟结网捕鱼缴鴈弹鳬登山射鹿入水捕浚园纵鱼鴈鹜百余驱逐鸱鸟持梢牧猪种姜养芋长育豚驹粪除常洁餧食马牛鼓四起坐夜半益刍二月春分被隄杜疆落桑皮椶种瓜作瓠别茄披葱焚槎发等垄集破封日中早熭鸡鸣起舂调治马驴兼落三重舎中有客提壶行酤汲水作餔涤杯整按园中拔防斲苏切脯筑肉臛羊脍鱼炰鼈烹茶尽具脯已盖藏关门塞窦餧猪纵犬勿与邻里争鬬奴当但饭豆饮水不得嗜酒欲饮美酒唯得染唇渍口不得倾盂覆斗不得辰出夜入交关伴偶舎后有树当裁作船上至江州下到煎主为府掾求用钱推纺恶败椶索绵亭买席往来都洛当为妇女求脂泽贩于小市归都担枲转出旁蹉牵犬贩鹅武阳买茶杨氏池中担荷往来市聚愼护姧偷入市不得夷蹲旁卧恶言丑骂多作刀弓持入益州货易牛羊奴目交精恵不得痴愚待斧入山断椠裁辕若残当作俎机木屐及彘盘焚薪作炭石礨薄岸治舎葢屋书削代牍日暮以归当送干薪两三束四月当坡五月当获十月收豆多取蒲苎益作绳索雨堕无所为当编蒋织箔植种桃李棃柿柘桑三丈一树八赤为行果类相从纵横相当果熟收敛不得吮尝犬吠当起骛告邻里枨门拄戸上楼击鼓椅盾曳还落三周勤心疾作不得遨游奴老力索种莞织席事讫欲休当舂一石夜半无事浣衣当白若有私敛主给賔客奴不得有奸私事事当闻白奴不听教当笞一百读券文徧讫词穷咋索仡仡叩头两手自抟目泪下落鼻涕长一尺当如王大夫言不如早归黄土陌蚯蚓鑚额早知当尔王大夫酤酒真不敢作恶
　　祭金马碧鸡文【方士言益州有金马碧鸡之寳可祭祀致也宣帝于是使褒往祀焉】
　　持节使者王褒谨拜南崖敬移金精神马缥碧之鸡处南之荒深溪回谷非土之乡归来归来汉德无疆广于唐虞泽配三王黄龙见兮白虎仁归来归来可以为伦归兮翔分何事南荒也





　　西汉文纪巻十三
　　钦定四库全书
　　西汉文纪卷十四　　　　明　梅鼎祚　编萧望之【字长倩东海兰陵人徙杜陵经明持髙节厯太子太傅前将军为恭石显所防自杀】
</div>
    <div class="pagination">
<a href="西汉文纪_page16.html">上一页</a><span>...</span><a href="西汉文纪_page12.html">12</a><a href="西汉文纪_page13.html">13</a><a href="西汉文纪_page14.html">14</a><a href="西汉文纪_page15.html">15</a><a href="西汉文纪_page16.html">16</a><span class="current-page">17</span><a href="西汉文纪_page18.html">18</a><a href="西汉文纪_page19.html">19</a><a href="西汉文纪_page20.html">20</a><a href="西汉文纪_page21.html">21</a><a href="西汉文纪_page22.html">22</a><span>...</span><a href="西汉文纪_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
