<!DOCTYPE html>
<html>
<head>
    <meta charset="UTF-8">
    <title>香艳丛书 - 第 458 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 458 页/共 467 页</h1>
    <div class="content">　　巧云，吴趋人。本姓章，良家女也。幼工针黹，髣髴薛夜来。庚申储寇陷吴门，偕同居金姓避难出走，父母姊弟俱陷城中，不得已，依金氏。金江北人，无恒业，全家十馀口，仰给十指，辗转至沪，贫难自给。沪上固烟花薮，鸨母见之，诧为尤物，以为此奇货可居也。卜居小东门外，扫眉窗下，迎客花间，不两月芳名大噪，乃迁居打球场。楚商某见而悦之，啮臂盟心，遂以重赀脱其籍，贮之金屋。未几富商中道殒，巧云躬营丧葬，服除无所归，乃自立门户，居兆荣里。盖以文君志在觅相如而事之，非甘重堕风尘中也。适苏台倚玉生，计偕北上，道出申浦，遇巧云于花桂林席上。维时银烛双摇，珠光四照，但见丰神绰约，态度翩翩，不觉为之神摇目眩。翌晨往访，适理晓妆未竟，发长委地，洗净铅华，宛神仙中人。生乃怅然曰：“仆阅人多矣，未有如卿者也，殊恨相见之晚。”巧云亦自述身世，极为欷歔。生因抚然曰：“造物生才，岂偶然哉？如卿玉骨冰肌，当自珍惜，宜急择人而事，岂可久在章台飘泊乎？”姬双毗荧然，首肯者再。旋嫁一资郎，固赫然显宦也，艳其名，兼利所蓄，入门渐以鞭挞从事，摧折百端。或谓巧云之仍堕火坑者，实倚玉生一言阶之厉也。呜呼！安得黄衫侠客，虬髯老奴，一问此负心人哉！ 
　　黄云卿，吴门人。至沪居寻芳里。其姊爱卿，秀卿，工弹唱，方以艳名噪一时。及姬为后起之秀，突过其姊。尝教之歌，颊頳毗荧，不肯发声，识者因谓：“是儿具大知识，必非久堕风尘者。”院中旧例，客设宴，招外妓，妓陪坐，女先生避席，使雏鬟执斝。云卿年稚，每操觞政。时云卿才十三，拇战尚多未谙，惟是性情流逸，神光合离，不觉令人心醉。鸳湖信缘生，有风月鉴，日醉花丛，与北里名姬，皆所相识，以为品评群芳，若专论风姿，当以云卿为巨擘。云卿貌微丰，性婉柔，无抹脂障袖习。其姊爱卿，荡逸飞扬，秀卿孤高坦率，各擅盛名，以视云卿之风致嫣然，不觉瞠乎后矣。皖南程伯子甚爱之，与之有啮臂盟，以为但观其理双鬓，束双钩，笑靥生香，微步生妍，领略个中情趣，己可相对忘饥，魂销心死，正不必亲承芳泽也。旋程伯子又与文运里张秀宝善，往还愈昵。适云卿珠孕初胎，谓为伯子所有。伯子讳之，踪迹遂绝。其姊多诮伯子为薄幸，而云卿无怨色，犹托人殷殷致询。其情重如此。未几吴兴茶贾眷之，为之脱籍云。 
　　吴琴仙，本姓王，名蟾，字爱卿。白下名姝，朱门望族，自遭兵燹，堕落平康。容貌则娇若芙蓉，心性则逸如兰蕙，于姊妹行中，风流秀曼，迥异寻常。邹君翰飞，风雅士也，薄游沪上，即与姬识，叹为花国中翘楚。既践绮约，遂订香盟，每于酒灯阑灺，论及终身，辄为欷歔不欢。后误从金陵某甲，彩凤随鸦，毕生隐憾，良人薄幸，未及三年，又驱之籍中。乙亥之春。邹君访艳河桥，适与姬遇，相见之际，各挥泪依依不忍别。邹君赠以诗云： 
　　小劫重沦泪暗潜，天公何事妒红颜？ 
　　怜卿才貌伤卿遇，不在寻常薄命间。 

　　蕙兰心性玉丰姿，一味娇憨一味痴。 
　　晓起思量缘底事？海棠花下立多时。 
　　凤云，柏顺堂中之翘楚也。系出扬州，因遭发逆之乱，寄迹沪上，遂隶籍焉。性本和顺，貌尤娟好，与醉月仙史，有啮臂之盟。凤云出自良家，不染青楼习尚，具有林下风格，以视涂脂抹粉，竞斗妖娆者，奚啻天坏！ 
　　佩卿，姓陈，初名小宝。性极聪慧，貌尤秀美。同庆里姚瑞兰，教以歌曲，姬夷然不屑学也。逮姚归太原二尹，鬻姬于周妪，徙居尚仁里，改字佩卿。小东门外聚美轩，每逢七月，凡说书者无论男女，咸会于此，各奏一艺，苟不赴会，则不得入书场。又向例先至先奏，奏过之曲，毋得重唱。姬至最晚，所习之书，又皆为人所先说，几至无以登场。归而壹志于音律，不两月，艺大进，名亦大噪，凡评沪上名花，色艺兼擅者，当以姬为首屈一指。杭有名孝廉某，与之厚，临别赠以联曰：“烟花几队，画壁知乎？须记取座中衣紫；潦草一樽，挂帆去矣，最难忘江上峰青。”其眷恋之深如此。后与施生有啮臂盟，矢青山而共隐，愿白首以同归。突有巨贾见之，叹为世间尤物，出千金为之脱籍，与媪已有成说。施生闻之，计无所出，相对而泣，目尽肿，泪竭而继之以血，媪为感动，返巨贾金，而以姬归施生，不计其值。初以为凤凰之和鸣云路，悲翠之戏影兰苕不啻也。两年间连举两子，人皆为姬庆。无何，士也罔极，二三其德，施生于外与徐小宝相昵，两月不归。姬貌丰而体弱，亭亭如初日芙蓉，产后失调，兼以抑郁，不数月病入膏肓，欲招施生一见诀别，竟不可得，恨恨呼“施郎负我！”而没。施生归，目犹视，施生泣数行下，旋不知所终。呜呼！月不常圆，花难终好，姬之薄命，生之负心，令人泚笔记之，而辄为三叹也。 
　　沪上为烟花渊薮，涂脂抹粉，争妍取怜者，盈千累万，所见当意殊少，惟公兴里金氏三校书，独以艳名著，并为当时之秀。三校书者，一曰爱宝，一曰秀宝，一曰十全，俱年相若。仙米主人，赠以额曰：“惟金三品。”从此一经品题，声价顿增十倍。爱宝少时，早见赏于三晋乔太守，太守工书，于爱宝壁间，题诗觅句，染翰淋漓。至今遗迹犹存，特未以碧纱笼之耳。有人调以诗曰：“何堪乱点鸳鸯客，竟作梨花压海棠。”盖其时太守年己古稀，以爱宝故，犹复修容饰貌，学作少年。此固风流之韵事，亦风月之美谈也。太守去，而秀宝、十全乃继起，使太守重来，不将咏“三英粲兮”之诗欤？佛花词客，曾赠十全校书楹帖云：“十洲梦引游仙枕，全璧珍同合浦珠。”益见赏识之非虚也。 
　　严丽贞，姑苏人。经赭寇之乱，转徙至沪。善南词，曲中人无出其右。嗣以齿渐长，而名益噪，拟出游以新眼界，历江浙间者二年。乙亥冬，赁居湖郡，登台试唱，听者神倾。而金翠盈头，早为匪人所物色。十一月间，赁舟至沪，晚泊乌程县界，三鼓时，哨声四起，相顾张皇，则群盗已露刃立船头矣。丽贞惧，欲投于河，一盗操湖音持之，得不死。然转瞬间，舟中被掳一空，相继过他船而去，计值约千五百金。质明往报地保，拟禀县勘验。邑某绅，向与丽贞善，闻是耗，亟来慰藉，且劝其无报公庭，盖以为此辈并非真盗，或枪船流亚耳，若一具报，原赃万难复得，徒资扰累。丽贞乃请诸某绅，愿于要隘处，立栅一座，以利行旅。某绅许之。丽贞遂扬帆回沪。噫嘻！以数年歌舞之馀资，竟饱匪徒之壑，悲愤交集，夫复何言！乃犹愿不鸣官，而心计后来之弭盗，非深明大体者，能若是乎？丽贞后改姓曰金，易名曰素娟。 
　　许幼琼，字紫烟，金陵旧家女也。遭乱后，怙恃迭逝，为邻母许媪收养，媪无子，遂女之，抚爱臻至，女亦依恋如所生。苏台沦陷，流寓海上，遂堕平康。女娟秀娴雅，弱不胜衣，眉黛间，常有楚楚之色。所居本陋巷，小楼独处，萧寂自甘，媪亦未之强也。性爱静，不喜歌，或有所感触，低吟一曲，则哀怨凄凉，不忍卒听。有巨贾欲致千金，载之北游，以不忍舍媪，卒婉谢之。未几媪惑于利，迁居桂荫北里，大启馆舍，豪华者争趋之，数日间声名大噪。女资秉脆弱，不胜其烦，且移巢非其所愿，不觉遂病，复为庸医所误，竟致不起。素喜修洁，虽危笃，不废膏沐。自恨无以报媪，临殁犹执手不忍释。初葬北门外五里。珠霞阁忏绮道人叔农氏，生前与之相昵，乃为改葬于东乡之原。盖以许媪本天方教，死者率以布殓，紫烟没，遂不用棺，仓卒营葬，赁地卑湿，年来益就倾圯，媪贫乏，不能再举。忏绮道人心焉伤之，遂为备具移葬。虽香肌销化，空悼红颜，而玉骨晶莹，未成黄土。于是浴以温汤，袭以香屑，裹以素缟，匣以文楠，既佳城之获安，幸苦海之永脱，佩环夜月，得所凭依，忏绮道人，真可谓世之有情人也！其心不以生死渝，青楼中人，要当铸金绣丝以事之。 
　　许翠琳，秦淮人，肌肤玉雪，眉目如画，齿最稚，洵么凤中翘楚也。身弱如不胜衣，能为掌上舞，曾学擘阮新词，甚为入拍，识字知书。忏愁侍者，与之相识已久，绮筵乍张，名花毕集，如金桂卿，张素英，高玉林，林红卿，皆来，酣戏淋漓，尽欢达旦。一日宴散，姬固留听曲，适有伧父闯入，不果。忏愁侍者赠以二绝句云： 
　　梢头豆蔻十三龄，袅袅腰肢舞态灵。 
　　藕窍作心冰作骨，果然生小透珑玲。 

　　酒散琼楼醉欲行，牵衣促坐听新声。 
　　妒花风雨来何急？惊破银筝调未成。 
　　雪香，姓王氏，小字阿湘，浙之慈人。年十三，入甬上教坊。瑰姿粹质，艳丽罕伦，望之如丰台芍药。性傲，不善酬接，人多忌嫉之。避祸镇海，与州陵青衫客契。旋以事不能安居于镇，复回甬上。又因讼被拘。萍因主人，湘旧识也，知其事而怜其枉，以多金赂当事者赎之出。湘盛感其意，拟订白头约，母以奇货居，不果。将徙于沪，萍因主人开筵叙别，牵袂依依，不啻一声河满也。至沪居兆富里，名噪甚。未几滇镇某以重金胁取去，非所愿也。归舟至某处，以偶拂其意，遂杀之，弃尸江中。惜哉！某镇固非惜玉才，而湘之傲可知矣。使怜之者金屋早藏，又何名花堕劫若是之惨哉！钱神无灵，遂使绝世佳人，蹈非烟覆辙，能不为之痛心耶！明镜生曾作《高阳台》词以吊之云： 
　　碧海移根，红尘换劫，伤心再见何年？绿未成阴，倘教好梦重圆。青衫替揾临行泪，溯香盟，啮臂依然。陡罡风，心未成灰，玉己成烟。　星星血溅鸳鸯剑。拚花残玉碎，不负从前！知心难得，游丝未必轻牵。凭君莫泛申江棹，怕樊川、肠断当筵。悔寻春，负了惊鸿，苦了啼鹃。　或传姬别有所属，故见杀。明镜生独谓不然，词中特为之辨，是真姬之知心也。呜呼！士生今日，以才傲世，非有奇穷，必有奇祸，姬既遇人不淑，顾犹以傲侮玩之，其不得于死也宜哉。 
　　张仪卿，吴门人。润脸花嫣，圆姿月替，粹质丰肌，其秀在骨。庚申，吴中逢赭寇之乱，随母避居沪曲。时北里烟花，当以沪上为巨擘，群芳所萃，众美毕具。姬既隶平康籍，艳名噪一时。有某豪士，手挥千金，散于鞠部，征歌选色，各具品评，以彼美之风裁，定章台之月旦，前后凡三次，姬屡魁花榜，有状头之誉。维时四处名花，悉集于斗大一城，莺联鹊起者，指不胜屈，而姬独得列于前茅，为众所倾倒，其貌亦可知已。所居层楼邃室，雾阁云窗，精绝不着纤尘。姬工书识字，簪花妙格，妍丽异常，于有心人，短牍长笺，存间不绝，所欢得其笔札，藏庋以为荣。素有知人鉴，时有某太史，方捷词林，见姬艳之，暇辄过从，拟纳作小星，人皆为姬庆，而姬弗愿也。或询其故，姬曰：“彼时横翰林二字于胸中，年少气盛，必致挫折。且其性多嗜好，善挥霍，而其相亦非载厚福者。”后果以词林改县令，不期年，以墨败，人于是服姬之识。独其决某观察犹未验。与樵山老干最昵，既还苏台，时有书问往来。后染微疾，初不服药，明妆靓服，仍如平时，朝夕诵金经不倦。于佛生日，拈花一笑而逝。人谓姬去来有夙因，当是灵山会上人，惜其堕落风尘，不即拔青莲于火坑中耳。余于樵山老干处见姬小影，明眸皓齿，固一时之秀也。 
　　绣珊，吴门人，本姓水，乳名阿全。方玉奴之义女。幼为金陵女伶，后隶乐籍于上海。色艺双绝，倾于流辈。温秋屏司马眷之特甚，嫌其命名未雅，易之以玑字，曰绣玑。温固美丰姿，当初邂逅时，正如一对璧人。绣珊烟轻月瘦，雪韵花嫣，方盈盈二八时也，性耽清雅，沈静寡言。初居环马场盆汤里，因避尘嚣，移家城内曲巷中，闺阁幽深，非素心人，未许排闼。玉奴亦将顺其意，珍如掌珠。其居本与温君寓斋相近，由此朝夕往来，爱怜益甚，特出千金为之脱籍，擅宠专房。以栽花之仙吏，为掌玉之文星，蕴藉风流，不可一世，绣珊真为得所归矣。 
　　褚仙卿，小字彩娥，吴门人。年仅十七，虽非绝代倾城，然明眸皓齿，韶秀便娟，亦颇足销魂荡魄。且性憨心慧，而又豁达俊爽，眉宇间英气扑人，在风尘中别饶风格。雅好诗书，有时点缀小词，居然入拍，以故非翰墨中人，略不当意。毛稚仙，王秋农，皆与相识，而采芝生尤眷之。每于姬处，结社敲诗，征歌赌酒，角彩寻欢，殆无虚日。诸君集时，每一人脱藳，即持与采芝生，昵其讽诵，而细聆其音节，强记不忘。时采芝生将有粤江之役，设酒祖饯，烛既见跋，相对无一言，生不觉为之黯然。彩娥忽曰：“去则去矣，作儿女态亦复何补？但毋忘此酒，虽别犹未别也。”语未竟而眼波红矣。后稚仙辈偶过其家，必殷殷问生消息。一日忽寄以诗云： 
　　几番钗卜费相思，二月东风正好时。 
　　满院春光看不得，梨花如雪柳如丝。 
生得诗。为凄然捧诵者久之。当生屡往其家时，异常狎昵，然彩蛾必正言规之曰：“勾栏中非善地，踪迹太密，必至迷而不悟，我不愿君入陷阱中。”三五日往，则又曰：“此地固不可频来，而情好如我两人，亦不可过疏，几令人回肠欲断，君其忍心哉！”姬本善饮，遇文士饮愈豪，醉后澜翻妙舌，四座为惊，大概以误作杨花，心有所不甘，故特属意于生，将托以终身，又不能轻出诸口，以故恒作颠倒谜语。与生小别，遂成永诀，姬后未知其所终。 
　　凤宝，吴门人，籍隶沪上。甫入章台，艳名顿噪。然其时年仅十三四，双髫垂鬓，正簸钱堂角时也。瘦同飞燕，憨等宝儿，惟瓠犀微露，略损其妍。与苏素珍同居，门前车马，绎络不绝，荏苒数年，易髫而髻。前为燕之瘦者，转而为环之肥，丰若有馀，柔若无骨，樊素樱桃，嫣然增媚。工大小诸曲，歌喉清越，无异雏莺，尤擅长《采桑》诸阕。惜鸨母惟利是视，以致走马章台者，皆富贾俗商，自顶至踵，并无雅骨，凤虽酬应纷如，略无可否，然莲心味苦，姜性含辛，郁之而不宣，触之而遂发矣。一日适为丹桂某伶招饮，赌酒征歌，弹棋拇战。逮返院，裙抛峡蝶，枕就鸳鸯，群以为玉山颓矣，移时痰涌，玉容惨淡，盖早以一盏紫霞膏毕命矣，灌救无及，竟赴夜台。而鸨母漫谓触邪了事，竟不识其死之所由致也。伤哉！鸨母绰号尼姑阿招，固烟花主帅也，前托空门，后经束发，徐娘虽老，兴复不浅。嗟乎！人生不幸，堕落烟花，至火坑脱离，求宜及早，必使冷落自伤，而始厌胭脂于北里，谢罗绮于西风，则亦晚矣。故有志女子，甘出于一死而不悔也。 
　　十全，姓金氏，又字宝珠，姑苏人，盈盈十五，竟为掌上之身，殊可怜也。藏娇于东公兴里，与其姊爱宝同院居。爱宝艳名噪一时，十全能于花月场中，独树一帜，不为姊所掩。一日瘦绿词人，偕佛花词客往访，妆楼之上，陈设清洁，无些子俗尘。近与之语，朱唇未启，而嫣然一笑，别具风流。读壁间佛花所赠楹帖，有“十步不离花世界，全身能得月精神”；及“礼佛忏花同合十，清才艳福自兼全”之句，客与姬，殆有心心相印者欤？瘦绿词人云：“沪上烟花伙矣，庸脂俗粉，比比皆是。就其所见，不下百人，而殊少许可，非评花之眼界过高也。自见十全，知此中固大有人在也。”则瘦绿词人之倾倒十全，可谓至矣。 
　　陈玉卿，今之才妓也，在群芳中为特出。夫沪上为肥鱼大肉之场，征歌选舞者，几忘风雅一途为何物。客既不知许事，巨食蛤蜊，妓亦茫然从之。车马填门，即称名妓，金银气重，文字缘悭，三百女闾，比比皆是，庸讵知蓬生麻中，不扶自直，铮铮佼佼，竟有其人，阙焉不书，亦护花使者之过也。玉卿，维扬人，名文玉。终鲜兄弟，父本儒者，爱玉若掌珠。自识之无，即严督课，年九岁，唐宋诗词，略皆上口。父殁，母教之一如父。家素贫，不能自存，女红之馀，仍不废文史，间为吟咏，若有夙悟。十三岁，母又殁，育于叔母。叔母遇之虐，且以食指为嫌，货于娼家，今春转徙之沪，盖年才十九才龄耳。呜呼！玉之数奇矣！然蓬户女子，知书而湮没不彰者，指不胜屈，安知非天之欲显其名，而故厄其遇乎？至后藏娇小东关外，与杨阿宝相依倚。其地湫隘嚣尘，不可以居，有文士往访者，谓枳棘非鸾凤所栖，玉即应声曰：“鸾凤安敢当！君不闻鹦鹉之困于樊笼乎？”一吐属间，敏慧可想。玉卿能吟咏，善奕棋，其感怀诗云： 
　　看破烟花事渺茫，锦衣顿改昔年妆。 
　　可怜绣阁名门女，流落青楼暗自伤。 

　　设帨当年岂不祥，飘零申浦泪千行。 
　　飞花误我桃源路，羞见刘郎与阮郎。 
蛾眉自悼，可以想见斯人之意致矣。海上缕馨仙史尤眷之，时相过从，赠答诗词甚伙。今录四绝句： 
　　小楼谁识是儿家，蜂蝶嬉春枉自夸。 
　　知否文窗风露重，有人闲坐忆琼花。 

　　匆匆抛却故园秋，明月维扬似旧不？ 
　　一舸江南望江北，也应有泪向东流。 

　　围棋声里玉琤琮，慧语灵心夙未逢。 
　　笑我情禅参己透，又添绮障一千重。 

　　屡把新诗赠玉台，阿谁拥髻替敲推。 
　　青绫步障逢卿后，始悔年时浪费才。 
玉卿曾有答缕馨仙史二绝，亦清俊可诵，其自愁身世云：“玉前身诗婢，今日情魔。铜钵知心，锦囊学步。二分圆月，偶牵少妇之愁；一曲焦桐，遂入中郎之听。赠词婉转，遍处揄扬，乃有南面诗王，西昆词客，玉台制咏，金缕传情。好语纷来，彩凤灵犀之句；多情生受，搓酥滴粉之词。峡雨巫云，飘扬字里；晓风残月，点染行间。琴心未必相挑，壶口因之俱缺。蛾眉低首，允宜熏之佛前；雁柱新声，大好歌来扇底。所恨风尘陋质，难留韵事于三生；还期花月春江，竞按新词于九谱。爰拈二绝，用志寸心，录呈吟台，兼以鸣谢。”诗云： 
　　学画蛾眉不入时，倒拈针刺剔红丝。 
　　等闲妨却风和月，遍绣骚坛七字诗。 

　　箫声咽月李青莲，千种风情柳屯田。 
　　唤起红楼诸姊妹，大家合掌拜词仙。 
有才如此，沦落风尘，殊足惜已！ 
　　爱珠，本姓项，父项琳，范阳人，以乐艺名一时，避居吴门，每携一笛，往来山塘虎阜间，吴中名妓皆师事之。庚申，赭寇陷苏台，琳仓皇携珠出走，为贼所杀，珠途逢老妪，携归虞山。虞山故多说书者，姬少长，丰韵苗条，朱媪一见，居为奇货，以重金购之，来沪北教之说书，名朱品兰。未几转鬻某妪，改名爱珠，迁兆荣里，与陆巧珠同居。有客昵之，出赀为之脱籍，顾债不得偿。客去，珠不能从，啜泣竟夕，暗吞阿芙蓉膏，客察之，急救得不死。陆见珠情重身轻，恐为己累，谢之，乃迁公兴里王秀宝家。沈松阁者，青镇无赖子也，负博进钱，避海上。缘巧珠而得与爱珠相识，许拔之火坑中。姬已闭门谢客，自幸得人，同院姊妹，往日宾朋，莫不知玉容有主矣。荏苒两月，说属子虚，且拟脱身他徙，姬侦知之，泣谓之曰：“君去我留，人将笑我，且债台独上，终逼迫死耳。无已，请买舟西行，赁马车伪为游龙华者，至西门扬帆竟去，不亦可乎。”孰知花落有意，流水无情，沈以淡然处之而己。姬哭不成声，清晨擎阿芙蓉膏一盏，向沈曰：“以身后事累君矣。”沈欲分半饮之，不可，遂一饮而尽。女鬟察其异，潜告秀宝，秀宝欲入救，沈阻之不许曰：“是患痧耳。入则饱我老拳！”不得已，鸣诸捕房，舁之仁济医馆，则已无及，临死犹曰：“无预沈松阁事。”其情深如此。呜呼！沈见姬死而不救，抑何忍也！殆天夺之魄欤？不然何丧心病狂若是也！所谓中山狼者，非其人欤？恨不得缚诸匕首一决之也！至于姬之遭际，亦殊可悯己。 
　　增龄，本姓周。幼丧父，依母为活。发才覆额，秀丽无双，其姊爱龄，明眸善睐，绰约多姿，固一对盈盈姊妹花也。初居上海之南市，习猫儿戏，姬耻之，不屑学，乃改为说书。冒王姓，迁居北城，声价日高，结驷其门者，非巨公，即名士，寻常纨袴鹾茵，莫能望见颜色。所工大小曲，以百计，色艺倾一时。顾葳蕤自守，豆蔻含苞，绝不许人以非礼干之也。爱龄工于酬对，隐结客欢，姬则高自位置，客至嘿嘿，不作一语，奏技时，亦绝无佻达态。性尤好洁，茶具熏炉，不与人共，多以女云林呼之。肌肤柔白，发光可鉴，妆束淡雅，不与侪辈争妍。闺中陈设，无异寒素。皖南某观察公子，见而爱之，拟以千金脱籍，不果。武林某太史公子，深于情者也，闻姬名往访，一见倾悦。顾亦不数数见，见则相对无言，默喻于心而已。姬于公子至，静坐徘徊，于公子去，含悲饮泣，宵阑灯灺，泪痕湿枕角。其母因不令相见，姬从此长斋绣佛，数年如一日，母为感动，卒以姬归公子，生一子，而姬以疾殒。公子痛不欲生，设位室隅，出入必告。其情之专挚，世间殆未有也。呜呼！姬亦瑶台短命花耳。不然伉俪之欢，家庭之乐，岂有涯哉？ 
　　花春林，亦沪上名花也。枇杷门巷，杨柳楼台，车马往来，常满户外。所与交者，皆名流雅士，赠答诗词，盈笥累箧。所居妆阁，陈设雅淡，绝无俗艳。姬丰姿绰约，潇洒出尘。妹多福，亦旖旎可人。愿花常好馆主，小宴其家，当筵索诗，赠以二绝云： 
　　如玉丰姿绝点瑕，枇杷门巷是儿家。 
　　碧桃红药都嫌俗，第一销魂解语花。 

　　轻按红牙唱六么，笙歌浓处客愁消。 
　　花家姊妹真双绝，不数江东大小乔。 
　　姚雅仙，居兆贵里。秀貌花嫣，圆姿月皎，绿柳堤边，碧桃巷口，宾从如云，而独与金桂伶人黄月山善。姬性情荡逸，体态风流，纵镜殿之淫，学天魔之舞，时招月山演技帷中，日益亲昵，往往同车游冶，过市招摇，恬不为怪。旋又有意中人，为啮臂盟，而渐与月山疏。由是燕雁代飞，尹邢相避，盖其情之翻云覆雨也如此。其人为中山胜棋楼后裔，姚喜其柔情媚态，玉貌绮年，故愿倾身以事之，形影不离，有如鹣鲽。孰意惜玉有人，挥金无客，久之而门前冷落，车马稀矣。蚕丝难尽，蜡泪成灰，勾栏中人，无不笑姚姬之惑焉。 
　　金玉，姓谈，吴趋人，来沪居公阳里。修蛾偃月，笑靥堆霞，北曲南词，并皆佳妙，噪声勾栏中已有年矣。第青春二十有四，而枇杷花下，犹是闭门独居。伤锦瑟之华年，只增陨涕，抱牙琴之绝艺，谁是知音？以故忧能伤人，时多疾病。有吴下汪生者，闻名往访，才与目成，便相心许，流连匝月，遂订鸳盟。嗣以生有事回吴，未及迎贮金屋，告归之夕，生预出千金留于姬所，为日后脱籍计。顾生素性善博，返吴后竟负博进钱累累，无可摒挡，因复诣姬处拟商取前项。冀作孤注一掷。姬曰：“金之取携固惟命，然前言勿遽食也！”生唯唯而别。由是姬晨占鹊噪，夕卜灯花，玉郎未来，而金仙已召，竟以郁郁死。生闻耗大恸曰：“此予过也！”即率幼子，来沪成服，一并将灵槥接回，居然视为簉室焉。嗟乎！如汪生者，其可谓笃于情乎？不以聚散异，不以生死沦，朱颜委化，而犹视同骏骨千金，姬而有知，当含笑于地下，而喜汪生之不我欺也。 
　　宝琴，忘其姓，籍隶江北，固其地之翘楚也。性亢爽，尚侠气，多识昊越士大夫，高自期许，不屑为靡靡之态。门敲白板，虽多访艳之人，窗掩青楼，绝少眠香之客。落花堕溷，每以失身为耻。然逢二三知己，烛灺更阑，共谈沦落，往往泣数行下。从良有愿，薄命终伤，深恐所适非人，又致半生抱恨，遂致因循未果。一夕蟾魄将圆，忽有叩门者，人本无情，客成不速，登堂入室，赳赳畏人，夸其门第曰诸城，曰新安，功高百尔，勇冠千军，以枕戈倚马之威，作煮鹤焚琴之举，风流自命，欢乐强图。琴婉为辞曰：“妾为养微疴，僻居陋巷，琵琶之技已疏，桃李之投莫报，请君他往，毋事纠缠！”来者竟勃然变色，大有不作鸳鸯誓不休之意。琴则一枝杨柳，摇曳无依，半盏芙蓉，凄凉下咽，所幸小鬟识事，当即解救，而姬饮恨不肯回生，多方护持，始得苏醒，来者亦悄然遁去。嗟乎！兰有香兮招蚁，杏以色而聚蜂，烟花弱质，沉苦海以难回，欢笑迎人，背孤灯以暗泣，盈盈无主，种种可怜，倚翠偎红者，宜如何用情熨贴，休教玉碎香残，极意温存，莫使红憔绿悴哉。深叹琴与士大夫游，当死生呼吸之际，竟无人作一护花铃也，可哀也夫！ 
　　潘绣宝，固近时青楼中之矫矫不群者也。貌既娟秀，性复风雅，工琴善棋，尤长于音律。然性甘冷淡，虽车马填门，不以为意。北里中有忌而诋之者，以其幼出自女伶，品居彼下，而伧父之焚琴煮鹤者，亦复妄肆讥弹。姬因叹此中不可久居，卒从某公子去，闻者嘉之。瘦蟾生曾为之作《护花词》，今录二绝句： 
　　赏花偏动护花情，刻翠题红过此生。 
　　自把彩绳托灵鹊，不将金弹打流莺。 

　　章台弱柳纵飘零，未必飞花便作萍。 
　　愿得移根栽汉苑，免教人惜路旁青。 
　　小得仙，不详其姓，亦北里中之矫矫者。住居海上有年，与天壤寄生有啮臂之盟。生虽弃儒习贾，而俊爽风流，自殊俗士，与姬神交心许，数年如一日，祗以母命难违，逡巡未果。得仙尝曰：“霍女痴情，杜郎薄幸，流光如驶，夫复何言？”乙亥夏间，忽觉小有不慊，书空咄咄，月下灯前，常背人掩泣，问之亦未肯言也。一日傍晚，炫服靓妆，如有所失，竟暗吞紫霞膏而毕命焉。生闻信往视，救之不得，大恸而返，深悔折花之心未勇，鸳牒空书，鹣盟徒负，自以为生平恨事，惟此而已。尝作《雨窗感怀》诗以悼之，诗盛传于青楼中。 
　　夏兰仙，扬州人，小名如意子。婉容柔态，倾动一时。善音律，识字义，翩翩有闺阁风致。有时略掉书袋，颇令人解颐。可园居士，自梁溪来沪，小宴其家，甚加赏识。 
　　金秀卿，金陵人。以家贫误堕平康，然非其所好也，每思择人而事。来沪居尚仁里。秀卿娉婷玉立，雅韵宜人，素工刺绣，誉擅针神，断线碎绒，时留几榻，而于箫管歌曲，反不措意。客有问者，婉辞谢之。顾春华易谢，佳偶尚虚，不得巳适周姓者，为继室，一丝既系，六礼遂行，涓吉于仲春。姬母方倚为钱树，贪橐未盈，诡谋忽构，既涉讼庭，官廉知其情，卒判归周，一时并颂贤明。缕馨仙史为作《铃护名花记》，今具录之，《记》云： 
　　校书金秀卿之嫁也，夫人而怜之惜之矣。然而身非莲叶，有情人愿盖鸳鸯；何期命似桃花，薄福女偏羁狴秆。飘茵堕溷，东皇本是无心；泛宅浮家，西子原非有意。母也不谅，忍为速狱之谋；人乎何尤，岂是逾垣而盗。花花世界，草草因缘，实命不犹，古今同慨。犹忆校书居尚仁里时，常偕侍环惜环两生，携灯访艳，见其修眉敛翠，笑靥圆红，麝不焚而自香，蝉未贴而先亸。闲拈绣剪，乍疑来向深闺；羞品琼箫，早信不迷曲院。侍环拟绾同心之带，旋留交股之钗。因知家住金陵，犹带青溪秀色；只恨文成锁院，未叨黄榜荣名。荏苒年华，又更炉箑，时则校书种来萱草，偏更添忧，念到桃根，谁为唤渡。适有周姓者，虽无顾曲之风流，差免捧刀之威武，倾身而事，啮臂为盟，遂以仲春，载涓吉日。不必玉台下聘，疑是老妓，若令金屋能藏，居然新妇。犹虑其母之悔也，爱裁鲗券，更辱鸩媒。双宿双飞，满拟荷塘听雨，三眠三起，谁知柳殿惊风。女也乡梦时萦，难寻笛步，母则贪心未已，遽控琴堂。谓共携有兼金，不思返璧，虚词聊耸，痴婆子煞费经营，实据可凭，个儿郎犹堪慰藉。花封牒下，绣阁魂销，首似蓬飞，背如芒刺。拚偕对簿，奈顾影而含羞，欲具诉词，乃将言而犹忍。小妮子自怜薄命，请室篝灯；贤宰官洞烛下情，虚堂悬镜。女有家而男有室，既无怨旷之形；雀无角而鼠无牙，漫遂贪婪之计。母氏已招坦腹，东床非诲盗之阶；妇人既肯委身，北堂岂图财之候？毋容多读，各释宁家。是时盖三月十六日也。呜呼！脂奁镜盝，方夸艳态于丁年；箫局筝船，遽閟新歌于子夜。流黄堪织，惨绿谁披？讵慧眼之偶差，抚芳心而自警，使无宝幡高挂，安能绮帐相娱。庆艳福之未央，卿其自爱；幸谗言之不入，我亦含欢。聊作骈词，以申燕贺。 
　　金环，字秀卿，金陵良家女。庚申赭寇之乱，父陷贼中，母挈之避苏乡，改适程氏，女随母以针黹为活。旋以米珠薪桂，质于张妪，妪故沪上设勾栏者，得女以为尤物，携之沪北，居尚仁里。时秀卿年十七，姿态轻盈，肌理秾郁，如春风杨柳，秋日芙蓉，人谓其粹质丰容，可与太真媲美，故以环名。性喜幽静，不耐戏谑，客入以游词，辄红潮晕颊，倏然辞去，羞涩之态，依然名闺静女也。巨贾某以重金啖妪，欲为梳拢，姬恚甚，以为是贾，自顶至踵无雅骨，岂堪相匹！因于姊妹行贷八百金脱籍，迎其母来沪同居，盖一有志女子也。姬母有养子某，强欲委禽，姬绝之，不令至闼。古沪蕊珊氏，与姬识，尤眷之，月夕花晨，住来无间，姬每见辄相依恋，殊属意焉。然生以慈训严，不能自主，姬因谓：“待子秋闱得意，当能脱妾于苦海。”及秋生竟下第，毷氉而归。姬虽慰藉良殷，而幽怨盈怀，泪如绠縻。生谓之曰：“得失命也，离合亦命也。卿乃解人，何事戚戚为？”姬知事不能谐，遂委身四明周氏子。周貌固可儿，然曾供役于泰西人，殊有彩凤随鸦之叹耳。 
　　谢杏仙，一字雪卿，本良家女，因粤逆之乱，流离困苦，为伧父所诱，遂隶平康籍。自言系本琅琊，谢则从假母姓也。貌艳于花，神清若水，丰姿绰约，顾影自怜。工诗词，善谐谑，尤豪于饮，一举十觥，略无难色。酒阑灯灺时，倾谈一室，四座生风，无世俗忸怩习气。白门隐恨生，薄游海上，始与姬相识，雅相契合，而姬亦独加青眼。生自谓消受名花，几生修到，朝夕往来，形影无间。癸酉之秋，生将返里，别姬于红肥绿瘦轩，旨酒佳肴，络绎不绝，无何三叠阳关，仆夫促驾，姬惟吟“从此天涯明月夜，各自凄凉”之句，然已哽咽不成句读，三复之，始辨姬之深于情也。盖如此后，姬与某公子昵，矢脱风尘，假母勒索千金，事遂寝。坐是郁郁，遂成瘵疾，延床第者三阅月，溘焉长逝。青山瘗骨，黄土埋香，可为感喟！白门隐恨生重返申江，始知颠末，为之叹息弗置。归舟白下，悬篷听雨，益复无聊，因成《忆昔词》八绝句，中二首云： 
　　忆昔临歧折柳条，未言珍重已魂销。 
　　个侬欲化呢喃燕，一路随君伴寂寥。 

　　忆昔重为海上游，风光不减去年秋。 
　　只怜玉质成黄土，惆怅西风古渡头。 
噫！命短于桃花，而缘轻于柳絮，如姬者，亦可悲已！ 
　　褚小宝，吴门人，褚家姊妹中翘楚也。态度苗条，丰姿妩媚，自待甚高，不屑与曲中人伍。吴人某昵之，出重金为之脱乐籍，同归吴门。继忽席卷所有，重遁至沪，居同庆里谢家，再理故业。人多惜其既出火坑，复投孽海，岂其夙债未偿耶？ 
　　雪香，家本勾东，侨居沪北，僦屋兆富里，小筑三楹，亦颇幽雅，门前车马，初不嫌其寂寞。阿香固当碧玉之华年，而长绿珠之声价，丰神韶秀，词令安详，客多悦之，而香亦自负不浅。有某镇戎者，因公至沪，喜作狭邪游，一见倾心，大为昵爱，金钗钿盒，赠予骈繁，谋作小星，许以重价。香性执拗，雅不欲侍武弁巾栉，宛转辞之。香母以为不如遁迹他处，或可以免，适香母赁别院于正丰街，乃舍旧巢而就新居。肩舆甫入，而猝有多人拥之以去，竟为沙叱利之劫矣。自此为入社之鸳鸯，作闭笼之鹦鹉，卒无古押衙挟义愤以篡取之者，亦可伤已！ 
　　蟾姬，一字曰莪，本姓吴，山阴人，父为县役，徙居苏台。父死无以为生，鬻姬于王媪，名添福。初居上海城内，乃勾栏中之下乘也。姬神清骨秀，玉净花明，矫矫如鹤立鸡群，艳绝一时。工酬答，善应对，车马盈门，声名顿噪，乃迁于北里之廿四间，与袁巧珠同居。自出千金赎其身，因改名蟾姬。某二尹，绮年玉貌，素以倜傥风流自负，甚与姬厚，为姬觅屋，迁于景行里。陈设华焕，衣服丽都，所以代姬谋者，无不周且至。时有皖南老人者，恃贵介弟力，日挥霍于章台，问柳寻花，殆无暇暑。见姬悦之，而忌某二尹之相形见绌，因日谮于贵介弟前。某二尹避其锋，遂去沪。是姬为尤物，亦祸水也。未几姬又迁于严月琴家，严固为此中翘楚，而姬之美，亦与相埒，人比为姊妹花云。旋有某统兵者，自淮扬来，手挥万金，以博一当意者，见姬以为此正我所心赏者也，流连两月，所博缠头无算。姬自此丰于财，.身价顿高十倍。卜居于宝善街，自立门户，凡名公鉅卿，富商大贾之来沪者，以不得见姬一面为憾。久之，姬将归某显宦，思某二尹旧恩，将以重金报之，而某二尹已随某星使度关陇矣。姬倩某孝廉驰书促其归。或谓姬虽空有此语，然亦足以愧天下之受恩忘报者矣。 
　　沈金芝，吴门人。平康中素着艳名，虽非碧玉之华年，而自具绛珠之逸韵。侨居曲巷，宾从如云，顾择偶殊苛，迄无当意。爰出缠头赀，自为脱籍，莲出淤泥，果生净土，孰是多情，相逢未嫁，生来好静，独处无郎。一日遇素稔之七嫂，劝其仍抱琵琶，姬亦允之，因往小东门勾栏寄鸿迹焉，从此枇杷巷里，重理卖笑之生涯，杨柳楼头，复唱怜侬之绮曲。顾住未几时，潜自逸去，翩若惊鸿，逝同脱兔，闻者无不奇之。金芝之往也，本有带当，其家以惮七嫂雌虎威，竟不之问。说者谓姬自此盖得真离火坑矣。 
　　阿大，以字行，忘其姓，北门新街之翘楚也。与四明周某相识有年，久成割臂之盟，私绾同心之结。周已出赀为之脱籍，积有夙逋二百馀金，周悉摒挡代偿，不日拟赋小星之什，阿大亦自庆得所归矣。特周夙有长柄短辕之诮，狮如吐气，猬即拳毛。周妻微闻是耗，大肆阃威，迫周悔盟。阿大知之，仰药自尽，百方灌救，卒至无灵。周以香乏返魂，痛深刻骨，亦吞阿芙蓉膏，以冀相从地下。有友知其事者，投以解药，得不死，其情亦可谓深矣。 
　　胡宝玉，以艳名噪一时，车马之迹，不绝于门，人以其双眉善颦，皆以林黛玉比之。素与金桂武旦黑儿善，黑儿去析津，亦即附轮舶往寻之。既抵津门，众客俱纷纷挈具而去，姬独从容栉发，细匀铅黄，妆竟循梯而登，倚舵遥望，若有所侯。逮至日昃，意中人始策蹇而来，匆匆雇肩舆俱去。噫！姬以籍隶平康，走马王孙，坠鞭公子，阅人不知凡几，果何所取于一武旦，而至山遥水远而从之也？亦可异己。 
　　香宝，吴趋坊人，不知其姓。丰神绝世，一往情深，云鬟委地，光可鉴人，星眼回波，魂堪销我。惜红仙史与之最昵，后闻踪迹稍疏，哀怨不胜，芳讯屡传，娇啼欲绝，其一往情深也如此。仙史赠以一律云： 
　　最难抛掷最无聊，心字香烧暮复朝。 
　　衣上啼痕留未浣，樽前妒意可全消？ 
　　偶思旧梦情如昨，欲托微波路转遥。 
　　别有深愁甘寂寞，几回惆怅可怜宵。 
　　郁忆芝，吴秀宝，有海上两丽人之称。忆芝吐属风雅，颇谙韵语，徐君赠联，有“儿女琴心，英雄剑胆”之句。秀宝色艺兼擅，性复豪爽，古越耶溪山人赠以联云：“秀眉双扫春山远，宝瑟一弹秋月高。”复赠诗云： 
　　珠样歌喉玉样姿，灯痕红处最相思。 
　　名花南国知多少，已占春风第一枝。 
可谓倾倒之至矣。又有留别秀宝诗云： 
　　未唱骊歌已黯然，那堪樽酒话离筵。 
　　三生绮习馀文字，一种愁怀对管弦。 
</div>
    <div class="pagination">
<a href="香艳丛书_page457.html">上一页</a><span>...</span><a href="香艳丛书_page453.html">453</a><a href="香艳丛书_page454.html">454</a><a href="香艳丛书_page455.html">455</a><a href="香艳丛书_page456.html">456</a><a href="香艳丛书_page457.html">457</a><span class="current-page">458</span><a href="香艳丛书_page459.html">459</a><a href="香艳丛书_page460.html">460</a><a href="香艳丛书_page461.html">461</a><a href="香艳丛书_page462.html">462</a><a href="香艳丛书_page463.html">463</a><span>...</span><a href="香艳丛书_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
