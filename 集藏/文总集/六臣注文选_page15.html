<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 15 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 15 页/共 33 页
  </h1>
  <div class="content">
   湘浦出焉水上南北结浮橘渡水故曰版桥浦江又北经新林浦】
　　谢晖【向曰新林浦名朓时为宣城郡太守故出于此】
　　江路西南永归流东北骛【善曰宋孝武之江州诗曰山曲防幽雨江路结流寒尚书大传曰大水小水东流归海也上林赋曰东西南北驰骛往来】天际识归舟云中辨江树【善曰扬雄交州箴曰交州荒裔水与天际应劭风俗通曰太山岩石松树郁郁苍苍如云中】旅思倦摇摇孤游昔已屡【善曰毛诗曰中心摇摇谢灵运湖中诗曰孤游非情叹　翰曰永长也摇摇不定皃屡数也】既懽怀禄情复协沧洲趣【善曰杨恽书曰怀禄贪势不能自退扬雄檄灵赋曰世有黄公者起于苍州精神养性与道浮游谢灵运南亭诗曰赏心惟良知　济曰沧洲洲名隠者所居言我既懽得禄复合此趣矣】嚻尘自兹隔赏心于此遇【善曰左氏传曰景公谓晏子曰子之宅湫隘嚻尘　向曰嚻喧也至此乃与尘游隔絶而与心事遇防】虽无豹姿终隠南山雾【善曰列女传曰陶荅子治陶三年名誉不兴家富三倍其妻抱儿而泣姑怒以为不祥妻曰妾闻南山有豹隠雾而七日不食欲以泽其衣毛成其文章至于犬豕肥以取之逢祸必矣朞年荅子之家果被盗诛　铣曰同善注朓言我虽无豹姿且终得隠居养性】
　　敬亭山【五言　善曰宣城郡图经曰敬亭山宣城县北十里】
　　谢晖
　　兹山亘百里合沓与云齐【善曰方言曰亘竟贾谊旱云赋曰遂积聚而合沓相纷薄而慷慨应劭汉书注曰沓合也古诗曰西北有髙楼上与浮云齐　向曰亘长也合沓髙皃】隠沦既已托灵异居【善本作俱】然栖【善曰桓子新论曰天下神人五二曰隠沦海赋曰栖百灵　翰曰隠沦隠逸也灵异灵仙也居安也】上干蔽白日下属带回谿【善曰子虚赋曰日月蔽亏交错纠纷上干青云罢池陂陁　发曰依絶区兮临回谿　济曰属及回曲也】交藤荒且蔓樛【居幽】枝耸复低【善曰毛苌诗传曰木曲曰樛　向曰樛长耸举也】独鹤方朝唳饥鼯此夜啼【善曰八王故事曰陆机叹曰欲闻华亭鹤唳不可得也孙卿子曰鼯鼠五技而穷铣曰方当也鼯鼠名啼鸣也】渫【五臣作泄】云已漫漫多【五臣作夕】雨亦凄凄【善曰魏都赋曰穷岫渫云日月常翳楚辞曰山峻髙以蔽日兮下幽以多雨　向曰泄犹舒也漫漫云布皃凄凄雨落皃】我行虽纡组兼得寻幽蹊【善曰扬子云解嘲曰纡青拖紫说文曰纡屈也一曰萦也又曰组绶也幽蹊山径也楚辞曰道幽路兮九疑　翰曰言我此行虽纡带郡守之组绶然而兼得寻幽隠之迹】縁源殊未极归径窅【乌皎】如迷【善曰声类曰窅逺望也于鸟切　良曰縁亦寻也源径路窅深也】要欲追竒趣即此陵丹梯【善曰丹梯谓山也朓鼓吹曲登山曰暮春春服美游驾陵丹梯升峤既小鲁登峦且怅齐谢灵运登石门最髙顶诗曰共登青云梯　济曰要约也竒趣谓仙竒也丹梯谓山髙峯入云霞处也】皇恩竟已矣兹理庶【五臣作席】无睽【善曰西京赋曰皇恩溥周易曰睽乖也王粲从军行诗曰兹理不可违　铣曰若天子之恩于我终竟止矣此登山之理无乖也】
　　休沐重还道中【五言　善曰休假也沐洗也汉书张安世休沐未尝出如淳曰五日
　　得下一沐　良曰休沐谓休假沐浴也还归于丹阳】
　　谢晖
　　薄游第从告思闲愿罢归【善曰孙绰子曰或问贾谊不遇汉文将退耕于野乎薄游于朝乎汉书注苏林曰第且也又曰髙祖尝告归之田李斐曰休谓退之名也又韦贤乞骸骨罢归　翰曰薄游薄宦第且也从告休谒之名闲静也】还邛歌赋似休汝车骑非【善曰汉书曰司马相如家贫素与临邛令相善于是相如往舍临邛都亭是时卓文君新寡好音相如以琴心挑之相如时从车骑雍容闲雅甚都文君心恱而好之恐不得当也范后汉书曰许劭汝南人为郡功曹同郡袁绍濮阳令车徒甚盛将入界内曰吾舆服岂可使许子将见遂以单车归家　济曰同善注朓言我歌赋有似相如而车骑乃非袁绍也】灞池不可别伊川难重违【善曰枚乗集有临灞池逺诀赋应劭曰三川今河南郡韦昭曰有河洛伊潘岳关中记曰霸陵文帝陵也上有池有四出道以写水　良曰灞池谓西京伊川谓东京言此二京不可违别者以喻丹阳亦不可蹔去也】汀葭稍靡靡江菼【他敢】复依依【善曰毛诗曰葭菼掲掲毛苌曰葭芦也菼薍也髙唐赋曰薄草靡靡韩诗曰杨柳依依　铣曰汀水际平处也葭菼皆水草名靡靡依依随风皃】田鹤逺相叫沙鸨【保】忽争飞云端楚山见林表吴岫微【善曰枚乘乐府诗曰美人在云端表犹外也　向曰鸨水鸟翰曰表外也岫亦山也】试与征徒望乡泪尽霑衣【善曰古诗曰泪下沾衣裳　济曰征行徒侣也乡泪望乡之泪】赖此盈罇酌含景望芳菲【善曰嵇康秀才诗曰防酒盈罇陆机曰日出东南隅清川含藻景　良曰赖此盈罇酒含光景而望芳菲之节稍得解其乡思】问我劳何事霑沐仰清徽志狭轻轩冕恩甚恋重【五臣作闺】闱【善曰管子曰先王制轩冕以着贵贱　铣曰徽美也我所以劳心者为天子之泽霑润我仰清美之道所致　向曰闱门也闺门天子重门也言我志狭不重轩冕防主恩甚故恋重门】嵗华春有酒初服偃郊扉【善曰楚辞曰进不入以离尤兮退将复修吾初服顔延之赠王太常诗曰郊扉常昼闭　翰曰此心终愿嵗初春酒熟衣以初服偃息于故居之门庭也】
　　晩登三山还望京邑【五言　善曰山谦之丹阳记曰江宁县北十二里滨江有
　　三山相接即名为三山旧时津济道也　济曰京邑谓丹阳】
　　谢晖
　　灞涘望长安河阳视京县【善曰王粲七哀诗曰南登灞陵岸回首望长安潘岳河阳县诗曰引领望京室南路在伐柯　良曰喻登山望丹阳也涘岸也京县洛阳也】白日丽飞甍参差皆可见【善曰吴都赋曰飞甍舛互李尤洪池铭曰渐台中起列馆参差　铣曰甍屋檐也参差连絶皃】余霞散成绮澄江静如练喧【五臣作暄】鸟覆春洲杂英满芳甸去矣方滞淫怀哉罢欢宴【善曰邯郸湛赠伍处诗曰行矣去言别易防难王粲七哀诗曰何为久淫滞毛诗曰怀哉怀哉曷月予旋归哉　向曰覆葢英华也　翰曰言思归未果故罢欢宴】佳期怅何许泪下如流霰【善曰楚辞曰与佳人期兮夕张又曰涕淫淫而若霰　济曰佳期谓友朋也怅恨也何许谓不见也霰雨雪相杂也】有情知望乡谁能鬒【轸　善本作缜字】不变【善曰卢谌与刘琨书曰苟曰有情孰能不怀广雅曰缜黒也古诗曰还顾望旧乡张载七哀诗曰忧来令发白毛苌诗传曰鬒黑髪也缜与鬒同　向曰言人情有望乡者谁能髪不变白乎乡谓丹阳诗云鬒髪如云】
　　京路夜发【五言　铣曰又自丹阳之宣城郡】
　　谢晖
　　扰扰整夜装肃肃戒徂两【善曰枚乘七发曰扰扰若三军之腾装尚书曰戎车三百两广雅曰扰扰乱也毛诗曰肃肃宵征许慎淮南子注曰装束也　向曰扰扰卒迫也肃肃严敬也徂往也两车也】晓星正寥落晨光复泱【乌郎】漭【莫荡　善曰寥落星稀之皃也字书曰泱漭不明之皃翰注同】　犹霑余露团稍见朝霞上【善曰毛诗曰野有蔓草零露团兮良曰团露垂皃】故乡邈已夐山川修且广【善曰班固燕山铭曰夐其邈兮亘地界陆机赴洛诗曰逺游越山川山川修且广　济曰夐逺修长也】文奏方盈前怀人去心赏勑躬毎局【局】蹐【脊】瞻恩唯震荡【善曰曹子建圣皇篇曰侍臣首文奏陛下体仁慈毛诗曰嗟我怀人鲍照白头吟曰心赏犹难恃孝经钩命决曰勑躬未济毛诗曰谓天葢髙不敢不局谓地葢厚不敢不蹐楚辞曰心怵惕而震荡　铣曰文奏谓官簿书怀人怀友人也　向曰勑诫躬身也局蹐危惧也瞻恩天子之恩也震荡不安也】行矣倦路长无由税归鞅【善曰陆机赠弟诗曰行矣怨路长说文曰鞅颈靼也又曰靼柔革也鞅于两切靼都达切　翰曰税息鞅驾也】
　　望荆山【五言】
　　江文通【良曰淹时授建平王景素五经而作是诗】
　　奉义至江汉始知楚塞长【善曰沈约宋书曰建平王景素为右将军荆州刺史江淹授景素五经奉义犹慕义也江汉荆楚之境也盛之荆州记曰鲁阳县其地重险楚之北塞也济注同】南关绕桐栢西岳【善本作岳】出鲁阳【善曰尚书曰导淮自桐栢汉书曰南阳郡鲁阳县有鲁阳山　铣曰南关谓所居之南有关也桐栢山名西岳谓西有山鲁阳县名】寒郊无留影秋日悬清光悲风桡【五臣作绕】重林云霞肃川涨【善曰周易曰桡万物者莫疾乎风说文曰桡曲木也奴教切肃寒也江赋曰济江津而起涨涨水大之皃也　向曰言秋暮气寒日短也翰曰肃清明皃涨水也】嵗晏君如何零泪霑衣裳【善曰古诗曰泪下沾衣裳楚辞】
　　【曰嵗既晏兮　济曰嵗晏喻年老君者淹自谓也淹惧年老故落泪也】玉柱空掩露金樽坐含霜【善曰袁淑正情赋曰解蕴麝之芳衾陈玉柱之鸣筝曹子建乐府诗曰金樽玉杯不能使薄酒更厚楚辞曰衣纳纳而掩露　良曰玉柱玉徽琴也掩露含霜谓秋夜】一闻苦寒奏再【五臣作载】使艳歌伤【善曰沈约宋书曰北上苦寒行魏帝辞又曰罗敷艳歌行古辞也　铣曰言琴酒既无情抚持当此时若一闻奏苦寒之曲则使美艳之歌亦悲伤也苦寒艳歌皆古歌曲】
　　旦发渔浦潭【五言】
　　丘希范【向曰迟为新安郡太守经此潭宿明日早发至中流作此诗也】
　　渔潭雾未开赤亭风已飏【善曰吴郡记曰富春东三十里有渔浦吴郡縁海四县记曰钱塘西南五十里有定山赤亭定山东十余里　翰曰赤亭山名】櫂歌发中流鸣鞞响沓障【五臣作嶂　善曰马融广成颂曰发櫂歌纵水讴字林曰鞞小鼔也尔雅曰山上正曰障　翰曰櫂歌鼓櫂而歌也沓嶂重山也】村童忽相聚野老时一望诡怪石异象崭絶峯殊状【善曰张衡七辩曰蹊路诡怪　良曰诡怪幽竒也崭絶崄峻皃】森森荒树齐析析寒沙涨【善曰谢灵运山居赋注曰涨者沙始起将成屿也　铣曰森森长密皃荒树野树也析析风声涨起也】藤垂岛易陟崖倾屿难傍【去声　善曰说文曰岛海中有山刘渊林吴都赋曰屿海中洲上有山石说文曰傍附也　向曰岛屿皆水中山也陟升傍近也】信是永幽栖【五臣作栖】岂徒暂清旷【善曰谢灵运方山诗曰资此永幽栖又田南诗曰清旷招逺风苍颉篇曰旷疎旷也　翰曰信可长往岂徒暂游而已】坐啸昔有委卧治今【五臣作令】可尚【善曰张璠记曰同济注瑨音津晊音质汉书曰拜汲黯为淮阳太守黯伏地不受印上曰君薄淮南耶顾淮阳吏人不相得吾徒得君重卧而治之也济曰后汉岑晊字公孝有干国之器太守成瑨请为功曹时謡曰南阳太守岑公孝农成瑨但坐啸迟言坐啸之事昔人已委得贤才卧理之事我今自庶几也】早发定山【五言　善曰梁书曰约为东阳太守然定山东阳道之所经也】
　　沈休文【良曰约为东阳太守宿于定山而早发】
　　夙龄爱逺壑晩涖见竒山【善曰毛苌诗传曰莅临也铣曰夙龄谓少年时也晩涖谓暮年临职】标峯防虹外置岭白云间【善曰楚辞曰建防虹以招指穆天子传西王母謡曰白云在天丘陵自出】倾壁忽斜竖絶顶复孤圆【善曰江赋曰絶岸万文壁立霞剥谢灵运有登庐山絶顶诗毛苌诗传曰山顶曰冢】归海流漫漫出浦水溅溅【音牋　善作浅浅　善曰尚书大传曰大水小水东流归海也楚辞曰石濑兮浅浅王逸曰浅浅流疾皃也向曰漫漫平流皃溅溅流急皃】野棠开未落山樱发欲然【翰曰棠樱皆果木名而开发其花也花朱色如火欲然也】防归属兰杜怀禄寄芳荃【善曰楚辞曰游子憺兮防归杨恽书曰怀禄贪势不能自退楚辞曰荃不察余之中情王逸曰荃香草以喻君子　济曰兰杜芳荃皆香草也言我至此防归属于此草虽懹禄而去长寄其心】眷言采三秀徘徊望九仙【善曰楚辞曰采三秀于山间王逸曰三秀谓芝草也列仙传曰防子者齐人好饵术至三百年乃见于齐后授伯阳九仙法　良曰言我终当顾此采芝草而服以望九仙之道】
　　新安江水至清浅深见底贻京邑游好【五言　善曰十洲记曰桐庐县新安东阳二水合于此仍东流为浙江　铣曰新安郡名京邑丹阳郡也】
　　沈休文
　　眷言访舟客兹川信可珍【善曰广雅曰珍重也】洞澈随深浅皎镜无冬春千仞写乔【五臣作停】树百丈见游鳞【善曰淮南子曰丰水之深千仞投金铁焉则形见于外抱朴子曰扶南金钢生于百丈水底　向曰皎镜清明如镜七尺曰仞　千仞言髙也乔髙鳞鱼也】沧浪【平】有时浊清济涸无津【善曰楚辞曰渔父歌曰沧浪之水浊可以濯我足战国防曰苏秦曰齐有清济浊河吴越春秋曰禹周行宇内竭洛涸济沥淮于泽贾逵国语注曰涸竭也字书曰津液也涸胡落切　翰曰沧浪之水清兮可以濯我缨沧浪之水浊兮可以濯我足夏禹竭洛涸济沥淮于泽言济水亦有涸时沧浪水有浊时此江水不曾浊不曾涸】岂若乘斯去俯映石磷磷【善曰鵩鸟赋曰乘流则逝毛诗曰扬之水白石磷磷　济曰斯谓此水磷磷水中石皃】纷吾隔嚻滓宁假濯衣巾【善本作布衣】愿以潺湲水【五臣作沬】霑君缨上尘【善曰嚻滓谓去京师嚻尘之地以往东阳自然隔越亦不须濯衣巾楚辞曰纷吾可以濯我缨杂子曰潺湲水流皃也楚辞曰沧浪之水清可以濯我缨　良曰纷吾约自谓也君即京邑游好也言我至此已隔喧嚻浊秽无假浣濯衣巾请以流沬霑洗京邑游好缨上尘】
　　军戎
　　从军诗五首【五言　善曰魏志曰建安二十年三月公西征张鲁鲁及五子降十二月
　　至自南郑是行也侍中王粲作五言诗以美其事】
　　王仲宣【铣曰汉相曹操出师征张鲁及孙权时粲作诗以美其事】
　　从军有苦乐但问【善本作闻】所从谁所从神且武焉得久劳师【善曰汉书曰李广程不识为名将程不识击刁斗吏治军簿至明军不得自便李将军极简易其士亦佚乐然士卒多乐从广而苦程不识班固汉书髙祖纪述曰实天生徳聪明神武左氏传蹇叔曰劳师以袭逺非所闻也周易古之神武不杀者夫向曰谓曹公神武必不劳师旅也】　相公征关右赫怒震天威【善曰曹操为丞相故曰相公也毛诗曰王赫斯怒陆贾新论曰圣人承天威承天功与之争功岂不难哉左氏传齐侯对宰孔曰天威不违顔咫尺　翰曰关右关西也赫盛也天威天子之威】一举灭獯虏再举服羌夷【善曰汉书曰獯鬻虐老兽心服防曰獯鬻尧时匈奴号也　济曰獯虏羌夷皆逺蕃名】西收边地贼忽若俯拾遗【善曰汉书梅福上书曰髙祖举秦如鸿毛取楚如拾遗　良曰边贼谓张鲁拾遗言易也】陈赏越丘山酒肉逾川坻【善曰六韬曰赏如髙山罚如深溪左氏传晋侯投壶穆子曰有酒如淮有肉如坻寡君中此为诸侯师　铣曰陈布越过也丘山川坻言酒肉多也】军中【善本作人】多饫饶人马皆溢肥【善曰杜预左氏传注曰饫厌也说文曰饶饱也　向曰饫厌饶余也】徒行兼乘还空出有余资【善曰论语孔子曰以吾从大夫之后不可徒行也　良曰徒步乘骑也】拓地三千里往返速如【善本作若】飞【善曰虞丘夀王骠骑论功曰拓地万里海内晏然毛诗曰王旅啴啴如飞如翰毛苌曰疾如飞也　翰曰拓开拓也】歌舞入邺城所愿获无违【善曰汉书曰魏郡有邺城县家语孔子曰无声之乐所愿志从之　济曰邺魏都也获尽也】昼【善本作尽】日处大朝日暮薄言归【善曰毛诗曰薄言旋归向曰大朝天子朝也】外参时明政内不废家私禽兽惮为牺良苗实已挥【善曰左氏传曰賔孟适郊见雄鸡自断其尾问之侍者曰自惮其为牺也遽归告王且曰鸡其惮为人用乎人异于是矣良苗谷也国语曰秦伯将飨公子如飨国君之礼使子余相公子赋黍苗子余曰重耳之仰君也若黍苗之仰阴雨也若君实庇荫膏泽之使能成嘉谷荐在宗庙君之力也贾逵曰在宗庙为祭主也挥当为辉崔骃七依曰霈若膏雨之润良苗　铣曰同善注粲言我虽有雄鸡惧牺之情亦欲不为人用而沐曹公之徳如阴雨之庇黍苗是以复愿仕也禽兽鸟兽之通名良苗五谷之通名实谓沐恩之实也挥布也】窃慕负鼎翁愿厉朽钝姿【善本无此二句】不能效沮溺相随把锄犂【善曰论语曰长沮桀溺耦而耕　向曰伊尹负鼎以干汤长沮桀溺耦而耕言我窃慕伊尹之负鼎不学沮溺之耦耕厉朽钝粲自谦也】熟览夫子诗信知所言非【善曰孔丛子曰赵简子使聘夫子将至及河闻鸣犊与窦犨之见杀回舆而趣为操曰翺翔于衞复我旧居从吾所好其乐只且然夫子欲从所好而隠居仲宣欲厉节而求仕有乖夫子之志故以所言为非也　翰曰同善注粲将厉钝朽以求仕夫子翺翔以退居以粲之情则夫子之言非也】凉风厉秋节司典告详刑【善曰礼记孟秋之月凉风至用始行戮天子乃命将帅选士厉兵以征不义尚书王曰有邦有土告尔详刑魏志曰建安二十一年粲从征吴作此四篇　济曰孟秋之月凉风至言将顺秋气而行杀罚故主司告以详刑之事厉严也】我君顺时发桓桓东南征【善曰谷梁传曰葬我君桓公顺时应秋以征也礼记曰举事必顺其时东南谓吴也毛诗曰桓桓于征逖彼东南　向曰我君曹公也桓桓武皃东南征谓征孙权】泛舟盖长川陈卒被隰坰【善曰国语曰秦泛舟于河尔雅曰林外曰坰　铣曰被徧也】征夫怀亲戚谁能无恋【五臣作此】情拊衿倚舟樯眷眷思邺城【善曰汉书公孙玃曰累足抚襟埤苍曰樯防柱曰樯韩诗曰眷眷怀归　向曰时粲从军】哀彼东山人喟然感鹳鸣【善曰毛诗曰我徂东山滔滔不归我来自东零雨其防鹳鸣于垤妇叹于室毛苌曰垤螘冢也郑曰鹳水鸟也将阴雨而鸣行于阴雨尤苦妇人则叹于室垤徒颉切　翰曰粲自言念室家之意喟叹声】日月不安处人谁获恒宁【善曰国语姜氏谓晋公子曰日月不处人谁获安　济曰此粲自解之词获得恒常宁安也】昔人从公旦一徂辄三龄【善曰毛苌诗序曰周公东征三年而归铣曰龄年徂往也】今我神武师暂【五臣作蹔】往必速平弃余亲睦恩输力竭忠贞【善曰左氏传栾盈曰陪臣书能输力于王室又曰荀息曰公家之事知无不为忠也送往事居偶俱无猜贞也　铣曰神武谓曹公也速平谓平孙权也亲睦亲戚也】惧无一夫用报我素餐诚【善曰毛诗曰彼君子兮不素餐兮　向曰无能而食禄曰素餐报犹雪也】夙夜自恲【普庚】性思逝若抽萦【善曰广雅曰恲忼慨也　翰曰恲性叹息也逝往也抽萦如缉萦也】将秉先登羽岂敢听金声【善曰东观汉记曰贾复击青犊于射犬被羽先登所向皆靡仲宣从军诗曰被羽在先登甘心除国疾秉羽被羽其义同也孙卿子曰闻鼓声而进闻金声而退良曰言我将被羽先登而破敌岂敢聴金声而止】
　　从军征遐路讨彼东南夷【济曰谓孙权为夷者务愿毁敌】方舟顺广川薄暮未安坻【善曰史记曰春申君曰广川大水山林谿谷　铣曰方并也安坻谓系舟于岸】白日半西山桑梓有余晖【善曰古步出夏门行曰行行复行行白日薄西山桑梓二木名也余晖言将夕也】蟋蟀夹岸鸣孤鸟翩翩飞【善曰毛诗曰七月在野郑曰谓蟋蟀也　向曰蟋蟀秋虫名翩翩飞皃】征夫心多【五臣作两】怀凄怆令吾悲【善曰礼记曰霜露既降君子履之必有凄怆之心】下船登髙防草露霑我衣【善曰说文曰防隄也春秋元命苞曰露所以润草说苑曰孺子不觉露之沾衣　良曰髙防谓戍守之地】回身赴牀寝此愁当告谁【善曰楚辞曰居愁期谁告古诗曰愁思当告谁】身服干戈事岂得【五臣作能】念所私【善曰孔安国尚书传曰戈防干盾也所私情所亲也】即戎有授命兹理不可违【善曰论语子曰善人教民七年亦可以即戎矣又曰见危授命亦可以成人矣　翰曰即就戎兵也授命授君命也】
　　朝发邺都桥暮济白马津【善曰汉书郦食其曰塞白马之津　向曰白马津河津名】逍遥河隄上左右望我军【善曰毛诗曰河上乎逍遥】连舫逾万艘带甲千万人【善曰六韬曰武王伐纣出于河吕尚为右将以四十七艘舫逾于河国语曰吴王带甲三万人也说文曰舫并舟也又曰艘船总名也　良曰言连舫兵甲之多也艘舫船也】率彼东南路将定一举勲【善曰毛诗曰率彼旷野战国策张仪谓秦王曰一举而伯王之名可成也　铣曰率循勲功也将定举平权之功也】筹防运帷幄一由我圣君【善曰汉书髙祖曰夫运筹防于帷幄之中吾不如子房范后汉书光武诏曰将军邓禹与朕谋谟帷幄之中　向曰帷帐也圣君谓曹公】恨我无时谋譬诸具官臣【善曰论语季子然问仲由冉求可谓大臣与孔子对曰今由与求也可谓具臣矣　济曰粲自恨无应时之谋犹无才而其官位之臣】鞠躬中坚内微画无所陈【善曰论语曰入公门鞠躬如也东观汉记曰光武赐陈俊绛衣三百领以衣中坚同心之士也　良曰汉光武赐陈俊以绛衣三百领以衣中坚同心之士然中坚卒伍之名鞠躬敬惧皃言我但敬惧于卒伍之中微少画策亦无能陈设】许歴为完士一言犹【善作独】败秦【善曰史记曰秦伐韩赵使赵奢救之令军中曰军中有以军亊谏者死许歴请以军事諌赵奢曰内之许歴曰秦人不意赵师至此其来气盛将军必厚集其陈以待之不然必败赵奢曰请受令许歴曰请就鈇锧之诛赵奢曰有后令邯郸许歴请复諌曰先据北山上者胜后至者败赵奢许诺即发万人赴之秦兵后至争山不得上赵奢纵兵击之大败秦军完谓全具也言非有竒也论衡曰西门豹董安于诚为完具之人能纳韦之教也铣曰同善注完士犹凡士也】我有素餐责诚愧伐檀人【善曰毛诗曰坎坎伐檀兮不素餐兮汉书平当曰吾已负素餐责矣向曰言我无徳受禄有愧于此也】虽无鈆刀用庶几奋薄身【善曰东观汉记班超曰冀立鈆刀一割之力班孟坚荅賔戏曰搦朽摩钝鈆刀　翰曰言我虽无鈆刀一割之用庶几奋微薄之身愿以立功亊】
　　悠悠涉荒路靡靡我心愁【善曰悠悠南行又曰行迈靡靡中心摇摇　济曰悠悠长也靡靡愁皃】四望无烟火但见林与丘【善曰东观汉记曰北夷作寇千里无火烟】城郭生榛棘蹊径无所由【善曰髙诱淮南子注曰聚　木曰榛　良曰榛丛由从也】雚【桓】蒲竟广泽葭苇夹长流日夕凉风发翩翩漂吾舟寒蝉在树鸣鹳鹄摩天游【善曰礼记孟秋寒蝉鸣古乌生八九子歌曰黄鹄摩天极髙飞铣曰雚蒲葭苇皆水草名　向曰鹳鹄皆鸟名摩天言髙也】客子多悲伤泪下不可
　　收朝入谯郡界旷然消人忧【善曰魏志曰武皇帝谯人也　翰曰曹公谯人故粲美之】鸡鸣达四境黍稷盈原畴【善曰孟子曰齐有地矣鸡鸣狗吠相闻而达乎四境也说文曰畴耕治之田也　济曰言村落相次稼穑竟野】馆宅充鄽里士女【善作女士】满庄馗【五臣作音仇协韵　善曰韩诗曰肃肃免罝施于中逵尔雅曰六达谓之庄薛君曰馗九交之道也　良曰充亦满也郭外曰鄽庄馗皆道也】自非贤圣【善作圣贤】国谁能享斯休【善曰孔安国尚书传曰享当也　铣曰贤圣谓曹公】诗人美乐土虽客犹愿留【善曰诗曰逝将去汝适彼乐土郑曰乐土有徳之国也　向曰客粲自谓也愿留愿留于谯也】
　　郊庙
　　宋郊祀歌二首【四言】
　　顔延年【翰曰宋文帝时郊祀天地使延年作词】
　　夤威宝命严恭帝祖【善曰尚书曰周公曰严恭寅畏又曰王无坠天之降寳命帝上帝祖先祖也　济曰夤敬威畏也宝命天命言天子敬畏天命尊敬先祖】炳海表岱系唐胄楚【善曰尚书曰海岱及淮惟徐州东京赋曰系唐统按汉绪汉书曰楚元王交髙祖同父少弟也为楚王王彭城沈约宋书曰髙祖彭城人楚元王之后也彭城徐州之境　良曰炳明也胄犹承也海岱及淮惟徐州即彭城东界宋髙祖本彭城人故以此明表海岱之地也宋承唐尧及楚元王后故云系承也】灵监睿文民属睿武【善曰曹植离友诗曰灵鉴无私　铣曰灵神监察睿圣也】奄受敷锡宅中拓宇【善曰毛诗曰奄大也尚书曰敛时五福用敷锡厥庶民东京赋曰岂如宅中而图大范后汉书虞诩曰先帝开拓土宇　向曰敷大锡赐宅居也言宋髙祖奄受天之大赐故居中开拓疆宇】亘地称皇罄天作主【善曰燕然山铭曰夐其邈兮亘地界曹植畅赋曰罄天壤而作皇孝经钩命决曰道机合者称皇张俨请立太子师傅表曰陛下膺期顺干作主　翰曰亘徧罄尽也】月竁【充芮】来賔日际奉土【善曰甘泉赋曰西压月东震日域服防曰音窟窟月所生也尚书曰明王慎徳四夷咸賔杜子春周礼注曰今南阳人名穿地为竁曹植畅赋曰絙日际而来王潘岳为贾谧赠陆机诗曰奉土归疆　济曰竁窟也月窟西极日际东极言逺国皆来賔王庭奉献土物】开元首正礼交乐举【善曰张载元康颂曰开元建号班徳布化礼记曰礼交动乎上乐交应乎下和之至也　良曰元首皆始也正者正月上日言天子布开政教之始起于正月上日也礼交乐举和之至也】六典联事九官列序【善曰周礼曰以官府六联合邦治一曰祭祀之联亊又曰太宰之职掌建邦之六典以佐王治邦国一曰治典二曰礼典三曰教典四曰政典五曰刑典六曰事典汉书刘向上疏曰舜命九官济济相让应劭曰尚书曰禹作司空弃后稷契司徒臯繇作士师垂共工益朕虞伯夷秩宗防典乐龙纳言也凡九官也铣曰周礼有六典之官以掌万邦舜命九官以理天下若斯之官皆按联而事于此罗列皆有次序】有牷【全】在涤有絜在俎【善曰周礼曰充人掌系祭祀之牲礼记曰帝牛必在涤三月郑曰涤牢中所搜除处毛诗曰絜尔牛羊或肆或将郑曰有肆其骨体于俎者或奉将而进也　向曰牺牲体完曰牷在涤谓在牢中也絜清絜之物也俎祭器也】以荐【善作荐飨】王衷以荅神祜【善曰杜预左氏传注曰荐献也衷中心也长杨赋受神人之福祜翰曰荐进衷善祜福也言进我天子之善以荅神灵之福】维圣飨帝维孝飨亲【善曰礼记曰维圣人为能飨帝孝子为能飨亲　济曰维继帝天飨祭也】皇乎备矣有事上春【善曰汉书郊祀歌曰大孝备矣休徳昭清左氏传宰孔曰天子有事于文武杜预曰有祭事也周礼上春生穜稑之种　良曰言天子备圣孝之道有事谓有祭祀之事】礼行宗祀敬达郊禋【善曰礼记曰礼行祖庙而孝慈服焉孝经曰宗祀文王于明堂又曰郊祀后稷孔安国尚书传曰精意以享谓之禋铣曰礼行敬达谓徧礼也宗祀谓先祭于祖郊禋谓祭祀于郊精意以享谓之禋】金枝中树广乐四陈【善曰汉书曰金枝秀华应劭曰金枝铜镫百二十枝史记曰赵简子病窹寐曰我与百神聴于钧天广乐矣　向曰金枝谓灯以金饰之广乐天子乐也】陟配在京降徳在民【善曰毛诗曰三后在天陟配在京礼记后王命冢宰降徳于众兆民翰曰陟升也诗云三后在天陟配在京谓大王王季文王既没精气在天武王能配行其道于镐京言天子】
　　【升祖考以配天下以徳及众庶也】奔精昭【五臣作照】夜髙燎炀晨【善曰奔精星流也史记曰汉家常以正月上辛祠甘泉昬时夜祠到明而终常有流星经于祠坛东京赋曰飏槱燎之炎炀致髙烟于太一　济曰同善注奔精即流星也燎焚柴炀烟也言焚柴之烟达于晨也】阴明浮烁沈禜【咏】深沦【善曰言宋为水徳而主辰故阴明之宿浮烁而扬光沈禜所祭沈沦而沈静也尚书考灵耀曰气在于冬其纪辰星是谓阴明尚书大传曰沈四海郑曰祭水曰沈郑司农周礼注曰禜祭名也　铣曰宋水徳主北方辰星辰星为阴明浮烁谓其光上浮也禜水曰沈禜祭名深沦谓致诚信于水也沦深水也】告成大报受厘元神【善曰礼记曰升中于天郑曰中成也燎柴祭天告以诸侯之成功又曰大报天而主日也汉书曰上方受厘坐宣室臣瓉曰厘谓祭祀余胙也如淳曰厘音僖吕安髑髅赋曰上奏元神下告皇只服防甘泉宫赋注曰厘福也　良曰告其成功以报于天遂受福于天神矣元大也】月御案节星驱扶轮【善曰王逸楚辞注曰望舒月御也司马彪曰案节行得节天文志曰案节徐行服防曰谓行迟也言天神降月御为之案节星驱为之扶轮王济钟夫人序徳颂曰济防天假星驱省疾羽猎赋曰齐桓公曾不足使扶轮羽猎赋曰风诩诩其扶轮向曰言天福之降下于国使月御车使星骖乘木虚海赋曰大明防辔于金枢之穴防犹揽也月有御故言辔】遥兴逺驾曜曜振振【善曰汉书房中歌曰雷震震电曜曜杜预左氏传注曰振振盛皃逺驾神驾也　翰曰兴起也天神起自于天故云遥兴也下至于地故云逺驾也曜曜振振光明威盛貌】
　　乐府上【善曰汉书曰武帝定郊祀之礼而立乐府】
　　乐府四首【五言】古辞【善曰言古诗不知作者姓名他皆类此　济曰汉武帝定郊祀乃立乐府散采齐楚赵魏之声以入乐府也名字磨灭不知其作者故称古辞】
　　饮马长城窟行【善曰郦善长水经曰余至长城其下往往有泉窟可饮马古诗饮马长城窟行信不虚也然长城防恬所筑也言征戍之客至于长城而饮其马妇思之故为长城窟行音义曰行曲也　铣曰长城秦所筑以备胡者其下有泉窟可以饮马征人路出于此而伤悲矣言天下征役军戎未止妇人思夫故作是行】
　　青青河畔【善本作边】草緜緜思逺道【善曰言良人行役以春为期期至不来所以增思王逸楚辞注曰緜緜细微之思也　铣曰此谓自春而相思也緜緜心不絶貌】逺道不可思夙【五臣作宿】昔梦见之梦见在我傍忽觉在他乡他乡各异县展转不可【五臣作相】见【善曰广雅曰昔夜也字书曰辗亦展字也说文曰展转也郑毛诗笺曰转移也　向曰展转反侧也】枯桑知天风海水知天寒入门各自媚谁肯相为言【善曰枯桑无枝尚知天风海水广大尚知天寒君子行役岂不离风寒之患乎但人入门咸各自媚谁肯为言乎皆不能为言也　翰曰知谓岂知也枯桑无枝叶则不知天风海水不凝冻则不知天寒喻妇人在家不知夫之信息虽有亲戚之家皆入门而自爱谁肯相为访问而言者乎亦喻朝廷食禄之士各自保已以为娱游不能荐于贤才】客从逺方来遗我双鲤鱼呼儿烹鲤鱼中有尺素书【善曰郑礼记注曰素生帛也向曰相思之甚精诚感通若梦寐之间似有所使自夫所来者遗我双鲤鱼鱼者深隠之物不令漏泄之意耳命家童杀而开之中遂得夫书也尺素绢也古人为书多书于绢】长跪读素书书中竟何如【善曰说文曰跪拜也】上有加餐食下有长相忆【铣曰何如谓何言也夫知妇相思不能下食故言加餐也】君子行【五言平调　向曰言君子之道宜守谦防不履见猜之地瑟有三调平调清调侧调此曲处于平调善本无此一篇】
　　君子防未然不处嫌疑间田不纳履李下不正冠【翰曰纳取也取履疑盗正冠疑盗李也】嫂叔不亲授长幼不比肩【铣曰行合于礼授谓传物也】劳谦得其柄和光甚独难【济曰易云劳谦君子谦者徳之柄老子云和其光同其尘言此理甚难明】周公下白屋吐哺不及餐一沐三握髪后世称圣贤【铣曰白屋草屋庶人居也若此之人周公皆谦下见之毎一食三吐哺一沐三握髪以待天下士故天下士皆归心焉后世乃称其圣贤】
　　伤歌行【五言　向曰侧调伤日月代谢年命遒尽离絶知友伤而为歌】
　　昭昭素明月晖光烛我牀忧人不能寐耿耿夜何长【善曰毛诗曰耿耿不寐如有隠忧翰曰烛照也耿耿夜深长皃】　微风吹闺闼罗帷自飘飏【善曰毛苌诗传曰闼内门也　济曰闼门也】揽衣曳长带屣履下髙堂东西安所之徘徊以彷徨【善曰长门赋曰屣履起而彷徨济曰安何也徘徊彷徨皆时行不止貌】春鸟翻南飞翩翩独翺翔悲声命俦匹哀鸣伤我肠感物怀所思泣涕忽霑裳伫立吐髙吟舒愤诉穹苍【善曰毛诗曰伫立以泣谷永与王谭书曰抑于家不得舒愤毛诗曰靡有旅力以念穹苍李巡尔雅注曰仰视天形穹隆而髙其色苍苍故曰穹苍尔雅曰穹苍苍天也　铣曰穹苍天也】
　　长歌行【五言　五臣有平调字　善曰崔豹古今注曰长歌言夀命长短定分不妄求也此上一篇似伤年命而下一首直叙怨情古诗曰长歌正激烈魏武帝燕歌行曰短歌微吟不能长传艳歌行曰咄来长歌续短歌然行声有长短非言夀命也　良曰当早崇树事业无贻后时之叹】
　　青青园中葵朝露待【善作行】日晞【善曰毛诗曰湛湛露斯匪阳不晞毛苌曰晞干也　向同善注】阳春布徳泽万物生光晖【善曰楚辞曰恐死不见乎阳春淮南子曰光晖万物　翰曰为事当及少年之时】常恐秋节至焜【胡本】黄华叶衰【善曰焜黄色衰貌也　济曰恐至暮年志气销歇焜黄华色坏】百川东到海何时复西归【善曰尚书大传曰百川赴东海　铣曰言年一过不可再来】少壮不努力老大徒【善作乃】伤悲【铣曰理同无益】
　　怨歌行【五言　善曰歌録曰怨歌行古辞然言古者有此曲而班婕妤拟之余同向注】班婕妤【向曰汉书云孝成帝班婕妤帝初即位选入后宫始为小使俄而大幸为婕妤后赵飞鷰宠盛婕妤失宠故有是篇也婕妤后妃之位名也左曹越骑校尉况之女彪之姑少有才学】
　　新裂齐纨素鲜【善作皎】絜如霜雪【善曰汉书曰罢齐三服官李斐曰纨素为冬服范子曰纨素出齐荀恱曰齐国献纨素绢天子为三官服也　翰曰纨素细绢出于齐国】裁成【善作为】合欢扇团团似明月【善曰古诗曰文防双鸳鸯裁为合欢被　良曰皆喻盛美加之刻饰】出入君怀袖动摇微风发【善曰苍颉篇曰懐抱也此谓防恩幸之时也　济曰君爱幸有如此】常恐秋节至凉飇【善作风】夺炎热【善曰古长歌行曰常恐秋节至焜黄华叶衰炎热气也铣曰惧宠之移】弃捐箧笥中恩情中道絶【向曰果见遗掷矣箧笥盛扇之箱】
　　乐府二首
　　短歌行【四言　济曰言人夀命不可得长思与知友及时为乐并自戒朂之意　凡乐府诗
　　古皆有词此则拟而作之已下尽类此】
　　魏武帝【善曰魏志曰太祖武帝姓曹氏讳操字孟徳少机警有权数而任侠举孝亷而为郎迁南顿令后封魏王创造大业文武并施从军三十余年手不舍巻昼则讲军防夜则思经传登髙必赋乃造新诗被之管弦皆成乐章文帝立追諡为武皇帝　翰同善注】
　　对酒当歌人生几何【善曰左氏传曰俟河之清人夀几何】譬如朝露去日苦多【善曰汉书李陵谓苏武曰人生如朝露铣曰如朝露言短促也去日逝去之日】慨当以慷忧思难忘何以解忧唯有杜康【善曰毛诗曰微我无酒以遨以游博物志曰杜康作酒王着与杜康絶交书曰康字仲宁或云黄帝时宰人号酒泉太守汉书东方朔曰臣闻消忧者莫若酒也　铣曰慨慷叹也　向曰杜康古之造酒者在此篇断以为酒名未知孰是】青青子衿悠悠我心【善曰古诗曰驰车整巾带沈吟聊踯躅　翰曰子衿诗国风也俱在学校之中青衿青领者也其心悠悠谓相思也】但为君故沈吟至今【善本无此二句　良曰君为知友也沈吟喻深思之意】呦呦【幽】鹿鸣食野之苹【平】我有嘉賔鼓瑟吹笙【善曰毛诗小雅文也苹蓱也鹿得萍草呦呦然而鸣相呼而食以兴喜乐賔客相招以盛礼也郑云苹藾萧也　济曰喻人有善賔来即举乐以相乐魏武帝思此事故引是诗也以结义于文之意无妨害也】明明如月何时可掇【丁括】忧从中来不可断絶【善曰言月之不可掇由忧之不可絶也说文曰掇舍取也猪劣切　铣曰相思之心如明月之光谁能掇去　向曰中谓中心】越陌度阡枉用相存【善曰应劭风俗通曰里语云越陌度阡更为客主长门赋曰孔雀集而相存　翰曰阡陌皆道也南北曰阡东西曰陌枉曲也存问也】契阔谈防心念旧恩【善曰毛诗曰死生契阔汉书曰张贺思念旧恩　良曰契阔勤苦也言勤苦于谈防者念旧情也】月明星希乌鹊南飞绕树三帀何枝可依【善曰月明已上四句喻客子无所依托也　铣曰以喻大贤出而小人削而忠信之士游行当择其栖托之便矣若不得其所依则患害之必至亦如乌鹊帀树求其可托之枝】山不厌髙海不厌深周公吐哺天下归心【善曰管子曰海不辞水故能成其大山不辞土故能成其髙明主不厌人故能成其众韩诗外传曰周公践天子之位七年成王封伯禽于鲁周公诫之曰无以鲁国骄士吾文王之子武王之弟也成王叔父也又相天下吾于天下亦不轻矣然一沐三握髪一饭三吐哺犹恐失天下之士也论语素王受命防曰河授图天下归心　向曰山海所以不辞土不拒水者是不厌髙深周公以圣人之姿一食三吐哺一沐三握发以待天下之士使归其心亦犹此也魏武有慕此因为戒焉】
　　苦寒行【五言　五臣有清调字　善曰歌录曰苦寒行古辞　翰曰谓因行遇寒而作也古曲有清调】
　　北上太行山艰哉何巍巍羊肠坂诘屈车轮为之摧【善曰吕氏春秋曰天地之间上有九山何谓九山曰太行羊肠髙诱曰太行山在河内野王县北也羊肠其山盘纡如羊肠在太原晋阳北髙诱注淮南子曰羊肠坂是太行孟门之限然则坂在太行山在晋阳也　济曰艰难也巍巍髙皃山阪屈盘如羊肠之形宜陟此山车轮为之摧毁】树木何萧索【善作瑟】北风声正悲熊罴对我蹲虎豹夹路啼谿谷少人民雪落何霏霏【善曰毛诗曰雨雪霏霏】延颈长叹息逺行多所怀【善曰吕氏春秋曰天下莫不延颈举踵也向曰延颈犹延领】我心何怫【佛】郁思欲一东归【善曰楚辞曰怫郁兮不陈东归言望旧乡也　良曰怫郁忧恚之貌】水深桥梁絶中道【善作路】正徘徊迷惑失故路薄【五臣无薄】暮无【五臣有所】宿栖【善曰扬雄琴情英曰当道独居暮无所宿】行行日已逺人马同时饥担囊行取【五臣作采】薪斧冰持作糜【善曰庄子担囊而趋　向曰囊谓袋也薪谓柴也天寒水冻故斫氷以作糜粥也】悲彼东山诗悠悠使我哀【善曰诗云我徂东山滔滔不归言行役未还故感此诗而哀也翰注同】
　　乐府二首
　　善哉行【四言　五臣作苦哉行　善曰歌录曰善哉行古词也古出夏门行曰善哉殊复善歌乐我情然善哉叹美之辞也　铣曰谓山林之人节行危苦欲其入仕以取逸乐】
　　魏文帝
　　上山采薇薄暮苦饥【善曰毛诗曰陟彼南山言采其薇楚辞曰薄暮雷电归何忧古艳歌曰居贫衣单薄肠中常苦饥向曰薇草药名可以食之】谿谷多风霜露沾【五臣作霑】衣【善曰说苑曰孺子不觉露之沾衣】野雉羣雊【古豆】猴猨相追【善曰毛诗曰雉之朝雊】还望故乡郁何垒垒【善曰广雅曰垒重也翰曰垒垒山重皃】髙山有崖林木有枝忧来无方人莫之知【善曰言髙山之有崖林木之有枝愚智同知之今忧来仍无定方而人皆莫能知之说苑曰庄辛谓襄成君曰昔越人之歌曰山有木兮木有枝心恱君兮君不知济曰言山崖木枝众皆知之忧自心来人不能知】人生如寄多忧何为【善曰尸子曰老】
　　【莱子曰人生天地之间寄也寄者固也楚辞曰伤楚国之多忧　良曰人之一生若寄于世同朝菌蜉蝣山林之士自取其忧以何为也】今我不乐日【善作嵗】月如驰【善曰毛诗曰今我不乐日月其除　铣曰我文帝自称也言我所以不乐者但为其日月之速耳】汤汤【伤】川【五臣作中】流中有行舟随波转薄【善作回转】有似客游【向曰汤汤流貌】防我良马被我轻裘载驰载驱聊以忘忧【善曰毛诗曰良马四之论语子曰赤之适齐也乘肥马衣轻裘毛诗曰载驰载驱归唁衞侯楚辞曰聊媮娱以忘忧又曰驾言出游以写我忧　翰曰言山林之士可以如此行乐忘忧也载则也】
　　燕歌行【七言　善曰歌録曰燕地名犹楚苑之类此不言古辞起自此也佗皆类此　济曰
　　此妇人思夫之意】
　　秋风萧瑟天气凉草木摇落露为霜【善曰楚辞曰悲哉秋之为气也萧瑟兮草木揺落而变衰毛诗曰蒹葭苍苍白露为霜】羣鷰【善本作燕】辞归鴈南翔念君客游思断【五臣作游多思】肠【善曰礼记曰仲秋之月鸿鴈来鸟归郑曰鸟燕也楚辞曰燕翩翩其辞归又曰鴈雍雍而南游　良曰忧思结于心肠】慊慊【苦簟】思归恋故乡何为淹留寄他方【善曰郑礼记注曰慊恨不满之皃也口簟切　铣曰慊慊心不足皃】贱妾防防守空房【善曰防单也】忧来思君不敢忘不觉泪下霑衣裳【善曰古诗曰泪下霑衣裳　向曰妇人自谦而称妾防防者孤独皃】援琴鸣弦发清商短歌微吟不能长【善曰宋玉风赋曰臣援琴而鼓之宋玉笛赋曰吟清商追流征　翰曰援引也清商秋声】明月皎皎照我牀星汉西流夜未央【善曰古诗曰明月何皎皎照我罗牀帷毛诗曰夜如何其夜未央　济曰星汉天河央极也】牵牛织女遥相望尔独何辜恨河梁【善曰史记曰牵牛为牺牲其北织女织女天女孙也曹植九咏注曰牵牛为夫织女为妇织女牵牛之星各处一旁七月七日得一防同矣　铣曰牵牛织女二星名隔天河相望妇人自恨与夫离絶故问此星何辜复如此矣牵牛星河鼓星是也】
　　乐府诗四首【五言】
　　箜篌引【善曰汉书曰塞南越祷祠太一后土作坎侯坎声也应劭曰使乐人侯调作之取其坎坎应节也因以其姓号名曰坎侯苏林曰作箜篌　济曰箜篌乐器名引曲也此词亦欲使知友存交情为善事及时行乐以保其天年】
　　曹子建
　　置酒髙殿上亲友从我游【善曰汉书曰过沛置酒沛宫又曰贤大夫有肯从我游者吾能尊显也】中厨辨丰膳烹羊宰肥牛【善曰郑周礼注曰膳之言善今时美物曰珍声类曰宰治也良曰膳食烹煑也】秦筝何慷慨齐瑟和且柔【善曰楚辞曰挟秦筝而弹征史记苏秦说齐王曰临淄其民无不鼔瑟也　铣曰秦人善弹筝齐人亦善鼔瑟慷慨犹激扬也】阳阿奏竒舞京洛出名讴【善曰汉书曰孝成赵皇后及壮属阳阿主家学歌舞　向曰京洛之人皆善讴歌】乐饮过三爵缓带倾庶羞【善曰礼记曰君子之饮酒也一爵而色洒如二爵而言言斯礼已三爵而油油以退仪礼曰上大夫庶羞二十品　翰曰爵酒杯也庶羞众味也】主称千金夀賔奉万年酬【善曰史记曰平原君以千金为鲁仲连夀毛诗曰君子万年永锡祚　济曰古人之宴有奉金为夀者或称万嵗者賔主故以此相酬焉】久要不可忘薄终义所尤【善曰论语曰久要不忘平生之言亦可以为成人矣列子曰或厚之于始或薄之于终　良曰久要久交也薄终薄行于终义所非也尤非也】谦谦君子徳磬折欲何求【善曰周易曰谦谦君子卑以自牧尚书大传曰诸侯来受命周公莫不磬折　向曰磬折曲躬也言君子以谦徳曲躬于人固无所求】惊风飘白日光景驰西流盛时不可再【五臣作再来】百年忽我遒生在【五臣作存】华屋处零落归山丘【善曰舞赋曰耀华屋而熺洞房古董逃行曰年命冉冉我遒零落下归山丘毛苌诗传曰遒终也　良曰言白日之奔流如惊风之飘疾也光景日色也　翰曰遒犹疾也　济曰零落谓亡没也】先民谁不死知命复【善作亦】何忧【善曰左氏传曰子产曰人谁不死周易曰乐天知命故不忧　良曰先民古人也】名都篇【五言　善曰歌録曰名都篇齐瑟行也铣曰名都邯郸临淄之类也居篇之首故
　　以为名刺时人骑射之妙游骋之乐而忘忧国之心】
　　名都多妖女京洛出少年寳劒直千金被服丽【善作光】且鲜【善曰王逸荔枝赋曰宛洛少年史记曰陆贾宝劒直千金论衡曰世称利劒有千金之价　向曰妖美也京洛都也被衣鲜新也】鬭鸡东郊道走马长楸间【善曰汉书眭少时好鬭鸡走马　翰曰郭外曰郊古人种楸于道故曰长楸】驰骋未能半双过我前【济曰未至半路也】揽弓捷鸣镝长【五臣无长】驱上【五臣有彼】南山【善曰仪礼曰司射搢三挟一郑曰搢捷也楚甲切汉书曰匈奴冒顿乃作为鸣镝习勒其骑射音义曰镝箭也如今鸣箭也　铣曰捷引也鸣镝箭名】左挽因右发一纵两禽连【善曰郑周礼注曰凡鸟兽未孕曰禽也毛苌诗传曰发矢曰纵两禽双也　良曰纵射也两禽连谓连中双也禽者鸟兽通称】余巧未及展仰手接飞鸢【善曰毛诗曰鸢飞戾天郑　云鸢鸱属　向曰接射也】观者咸称善众工归我妍【善曰舞赋曰观者称丽翰曰咸皆工能妍美也】　归来【善作我归】宴平乐美酒斗十千【善曰平乐观名　济曰言酒美故价贵】脍鲤臇【子兖】胎鰕炮【善作寒】鼈炙熊蹯【音烦　善曰毛诗曰炮鼈脍鲤苍颉解诂曰臇少汁也盐铁论曰煎鱼切肝羊淹鸡寒刘熈释名曰韩羊韩鸡本出韩国所为然寒与韩古字通也左氏传曰宰夫胹熊蹯不熟　良曰鲤鱼名也臇也鰕鱼名鰕腹有胎在腹也炮烧也熊蹯熊掌也】鸣俦啸匹侣【善作旅】列坐竟长筵【济曰鸣啸皆命呼也俦匹侣皆友朋也列引竟尽筵席也】连翩击鞠壤巧捷惟万端【善曰汉书曰霍去病在塞外尚穿域踧鞠也如淳曰域鞠室也郭璞三苍解诂曰鞠毛丸可蹋戏鞠巨六切史记曰魏公子賔客辩士说王万端向曰连翩轻迅皃击鞠今之打毬捷疾也万端　多妙也】白日西南驰光景不可攀【良曰攀留也言此者以喻少壮不可留】云散还城邑清晨复来还【善曰舞赋曰骆驿而归云散城邑济曰如云之散也明晨复来于长楸平乐也终日若此其奈国之事何】
　　美女篇【五言　善曰歌录曰美女篇齐瑟行也铣曰以美女喻君子言君子既有美行上
　　愿明君而事之若不得其人虽见征求终不能屈】
　　美女妖且闲采桑岐路间【五臣作西字音先协韵　善曰说文曰闲雅也上林赋曰妖冶闲都又曰闲幽闲也　向曰妖美闲丽也】柔条纷冉冉叶落何翩翩【翰曰柔条嫩枝也冉冉动皃翩翩飞皃】攘袖见素手皓腕约金环【善曰攘袖巻袂也环钏也铣曰攘宣皓白约结也】头上金爵钗腰佩翠琅玕【善曰释名曰爵钗头上施爵尚】
　　【书曰厥贡惟球琳琅玕　济曰钗头施金爵故以名之琅玕石而似玉】明珠交玉体瑚间木难【善曰南方草物状曰瑚出大秦国有洲在涨海中广雅曰瑚珠也南越志曰木难金翅鸟沬所成碧色珠也大秦国珍之　良曰交络也瑚亦珠也木难碧色珠也】罗衣何飘飖【善作飘飘】轻裾随风还顾眄遗光彩长啸气若兰【善曰神女赋曰吐芬芳其若兰　向曰还转也言兰者取其芳香】行徒用息驾休者以忘餐【善曰慎子曰毛廧西施衣以锡则行者止杜笃禊祝曰懐秀女使不餐　翰曰休止也】借问女安居乃在城南端青楼临大路髙门结重关【善曰尔雅曰安止也薛综西京赋注曰安犹焉也南端城之正南门也汉书枚叔上书曰游曲台临大路列子曰虞氏梁之富人髙楼临大路　济曰端隔也重关重门言结闭也】容华耀朝日谁不希令顔【善曰神女赋曰耀乎若白日初出照屋梁韩诗曰东方之日兮彼姝者子在我室兮薛君曰诗人言所说者顔色盛也言美如东方之日出也向曰希慕令善也】媒氏何所营玉帛不时安【善曰周礼有媒氏之职尔雅曰安定也　铣曰言媒氏何所营求而不及此时安定此亲以玉帛者乎】佳人慕髙义求贤良独难【善曰楚辞曰闻佳人兮召予　济曰佳人慕义求贤志实难拔以喻君子非礼不苟合】众人徒【善作何】嗷嗷安知彼所观盛年处房室中夜起长叹【善曰苏武荅李陵诗曰低头还自怜盛年行已衰蔡雍霖雨赋曰中宵夜而叹息　翰曰众人徒嗷嗷喧哗也安知佳人之所观采　向曰盛年之人既不与偶则中夜起叹息矣言中才之人虽有慕士之心而劳其志则贤者竟不至矣】
　　白马篇【五言　善曰歌録曰白马篇齐瑟行也良曰见乗白马者故有此曲言人当立功
　　立事尽力为国不可念私】
　　白马饰金羁连翩西北驰【善曰古罗敷行曰青丝系马尾黄金络马头说文曰羁络头也　铣曰羁辔也连翩马驰貌】借问谁家子幽并游侠儿【善曰幽并二州名班固汉书賛曰布衣游侠剧孟之徒也　向曰幽并二地名】少小去乡邑扬声沙漠垂【善曰幽通赋曰雄朔野以扬声说文曰汉北方流沙也　翰曰扬其骑射之声名沙漠西北地名】宿昔秉良弓楛【户】矢何参差【善曰墨子曰良弓难张然可以及髙入深家语孔子曰肃慎氏贡楛矢　济曰秉执也楛矢竹箭也参差未射在手时也】控破左的右发摧月支【善曰班固汉书李广述曰控贯石威动北邻毛诗曰发彼有的的射质也邯郸淳艺经曰马射左边为月支三枚马蹄二枚　良曰控引也左的射的月支射帖也言妙皆能摧破】仰手接飞猱俯身散马蹄【善曰凡物飞迎前射之曰接猱猨属也铣曰猱猨类俯低也散马蹄言驰骛也】　狡捷过猴猨勇剽【匹妙】若豹螭【勑知　善曰欧阳尚书说曰螭猛兽也勑离切方言曰剽轻也向曰狡健捷疾也剽猛也】边城多警急虏骑【善本胡虏】数迁移【善曰长杨赋曰】
　　【永无边城之灾　翰曰谓匈奴逼边也】羽檄从北来厉马登髙隄长驱蹈匈奴左顾陵鲜卑【善曰汉书曰匈奴其先夏后氏之苗裔也又曰燕北有东胡山戎或云鲜卑苍颉篇曰陵侵也　济曰羽檄徴兵之书也厉防也登髙隄望寇也　铣曰蹈踏陵侵也鲜卑匈奴也】弃身锋刃端性命安可怀【向曰端际怀惜也】父母且不顾何言子与妻【善曰郑毛诗笺曰顾念也】名编【五臣作在】壮士籍不得中顾私捐躯赴国难视死忽如归【善曰吕氏春秋管子云平原广城车不结轨士不旋踵鼔之三军之士视死若归臣不若王子城也　良曰捐弃也】
　　王明君辞【五言并序】
　　石季伦【善曰臧荣绪晋书云石崇字季伦渤海南皮人早有智慧稍迁至衞尉卿初崇与贾谧善谧既诛赵王伦专任孙秀崇有妓曰緑珠秀使人求之崇不许于是秀乃劝伦杀崇遂遇害铣同善注】
　　王明君者本是【五臣作为】王昭君以触文帝讳改之【善作焉善曰琴操曰王昭君者齐国王襄女也年十七献元帝臧荣绪晋书曰文帝讳昭　向注同】匈奴盛请防于汉元帝以后宫良家子昭【五臣作明】君配焉【善曰琴操曰单于遣使请一女子帝以昭君赐单于汉书曰诏采良家女也】昔公主嫁乌孙令琵琶马上作乐以慰其道路之思【善曰汉书曰乌孙使使献马愿得尚公主乃遣江都王建女为公主以妻乌孙焉翰同善注琵琶乐名】其送明君亦必【五臣无必】尔也其造新之【善本无之】曲多哀怨之声【济曰自是造为新乐曲也】故叙之于纸云尔　我本汉家子将适单于庭【善曰汉书曰匈奴嵗正月诸长小防单于庭祠向曰我为明君称单于匈奴之君号也】　辞诀未及终前驱已抗旌【善曰曹子】
　　【建应诏曰前驱举燧后乘抗旌　铣曰诀别也前驱引路者抗举也旌旗类举之引路则发行也】仆御涕流离辕马悲且鸣【善曰魏文帝栁赋曰左右仆御已多亡长门赋曰涕流离而纵横李陵诗曰辕马顾悲鸣　良曰流离涕流貌辕车辕】哀郁伤五内泣泪霑【善作湿】珠缨【善曰李陵诗曰行行且自割无令五内伤淮南子曰雍门子以哭见孟尝君涕流霑缨】行行日已逺遂造【七到】匈奴城【善曰魏文帝苦哉行曰行行日已逺人马同时饥　翰曰造至也】延我于穹庐加我阏【于延】氏【支】名【善曰汉尽曰乌孙公主作歌曰吾家嫁我兮天一方逺托异国兮乌孙王穹庐为室兮旃为墙音义曰旃帐也苏林曰阏氏音焉支如汉皇后　向曰穹庐氊帐也阏氏单于后名】殊类非所安虽贵非所荣【善曰殊类异类李陵荅苏武书曰但见异类】父子见陵辱对之慙且惊【善曰汉书曰呼韩邪死子雕陶莫皋立为复系若单于复妻王昭君生二女也良曰羞以女嫁匈奴故对之慙惊】杀身良不易黙黙以苟生【善曰曹子建三良诗曰杀身诚独难贾谊吊屈原曰吁嗟黙言墨子曰哀公迎孔子席不端不坐割不正不食子路曰何与陈蔡异孔子曰曩与汝为苟生今与汝为苟义也　济曰黙黙隠忍皃苟且也】苟生亦何聊积思常愤盈【善曰楚辞曰蓄怨乎积思王逸曰结恨在心虑愤郁蔡琰诗曰心吐思兮胷愤盈　翰曰盈满也】愿假飞鸿翼乗之以遐征【善曰魏文帝喜霁赋曰思寄身于鸿鸾举六翮而轻飞髙　诱吕氏春秋曰征飞也　翰曰假借遐逺征行也】飞鸿不我顾伫立以屏营昔为匣中玉今为粪上英【善曰毛诗曰伫立以泣国语申胥曰昔楚灵王独行屏营　铣曰不我顾不顾我也屏营回行貌　良曰玉英皆喻明君匣中喻汉粪上喻匈奴也英花也】朝华不足欢甘与秋草并【善曰古诗曰伤彼蕙兰花含英扬光辉过时而不采将随秋草萎说文曰木槿朝华暮落也　铣曰其忧思之心见春朝之华不足与欢乐甘以其身与秋草俱凋陨不愿生居匈奴之中】传语后世人逺嫁难为情【善曰汉书张禹曰有爱女逺嫁为张掖太守萧咸妻】







　　文选巻二十七
　　钦定四库全书
　　文选巻二十八
　　梁　昭　明　太　子　萧　统　编
　　唐李善吕延济刘良张铣吕向李周翰注
　　乐府下
  </div>
  <div class="pagination">
   <a href="六臣注文选_page14.html">
    上一页
   </a>
   <span>
    ...
   </span>
   <a href="六臣注文选_page10.html">
    10
   </a>
   <a href="六臣注文选_page11.html">
    11
   </a>
   <a href="六臣注文选_page12.html">
    12
   </a>
   <a href="六臣注文选_page13.html">
    13
   </a>
   <a href="六臣注文选_page14.html">
    14
   </a>
   <span class="current-page">
    15
   </span>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <a href="六臣注文选_page18.html">
    18
   </a>
   <a href="六臣注文选_page19.html">
    19
   </a>
   <a href="六臣注文选_page20.html">
    20
   </a>
   <span>
    ...
   </span>
   <a href="六臣注文选_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
