<!DOCTYPE html>
<html>
<head>
    <meta charset="UTF-8">
    <title>全唐文 - 第 563 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 563 页/共 603 页</h1>
    <div class="content">    於是言终形灭，莫知所之。余乃惕然然，忘视听，若遗形骸者。久之乃神魂定，忧尽累息，荡然与万物同心，不知荣辱之有异也！
    ☆卢フ
    ○对男取江水溺死判
    〈顾乙从母所好，令男十五里取江水，溺死不为之服。〉
    立身之道，忠孝为先；训俗之规，丧纪攸重。所以王祥、王览、闵损、曾参，晓於九族，传诸万古。
    顾乙芳摇美箭，业嗣良弓，挹至孝之清猷，得随时之大义。母之所好，志必无违，嘉旨精诚，乃臻异物。长江泛滥，取汲何功？孝情至切於求鱼，丧制奚遵於舐犊！欲遵宁戚，恐阻承颜，所以亻黾亻免於怀，幽哀密念。忆将雏之曲，不忍听琴；对驱蚊之宵，更勤扇枕。眷彼纯至，足以扬名。逝者如斯，男何不吊？三殇之服，诚合切於哀情；五礼之文，贵取顺於颜色。既循姜诗之孝，难科汉尉之刑。
    ☆卢士瞻
    ○对什一税功臣判
    〈得京兆府行什一税，功臣不伏。云：“赏地无国徵。”〉
    禹贡三壤，周官九赋，此为古制，实曰有经。且四方无虞，法宜仍旧；三边有备，政可随时。瞻彼咸京，是为上国。拥山川之固护，百二称雄；开井邑之畲，什一编税。将期仓庾流衍，斯箱发咏於诗人；军国丰盈，盍彻见遵於有若。功臣何者，曾不是思。忘雨露之鸿恩，有违上命；矜爪牙以怙宠，无入国徵。同彼宋人，不修职贡；类兹楚子，阙荐苞茅。罚可於刑书，讼何听於诡说！
    ☆卢仁赡
    ○对长安令登夫家判
    〈长安令初上登夫家众寡，因移用其人。观察使以为烦，辞云各逐地宜，救其时事。〉
    求才审官，以恤人瘼，施贡颁赋，宜遵国章。苟玷尔旧规，亦荒我王度。瞻彼邑宰，实曰能贤。物土之宜，使庐井之有伍，随时改作，在税征而无差。方今弓矢未，疆埸仍骇。眷言州县，尚劳其供亿；念兹仓庾，已竭於饩牵。固可当官而行，虑善以动。均有无於乡党，足可安人；稽众寡於夫家，是资赡国。议事以制，咀叶於时宜，执法奉公，何乖於古典？观察所见，理或未然。请从百里之谋，伫听千箱之咏。
    ☆卢隐赵
    ○玉台寺记
    皇唐之御天下也，故巍巍乎荡荡乎其称也。凿乾张宇，布惠露於天花；拓地开寰，敷慈□於灵寿。想兹仙界，生生尘劫之前；亲比神方，世世希夷之外。欲妙觉，先登圆满之台；冀去昏迷，速临具足之镜。法轮欲转，销五蕴於三天；惠烛方施，照六尘於十地。不生不灭，举仙掌而承空；非晦非明，横法眼而度世。轰轰往日，瞬息而逝水千年；隐隐当今，倏忽而经霜百岁。既劳传火，终役流乌。驰白马而西上，驱骥以南游。旷成不二之心，岂败往来之业。方便言而法敦寂灭，变化说而道尚虚无。至於超银台，当归解脱之中；蹈践金门，不离苦空之下。无为之业，种植而生灭不同；有限之缘，修饰而果因各异。而乃东瞰沧波，濯尘劳於扶桑之岸；西瞩雪岭，荡疾疹於日浴之津；南对尧峰，郁郁而紫气千秋；北峙龙山，隐隐而青霞万道。漏宝塔而终谢庄严，暂涂丹而即隳微妙；将九转而匪益红颜，修未来而常滋正果。憧憧错毂，往往稻麻，空怀可作之心，惭无绝哉之念。
    粤有功德主僧守一，范阳之贵胄也。远绍胜果，深悟法音。就五障而化导郡人，戒三朋而开通庶善，修法海而津梁有涯，置俗流而洗心必备。梯航已往，舟楫未至，可以雕金纪德，将万劫而无穷；刊玉彰能，并恒沙而莫竭。记可陈之不朽，永以传之无忘。其词曰：
    巍巍胜果，廓落无边。导以业障，开通有缘。修善善满，建福福圆。既广心利，必贵身田。并其秋菊，比及春兰。为已往之帆梗，作未来之舟船。
    ☆干沼
    ○明堂赋
    天子朝诸侯於明堂，惟古之制，始以讲信修睦，终以布宪施惠，含至德之休光，旌中国之巨丽。下之象地也，以列五位之神；上之法天也，以配五方之帝。禀太一之威灵，顺阴阳之开闭。左个右个，分以寒暑之宜；以筵以几，度以堂室之际。观乎万国来朝，威仪济济，圣人负斧而南向以布政，百僚端冕弁而北面以陈礼，是知人以君为心，君以人为体。宴会之节，以明於尊卑；庆赐之仪，以旌於孝弟。
    原夫宅中而起，继天而作，遥氏嵩少，俯枕伊洛。巍巍煌煌，厥高不可乎弥度，龙以蚴，亘虹梁而各落。纟卒以绮藻，施以丹ぬ，四闼以四气而开，八窗以八风斯廓。祥风布影，对宝槛以交辉；皎日悬光，曜金床而璀错。於是陈三献之礼，臻九成之乐，申仪於辟雍，崇业於太学。甄古今之至理，议沿袭之春驳。既而顺斗极，运天关，皇恩普矣，贵贱以颁。东门之外，以朝乎九国；南门之下，将享於八蛮。正德是宏，惠风斯布。禁淫慝，节制度，重三台之任。乃申命於中阶，宠五霸之功，遂授钺於东户。
    夫明堂者，明帝之德，体天为状，必资阐化以准程，岂独宏规而取壮？出庶物而咸仰，包宇宙而为量。惟先圣之是则，信百代之可尚。
    ☆邾象钱
    ○对私取行马婴爵享祢判
    〈得暨师私取行马以爨，为主司所擒获。又乙弗鹦鹉爵不更享祢以翰音。或告礼薄，并仰处分。〉
    行马申仪，事章恒典；翰音致享，理焕经书。为法藉於是防，设礼光於昭穆。暨将入爨，有异凤琴之鸣；乙制不更，遂举鹦杯之礼。但关梁禁遏，本防内外之奸；黍稷粢盛，弥益室家之道。私取既无陈请，己犯严科；薄礼即欲告言，恐伤孟浪。主司擒获，诚曰奉公；乙弗所违，理宜穷诘。且法不违贵，必行之命攸申；礼不下庶，轻重之端宜审。窃寻名姓，莫辨高卑，请更参详，然後科结。庶使西曹议狱，罢双璧之坚疑；北寺平刑，绝百金之奸利。
    ☆符子叔
    ○漏赋
    仰察天文，俯观地理，参律吕而权度，审衡平而潜拟。则闰馀之数乖历，摄提之运无纪，空迹马迁之能，竟绝邵平之美。时运纷其鼎革，礼术於焉中圮，樵夫耻王道之不谈，天子愍挈壶之阙史。乃分建斯官，畴咨此职，将启闭合叙以绳平，俾夙夜在公而端直。於是金徒抱箭，铜史司刻，尊灵蚪吐纳之规，揆抽茧高卑之力。信是模范，可为法则，体象阴阳，代为作式。故鸡人合唱，洪杀无差；鹤盖成阴，员流不息。夫其开阖之势，准度毫之末，锱铢圭撮之仪。则离娄失其精思，班匠亡其所为，将运功於不测，当称物以平施。乃若鉴持日夜，书备明晦，爰受授而是司，考事事而必载。□物顺其端序，寒暑成而不昧，虽未代於天工，亦无预於权概。能收视返听，周流六虚；策勤补拙，寅亮三馀。校击刁之有则，均聚木之不疏，察铜衡兮气混混，纯积水兮来徐徐。临泉非诫危之惧，巢幕宁诚安之居。是使名勋合道，彰国器於周书。则知漏之为器，其大矣哉！圣人资之以端拱，日月顺之以行藏，贤者不能减其分度，智者不能损其纤芒，存之则双美，废之则两伤。是用齐天长兮地久，均国祚兮无疆。
    ☆崔陟
    ○鸿赋
    翩翩者鸿，刷羽疏风，宾燕蓟之北，旅江湖之中。何斯禽之寡识，亦阴阳之载通。若乃编名汉川，栖身禁，《易象》嘉其渐陆，诗人美乎遵渚。晋文以宾客见规，齐桓以君臣相许，既随轩於良吏，亦衔丹於仙女。其德性也，肃肃习习，缤缤纷纷；泛滥绿水，翱翔白□；飞则有贯，集则为群。迹不以沙泥自混，貌不以元黄自分，敏清真之不杂，同朴略之无文。
    於是寒月改躔，朱星移度，苔浓春水，草滋甘露；园木含荣，溪水解Ё。乃连太阴於北漠，违少阳於南路。唼藻而至，岂鹰之见猜；衔芦以飞，何罗之足惧？至於长距蒙赏，利嘴见升，豹以尾而自贵，鹑（疑）以尾而自矜。巢睫之虫，终幽微而莫睹；垂天之羽，竟寥廓而难徵。孰与夫鸿也，穷远，纵遐观；凌天衢，拂青汉；横逸翮，奋羽仪。空违沮泽，竟属池，有四海之心而人莫识，有八方之气而人莫知。年岁蹉跎兮行不返，毛羽翕习兮飞未远。愿借势兮自强，庶高翔兮不晚。
    ○鸿渐赋
    《易》之为书也，八卦分体，万象潜通。《渐》之为义也。进以得位，动而有融。故圣人假物筌理，爰喻於兹鸿。鸿之为物也，迹狎洲渚，去轶□空，始於干而渐陆，竟自卑而陟崇。飞则有序，和而不同，有类夫君子进德修业，积微成功，陟遐以自迩，谋始而利终者哉。原夫交颈颉颃，乘波澹淡，逍遥自得，罗莫掩。匪干时以强进，每卑栖而自检，虽欲致□霄之高，故必阶磐陆之渐。洎乎理翰海表，骧首烟路，既应日而春来，亦随阳而类序，行藏不昧於节，游止不愆於素。匪亲凫之群，岂思稻粱之顾，诚羽仪之可重，奚燕雀之能慕？岂比夫鹦鹉，其羽翮，徒矜才以取誉，然无罪而见获。乡国迢遥，箱笼窘迫，慕侣心断，冲天望隔，不阶渐以苟进，非忤物而致厄，岂同年而语哉！
    ☆崔释
    ○对私雇船渡人判
    〈洛水中桥破，绝往来渡，县令杨忠以为时属严寒，未可修造。遂私雇船舫，於津所渡人。百姓杜威等连状举忠济。廉使以忠懦弱，不举职事以邀名。科罪不伏。〉
    三川朝市，六合枢机。冠盖如□，拥金钱之马埒；轩车若水，赴铁锁之虹桥。遐迩所资，往来为要。不谓波湍溜激，柱朽梁摧。捉鸟鹊填河，空馀处所；驱鼋鼍驾海，尚有规模。自合修营，岂宜停废！杨忠佐光铜墨，境控圭廛。仙舸横流，异林宗之共泛；渔船逗浦，非仲御之来游。纵徇私情，恐乖公理；虽当冬月，况属闲时。造桥用功，冀暂劳而永逸；渡船费力，但有损而无成。官桥自可官修，何关县长；私船辄为私雇，便累宰君。郡人褒扬，将何称首？廉察附请，即可甘心。以状告知，庶无喧诉。
    ☆崔宏庆
    ○君子无屈论
    君子无屈，道无屈也，苟行君子之道，身至困而道不屈；苟失其道，困亦宜之。象害舜，桀伐汤，纣囚文王，管、蔡谤周公，桓伤孔子，臧仓毁孟轲。小人见之曰：“为善多屈也。”不善而伸，君子则发挥也。道在我不怍，或忙攘失道，昧邪以为正，乃触途因以随之，亦宜矣！申生自绝，仲由就醢，泄冶诛於陈，屈原沈於湘是也。为德行伸於德行，为言语伸於言语，为政事伸於政事，为文学伸於文学，自此以来，未有行之而道未伸者也。立於世未尝不出於人也。不伸不高，乃似是而非，名之曰“妖”。和之不正，言德行之妖；辨之不正，言文学之妖。身为妖而不知，困将至而乃怨，是由大惑也。至於六艺百工，苟得其道，亦伸也。
    呜呼！人以贵尊极为道不屈，余以道尊名远为道神。文王伸於王道，周公伸於辅相，孔子、孟轲伸於儒学，都至（疑）贱道愚人谓之屈而不为也。圣贤苟利於人，隐其身亦不耻，而乃为也。稷播殖，禹治水，伊尹负鼎，太公屠钓是也。自舜至於邱、轲，道皆同也。当行道之心，非求富贵也。道苟行矣，曷谓之屈哉？君子无屈，昭昭矣！
    ○解诘论
    宏庆作《君子无屈论》，有为文学伸於文学之说。或诘宏庆曰：“子非君子欤？何道屈也久矣？”是夫迷其问诘，然未数所以酬也。及审已行之行而解之，余诚非君子也。读《孝经》则思君子之行，读《春秋》则思君子之志，读《易》则思君子之性命，读《诗》则思君子之讽兴，读《书》则思君子之载言，读《礼》则思君子之防乱，读乐章则思君子之理心。至於非法道未尝敢言行也。夫是乡里称余，朋友佳余，於不道览（疑）伸也矣！曷来谓为屈哉？如以行之未备，志之未固，性命之未达，讽兴之未深，载言之未当，防乱之未至，（阙十字）虚举之滥彰，此乃朋友情也，非吾之咎。
    《语》曰：“四十五十而无闻焉”，斯亦不足畏也矣！余年去三十尚二年矣，则去四十、五十尚十年、二十年矣，足得开其心术，实其文誉也，余又何畏哉？若以进取之道屈，则孔子至圣，终於下位；颜生至贤，竟殁於陋巷。颜孔以来，则历观书史。圣贤尚屈於进取，况圣已降乎？余於进取之道，不敢言屈也已矣。况余得其反未六七年，望其进三四年。到於七十尚有四十馀年。今天下一家，主圣臣忠，又不可比披靡之周，龌龊之燕。而余生之时非为不遭也，求进为久也，前不远也，岂终於寒馁、困苦於千万人之下哉？
    ☆裴旷
    ○对厅子判
    〈厅子执砚翻泻物，擒获欲科之。〉
    瞻言署曹，克崇厅事，既分官而揆务，冀虚室而清神。华茵载敷，绮屏俨立，颇有尊卑之礼，须知进退之仪。彼何人斯？轻其主守，迹既殊於审慎，事终致於愆尤。足待数知，有惭对马；墨因误点，更谢成蝇，坐彰怠慢之心，须示鞭笞之罪。且刑贵阅实，政蠹深文；虽有凭，物终未验。傥非情故，式可矜容，请稽源流，庶符明慎。
    ☆秦用
    ○对祭侯判
    〈得甲祭侯辞曰：“强饮食。”御史纠非息宴之礼。不伏。〉
    五善与能，三侯是列，俾射夫有献，庶君子必争。甲艺穷决拾，心惟审固。成规月满，则先张之弧；如破风驰，能发彼有的。对梓人之成器，受司马之满觞。祭则有经，辞岂失旧？既不宁是抗，非贻福谓何？且使臣农夫，息宴以礼，而主皮栖鹄，降杀异宜。如或兽侯斯张，是则豸冠虚触，尚迷歧路，更伫指踪。
    ☆秦
    ○柏梁体状□门山物序
    状比也，比与。释氏有药草谕品，诗家则六义之一焉。义取睹物临事，君子早辨，不当有似是而非。采诗之官，可得而补缺矣！无以小言黜，无以细言弃，相尚佳句，题於层阁。古者称会必赋，其能阙乎？星郎主文，宾赋所以中隽也。
    ●卷九百四十八
    ☆辛溥
    ○大唐故真空寺尼韦提墓志铭
    和尚贾氏，洛阳人也。曾祖宪，朝请大夫河南府阳翟县令。祖（阙一字）朝散大夫卫尉寺主簿。父元，绵州昌明县令。皆德音孔昭，庶绩斯在，世济厥美，不殒其英。庆溢锺於上人，上人即昌明府君之第二女也。天生聪明，道贷神气，夙闻真觉，早悟迷津，童年出家，克精象法。洎乎处道，降伏其心，入清净智，破昏暗德，经行苦行，莫之与京。谓真如之其凝，岂波旬之见惑？住持戒律，曾不倦（阙一字）荒宁；洁己修身，每屡空而无积。享年有（阙五字）十一月十二日，大渐於真空寺也。无累日之疚疾，有一朝之溘然，晤言不昏，视寂灭之（阙一字）乱；其容不改，则慎行而弥肃。倏忽大夜，宛（阙一字）云亡，缁徒饮恨者继踵，门人芒然者如捣，偕痛疾之何依，空啼兆而永日。上人之昆弟（阙一字）或澄清（阙二字）或从政郡邑，服勤王事，咸阙临丧。粤以（阙二字）十一月廿五日，安厝於万年县御宿乡，礼也。
    於戏！（阙四字）彼仁何负？积善多庆，彼善何为？冥冥泉户。何（阙三字）寂寂蒿里，谁德为邻？溥忝从母之义，恸瞻仰之（阙五字）毫强为铭曰：
    （阙四字）必（阙二字）法雄，庆流於德。必先我大通，於何上（阙四字）终降年不永，饮恨攸同。悲凉已矣，天问难穷。
    ☆辛齐物
    ○对番官判
    〈番官请稍食不给，诉求达吏。〉
    六卿分职，百揆时叙，开之以府寺，间之以胥徒，所以理天下之人，将以成天下之务。虽动珂振，尝闻献纳之臣；而负版持囊，亦资趋走之吏。番官之辈，实惟卑冗，九流未齿，一命何阶？心有规於斗储，意仍希於稍食。恭寻甲令，缅觌彝章，事列科条，谁敢逾越？
    ☆辛则然
    ○对掌擅放穿墙流恶判
    〈丁获付已掌，已愍放之。丁殴已。又甲孟穿墙为水窦，流其恶於街衢。坊人论告。〉
    帝德广运，皇纲载纽，鸟兽咸若，闾阎且千。は卵无不时之求，比屋有可封之美。丁以庸妄，谬居东户之朝；孟以讠叟闻，获染南风之化。自合依仁游艺，颂明王之盛德，鼓腹击壤，歌太平之乐事。何得盘游无度，肆情於鹿之间；穿穴匪恒，流秽於街衢之内。已则志惟恻隐，处食野之长驱；坊则情深嫉恶，在公庭而载理，徵诸故事，已有付之高；考之今法，孟有干违之衅。请科殴已之犯，仍坐穿墙之愆。庶不惭於丹笔，亦无愧於青史。
    ☆陈廷章
    ○水轮赋（以“汲引之道，成於运轮”为韵）
    水能利物，轮乃曲成，升降满农夫之用，低徊随匠氏之程。始崩腾以电散，俄宛转以风生。虽破浪於川湄，善行无迹；既斡流於波面，终夜有声。观夫斫木而为，凭河而引，箭驰可得而滴沥，辐凑必循乎规准。何先何後？互兴而自契心期；不疾不徐，迭用而宁因手敏。信劳机於出没，惟与日而推移。殊辘轳以致功，就其深矣；鄙桔槔之烦力，使自趋之。转毂谅由乎顺动，盈科每悦於柔随。远望蹄涔，讵有朱殷之色；挹兹鳞起，终无涂附之期。作霖或自於斯干，流湿更彰乎就燥，回环润乎嘉毂，氵存至逾於行潦。钩深致远，沿洄而可使在山；积少之多，灌输而各由其道。
    尔其扬清激浊，吐故纳新，辗桃花之活活，摇杏叶之鳞鳞。一勺每劳於濡轨，三材必赖於工人。浴海上之朝光，升如日御；泛江中之夜影，重似月轮。常虚受以载沈，表能圆於独运，低徊而涯岸非阻，委曲而农桑介训。惠可周於地利，空г负郭之田；材足任於天津，多寄临川之郡。池陂无漉，畎浍既潴，用能务实，势欲凌虚，磬折而下随毖彼，持盈而上善依於。当浸稻之时，宁非沃壤；映生蒲之处，相类安车。异矣哉！俯此沟塍，润於原隰，成形必仰乎膏雨，屈已且安於卑湿。苟量远大之功，庶无惭於瓮汲。
    ○斗牛间有紫气赋（以“平吴之後，异色逾朗”为韵）
    天空原清，剑气方呈，始象夺朱之色，未知埋狱之情。氛昏乍歇，淮海初平。贯斗牛於九霄，正当吴分；藏辘轳於午夜，远在丰城。历彼岁时，间於躔次，雄芒毁表乎潜感，灵物且悲乎遐弃。增华台室，方期独见之明；流彩天阶，乍惑众人之意。思上彻而既久，欲旁求而未遂。谓绕枢之电，郁郁弥彰；想干吕之□，亭亭自异。殊祥可验，直质不渝，委照自归乎有晋，藏锋若避於亡吴。对西揭之星，望何劳於尹喜；临北走之塞，相宁藉於风胡。
    观其出以标奇，凝而成象，既蜿蜒而久郁，亦而再朗。陋日中之青晕，每驻寥空；掩天际之非烟，潜通惚恍。光而不耀，昏以为期，漠漠而沦精讵灭，昭昭而默识犹而。（疑）东方未明，始讶乎气之聚也；地不爱宝，益见乎天将假之。仰观列位之中，俯叶偃兵之後，利刃犹郁，清时幸偶。宣精溢目，乍殷银汉之流；侔色卫身，未配金章之绶。其象也甚殊，其明也则逾，愤陆沈於江表，结一彩於天衢。凌夹月之霞，徘徊碧落；透霭空之露，隐映白榆。永夕犹存，其光未匿，齐效珍之金景，鄙如虹之玉色。不因槎客之犯，如遇雷公之识。傥观此以见求，冀龙泉兮可得。
    ○腐草为萤赋（以“积腐有光，可名为萤”为韵）
    厌败草，霏微夜萤，若受天之明命，能在地以成形，始烂然於朽壤，俄蠢尔於荒庭。形质甚微，异囊中之点点；本根既朽，想河畔之青青。彼若昧而未彰，此如茨而久积；始前衰而委化，终後显而可觌。寂然不动，应大暑於兹时；默尔而成，温风於永夕。徒观夫从微至著，出死入生，几变青袍之色，渐加丹鸟之名。匪我愆期，故分形於夜朗；自他有耀，因易貌而宵行。故得脱陈根，腾宿莽，质化幽蔼，气非腥腐。无声无臭，同朽苇之成蛩；有显有微，殊积之为蛊。小明必俟其时变，待ウ稍观其类聚，并桃虫而映彼中林，齐藿而光於旧圃。
    始则退藏，终能发扬，讵蒙茏於阶砌，初熠於池塘，岂比膏腴之地，多依粪土之墙。每留滞於三时，不愆於候；既生成於六月，必见其光。徒有异於升沈，信莫分於彼我，得赋象而自出，故非时而不可。晶荧乍起，讶林际之无烟；的渐生，疑池中之有火。陨霜杀兮自晦，零雨被兮增萎，考书文之小大咸若，载月令而远近相随。始经黄落之馀，三年不化；既及朱明之节，一日可为。农夫之务既停，氏之芟已久，飞光兮倏尔而至，向晦兮於何不有？斯所以成武子之能勤，冀聚之於书牖。
    ○艾人赋（以“悬艾为人，以禳毒气”为韵）
    采彼艾兮，及此佳辰，标至灵以卫物，因善救以成人。当户而居，恶莠言兮结舌；负墙而立，甘菜色以安身。异发能以求旧，方止恶以知新。原夫生亦有涯，寂然没齿。盈腰虽贱於楚客，奋臂若威乎厉鬼！苟三年之疾，虽云来者可追；而五日为期，岂复怨乎不以。蓬头亦取其容直，蒿目似存乎深视。行止於百姓之病，虽云具体而微；育材於万物之灵，必见尽瘁以俟。直躬不坠，邪气可禳，每表先生之候，善为君子之防。类宗则之初来，一朝而获；顺夏正之聚蓄，久要不忘。终蹑虚而挂户，爰摭实以升堂。想在野之时，岂谓生无根柢；及得门之後，如其自有肝肠。列名号於冰台，载典常於玉烛，免绳持而遏恶，因草创而成俗，以枝叶为肤革之胞，藉麻丝为筋骨之属。待时而用，益彰惟尔之能；不怒而威，讵可比诈予於毒。
    起自蒿莱之下，处乎轩屏之前，奉百药而首出，展四肢而脉连。异萱草之忘忧，孰云言树；等匏瓜之不食，焉肯徒悬？蔼尔端容，森然屏气，逾刍狗而善御，并木奴而为贵。虽雷奔电激，宁闻乎危者使倾；而暑往寒来，亦见乎後生可畏。故得揽兰莫比，悬苇未奇，委质而桐君是录，焚躯而介子相随。宜尔室家，略备诗人之采；不祈土地，雅同儒者之为。及夫气散於中，貌萎於外，干时匪谓其徼福，焦思亦齐乎远害。斯人也而有斯疾，见灵沟之灵艾。
    ○风不鸣条赋（以“天下和平则如此”为韵）
    风之起兮，不触而行；条之应兮，有动无声。察微祥於生植，表静理於承平，轻摇而晓露初滴，暗袅而春鸠转鸣，入杨园而若舞，拂花径而如迎。寂兮寞兮，自南自北，其去莫止，其来可测。方萦仙树，万年之影稍垂；爰报圣时，五日之期不忒。长养资於皇化，沈潜契乎元德。似有心於松柏之内，上下依依；类无言於桃李之间，往来默默。嫩叶随转，柔荑共舒，丝光於空际，惹絮影於春馀。听莫得闻，讶繁柯之蔑尔；视之不见，惊叠萼之攒如。倏自迩而通遐，俄起彼而集此。顺八方之候，若有若无；调四序之宜，时止则止。
    由是轻才偃草，细不扬波，异秋吟之摧木，同春扇而微和。均习习之容，宁比夫空穴而至；绝萧萧之响，谁谓其高台则多。散漫千林，翱翔九野，修通匪乱於疾徐，溥畅必齐其高下。含其元也，亦类於人焉；静以化之，乃符於王者。片尘靡惊於厚地，群籁皆息於晴天，对翩翩之歇鸟，任ィィ之鸣蝉。感之深殊桂鸣於秦树，害乎物鄙禾偃於周田。我国家化将时茂，德与风传，伫见倾梧之後，栖仪凤於君前。
    ○冰泉赋（以“应阳气而发蒙”为韵）
    众润将行，一阳初胜，刚柔合德，远近潜应。动能依节，自契周书之言；流未入淇，岂若卫诗之兴？时也冰填井，日冷池塘，无声於短景，终有骛於灵长。於是微消涸Ё，稍变潜藏，既闻乎下能顺上，岂关乎阴不承阳。深且异於潢，孰云咸竭？用堪和於酒醴，谁见必香？居壅郁而将听，声潺而尚未，虽幽深之可测，终远大之为贵。未知所，愿添沧海之流；必得其宜，无俟黄钟之气。
    潋滟如彼，清泠注兹，其道也诚於远矣，其深也可以述而。望朱夏而龙文生，定四时而不惑；当元冬而麋角解，後五日以为期。暗漾怀珠之媚，潜抽漱玉之姿。鄙借势而为澜，每遇秋风之冽冽；待流声而解冻，必由春日之迟迟。全其性以守柔，相其时而勿越，思玉溜之才吐，若岷江之初。出阳崖之下，潜润涧毛；涌阴溪之中，轻摇石发。决诸可见其澹淡，冽彼讵同夫汨没？异雷惊之蛰，犹若陆沈；当治（疑）理之时，不虞乾没。当今化源毕启，时令皆同，睹阳光之下达，昭帝泽之潜通。浮带地之功，暂留坎[
VDC]；运知天之德，终异童蒙。倘或导於外，发其中，冀有裨於江汉，得流善於无穷。
    ☆陈硎
    ○螳螂拒辙赋（以“怒臂当车，生不知量”为韵）
    蠢彼微虫，勇而不惧，当往来之辙迹，阻东西之驰骛，闻监监而虎蹲，伫辚辚而狼顾。见危致命，方确尔而靡迁；唯敌是求，乃毅然而增怒。且肖形卓荦，植性强梁，岂奔冲之足畏，非会达而不当。逸性乔桀，雄姿激昂，抛轻躯致之死地，壮前趾若有巨防。观卧辙之时，似当黄霸；想埋轮之处，何惮张纲？其或输粟千箱，迓姬百两，方击毂之自远，己张拳而相向。死且如归，路何能让？苟不折节，於焉用壮！旱其目曾不见机，挥以肱岂为知量？其理何如？其生忽诸，祸甚触株之兔，危同戏鼎之鱼。行无逗挠，立必。在圣人之经，诚宜避地；非长者之辙，讵肯回车？且麟伤岂仁，龙醢非智，思控抟而莫及，谕压溺而何啻？不若履薄兢兢，临深惴惴，任肖翘之可，曷︹御之不避？微茫肤血，岂足殷其左轮；展转路尘，宁止断其右臂！居当假息，动必阽危，舍鸣蝉而莫捕，蔑黄雀而不知。傥所据非据，亦何斯违斯。谓豺狼之不若，念虺蜴而何为？且含气之类，求生之厚，岂必贤哉？曷云能不？独不降志，自贻伊咎，诚蔺轹之所加，谅齑粉而何有。奚必矜夫，冒彼彭彭，愿陈力之方盛，意当途之足惊。曲循天理，深居物情，徒纠纷而莫纪，固密勿而难明。傥不载驰载驱，广人之用；当念无︼无︷，遂尔之生。
    ☆陈修
    ○贿赂公行论
    春秋之时，晋主夏盟，威服天下。及大夫专政，贿赂公行，内外离析。是故示威平邱而齐叛，辞请召陵而蔡叛，盟於沙咸而郑叛，次於五氏而卫叛。莅於郑会於夹谷，歃血於黄而鲁叛。诸侯既叛於外，大夫复叛於内，故奔於晋阳而赵鞅叛，入於朝歌而荀寅与士吉射叛。以晋国之大，天下莫强焉！而卒之败坏而不能守者。臧哀伯曰：“国家之败，由官邪也。官之失德，宠赂章也。晋卿始祸，缘卫贡也。乐祁见执，献杨也。蔡侯从吴，荀寅货也。昭公弗纳，范鞅赂也。而晋室不复能主盟矣！”夫为国以义不以利，而处晋朝者，贿赂公行如此，晋安得而不败乎？
    典午之时，政以贿成，亦由是也。杜预在外镇，数饷遗洛中贵要。或问其故。曰：“吾但恐为害，不求益也。”夫杜预最为忠贤，且复当武帝时，朝廷清明，纪纲未甚紊乱；而预所以为保身之计者，尚只在於馈遗权贵。则是贿赂之风，固已滥觞於此时矣！延及後世，兹风益炽。荀郗都督青兖，见朝政日乱，惧祸及己，多所交结。每得珍物，即遗都下亲贵。兖去洛五百里，恐不鲜矣，募得千里牛，旦发暮还。观荀郗之所以为身谋者，亦无以异於杜预也。夫厚苞苴以赂权门，在二子固不得为有守；然所以使人如此，则当时在朝廷者，亦不得为无罪也。
</div>
    <div class="pagination">
<a href="全唐文_page562.html">上一页</a><span>...</span><a href="全唐文_page558.html">558</a><a href="全唐文_page559.html">559</a><a href="全唐文_page560.html">560</a><a href="全唐文_page561.html">561</a><a href="全唐文_page562.html">562</a><span class="current-page">563</span><a href="全唐文_page564.html">564</a><a href="全唐文_page565.html">565</a><a href="全唐文_page566.html">566</a><a href="全唐文_page567.html">567</a><a href="全唐文_page568.html">568</a><span>...</span><a href="全唐文_page564.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
