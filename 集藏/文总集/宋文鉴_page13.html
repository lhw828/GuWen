<!DOCTYPE html>
<html>
<head>
    <meta charset="UTF-8">
    <title>宋文鉴 - 第 13 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 13 页/共 75 页</h1>
    <div class="content">　　白头老翁披败蓑求鱼终日罩淮波波深水阔望不絶网目虽繁能几何大鱼鳣鱏入渊底小鱼鲲鲵登网里手皲足趼吁可怜何不为网大如天
　　朱云　　　　　　　　　　　　刘　敞
　　志士不忘弃沟壑勇士不忘丧其元伏鸡搏狸狗袭虎感激只在精神存汉朝凌替外戚盛五岳振荡三辰昏臣彊主弱上不悟廷中唯唯谁能言朱生节义迈金石面劾不避师傅尊愿求尚方斩马劔诛一厉百清其源天威振怒不我受利刄接颈雷霆奔当前折槛色不变命在顷刻谁攀援昔时仲尼鲁司冦七日行戮端乾坤嗟哉此生志不就防防后土理其寃汉家社稷变王氏张禹虚防师保恩卓然先见在物表佞臣贩国谁复论我愿乗云欵天阍巫阳掌梦招其魂立朝謇謇辨邪正无复奸谀开幸门
　　道傍田家　　　　　　　　　　司马光
　　田家老妪俱垂白败屋萧条无壮息翁携鎌索妪携箕自向薄田收黍稷静夜偷舂避债家比明门外已如麻筋疲力敝不入腹未议县官租税促
　　虎图　　　　　　　　　　　　王安石
　　壮哉非罴亦非防目光夹镜当坐隅横行妥尾不畏逐顾盼欲去仍踌躇卒然一见心为动熟视稍稍摩其须固知画者巧为此此物安肯来庭除想当槃礴欲画时睥睨众史如庸奴神闲意定始一扫功与造化论锱铢悲风防防吹黄芦上有寒雀惊相呼槎牙死树鸣老乌向之俛噣如哺鶵山墙野壁黄昏后冯妇遥看亦下车
　　张良　　　　　　　　　　　　王安石
　　留侯美好如妇人五世相韩韩入秦倾家为主合壮士博浪沙中撃秦帝脱身下邳世不知举国大索何能为素书一巻天与之谷城黄石非吾师固陵解鞍聊出口捕取项羽如婴儿从来四皓招不得为我立弃商山芝洛阳贾谊才能薄扰扰空令绛灌疑
　　寄赠胡先生　　　　　　　　　王安石
　　孔孟去世逺矣信其圣且贤者质诸书焉耳翼之先生与予并世非若孔孟之逺也闻荐绅先生所称述又详于书不待见而后知其人也叹慕之不足故作是诗先生天下豪杰魁胸臆广博天所开文章事业望孔孟不复睥睨蔡与崔十年留滞东南州饱足藜藿安蒿莱独鸣道德惊此民民之闻者源源来高冠大带满门下奋如百蛰乘春雷恶人沮伏善者起昔时蹻跖今骞囘先生不试乃能尔诚令得志如何哉吾愿圣帝营太平补葺廊庙扶倾颓披旒发纩广耳目照彻山谷多遗材先取先生作梁柱以次构架桷与榱羣臣南向帝深拱戴仰堂陛方崔嵬
　　丙申嵗余在京师乡人陈景囘自南来弃其官得太子中允景囘旧有地在蔡今将治园圃于其间以自老余尝有意于嵩山之下洛水之上买地筑室以为休息之馆而未果今景囘欲诗遂道此意景囘志余言异日可以知余之非戏云
　　尔　　　　　　　　　　　　苏　洵
　　岷山之阳土如腴江水清滑多鲤鱼古人居之富者众我独厌倦思移居平川如手山水蹙恐我后世鄙且愚经行天下爱嵩岳遂欲买地安妻孥晴原漫漫望不尽山色照野光如濡民生舒缓无天札衣冠堂堂伟丈夫我今隐居未有所更后十载不可无闻君厌蜀乐上蔡占地百顷无边隅草深野阔足狐兔水种陆收身不劬谁知李斯顾秦宠不获牵犬追黄狐今君南去已足老行看嵩少当吾庐
　　和涣之深秋月夜书事　　　　　狄遵度
　　洞庭叶下凉飕飕冻天顽白凝不流圆月拟缺不忍缺轻露欲浮终未浮忆吹朱籁凤軿上更采紫芝云峤陬玉楼天半几千尺珠树玲珑悬上头
　　雨　　　　　　　　　　　　　狄遵度
　　高林风怒雨声黒小阁灯背人语阑谁知云外月高照定是叶间莺最寒时觉急飘愁未已似闻徐滴喜初翻骊驹北首榆关路天晴烟树沙碛寛
　　有窦复者世居镇戎能道边事　　王　陶
　　君不见镇戎德顺弓箭手耕种官田自防守相团置堡御蕃军下视贼庭殊不有杀羊取骨燃艾炙试卜贼兵知入冦都校招呼入堡居堡外重围百里余墙低城小不难破贼箭如棚城上过堡中不及数十人且鬬且骂且欣欣登陴斫门谓平取应死伤已无数窻间走箭射酋豪一箭已闻哭声举争将锦囊裹贼尸鸣金收众惟恐迟不惟城堡依然固吾众不伤毫与厘自从干戈动四鄙覆军杀将曽无耻朝廷未省遗边功何事此勲不闻纪安得天兵百万众尽如此辈坚且勇
　　大孤山　　　　　　　　　　　黄　庶
　　彭蠡百年南国襟万顷苍烟挿孤岑不知天星何时落春秋不书不可寻石怪木老鬼所附兹乃与水司浮沈鸣鸱大藤树下庙祭血不干年世深舳舻千里不敢越割牲洒酒来献斟我行不忍随人后许国肝胆神所歆落帆夜宿白鸟岸睥睨百绕寒藤隂银山大浪独夫险比干一片崔嵬心宦游逺去父母国心病若有山水淫江南画工今谁在拂拭东绢倾千金
　　通判国博命赋假山　　　　　　陈　襄
　　去年水潦百谷死居民无食食糟粃州之饿者数千人黄岩之民犹倍蓰携持老少出城郭尽彻墙屋无居止鬻妻弃子人不售价例不复论羊豕白日市井闻号叫夜堆廊庑如虫豸县官哀怜发赈救一饭才得一盂尔出门未暇充喉咽已有数十填沟水我时过之不忍顾徃徃悲咽胸填委岂无智虑禆万一逺地不得号君耳钱侯作倅忠且仁悲怜饿殍如亲子日开官廪与之食又令豪右发储峙昨日驰书白转运披陈肝肾献金矢更乞兵储二万斛民之大命方有倚侯从新年作假山自闻民饥不得视非无泉石可盘乐人今方瘁何能喜愿侯勿遽爱此山念此膢腊存狐蚁天无疫疠五谷熟生者保聚归田里此山之石坚不坚将与侯德无穷已与子由别于郑州西门之外马上赋诗一篇寄之
　　苏　轼
　　不饮胡为醉兀兀此心已逐归鞍发归人犹自念庭帏今我何以慰寂寞登高囘首坡陇隔惟见乌防出复没苦寒念尔衣裳薄独骑瘦马踏残月路人行歌居人乐僮仆怪我苦凄恻亦知人生要有别但恐嵗月去飘忽寒灯相对记畴昔夜雨何时聴萧瑟君知此意不可防慎勿苦爱高官职【尝有夜雨对牀眠之言故云耳】
　　送安惇秀才失解西归　　　　　苏　轼
　　旧书不厌百囘读熟读深思子自知他年名宦恐不免今日栖迟那可追我昔家居断还徃著书不复窥园葵朅来东游慕人爵弃去旧学从儿嬉狂谋谬筭百不遂惟有霜鬓来如期故山松栢皆手种行且拱矣归何时万事早知皆有命十年浪走宁非痴与君未可较得失临别惟有长叹咨
　　送刘道原归觐南康　　　　　　苏　轼
　　晏婴不满六尺长高节万仭凌首阳青衫白髪不自叹富贵在天那得忙十年闭户乐幽独百金购书收散亡朅来东观弄丹墨聊借旧史诛奸强孔融不肯下曹操汲黯本自轻张汤虽然尺棰与寸刃口吻排撃含风霜自言静中阅世俗有似不饮观酒狂衣巾狼藉又屡舞傍人大笑供千场交朋翩翩去畧尽惟我与子犹徬徨世人共弃君独厚岂敢自爱恐子伤朝来告别惊何速归意已逐征鸿翔匡庐先生古君子挂冠两纪鬓未苍定将文度置膝上喜动邻里烹猪羊君归为我道姓字幅巾他日容登堂
　　和钱安道寄惠建茶　　　　　　苏　轼
　　我官于南今几时尝尽溪茶与山茗胸中似记故人面口不能言心自省为君细说我未暇试评其畧差可聴建溪所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可録汲黯少戆寛饶猛草茶无頼空有名高者妖邪次顽犷体轻虽复强浮泛性滞偏工呕酸冷其间絶品岂不佳张禹纵贤非骨鲠葵花玉不易致道路幽险隔云岭谁知使者来自西开缄磊落收百饼嗅香嚼味本非别透纸自觉光炯炯秕糠团凤友小龙奴日注臣双井收藏爱惜待佳客不敢包裹鑚权幸此诗有味君勿传空使时人怒生瘿
　　韩干马十四匹　　　　　　　　苏　轼
　　二马并驱攅八蹄二马宛颈骏尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲涉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当看
　　赠写御容妙善师　　　　　　　苏　轼
　　忆昔射策干先皇珠帘翠幄分两厢紫衣中使下传诏跪捧冉冉闻天香仰观晃目生晕但见晓色开扶桑迎阳晚出步就坐绛纱玉斧光照廊野人不识日月角彷佛尚记重瞳光三年归来真一梦桥山松桧凄风霜天容玉色谁敢画老师古寺昼闭房梦中神授心有得觉来信手笔已防幅巾常服俨不动孤臣入门涕自滂元老侑坐须眉古虎臣侍立冠劔长平生惯写龙凤质肯顾草间猿与獐都人踏破铁门限黄金白璧空堆牀尔来摹写亦到我为是先帝白髪郎不须览镜坐自了明年乞身归故乡
　　定惠院寓居月夜偶出　　　　　苏　轼
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如泻已惊弱栁万丝垂尚有残梅一枝亚清诗独吟还自和白酒已尽谁能借不辞青春忽忽过但恐欢意年年谢自知醉耳爱松风防拣霜林结茅舍浮浮大甑长炊玉溜溜小槽如压蔗饮中真味老更浓醉里狂言醒可怕但当谢客对妻子倒冠落佩从嘲骂
　　豆粥　　　　　　　　　　　　苏　轼
　　君不见滹沱流澌车折轴公孙仓皇奉豆粥湿薪破灶自燎衣饥寒顿解刘文叔又不见金谷敲氷草木春帐下烹煎皆美人萍韲豆粥不传法咄嗟而办石季伦干戈未解身如寄声色相纒心已醉身心颠倒自不知更识人间有真味岂如江头千顷雪色芦茒檐出没晨烟孤地碓舂秔光似玉沙瓶煮豆软如酥我老此身无着处卖书来问东家住卧聴鸡鸣粥熟时蓬头曵履君家去
　　答西掖诸公见和　　　　　　　苏　轼
　　双猊蟠础龙纒栋金井辘轳鸣晓瓮小殿垂帘碧玉钩大宛立仗朱丝鞚风驭宾天云雨隔孤臣忍泪肝肠痛羡君意气风生坐落笔纵横盘走汞上樽日日写黄封赐茗时时开小凤闭门怜我老太给札看君赋云梦金奏不知江海木屡费琼瑶重岂惟蹇步困追攀已觉侍史疲犇送春还宫栁腰支活雨入御沟鳞甲动借君妙语发春容顾我风琴不成弄
　　虢国夫人夜游图　　　　　　　苏　轼
　　佳人自鞚玉花骢翩如惊燕踏飞龙金鞭争道寳钗落何人先入明光宫宫中羯鼓催花栁玉奴弦索花奴手坐中八姨真贵人走马来看不动尘眀眸皓齿谁复见只有丹青余泪痕人间俯仰成今古吴公台下雷塘路当时亦笑张丽华不知门外韩擒虎
　　郭熈画秋山平逺【潞公为跋尾】　　　　苏　轼
　　玉堂昼掩春日闲中有郭熈画春山鸣鸠乳燕初睡起白波青嶂非人间离离短幅开平逺漠漠疎林寄秋晚却似江南送客时中流囘头望云巘伊川佚老鬓如霜卧看秋山思洛阳为君纸尾作行草炯如嵩洛浮秋光我从公游如一日不觉青山映黄髪为画龙门八节滩待向伊川买泉石
　　任氏阅世堂前大桧　　　　　　苏　辙
　　君家大桧长百尺根如车轮身弦直壮夫连臂不能抱孤鹤高飞直上立狂风动地舞枝干大雪飜空洗顔色人言此桧三百年未知此是何人植君家大夫老不遇一生直气未尝屈没身不说归故里遗爱自知懐旧邑此翁此桧两相似相与阅世何终极汝南山浅无良材栎社栋椽聊障日便令杀身起大厦亦恐众材无匹敌且留枝叶挠云霓犹得世人长叹息
　　韩信二首　　　　　　　　　　黄庭坚
　　韩信高才跨一世刘项存亡飜手耳终然不肯负沛公颇似雍容得天意成臯日夜望救兵取齐自重身已轻蹑足封王能早悟岂恨淮隂食千户虽知天下有所归独怜身与哙等齐蒯通狂说不可撼陈狶孺子胡能为予尝贳酒淮隂市韩信庙前栢十围千年事与浮云去想见留侯决是非丈夫出身佐明主用舍行藏要自知功名邂逅轩天地万事当观失意时
　　韩生沈鸷非悍勇笑出跨下良自重滕公不斩世未知萧相自追王始用成安书生自圣贤左仁右义兵在咽万人背水亦书意独驱市井收万全功成广武坐东乡人言将军真汉将兔死狗烹姑置之此事已足千年垂君不见丞相商君用秦国平生赵良头雪白
　　杜子美浣花醉归图　　　　　　黄庭坚
　　拾遗流落锦官城故人作尹眼为青碧鸡坊西结茅屋百花潭水濯冠缨故衣未补新衣绽空蟠胸中书万巻探道欲度羲皇前论诗未觉国风逺干戈峥嵘暗防县杜陵韦曲无鸡犬老妻稚子且眼前弟妹漂零不相见此公乐易真可人园翁溪人肯卜邻邻家有酒邀皆去得意鱼鸟来相亲浣花酒船散车骑野墙无主看桃李宗文守家宗武扶落日蹇驴防醉起愿闻解兵脱兠鍪老儒不用千户侯中原未得平安报醉里眉攅万国愁生绡铺墙粉墨落平生忠义今寂寞儿呼不苏驴失脚犹恐醒来有新作常使诗人拜画图煎胶续弦千古无
　　送范德孺知庆州　　　　　　　黄庭坚
　　乃翁知国如知兵塞垣草木识威名敌人开户玩处女掩耳不及惊雷霆平生端有活国计百不一试薶九京阿兄两持庆州节十年麒麟地上行潭潭大度如卧虎边人耕桑长儿女折冲千里虽有余论道经邦政要渠妙年出补父兄处公自才力应时须春风旍旗拥万夫幕下诸将思草枯智名勇功不入眼可用折棰笞羌胡
　　送谢公定作竟陵主簿　　　　　黄庭坚
　　谢公文章如虎豹至今斑斑在儿孙竟陵主簿极多闻万事不理专讨论涧松无心古须鬛天球不琢中粹温落笔尘沙百马奔剧谈风霆九河飜胸中恢疎无怨恩当官持防且不烦吏民欺公亦可忍慎勿惊鱼使水浑汉滨耆旧今谁存驷马高盖徒纷纷安知四海习凿齿拄笏看度南山云
　　出城送客过故人东平侯赵景珍墓
　　黄庭坚
　　朱顔苦留不肯住白发政尔欺得人婵娟去作谁家妾意气都成一聚尘今日牛羊上丘垄当时近前左右嗔花开鸟啼荆棘里谁与平章作好春
　　武昌松风阁　　　　　　　　　黄庭坚
　　依山筑阁见平川夜阑箕斗挿屋椽我来名之意适然老松魁梧数百年斧斤所赦今参天风鸣娲皇五十弦洗耳不须菩萨泉嘉二三子甚好贤力贫买酒醉此筵夜雨鸣廊到晓悬相看不归卧僧氊泉松石燥复潺湲山川光辉为我妍野僧早饥不能饘晓见寒谿有炊烟东坡道人已沈泉张侯何时到眼前钓台惊涛可昼眠怡亭小篆蛟龙纒安得此身脱拘挛舟载诸友长周旋
　　书磨崖碑后　　　　　　　　　黄庭坚
　　春风吹舩着浯溪扶藜上读中兴碑平生半世看墨本摩挱石刻鬓成丝明皇不作包桑计颠倒四海由禄儿九庙不守乗舆西万官已作鸟择栖抚军监国太子事何乃趣取大物为事有至难天幸尔上皇局蹐还京师内间张后色可否外间李父頥指挥南内凄凉几苟活高将军去事尤危臣结春秋三二策臣甫杜鹃再拜诗安知忠臣痛至骨世上但赏琼琚词同行野僧六七辈亦有文字相追随断崖苍藓对乆立冻雨为洗前朝悲
　　沧洲亭懐古　　　　　　　　　沈　辽
　　潇水悠悠天际来夹江古木抱山囘栅中人物不满把日晏市散多苍苔九疑巉天古云埋遥想帝子龙车回心衰目极何可望九歌寂寂令人哀
　　纵步湘西　　　　　　　　　　张舜民
　　今朝不易得天晴闲过江西取意行忽然林外见山色又向桥边闻水声绿竹长松间桃李天然翠幙围罗绮日暮归舟醉不知晚风吹过湘江水
　　寒夜　　　　　　　　　　　　张　耒
　　暗空无星云抹漆邑犬叫野人履霜嵗云莫矣风落木夜如何其斗挿江屋头眠鸡正寂寂野县严鼓先逢逢摩挱老面起吹火春色牀头酒满缸
　　谒客　　　　　　　　　　　　张　耒
　　入门投谒吏翩翩我非欲见礼则然异哉宾主两无语客起疾走如避燃我已不恭愧昔贤忍使涂炭朝衣冠人生暂聚鸿集川春风吹飞何后先
　　有感　　　　　　　　　　　　张　耒
　　羣儿鞭笞学官府翁怜儿笞傍笑侮翁出坐曹鞭复呵贤于羣儿能几何儿曹相鞭以为戏翁怒鞭人血流地等为戏剧谁后先我笑谓翁儿更贤
　　比邻卖饼儿每五更未旦即绕街呼卖虽大寒烈风不废而时略不少差因为作诗且有所警示
　　秬秸　　　　　　　　　　　张　耒
　　城头月落霜如雪楼头五更声欲絶捧盘出户歌一声市楼东西人未行北风吹衣射我饼不忧衣单忧饼冷业无髙卑志当坚男儿有求安得闲
　　奉先寺　　　　　　　　　　　张　耒
　　荒凉城南奉先寺后宫美人官塟此角楼相望高起坟草间栢下多石人秩卑焚骨不作冢青石浮屠当丘垅家家坟上作享亭朱门相向无人声树头土枭作人语月黒风悲鬼摇树宫中养女作子孙年年犊车来作主废后陵园官道侧家破无人扫陵域官家嵗给半年钱街头买饼作寒食
　　美哉　　　　　　　　　　　　张　耒
　　美哉洋洋清颍尾西通天邑无千里舸舣大艑起危樯淮颍耕田倍收米芒芒陂泽带平原古时沟涧还相连昔人屯田戍兵处今人阡陌连丘墓今年雨足种麦多北风吹桑鸣空柯高城囘望郁嵯峨丰年闾井闻笙歌河边古堤多老栁去马来船一囘首百年去住不由人嵗暮天寒聊饮酒
　　紫骝马　　　　　　　　　　　许彦国
　　黄金络头玉为觼蜀锦障泥乱云叶花间顾影骄不行万里龙驹空汗血露牀秋粟饱不食青蒭苜蓿无顔色君不见东郊瘦马百战场天寒日暮乌啄疮
　　墨染丝　　　　　　　　　　　郭祥正
　　缲丝自喜如霜白输入官家吏嫌黒手持退印竞传呼倐见长条染深墨墨丝归织家人衣别买输官吏嗔迟寄言夷狄与三军汝得丰衣民苦辛
　　浯溪　　　　　　　　　　　　潘大临
　　公泛浯溪春水船繋帆啼鸟青崖边次山作颂今几年当时治乱春风前明皇聪明真晚谬乾坤付与哥奴手骨肉何伤九庙焚蜀山骑驴不囘首天下宁知再有唐皇帝紫袍迎上皇神噐苍忙吾敢惜儿不终孝聴五郎父子几何不豺虎君臣宁能责胡虏南内凄凉谁得知人间称家作端午平生不识顔真卿去年不答高将军老来读碑泪横臆公诗与碑当共行不赏边功宁有许不杀奉皇犹敢语雨淋日炙字未讹千秋万嵗所鉴多
　　豫章别李元中宣德　　　　　　谢　逸
　　旧闻诸李隐龙眠伯时已老元中少一行作吏各天涯故人落落疎星晓西山影里识君面碧照草江眸子了向来问道渺多岐只今领略归妙老凤垂头噤不语古木查牙噪春鸟身在幕府心江湖左胥右律但坐啸苐愁一叶钓渔舟不容七尺堂堂表我今归卧灵谷云君应紫禁莺花绕相思有梦到茅斋细雨青灯坐林杪
　　闻徐师川自京师还豫章　　　　谢　逸
　　九衢尘里无停舟君居陋巷不出游满城恶少弋鳬鴈对面故人风马牛别后坐寒灯火夜归来眠冷江湖秋冯驩老大食不饱起视八荒提蒯缑
　　早春偶题　　　　　　　　　　崔　鶠
　　寒风淅沥鸣枯苇小鸭睡残犹未起更教细雨结轻寒坐聴萧萧打窻纸石盆养蒲已抽翠雕斛栽花先弄紫拥炉闭閤赋幽香未怕春氷生砚水
　　阻风雨封家市　　　　　　　　李　彭
　　徃时李成写骤雨万里古意毫端聚行人深藏鸟不度便觉非复鹅溪素龙眠老院作阳关北风低草云埋山行人客子两愁絶未信卜萄能解顔两郎了了解人意似是画我封家市戏作新诗排昼睡忽有野鴈鸣烟际
　　梦访友生　　　　　　　　　　李　彭
　　少年结客长安城妄喜纵酒一章程支离老去一茅屋枕书卧闻长短更友生相望止百里寒夜寥无微声梦中乘兴辄见戴剡溪聊尔扁舟行觉来蘧蘧一榻上不用僮仆争驩迎吹灯弄笔欲书寄窻前白月方亭亭


　　宋文鉴巻二十一
</div>
    <div class="pagination">
<a href="宋文鉴_page12.html">上一页</a><span>...</span><a href="宋文鉴_page8.html">8</a><a href="宋文鉴_page9.html">9</a><a href="宋文鉴_page10.html">10</a><a href="宋文鉴_page11.html">11</a><a href="宋文鉴_page12.html">12</a><span class="current-page">13</span><a href="宋文鉴_page14.html">14</a><a href="宋文鉴_page15.html">15</a><a href="宋文鉴_page16.html">16</a><a href="宋文鉴_page17.html">17</a><a href="宋文鉴_page18.html">18</a><span>...</span><a href="宋文鉴_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
