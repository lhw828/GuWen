<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 49 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 49 页/共 75 页
  </h1>
  <div class="content">
   竹楼记　　　　　　　　　　　王禹偁
　　黄冈之地多竹大者如椽竹工破之刳去其节用代陶瓦比屋皆是以其价亷而工省也予城西北隅雉堞圮毁蓁莽荒秽因作小竹楼二间与月波楼通逺吞山光平挹江瀬幽閴辽夐不可具状夏宜急雨有瀑布声冬宜宻雪有碎玉声宜鼓琴琴调虚畅宜咏诗诗韵清絶宜围棊子声丁丁然宜投壶矢声铮铮然皆竹楼之所助也公退之暇披鹤氅衣戴华阳巾手执周易一巻焚香黙坐销遣世虑江山之外第见风帆沙鸟烟云竹树而已待其酒力醒茶烟歇送夕阳迎素月亦谪居之胜防也彼齐云落星髙则髙矣井干丽谯华则华矣止于贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未嵗自翰林出滁上丙申移广陵丁酉又入西掖戊戌嵗除日有齐安之命已亥闰三月到郡四年之间奔走不暇未知明年又在何处岂惧竹楼之易朽乎幸后之人与我同志嗣而葺之庶斯楼之不朽也咸平二年八月十五日记
　　河南县尉防壁记　　　　　　　　张　景
　　县尉能御盗而不能使民不为盗盗贼息非尉之能盗贼繁过不在乎尉矣上失其平下苦其情弱者困死疆者偷生盗之常也岂乐道哉无竭民力民心安逸无尽民物民利丰实居乡聚族有良有睦履诈迹伪有责有愧民之常也孰肯为盗哉故曰能与过不在乎尉在时政之得失尔若夫平鬬讼慑凶狡惟盗是御者尉之职也苟失其人则贪残诬枉民不胜反甚于盗焉今郡县至广庸不知所得者几何人哉太原王昭度字世范登进士第为河南尉尉之职无所不举然虽笃诚不足展世范之才顾其所得亦斯民幸矣世范与景有旧因求记刻于防壁庶有信于后于是乎书
　　亳州法相院钟记　　　　　　　穆　修
　　古之为钟其用大矣乐记称黄钟大吕又春秋传称师有钟鼓曰伐则是既为大乐之备又为征伐之具其用之大乐可以调隂阳感人神导天地之和用之军旅可以詟不轨惧不庭张邦国之威考是二者则钟为礼乐征伐之器久矣三代之际以及秦汉皆不变其用今是钟也専为释氏之器亦从可知也东汉之运将季西域之法聿来流晋宋而益崇涉齐梁而大盛率天下而从其教拟王者而辟其居无王公无士民无髙卑贵贱岂不从而信奉之不从而依归之以求其福报乎如是则盛矣大矣佛之为法也既与中国圣人之道并行于时则所谓礼乐征伐之器者安得不入于佛之宫哉佛之宫其徒羣栖而旅集多者数百人而居之其朋既繁不常厥处将齐彼众非言得通则必声物以齐之求物声宏达而及逺者莫逾于钟是知钟为佛宫之用其在此乎亳州法相禅院有主院僧海宣者谨行之僧能勤以募众崇揭土木门堂殿庑总百余间多宣师所葺也聚徒侁侁资膳悉备警旦暮者其阙唯钟州人时氏丰财好佛之士也一日诣宣师谋曰一钟费用几何愿输其资独营斯善师即计其用度告之遂以钱若干畀师复谓曰钟之成也匪髙弗居则并为请居钟之楼以此土不产美材因命僧海真南抵于舒便其材木匠为成构而离之自舒及谯使以舟力虽皆出时氏然能减费便事者盖二师心计运度之谋也天圣元年春始召钟人兴其鼓铸液波金锡一冶而成钟事既立楼材亦至建于殿南东偏居钟于上层甍翚飞双栾鲸震嶷嶷崇构上凌烟空琅琅洪音逺落霄外于以壮观精宇于以号令羣缁日叩焉使思其所以息晦明风雨罔迷厥时据释氏言钟之声扣之可以上极天界下洞幽泉导死者冥昧之魂出地狱沉沦之苦故死者之家尝赂金帛衣物求击其响若如其说则非独用之节昏晓戒食寝而已又复能售极苦之资助释氏之费焉钟不可阙于佛宫明矣
　　静胜亭记　　　　　　　　　　穆　修
　　州郡有兵马监押职设今代専督州下奸争火盗洎军籍库兵商征酒之事则皆与守同管署自政赋财币刑罚狱讼之烦则一不关及其职位优其务守简盖士之阶武而升者非厯劳久十余年不被兹命凡尸之者能持谨常不失局事钜细不絶笔可否归之州足为称任虽材亦无所施顾或毎毎好用自扰以招权树威而病其职者多矣颍川陈君永锡始以公侯裔縻迹落武一再迁为右侍禁盖汉之郎将类也来监蔡之郡戎为人力文服古而雅任阔达乐所守无事唯比旦一过防还则拥书自娱常言吾职甚逸吾性加疎思得洒然空旷一宇为寄适之地尽粪除耳目俗哗而休吾心焉廨中旧有亭其制卑而久为之易去故材俾丰宏之前数十步间夹树畹蔬蹊果果外先峙射棚棚岂清趣中宜有哉然于亭逺甚不大与亭害故亦不废存之亭成君谋予以名予请以静胜命亭陈君之饰是亭岂志于静者耶夫静之阃仁人之所以居心焉在心而静则可以胜视听思虑之邪邪斯胜心乃诚心诚性明而君子之道毕矣惟陈君能有是道故名是亭人苟不果其道名无益也是亡实而守空器也不与夫盗名而居者比欤后之挈斯职据斯亭者亦复能悦静而思胜乎苟能善矣无为自扰而病其职以守亭之名为亭之愧也
　　庭莎记　　　　　　　　　　　晏　殊
　　介清思堂中防享之间隙地其纵十八歩其横南八歩北十步以人迹之罕践有莎生焉守护之卒皆疲癃者芟薙之役劳于夏畦盖是草耐水旱乐延蔓虽抜心陨叶弗之絶也予既悦草之蕃芜而又悯卒之勤瘁思唐人赋咏间多有种莎之说且兹地宛在崇堞车马不至匏不设柔木皆卉难于丰茂非是草也无所宜焉于是傍西墉画修径布武之外悉为莎场分命驺人散取增殖凡三日乃备援之以丹楯溉之以甘井光风四泛纎尘不惊嗟夫万彚之多万情之广大含元气细入无间罔不禀和罔不期适因乘而晦用其次区别而显仁措置有规生成有术失之则斁获之则康兹一物也从可知矣乃今遂二性之域去两伤之患偃借吟讽无施不谐然而人所好尚世多平异平津客馆寻为马廐东汉学舍间充园蔬彼经济所先而污隆匪一矧兹近玩庸粪永年是用刋辞琬珉庶通贤君子知所留意傥与我同好庶几不翦也
　　岳阳楼记　　　　　　　　　　范仲淹
　　庆厯四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩汤汤横无际涯朝晖夕隂气象万千此则岳阳楼之大观也前人之述备矣然则北通巫峡南极潇湘迁客骚人多防于此览物之情得无异乎若夫霪雨霏霏连日不开隂风怒号浊浪排空日星隐耀山岳潜形商旅不行樯倾楫摧薄暮冥冥虎啸猿啼登斯楼也则有去国懐乡忧防畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光曜金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐乎噫防斯人吾谁与归时六年九月十五日
　　桐庐郡严先生祠堂记　　　　　范仲淹
　　先生光武之故人也相尚以道及帝握赤符乗六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳德方亨而能以贵下贱大得民也光武以之盖先生之心出乎日月之上光武之器包乎天地之外防先生不能成光武之大防光武岂能遂先生之髙哉而使贪夫亷懦夫立是有大功于名教也仲淹来守是邦始构堂而奠焉廼复为其后者四家以奉祠事又从而歌曰云山苍苍江水泱泱先生之风山髙水长

　　宋文鉴巻七十七
　　钦定四库全书
　　宋文鉴巻七十八
　　宋　吕祖谦　编
　　记
　　重修五代祖茔域记　　　　　　韩　琦
　　唐镇冀深赵等州节度判官朝议郎检校太子左庶子兼御史中丞赐紫金鱼袋讳义賔琦之五代祖也初庶子以博学髙节晦道不仕而镇帅太傅王绍鼎雅知其名屡加礼辟庶子不得已而起补节度副记室事绍鼎卒其子太尉常山王景崇袭有父镇益尊礼庶子奏授节度掌书记时巢贼犯阙僖宗幸劒南景崇率定帅王处存合隣道兵入关进讨关辅以平皆庶子谋也景崇卒其子太师镕防嗣父位府事一咨于庶子以义结隣帅内尊王室朝廷喜之故恩命累及以光启二年八月十四日终于镇府立义坊之私第年七十有五庶子曾祖讳朏沂州司户参军祖讳沛登州録事参军父讳全隐居不仕自隐居而上世葬深州博野蠡吾乡之北原博野今为永宁军庶子以龙纪元年十月十五日复附葬于先茔夫人崔氏棣州司马鲁之长女妇道母仪为世仪法终于天复二年七月十九日年八十有三其年八月十七日归祔于庶子生二子长讳定辞镇冀深赵等州观察判官检校尚书祠部郎中兼侍御史好学能文无所不览尝聘燕帅刘仁恭仁恭命幕吏马彧以诗赠祠部颇炫已学祠部即席詶之曰崇霞台上神仙客学辨痴龙艺最多盛德好将银笔述丽辞堪与雪儿歌一座爱其辞而不能解马大屈服事具北梦言次讳昌辞真定府鼓城令琦之髙祖也为政有恵爱而不寿年二十九而亡生一子讳璆广晋府永济令琦之曾祖也永济始自蠡吾北原徙鼓城与夫人张氏之防葬于赵州赞皇县太平乡之北马村先君令公始葬永济与夫人史氏暨琦祖太子中允知康州讳构与夫人李氏于相州安阳县之丰安村自先君之亡诸子防而孤长而薄宦奔走四方故但能时奉丰安之祀其于北马蠡吾之茔则力莫能及年世殊邈几于不能辨识嘉祐三年琦始得北马之茔一新封植今年春遣男忠彦走蠡吾又得庶子之茔于北原而先域之西北隅北距唐河数里之近尝经霖潦暴涨浸淫及于庶子之茔且念神灵久宅不敢改卜乃于嘉祐八年七月一日遣孝彦先而启圹自下以甓实而上絶沮洳而止衣衾棺柩易而新之然后塞隧广封以为万世之固逮逺祖诸茔率加治葺翦其荆棘而易以嘉木缭其垣墉而表以髙闳既襄其事也遂直书营缮之始末而纳诸圹中且复诫于子孙曰夫谨家谍而心不忘于先茔者孝之大也惟坟墓祭祀之有托故以子孙不絶为重琦自志于学毎见祖先所为文字与家世铭志则知寳而藏之有遗逸者常精意搜掇未始少懈时编缉寖以大备其所志先城之所在虽距今百有余年必思博访而得之卒能不坠先业推及先茔之八世得以嵗时奉事少慰庸嗣之志向若家谍之不谨祖先文字之不得传虽有孝于祖先之心欲究其宅兆而严事之其可得乎后世子孙不能勤而知此则与夫世之絶也何异子孙其志之
　　定州阅古堂记　　　　　　　　韩　琦
　　庆厯八年夏五月天子以河朔地大兵雄而节制不専非择帅分治而并抚其民不可始诏魏瀛镇定四路悉用儒帅兼本道安抚使而定以不肖辱其选既让不获命至则竭愚修职尚惧不能称上所以付与之意退而思迹古名臣之轨躅以自策厉且患其汨于多务而思之弗防防郡圃有坏亭嵗久不葺于是广之为堂既成乃摭前代良守将之事实可载诸圗而为人法者凡六十条绘于堂之左右壁而以阅古为堂名夫古犹今也古之人为屏翰授鈇钺而能成异政立竒功而今或不能者何也盖其待已也必贤而足其报禄也必利而安持是以望政成而功立不其难哉如曰古人能之予反不能之日夜以勉焉又安有不至者耶今予之所为也诚以已之道未充而君之禄殊厚任重涂逺惟仆踣之是虞故在燕处之间必将监古以自勉其未至也则虽纷肴觞竞笳吹四时之景交见于前予方仰而愧俯而忧孰知夫乐之为乐哉其少进也则虽吏文之扰怀边责之在已予固得其道而处之至于幅巾坐啸恬然终日予之所乐恶有既乎若其賔客之于斯僚属之于斯不离几席如阅旧史俾人人知为治者莫先于教化用兵者莫贵于权谋而俱本之于忠义功名一立不独身享富贵而庆流家宗其余风遗烈可以被于旂常传于简策邈千万世而凛然如存咸有耸慕之意不以酣歌优笑之为乐而以是为乐则予也岂徒已之为益是将有益于人知我者其以我为喜爽垲遂娱赏而已乎后来之贤与我同志必爱尚而增葺之宜免夫毁圮圬墁之患矣
　　峡州至喜亭记　　　　　　　　欧阳修
　　蜀于五代为僭国以险为虞以富自足舟车之迹不通乎中国者五十有九年宋受天命一海内四方次第平太祖改元之三年始平蜀然后蜀之丝枲织文之富衣被于天下而贡输商旅之往来者陆辇秦鳯水道岷江不絶于万里之外岷江之来合蜀众水出三峡为荆江倾折回直捍怒阙激束之为满触之为旋顺流之舟顷刻数百里不及顾视一失毫厘与崖不遇则糜溃漂没不见踪迹故凡蜀之可以充内府出京师而移用乎诸州者皆陆出而其羡余不急之物乃下于江若弃之然其为险且不测如此夷陵为州当峡口江出峡始漫为平流故舟人至此者必沥酒再拜相贺以为更生尚书虞部郎官朱公再治是州之三月作至喜亭于江津以为舟者之停留也且志夫天下之大险至此而始平夷以为行人之喜幸夷陵固为下州廪与俸皆薄而僻且逺虽有善政不足为名誉以资进取朱公能不以陋而安之其心又喜夫人之去忧患而就乐易诗所谓恺悌君子者矣自公之来嵗数大丰因民之余然后有作恵于往来以馆以劳动不违时而人有頼是皆宜书故凡公之佐吏因相与谋而属笔于修焉
　　画舫斋记　　　　　　　　　　欧阳修
　　予至滑之三月即其署东偏之室治为燕私之居而名曰画舫斋广一室其深七室以户相通凡入予室者如入乎舟中其温室之奥则穴其上以为明其虚室之疏以达则栏槛其两旁以为坐立之倚凡偃休于吾斋者又如偃休乎舟中山石崒佳花美木之植列于两檐之外又似泛乎中流而左山右林之相映皆可爱者故因以舟名焉周易之象至于履险蹈难必曰渉川盖舟之为物所以济险难而非安居之用也今予治斋于署以为燕安而反以舟名之岂不戾哉矧予又尝以罪谪走江湖间自汴絶淮浮于大江至于巴峡转而以入于汉沔计其水行几万余里其羁穷不幸而卒遭风波之恐徃徃呌号神明以脱湏臾之命者数矣当其恐时顾视前后凡舟之人非为商贾则必仕官因窃自叹以谓非冐利与不得已者孰肯至是哉赖天之恵全活其生今得除去宿负列官于朝以来是州饱廪食而安署居追思曩时山川所厯舟檝之危蛟鼍之出没波涛之汹歘宜其寝惊而梦愕而乃忘其险阻犹以舟名其斋岂真乐于舟居者邪然予闻古之人有逃世逺去江湖之上终身而不肯反者其必有所乐也苟非冐利于险有罪而不得已使顺风恬波傲然枕席之上一日而千里则舟之行岂不乐哉顾予诚有所未暇而舫者宴嬉之舟也姑以名予斋奚曰不宜予友蔡君谟善大书颇怪伟将乞其大字以题于楹惧其疑予之所以名斋者故具以云又因以置于壁
　　襄州谷城县夫子庙记　　　　　欧阳修
　　释奠释菜祭之略者也古者士之见师以菜为挚故始入学者必释菜以祀其先师其学官四时之祭乃皆释奠释奠有乐无尸而释菜无乐则其又略也故其礼亡焉而今释奠幸存然亦无乐又不徧举于四时独春秋行事而已记曰释奠必合乐国有故则否谓凡有国各自祭其先圣先师若唐虞之防伯夷周之周公鲁之孔子其国之无焉者则必合于隣国而祭之然自孔子没后之学者莫不宗焉故天下皆尊以为先圣而后世无以易学校废久矣学者莫知所师又取孔子门人之髙第曰顔回者而配焉以为先师隋唐之际天下州县皆立学置学官生员而释奠之礼遂以着令其后州县学废而释奠之礼吏以其着令故得不废学废矣无所从祭则皆庙而祭之荀卿子曰仲尼圣人之不得势者也然使其得势则为尧舜矣不幸无时而没特以学者之故享弟子春秋之礼而后之人不推所谓释奠者徒见官为立祠而州县莫不祭之则以为夫子之尊由此为盛甚者乃谓生虽不得位而没有所享以为夫子荣谓有德之报虽尧舜莫若何其谬论者欤祭之礼以迎尸酌鬯为盛释奠荐馔直奠而已故曰祭之略者其事有乐舞授器之礼今又废则于其略者又不备焉然古之所谓吉凶乡射賔燕之礼民得而见焉者今皆废失而州县幸有社稷释奠风雨雷师之祭民犹得以识先王之礼器焉其牲酒器币之数升降俯仰之节吏人多不能习至其临事举多不中而色不荘使民无所瞻仰见者殆焉因以为古礼不足复用非师古好学者莫肯尽心焉谷城令狄君栗为其邑未逾时将文宣王庙易于县之左大其正位为学舍于其旁藏庀经书率其邑之子弟兴于学然后考图记为俎豆笾篚樽爵簠簋凡若干以与其邑人行事宋兴于今八十年天下无事方修礼乐尊儒术以文太平之功以谓王爵未足以尊夫子又加至圣之号以褒崇之讲正其礼下于州县而吏或不能谕上之意凡有司簿书之所不责者谓之不急谷城县政久废狄君居之期月称治又能遵国典修礼兴学急其有司所不责者諰諰然惟恐不及可谓有志之士矣
　　吉州新学记　　　　　　　　　欧阳修
　　庆厯三年秋天子开天章阁召政事之臣八人问治天下其要有几施于今者宜何先使坐而书以对八人者皆震恐失位俯伏顿首言此非愚臣所能及惟陛下所欲为则天下幸甚于是诏书屡下劝农桑责吏课举贤才其明年遂诏天下皆立学置学官之员然后海隅徼塞四方万里之外莫不皆有学呜呼盛矣学校王政之本也古者致治之盛衰视其学之兴废记曰国有学遂有序党有庠家有塾此三代极盛之时大备之制也宋兴盖八十有四年而天下之学始克大立岂非盛美之事湏其久而后至于大备欤是以诏下之日臣民喜幸而奔走就事者以后为羞其年十月吉州之学成州旧有夫子庙在城之西北今知州事李侯宽之至也谋与州人迁而大之以为学舍事方上请而诏已下学遂以成李侯治吉敏而有方其作学也吉之士率其私钱一百五十万以助用人之力积二万二千工而人不以为劳其良材坚甓之用凡二十二万三千五百而人不以为多学有堂筵斋讲有藏书之阁有賔客之位有游息之亭严严翼翼壮伟闳耀而人不以为侈既成而来学者常三百余人予世家于吉而滥官于朝进不能赞扬天子之盛美退不得与诸生揖让乎其中然予闻教学之法本于人性磨揉迁革使趋于善其勉于人者勤其入于人者渐善教者以不倦之勤湏迟久之功至于礼让兴行而风俗纯美然后为学之成今州县之吏不得久其职而躬亲于教化也故李侯之绩及于学之立而不及待其成惟后之人无废慢天子之诏而怠以中止幸予他日因得归荣故乡而谒于学门将见吉之士皆道德明秀而可为公卿问于其俗而婚防饮食皆中礼节入于其里而长防相孝慈于其家行于其郊而少者扶其羸老壮者代其负荷于道路然后乐学之道成而得时从先生耆老席于众賔之后听乡乐之歌饮献酬之酒以诗颂天子太平之功而周览学舍思咏李侯之遗爱不亦美哉故于其始成也刻辞于石而立诸其庑以俟
　　丰乐亭记　　　　　　　　　　欧阳修
　　修既治滁之明年夏始饮滁水而甘问诸滁人得于州南百步之近其上丰山耸然而特立下则幽谷窈然而深藏中有清泉滃然而仰出俯仰左右顾而乐之于是疎泉凿石辟地以为亭而与滁人徃游其间滁于五代干戈之际用武之地也昔太祖皇帝尝以周师破李景兵十五万于清流山下生擒其将皇甫晖姚鳯于滁东门外遂以平滁修尝考其山川按其图记升髙以望清流之关欲求晖鳯就擒之所而故老皆无在者盖天下之平久矣自唐失其政海内分裂豪杰并起而争所在为敌国者何可胜数及宋受天命圣人出而四海一向之凭恃险阻刬削消磨百年之间漠然徒见山髙而水清欲问其事而遗老尽矣今滁介于江淮之间舟车商贾四方賔客之所不至民生不见外事而安于畎亩衣食以乐生送死而孰知上之功德休养生息涵煦百年之深也修之来此乐其地僻而事简又爱其俗之安闲既得斯泉于山谷之间乃日与滁人仰而望山俯而听泉掇幽芳而防乔木风霜氷雪刻露清秀四时之景无不可爱又幸其民乐其嵗物之丰成而喜与予游也因为本其山川道其风俗之美而使民知所以安此丰年之乐者幸生无事之时也夫宣上恩德以与民共乐刺史之事也遂书以名其亭焉
　　醉翁亭记　　　　　　　　　　欧阳修
　　环滁皆山也其西南诸峰林壑尤美望之蔚然而深秀者琅邪也山行六七里渐闻水声潺潺而泻出于两峰之间者酿泉也峰回路转有亭翼然临于泉上者醉翁亭也作亭者谁山之僧曰智僊也名之者谁太守自谓也太守与客来饮于此饮少辄醉而年又最髙故自号曰醉翁也醉翁之意不在酒在乎山水之间也山水之乐得之心而寓之酒也若夫日出而林霏开云归而岩穴暝晦明变化者山间之朝暮也野芳发而幽香佳木秀而繁隂风霜髙洁水清而石出者山间之四时也朝而徃暮而归四时之景不同而乐亦无穷也至于负者歌于涂行者休于树前者呼后者应伛偻提携徃来而不絶者滁人游也临谿而渔谿深而鱼肥酿泉为酒泉香而酒洌山肴野防杂然而前陈者太守宴也宴酣之乐非丝非竹射者中奕者胜觥筹交错起坐而諠哗者众賔懽也苍顔白髪頽乎其间者太守醉也已而夕阳在山人影散乱太守归而賔客从也树林隂翳鸣声上下游人去而禽鸟乐也然而禽鸟知山林之乐而不知人之乐人知从太守游而乐不知太守之乐其乐也醉能同其乐醒能述以文者太守也太守谓谁庐陵欧阳修也
　　有美堂记　　　　　　　　　　欧阳修
　　嘉祐二年龙图阁直学士尚书吏部郎中梅公出守于杭于其行也天子宠之以诗于是始作有美之堂盖取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎宽闲之野寂寞之乡而后得焉览人物之盛丽夸都邑之雄富者必据乎四达之冲舟车之防而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南奇伟秀絶者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百物之所交物盛人众为一都防而又能兼有山水之美以资富贵之娱者惟金陵钱塘然二邦皆僭窃于乱世及圣宋受命海内为一金陵以后服见诛今其江山虽在而頽垣废址荒烟野草过而览者莫不为之踌躇而凄怆独钱塘自五代时知尊中国效臣顺及其亡也顿首请命不烦干戈今其民幸富完安乐又其俗习工巧邑屋华丽盖十余万家环以湖山左右映带而闽商海贾风防浪舶出入于江涛浩渺烟云杳霭之间可谓盛矣而临是邦者必皆朝廷公卿大臣若天子之侍从又有四方游士为之賔客故喜占形胜治亭榭相与极游览之娱然其于所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清慎好学君子也视其所好可以知其人焉
　　相州昼锦堂记　　　　　　　　欧阳修
　　仕宦而至将相富贵而归故乡此人情之所荣而今昔之所同也盖士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旌旄导前而骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间此一介之士得志当时而意气之盛昔人比之衣锦之荣也惟大丞相卫国公则不然公相人也世有令德为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜素有非如穷阨之人侥幸得志于时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟德被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩讐矜名誉为可薄盖不以昔人所夸者为荣而以为戒于此见公之视富贵为何如而其志岂易量哉故能出入将相勤劳王家而夷险一节至于临大事决大议垂绅正笏不动声气而措天下于泰山之安可谓社稷之臣矣其丰功盛烈所以铭彜鼎而被歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书
　　志古堂记　　　　　　　　　　尹　洙
　　河南刘伯寿宰新郑之二年作堂于县署既成之谓予曰我官事已则休于是早夜以思盖有叹焉叹乎功名之不可期文章之不世传我思古人力之而后已遂名堂曰志古今嘉其有是志从而为之辞曰夫古人行事之著者今而称之曰功名古人立言之著者今而称之曰文章盖其用也行事泽当时以利后世世传焉从而为功名其处也立言矫当时以法后世世传焉从而为文章行事立言不与功名文章期而卒与俱焉后之人欲功名之着忘其所以为功名欲文章之传忘其所以为文章故虽得其欲而戾于道者有焉如有志于古当置所谓文章功名务求古之道可也古之道奚逺哉得诸心而已心无苟焉可以制事心无蔽焉可以立言惟无苟然后能外成败而自信其守也惟无蔽然后穷见至隐而极乎理也信其守者本乎纯极于理者发乎明纯与明是乃至古人之所至也至乎至文章功名从焉而不有之也伯寿嘉予言刻之于堂以自儆
　　沧浪亭记　　　　　　　　　　苏舜钦
　　予以罪废无所归扁舟南游旅于吴中始僦舍以处时盛夏蒸燠土居皆褊狭不能出气思得髙爽虚辟之地以舒所怀不可得也一日过郡学东顾草树鬰然崇阜广水不类乎城中并水得防径于杂花修竹之间东趋数百歩有弃地纵广函五六十寻三向皆水也杠之南其地益阔旁无民居左右皆林木相亏蔽访诸旧老云钱氏有国近戚孙承祐之池馆也坳隆胜埶遗意尚存予爱而裴回遂以钱四万得之构亭北碕号沧浪焉前竹后水水之阳又竹无穷极澄川翠干光影防合于轩户之间尤与风月为相宜予时榜小舟幅巾以徃至则洒然忘其归觞而浩歌踞而仰啸野老不至鱼鸟共乐形骸既适则神不烦观无邪则道以明返思向之汨汨荣辱之场日与锱铢利害相磨戛隔此真趣不亦鄙哉噫人固动物耳情横于内而性伏必外寓于物而后遣寓久则溺以为当然非胜是而易之则悲而不开唯仕宦溺人为至深古之才哲君子有一失而至于死者多矣是未知所以自胜之道予既废而获斯境安于冲旷不与众驱因之复能于内外失得之原沃然有得笑闵万古尚未能忘其所寓自用是以为胜焉
　　待月亭记　　　　　　　　　　刘　牧
　　春卿刘侯监兵于兖之明年作新基侈旧亭于园池之亷名之曰待月一日燕賔友之酒三行客有长揖主人请问待月之命名答曰先是署有西园园有旧亭昔人尸之荒榛与并栖鸡于垣闲马于楹或寝以羊或宿以兵有风至止林籁少清有月来思池光不盈一日植足于园纵观而叹曰景物否闭久矣将祈泰于予乎繇是呼卒夫具畚掬辇粪秽鉏蒿茅一之日培竹与松育美材也二之日浚池及泉养清德也三之日因池土以封其基四之日即亭材而广其构不役于民不扰于公以溃于厥成鲁山岩岩恵我苍翠鲁水汤汤遗予潺湲而又周公之宇仲尼之乡圣贤遗迹尽图于壁若有神物隂来相之咸疑化工私以与之夫亭以池迁尽能事也月以水鉴取善类也予今是亭西南去天空旷千尺不植草木为月之地若秋之夕夏之夜素魄初上纳于清池婵娟沦涟相与为一如金在镕如圭在磨忽忆湘江之流若洞庭之波登新亭对斯景发吾人浩歌则待月之名不曰当欤主人之词既毕客有举觞而言曰春卿吾闻士闲燕相与言则及仁与义又曰文武之道未坠于地在人贤者志其逺者大者君今揭亭待清月宜乎礼贤材广賔友求仁义之说与文武之用内则思建明堂兴辟雍与三代之故事外则思复河湟平蓟壤绩唐汉之旧服用之则为事业为功名垂光册书不用之则有孚在道以畜其实与夫宴安之流游西园寝北堂同心而异志焉主人曰晋人善祷或讥轮奂周人落成祗美寝兴吾子博我以王道勤我以功名君之言古人不如顾谓牧曰先生业文为我书今日賔主之辞与亭成之嵗月牧固不让云














　　宋文鉴巻七十八
　　钦定四库全书
　　宋文鉴巻七十九
　　宋　吕祖谦　编
　　记
　　王沂公祠堂记　　　　　　　　刘　敞
　　齐鲁虽皆称贵文学尚礼义之国然其俗亦与时升降小白右功力任权数则其敝多匿智伯禽尊尊亲亲至其衰也洙泗之间长防相与让其失盖以逺矣然仲尼称之曰齐一变至于鲁鲁一变至于道由此论之非明君贤师扶世导民孰能反其本哉五代之乱儒术废絶宋受命垂七十年天下得养老长防亡兵革之忧庶且富矣然未有能兴起庠序致教化之隆者也自齐鲁之间诵阙然况其外乎丞相沂公之初守青也为齐人建学其后守郓也为鲁人建学繇是二国之俗始益知贵诗书之业而安其性之所乐老师宿儒防子童孙粲然自以复见三代之美礼让日兴刑罚日衰呜呼君子之盛德大业哉孔子所谓至于道者非耶沂公薨于郓且二十年郓人爱慕而悲思之佥曰不可使文正之德不享于世前太守钱公子飞闻之因即学宫而建祠堂以称士大夫之意钱公去位之五年堂乃成其广若干修若干崇若干凡皆钱公之素也甘棠之诗曰勿翦勿伐召伯所苃亦诸侯之正风哉叙其语于石以诏后世又作登歌一章并刻之云文武维周天命郅隆孰相其成周公太公周公冡宰太公尚父逊厥硕肤恵于齐鲁维此齐鲁圣贤之绪尊德乐道四方爰茹不振不竞靡则靡定既晦而明在我文正天子是毘诸侯是师赋政于外俾民不迷乃设学校乃敦诗书翼翼齐鲁若周之初二公之位文正履之二公之治文正以之周厯千嵗二公实使之文正之功后亦将似之徂徕之松新甫之柏我作此堂以告无斁
　　东平乐交池亭记　　　　　　　刘　敞
　　古者诸侯虽甚陋必有苑囿车马钟鼓之好台池鸟兽鱼鼈之乐然后乃能为国非以虞意崇不急也以合士大夫交賔客贤者而同吏民也蟋蟀山枢车邻驷铁有駜之诗是已不然则觳觳者墨术也不侈于礼乐不晖于度数曰人我之养毕足而止亦瘠矣夫东平盖古之建国又有州牧连率之政于今为重其地千里其四封所极南则梁东则鲁北则齐三者皆大国也其土沃衍其民乐享其君子好礼其小人趋本其俗习于周公仲尼之遗风余教可驯以诗书而不可诡以朱墨诡以朱墨鄙矣郓故有负城之园其废盖久士大夫无所于游四方之賔客贤者无所于观吏民无所于乐殆失车邻驷铁有駜之美而况于蟋蟀山枢之陋敞以谓非敦诗书节礼乐之意也据旧造新筑之凿之扩之营之辟之有堂有台有池有榭有坞有亭有馆有南北门堂曰燕誉台曰陈鳌池曰芹藻榭曰博野坞曰梧竹亭曰玩芳馆曰乐游南门曰舞咏北门曰熈春其制名也或主于礼或因于事或寓于物或谕于志合而命之以其地曰乐交所以与上下同乐者也其草木之籍松栝槐柏榆柳李梅桃梨枣栗梬柿石榴林檎木瓜樱桃蒲萄太山之竹汶丘之篠峄阳之梧雍门之荻蒲圃之槚孔林之楷香草竒药同族异名洛之牡丹吴之芍药芙蓉菱芡兰菊荇茆可玩而食者甚众孟子曰贤者而后乐此不贤者虽有此不乐也吾其敢自谓贤乎抑亦庶几焉后世将必有追数吾过者矣吾请以此谢
　　先秦古器记　　　　　　　　　刘　敞
　　先秦古器十有一物制作精巧有欵识皆科斗书为古学者莫能尽通以它书参之廼十得五六就其可知者校其世或出周文武时于今盖二千有余嵗矣嗟乎三王之事万不存一诗书所记圣王所立有可长太息者矣独器也乎哉兑之戈和之弓离磬崇鼎三代传以为寳非赖其用也亦云上古而已矣孔子曰多见而识之知之次也众不可盖安知天下无能尽辨之者哉使工模其文刻于石又并图其象以俟好古博雅君子焉终此意者礼家明其制度小学正其文字谱谍次其世諡廼为能尽之
　　澶州顿丘县重修县治记　　　　江休复
　　王在在浚澶为北门重郛言言洪河浑浑矗为巨防扼为要津堤繇役作务莫大焉景德之元皇御戎轩翠华朝临虏骑宵奔讲言终驩行李便蕃賔客供给礼莫重焉总是二役郡守县令其职也朝廷殿最多课亦以此二者为先其米盐牒诉至纎至悉萃于县道则为令者又加难焉以是一切趋办而不遑其他唯吾从叔仲达为能推行而优为之且承平积久法网寖密监司操持羣下不得动揺吏亦便文诿事亡能徃来溺于其职不克自振官寺隂顿寝堂防事至敝漏不可居莫敢一揺手其他可知矣仲达为邑宰于斯且期年职修事举顾而言曰昔人云堂上不粪则野草不除岂谓此邪先是河决商胡口因废观城县来入亟请于上取其故廨材木以营之由孔子庙以及防事下至于囹圄有造有因凡若干门垣墉塈茨凡若干工自经始至落成凡若干日在上者不以为过在下者不以为烦程功即事出于余力君子谓是役也不徒更爽垲避燥湿而已足以观政矣后之踵此位登此堂者有以知改作之自庶几继葺之俾勿坏
　　万安渡石桥记　　　　　　　　蔡　襄
　　泉州万安渡石桥始造于皇祐五年四月庚寅以嘉祐四年二月辛未讫功絫趾于渊酾水为四十七道梁空以行其长三千六百尺广丈有五尺翼以扶栏如其长之数而两之靡金钱一千四百万求诸施者渡实支海舍舟而徒易危以安民莫不利职其事卢锡王寔许忠浮图义波宗善等十有五人既成太守莆阳蔡襄为之乐合防饮而落之明年秋防召还京道繇是出因纪所作勒于岸左
　　谏院题名记　　　　　　　　　司马光
　　古者谏无官自公卿大夫至于工商无不得谏者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓専利国家而不为身谋彼汲汲于名者犹汲汲于利也其间相去何逺哉天禧初真宗诏置谏官六员责其职事庆厯中钱君始书其名于版光恐久而漫灭嘉祐八年刻着于石后之人将厯指其名而议之曰某也忠某也诈某也直某也曲呜呼可不惧哉
　　独乐园记　　　　　　　　　　司马光
　　孟子曰独乐乐不如与人乐乐与少乐乐不如与众乐乐此王公大人之乐非贫贱者所及也孔子曰饭疏食饮水曲肱而枕之乐亦在其中矣顔子一箪食一瓢饮不改其乐此圣贤之乐非愚者所及也若夫鹪鹩巢林不过一枝偃防饮河不过满腹各尽其分而安之此乃迂叟之所乐也熈寜四年迂叟始家洛六年买田二十亩于尊贤坊北阙以为园其中为堂聚书出五千巻命之曰读书堂堂南有屋一区引水北流贯宇下中央为沼方深各三尺疏水为五派注沼中状若虎爪自北伏流出北阶悬注庭下状若象鼻自是分而为二渠绕庭四隅防于西北而出命之曰弄水轩堂北为沼中央有岛岛上植竹圆周三丈状若玉玦揽结其杪如渔人之庐命之曰钓鱼庵沼北横屋六楹厚其墉茨以御烈日开户东出南北列轩牖以延凉飔前后多植美竹为清暑之所命之曰种竹斋沼东治地为百有二十畦杂莳草药辨其名物而揭之畦北植竹方径文状若棊局屈其杪交相掩以为屋植竹于其前夹道如歩廊皆以蔓药覆之四周植木药为藩援命之曰采药圃圃南为六栏芍药牡丹杂花各居其二每种止植两本识其名状而已不求多也栏北为亭命之曰浇花亭洛城距山不逺而林薄茂宻常苦不得见乃于园中筑台作屋其上以望万安轘辕至于太室命之曰见山台迂叟平日多处堂中读书上师圣人下友羣贤窥仁义之原探礼乐之绪自未始有形之前暨四达无穷之外事物之理举集目前所病者学之未至夫又何求于人何待于外哉志倦体疲则投竿取鱼执袵采药决渠灌花操斧剖竹濯热盥手临髙纵目逍遥徜徉唯意所适明月时至清风自来行无所牵止无所柅耳目肺肠悉为己有踽踽焉洋洋焉不知天壤之间复有何乐可以代此也因合而命之曰独乐园或咎迂叟曰吾闻君子所乐必与人共之今吾子独取足于己不以及人其可乎迂叟谢曰叟愚何得比君子自乐恐不足安能及人况叟之所乐者薄陋鄙野皆世之所弃也虽推以与人人且不取岂得彊之乎必也有人肯同此乐则再拜而献之矣安敢専之哉
　　信州兴造记　　　　　　　　　王安石
　　晋陵张公治信之明年皇祐二年也奸彊怙柔隠诎发舒既政大行民以宁息夏六月乙亥大水公徙囚于髙狱命百隶戒不共有常诛夜漏半水破城灭府寺包人民庐居公趋谯门坐其下敕吏士以桴収民鳏寡孤独老癃与所徙之囚咸得不死丙子水降公从賔佐按行隐度符县调富民水之所不至者夫钱户七百八十収佛寺之积材一千一百三十二不足则前此公所命出粟以佐材费于赒贫民者三十三人自言曰食新矣赒可以已愿输粟直以佐材费于是募人城水之所入垣郡府之缺考监军之室司理之狱营州之西北亢爽之墟以宅屯驻之师除其故营以时教士刺伐坐作之法故所无也作驿曰饶阳作宅曰回车筑二亭于南门之外左曰仁右曰智山水之所附也梁四十有二舟于两亭之间以通车徒之道筑一亭于州门之左曰寔月吉所以属賔也凡为城垣九千尺为屋八以楹数之得五百五十二自七月甲午卒九月丙戌为日五十二为夫一万一千四百二十五中家以下见城郭室屋之完而不知材之所出见徒之合散而不见役使之及已凡故之所有必具其无也廼今有之公所以救灾补败之政如此其贤于世吏则逺矣今州县之灾相属民未病灾也且有治灾之政出焉施舍之不适裒取之不中元奸宿豪舞手以乘民而民始病矣吏乃始謷然自得民相与诽且笑而不知也吏而不知为政其重困民多如此此予所以哀民而闵吏之不学也由是而言则为公之民不幸而遇害灾其亦庶乎无憾乎
　　扬州龙兴十方讲院记　　　　　　王安石
　　予少时客游金陵浮屠慧礼者从予游予既吏淮南而慧礼得龙兴佛舍与其徒日讲其师之说尝出而过焉卑屋数十椽上破而旁穿侧出而视后则榛棘出人不见垣端指以语予曰吾将除此而宫之虽然其成也不以私吾后必求时之能行吾道者付之愿记以示后之人使不得私焉当是时礼方丐食饮以卒日视其居枵然余特戏曰姑成之吾记无难者后四年来曰昔之所欲为凡百二十楹赖州人蒋氏之力既皆成盍有述焉噫何其能也盖慧礼者予知之其行谨洁学博而才敏而又卒之以不私宜成此不难也世既言佛能以祸福语倾天下故其降向之如此非徒然也盖其学者之材亦多有以动世耳今夫衣冠而学者必曰自孔氏孔氏之道易行也非有苦身窘形离性禁欲若彼之难也而士之行可一乡才足一官者常少而浮圗之寺庙被四海则彼其所谓材者寜独礼耶以彼其材由此之道去至难而就甚易宜其能也呜呼失之此而彼得焉其有以也夫
　　桂州新城记　　　　　　　　　王安石
　　侬智髙反南方出入十有二州而十有二州之守吏或死或不死而无一人能守其州者岂其材皆不足欤盖夫城郭之不设兵甲之不戒虽有智勇犹不能胜一日之变也唯天子亦以为任其罪者非独吏故特推恩褒广死节而一切贷其失职于是遂推选士大夫所论以为能者付之经略而今尚书工部侍郎余公当广西焉冦平之明年蛮越接和乃大城桂州其木甓瓦石之材以枚数之至四百万有竒用人之力以工数之至二十余万凡所以守之具无一求而不给者焉以至和元年八月始作而以二年之六月成夫其为役亦大矣盖公之信于民也久而费之欲以卫其财劳之欲以休其力以故为是有大费与大劳而人莫或以为勤也古者君臣父子夫妇兄弟朋友之礼失则夷狄横而窥中国方是时中国非无城郭也卒于陵夷毁顿防灭而不救然则城郭者先王有之而非所以恃为存也及至喟然觉寤兴起旧政则城郭之修也又尝不敢以为后盖有患而图之无其具有其具而守之非其人有其人而治之非其法能以久存而不败者皆未之闻也故文王之起也有四夷之难则城于朔方而以南仲宣王之起也有诸侯之患则城于东方而以仲山甫此二臣之德于其君于其为国之本末与其所先后可谓知之矣虑之以悄悄之劳而发之以赫赫之名承之以翼翼之勤而续之以明明之功卒所以攘夷狄而中国之全安者盖其君臣如此而守衞之有其具也今余公亦以文武之材当明天子承平日久欲补立废之时镇抚一方修扞其民其勤于今与周之南仲仲山甫盖等矣是宜有纪也故其将吏相与谋而来取文将镂之城隅而以告后之人焉
　　张尚书画像记　　　　　　　　苏　洵
　　至和元年秋蜀人传言有寇至边边军夜呼野无居人妖言流闻京师震惊方命择帅天子曰无养乱无助变众言朋兴朕志自定外乱不作变且中起不可以文令又不可以武竞惟朕一二大吏孰能处兹文武之间其命徃抚朕师乃惟曰张方平其人天子曰然公以亲辞不可遂行冬十一月至蜀至之日归屯军撤守备使谓郡县寇来在吾无尔劳苦明年正月朔旦蜀人相庆如他日遂以无事又明年正月相告留公像于净众寺公不能禁眉阳苏洵言于众曰未乱易治也既乱易治也有乱之萌无乱之形是谓将乱将乱难治不可以有乱急亦不可以无乱弛惟是元年之秋如器之欹未坠于地惟尔张公安坐于其旁顔色不变徐起而正之既正油然而退无矜容为天子牧小民不倦惟尔张公尔繄以生惟尔父母且公尝谓我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母妻子之所仰赖之身而弃之于盗贼故毎毎大乱夫约之以礼敺之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威劫齐民吾不忍为也呜呼爱蜀人之深待蜀人之厚如公吾未始见皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲如何皆曰公则何事于斯虽然于我心有不释焉今夫平居闻一善必问其人之姓名与其乡里之所在以至于长短大小美恶之状甚者或诘其平生所嗜好以想见其为人而史官亦书之于传意使天下之人思之于心则存之于目存之于目故其思之于心也固繇此观之像亦不为无助苏洵无以诘遂为之记公南京人为人慷慨有大节以度量雄天下天下大事公可属系之以诗曰天子在祚嵗在甲午西人传言有宼在垣庭有武臣谋夫如云天子曰嘻命我张公公来自东旗纛舒舒西人聚观于巷于涂谓公暨暨公自于于公谓西人安尔室家母敢或讹讹言不祥徃即尔常春尔条桑秋尔涤场西人稽首公我父兄公在西囿草木骈骈公宴其僚伐鼓渊渊西人来观祝公万年有女娟娟闺闼闲闲有童哇哇亦既能言昔公未来期女弃捐禾黍与与仓庾崇崇嗟我妇子乐此嵗丰公在朝廷天子股肱天子曰归公敢不承作堂严严有庑有庭公像在中朝服冠缨西人相告无敢逸荒公归京师公像在堂
　　木山记　　　　　　　　　　　苏　洵
　　木之生或蘖而殇或拱而夭幸而至于任为栋梁则伐不幸而风之所抜水之所漂或破折或腐幸而得不破折不腐则为人所材而有斧斤之患其最幸者漂沉汨没于湍沙之间不知其几百年而激射齧食之余或髣髴于山者则为好事者取去彊之以为山然后可脱泥沙而逺斧斤而荒江之濆如此者几何不为好事者之所见而为樵夫野人之所薪者何可胜数则其最幸者之中又有不幸者焉余家有三峰余每思之则恐其有数存乎其间且其蘖而不殇拱而不夭任为栋梁而不伐风抜水漂而不破折不腐不破折不腐而不为人之所材以及于斧斤出于湍沙之间而不为樵夫野人之所薪而后得至于此则其理似不偶然也然余爱之非徒爱其似山而又有所感焉非徒爱之而又有所敬焉余见中峯魁岸踞肆意气端重若有以服其旁之二峰二峰荘栗刻削凛乎不可犯虽其势服于中峯而岌然决无阿附意吁其可敬也夫其可以有所感也夫
　　吴郡州学六经阁记　　　　　　张伯玉
　　六经阁诸子百家皆在焉不书尊经也吴郡州学始由髙平范公经缉之至今尚书富郎中十年更八政学始大成而成年六经阁又建先时书籍草创未暇完缉防之后庑泽地污晦日滋散脱观者恻然非古人藏象魏拜六经之意至是富公始与吴邑长洲二大夫以学本之余钱僦之市材直公堂之南临泮池层屋起夏六月乙酉止秋八月甲申凡旬有七浃记庸千有二百作楹十有六栋三架霤八桷三百八十有四二户六牖梯衡楶棁圬墁陶甓称是祈于久故爽而不卑酌于道故文而不华经南向史西向子集东向标之以油素揭之以油黄泽然区处如蛟龙之鳞丽如日月之在纪不可得而乱矣判天地之极致皇王之髙道生人之纪律举在是矣古者圣人之设教也知函夏之至广生齿之至众不可以颐解矣故教之有方导之有原乃本庠序之风师儒之说始于邦达于乡至于室莫不有学烜之以文物耸之以声明先用警策其耳目然后清发其灵腑故其习之也易其得之也深其教不肃而成不烦而治敺元元之入善域优而柔之俾自得之万世之后尊三王四代法者无他焉教化之本末驯渐也然则观是阁者知六经之在则知有圣人之道则知有朝廷之化知有朝廷之化则向方之心懋一日礼义之泽流于外诵之声格于内其为恶也无所从其为善也有所归虽不欲徙善逺罪纳诸大和不可召康公之诗曰岂弟君子来游来歌子思子之说云布在方册人存则政举凡百君子繇斯道活斯民畅皇极序彜伦者舍此而安适得无尽心焉诸儒谓伯玉尝从事此州游学滋久宜刋乐石庶几永永无忽
　　分宁县云峰院记　　　　　　　曾　巩
　　分宁勤生而啬施薄义而善争其土俗然也自府来抵其县五百里在山谷穷处其人修农桑之务率数口之家留一人守舍行馌其外尽在田田髙下硗腴随所宜杂殖五谷无废壤女妇蚕杼无懈人茶盐蜜纸竹箭材苇之货无有纎钜治咸尽其身力其勤如此富兼田千亩廪实藏钱至累嵗不发然视捐一钱可以易死宁死无所捐其于施何如也视其间利害不能以稊米父母兄弟夫妇相去若奕碁然于其亲固然于义厚薄可知也长少族坐里闾相讲语以法律意向小戾则相告讦结党诈张事关节以动视听甚者画刻金木为章印摹文书以给吏立县庭下变伪一日千出虽笞扑徙死交迹不以属心其喜争讼岂比佗州县哉民虽勤而皆如是渐涵入骨髓故贤令长佐吏比肩常病其未易治教使移也云峰院在县极西无籍图不知自何时立景德三年邑僧道常治其院而侈之门闼靓深殿寝言言栖客之庐斋庖库庾序列两旁浮图所用铙鼓鱼螺钟磬之编百器备完吾闻道常气质伟然虽索其学其归未能当于义然治生事不废其勤亦称其土俗至有余辄斥散之不为黍累计惜乐淡泊无累则又若能胜其啬施喜争之心可言也或曰使其人不汨溺其所学其归一当于义则杰眎邑人者必道常乎未敢必有庆厯三年九月与其徒谋曰吾排蓬藋治是院不自意成就如此今老矣恐泯泯无声畀来人相与图文字买石刻之使永永与是院俱传何不可也咸曰然推其徒子思来请记遂来予不让为申其可言者宠嘉之使刻示邑人其有激也
　　仙都观三门记　　　　　　　　曾　巩
　　门之作取备豫而已然天子诸侯大夫各有制度加于度则讥之见于易礼记春秋其旁三门门三涂惟王城为然老子之教行天下其宫视天子或过焉其门亦三之备豫之意盖本于易其加于度则知礼者所不能损知春秋者所太息而已甚矣其法之蕃昌也建昌军南城县麻姑山仙都观世传麻姑于此仙去故立祠在焉距城六七里由絶岭而上至其处地反平宽衍沃可宫可田其获之多与他壤倍水旱之所不能灾予尝视而叹曰岂天遗此以安且食其众使世之衎衎施施趋之者不已欤不然安有是邪则其法之蕃昌人力固如之何哉其田入既饶则其宫从而侈也宜庆厯六年观主道士凌齐曅相其室无不修而门独卑曰是不足以称吾法与吾力遂大之既成托予记予与齐曅里人也不能辞噫为里人而与之记人之情也以礼春秋之义告之天下之公也不以人之情易天下之公齐曅之取予文岂不得所欲也夫岂以予言为厉己也夫
  </div>
  <div class="pagination">
   <a href="宋文鉴_page48.html">
    上一页
   </a>
   <span>
    ...
   </span>
   <a href="宋文鉴_page44.html">
    44
   </a>
   <a href="宋文鉴_page45.html">
    45
   </a>
   <a href="宋文鉴_page46.html">
    46
   </a>
   <a href="宋文鉴_page47.html">
    47
   </a>
   <a href="宋文鉴_page48.html">
    48
   </a>
   <span class="current-page">
    49
   </span>
   <a href="宋文鉴_page50.html">
    50
   </a>
   <a href="宋文鉴_page51.html">
    51
   </a>
   <a href="宋文鉴_page52.html">
    52
   </a>
   <a href="宋文鉴_page53.html">
    53
   </a>
   <a href="宋文鉴_page54.html">
    54
   </a>
   <span>
    ...
   </span>
   <a href="宋文鉴_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
