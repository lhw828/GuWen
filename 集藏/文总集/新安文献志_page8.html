<!DOCTYPE html>
<html>
<head>
    <meta charset="UTF-8">
    <title>新安文献志 - 第 8 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 8 页/共 102 页</h1>
    <div class="content">
　　赐尚书左仆射陈俊卿上表再乞觧机务不允诏　　汪应辰

　　勅俊卿朕惟比岁以来大臣数易规模不定何以成事功廉陛易陵何以严国体谓将乆任要在得人以卿道义纯全谋猷闲逺洊更众职而名愈重参翊大政而力愈强考卜既精咨询咸允乃寘百寮之冠式图庻绩之熙方沃嘉猷遽祈释位岂习见近事但以轻去为髙而未谅朕心盖以既往为戒茍纷纭之如故奚经济之可期宜体仰成益勤励相尚念分阴之惜无徒累牍之烦所请宜不允不得再有陈请

　　赐尚书右仆射虞允文再乞觧机政不允诏　　汪应辰

　　勅允文卿名振华夷枋经文武方兹注意维以仰成曾坐席之未温乃抗章而欲去义将安出势岂宜然已明喻于至懐尚荐陈于前说惟左右之宣力葢将有为非初终之一心何以能济勉安厥位益究乃猷所请宜不允不得更有陈请

　　赐吏部侍郎兼直学士院陈良佑乞畀外祠不允诏　　汪应辰

　　勅良佑朕惟本朝之盛谏官御史类多以称职乆任其辨明是非纠逖邪枉盖不遗余力然未闻一去言路乃切切然顾畏引避而亦无有轻议其后者卿顷在谏省殆将三年既而出纳命令铨综人物朕所选用每有加焉今忽以尝任言责欲避仇怨而去是何故邪传曰内省不疚夫何忧何惧卿其安之所请宜不允

　　赐捧日天武四厢都指挥使安逺军承宣使吴拱辞免除兼知兴元军府事充利州路安抚使恩命不允诏　　汪应辰

　　勅吴拱朕惟乃父尽力百战以保卫全蜀蜀人徳之如丼棠思召公也尔又能服父训不违公忠洁廉是以士尤乐为之用乃者即其驻军之地付以牧守之重从民之欲因势之便用材之宜庻几建一官而三物成焉往其钦哉毋替朕命所请宜不允

　　赐显谟阁直学士荆湖南路安抚使沈介招到三衙军兵奬谕诏　　汪应辰

　　勅沈介朕常患今之郡县有所兴为往往骚然烦费而事未必集虽然岂不存乎其人邪卿任分阃之重坚体国之义招致鋭士入备禁旅愿从者听中率者取初不以一毫扰民而道路云逺糗粮毕具又未尝仰给大农也呜呼兹亦可以观政矣予惟尔嘉之

　　赐新除寳文阁学士致仕凌景夏辞免恩命不允诏　　汪应辰

　　勅景夏朕闵劳卿以官职之事故特进名秩以示贪贤弗获之意盖古之里居者亦岂自暇佚而己哉惟助成王徳显越尹人祗辟卿其钦服朕命勉尽此义所请宜不允

　　察郡邑廉吏诏　　程叔逹

　　朕惟天下治乱系乎风俗之美恶风俗美恶系乎士夫之好尚盖士夫者风俗之表而天下所赖以治者也故上有礼义廉耻之风则下有忠厚醇一之行上有险怪偷薄之习则下有乖争陵犯之变朕尝戢奸贪黜浮靡躬节俭以示天下而歴纪逾乆治効未进意在位者未能率徳改行以厚风俗故廉士失职贪夫长利将何以助朕兴化致理无愧于古乎部使者郡守其为朕察郡邑廉吏来上朕将甄奬待以不次其或持禄养高崇饰虗誉应诏不以实使积行之君子壅于上闻时汝之辜必罚无贷

　　罢鬻爵诏　　程叔达

　　朕惟鬻爵非古制也夫理财有道均节出入足矣安用轻官职以易货财朕甚不取自今除歉岁民愿入粟赈饥有裕于众听取旨补官其余一切住罢

　　立皇侄贵诚为皇子诏　　程珌

　　朕以菲凉获承休绪念国嗣之未建尝以皇弟沂靖惠王之子为子矣审观熟虑犹以本支未强为忧皇侄邵州防御使贵诚亦沂靖惠王之子犹朕之子也聪明天赋学问日新既亲且贤朕意所属俾并立焉深长之思盖欲为异日无穷之计也其以为皇子改赐名昀（程雪楼曰少侍微庵先生语及文章事读宁宗遗诏邵州防御使某沂靖惠王之子亦朕之犹子亟称洺水所为文不在汉制下）

　　理宗即位大赦文

　　天生烝民而立君所以任父母抚绥之责父有天下而传子所以绵祖宗统系之基祗仰先皇自承丕绪不以大寳为乐惟以万方为忧懐保小民钦畏上帝消斥奸佞登崇俊良勤不倦于宵衣俭至形于澣服坐臻感格聿底康平二气叶调羣生茂豫中原云附故境日归允惟中兴之功浸复太平之观乃以焦劳之乆遂愆节适之宜忍闻慿几之言方切号弓之痛顾令眇薄获纉休明仰奉母仪俯临海■〈宀禹〉正皇皇如灼之际加兢兢载惕之思然创剧摧心尚旷万机之务而政先及物岂稽四海之恩可大赦天下

　　谕经筵讲读官诏　　程珌

　　朕初纂丕图亟奉慈训既御经幄日亲羣儒深念进徳立治之本实由典学朝夕罔敢怠忽尚赖诸贤悉心启廸毋有所隠朕当垂听益加自勉即令学士院明谕朕意

　　仓部郎官潘槱除大理少卿诏　　程珌

　　朕惟天下国家之本在身每于躬行之际尢所致谨比览仓部郎官潘槱首疏所奏深契朕心可特除大理少卿以示嘉奬

　　谕监司守令恤刑诏　　程珌

　　昔成王立政之初于庻狱庻慎曲尽其敬忠厚积累囹圄空虗治道所由昌也朕践祚以来举廉戒贪兴能拔滞亦欲郡县闻风政平讼理也而懦者汩于吏奸莫恤人命强者輙持巧心析律贰端乆系株连遂易瘐死其或叨懫自丰庻威夺货五过之疵是非舛紊蔑弃中兴民寃莫伸哀矜之意微剥敛之风着岂朕为民父母之意哉继自今监司守令各思天牧之重躬务审克无僣乱辞勿格诏而弗遵勿任情而自肆深培根本共守中和庻几羣吏视仪罔敢弗率傥犹翫狎习为蔽欺贪残淹留莫之纠刺上负朝廷之委任下辜斯民之宅生则国有宪章罚加失职非予一人所敢私

　　太师鄂王岳飞改谥忠穆制　　程珌

　　昔在高皇中兴炎祚如吕丞相勋实着于勤王如岳鄂王烈尤髙于卫国盖御侮复辟均为社稷之臣而秉事握枢咸受腹心之寄夫既稽功之无间岂容论徳之或殊顷焉异议之莫齐今也师言之允穆同一辞而作谥垂万世以为公故追复少保武胜定国军节度使武昌郡开国公赠太师追封鄂王谥武穆岳飞赋河朔之雄姿熟左氏之兵法遁乌珠于中宵之急拔刘豫于一鼓之余西京之地既还河南之境寖复惟其张马歩蒋山俘馘之势故能定业于江南使其合晋綘泽潞豪杰之谋谅已策勲于昔日虽以忠而许国屡形于天语之褒嘉奈畏敌而急和深沮于权臣之私意此身卒至于莫保天下至今以为寃朕获纉丕图敢忘宿愤方将壮薄海之义气可不伸当日之忠魂爰易嘉称用彰实美鄙奸夫之遗臭不崇朝而肉寒伟烈士之英风将千秋而发竖果孰得而孰失抑可劝而可惩今有名孙乆司兵饟得非忠义之报足验天人之符噫遗庙峩峩虽或游神于古鄂英灵凛凛岂能忘意于中原（右翰林学士程公珌所拟撰也先王初被寳庆乙酉诏书实先赐谥忠穆时程公以刑部尚书与今吏部侍郎王公塈对掌纶掖始聆昕庭之旨跃然喜曰此圣上初政大庆赏足以慰天下公议矣退即拟制以俟録黄之下继而宸衷未惬犹曰穆不如武当以诸葛亮郭子仪二谥之美者以旌异之于是复改忠武画旨至中书适王公当视草遂盼今制继而程公以书来曰某甚愿附名英烈而词头适不相值念具藁已成虽不得敬宣徳意而快覩之初心不可不着见己寘所集外制中而表其事于其下闻将嗣金陀之编幸并传以示来世因録以寄呜呼代言鳯池忠邪之所取正即更定之次第以知上睠之宠因所録之颠末以见人心之公天下从可知也先王于是不亡矣既刻是编不敢负程公所以加惠九京之意辄叙梗槩以为附録云珂谨识）

　　故崇政殿说书程頥孙源授籍田令制　　程珌

　　勅故崇政殿说书赠直龙图阁谥正程頥四世孙修职郎程源爵禄朝廷之名器固能砥砺于一时贤者风俗之枢机实可作兴于百世激劝有道今昔所同睠惟尔祖之贤一出濂溪之正尽心知性无非根本于大原启钥抽缄用以开明于后学求其嗣裔得尔端良隆然受道之资甚矣典刑之旧锡之命秩擢寘班聨庶几风动于聴闻无或偶蹈于邪僻克迈先训尤殚乃心可依前修职郎特授行籍田令

　　故华文阁待制朱熹赠太师追封信国公诏　　程珌

　　朕每观朱熹所著论语中庸大学孟子注解发挥圣贤之藴羽翼斯文有补治道朕方励志讲学缅懐典刑深用叹慕可特赠太师追封信国公谥如故

　　河南江北行省平章政事何玮赠推忠佐理同徳功臣太傅开府仪同三司上柱国追封梁国公谥文正制　　程文海

　　允文允武遽兴殄瘁之嗟懋赏懋官庸举报崇之典故具官何某家传忠孝徳备柔刚事军旅而敦诗书生阀阅而习政务践敡台省惮汲黯之在廷勤勚蕃宣式樊侯之维翰敎兴庠序惠洽闾阎论事后成败国之蓍龟以身系安危朝之柱石朕方求助天不憗遗兹用胙以召棠跻于周傅表功锡号节惠易名视台宰之多仪簉邦家之八柱昭予异眷慰尔遗忠于戏华屋山丘罙思贤于既往丹书带砺尚济美于方来尔其顾歆是为不朽（欧阳公玄曰公之文以气为主至于代播告之言伟然国初气象见于辞令之间）

　　平章政事王桓故祖父金吾卫上将军知中山府事善赠银青荣禄大夫司徒追封兾国公谥武靖制　　程文海

　　有功当封虽逺必録无徳不报既往可追矧予宣力之臣复有诒谋之美宜隆命数以备哀荣具官王某故祖父某官某以忠孝立身以仁义发迹用士致其死力治民得其欢心入真定之兵三百余人定中山以南四十二郡不杀降以规赏常捐已以活人为吏则称其廉循为将则号为智勇宜子孙之盛大皆徳泽之深长是用仿周法以易名表兾方而启宇仍跻崇秩庸示殊恩呜呼仕至执金吾缅想勲劳之旧名在太史氏荣书邦邑之新英爽如存休命勿替

　　安南国王遥授湖广行省平章政事陈益稷加金紫光禄大夫制　　程文海

　　委质归朝既去逆而効顺以爵驭贵宜崇徳而报功诞播明纶用孚众听具官陈某知畏天者事大期保境以全民慕帝王之有真见几而作惧祖宗之不祀自拔而来以忠孝之诚受知于世皇蒙天地之恩嗣封于故国始者周王之赫怒伐罪吊民终焉舜帝之诞敷班师振旅彼迷不复尔守弥坚拯溺救焚从王师凡一再举适馆授粲留湖右几三十年身歴事于四朝志不踰于初节肆朕践阼亟其来朝是用增新秩以示恩仍旧封而授职呜呼内宁外抚朕不忘铜柱之南近悦逺来尔益拱辰星之北祗若休命永肩一心

　　侍御史赵世延故祖父蒙古汉军征行大元帅按扎尔赠推忠効庸功臣太保仪同三司上柱国追封秦国公谥武宣制　　程文海

　　应天顺人惟祖宗之仁圣建邦启土亦将帅之勤劳睠此盈成申之褒赠具官赵某故祖父某官某才兼文武徳备忠良挺不世之姿佐方兴之运率师灭夏莫不望风而降假道破金咸谓自天而下以帝王之兵不杀为本故秦蜀之众长驱而平遂收百战之功迥出诸将之右慕兴唐之英卫老不辞难方佐汉之良平谋无遗策九京不作千载如生是用进位台衡表勋柱石冠四字以锡号节二惠而易名荣开白社之封载在丹书之府呜呼望三千之组练古名将何以加渺百二之山河尔嗣孙其是似尚维英爽歆此宠嘉

　　命相诏　　程文海

　　中书政本也军国之务大小由之朕自即位以来厉精求治爰立辅相以总中书而期年于兹大効未着岂选用之不当欤何万几之犹紊而羣生之寡遂也今特命中书左丞相某为右丞相太保某为左丞相统百官平庻政便者举行弊者革去一新综理诸内外合行大小事务并听中书省区处闻奏违越者论罪于戏设官分职慎毋紊于条纲持盈守成务先安于黎庻

　　科举诏　　程文海

　　惟我祖宗以神武定天下世祖皇帝设官分职征用儒雅崇学校为育才之地议科举为取士之方规模宏逺矣朕以眇躬获承丕祚继志述事祖训是式若稽三代以来取士各有科目要其本末举人宜以徳行为首试艺则以经术为先词章次之浮华过实朕所不取爰命中书参酌古今定其条制其以皇庆三年八月郡县兴其贤者能者充贡有司次年二月会试京师中选者朕将亲策焉于戏经明行修庻得真儒之用风移俗易益臻至治之隆（揭文安公曰时议行贡举法公请用朱文公私议革词章之弊上即命公草诏行之）

　　谕立鲁斋书院　　程文海

　　勅陜西行省行台大小诸衙门官吏人等中书省奏御史台言故中书左丞许衡首明理学尊为师儒世祖皇帝在潜邸尝以礼征至六盘山提举陜右学校文风大行西台侍御史赵世延请依他郡先贤过化之地为立书院前齐哩克琨总管王某献地宅以成之延请前国子司业某同主领敎生徒乞降旨拨田养士将王某量加旌劝准奏可赐额曰鲁斋书院仰所在官司量拨系官田土入学奉朔望春秋之祀修缮祠宇廪饩师生务在作养人材讲习道义以备擢用从夲路正官主领敦劝行省行台常加勉励其王某令有司别加旌表仍禁治过往使臣官员人等毋得在内停止亵渎饮宴聚理词讼造作工役应赡学产业书院公事毋得诸人侵扰彼或恃此为过作非宁不知惧

　　中书左丞相李善长兼太子少师封宣国公诰　　朱升

　　君臣际遇方当开创之初辅弼尊崇在得勲庸之旧以掌邦治以亮天功矧朕股肱之资重此钧衡之任弘扬大诰昭布明廷中书左丞相李善长柱石良才国家宿望曩于举义之始即推佐命之诚军幕竒谋鼓舞风云于淮甸省垣综理收藏图籍于京师出入戴星精诚贯日礼乐刑政悉总其纲维钱榖甲兵必经于筹划意气孚于将帅惠爱被于黔黎当予亲征之秋居中控镇及予治国之际遇事敷陈华发丹心其勤劳如一日清风黄阁能表率于百僚金鼎调元斡熙和于世运青宫养徳取法则于师模领此兼官加其封国于戱汉廷命相萧何在曹参之前唐室纪功玄龄居李靖之上益恢逺治以副至懐可授银青荣禄大夫上柱国録军国重事中书左丞相兼太子少师封宣国公

　　中书右丞相徐达兼太子少傅封信国公诰　　朱升

　　命将出师立兴王之大业建邦启土资佐运之功臣仗斧钺而成显功秉钧衡而宅右揆才为异等赏亦非常孚告朝廷诞宣纶綍中书右丞相徐达刚资英杰逺量深雄岩岩山岳之崇矫矫虎貔之猛从予起兵于濠上先存捧日之心逮兹定鼎于江南遂作擎天之柱气冠万人而无敌拔帜摧城威行四境以推恩抚民安堵牙旗指顾淮海风清雷鼓铿鍧湖湘率服西连巴蜀东际溟洋有征则总水陆之军戎所向则收郡邑之图籍削平二强国古之名将何以加辛勤十余年吾之封疆由此定奏苏湖之捷俘臣主而归允谓元勲宜膺上爵尊荣相府仍加开国之褒辅导储宫尤重兼官之选于戏太公韬略当成一统之规邓愈功名特列诸侯之表用颁宠数尚克钦承可授银青光禄大夫上柱国録军国重事中书右丞相兼太子少傅封信国公
</div>
    <div class="pagination">
<a href="新安文献志_page7.html">上一页</a><span>...</span><a href="新安文献志_page3.html">3</a><a href="新安文献志_page4.html">4</a><a href="新安文献志_page5.html">5</a><a href="新安文献志_page6.html">6</a><a href="新安文献志_page7.html">7</a><span class="current-page">8</span><a href="新安文献志_page9.html">9</a><a href="新安文献志_page10.html">10</a><a href="新安文献志_page11.html">11</a><a href="新安文献志_page12.html">12</a><a href="新安文献志_page13.html">13</a><span>...</span><a href="新安文献志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
