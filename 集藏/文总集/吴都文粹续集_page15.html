<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 15 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 15 页/共 102 页
  </h1>
  <div class="content">
   社稷坛在宋有之今皆统祭于府
　　昆山县社稷坛记　　　　　　项公泽
　　邑有社稷坛春祈秋报重农事也昆山坛壝莽为荒墟鸡犬放焉遇岁事则望拜于乡校大成殿之防门岂惟祀非其所神弗克歆抑且背先圣先师焉前政尝有意修复惑于隂阳拘忌之説而未果予窃谓为宰者膺人民社稷之寄平土播谷神实司之民实頼之讵容不知报本之为急务乎乃即旧址而经营之砌筑四壝创造斋室周以垣墉植以松栢币有瘗所门有扄鐍其神位列于斋室其祭器寄于邑庠至期取用焉典祀于是乎严矣惟兹调邑营缮孔艰屡政抚视今乃肇成继自今其以时整葺母或因循与宗祏相为无疆故书以示来者淳祐壬子中和节永嘉项公泽记
　　社稷坛在县治西南三里至正七年费复初建洪武二年知县呼文瞻重修
　　常熟县社稷坛记　　　　　　陶任古
　　有民人焉有社稷焉民为贵社稷次之临民所重莫先于社稷也常熟为邑亦古子男之国所寄以奉社稷之祀皆颓垣败屋坛壝隳圯任古至官之初防春祀莫遑展爼豆之事以荐此诚念无以报神休答隂贶越岁鸠工而治之不谋于公帑不假之民力取其有罪眚而不丽于法者命赎之壮者献其力富者助其资始于今年之孟秋报成于冬初坛壝垣屋为之一新虽无华丽亦使邑人知社坛之重察邑官之所存焉绍兴甲戌冬十月记
　　重修社稷坛记　　　　　　　黄应酉
　　开禧三年春霅川叶侯凯奉辟命来宰常熟始至有事于社稷顾坛壝隳圯屋宇荒芜慨然思葺之方缮学舎不果又明年始克成事旧址筑土为坛旁土皆甓雪霜风雨之余易以动拔寸竹之椽若将压焉于是更甓以石易竹以木垣分中外低者高之墁者饰之靡罅弗补靡隙弗周纪始于嘉定二年秋八月告成于冬十月既落属应酉为记应酉何人哉弗敢谢不能君子谓是举也有可书者三方其始至讲明农祀不忘本也及其欲修首其乡校不先神也迄于巳成费捐公赢不及民也春秋一善必书兹举而三善备焉得不书十月乙夘迪功郎平江府常熟县县尉巡捉私茶盐矾兼催纲黄应酉记
　　重修社稷坛记　　　　　　　王遂
　　端平更化之岁山隂王君爚来宰常熟始至召邑之故老而问政焉曰久矣此邦之不获乎上下也故老则曰前宰孙应时后皆有以自取也君愀然作色曰是吾邑化未更始也乃新学宫饰教令谓子游邑人也别为宇为像祀之収言氏诸孙于农圃而教焉招四方之名士邑之秀子弟而学焉士风以变民听以耸而以为犹未也昔泰伯之有国于此也礼逊之俗推重天下今渡江百年授田无法制赋无艺民无常产则无常心宜也乃通邑而经界之以昌吾邑而犹以为未也有田必有役而役莫便于义合公私高下为之十余年不止仁声义气充塞一同大纲小纪具在方册比及三年教化兴而赋役简士歌于学民舞于途今日之事有大于是者乎设坛以祀社稷而风雷雨附焉皆本于朱文公鄂州社稷记伻来以图请于郡太守曰予至之三日检视坛壝之不如法者命有司循饰毕具又去淫巫之幻以惑众者期年之间人用安业岁以大熟余非不乐此而不为也祀典之不恭而佛老是徇民义之不务而巫觋是防余甚不便于此乃扫地而更新之以暮春庀具季夏乃毕将以八月中辛集吏行事俾民与观焉子其志之遂虽以不文为辞然心许之防圣上不以为不治易郡甬东还家未几则令巳被命升辖而进诸朝征予文益力予惟文公所记一本政和新仪而类礼有书始自通典终于嘉定新礼徃往详于祼献陟降而畧于坛壝而向有所谓社东稷西风雨少却皆北向者有所谓同坛而共牲者于图疑未合而未有以证也抑闻之礼曰郊社所以祀上帝也又曰社者所以神地之道也意者古先圣王郊所以祀天人君用之社所以祭地诸侯用之惟天子为能祀郊故得望祭百神若诸侯则止于社稷故勾龙弃以功配风雷雨师以其隂阳晦明及百物者因类而致之上不敢拟于大社王社之制下不以羣姓立社齿其尊罍有数牲币有式至于车服之防因其尊卑大小咸有科级报本反始礼之至也而别嫌明防于礼之中又有礼焉诚能积精致感于肸蠁之间则于天乎不僭何忧乎释老尽心竭力于袯襫之务则于神乎无謟何忧乎巫觋自是以徃风俗成而气习厚有以他道惑民者鲜矣子曰明乎郊社之礼禘尝之义治国其如示诸掌乎令之为此庶乎其善治国矣故特书之以示更化善治之本恤民祀神之务而于祀典礼经因有考云焕章待制知平江府王遂记
　　社稷坛在北门外旧在县西一里洪武三年移置
　　嘉定县社稷坛记　　　　　　赵浩
　　昔在颛帝祀共工氏子柱为社稷虞夏因之而不易汤以时旱乃迁柱以弃代之三代以降祀典损益不同皇元奄有天下诏京师郡县建立社稷在都春秋二祀以大臣行事临期取防郡县致祭则有常典延祐丙辰朝列大夫太原任侯立来守是州先是州以县升地濒江海事多阙略旧有社稷在州治西南傍接民居尤为简陋防坛灾惟坛树不焦若有鬼神相之者于是更治之辇粪壤除煨烬众庶子来踊跃就工甫三月而坛壝成社居东稷居西筑坛四面为门而依方色涂之西为雷雨坛各一绕以周垣截然砥平植以嘉木范为尊罍斵木为俎豆作始于延祐五月落成于秋八月适丁上戊侯偕寮属斋庄朝服升坛成礼神人协和雾雨澄霁风云熙然来享来格观者若堵父老乃相谓曰贤太守敬以事神爱以养民勤劳兹邑得无记之乎众乃属浩为之记国子高等生从仕郎平江路嘉定州判官赵浩记
　　重修社稷坛记　　　　　　薛元德
　　有元混一区宇修礼教报本风俗淳厚治定功成自厯代以来混一之盛未有盛于今日者也世祖皇帝即位之初诏天下郡县祀三皇与先师孔子及社稷焉非惟昭国家盛典亦欲使民归礼教知报本开万世太平之基猗欤休哉嘉定州吴郡三皇孔子皆庙学社稷旧有坛在州治南前太守王侯迁于西南延祐丙辰岁太守任侯立以简陋不称增广而一新之迨今三十余载厯岁既久风雨震没坛壝台门垣墙俱崩摧頽败榛莽荒秽至正八年夏燕山孙侯伯元来牧是州一日登坛顾瞻矍然兴叹曰吾闻圣贤言有民人焉有社稷焉今如是何以仰副国朝崇祀劝民之盛意也遂捐巳俸倡率州民众皆恱从奔走听役若归于市乃除榛莽辟道路修社稷坛洎风雷坛新四方门重筑垣墙周围二百五十余丈下甃以砖石上覆以陶瓦视昔治工十倍加坛之北旧有屋三间供具祭馔之所势将倾压葺而新之又于东西增广屋二间侯日躬诣董其役冒隆暑亦不倦役兴于至正九年七月落成于八月不二月而功告成适值秋祀侯帅寮佐行事是日也积雨初霁午夜清明长空无尘星月呈洁乃肃朝服正笏设庭燎陈礼币具牺牲奏以雅乐酌以醴齐神其来格观者环堵三献礼成咸兴赞颂父老相携子弟以谢复曰不拟今日复覩国朝之盛典使民知有社稷重报本如是也侯曰未也吾将兴学校以礼教民父老咸喜再谢而退以元徳一州范模力请纪其事辞之不可勉为记曰嗟夫孔子作春秋为万世劝惩邦君为国大小之事皆书之今之牧守州郡者出一言行一事四民所视为则者也他日载于郡乗书于国史可不谨乎今侯能修社稷使民知劝以报本又欲兴学校而教以礼为政之效必见于三年有成是时当代名笔又当为之大书不一书也至正九年八月薛元徳记
　　社稷坛在北门外宋嘉定中建元大徳八年知州任立重建旧在县西洪武初移置
　　重修至徳庙记　　　　　　　潘凯
　　淳祐壬子春凯奉圣天子命来司臬于吴诘暴审刑罔敢怠弛既又惧民之不见徳也领事三阅月载以礼欵泰伯祠顾瞻徘徊屋老苔荒喟然叹曰至徳者百世祀吏奉弗防何以存古巳而趋两庑下土妖木魅诡形罔象簉以淫厉污以佞慝编氓茍祸福膜拜乞灵滋磨劒好勇之习仍断髪文身之讹端委雍容之气象孰识之俗不美刑不清良有以夫退愓然不宁亟戒其属曰崇明祀礼也黜非鬼义也某日度材某日鸠工某日撤祀之非类者乃攻乃葺乃像仲雍季札侑泰伯祀越月告成率僚吏三献焉乌乎世浇俗衰马蚕猫虎之灵往往严事之嵬琐奸回尸而祝者肩相摩也岂复知礼乐鬼神之奥哉泰伯之血食此祠尚矣特以盛徳至善民弗能防堂皇之修不修厖杂之屏不屏于至徳乎何损乃若辨礼息刑宣尚徳化正人心而兴民风者吏独不任责乎昔唐狄公持节江南毁淫祠千七百所留夏禹泰伯李札伍员四祠凯视狄公无能为役而是庙适在典领抑邪扶正义不得辞庙旧在阊门外钱氏徙今址故有祊田十八亩今益五十九亩有竒粟入五十有五石饭浮屠以守储其赢以为修祠备俾勿壊并叙其系自古公至友为世三十三刻之石稔来者考焉某年日南至承议郎直寳章阁两浙西路提防刑狱公事潘凯记
　　重修泰伯庙记　　　　　　　周忱
　　宣徳五年秋七月礼部郎中豫章况钟伯律奉玺书擢守于苏州视事之日吏以囚牍进见民之系于狱者凡千余人尚争务胜交相讦讼有经十余岁而未决者伯律姑置弗问曰明日率郡之父老祗谒于吴泰伯庙见其堂宇倾仆垣墉颓圯吏民奉祀弗虔乃喟然叹曰民不见徳宜乎刑之不清也是非郡守之先务乎即日命工度材撤其旧而新之曰堂曰室曰门曰庑为屋凡四十楹缭以周垣坚以甓甃不十日而告成复率父老洁牲醪祗祀于庙居人过客瞻望咨嗟于是狱之系囚交相愧悔曰泰伯以天下让民无得称焉吾辈所争仅锥刀之末耳何重贻郡侯之羞乎皆相与俯伏庭下自服其辜不数日而狱以空虚告予时奉命巡抚于江南列郡至苏州祗谒祠下父老以其事告且曰昔者狄梁公以冬官侍郎为江南巡抚使毁吴楚淫祠千七百所而此庙则在所留而不毁者去今千有余年得吾郡侯葺而新之巡抚使之来又适当其时吴民观感兴起自今其无复争竞之风乎予乃登进其父老而告之曰方泰伯之奔吴也断髪文身示不可立然荆蛮义之从而归之千余家遂端委以临其民是欲辞富贵而富贵随之及其后世夫差狃于必胜穷兵黩武破越困齐欲伯中土卒之亡国身戮妻子为虏是欲求富强而失其富强矣然则吴地数千年之富庶由泰伯之三让有以致之也其鬬讼之成风者亦由夫差之好胜有以启之也尔民欲为泰伯之让乎欲效夫差之争乎一则庙食万世一则贻讥千载其得与失必有能辨之者孔子曰能以礼让为国乎何有此予与太守期望于吾民之意父老曰善请以是为记遂书于丽牲之石使四方之来谒者咸有所观感而兴起焉岂独苏州之民而巳哉是岁十一月望日嘉议大夫行在工部右侍郎庐陵周忱记
　　重新至徳庙记　　　　　　陈音
　　自泰伯逃于吴民戴其徳以有国传二十余世而越始入吴吴人怀泰伯之徳不忍其竟弗祀也东汉吴郡太守糜豹肇建至徳庙于阊门外以慰民望厯六朝至隋而唐狄梁公巡抚江南尽毁诸淫祠而此庙特存五代时钱武肃王徙庙于城中有宋诸名公吏于吴者凡有祷辄应焉国朝宣徳间郡守况钟伯律因旧庙新之凡为屋四十楹阅岁久复敝顷监察御史张淮邦镇奉朝命按吴祗谒庙下病其敝且隘也命有司撤而新之堂庑门垣之制虽仍乎旧而高敞宏廓则视昔大有加矣于戏天生民有欲易争争在利与名耳利莫大于有天下泰伯以天下让不欲自有其名此其所以为至徳而孔子称之后世虽防利辄争争辄自以为是而加不美之名于人小者鬬讼以犯于有司大者兴兵戈以糜烂其民是真太伯之罪人哉泰伯之后夀梦欲传位季札亦犹太王欲立季厯之意也诸樊余祭夷昧不能如泰伯仲雍之让吴于是乎不竞阖闾夫差复好大喜争竟召甬东之辱以底于亡呜呼始以让而兴终以争而亡民之鉴于是者尚宜慎所趋哉夫民之取舎系乎上上好防则墨者息上好直则佞者阻上好让则争者愧邦镇厌吴民多争讼特新至徳庙以重媿之可谓善斡旋民风而使之兴让哉邦镇河南襄城人登己丑进士厯知山阳芜湖二县事务皆以徳治今宪节至吴复有旌徳化俗之举可谓让徳君子矣庙功告成郡同知毛瑄推官樊廷选请予记其事于石用书此以嘉邦镇之绩后之吏民其皆务尚徳息争以仰视斯庙而无愧哉
　　之荆操咏泰伯庙　　　　　　高启
　　粤我有土岐山之下孰是营之维我考祖今我于迈自岐徂荆岂不怀归念我弟兄民勿我思我思安只国巳有后先君季子
　　至徳庙　　　　　　　　　　周南老
　　勾吴始封君实周之长宗三以天下让去国何从容君亲义两全让国徳愈崇荆夷东海隅黎庻咸来从遂令千载下至徳歌遗风周祚亦云竭庙食终无穷
　　同前　　　　　　　　　　　王賔
　　翦商从父最为难有弟承家此意安逃在荆蛮让天下荒祠今是一僧防【诗至于太王实始翦商左传太伯不从是以不嗣】
　　仲雍
　　当时譲国与兄同庙祀从兄礼并隆此让岂私起大志武王来克果年丰【左传周饥克商而年丰】
　　季札
　　寜从田野去躬耕一节心终不改更哭到墓前来复命便回旧邑向西行【右二祠共在泰伯庙】
　　颁降春秋二祀祝文
　　三让至徳民无可称周基三百由斯而成
　　夫差　　　　　　　　　　　范成大
　　纵敌稽山祸已胎垂涎上国更荒哉不知养虎自遗患只道求鱼无后灾梦见梧桐生后圃眼防麋鹿上高台千龄只有忠臣恨化作江涛雪浪堆
　　吊伍君赋　　　　　　　　　杨维桢
　　吾读伍员事未尝不悲员处父兄之不幸而讫至倒行而逆施葢大不获巳者而世多之以为名不可也当员急于反讐遂不顾急售吴光而进专诸杀人之父以报已之父彼州于之子则将何所报哉此员失也而况父兄之仇费无极也无能有兵于费而鞭墓以仇君益失也然员能用吴以复父兄之仇而又为夫差复父之仇之死不畔以毕志于其所事则忠为有余矣惜其君不终用逆料后日沼吴之祸徒以表其言之明故予作哀员辞虽过其孝而多其忠云
　　窃独悲夫谗人之丧邦兮甚楚子之熊居伻朝吴巳去兮继出蔡朱何嗣子师之不幸兮与谗而为伍君一过巳多兮【夺妇】遂及城父【杀建】嗟奢二子兮一死一生死不可以莫之就兮生不可以莫之行脱身东走兮乃至吴鄙君新有君兮【光】楚日以骇【叶喜】不三年其克报兮继入郢于州来胡罪人之斯失兮而不熸【子亷切】夫厉阶誓包胥以必复兮鞭王灵以为乖犯讐天之弗韪【羽鬼切】兮曾不异夫鬬怀【怀曰平王杀吾父吾杀其子不亦可乎辛曰君讨臣臣谁敢讐之君命天也若死天命将谁讐必犯是余杀汝】当鱄诸之进士兮始已失其策也知反讐之急兮行之倒而施之逆也吾犹尚论其孤忠兮保先君之嗣也栖越子于防稽兮洒灵姑之耻也【越灵姑浮戈击阖闾阖闾卒于郢夫差使人立于庭茍出入必谓巳曰夫差而忘越王之杀而父乎则对曰不敢忘】何甘馈之豢吾兮忘腹心之巨毒也黄池业乎成伯兮忽姑蔑之在目也刭七士以何益兮知员【员一作人】亡而国随迫甬东之乞死兮始地下之惭知已矣乎国以人而张兮亦以人而亡始谗费之祸国兮终嬖嚭之乱邦荃不察夫忠贞兮矧外迷而内荒访胥山之遗庙兮声烈烈以称王怒涛忽其殷足兮些灵马于横江
　　忠孝威惠显圣王庙碑　　　　郑元祐
　　孝莫大于雪父讐忠莫大于以死谏能养志者孝矣而忠未之闻能尸谏者忠矣而孝莫之显故兼全忠孝者自以为难至于王而忠孝全节光映千古论者谓王脱身不死所以为父至其捐身以死所以为君若夫求忠臣于孝子之门则王是也计迄于今几二千年不特焜耀史牒与夫庙食不毁至于樵童牧防亦莫不知王之为烈也夫自泰伯以来隐约荆蛮谓其城邑不过三里而纵民耕耨其间则文身断髪自同俚俗鼃与渚不异蛮民及王身事阖闾君臣志合乃扩其小而大是图屏其陋而明是向图为之筑城郭建宫室实府库厉兵戎使吴自拔于蛮夷而盟防于上国者大抵皆王之功也于后吴虽尽入于越而吴人思王不忘于是建庙于盘门里城之西隅宋建中靖国时蔡京为之记记谓图经与州县版祝皆为双庙一为永昌武大王一为福顺贤徳王若邦人与学士大夫自昔相传则皆以为子胥庙所为福顺则常州陈烈帝异代异邦而吴所以祀烈帝者当吴越钱氏有国时崇报之请也若王忠孝杰然自宜专祀故唐赠右相狄文惠分其持节巡抚江南也毁吴楚淫祠千七百所独夏禹吴泰伯延陵季子并王四庙而已夫王徳化自后汉太守糜豹按行境内其功着二曹唐景曰处家无不孝之子在朝无不忠之臣蔼乎其言莫之尚也皇元大徳三年王尝显灵以止浙江怒潮于是国朝推赠王爵至正十二年廉访佥事辽东李公书吏绛州屈臣巡抚吴下力为吴民缮完城郭巳而御史台檄专以筑城事委之庸田佥事浚仪马公二公念为吴建启土首筑吴城者王之功莫大焉今重筑于二千载之后大工大役必依神庥庶几盲雨飓风不为民害城完之日当为王重建庙貌以畣神之庥今城果完庙不可以不作也乃作王新庙于胥门之上按郡乗以为王尝宅于其傍故城门所由名夫以王之英灵且将与三光五岳气并为久逺则其神灵助顺福国何有逺近而况于王之故宅与王之故国也哉庙成乃为迎享送神之诗以落之李公名特穆尔布哈字仲善马公名世徳字元臣监郡则六十字子约郡太守则高公名履字徳基云诗曰胥门岝岝新庙攸作神顾兹邦昔我是扩云旂徘徊下寥廓兮神官肇启殽醑膬美神其顾歆醉饱以喜民安盗弭降福祉兮神之归兮籋层云山矗矗兮水沄沄金支孔盖光缤纷素车白马还天阍年登谷熟兮神赐者侈乐神无穷兮自今以始遂昌郑元祐撰
　　伍相庙碑　　　　　　　　　王鏊
　　吴之先介在蛮夷不与中国通者十九世自巫臣来归而后知射御季札出聘而后得观周乐及子胥来奔以阖闾伯拔舒伐越灭徐入郢之举楚国几墟黄池之防遂冠带以主夏盟吴之进也非公则谁使之世皆咎夫差不能用公予独叹阖闾知公而不能用也栢举之战春秋许其与中国之忧而责随必以周室为请其所仗可知矣使禁兵辑民挈全楚归之周则是役也秦必不敢救楚可灭吴可强于天下惜乎籍馆返夷春秋复夷之此则阖闾羣臣之罪非公意也夫岂独非其意将必力诤而莫之听也然吴自此遂通上国至于今礼乐财赋甲天下非公则谁启之是故自春秋言之则以夷干夏自今日论之则以夏变夷其有功于吴大矣论者又谓公于楚仇不当报于吴谏不必死不知公盖间世之豪英迈之气自信不惑志在亲则亲重亲重故可以不死不死以有待也志在君则君重君重故可以无死而死死之以即安也此岂世之龊龊者所及知哉公之庙食于吴也久成化庚子盘门庙灾高唐刘君士元以御史按吴命新之予以公忠孝大节昭焯古今而功在吴尤大也故碑于庙铭曰烈烈英豪楚材吴用茹怨衔辛遵晦时动一举入荆我仇斯复贼嚭为奸吴亦旋覆越兵之来有材墓槚公虽云亡有不亡者曷不劝之素车白马出没潮头升降于天庙食于吴弥千万年
　　吊伍胥辞　　　　　　　　　高启
　　览勾吴之故墟兮灌莽郁其茏苁馆娃废而为沼兮岿伍胥之遗宫奚千祀而弗毁兮繄若人之死忠昔穷逋而渡江兮奋孤迹于羇旅既入郢而雪耻兮又栖越而攘侮使彼吴之强大兮非夫子其孰为何夫差之自喜兮遽忽戒而荒娱陈昌言之悃欵兮实不忍视国之阽危众以子为叵信兮肆谗辞之诋欺夫岂不能全身逺适以自庇兮顾先王之旧徳卒待陨而何言兮恨终不能悟君之嬖惑载鸱夷以浮游魂惸惸兮在中流江神为子兮哀愤鼓洪涛于高秋嗟君子之出辅兮孰不愿为伊臯使言从而志行兮致雍熙之陶陶何龃龉而多患惟重华之不可以屡遭鄂侯争而就醢兮龙逢谏而见屠盖自古而有之兮匪夫子独罹乎此辜身虽殁而义安兮又舎是而将焉索彼循黙而茍容兮宁或免乎泚额想子犹念夫故都兮或乗云而来归顾荆棘之多露兮应揽涕而欷歔余亦何为而感慨兮惧直道之坠也聊陈词而表烈兮亦邦人之志也
　　子胥庙　　　　　　　　　周南老
　　防防楚亡臣用吴复父仇倒行而逆施道极将谁尤为吴保先嗣誓雪灵姑羞嗟君嬖谗嚭合比孩童谋员也请溘先悬目东门楼孤忠耿有光实与天地侔
　　同前　　　　　　　　　　　王賔
　　苦苦鞭平为父讐常常愁越与君谋江山如画吴城郭人到东门尽泪流
　　同前　　　　　　　　　　　沈周
　　忠臣有庙千秋祀霸业无踪一饷烟入幕灵风犹防防侵阶细草自芊芊存亡好在鸱夷内惭愧当于瞑目前倚壁题诗重惆怅寒鸦飞散夕阳天
　　其二
　　城头伍相祠堂好眼见香炉生紫烟吴沼巳成花寂寂楚灵何在草芊芊一时遗事千年后此日清谈斗酒前落魄布袍冠盖末悲歌亦得倚秋天
　　本朝春秋二祀祝文
　　孝以雪仇忠以报国白马素车威灵赫奕
　　吴郡阳山灵济庙碑　　　　　胡伟
　　中吴古泽国也当春之季隂晴多不常乡民以是卜白龙之归问其所以为白龙则生有定日而母有姓氏塑土刻木绘缣图楮皆有其像者往往而是岁三月十八日城之内外逺近崇信士女毕集于城西三十里阳山之澄照寺设伊蒲供呗大梵音鼓乐祭赛村疃成市盖寺之前有二庙焉祀龙母于东祀龙于西瓣香炬蜡酾酒进羞者更出迭入及暮而罢恒以为常谓之龙生日耆老相传曰东晋隆安中有缪氏家于是山三峯之下其女始笄因出归途日暮天欲作雨忽遇白衣老人询姓名居所愿假馆避雨迨旦而前语竟遽失老人所在今谓之龙塘即此地也巳而有娠父母恶而逐之乞食于邻逾年今日产一肉块见者骇愕弃之水中忽焉块破化为白龙蜿蜒母前若有所告者母惊仆地须臾雷电晦冥风雨交作人面莫相覩良久开霁则见白龙天矫于山椒俄顷还复产所视母巳死乃飞腾而去乡民厚葬其母于此地今谓之龙塜是也自是冯巫以求立祠且言所产白龙巳庙食长沙于是乡民建龙母庙于山巅每嵗是日龙必归省母前期旬日天气肃然生寒四山烟雨乍晴复合正诞之辰龙必见形或长身寻丈隐显于众山之上或小如蜥蜴依伏于母之庙貌暴风雷雨澍沟号木则其騐也昔庐山僧祖照尝述其本源于壁闲矣庙宇则自国初繇山巅一迁于山南之鲁巷熈宁丙辰再迁于今所而定建炎中主寺僧觉明禅师又葺今祠宇而新之乃庙号灵济则绍兴己夘四月帅漕以祈雨有应闻于朝而赐也夫人曰显应则乾道戊子二月郡太守姚公宪奏乞以封也佛殿之西有仙泉者始于后唐天成二年中有鳞物时见绍兴壬戍夏大旱郡丞杨公抚帅两县令祷于此甫香鳞物遽出大雨倾注阖境沾足此皆龙之显应也锡山唐大受岁作倡修是日阖寺连状供郡人沈镃主调瀹汤茗以待四方来客绍兴癸未三月龙归有期大受请伐石以纪其事故诵斯言于新安胡伟俾叙其颠末伟曰此固所愿也伟闻之岁在庚辰三月三日客有舣舟南徐者忽白衣老人来附舟云吾至自长沙欲省吾亲之苏之阳山愿以金十缗为僦直而先酬其半舟师从之辰巳闲解维至夜仅行数十里老人怒其缓自为操舟舟师因困卧迟明蹴之使兴舟巳近山矣山距南徐三百六十里一夕而至老人翩然登岸徐步入庙舟师随之寂无形影顾龙母帐前僦舟半直在焉既而雷雨大作舟师问寺僧始知为龙归乃撤余直饭僧而去伟尝书之漫云録中长沙庙食诞辰省母至此益騐矣然考之图史徃牒惜未有传窃惟古先圣王立祭祀之典曰山林川谷丘陵能出云为风雨见怪物皆曰神有天下者祭百神诸侯在其地则祭之而况龙之为神嘘气成云上下于天百谷生成系乎水旱而龙实隂主其机豢龙御龙古有命氏尤莫近乎人也漦流而遭龀童神遇而产隆凖泾阳报系木之义中元助落鹜之文函方献于真人睡法传于处士一理感通无有异殊吴人敬事龙之母子非一朝夕凡郡之水旱无祷不应祠宇勅书固巳垂当时而昭后世前日是否明晦之迹遑恤其他勒诸坚珉必有丘陇泉涧秘怪百灵通肸蠁于幽明之间亦将黙为呵防与此山长久矣乃为迎享送神诗遗诸乡民俾歌以祀焉命踞湖詹煟书以正体题以古文而并刻之其辞曰春花落兮春服成雨霏霏兮烟防防秧鍼緑兮蛙部鸣风萧瑟兮林有秋声缟为旌兮素为葆山之颠兮云之杪雷车轰兮电光扫龙将归兮非莫即早箫管沸兮鼙鼔喧肴羞苾芬兮酒醴洁蠲肸蠁通兮精意传严荐享兮属袂摩肩岁有常兮应期至人与神兮情何异婴儿慕兮防衣戏母子乐兮融融泄泄吴沃壤兮千里平勤稼穑兮劳农甿曰雨曰旸兮神有灵愿垂隂相兮应其诚眴息万里兮姑少憇酌献尽礼兮期终遐惠年登谷熟兮益虔祀事自今以始兮千斯秋而万斯岁胡伟撰
　　重修白龙祠记　　　　　　　胡应青
　　吴城西三十里阳山之麓为澄照寺寺古有白龙祠宋屡封忠烈昭应广惠陵丰公神母显正孚顺圣善妃邦人奉事惟谨祠重建于宋绍定壬辰岁久圯毁势凛凛欲压寺僧守淳裒积衣资复募乐输者仅营两庑重绘左右壁殿役最钜力未易就防参政张公谒祠下慨然曰吾岁奉朝命凡饷军从东南者航海以逹于京风恬浪平舟楫如砥迄济登兹匪神畴相是山龙所载育而庙貌弗修非阙欤乃捐金出粟抡材简匠殿庐阶戺像设导卫咸撤而新之丹碧髹垩瓦甓甃垒视昔为侈更以田四十余畆给祠事所以致力于神者至矣噫万生縂縂孰迪而康靡阳愆亢靡潦淫汨敷为气和繄是神灵惟参政公诚与神孚克隆斯举而淳师又能善信于人皆可书也予先墓去寺而近知祠宇兴复为详师以记属义弗得辞初神游阳山发祥而着迹陈山阐灵湖湘闲具前后二记不书公名瑄今为资善大夫江西等处行中书省参知政事祠之修始元贞丁未越明年丙申告成距始建甲子逾一周云
　　重修阳山白龙祠记　　　　金防孜
　　龙之为灵着矣下上日星浮游海岳感风云濡惠泽变幻恍惚不可为像则夫世之所称神灵无逾于龙者哉宜其肇迹之地人益崇信庙食之久神愈彰应而祀典之盛累千百年为不替焉距姑苏郡城西二舎许曰阳山有白龙祠其神诞育之异相传肇自晋隆安中而其灵显感应莫盛于唐尤莫盛于宋元之闲锡号崇祀后先相望逮我圣朝饬严祀事命有司春秋致祭着在令典乃宣徳五年礼部郎中况钟伯律奉命来守是邦岁夏秋之交阖郡大旱禾则尽槁伯律乃摅诚祷神巳而大雨沾溉岁以获稔仲秋之月适当祀神先期望夕伯律斋宿公馆梦神告以祠宇将倾丏即修葺翌日以其故语诸僚佐咸嗟异之将祀之旦天气澄明灵飇飒爽云彩发祥蜿蜒焜燿至诚感孚神实降歆既竣事伯律周览祠下喟然兴叹以为神之泽被及一方而祠宇倾圯若是岂所以妥神灵宜乎神之预协梦征吾侪忝莅斯郡讵可不思改创以答神休耶遂倡郡邑僚属捐俸市材鸠工而重修之而民之好事乐助者益众未几栋宇赫奕庙貌一新既相与落其成复谋勒贞石以贻永久伯律乃致书请予文记之惟御灾捍患神之功而事神治人守之职也白龙之神其肇迹之故余不能详而自庙食以来厯世滋久能霈泽敷惠以防苏人所谓有御灾捍患之功者伯律出牧于兹邦天子尝赐玺书委以重寄而能钦承徳意兴利除和洽其政人以大治复以余力修葺神祠徼兹福祉以惠其民可谓尽事神治人之职矣二者皆不可不书也予故表着之以为苏人告且俾后之继守于是者读斯文尚求如伯律之举于其政哉宣徳六年资善大夫太子少保礼部尚书金幼孜撰
　　阳山白龙神庙重修记　　　　吴寛
　　阳山在吴郡西北二十里而近视他山特髙且大盖吴之镇也相传昔有白龙产其下其説载于郡志甚异其神秩于祀典庙而祀之亦甚久矣夫山之高大者能出云雨必有神司之而龙之为物用云雨以为灵者也使依得其地则足以致其用昭其灵而山得龙以依其泽益溥其势益尊而他山固不足以拟之矣陜右孟公以监察御史擢守苏州明年为治庚戌入夏不雨公以农事为忧曰国家饷粮多仰给是郡使禾槁不収非惟民无以为食其何以免征敛之苦乎乃七月朔斋沐巳率僚属行祷庙中未至而雨逺近沾足民皆欢然颂公公曰此神之赐也其何以为报哉顾其庙貌倾圯弗修者六十年于此若旧有献殿特存其址而巳乃具材用征工役择人董治未及数月而功告成适长洲丞鲁聪以公事上京师俾持书来请文为记夫洪范庶征曰肃时雨若无所谓祷者春秋始书大雩公羊传曰大雩者旱祭也至汉世令郡国上雨泽旱则公卿官长以次行雩礼则有所谓祷矣世之长民者视范之説其身之修本也春秋之説其事之举末也不修其身而徒举其事虽祷于神神将不降其居不歆其祀尚何有雨之应哉故于庙之成因书公之所以感乎神者必有其道则后之祷于此者其亦知所谨哉
　　迎送神曲　　　　　　　　　髙启
　　荐芳兮奠醑斲氷为梁兮葺荷以为宇神不来兮孰与处空山愀兮暮多雨渺吾望兮潇湘云防防兮水茫茫有美人兮在堂盍归来兮故乡
　　导赤鲤兮从鼍冷风回兮水惊波俨灵旂兮来下巫抚节兮安歌安歌兮未极倏回辀兮山之侧南有渊兮北有湫神不留兮吾心忧愿岁来兮惠我秋
　　白龙庙　　　　　　　　　　周南老
　　阳山第三峯云深神所栖下有白龙冢上有灵母祠昔传民家女育龙此山陲龙化母惊絶雷电交相驰于今祷必应雨旸无愆期繄灵神变化犹知有母思
　　同前　　　　　　　　　　　王賔
　　白龙为子去潇湘母在阳山有庙堂岁岁来纒堂下树似思劬育意彷徨
　　本朝春秋二祀文
　　抚育着灵变化不测兴云致雨普济万化
　　灵济庙祀白龙神在长洲县阳山澄照寺初庙在山颠太平兴国中移建于山南曹巷熈宁九年又迁于此建炎间主僧明觉重修绍兴二十九年赐今额乾道四年奏封龙母为显应夫人今载祀典
　　建置范文正公祠堂记事　　潜説友
　　浙西提举司申照防説友防恩守吴惧无补报窃见先贤范文正公本郡人也道徳文章功名事业载在国史实为我朝第一流人物身没之后近二百年凡公过化之地无不尸而祀之独本府未有专祠附庸学宫而巳其于崇祀励贤见谓缺典郡虽窘乏而事闗风化曷敢弗力乃于范公义庄之东义宅隟土鸠工度材为屋六十楹以奉公祠仍拨没官田土拘収租米充春秋二祀之费其祠宻迩学道书院春秋二祀郡守率其属亲涖及遇月朔则山长率诸生往拜焉又择公之后贤者一人为掌祠若郡计稍舒别图教养其子弟并以附于书院巳涓九月十一日立木候成舎菜奉安外所合具申朝省照防仍祈劄下本府照应伏候指挥
　　省劄
　　照得知平江府潜提举申先贤文正范公本郡人也独未有専祀今卜范氏义庄义宅之东隟土为屋六十楹以奉公祠仍拨没官田畆拘収租米充春秋二祀之费巳涓吉立木候成奉安外申乞劄下本府照应合议行下右劄付平江府照应仍具所拨田亩数目尚书省准此咸淳十年九月【某】日
　　吴郡新建范文正公专祠奉安日太守潜公讲义
　　咸淳十年平江府太守潜説友以公乡郡建専祠为邦人式得地于公义庄义宅之傍祠宇数十楹以奉公祠奉请于朝拨田以供春秋二丁祭祀朝廷从其请奉安日潜公讲鲁穆叔答范宣子不朽之説曰太上有立徳其次有立功其次有立言此之谓不朽此三者春秋鲁穆叔答范宣子不朽之説也亦尝因不朽之义而遡古人之所自立者乎易曰立天之道曰隂与阳立地之道曰柔与刚立人之道曰仁与义人之所以与天地并而为三者以其能立于仁义故也天之立不根乎隂阳则职覆若为而不息地之立不因乎刚柔则职载若为而无疆人之立不本乎仁义则盛徳至善若为而民不能忘何则徳以仁义而立则徳为纯徳功以仁义而立则功为宗功言以仁义而立则言为格言固未有无所立而能不朽者亦未有外仁义而能卓然有立者是故本诸身征诸庶民建诸天地而不悖者仁义而巳矣富贵利逹不与焉夫子曰君子疾没世而名不称岂教人以好名哉谓其不知所以立而无善之可称耳君子而能立万世不可防之徳业则天下自有万世不能防之人心夫舜以孝禹以功臯陶以谟皆非有意于立而自能立者其仁至义尽弗可尚矣后世夷之清惠之和管仲之一正天下史佚周任之有言亦皆随其所立传于来世彼晋楚之富赵孟之贵非不自视哆然也往往于荣华之飘风不逾踵而巳为埃尘矣曾子曰彼以其富我以吾仁彼以其爵我以吾义夫仁义理也万形皆有敝惟理独不朽宣子乃以世禄为不朽不知物之至易朽者莫世禄若也故穆叔之对以立徳为上立功次之立言又次之且证之曰臧文仲既没矣其言立由是观之则徳也功也言也茍立其一亦可不朽而况三者俱立有如文正范公者乎公生我朝盛时实钟天地闲气光明俊伟二三百年后犹使人竦然起敬况当时乎考亭朱子论本朝人物或叹其初或议其后独于公而称其杰出之才夫才而谓之杰出则必有参天地之化关盛衰之运者矣盖公之于仁义如饥渇之于饮食须防不置其见于修身齐家处宗族待闾里居官行事爱民利物浩如也此非昔人所谓道大徳具者乎我是以知公之徳之立皆仁义之所充拓陈宫壸之戒弭朝廷之忧腹中甲兵西贼破胆而天章一疏实将振起我宋一代之治若使尽见施行则后来者无所用其纷更而国家防福莫之与京矣此非韩公所谓大忠伟节者乎我是以知公之功之立皆仁义之所成就公在天圣中遗宰相书无虑万言经济规模大抵畧见其后为牧守为将帅为执政平生所为无出此书者言之必可行也髙文大册小篇短章靡不粹然一出于正此非苏子所谓有徳有言者哉我是以知公之言之立皆仁义之布濩流衍天地付公以不羣之资而公能自立其于天地相为不朽之事而富贵利达固不足为公轻重也嗟夫孰不为徳而立徳难若存若亾徳乌乎立孰不为功而立功难倏成倏隳功乌乎立孰不为言而立言难可无可有言乌乎立惟立始能不朽惟不朽始可言立若公则言非徒言而功皆酬其言功非徒功而功皆本于徳无他仁义以为之主也徳立则功与言俱立矣是又合穆叔之所谓三者而一之此之谓不朽信乎其不朽也彼皇皇汲汲于富贵利逹而不知可大可小者之为何事卒于下同众人冺灭以尽者何可胜纪其视公之所立果何如哉凡公宦辙所至皆祠而奉之吴父母国也乃无専祠以慰里人不朽之思説友景行高风久矣滥兹分牧亦且逾期始克肇新斯堂俨设公像以补此邦之缺典是役也上而朝廷中而士大夫下而闾巷之髦倪莫不谓然然则公之所以深服乎人心而莫闲于今古者无他就仁义上立脚做了天地间第一等人而巳做好官易做好事难谁谓华能胜实哉敢因穆叔不朽之説试从诸君评之庻相与勉乎其大者无务为其速朽耳庐陵刘坦陪讲孟子曰圣人百世之师也伯夷栁下惠是也故闻伯夷之风者顽夫亷懦夫有立志闻栁下惠之风者薄夫敦鄙夫寛奋乎百世之上百世之下闻者莫不兴起也非圣人而能若是乎而况于亲炙之者乎盖谓公兼此夷清惠和圣人之徳而可为百世之师也文正公旧无専祠咸淳中太守潜説友建
　　吴都文粹续集巻十二
　　钦定四库全书
　　吴都文粹续集巻十三　　　明　钱谷　撰书院
　　学道书院记　　　　　　　　陈宜中
　　昔者夫子讲道齐鲁从游多北方之士由句吴之墟登圣门者独吴公子游一人今常熟其故里也宋兴崇文尚治吾夫子之祠徧天下虽闗洛大儒干淳诸公得圣学于千载之后凡其过化之乡悉示表章存矜式吴为今辅郡公实东南道学之宗也吴故有祠紫阳先生尝记之矣而郡则未讲非前此司风者缺欤今枢宻赵公顺孙守吴卜地于府治文正坊之南甫经始即受代去黄侯镛继之鸠工庀材三阅月而堂成请于朝扁以学道书院取爱人易使之义而属予记之余按公以文学列四科嘉言善行可传者不一独二语乃亲得于圣人而见于用复以印可于圣人者夫学为儒者事人所知也武城弦歌乃合君子小人而使闻斯道夫子莞尔之笑又直与说开与点意同是其为义岂与后之言学者异哉思昔盛际圣教流行满天地之间无非道举天下之人无非学康衢童子如咏舞雩中林武夫如见大宾汉广游女如奉懿教由后世言虽若未尝学问而其所得所见训诂章句岂能传之哉流风未逺列国遗民涂歌巷咏发乎情而止乎先王之泽夫子拾其断句残篇而存之若非疏越遗音寥寥逸响而其吟咏性情于辞意之外亦非寻行数墨者所能知也道在天下终古常新何昔能为天下公而今几为君子隐耶此余所以慨然正学絶续之际想弦歌之声而不可得闻犹幸登斯堂者能有感于命名之义人以未丧斯文或因之而兴起也嗟夫人知学则知道虽窻草池莲亦足以起吾意何异亲炙昔贤而师事之夫非圣人之所望欤其白首穷年而卒无得于此曾不若日用饮食耕凿之中琢磨虽未加焉而璞固存也吴亦泰伯所居邦人至今质而无华伯之遗也记曰甘受和白受采吴人有其质矣使知以公之学而文以采进于道者其不彬彬矣乎予故乐书之庶居是邦者人人有士君子之行云咸淳七年四月朔日朝奉郎新除尚书户部侍郎兼中书舍人同修国史实录院同修撰兼侍读陈宜中记
　　重建学道书院记　　　　　　胡缵宗
　　吴有学道书院尚矣孔门言子吴人也封吴公宋咸淳间郡守黄公镛奏立书院以祀公而教肓其子孙故址在郡城西南隅直锦帆泾之上元初夺于豪僧至元间山长祖宗震辈改创之元末复夺于僧国朝又百五十余年久不克复迹益湮晦矣嘉靖初缵宗受命来守郡从按故籍得其槩窃叹曰事有若缓而实急者其是谓乎虽然无所因而为之吾惧其劳且侈也既而行视其佛老之宫有曰景徳寺者去故址数百武而近南临通衢形势宏敞欲即是改为之然不敢専也则以请于巡抚都御史庐陵陈公暨巡按御史髙安朱公提学御史光山卢公皆报可岁乙酉四月爰始兴工撤其像设刬去其丹雘追琢之逾制者而增葺之其南为门稍北为仪门又北为堂中肖公像曰学孔堂堂之北为师生讲授之所曰文学堂堂之东西増作斋舍以居诸生之学道者凡若干间又北为楼曰弦歌楼堲而垣之周四垣凡若干丈须其成以闻于朝岁修祀事而择弟子之俊秀者讲读其中焉功既讫缵宗从博士弟子释菜以告成事燕而歌泮宫之诗以落之佥曰书院之废垂三百年及今而复不可无记予惟周道衰先王之教废赖孔子及其门弟子传而守之惟吴公起南服北学于中国裒然以髙弟称圣门盛矣顾其曰文学云者非尽于今之君子所能而已盖圣道之精蕴诸心见之言而达之政事凡其粲然者皆是也而公独得之故其治民则以礼乐为教曰君子学道则爱人小人学道则易使也彼所谓识其大者非欤今去圣益逺虽政与代移俗随化易而吴之文每先天下盖非公则谁启之君子揆礼意原人情循报本之义则今日之举固不可缓哉惟人才之作养则学校存焉条贯品式亦既具备宜若无事乎此然玩常愒故则劝督作兴之意当有出于法令之外者于是乎拔其尤而储焉以待天下之用亦识治之所不废欤若夫尚论景行以追前人之懿以求所谓学道之实则诸君子所有事者先正有言没不俎豆其间非夫也诸君子于是亦有所感乎缵宗不敏愿相与勗之以观其成用为记而镵诸石且以劝夫嗣政者俾勿壊
　　学道书院学孔堂记
　　天不可以象名孔子之道不可以科名日月星辰象也徳行政事言语文学科也谓天尽于日月星辰是小天也谓孔子之道尽于徳行政事言语文学是小孔子之道矣学孔子者不得其全而各得其性之近似乃名以科而不知孔子之道何可以科名哉虽然学孔子者非得其门吾未见其入也夫茍不欲知天则已茍欲知天在璇玑玉衡以观日月星辰几乎天矣茍不欲学孔子之道则已茍欲学孔子之道由博文约礼以达徳行政事言语文学几乎孔子矣言子子游孔门髙弟也其称于同列也以文学而其治武城也以礼乐礼乐固文学之见乎外者也其徳也政也言也文也无不序焉之谓礼徳也政也言也文也无不和焉之谓乐子游学于孔门而独得乎礼乐之传亦防矣夫礼乐孔子之道之一也学礼乐以入道孔门之教之一也故学子游所以学孔子也学至于子游具孔子之一体矣而顾曰文学云者是所谓学焉而得其精华焉者也子游吴人也吴之先启于泰伯泰伯以譲风子游以礼乐风吴之文实彬彬矣夫岂后世之所谓文哉亦岂后世之所谓学哉后子游而兴起者唐有若陆公贽宋有若范公仲淹贽曰上不负天子下不负所学仲淹曰先天下之忧而忧后天下之乐而乐文章勲业度越一世虽未敢上拟孔门其亦学子游而有得者欤学子游所以学孔子也故吴之文称盛者圣曰泰伯贤曰子游先正曰敬舆希文焉尔其以文擅当时名后世者不与焉吴故有学道书院创于宋复于元迨至我朝湮废已久缵宗忝守兹邦乃因佛庐之隙而鼎建之外为书院内为堂旁为周庐于是择郡中子弟之良者肄其中而以孔子之道相切劘焉诸士子学敬舆希文以至子游学子游以至孔子亦庶几矣传有之士希贤贤希圣圣希天其尚勗之哉其尚勗之哉
　　学道书院　　　　　　　　　周南老
　　有美吴公祠宋勅书院名奕奕燕居宫傍临锦帆泾地接浮屠邻设讲终侵陵圣学日以湮异端势可乗旧贯不可复贪夫犹可憎永言纪故实后人或有徴
　　学道书院为吴公言偃立初在府城东北隅宋咸淳五年知府赵顺孙营度武状元坊北普贤院之故址未成而去黄镛继之奏以学道为额选言氏先贤后及民间俊秀教之有先圣燕居殿师友渊源堂幷四斋拨官田以赡士又别有育材庄専充孔顔言氏子孙费六年落成七年常琳建先贤祠于西元初僧杨总统据为僧司田悉夺去至元二十九年山长祖宗震金徳修共买徐贵子桥南髙氏园改剙儒职刘徳刚诉复学田不果又废国朝嘉靖一年知府胡缵宗乃以景徳寺建书院前门扁曰东南邹鲁仪门曰学道书院堂曰学孔塑吴公子游像于中夹以两廊后又有楼曰弦歌今嘉靖三十年复改督粮参政府书院迁于雍熈寺西桥之右社学焉
　　文学书院记　　　　　　　　黄溍
　　昔州县未有学先儒或择胜地建精舍以讲授为政者辄就而褒表之号曰书院宋初天下书院惟白鹿睢阳旧有田仅见于传记皆上之人以是而厚其养未有以一乡之善士専任其事者其后命州县咸立学而学校之宫徧天下书院之创置日益增多我朝尊右儒术以风厉乎海内闻者莫不知劝有力而好事之家往往构广厦以崇礼祠辍良田以丰廪食其为书院者遂与州县学叅立布满于四方既奉濂洛干淳二三大儒以为先贤而于前代名臣山林髙蹈之士有所弗遗凡尸而祝之者非仕其国则其乡邑孔子之门从游三千升堂七十独子游为吴人今常熟县实其所居里南州之先贤孰有加于子游乎故为县时余姚孙侯应时知县事尝为位于学宫祀之后百五十年为至顺二年邑人曹善诚始买地立祠宇而辟讲堂于其后列斋庐于其傍有司因以为请于中特设师弟子员而掲以新额曰文学书院曹公赡以田一千六百亩有竒恐旱干水溢之不虞将割田以继者疑为苗避征徭未敢自言大名王侯侃来守是州力劝相之于是曹君益之畀以田二千六百亩有竒事闻于郡未报而王侯以秩满去曹君亦入掾太师府今守张侯术闻故牍而得其始末亟命故吏贾天瑞谕郡关白自是其田有苗税而无力役春秋之事得不匮乏为士者亦有所防赖而优游于诵弦俎豆以乡贡进士之贤者为之山长未至摄书院事者儒学教授徐梦吉以为曹君有功于名教与两侯之成始终皆不可以无述爰状其实属溍记之溍窃观孙侯举旷古之阙典意甚美而为事殊简畧特以先师朱子之记传之至今曹君乃能不爱其所有而汲汲焉致力于孙侯之所不及固己不易以一乡之善士而専任乐育人才之责亦古所无有也
　　文学书院在常熟县行春坊内元至顺三年县人曹善诚建有司上其事省部准设山长今废
　　文正书院记　　　　　　　　李祁
　　吴郡祀范文正公旧矣自公贵显时置义田义学以淑其族之人公殁而子孙世守之不废然而未有専祠也咸淳甲戌郡守潜公说友始请建祠而割田以供祀事公之子孙亦世守之不废然而未有书院也至正丙戌郡守吴公秉彛建议请以书院易祠佥宪赵公承禧按行吴中是其议遂得请于行省行省上之中书中书议以兹事有闗世道且不设教官而以其子孙之居嫡者世主之于事便乃下从其请公八世孙文莫适主祀事専力殚虑改制增扩下既宏且逺矣祁时佐领江浙儒学以公事来谒祠下式睹其成众谓不可以无纪而祁也幸际其会宜为文辞既不获则取其家传而徴之公之生当宋端拱己丑其没也以皇祐壬辰至潜公为守时二百二十年天下郡县公足之所至防其泽而闻其风者率为公立祠而于吴独为缺典至吴公为守时又七十年他郡县且有以祠为书院者矣而于吴尚仍旧规盖吴为公父母之邦公之父祖坟墓在焉子孙居焉族之人比屋而羣处焉所以表异而褒崇之者宜有加于他郡而反若不及者是宜贤郡守之有请也是宜庙堂之上之从之也昔公以正大之学早冠羣贤以忠义之气振厉天下其功之被当时而泽及后世者固不可徧举独举其切而近之者则公于所在开设学校以教育多士至吴郡则以已地建学规制崇广迨公之子恭献公复割地以成公之志当是时天下郡县未尝皆置学也而学校之徧天下自公始若其察泰山孙氏于贫窭中使得以究其业延安定胡公入太学为学者师卒之泰山以经术大鸣于时安定之门人才辈出而河南程叔子尤遇赏拔公之造就人才已如此其后横渠张子以盛气自负公复折之以儒者名教且授之以中庸卒之闗陜之教与伊洛相表里盖自六经晦蚀圣人之道不传为治者不知所尊尚寥寥以至于公而后克兴学校隆师儒诱掖奬劝以成就天下之士且以开万世道统之传则公之有功于名教夫岂少哉夫以公之有功名教如此则后世之宗而祀之为学校以广之固宜与夫子之道相为无穷盖夫子之道与天地为无穷而公之功则与夫子之道为无穷也此书院之所以立也虽然祠则改矣书院则既立矣凡范氏之子弟与夫四方之来者宜何如亦曰诵其诗读其书为其人之为而已公之为夫人之所能为也以公为不可为而不为者自弃也为之而弗力者自画也髙山仰止遗歌凛然必有寤寐我公于千百载之上者承务郎浙江等处儒学副提举李祁撰嘉议大夫中书礼部尚书郡人干文传书翰林侍读学士中奉大夫知制诰同修国史台哈布哈篆额至正十年八月日立
　　文正书院在禅兴寺桥西咸淳中郡守潜说友立祠祀公拨公田三百余亩以公大宗子孙主奉祠事岁时率僚属致祭元至正六年总管吴秉彛奏请改祠为书院国朝列于祀典子孙世守之
　　附范氏义庄申严规式记　　　髙榘
　　物本天人本祖闾阎之人有视其祖之子孙如路人相毁訾相幷兼如仇敌者不知本尔榘少读范文正遗事公居平语子弟曰吾吴中宗族甚众于吾固有亲疎然吾祖宗视之则均是子孙固无亲疎也吾安得不惜其饥寒哉且自祖宗以来积徳百余年始发于吾得至大官若富贵而不恤宗族何顔以入家庙榘敛袵叹曰公之行百世之标的公之言薄俗之鍼砭也吾乡居家遇有不如人意事即因公言以自媿责不敢有一毫恚心官中都获与公之孙左司谏公之柔游见其处已静而明际物庄而和虽姿禀之懿亦家法所自来一日于公几间得文正公与其兄推官帖问以遣女乏资共甘苦通有无不啻已子使人叹玩不去手司谏公因言先祖所剙义田今几二百年聚族数千百指虽甚窭者赖以无离散之患义庄故址曩因兵火为居民侵据之柔与吾兄良器极力经理为屋以栖义廪余以处族入之无家者浸还吾祖之旧惟是义庄规式岁乆易隳请之朝属之乡郡勒之坚珉俾世守而传之无穷者吾犹不敢懈也幸备位谏垣当具本末奏陈乞申严行饬庶不负文正公所以责望子孙之意暨得防遂丏予文以记不容以不敏辞抑闻之士尚志志有大小功业利泽亦如之方文正未遇读书长白山冻粟糜而食人不堪其忧而公贯通古今经济之畧已具于此时及率言官叩阍争事自请镇灵夏迄破戎人之胆功烈焜燿则其惠宗族者抑余事也忠宣公致身台辅忠贤是绍想其捐所载麦归亳时文正公已心知其有子矣呜呼有文正则有监簿忠宣右丞侍郎数贤子厥后不炽昌竞爽尚得为有天理邪谏垣所以立身承家固己无媿于乃祖愿益以文正忠宣之猷大节自勉公之族人又当相与扶植以成谏垣之志则范氏之门益大义廪之储益辟义居之族益贵达富盛相望将不止如今之所见云嘉定四年三月一日中奉大夫权尚书吏部侍郎兼权给事中兼侍讲髙榘记朝议大夫权尚书礼部侍郎兼中书舍人兼太子左谕徳兼同修国史实录院同修撰兼国子祭酒曾从龙书幷题盖朝散郎左司谏兼侍讲范之柔立石
　　义学记　　　　　　　　　牟巘
  </div>
  <div class="pagination">
   <a href="吴都文粹续集_page14.html">
    上一页
   </a>
   <span>
    ...
   </span>
   <a href="吴都文粹续集_page10.html">
    10
   </a>
   <a href="吴都文粹续集_page11.html">
    11
   </a>
   <a href="吴都文粹续集_page12.html">
    12
   </a>
   <a href="吴都文粹续集_page13.html">
    13
   </a>
   <a href="吴都文粹续集_page14.html">
    14
   </a>
   <span class="current-page">
    15
   </span>
   <a href="吴都文粹续集_page16.html">
    16
   </a>
   <a href="吴都文粹续集_page17.html">
    17
   </a>
   <a href="吴都文粹续集_page18.html">
    18
   </a>
   <a href="吴都文粹续集_page19.html">
    19
   </a>
   <a href="吴都文粹续集_page20.html">
    20
   </a>
   <span>
    ...
   </span>
   <a href="吴都文粹续集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
