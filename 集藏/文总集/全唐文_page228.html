<!DOCTYPE html>
<html>
<head>
    <meta charset="UTF-8">
    <title>全唐文 - 第 228 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 228 页/共 603 页</h1>
    <div class="content">    吾观君臣之间，且有猜忌而闻疑惧，其由禅让革代之道误也，故後世有劫篡废放之恶兴焉。呜呼！即有孤弱，将安托哉？即有功业，将安保哉？
    △第二
    吾观父子之际，且有悲感而闻痛恨，其由听谗受乱之意惑也，故後世有幽毒囚杀之患起焉。呜呼！即有深慈，将安兴哉？即有至孝，将安诉哉？
    △第三
    吾观兄弟之中，且有斗争而间残忍，其由分国异家之教薄也，故後世有阴谋诛戮之害生焉。呜呼！即有友悌，将安用哉？即有恭顺，将安全哉？
    △第四
    吾观夫妇之道，且有冤怨而闻嫌妒，其由耽淫惑乱之情多也，故後世有灭身忘家之祸发焉。呜呼！即有信义，将安及哉？即有柔顺，将安守哉？
    △第五
    吾观朋友之义，且有邪诈而闻忌患，其由趋势近利之心甚也，故後世有穷凶极害之刑生焉。呜呼！即有节分，将安与哉？即有方正，将安容哉？
    ○自述三篇（有序）
    天宝庚寅，元子初习静於商馀。人闻之非，非曰：“此狂者也”，见则茫然。无几，人闻之是，是曰：“此学者也”，见则猗然，及三年，人闻之参，参曰：“此隐者也”，见则崖然，有惑而问曰：“子其隐乎？”曰：“吾岂隐者邪？愚者也。穷而然尔。”或者不喻，遂为《述时命》以辩之，先曾为《述居》一篇，因刊而次之，总命曰《自述》。
    △述时
    昔隋氏逆天地之道，绝生人之命，使怨痛之声，满於四海。四海之内，隋人未老，隋社未安，而隋国已亡。何哉？奢淫、暴虐、昏惑而已。人苦之，上诉皇天。皇天有命於我国家，六叶於兹。高皇至勤，文皇至明，身鉴隋室，不敢满溢，清俭之深，听察之至，仁惠之极，泱泱洋洋，为万代则。圣皇承之，不言而化，四十馀年，天下太平，礼乐化於戎夷，慈惠及於草木。虽奴隶齿类，亦能诵周公、孔父之书，说陶唐、虞、夏之道。至於歌颂讴吟，妇人童子，皆纾性情，美辞韵，指咏时物，与丝竹谐会，绮罗当称。况世贵之士、博学君子，其文学声望，安得不显闻於当时也哉？故冠冕之士倾当时大利，轩车之士富当时大农。由此知官不胜人，逸於司领。使秩次不能损，又休罢以抑之，尚骈肩累趾，受任不暇。予愚愚者，亦尝预焉。日觉抵塞厌於无用，乃以因慕古人，清和蕴纯，周周仲仲，[
M53]然全真，上全忠孝，下尽仁信，内顺元化，外矣太和足矣。如戚促蚩诸封蒙遏灭，暮为朝贵，心所不喜，亦由金可，不可使为污腐；水可浊，不可使为尘粪然已。鄙语曰：“愚者似直，弱者似仁。”予殆有之，夫复何疑？
    △述命
    元子尝问命於清惠先生，先生曰：“子欲知命不如平心，平心不如忘情。”喏曰：“幸先生教之。”先生曰：“夫平心能正是非，忘情能灭有无。子何先焉？”曰：“请先忘情。”先生曰：“子见草木乎？子见天地乎？草木无心也，天地无情也，而四时自化，雨露自均，根柢自深，枝干自茂。如是，天地岂鬼授而成哉？草木岂忧求而生哉？人之命也，亦由是矣。若夭若寿，若贵若贱，乌可强哉？不可强也。不可强也，不如忘情，忘情当学草木，呜呼上皇！强化天下，天下化之，养之以道德，道德伪薄，天下亦从而伪薄。呜呼後王！急济天下，天下从之，救之以权宜，权宜侈恶。天下亦从而侈恶，故赴贪徇纷急之风，以至於今。圣贤者兢兢然，犹伤命性；愚惑者然，遂忘家国。其由不审不通，鬼授忧求而已。子不喻乎？”
    △述居
    天宝庚寅，元子得商馀之山。山东有谷曰馀中谷，东有山曰少馀山。谷中有田，可耕艺者三数夫，（一夫百亩）；有泉停浸，可畦稻者数十亩。泉东南合肥溪，溪源在少馀山下。溪流出谷，与水ぺ合汇於氵蚩。将成所居，故人李才闻而来会，乃叹曰：“吾未始知夫子之所至焉，今知之矣。吾闻在贫思富，在贱思贵，人之常情也。圣贤所有然，而知贫贱不可苟免，富贵不可苟取。上顺时命，乘道御和；下守虚澹，修已推分。称君子者，始不忝乎？乃相与占山泉，辟榛莽，依山腹，近泉源，始为亭庑，始作堂宇，因而习静，适自保闲。夫人生於世，如行长道，所行有极，而道无穷，奔走不停，夫然何适？予当乘时和，望年丰，耕艺山田，兼备药石，与兄弟承欢於膝下，与朋友和乐於琴酒，寥然顺命，不为物累，亦自得之，分在於此也。
    ○元鲁县墓表
    天宝十三年，元子从兄前鲁县大夫德秀卒，元子哭之哀。门人叔盈问曰：“夫子哭从兄也哀，不亦过乎礼欤？”对曰：“汝知礼之过，而不知情之至。”叔盈退谓其徒曰：“夫子之哭元大夫也，兼师友之分，亦过矣。”元子闻之，召叔盈谓曰：“吾诚哀过，汝所云也。元大夫弱无所固，壮无所专，老无所存，死无所馀，此非人情。人情所耽溺喜爱，似可恶者，大夫无之。如戒如惧，如憎如恶，此其无情，此非有心，士君子知焉不知也？吾今之哀，汝知之焉而不知也？”呜呼元大夫！生六十馀年而卒，未尝识妇人而视锦绣，不颂之，何以诫荒淫侈靡之徒也哉？未尝求足而言利、苟辞而便色，不颂之，何以诫贪猥佞媚之徒也哉？未尝主十亩之地、十尺之舍、十岁之童，不颂之，何以诫占田千夫、室宇千桂、家童百指之徒也哉？未尝皂布帛而衣、具五味而食，不颂之，何以诫绮纨粱肉之徒也哉？於戏！吾以元大夫德行，遗来世清独君子、方直之士也欤！
    ○左黄州表
    乾元己亥，赞善大夫左振出为黄州刺史。下车，黄人歌曰：“我欲逃乡里，我欲去坟墓。左公今既来，谁忍弃之去？”於戏！天下兵兴，今七年矣，淮河之北，千里荒草。自关已东，海滨之南，屯兵百万，不胜征税，岂独黄人能使其人忍不去者？谁曰不可颂乎？後一岁，黄人又歌曰：“吾乡有鬼巫，惑人人不知。天子正尊信，左公能杀之。”於戏！近年以来，以阴阳变怪将鬼神之道，罔上惑下，得尊重於当时者，日见斯人。黄之巫女，亦以妖妄得蒙恩泽，朝廷不问，州县惟其意。公忿而杀之，则彼可诛戮，岂独巫女？如左公者，谁曰不可颂乎？三拜迁侍御史，判金州刺史。将去黄，人多去思，故为黄人作表。如左氏世系、左公历官，及黄之门生、故吏与巫女事，则南阳左公能悉记之。
    ○哀邱表
    乾元庚子，元子理兵於有泌之南。泌南至德丁酉为陷邑，乾元己亥为境上，杀伤劳苦，言可极耶？街郭乱骨，如古屠肆，於是收而藏之，命曰哀邱。或曰：“次山之命哀邱也，哀生人将尽而乱骨不藏者乎？哀壮勇已死而名迹不显者乎？”对曰：“非也。吾哀凡人不能绝贪争毒乱之心、守正和仁让之分，至令吾有哀邱之怨欤！”
    ○吕公表
    上元二年，置南都於荆州，为江陵府，使旧相东平吕公为江陵尹兼御史大夫，分峡中、湖南及武陵、沣阳巴陵凡一十七州为荆南节度观察使。公理荆南三年，年五十一，薨於官。呜呼！使公年寿之不将也，天其未厌兵革、不爱苍生欤？公明不尽人之私，惠不取人之爱，威不致人之惧，令不求人之犯，正不形人之僻，直不指人之耻，故名不异俗，迹不矫时，内含端明，外与常规，其大雅君子全於终始者邪！公所以进退其身，人不知其道；公所以再在台衡，人不知其德。颂元化者，谁与颂乎？於戏！公将用於人，而不见其用；人将得於公，而公忘其所得乎？结等迹参名业，尝在幕下，将纪盛德，示於来世，故刻金石，留於此邦。
    ○惠公禅居表
    氵斥樊水二百馀里，有涌溪。入溪八九里，有蛇山之阳，是惠公禅居。禅师以无情待人之有情，以有为全已之无欲，各因其性分，莫不与善。知人困穷，喻使耕织；因人灾患，劝守仁信。故闾里相化，耻为弋钓，日勤种植。不五六年，沮泽有沟塍，荒皋有阡陌，桑果竹园，如伊洛间。所以爱禅师者，无全行，无全道，岂能及此？乡人欲增修塔庙，托禅师以求福，禅师亦随人之意而制造焉。直门临溪，广堂背山，庭列双台，修廓夏寒，松竹苍苍，周流清泉，岑岭复抱，众山回旋，斯亦旷绝之殊境矣。吾以所疑咨於禅师，禅师曰：“我恐人忘善，以事诱人，及人将善，固不以事为累。”吾以所惑咨於禅师，禅师曰：“公若以惑相问，我亦惑於问焉。公若无惑，我亦何对？”於戏！吾漫浪者也，焉能尽禅师之意乎？县大夫孟彦深、王文渊，识名显当世，必能尽禅师之意，故命之作赞。赞曰：
    圣者忘迹，达人化心。惠公之妙，无得而寻。如山出□，如水涵月。惠公得之，演用不竭。无情之化，可洽群黎。将引天下，同於涌溪。
    ○夏侯岳州表
    癸卯岁，岳州刺史夏侯公没於私家。门人弟子，爱思不忘，愿旌遗德，将显来世。会予诏许优闲，家於樊上，故为公作表。庚子中，公镇岳州，予时为尚书郎，在荆南幕府，尝因廉问到公之州。其时天下兵兴，已六七年矣，人疲州小，比太平时力役百倍。公能清正宽恕，静以理之，故其人安和而服悦，为当时法则。及公罢归州里，公家与吾相邻，见公在州里，与山野童孺，与当道辞色均。若语是非得丧，语夭寿哀乐，恋意澹然。吾是以知道胜於内者，物莫能挠，德充於外者，事不能诱。公之所至，其独有乎？於戏！公既寿而贵，保家全归，於今之世，谁不荣羡！至於公之世嗣与公官，则本县大夫李公状著之矣。
    ○舜祠表
    有唐乙巳岁，使持节道州诸军事守道州刺史元结，以虞舜葬於苍梧九疑之山，在我封内，是故申明前诏，立祠於州西之山南，已而刻石为表。於戏！孔氏作《虞书》，明大舜德及生人之至，则大舜於生人，宜以类乎天地；生人奉大舜，宜万世而不厌。考大舜南巡之年，时已一百一十二岁矣。自中国至苍梧，亦几有万里。苍梧山谷，深险可惧，帝竟入而不回。至今山下之人，不知帝居之宫、帝葬之陵。呜呼！在有虞氏之世，人民可夺其君耶？人民於大舜，能忘而不思耶？何为来而不归？何故死於其山？吾实惑而作表。来者游於此邦，登乎九疑，谁能不惑也欤。
    ○崔潭州表
    乙巳岁，潭州刺史崔去官，州人衡州司功参军郑氵利为乡人某等请余为崔公作表。公前在沣州，谣颂之声，达於朝廷，[B14A]异之诏，与人为程。及领此州在今日，能使孤寡老弱无悲忧，单贫困穷安其乡，富豪强家无利害，贾人就食之类，各得其业，职役供给，不匮人而当於有司。若非清廉而信，正直而仁，则不能。至於观察御史中丞孟公奏课又第一，会国家以犬戎为虞，未即徵拜，使苍生正而去其庥荫，使苍生正渴而敝其清源。时艰道远，州人等不得诣阙冤诉，且欲刻石立表，以彰盛德。呜呼！刺史有土官也，千里之内，品形之属，不亦多乎？岂可令凶竖暴类、贪夫奸党，以货权家，而至此官？如崔公者，岂独真刺史耶？郑氵利之为，岂苟媚其君而私於州里耶？盖惧清廉正直之道溺於时俗，君子遗爱之心不显来世，故采其意而已矣。
    ○张处士表
    永泰丙午中，处士张秀卒。於戏！尝验古人将老死岩谷远迹时世者，不必其心皆好山林。若非介直方正与时世不合，必识高行独与时世不合。不然，则刚褊傲逸与时世不合。彼若遭逢不容，则身不足以为祸，将家族以随之，至於伤污毁辱，何足说者！故使之矫然绝世，逃其不容，直为逸民，竟为退士，枕石饮水，终身而已。当时之君，欲以禄位招之；有土之官，欲以厚礼处之。彼惊惧抗绝而去，时之见能如此，所以尤高尚焉。呜呼处士！与时不合者耶？而未能矫然绝世，遭以礼法相检不见容，悲夫！
    ●卷三百八十四
    ☆独孤及（一）
    及字至之，河南洛阳人。天宝末以道举高第，补华阴尉。代宗立，以左拾遗召，迁礼部员外郎，历濠、舒二州刺史，加检校司封郎中，徙常州刺史。卒年五十三，谥曰宪。著有毗陵集。
    ○梦远游赋（并序）
    老氏称吾所以有大患者，为吾有身。大哉圣人之知微乎！夫生者，一气之暂聚耳，有天地之和、自然之力，以运其行止，节其夭寿，非智力之所能扶明矣。而举世，莫不保持形骸，谓为已有，特执迷妄，往而不返。小者攘礼乐、窃忠信以贾誉，大者盗天地之权，至於忘身。道德之衰，皆此物也。余生於浮而长於妄，汩没当世，与群动俱，智不能逃形於名声之锁、脱屣於冠冕之笼槛。及其世界颠倒，万物反覆，始返照收视，以观身世，然後知一生之患假合，岂直刍狗土苴。势焰聚沫而已？则我之身也，与百忧偕长，况重险之中乎？思欲冲三清，出五浊，乘凌虚极，与造物者为伍，莫有由矣。尝中夜梦飞太空，若有以名迹见诮者。觉而自失，乃为赋以状远游，且旌悟道之晚也。其词曰：
    仰太素兮，观元精之烟カ；孰官司乎物物兮，得流形而为人？太遗吾八卦，藏天地於文字；黼而黻之，为圣为智。[B14A]衣之徒相与击建鼓而揭日月兮，奔孝慈而走仁义；其弊也古是而今非，身贱而名贵。骖ほ及还兮，道路屯云而奔波；绚焕葛兮，玉帛钟鼓之骈罗。霍（一作夔）兮心悬天地而火驰，苍黄兮得未终也而失已。继之百骸与日月并走，五藏与哀乐交战；羲和未及弭辔，荣枯纷而万变。何生涯之傺兮，蹇吾降此中州？凭世道以上下若涉水而迷津兮，与吹万同其波流；况世绪央轧兮，如棼丝之相つ。见辰极之低昂兮，知杞人之殷忧；顾兔呀以蚀月兮，天地闭而□愁。凤凰焚其故巢兮，绕旧国以失俦；埃盍翁以上薄兮，虞罗纷其四周。吾始未知夫六合湫隘之若此，孰与吾兮远游？岂无太清之路兮，夫何漫漫而迢递？望帝乡之低徊兮，微白□之与偕逝。澄予神於遥夜，与颢气期於无垠。真境氵勿穆以傍感，精诚薰然而来亲；乘梦以奋飞，博至灵以上宾。望见碧落，天地如掌；洞开八门，别有万象。亭亭物外，乘化直上；身世双遣，（一作遗）独与道往。其往也，泛兮若游鱼振鳞而泳清川，ぁ兮若翔雁得顺风而缘秋天。忽不知予谁之身？夫何为者？深（本集作{冖米}）入空界，七曜在下。问予津於混茫兮，蹇徜徉以延伫。若有人兮缥缈，指人间以唁子；曰凤兮凤兮，何德之暌？天固桎若以礼义，梏若以机事；盍支离其德，而超乎物累？使逸翮可得而笼樊兮，孰云夫吾毛之自异？天运地载，刚柔生焉。千变万化，如环无端；彼兴废与往复，同大壑之波澜。将令归根，明徵其源；则吾与若皆幻也，又奚睢盱於其间？幻未始有封，物未始有疆。成则亏，进则伤；无汩而和，无易而方。山立其中央，善汝行，密汝藏，道将自光。吾在大罗之上，元都之所；乾坤为家，日月为宇；嘘吸元气，大虚之下，（音户）尚一乃心，忽谓道阻；游乎无穷，吾顾见汝。奉真告以自省兮，五情其增热。哀攀龙之无阶兮，思过天之曷月？未知去下方几万亿兮，退将返遵吾归辙。修玉虚以下降，济银汉以中歇。凭东井以俯视，识故国之城阙；千门万户，遥如蚁穴。百川绮分，五岳罗列；觅旧山与乔木，才依希而明灭。见伊川大道，鞠为戎狄；历阳故人，半作鱼鳖。曩之奔命於市朝者，如纷纭飞驰，嗫嗫嗤嗤；敝辟蹁跹，肖翘陆离。若虮虱之聚坏絮、蜘蛛之乘游丝。吾乃今日识群动之变态兮，莞然倚长空而{}之。亦既自得，周览未毕；惕焉形开，万象如失。群有俨以偕作，百虑缤其来归；乃夙昔之人寰，始故时之喧卑。向之俯仰忻戚，无非妄者，然後知我之生也，与妄皆生。邪气乘之，万缘合并；为忧为患，为亏为盈。彼君子方碌碌然自以为觉，犹饰妄以贾名。安知圣人不以世界为重狴，死生为大梦？视变化与品类，亦犹神交飞动。与遗物以顾身兮，悟生浮而质陋；以一气之倏忽，与万化而纷糅；自视俄（本集作<羽戈>）然，寄形宇宙。尚何能濡首於荣辱之境，甘心於哀乐之圃？鹪鹩于飞，载翩载翻，君子至止。栖息化元，独立道枢怡，神不浑，万物转薄，吾真长存。止水不波，浮□无根；与时盈虚，委质乾坤。倚伏相轧，吉凶同源；物各自尔，予欲无言。优哉游哉！聊以穷年。
    ○汉光武渡滹沱冰合赋（以上天无亲惟德是辅为韵）
    昔汉光武收河北之年，驰马将进，滹沱在前；为敌所迫，当冰不坚。及军装隐辚以登岸，杀气峥嵘而塞川；意者欲定神器於兹日，彰圣人之动天。若非使不道者丧、有德者王，则水不能以造次而结，冰不能以斯须而壮；变浩浩之流，为峨峨之状。拥高旌以进，雷长毂以上；及企路以全军，又迎风而破浪。於时进隔关於长津，顾邀遮其後尘。患势莫之敌，没不可振；求一径而莫遂，惟群臣之不亲。赖王霸至诚之力，协光武至圣之德；人从悦已之诈，天赞勤王之直。故得舟楫不设，衣裳不濡；避地以往，乘冰以趋。一水之上，两军相殊。使後人视水则有，求冰则无；望飞尘而惆怅，对寒流而踟蹰。由是知天人之合发，与神而相符。不然，则何以延十二之祚，总四七之辅；灭新室流毒之日，作汉氏中兴之主？受命之瑞也，亦何异元女降於轩辕，白鱼跃於周武？燕赵之间，清流イイ；高风以远，遗躅於是。
    ○庆鸿名颂（并序）
    唐兴百三十有八载，皇帝在宥，天下铸五兵为农器，栖万姓於寿域，道证德洽，神人以和。春正月，冢臣上将、卿士庶尹，洎三老五更、公侯伯子男，相与揭厉皇猷，请增明号。上谦而未许也，佥曰：“陛下孝达神明，道超先产，以德则符广运，以时则复大朴，以功则保定丕业，格於上下，而尊称犹浅，鸿名未光，亿兆之心何戴？神之望何塞？”天子南响而让者九，不得已而俞之，乃命有司，具昭告之礼。二月乙酉，备法驾，朝太清宫，敕宫神以洒扫，诏月将使警跸。□动天旋，至於灵坛，报功乎三清，祈褫乎上元。景戌，享太庙，用明水越席、玉豆之礼。芮萧以合芗，灌鬯以报魄，神休拥而万灵接，精意陈而六幽感。丁亥，朝群臣於蓬莱前殿。於是四方人大和会，命太尉班五瑞，合六乐，遂展礼奉策，虔受大号，曰开元天地大宝圣文神武证道孝德皇帝。是日也，解商野之三网，受涂山之万玉，大赦天下，与人更始。协时月，同度量，赞俊杰，书□物，恤高年，礼大，接天瑞，受地，抚柔万邦，存省其安危。遂迎日推，布庆行赐，扇薰风，调元气，拓千岁之大统，操三皇之遗珠，垂其衣裳，与天地合符。乐遍礼崇，乘舆乃入，然後屏椒房而彻黄屋，徜徉乎大庭氏之馆。泊兮凝神，兮存真，想洪崖广成之伦，披霓裳而下凤阙，蹁跹左右，上千万寿。凡遭逢昌运，沐浴圣涯，而不能颂人、赋江汉，吉甫、仍叔之罪也。臣敢有二事，乃作颂曰：
    穆穆宫，敷时绎思。天有成命，孝孙受之。铺衍下土，报功神。我瑞如山，我福孔夷。圣敬攸感，上元岂私？诞受鸿名，载扬缉熙。风动□行，雨飞露垂。昆虫昭苏，草木阜滋。恭已南面，无为之师。柏皇尊卢，万代一时。昭假迟迟，上帝是。永锡多祜，万寿无期。
    ○阮公啸台颂（并序）
    按《晋阳秋》，阮公讳籍，字嗣宗，陈留尉氏人也。夫□蒸於山，不择时而出，故公以全德生於衰世。於时中州多故，大道浸（阙）缺於用者知膏火自铄，逃於累者惧木雁两伤。公由是内张道机，外隳天彀，土梗圣智，比糠轩冕。遂登广武以览古，望梁台而寓词，埋照於竹林，放神於蓬池，德充也尔。其兴怀昔游，故为东平相；怡情善酿，故受步兵校尉。弛张蘧甯之际，出处夷惠之表，否泰莫得介於灵府，名实不足汨其冲气。螭蟠龙卧，与道偕隐，所以沈吟志全，慷慨神王，独立长啸，遗荣此台。当其寓兴也，盖将豪视泰山，囊括浩气，颓然自得，与造化者为友。故卷其用而怀之，世莫得而窥也。其外物所感，则寄之翰墨焉。谓道莫至於专气抱一，於是著《释老论》；哀莫大於矫时死名，於是有《吊比干文》；情动於中而形於言，赋《咏怀诗》；问道苏门，笑而不答，作《大人先生传》。岁在元，余登大梁之墟。墟中之人方诵公遗尘，叹元风芜没，议乐石以旌朽壤。余采其故事之存於糟粕者，勒而为《啸台颂》。颂曰：
    天下多故，贤人谷耻。隐於沈饮，以俟倾否。越礼逃用，晦德忘已。不知我者，为我狂且。长啸怀人，咏古著书。感时而恸，非必穷途。沔彼汴水，东流无返。迹是人非，荒台可践。升高延伫，想见青眼。道乌乎在？日逝日远。（一本作“五运相错，三徵交戾。天地之气，有时而闭。居子迷阳，亦既悬解。万象离境，一杯韬世。大辩不言，至清无徒。泠然长啸，味道之枢。神和天倪，迹寄穷途。物我两忘，独与化俱。汤汤汴河，东流不返。之子已往，德音日远。荒台未倾，嘉树勿翦。升高延伫，思见青眼。山有莱，隰有薇。逝者不作，吾谁与归？望古刻石，永昭清徽。”）
    ○敕与吐蕃赞普书
    敕吐蕃赞普外甥；朕共赞普，代为与国。自我元宗至道大明孝皇帝与生（一作甥）赞普和亲结好，将六十年。仰思当时之约，岂为一朝之故？实欲相恤灾患，永同休戚，使代代子孙，为兄弟甥舅，如手足之相卫、辱齿之相依。自尔便息戍罢兵，二境无征战之苦，金玉绮绣，问遗往来，道路相望，欢好不绝，赞普宁忘之乎？自我国家有安禄山、史思明之难，朕谓言赞普必有恤邻救患之意，岂知乘我之，恣其侵轶，煞略河湟之人，争夺陇之地？又与朕叛臣仆固怀恩共扇诱回纥等诸蕃，同恶相济，犯我都邑，三年之间，三至城下。此实赞普苟窥分寸之利，自弃一家之信，不念婚姻之好，忍绝甥舅之欢，累代亲邻，一朝并弃。有目有耳者，皆为赞普羞之。夫以小国伐大国，且劳师袭远，而助叛臣，有是三者，神宜悔怒。果然怀恩自毙，回纥来降，羌浑诸蕃，内难外散，天实有眼，心可负乎？朕顷以背盟不祥，绝亲不义，宁人负我，我不负人，所以含垢数年，未忍致讨。既不得已，方思用师，正欲悉天下精兵，长驱西向，吊人问罪，然後凯旋，上以雪宗庙之雠耻，下以释将士之愤怒。自料以德征暴，以大攻小，以信讨诈，以义伐不义，当如沸汤沃雪、猛火焚枯，人神同力，何往不济？筹议之次，适会彼国使来，云愿修前好，复如旧日。览书见意，良和怃然，欲不许则人来归我，欲许则信不可恃。是以遣御史中丞杨济往谕朕意，且探诚款。九月，济与彼国宰相某乙等同到，得所寄书，然後知事皆由衷，言无虚谬。再披来旨，朕甚嘉之。何者？自非圣哲，人谁无过？过而能改，亦古人之所善。追思六十年之舅甥，有先祖、先赞普之誓约，言在史册，信结天地，岂以小不忍而隳大体，使百姓疲於甲兵，两主遂为仇雠？贰过迁怒，朕所不取，敬依来请，彼此结和，而今而後，不复念恶。已令内外屯戍，罢柝解严，凡我二国，洗瑕迁善。经略封疆，素有分地，各守土宇，尔无有侵，永为亲好，复如开元中故事。昊天上帝，山川鬼神，实闻朕言，无谓不信。冬寒，赞普外甥比平安。遣书指不多及。
    ○策贤良问
    问：天六地五，经纬斯列；内和外顺，礼乐攸兴。体也备而後成，履也践而乃立。厥语则兴导讽诵，厥德则庸孝友。而大道之行，本无制作；忠信之薄，翻为乱首。终以六君子繇此，振三代之英；四豪士违之婴五伯之罪。焉往可以还厚反朴？何适可以持盈守成？郁乎文哉！周监二代。网罗奔放，沿革多端。至若缁布裳，夏居冬雉，弓夭询於五物，哜啐正於三命。示惠而加折节，训恭而置房。间问殷聘，三挟一，诗怀祝嘏，丝纟不尸宾。抗木虞筐，桑<匚单>{艹租}馆，然衤冥总，盎氵兑瓢赍，苟敬之仪，甫之节，此等之物，各为何兴？用之安所？舍之何从？经邦之略，焉假设施？别白书之，无或暧昧。
    ○策宰相科问
    问：圣人握天下之图，居域中之大，莫不仗群材而康庶绩，资多士以牧黎元？梦想傅岩之野，伫思溪之上，遂得乘箕入相，就三命而作盐梅；投饵朝，封四履而称师父。故知英灵间出，千载一贤；皇化轨躅，殊途共贯。我大唐道冠牺轩，功高娲燧，长楚必割，翘木无遗。虚席旌贤，甯衣纳善，降贤良之制，下徵辟之书。子等并藏器待时，悬标俟扣，深识宰相之体，妙达经邦之术。欲使阴阳调六律，风雨应四时，一百姓之心，平九州之利，馀粮栖亩，外户不扃，亭障无虞，关河罢戍，渔者虚湍濑，田者让肥腴，路不拾遗，市无二价。眷言於此，何道以臻？至如九仪八座之指归，四师六典之题目，并驭人之大体，抚俗之良规，幸陈名义之端，无致疏遗之对。
    ○策秀才问三道
    问：儒有安身以全德，有杀身以成仁，有徇名以行已，有忘名以救物。虽俱出於儒墨，而用之不同，圣人立言，岂其无操持欤？夫魏颗违命，申生受赐，伍尚赴郢，伍胥如吴，四者孰孝？比干死之，微去子之，太公投竿，伯夷采薇，四者孰义？石户窜於海上，伯阳隐於柱睛，范蠡舟於越，三者孰洁？今欲考其本末，度长以挈大；较其去就，合异以为同。渴闻贯之之道，辩之之说。
    问：黄帝氏以无为为政，垂衣裳而天下顺，周人三千其仪，亦克用。舜诛四罪，天下咸服，而成康恭已，刑措不用。致化之本，岂不同源？而文质殊贯，损益相反，以古范今，何去何就？孔子用钺两观，而鲁至於道，而宓子贱鸣琴，单父亦化。宽猛之际，大小不侔，比权量实，其义焉在？敷畅厥旨，敬伫嘉言。
    问：传曰：“其君斋明精洁，则神飨人听，故明神降之。”夫天地，冲气为人，神何由降？明何由出？至於晋崇实沈，崧生申甫，编传谷城之老，言发魏榆之石。杌杜伯，与商周而存亡；黄熊白毛，将晋虢而兴败。是何祥也？根本焉在？二三子贲然来思，宜究乎天人之终始，其悉数以封。
    ○对洞晓元经策
    问：大象无体，元功阴骘，虽禀生之类万殊，而含道之原一致。是以至人垂训，将以微言，演为真宗，贻厥後学，包括六艺，周流八表。或因事以立言，或寓言以诠意。至如交乐於天，交食於地，不相与为事，不期与为谋，善无所私，恶无所弃，施之於教，何以劝勉？经曰：“不争善胜，不言善应。”正直如绳，平易如水。”常务斯道，何往不臻？又曰：“善建不拔，善抱不脱，子孙以祭祀不辍。”斯言信矣！昔放勋钦明，光宅天下，人歌击壤，政叶雍熙。可谓善乎？建抱，善乎？拔脱，宜其帝绪蕃远，贻厥孙谋，绵绵瓜瓞，迈德垂裕。何丹朱之不嗣，而祭祀辍乎？又天无二日，民无二主，若以天下观，天下岂有二君乎？夫君为元首，臣为股肱，君无贤臣，谁与共理？粤若舜举八元，致垂拱之化；汉用三杰，成霸王之业。夏殷之末，任佞去贤，宗社沦亡，为无匡辅。经称不尚贤者，其旨何也？圣人立教，专气致柔，故形不欲劳，性不欲竭，深根固蒂，可以常存。则有朝穆肆任，劳逸过度，促龄损性，却以为然。又有惟静惟清，守贞守朴。二经之说，何取则焉？又闻善摄生者，动与吉会，武不措爪，兵难容刃。单豹居水饮，身代俱损，寿永色孺，不免噬搏。何卫生之不异，而利害之顿殊？子既洞晓元经，探微索隐，矛盾若此，何以会明？侧席虚心，伫闻启沃。
    对：臣闻道之为物，无名无形。盖圣人酌而用之，推而宏之，取其精以修身，用其粗以救物，从本降迹，散朴为器。於是有可道之道，忘言之言。其大略虽以冲寂为宗，虚极为体，然妙用无联，故不可致诘。今陛下诘其体，探其宗，岂不欲因言演教，於教奚有？夫长风吹而众窍号，则大无不动，细无不应。况陛下用大道为风，以鼓群有。臣则吹万之一音也，敢不唱於众窍之末？臣谨按天有施，地有利。用天之施，以处其和，谓之交乐。分地之利，以养其正，谓之交食。夫相与生於有为，有为生於有事，有事则谋名存矣。善恶生於公私，公私生於用，用则弃名立矣。然圣人有为不为焉，有事无事焉，有谋不谋焉，有善无善焉，有恶无恶焉。泯善恶於一致，合异同於万殊，则妙门可存，教父斯在。臣又按《道德经》云：“天网恢恢，疏而不失。”常有司杀者杀之，此不争善胜之应也。文宣王称：“天何言哉？四时行焉，百物生焉。”此不言善应之验也。《周书》云：“无偏无党，王道荡荡。”此正直如绳之效也。经又云：“居善地，心善泉，与善仁，言善信。”此平易如水之证也。陛下宏其言，挹其道，以为天下式，三十有二载矣。且复推功外名，不有不恃；考言询事，若冲若缺。诏臣等曰：“常务斯道，曷往不臻？”臣鲰生也，焉知其辨？虽然，有一於此，愿陛下守而勿失，与神为一，使神不远於人，人不远於天，天人合并，如影响交应，则甚夷之道，焉往而不臻？夫有国者，必善建皇极，善抱至道。道之不存，倾其宗、迁其社之谓拔，桀放南巢，受死牧野是也。极之不建，失其器、亡其国之谓脱，太康去洛，幽王败骊山，厉王流彘是也。至如尧知天历在躬，故以至公官天下，天下戴之而不辞；知丹朱不肖，又以至公禅天下，天下去之而不怨，可谓迈德矣。其後裔更霸迭王，重之以御龙唐杜之代禄，可谓垂裕矣。陛下兴废继绝，立五帝祠，即春秋备其祭典，亦可谓祭祀不辍矣。方之拔脱，臣谓不同。经曰：“不尚贤，使民不争。”大哉圣人之知微知彰乎！夫尚贤者，国家之所当先。然古先圣人曰：“虽求贤审官，其用未始不无为也。”而圣人能无为於求贤，不能使无为无迹存，则有为者尚之以为利。於是有饰，智以惊愚，修身以明，其渐起於一时之名，其弊存乎千载之後。不尚贤者，非谓废股肱之任、绝匡辅之力也。盖欲因时致功，功成则遣而遗之；因义立事，事遂则有而无之。无之则迹灭，迹灭则争息，争息则於为无为，於事无事。虽八元以翼唐弼虞，三杰之戡秦灭项，其无为无事一也。若夫齐天地，冥万物，莫大於全真。专气致柔，全真之本也；惟清惟静，全真之中也。各然其所然，各可其所可，全真之末也。设教者三合其道，一以贯之。虽逍遥与道养殊途，然性情与力命同辙。苟因其合而较其分，则子产不得不劳於刑政，朝穆不得不逸於肆任。若矫其肆任之性，以徇刑政之端，是续凫截鹤，亏其全矣。故圣人以大猷御六气之辨，以大方合二经之旨。明应变无方，立言不一。学者宜忘言以究其体统，不可执言以滞其筌蹄。经不云乎？反者道之动，惟动而常静。”静可以取则，权足以合义，义无反经。凡养生者，以本为精，以物为粗，闭其外，慎其内。迹不践凶危之境，故兵不能容其刃；心不居冯暴之地，故武安得措其爪。苟守其精而遗其粗，故得於内而丧其外。外内无以持其分，则卫生之经悖矣。谓之不异，臣窃异之。至如希微大体，徼妙元键，陛下得黄帝之遗珠久矣，虽广成无所陈其至精，傅说无所用其舟楫。启沃之问，岂臣及之？有黩睿谋，惧殒越於下。谨对。
    ○代文武百官贺芝草表
    臣某言：臣等伏见开府仪同三司鱼朝恩奏，舍晖殿及白华亭院内并芝草生者。臣等谨披图按牒，窃考前志，盖王者以道莅天下，而德及庶物，则有神木灵草，储祥效异。陛下贤圣恭俭，慈仁爱人，开阐学校，尊教劝德，将以五经，根本庶政，风化斯浃，神人以和，和气旁感，蒸而为瑞。不然，岂灵芝菌蠢，异处同植，不产他宇，必於宸居，辉辉九葩之盖，煌煌三秀之质？盖表陛下之钦明光宅，以人文成化。灵根硕茂，万叶无疆，神应炳然，天意如答。臣等获忝朝列，幸睹祯祥，臣无任喜庆之至。
    ○贺擒周智光表
    臣等言：臣闻征而无战，王者之师也；将而必诛，《春秋》之义也。臣伏见周智光傲很顽虐，昏迷猖狂，敢专生杀之威，以慢王度；崇饰奸慝之志，自干天诛。陛下谓罪在已躬，视人如子，永言式遏之义，不得已而用师。而将才受钺，兵未血刃，已枭元恶之首，载安旧污之俗。昔汉征黥布，望阵而忧；殷伐鬼方，积年乃克。岂若今日陛下朝命将帅，夕歼渠魁，制胜神速，从古未有？臣无任庆快之至。
    ○贺袁亻参破贼表
    臣某等言：臣等伏见河南副元帅行军司马太子右庶子兼御史中丞袁亻参露布奏，今年五月十七日破石埭城贼方清，并降乌石山贼陈<疒土>等徒党二万五千五百人者。臣闻圣人之生，不能使大盗不起，故唐虞之代，时则有三苗之师，奸宄草窃，为患旧矣。山贼方清等，蕞尔狂狡，敢干天诛，聚椎剽之徒，谓险远可恃，作为蛇豕，以荐食勾吴，乃有跨据大江、吞噬东土之计。七州之地，人罢耕织，百姓业业，全活无所。陛下方锐志於偃武，不得已而用兵，乃命将受略，使先胜後战。故亻参等役不再举，而师有成绩，巢窟皆倾，俾无遗类。诖误之辈，得返故业，污俗更始，流人汔康。此三代之举也，非陛下齐圣格天，文思柔远，岂能底绥盗乱，如此其速？臣等幸睹成功，不胜大庆，臣无任跃之至。
    ○请降诞日置天兴节表
    臣某等言：臣闻天有春秋冬夏之气，时也；时有分至启闭之候，节也。至若寒食上已、端午重阳，或因人崇尚，亦播为风俗。况历运光启，圣人降生，固宜纪载震之辰，与八节同号。故元宗生日命曰天长节，肃宗生日命曰天平地成节。并以饮食宴乐，布庆万方，使赐及同轨，风流异代。陛下纂祖宗纯懿，与天地同德，礼乐克修，宪章咸备。而圣诞之日，未有嘉各，将何以表出震之期，庆流虹之瑞？率土延企，思扇旧风。是以臣等禺禺，不胜大愿，愿以十月十三日为天兴节。其王公士庶，上寿作乐，悉如开元、乾元故事。上以殷荐，崇先天不违之德；下以布泽，锡万代无疆之休。使凤鸣河清，实在兹日。臣无任。
    ○贺栎阳县醴泉表
    臣等言：伏见京兆尹李勉奏，栎阳县有醴泉涌出，饮之者痼疾皆愈。臣闻王者泽周庶类，则神降百祥，天地之心，去人不远。陛下厚德载物，与坤同符，以善利人，如水润下，故后土献瑞，涌泉疗疾。灵源酌而不竭，沈痼饮而皆痊，勿药之喜，万人是赖。仰窥天意，岂不以是彰陛下之德施乎？不然，何众庶禺禺，强名圣水？彼丹井朱草、白麟赤雁，徒称太平之瑞，未闻功施於人，方之圣泉，岂逾神异？臣等无任喜庆之至。
    ○贺太阳当亏不亏表
    臣某等言：伏见今月一日□物阴晦，太阳当亏不亏者。臣闻殷太戊、宋景公，皆修德立言，而妖变为福。陛下以日月薄蚀，劳谦惕厉，而灾不胜德，□为乖阴，若天降衷，使其谪收不见。《易象》曰：“既忧之，咎不长也。”臣等无任欣戴之至。
    ○贺潞州芝草嘉禾表
    臣某等言：臣伏见陈郑泽潞陇右节度使奏，潞州使院行军司马裴政厅事柱上生紫芝草七茎，长子县厚载乡生嘉禾两茎同一穗者。臣闻灵芝嘉禾，太平之瑞。昔在周汉，尝表休徵，当时福应，疾如影响。今庶政方，而二瑞荐臻，是天降殊祥，用彰有德。岂非陛下宝持慈俭，辑柔远迩，克俾天下和平，当如周汉之盛乎？神景贶，实甚昭晰。彼唐叔之献，与斋房之歌，明德所感，古今同契。臣无任。
    ○直谏表
    臣等言：伏见陛下屡发德音，招延献纳，使左右侍臣，得直言极谏。忠謇者无不听，狂讦者无不容。又辛丑诏书，诏裴冕、崔涣等十有三人并集贤殿待制，以备询事考言之问。此五帝之盛德也，而臣以目睹，生则幸矣！然顷者陛下虽容其直，而不用其言。进匦上封者，大抵皆事寝不报，书留不下，但有容谏之名，竟无听谏之实。遂使谏者稍稍自引，钳口就列，饱食偷安，相招为禄仕，此忠鲠之士所以窃叹，而臣亦耻之。十室之邑，必有忠信如孔某者，况以朝廷之大、卿大夫之众。而陛下选受之精与，假令不能如文王之多士、尧舜之比屋，其中岂不有温故知新，可使懋陈政要，而亿则屡中者乎？陛下唯虚存其仪，令条奏不旷，及议政之际，曾不采其一说。尧之畴咨，禹之昌言，岂若是耶？昔尧设谤木於五达之衢，孔子亦曰：“以能问於不能，以多问於寡”，又曰：“某也幸，苟有过，人必知之。”然则多闻阙疑，不耻下问，圣人之心也。臣不胜大愿，愿陛下试以尧、孔之心为心，日降清问，启其宏议。不可者罢之，可者议之於朝，与执事者共之，使知之必言，言之必行，行之必公，则君臣无私论。朝廷无私政，天下无私是，陛下以此辨可否於献替，而建太平之阶可也，况国体乎？自师兴不息十年矣，万姓之生产空於杼轴。拥兵者第馆亘街陌，奴婢厌酒肉，而贫人羸饿就役，剥肤及髓。长安城中，白昼椎剽，京兆尹不敢诘。加以官乱职废，将惰卒暴，百揆隳刺，如纷麻沸粥。百姓不敢诉於有司，有司不敢闻於天听，士庶茹毒饮痛，穷而无告。今其心禺禺，独恃於麦，麦不登，则易子<齿交>骨，可而待。眠於焚薪之上，岂危於此？陛下不以此时轸薄冰朽索之念，励精更始，思所以救之之术，忍令宗庙有累卵之危，万姓悼心而失图，臣实惧焉。去岁十二月丁巳，夜中星陨如雨。昨者清明降霜，三月苦热。寒暑气候，错缪颠倒，莫大焉，岂下凌上替，怨ゥ之气焰以取之耶？不然，天意之丁宁谴诫，以此儆陛下。宜反躬罪已，旁求贤良者而师友之，黜弃贪佞不肖而窃位者，下哀痛之诏，去天下所疾苦，废无用之官，罢不急之费，禁止暴兵，节用爱人，罔使宦官乱国政，佞言败厥度，兢兢乾乾，以徼福於上下，必能使天诚感而神心庆，反妖灾以为和气。彼太戊桑谷，宋景荧惑，焉足为陛下道哉？臣一昨陈奏，请减江淮、山南等诸道兵马，以赡国用。陛下初不以臣言为愚妄，许即施行，然及今竟未有沛然之诏，臣窃迟之。今天下唯朔方、陇西有吐蕃、仆固之虞，泾、凤翔等兵，足当之矣。自此而往，东洎海南至番禺，西尽巴蜀，万里无鼠窃之盗，已积岁矣，而兵不为之解。倾天下之货，竭天下之谷，以给不用之军，而为无端之费，臣不知其故。假令居安思危，用备不虞，自可於厄要之地，少置屯御馀悉休之，以其粮储扉屦之资，充疲人贡赋，岁可减国赋之半。陛下岂迟疑於改作，逡巡於旧贯，使大议有所壅，而率土之患，日甚一日？是益其弊而厚其疾也，臣窃惑焉。夫疗ń者，必决之使溃。今兵之为患犹痈也，不以渐戢之，其害滋大。大而图之，必力倍而功寡，岂《周易》“不俟终日”之义与？伏惟图其始而要其终，天下幸甚！臣无任恳款之至。
    ○为李给事让起复尚书左丞兼御史大夫第二表
    草土臣某言：臣昨以哀瘵愚恳，昧死上陈，冀回日月之光，曲念蝼蚁之志。伏奉丁酉诏，未蒙矜允。捧读圣旨，五情殒裂。臣某中谢。伏以适四方宣王命之任，必择职位素贵、闻望炳著，学能专对、才有馀力者，以充其选。臣以宗室未属，妄荷宠命，惟才与智，俱不如人。况今衰羸残喘，加以病苦，支离沈瘵，历夏及秋，终日不过一食，不杖不能自起。自料若力疾命，适数千里，虽欲自强，必中道委顿，玺书诏旨，废失是忧。臣伏见广德二年七月赦书，罢天下起复之官，许终丧礼。此陛下孝德过於两汉，然涣汗之发，率土г霈，岂独令臣，隔在赦外？又尚书右丞，会府之枢辖；御史大夫，天下之绳墨；宣慰巡检，朝廷之大寄。今臣受此三职，而以起复为名。因臣过举，破陛下法令，使百寮师师，何以取则？臣夙遭不造，备生人之艰。官始一命，先臣弃背，慈母鞠育，至於成立。遭罹二京覆没，弱弟以宗室见害。臣然茹痛，独侍板舆，备尝险阻，冀及荣养。才擢掖垣，慈颜违代，罔极之痛，终天莫追。今灵筵未尘，坟土尚湿，遽令臣荷金印之宠，处黄华之荣，使む帷廓然，奠祭无主。此恒情之所不忍也，陛下其忍之乎？伏乞以圣慈曲临，皇明下照，矜臣瘵，察臣不逮，更择时彦，授之使职。许臣得以羸骸，终其丧纪，实天地之施，锺於臣身。倘残魂未灭，朽质可委，誓当摩顶至踵，以答圣造。臣无任哀瘵恳迫之至。
    ○第三表
    草土臣某言：臣再以微诚，伏阙请命，纶言累降，天听未回。仰戴圣情，俯循哀戚，悲惧交迫，悼心失图。臣某中谢，臣才能不及中人，且未尝有毫勋效。陛下不以臣不肖，特降殊私，授以驱驰之任，赐以亲贤之目。臣且匍匐奉诏，戮力将命，宁敢矫礼为名，以让自饰？顾臣羸瘵奄奄，行步支离，力有所不任，用有所不逮。风宪重任也，宣抚大典也，诚恐以疾坠王命，隳使职，负陛下所举，以重臣之罪。方今济济多士，盈於朝列，陛下舍而不用，而拔臣於苫庐之中，必以臣智识为小有可采。臣之他日，犹不如人，况今{艹尔}茶馀息，方寸紊矣，焉能为陛下振扬休命，览观风俗？窃自惟忖，知不胜任，是以拳然寸丹，犹冀识察。陛下仁圣孝德，锡类海内，岂令善贷，不г臣身？敢希殊造，俯遂微恳，则死之日，生之年也。臣无任哀惧之至。
    ○第四表
    臣某言：一昨臣以哀瘵，叨奉恩私，封章三上，不蒙矜允。猥以羸{艹尔}之质，谬衔出疆之命。赖陛下威灵，免贻咎责，复得待罪朝阙，许守几筵。仰荷天慈，俯惭灵。臣某中谢。顷陛下不以臣驽蹇，特加宠渥者，岂非知臣属辱忝宗盟，曾奉使河朔，谓能阐扬天旨，怀柔远方？而尚书省材贤如林，庶政必举，陛下垂拱，群臣守职，固不假臣以区区之力，重尸省闱明矣。今将命既复，本职未解，敢恃皇眷，辄复陈乞？臣茕然在疚，独无兄弟，荼毒日浅，创钜痛甚，且又疹病，四体支离。重寄荣遇，人之所欲，力有不任，名敢虚受？此臣所由拳拳不已，有望於陛下也。臣伏以三年之丧，未足申罔极之恩。先王制礼，以节人情，臣在丧未逾一年，奉使已历三月。若又假国家名器，食陛下禄俸，是臣亡母於臣有终身之爱，而臣於亡母无数月之报。先圣以孝感为号，陛下以孝德格天，锡类之恩，宜及海内。今宠命一降，使臣有不孝之目。子而不孝，如臣不忠，不孝不忠，人所当弃。是又岂足为陛下操持纲辖，弥纶宪章？臣之顽固，犹知不可，况天下佥论，朝廷公议乎？伏愿许臣免冠，遂臣私志。倘终丧纪，尚有馀息，誓当摩顶粉骨，以答殊恩。臣无任。
    ○第五表
    臣某言：臣去年十一月某日，又诣银台门下上表陈情，至今积旬，未奉恩旨。屏营无地，哀惶疚心。臣某中谢。臣蕞尔朽质，叨奉明恩，违天固辞，岂不知罪？实由恃陛下蒸蒸之德，故敢守臣子区区之意。伏以忠孝之道，礼生於情，资亲事君，爱敬同等。臣生处圣代，齿力未衰，致身日长，效节途远，独慈亲违弃，永往莫追。先王制礼，居丧之纪有限；昊天不吊，欲报之德罔极。而今茹痛缄哀，冒宠干责，虽欲黾勉从事，使臣何以为心？盖三年之丧，金革无避。自鲁公伯禽、晋襄公始也，实以徐戎秦师之役，有为为之，非是则否。故孔子对子夏问曰：“以三年之丧从利者，吾不知也。”今朝无徐秦之难，臣非金革之任，窃陛下名器，是从利於丧也。食稻衣锦之责，舍臣谁归？凡曲全万物，使不失性，天地之仁也；鞠育煦妪，知寒热疾痛，父母之慈也。兼而有之，明君之惠也。臣是以又持悃款，昧死上言，窃希天父之恩，不夺臣子之志。泣血待命，惟陛下省察，臣无任。
    ○第六表
    臣顷顿首昧死诣阙，累陈情状肝胆。悉以披露恳诚，冀蒙识察，於今浃辰，德音不下，实由臣词浅意陋，无以动天。哀惶失图，无地。臣某中谢，臣虽亲忝葭莩，才实驽钝，位忽过望，恩亦加等，宜竭精力，仰酬造化，岂敢饰让自言，企礼顾望？尝闻上有至仁之君，下无失性之人。陛下以蒸蒸圣德，格於上下，故哀哀孝思，敢辞荣禄？陛下岂忍抑其微诚，假令臣损情变礼，陈力就列？亦犹双凫乘雁，何补江海？况敢贪不次之宠，遗罔极之报，因丧从利，以哀为荣？此臣所以屡渎天威，望回宸听，恳至之愿，形於累表。拳然待命，惟圣慈察之，臣无任。
    ○第七表
    臣某言：伏奉某月日批敕，矜臣荒谬之情，许以残喘终丧，使奉几筵，获展哀报。陛下诞敷五教，叙九族，以臣属忝枝叶，哀纟廛蓼莪，恤以皇慈，使及於礼。天地之意，曲全人欲，日月迥照，下及苫庐。伏读诏书，感惧交集，仰戴圣造，若{文虫}负山，屏营瞻奉，惶惧陨越。臣无任哀戴之至。
    ○为谯郡唐太守贺赦表
    臣某言：伏奉二月五日制书，大赦天下。喜气动天，荣光被物，百神踊跃，众庶悦豫。臣某诚欢诚喜，顿首顿首。臣闻大道所宝，莫先於慈；圣人之德，无以加孝。陛下执大象以御物，不得已而用兵，假一戎之威，为万物戡难，再造区宇，以康黎元，慈之至也。纂服配天，不失旧物，然後增鸿名以严父，正荣号以恭已。元元本本，尊尊亲亲，孝之大也。犹虑物有不遂其性，政有不阜於俗，宏肆眚之恩，与天下更始。涤瑕荡秽，烛幽及微，风行物表，镜照海内。雷作而万户蛰振，网开而三面鸟飞。阳春无私，品物何幸？臣位忝郡守，预沐渥恩，绩考勋微，徒沾润泽。臣无任跃之至，谨奉表陈贺以闻。
    ●卷三百八十五
    ☆独孤及（二）
    ○为张濠州谢上表
    臣沐言：顷陷身凶族，待罪黄沙，戮社衅鼓，职臣之分。陛下照臣以日月之光，察其微恳，拔臣於缧绁之下，授以专城。今日馀生，实圣朝所赐。宠章荣命，岂贱臣之心？碎首粉骨，未答天造。今以某月日到濠州上讫。谨当竭力官守，正身率下，勉励苦节，绥安疲人，冀立犬马之诚，或申丝之效。无任感惧之至，谨附表陈谢以闻。
    ○为江淮都统使贺田神功平刘展表
    臣某言：得田神功等状称，官军以正月二十六日过江，大破贼众，擒元恶於山之下，凶残扑灭，江界无事。臣某诚欢诚喜，顿首顿首。臣闻四时成岁，秋为司杀，故圣人则之，以作五兵。盖奸宄贼寇，或乘衅而起，则干戈弧矢，亦有时而用。陛下率遏乱略，再造区宇，枪旬时，竹破瓦解。蕞尔狂狡，敢干天诛，作为长蛇，荐食江汉。乃矫诬我天命，攘窃我王师，暴殄我城邑，ㄈ扰我边鄙。荆吴之人，若坠泉谷，万姓业业，奔走无所。陛下神聪不测，睿算无方，将欲擒之，必固纵之。先侈其心，而厚其毒，然後制胜两楹之下，授略千里之外。使神功等一战而陷阵，再战而逐北，三战而擒渠魁，系颈以索，覆巢倾穴，刮野扫地，如烈风之破骇浪、严霜之陨落叶。浃辰之内，平扬州，定淮南，下朱方，收三吴。流亡者复故业，涂炭者返寿域，扇以皇风，与之更始。遂令东土耆老，复见汉官威仪。非陛下乃文乃武之鸿烈，日用不知之元化，孰能阴骘圣功，如此其速？臣无任庆忭之至。
</div>
    <div class="pagination">
<a href="全唐文_page227.html">上一页</a><span>...</span><a href="全唐文_page223.html">223</a><a href="全唐文_page224.html">224</a><a href="全唐文_page225.html">225</a><a href="全唐文_page226.html">226</a><a href="全唐文_page227.html">227</a><span class="current-page">228</span><a href="全唐文_page229.html">229</a><a href="全唐文_page230.html">230</a><a href="全唐文_page231.html">231</a><a href="全唐文_page232.html">232</a><a href="全唐文_page233.html">233</a><span>...</span><a href="全唐文_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
