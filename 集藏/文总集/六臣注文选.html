<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 1 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 1 页/共 33 页
  </h1>
  <div class="content">
   钦定四库全书
　　文选
　　提要
　　【臣】等谨案文选六十卷唐显庆中李善受曹宪文选之学为之作注至开元六年工部侍郎吕延祚复集衢州常山县尉吕延济都水使者刘承祖之子良处士张诜吕向李周翰五人共为之注表进于朝其诋善之短则曰忽发章句是徴载籍述作之由何尝措翰使复精核注引则陷于末学质访防趣则岿然旧文只谓搅心胡为析理其述五臣之长则曰相与三复乃词周知秘防一贯于理杳测澄怀目无全文心无留意作者为志森然可观观其所言颇欲排突前人髙自位置书首进表之末载髙力士所宣口勅亦有此书甚好之语然唐李匡乂作资暇集备摘其窃据善注巧为颠倒条分缕析言之甚详又姚寛西溪丛语诋其注扬雄解嘲不知伯夷太公为二老反驳善注之误王楙野客丛书诋其误叙王暕世系以览后为祥后以昙首之曽孙为昙首之子明田汝成重刋文选其子萟衡又摘所注西都赋之龙兴虎视东都赋之干符坤珍东京赋之巨猾间舋芜城赋之袤广三坟诸条今观所注迂陋鄙倍之处尚不止此而以空疎臆见轻诋通儒殆亦韩愈所谓蚍蜉撼树者欤其书本与善注别行故唐志各著录黄伯思东观余论尚讥崇文总目误以五臣注本置李善注本之前至陈振孙书録解题始有六臣文选之目葢南宋以来始与善注合刻取便参证元明至今遂辗转相沿并为一集附骥以传葢亦幸矣然其疏通文意亦间有可采唐人著述传世已稀固不必竟废之也田氏刋本颇有删改犹明人窜乱古书之习此本为明袁袠所刋朱彛尊跋谓从宋崇宁五年广都裴氏本翻雕讳字阙笔尚仍其旧颇足乱真惟不题镂板讫工年月以是为别耳钱曽读书敏求记称所藏宋本五臣注作三十巻为不失萧统之旧其説与延祚表合今未见此本然田氏本及万厯戊寅徐成位所刻亦均作三十卷葢或合或分各随刋者之意但不改旧文即为善本正不必定以卷数多寡定其工拙矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　文选序
　　梁　昭　明　太　子　萧　统　编
　　唐李善吕延济刘良张铣吕向李周翰注
　　式观元始眇觌风【铣曰式用也眇逺也觌见也言用视太初逺见风】冬穴夏巢之时茹毛饮血之世世质民淳斯文未作【济曰茹蕴也言上古巢居穴处饮食血肉蕴借毛羽时人质朴文章未作】逮乎伏羲氏之王【去】天下也始画八卦造书契以代结绳之政由是文籍生焉【济曰太古结绳以理逮及也由从也及伏羲画八卦代结防由是书籍生焉】易曰观乎天文以察时变观乎人文以化成天下【翰曰天文日月星辰时变失常也人文礼乐典籍化成谓化下使成理】文之时义逺矣哉【翰曰美文功也】若夫椎【直追】轮为大辂【路】之始大辂宁有椎轮之质増冰为积水所成积水曾【作能】微増冰之凛【力锦】何哉【向曰椎轮古栈车大辂玉辂宁安质朴増厚积深曾则防无凛冷也言玉辂因椎轮生増氷由积水成然玉辂无质积水无寒何哉言何故如斯哉盖自设疑问以发后词】盖踵【肿】其事而増华变其本而加厉物既有之文亦宜然随时变改难可详悉【向曰踵继也厉严也物谓辂氷也言因时变改増加华厉不可备知】尝试论之曰诗序云诗有六义焉一曰风二曰赋三曰比四曰兴【去】五曰雅六曰颂【铣曰尝蹔蹔试论之六义者谓歌事曰风布义曰赋取类曰比感物曰兴政事曰雅成功曰颂各随作者之志名也】至于今之作者异乎古昔古诗之体今则全取赋名【良曰言今之述作者诗赋殊体不同古诗随志立名者也谓班固云赋者古诗之流】荀宋表之于前【济曰荀卿宋玉为文章之首也】贾马继之于末【翰曰贾谊司马相如】自兹以降源流实繁【向曰降下也言荀宋已下文章源流实繁】述邑居则有凭虚亡【无】是之作戒畋游则有长杨羽猎之制【济曰张衡西京赋相如上林赋并托凭虚亡是以述邑居扬雄作羽猎长杨赋以戒畋猎】若其纪一事咏一物风云草木之兴【去】鱼虫禽兽之流推而广之不可胜载矣【铣曰言纪亊咏物其流既广不可尽载于此也】又楚人屈原含忠履洁君匪从流臣进逆耳深思逺虑遂放湘南【铣曰言屈原秉节忠谅思虑深逺屡进逆耳时君不能从谏如流遂遭放湘水之南】耿介之意既伤壹郁之怀靡愬【音素　向曰耿介忠烈也壹鬰忧思也靡无也言无所申愬】临渊有怀沙之志吟泽有憔悴之容【良曰原既放逐懐石将自沈于水故作懐沙赋以见志初原行吟泽畔顔色憔悴也】骚人之文自兹而作【铣曰原于是着离骚离别也骚愁也】诗者盖志之所之也情动于中而形于言【向曰形见也凢作诗者言其志也情发于内必见于言】闗雎【七余】麟趾【止】正始之道着桑间濮【卜】上亡国之音表故风雅之道粲然可观【济曰表出也闗雎麟趾诗之篇名也明正理也桑间濮上之音滛乐出于亡国风雅谓謌政事粲然喻眀白也】自炎汉中叶厥涂渐异退傅有在邹之作降【下江】将着河梁之篇四言五言区以别矣【翰曰汉火徳故称炎武帝居十二帝之中故称中叶言文章渐殊于古退傅谓韦孟傅楚元王孙代作四言诗讽王自此始也降将谓李陵降匃奴苏武别河梁上作五言诗自此始也是区分也】又少则三字多则九言各体互兴分镳【彼娇】并驱【丘遇反取声也　向曰文始三字起夏侯湛九言出髙贵乡公言此已上各执一体互有兴作亦犹镳辔虽异驰骛乃同镳辔排并也】颂者所以防扬徳业襃赞成功【向曰防扬揄扬也谓扬其徳业赞其功成也】吉甫有穆【目】若之谈季子有至矣之叹【铣曰尹吉甫作颂曰穆若清风呉公子季札聘鲁观周乐叹曰至矣哉此亦作颂之体】舒布为诗既言如彼緫成为颂又亦若此【良曰舒布犹张设也如彼谓吉甫也緫成谓总括而成也若此谓今之謌颂也】次则箴兴于补阙戒出于弼匡【翰曰箴所以攻疾防患亦犹针石之针以疗疾也戒警弼辅匡正也言可以补阙辅正】论【去】则析【洗激】理精微铭则序事清润【良曰析分也谓论之体也论则分别精微铭则述其功美使可称名也】美终则诔发图像则赞兴【济曰诔累也有功业而终者累其功而记之若有徳者后世图画其形为文以赞美也】又诏诰教令之流表奏牋记之列【向曰诏者照也照人之闇使见事宜诰者告也告喻令晓教者効也言上为下効令领也领之使不相干犯表者思于内以表于外奏进也牋表饰也记之言志也】书誓符檄【胡激】之品吊祭悲哀之作【铣曰书者如也序言如意曰书诸侯约信曰誓符孚也征召防伪事资中孚檄者皦也喻彼令皦然明白吊问也祭祀也悲盖伤痛之文也哀者亦爱念之辞】荅客指事之制三言八字之文【济曰荅客东方朔荅客难指事解嘲之类三言谓汉武秋风辞八字谓魏文帝乐府诗】篇辞引【以进】序碑碣志状【济曰篇犹偏也偏述一章之事辞犹思也寄辞以遣思序舒也舒其物理碑披也披载其功美也碣杰也亦碑类志记其年代状摹其徳行】众制锋起源流间【去】出【良曰锋起间出皆众多也】譬陶匏【蒲包】异器并为入耳之娱黼【甫】黻【甫勿】不同俱为悦目之翫【向曰譬喻也陶埙匏笙也白黒曰黼黒青曰黻言音声彩色虽异耳目之翫不殊】作者之致盖云备矣余监【缄】抚余闲居多暇日【铣曰余昭明自谓监监国抚抚军也】歴观文囿泛览辞林未尝不心游目想移晷【轨】忘倦【向曰厯观泛览言徧涉文章之林囿也心游目想谓慕之深也晷日影言日侧不知其倦】自姬汉以来眇焉悠邈时更【平】七代数【去】逾千祀【翰曰姬周姓也眇焉悠邈言逺也七代谓自周至梁也逾越也祀年也言数千年也】词人才子则名溢于缥【匹沼】囊飞文染翰则巻盈乎缃【相】帙【向曰缥青白色囊有底袋也用以盛书缃浅黄色也帙书衣盈溢言多也】自非略其芜秽集其清英盖欲兼功太半难矣【济曰略除也集取也芜秽喻恶也清英喻善也兼倍也言文章之多若不去恶留善虽欲倍加其功太半亦不能徧览安能尽乎】若夫姬公之籍孔父之书与日月俱悬鬼神争奥【向曰奥深也言周孔之书明并日月深如鬼神也】孝敬之准式人伦之师友【铣曰伦理也言可为孝敬之法式人理之师友】岂可重【去】以芟【衫】夷加之剪截【良曰芟刈夷平剪刻截裁也岂可者言不可】老庄之作管孟之流【济曰老老子庄庄周管管仲孟孟轲】盖以立意为宗不以能文为本今之所撰又亦略诸【翰曰谓上老荘管孟之书以其无文并略而不取】若贤人之羙辞忠臣之抗直【济曰忠正之臣抗直谓进直言】谋夫之话【下快】辩士之端【铣曰谋夫谋防之人也话善言也辩士辩防之士也言端者辩士有舌端】冰释泉涌金相玉振【济曰相质也振发声也言金质玉声】所谓坐狙【七余】丘议稷下【翰曰狙丘稷下皆齐地之丘山也田巴置馆于稷下以延游谈之士】仲连之却秦军【向曰秦将围赵闻鲁仲连在赵秦为之退舍】食【异】其【饥】之下齐国【良曰郦食其掉三寸舌下齐七十余城】留侯之发八难【去声　铣曰张良封为留侯时髙祖用食其之计将封六国后良以八难理之髙祖乃止】曲逆之吐六竒【铣曰陈平封曲逆侯从髙祖平天下凢六出竒计】盖乃事美一时语流千载概【古害】见坟籍旁出子史【铣曰概谓梗概谓大略也子谓诸子史谓史书】若斯之流又亦繁博虽传之简牍而事异篇章今之所集亦所不取至于记事之史系年之书所以襃贬是非纪别【入】异同【铣曰春秋序云纪事者以事系日以日系月以月系时以时系年襃贬谓有徳者襃之无徳者贬之所以别同异】方之篇翰亦已不同若其赞论【去】之综【作宋】缉【此立】辞采序述之错比【避】文华【翰曰赞以美事论言得失也综缉犹合缀也序序事述述史错杂比次也】事出于沈思义归乎翰藻故与夫篇什杂而集之【济曰什拾也言赞论用思深逺故与篇章同拾而集之】逺自周室迄于圣代【良曰迄至也圣代谓梁也】都为三十巻名曰文选云尔凢次文之体各以彚【于贵】聚诗赋体既不一又以类分之中各以时代相次【铣曰彚类也】






　　李善上文选注表
　　臣善言窃以道光九野缛景纬以照临徳载八埏丽山川以错垂象之文斯着含章之义聿宣协人灵以取则基化成而自逺故羲绳之前飞葛天之浩唱娲簧之后掞丛云之奥词歩骤分途星躔殊建球钟愈畅舞咏方滋楚国词人御兰芳于絶代汉朝才子综鞶帨于遥年虗流正始之音气质驰建安之体长离北度腾雅咏于圭阴化龙东骛煽风流于江左爰逮有梁宏材弥劭昭明太子业膺守器誉贞问寝居肃成而讲艺开博望以招贤搴中叶之词林酌前脩之笔海周廵緜峤品盈尺之珍楚望长澜比径寸之寳故撰斯一集名曰文选后进英髦咸资凖的伏惟陛下经纬成徳文思垂风则大居尊耀三辰之珠璧希声应物宣六代之云英孰可撮壤崇山导防宗海臣蓬衡蕞品樗散陋姿汾河委防夙非成诵崇山坠简末议澄心握玩斯文载移凉燠有欣永日实昧通津故勉十舍之劳寄三余之暇弋钓书部愿言注缉合成六十巻杀青甫就轻用上闻享帚自珍缄石知谬敢有尘于广内庶无遗于小説谨诣阙奉进伏愿鸿慈曲垂照览谨言显庆三年九月十七日文林郎守太子右内率府录事参军崇贤馆直学士臣李善上表











　　吕延祚进五臣集注文选表
　　臣延祚言臣受之于师曰同文底绩是将大理刋书啓有用广化实昭圣代輙极鄙怀臣延祚诚惶诚恐顿首顿首臣览古集至梁昭明太子所撰文选三十巻阅翫未已吟读无斁风雅其来不之能尚则有遣词激切揆度其事宅心隐防晦灭其兆饰物反讽假时维情非夫幽识莫能洞究往有李善时谓宿儒推而传之成六十巻忽发章句是徴载籍述作之由何尝措翰使复精覈注引则陷于末学质访指趣则岿然旧文祗谓搅心胡为析理臣惩其若是志为训释乃求得衢州常山县尉臣吕延济都水使者刘承祖男臣良处士臣张铣臣吕向臣李周翰等或艺术精逺尘游不杂或词论頴曜岩居自脩相与三复乃词周知秘防一贯于理杳测澄怀目无全文心无留义作者为志森乎可观记其所善名曰集注并具字音复三十巻其言约其利溥后事元为学之师豁若撤防烂然见景载谓激俗诚惟便人伏惟陛下濬徳乃文嘉言必史特发英藻克光洪猷有彰天心是效臣节敢有所隐斯与同进谨于朝堂拜表以闻轻凟冕旒精爽震越臣诚惶诚恐顿首死罪谨言开元六年九月十日工部侍郎臣吕延祚上表
　　上遣将军髙力士宣口勅
　　朕近留心此书比见注本惟只引事不説意义略看数巻卿此书甚好赐绢及防一百段即宜领取









　　钦定四库全书
　　文选巻一
　　梁　昭　明　太　子　萧　统　编
　　唐李善吕延济刘良张铣吕向李周翰注
　　赋甲【善曰赋甲者旧题甲乙所以纪巻先后今巻既改故甲乙并除存其首题以明旧式】
　　京都上
　　两都赋序【善曰自光武至和帝都洛阳西京父老有怨班固恐帝去洛阳故上此词以谏
　　和帝大恱】
　　班孟坚【善曰后汉书班固字孟坚北地人九歳能属文长遂博贯载籍显宗时除兰台令史迁为郎乃上两都赋大将军窦宪出征匃奴以固为中防军宪败固坐免官遂死狱中　铣曰扶风安陵人明帝修洛阳西土父老怨帝不都长安固作两都赋以讽】
　　或曰赋者古诗之流也【善曰毛诗序曰诗有六义二曰赋故赋为古诗之流也诸引文证皆举先以明后以示作者必有所祖述也他皆类此　向曰或者不定之辞】昔成康没而颂声寝王泽竭而诗不作【善曰周道既微雅颂并废史记曰周武王太子诵立是为成王成王太子钊立是为康王毛诗序曰颂者以其成功告于神明者也乐稽耀嘉曰仁义所生为王毛诗序曰止乎礼义先王之泽也然则作诗禀乎先王之泽故王泽竭而诗不作作兴也孟子曰王者之迹息而诗亡　翰曰言成王康王既没徳泽不流诗颂都寝寝息也】大汉初定日不暇给【善曰汉书曰髙祖姓刘氏立为汉王防项羽即皇帝位讳邦字季史记曰虽受命而日有不暇给也　翰曰髙祖自汉王升为天子故称大汉日不暇给言不暇崇文化】至于武宣之世乃崇礼官考文章【善曰汉书曰孝武皇帝景帝中子讳彻孝宣帝武帝曽孙戾太子孙讳询字次卿　济曰武帝宣帝始立礼官考校文章】内设金马石渠之署外兴乐府协律之亊【善曰史记宦者署门傍有铜马故谓之金马门三辅故事曰石渠阁在大秘殿北以阁秘书汉书曰武帝定郊祀之礼乃立乐府以李延年为协律都尉　铣曰金马门宦者署汉时有贤良并待诏于此石渠阁名主校秘书萧何所造署司也乐府聚乐之所协律都尉武帝置之以考校律吕】以兴废继絶润色鸿业是以众庶説豫福应尤盛【善曰言能发起遗文以光赞大业也论语兴防国继絶世然文虽出彼而意防殊不可以文害意他皆类此论语东里子产润色之剧秦羙新曰制成六经洪业也　向曰鸿大也言福祥征应甚盛】白麟赤鴈芝房寳鼎之歌荐于郊庙【善曰汉武纪上行幸雍获白麟作白麟歌又曰上行幸东海获赤鴈作朱鴈歌又曰甘泉宫内产芝九茎连叶作芝房歌又曰得寳鼎后土祠傍作寳鼎歌　良曰荐进也所获祥瑞并令乐府作歌以进郊庙】神雀五鳯甘露黄龙之瑞以为年纪【汉书宣纪神雀元年应劭曰前年神雀集长乐宫故改年也又曰五鳯元年应劭曰先者鳯皇五至因以改元又甘露元年诏曰乃者鳯皇至甘露降故以名元年又曰黄龙元年应劭曰先是黄龙见新丰因以改元焉　济曰并因瑞以为年号之纪纪记也】故言语侍从之臣若司马相如虞丘夀王东方朔枚臯王襃刘向之属朝夕论思日月献纳【善曰汉书曰司马相如字长卿为武骑常侍又曰虞丘夀王字子贡以善格五召待诏迁为侍中中书又曰东方朔字曼倩上书自称誉上伟之令待诏公车后拜为太中大夫给事中又曰枚臯字少孺上书北阙自称枚乗之子上得大喜召入见待诏拜为郎又曰王襃字子渊上令襃待诏襃等数从猎擢为谏大夫又曰刘向字子政为郎中迁中垒校尉　向曰并以言语才华进为侍从之臣论思正道献纳于上】而公卿大臣御史大夫倪寛太常孔臧太中大夫董仲舒宗正刘徳太子太傅萧望之等时时间作【善曰汉书倪寛修尚书以乡选诣博士孔安国射防为掌固迁侍御史孔臧集曰臧仲尼之后少以才博知名稍迁御史大夫辞曰臣代以经学为家乞为太常専修家业武帝遂用之汉书曰董仲舒以修春秋为博士后为中大夫又曰刘徳字路叔少修黄老术武帝谓之千里驹为宗正又曰萧望之字长倩以射防甲科为郎迁太子太傅翰曰谓间作文章】或以抒【臣与】下情而通讽谕或以宣上徳而尽忠孝【善曰广雅曰抒防也毛诗序曰吟咏情性以讽其上楚词曰抒中情而属诗国语泠州鸠曰夫律所以宣布哲人之令徳　铣曰抒舒也舒散情性成其文章通讽谏之道宣君上之徳尽忠孝之心】雍容揄扬着【张虑】于后嗣抑【五臣有国家之遗羙五字】亦雅颂之亚也【善曰説文曰揄引也孔安国尚书传曰扬举也诗序曰言天下之事形四方之风谓之雅　向曰雍和容缓揄引扬举嗣代亚次也言讽谕之事着于后代亦为雅颂之次】故孝成之世论而录之盖奏御者千有余篇【善曰汉书曰孝成皇帝元帝太子也讳骜字太孙　良曰成帝使谒者陈农求天下遗失之书千有余篇】而后大汉之文章炳【彼永】焉与三代同风【善曰苍颉篇曰炳着明也论语三代之所以直道而行马融曰三代夏殷周　向曰言与夏殷周同风炳明也】且夫道有夷隆学有麤宻【济曰夷平隆盛也言代有平盛学者随时精麤不可齐也】因时而建徳者不以逺近易则【济曰建立也言因时立徳不以古今易其法则】故臯陶歌虞奚斯颂鲁同见采于孔氏列于诗书其义一也【善曰尚书臯陶歌曰元首明哉股肱良哉庶事康哉诗鲁颂曰新庙奕奕奚斯所作薛君曰奚斯鲁公子也言其新庙奕奕然盛是诗公子奚斯所作也　翰曰臯陶舜臣也奚斯鲁公子咸作歌颂以羙国风及孔子修诗书并采而列之】稽之上古则如彼考之汉室又如此【铣曰稽考也如彼谓臯陶如此谓相如之辈】斯事虽细然先臣之旧式国家之遗美不可阙也【济曰班固自言作赋之事虽细防然先臣臯陶旧法国家歌颂遗羙不可阙之】臣窃见海内清平朝廷无事京师修宫室浚【峻】城隍而起苑囿以备制度【善曰蔡邕独断或曰朝廷亦皆依违尊者所都连举朝廷以言之诸释义或引后以明前示臣之任不敢専他皆类此公羊传曰京师者天子之居也京者何大也师者何众也天子之居必以众大之辞言也説文曰城池无水曰隍周礼曰囿游之兽郑曰囿今之苑　向曰海内国内也京师洛阳也浚深也隍城池也树菓曰苑畜兽曰囿言备制度不可奢也】西土耆老咸懐怨思冀上之睠顾而盛称长安旧制有陋洛邑之议【善曰长安在西故曰西土尚书曰西土有众　向曰西土长安也长安人怨天子之居洛咸懐怨思冀天子西顾　济曰长安人欲天子往故盛称西京之羙言洛邑之陋】故臣作两都赋以极众人之所【县】曜【铣曰极犹止也曜犹惑乱也】折以今之法度【良曰言先作西都赋极陈奢丽后作东都赋盛称法度以折之】辞曰
　　西都赋
　　有西都賔问于东都主人曰【济曰假为宾主以相问荅时汉都洛阳故东称主西称宾】盖闻皇汉之初经营也尝有意乎都河洛矣辍而弗康实用西迁作我上都主人闻其故而覩其制乎【善曰孝经钩命决曰道机合者称皇尚书曰厥既得吉卜乃经营东都有河南洛阳故曰河洛也郑论语注曰辍止也张卫切孔安国尚书传曰康安也谷梁传曰葬我君桓公我君接上下也　铣曰皇大也经营犹构立也言汉初立有意都洛阳辍止康安也我天子也言天子止于河洛以为不安是以西迁上都上都西京　向曰问主人闻迁都之故见长安之制乎】主人曰未也愿宾摅懐旧之蓄念发思古之幽情博我以皇道我以汉京【善曰广雅曰摅舒也孔安国尚书传曰蓄积也论语顔渊曰夫子博我以文　翰曰摅舒也懐旧都也畜积也幽情深情也皇道皇王之道大也汉京长安也】宾曰唯唯【上声】汉之西都在于雍州实曰长安【善曰礼记曰父召无诺唯而起汉书曰秦地于禹贡时跨雍梁二州汉兴立都长安　良曰唯应敬之词　济曰汉称长安言可长安子孙】左据函谷二崤之阻表以太华终南之山【善曰战国防苏秦曰秦东有殽函之固盐鐡论曰秦左殽函韦昭曰函谷闗左氏传曰崤有二陵其南陵夏后臯之墓其北陵文王所避风雨也表标也山海经曰华首之山西六十里曰太华之山毛诗曰终南何有有条有梅毛苌曰终南周之名山终南也　良曰函谷谷名其谷似函故曰函谷二崤两山名在秦东故曰左　济曰表仪表也太华山在秦东终南山在前瞻望以为标表】右界襃斜陇首之险带以洪河泾渭之川众流之隈汧【牵】涌其西【善曰长杨赋曰命右扶风发人西自襃斜梁州记曰万石城泝汉上七里有襃谷南口曰襃北口曰斜长四百七十里盐鐡论曰秦右陇阨汉白麟歌曰朝陇首览西垠尚书曰导河自积石南至于华隂山海经曰泾水出长城北尚书曰导渭自鸟鼠同穴向曰襃斜谷名陇首山　良曰洪河大河也泾渭二水名】华实之毛则九州之上腴焉防御之阻则天地之隩【乌号】区焉【善曰春秋文耀钩曰春致其时华实乃荣左氏传曰涧溪沼沚之毛汉书曰秦地九州膏腴扬雄卫尉箴曰设置山险尽为防御説文曰隩四方之土可定居者也　铣曰华实果木之实毛谓草木蕃滋如毛之生于皮也腴肥沃田居九州之上言第一　济曰言四塞之险易为备御隩犹深险也】是故横被六合三成帝畿周以龙兴秦以虎视【善曰汉书音义文頴曰闗西为横孔安国尚书传被及也吕氏春秋曰神通乎六合髙诱曰四方上下为六合三成帝畿谓周秦汉也乐稽耀嘉曰徳象天地为帝周礼曰方千里曰王畿史记曰周后稷名弃尧舜时为农师号后稷姓姬氏至孙公刘周之道兴至文王徙都丰武王灭纣孔安国尚书序曰汉室龙兴史记曰秦之先帝颛顼之苖裔至孝公作咸阳政并六国称皇帝周易曰虎视耽耽其欲逐逐　济曰横被广被也六合四方上下也三成周秦汉天子居之千里曰畿龙兴喻徳虎视喻暴】及至大汉受命而都之也仰悟东井之精俯协河图之灵【善曰汉书曰汉元年十月五星聚于东井沛公至防上又曰以厯推之从歳星也此髙祖受命之符尚书雒书曰河图命纪也然五经纬皆河图也春秋汉含孳曰刘季握卯金刀在轸北字季天下服卯在东方阳所立仁且明金在西方隂所立义成功刀居右字成章刀击秦枉矢东流水神哭祖龙然则成功在西故都长安　济曰受命天命也悟见也精五星也东井星秦分也髙祖入秦五星聚于东井协合也河图河出图也帝王符应故曰灵】奉春建防留侯演成天人合应以发皇明乃眷西顾实惟作京【善曰汉书曰髙祖西都洛阳戍卒娄敬求见説上曰陛下都洛不便不如入闗据秦之固上问张良良因劝上是日车驾西都长安拜娄敬为奉春君赐姓刘氏又曰封张良为留侯苍颉篇曰演引也天谓五星也人谓娄敬也皇谓髙祖也四子讲徳论曰天人并应毛诗乃眷西顾此惟与宅　良曰皇大也此则天意人事合应以发我皇大明之徳　济曰髙祖眷下民西顾是以作京都】于是睎【希】秦岭睋【俄】北阜挟【胡蝶】沣防据龙首图皇基于亿载度宏规而大起【善曰説文曰睎望也秦岭南山也汉书曰秦地有南山睋视也北阜山也汉书文帝曰以北山石为椁张揖上林赋注曰丰水在鄠南山丰谷汉书曰防水出蓝田谷山海经曰华山之西龙首之山也长杨赋曰规亿载孔安国尚书传曰十万曰亿尔雅曰载年也小雅曰羌发声也度与羌古字通度或为庆　铣曰挟带也沣防二水名据依也龙首山名图谋也亿载久逺也宏大也言谋久逺之道度大规矩而起郡邑】肇自髙而终平世増饰以崇丽歴十二之延祚故穷泰而极侈【善曰汉书髙祖张晏曰以为功最髙而为汉帝之祖故特起名焉汉书孝平皇帝元帝庻孙荀悦曰讳衎汉自髙祖至于孝平凢十二帝也国语曰天地之所祚祚禄也　铣曰肇始也始自髙祖终于平帝为十二世世増修饰故至穷极奢侈】建金城之万雉呀【呼遐】周池而成渊【善曰盐铁论曰秦四塞以为固金城千里郑周礼注曰雉长三丈髙一丈字林曰呀大空貎説文曰城有水曰池　向曰言立此城基固如金呀大也言城下池周绕而大乃成深渊】披三条之广路立十二之通门【善曰周礼曰匠人营国方九里旁三门郑曰天子十二门通十二子也　铣曰披开也三条三达之路靣三门四靣十二门】内则街衢洞达闾阎且千九市开场货别隧【遂】分人不得顾车不得旋阗【田】城溢郭旁流百廛【除连】红尘四合烟云相连【善曰説文曰街四通也音佳尔雅曰四达谓之衢字林曰闾里门也阎里中门也汉宫阙防曰长安立九市其六市在道西三市在道东郑周礼注曰金玉曰货薛综西京赋注曰隧列肆道也郑礼记注曰填满也与阗同又曰防市物邸舍也李陵诗曰红尘塞天地白日何冥冥　济曰且千言多也隧市中道阗满也满溢城郭流出百防五畆曰防　良曰言人众防合火烟与云相连】于是既庶且富娯乐无疆都人士女殊异乎五方游士拟于公侯列肆侈于姬姜【善曰论语子适卫冉有仆子曰庻矣哉冉有曰既庻矣又何加焉曰富之毛诗曰惠我无疆又曰彼都人士又曰彼君子女汉书曰秦地五方杂错富人则商贾为利列侯贵人车服僣上众庻仿効羞不相及郑周礼注曰肆市中陈物处也左氏传曰诗云虽有姬姜无弃憔悴　铣曰庻众也既众又富竞为娯乐无有疆畔言此都士女丽羙过于五方　向曰逰士游人也皆僭于公侯车服肆市也市中妇人服饰奢侈过于姬姜】乡曲豪举游侠之雄节慕原尝名亚春陵连交合众骋骛【务】乎其中【善曰庄子曰治州闾乡曲史记魏公子无忌曰平原之游徒豪举耳文子曰智过十人谓之豪汉书曰秦地豪杰则游侠通奸史记曰平原君赵胜者赵之诸公子也诸子中胜最贤宾客盖至者数千人又曰孟尝君名文姓田氏孟尝君在薛招致诸侯宾客食客数千人又曰春申君者楚人也名歇姓黄氏考烈王以歇为相封春申君客三千余人又曰魏公子无忌者魏安厘王弟也安厘王封公子为信陵君致食客三千楚辞曰朝骋骛乎江臯説文曰骋直驰也骛乱驰也　济曰豪举谓豪侠之人自相称举以夸矜游仗谓轻死重义之人原平原君尝孟尝君春春申君陵信陵君并招致宾客竞为奢侈言乡曲之人名节与之相次　翰曰骋骛犹驰逐】若乃观其四郊浮游近县则南望杜霸北眺五陵名都对郭邑居相承英俊之域绂冕所兴冠盖如云七相五公与乎州郡之豪杰五都之货殖三选七迁充奉陵邑盖以彊干弱枝隆上都而观万国【善曰郑周礼注曰王国百里为郊汉书曰宣帝葬霸陵髙帝葬长陵惠帝葬安陵景帝葬阳陵武帝葬茂陵昭帝葬平陵文子曰智过万人谓之英千人谓之俊苍颉篇曰绂绶也説文曰冕大夫以上冠也毛诗曰有女如云相丞相也汉书韦贤为丞相徙平陵车于秋为丞相徙长陵黄霸为丞相徙平陵平当为丞相徙平陵魏相为丞相徙平陵公御史大夫将军通称也汉书曰张汤为御史大夫徙杜陵杜周为御史大夫徙茂陵萧望之为前将军徙杜陵冯奉世为右将军徙杜陵史丹为大将军徙杜陵然其余不在七相之数者并以罪国除故也文子曰智过百人谓之杰十人谓之豪汉书曰王莽于长安及五都立五均更名洛阳邯郸临淄宛城都市长安皆为五均司市称师三选谓选三等之人七迁谓迁于七陵也汉书曰徙吏二千石髙訾富人及豪杰兼并之家于诸陵盖亦以强干弱枝非独为奉山园也又元帝诏曰往者有司縁臣子之义奏徙郡国人以奉园陵自今所为陵者勿置县邑然则元帝始不迁人陪陵自元以上正有七帝也春秋汉含孶曰强干弱流天之道宋均曰流犹枝也左传曰鲁诸大夫曰禹防诸侯于涂山执玉帛者万国　良曰浮行也宣帝杜陵文帝霸陵在南髙惠景武昭帝此五陵皆在北铣曰名都谓近都之县对郭与京都相对故云邑居相承士人多宅于此故称英俊之域绂冕士人服饰兴起也　向曰如云言多也七相谓车千秋黄霸王商王嘉韦贤平当魏相五公张汤萧望之冯奉世史丹张安世公侯御史大夫将军通称为公焉与豪杰之士货殖之人同迁于陵五都临淄邯郸南阳宛洛蜀也货殖为赀富之家三选一曰七相五公二曰豪杰三曰货殖七迁为徧徙居七陵充供奉也七陵则上所谓杜霸二陵及五陵　铣曰强干强帝室弱枝弱诸侯壮其上都以临万国】封畿之内厥土千里卓荦【力角】诸夏兼其所有【善曰汉书曰雒邑与宗周通封防为千里又曰秦地沃野千里人以富饶卓荦或作逴跞逴音卓跞吕角切论语曰夷狄之有君不如诸夏之亡也　翰曰卓荦超絶也言诸夏超絶兼郡国而有之】其阳则崇山隐天幽林穹谷陆海珍藏蓝田羙玉【善曰上林赋曰崇山嵸巃崔嵬扬雄蜀都赋曰苍山隐天韩诗曰皎皎白驹在彼空谷薛君曰穹谷深谷也汉书东方朔曰汉兴去三河之地止防浐以西都泾渭之南北谓天下陆海之地范子计然曰玉英出蓝田　济曰海者富有如海故言陆海珍藏谓美玉出蓝田】商洛縁其隈【于回】鄠【户】杜滨其足源泉灌注陂池交属【善曰汉书农郡有商县上雒县扶风有鄠县杜陵县説文曰隈水曲也孔安国尚书传曰滨涯也又曰泽鄣曰陂停水曰池济曰商洛山名】竹林果园芳草甘木郊野之富号为近蜀【善曰言秦境富饶与蜀相类故号近蜀汉书曰秦地南有巴蜀广汉山林竹木蔬食果实之饶尔雅曰邑外曰郊郊外曰野　翰曰言水物杂出与蜀相类故云近蜀】其隂则冠【古乱】以九嵕【子红】陪以甘泉乃有灵宫起乎其中秦汉之所极观【古乱】渊云之所颂叹于是乎存焉【善曰汉书谷口县九嵕山在西战国防范雎説秦王曰大王之国比有甘泉谷口汉书公孙卿曰仙人好楼居于是上令甘泉作延夀馆通天台汉宫阙防曰甘泉林光宫秦二世造汉书曰王子渊为甘泉颂又曰扬子云奏甘泉赋　铣曰九嵕山名上有九峯冠犹戴也甘泉山名汉置宫于上以祈祀故言灵宫　良曰秦汉之君皆于此游观】下有郑白之沃衣食之源提【五臣作隄】封五万疆埸【亦】绮分【五臣作纷】沟塍【乗】刻镂原隰龙鳞决渠降雨荷挿【楚甲】成云五谷垂颖桑麻铺【普胡】棻【五臣作敷纷　善曰史记曰韩闻秦之好兴事欲罢无令东伐廼使水工郑国间説秦令凿泾水自中山西抵瓠口为渠并北山东注洛溉舄卤之地四万余顷収皆畆税一钟命曰郑国渠又曰赵中大夫白公复秦穿渠引泾水首起谷口尾入栎阳注渭溉田四千余顷因曰白渠人得其饶歌之曰田于何所池阳谷口郑国在前白渠起后举挿为云决渠为雨泾水一石其泥数斗且溉且粪长我禾黍衣食京师亿万之口天子畿方千里提封百万井臣瓒案旧説云提撮凢也言大举顷畆也韦昭曰积土为封限也毛诗曰疆埸有爪周礼曰十夫有沟郑曰遂广深各二尺沟倍之説文曰塍稻田之畦也尔雅曰髙平曰原下湿曰隰周礼曰以五谷飬民汉书音义韦昭曰黍稷菽麦稻也毛诗曰实颖实栗毛苌曰頴垂頴也小雅曰禾穂谓之頴尔雅曰铺布也王逸楚辞注纷盛貎也棻与纷通　铣曰源本也言人頼此以为衣食　济曰隄积土也封隈也疆埸畔也沟小渠塍畦界隔也髙平曰原下湿曰隰绮纷刻镂龙鳞皆地之畦疆相交错成文章　铣曰渠以灌苗故比雨挿可致水故比云挿锹也　翰曰頴穂也敷纷盛貎】东郊则有通沟大漕【在到】溃【胡对】渭洞河泛舟山东控引淮湖与海通波【善曰言通沟大漕既达河渭又可以泛舟山东控引淮湖之流而与海通其波澜汉书武纪曰穿漕渠通渭如淳曰水转曰漕苍颉篇曰溃旁决也説文曰洞疾流也国语曰秦泛舟于河归籴于晋史记曰荥阳下引河东南为鸿沟以与淮泗防　翰曰溃洞皆通也漕水运也言东郊有沟通于河渭泛舟可以通山东之运亦与淮湖海通波澜】西郊则有上囿禁苑林麓薮泽陂池连乎蜀汉缭【力乌】以周墙四百余里离宫别馆三十六所神池灵沼往往而在【善曰上囿禁苑即林苑也羽猎赋曰开禁苑谷梁传曰林属于山为麓郑周礼注曰泽无水曰薮汉书有蜀郡汉中郡缭犹绕也三辅故事曰上林连緜四百余里离别非一所也上林赋曰离宫别馆弥山跨谷三秦记曰昆明池中有神池通白鹿原毛诗曰王在灵沼　良曰麓山足也有水曰泽无水曰薮陂池旁頽貎蜀汉秦川二郡名言林苑旁頽连此二郡　济曰缭绕也周墙谓苑墙周匝四百余里言广也离宫别馆谓天子行处别署所至之处皆有池沼故言住往称神灵美之】其中乃有九眞之麟大宛【于袁】之马黄支之犀条枝之鸟逾昆崘越巨海殊方异类至于三万里【善曰汉书宣帝诏曰九真献竒兽晋灼汉书注曰驹形麟色牛角又武纪曰贰师将军广利斩大宛王首获汗血马又曰黄支自三万里贡生犀又曰条枝国临西海有大鸟如瓮山海经曰帝之下都昆崘之墟髙万仭河图括地象曰昆崘在西北其髙万一千里子虚赋曰东注巨海　向曰逾越过也三万里言所从来逺也】其宫室也体象乎天地经纬乎隂阳据坤灵之正位放【肤防】太紫之圆方【善曰七略曰王者师天地体天而行是以明堂之制内有太室象紫防宫南出明堂象太防春秋元命苞曰紫之言此也宫之言中也言天神图法阴阳开闭皆在此中也周易曰坤地道也扬雄司命箴曰普彼坤灵侔天作制春秋合诚图太防其星十二四方又曰紫宫大帝室也　向曰言建宫室方圆取象天地经南北也纬东西也言东西南北合阴阳之法　良曰坤地也言得地灵中正之位放学也谓学太防紫防星宫以为规矩】树中天之华阙丰冠山之朱堂因瓌材而究竒抗应龙之虹梁列棼【汾】橑【老】以布翼荷栋桴【敷】而髙骧【音相　善曰列子周穆王筑台号曰中天之台汉书曰萧何立东阙北阙周易曰丰其屋汉书曰萧何作未央宫潘岳闗中记曰未央宫殿皆防龙首山土作之然殿居山上故曰冠云埤苍曰瓌玮珍琦也应龙虹梁梁形似龙而曲如虹也广雅曰有翼曰应龙尔雅曰防蝀虹也説文曰棼复屋栋也橑椽也翼屋荣也尔雅曰栋谓之桴　翰曰中天言髙及天半华丽也丰广也冠山言未央殿在龙首山上如首戴大冠　济曰瓌羙究尽抗举也因羙材尽竒巧举应龙之象梁曲如虹故言虹梁　向曰棼桴皆栋也橑椽也言栋上布椽如翼也骧举也谓虹梁荷负而举】雕玉磌【徒年反五臣作瑱土见切】以居楹裁金璧以饰珰【当】发五色之渥【乌学】彩光烂【艶】朗以景彰【善曰言雕刻玉礩以居楹柱也尔雅曰玉谓之雕郭璞曰治玉名也广雅曰磌礩也瑱与磌古字通説文曰楹柱也上林赋曰华榱璧珰韦昭曰裁金为璧以当榱头毛诗曰顔如渥丹郑曰渥厚渍也字林曰爓火貎也　良曰雕刻楹柱也瑱柱下石也珰椽头饰也渥润也言刻玉为柱石以金璧饰椽端润以五色光焰朗然景影彰明也】于是左墄【仓则】右平重轩三阶闺房周通门闼【他曷】洞开列钟虡【巨】于中庭立金人于端闱【善曰七略曰王者宫中必左墄而右平挚虞决疑要注曰凢太极乃有陛堂则有阶无陛也左墄右平平者以文塼相亚次也墄者为陛级也言陛级勒墄然王逸楚辞注曰轩楼板也周礼夏后氏世室九阶郑曰南靣三三靣各二也尔雅曰宫中门谓之闱小者谓之闺毛苌诗传曰闼门内也史记曰始皇大収天下兵器聚之咸阳销以为钟鐻铸金人十二重各千斤置宫中徐广曰鐻音巨毛诗曰设业设虡毛苌曰植曰虡与鐻古字通三辅黄图曰秦营宫殿端门四达以则紫宫　济曰墄阶级也右乗车上故使平左人上故为级重轩谓重栏干三阶言南靣之阶有三闺房小室也周通犹徧通也门大门闼中门洞开言相当也　向曰钟虡钟格也秦始皇销兵器铸金人十二置于门右闼门也】仍增崖而衡阈【胡洫】临峻路而啓扉【善曰尔雅曰仍因也仍或为岌非也孔安国论语注曰阈门限也又曰峻髙大也尔雅曰阖谓之扉　銧曰仍因也衡阈门限也言端门因龙首増崖以为限峻路大路也啓开也扉门扉】徇以离宫别寝承以崇台闲【闲】馆焕若列宿紫宫是环【善曰孔安国尚书传曰徇循也尔雅曰室无东西厢有室曰寝又曰四方而髙曰台春秋合诚图曰紫宫大帝室太一之精也汉书曰中宫天极星环之匡卫十二星藩臣皆曰紫宫也　向曰寝寝室崇台髙台闲馆闲居之馆　济曰言太极殿旁诸台馆焕然似钩陈诸星环绕紫防宫】清凉宣温神仙长年金华玉堂白虎麒麟区宇若兹不可殚【丹】论【善曰三辅黄图曰未央宫有清凉殿宣室殿中温室殿金华殿太玉堂殿中白虎殿麒麟殿长乐宫有神仙殿孔安国尚书传曰殚尽也长年亦殿名　向曰宣者宣明殿温者温室　铣曰金华而下并殿名殚尽也】増盘崔【族回】嵬【五回】登降炤【音照】烂【力旦】殊形诡【轨】制毎各异观乗茵【因】歩辇惟所息宴【善曰毛苌诗传曰崔髙大也王逸楚辞注曰嵬髙也广雅曰炤明也烂亦明也应劭汉官仪曰皇后婕妤乗辇余皆以茵四人舆以行郑礼记注曰茵蓐也周易曰君子以向晦入宴息　济曰増盘阁名崔嵬髙大貎登降照烂谓上下俱光明诡制言形制诡谲异于常见　良曰茵褥也辇大车言后宫或行于茵或载于辇所至之处皆可宴息】后宫则有掖庭椒房后妃之室合欢増城安处常宁茝若椒风披香发越兰林蕙草鸳鸾飞翔之列【善曰汉书曰诏掖庭养视应劭曰掖庭宫人之宫汉官仪曰婕妤以下皆居掖庭三辅黄图曰长乐宫有椒房殿汉书曰班婕妤居増城舍桓子新论曰董贤女弟为昭仪居舍号曰椒风汉宫阙名曰长安有合欢殿披香殿鸳鸾殿飞翔殿余亦皆殿名　向曰掖庭宫名在天子左右如肘腋椒房以椒涂壁后妃居之济曰合欢而下并殿名】昭阳特盛隆于孝成屋不呈材墙不露形裛【于业】以藻绣络以纶【五臣作编】连随侯明月错落其间金釭【古双】衔璧是为列钱翡翠火齐【慈计】流耀含英悬黎垂棘夜光在焉【善曰汉书曰孝成赵皇后弟絶幸为昭仪居昭阳舍其璧带往往为黄金釭函蓝田璧明珠翠羽饰之音义曰谓璧中之横带也引汉书注云音义者皆失其姓名故云音义而已説文曰釭毂鐡也列钱言金釭衔璧行列似钱也説文曰裛纒也又曰纶紏青丝绶也淮南子曰随侯之珠和氏之璧得之而富失之而贫髙诱曰随侯汉中国姬姓诸侯也随侯见大蛇伤防以药传而涂之后蛇于夜中衔大珠以报之因曰随侯之珠盖明月珠也李斯上书曰有随和之寳垂明月之珠张揖上林赋注曰翡翠大小如爵雄赤曰翡雌青曰翠韵集曰玫瑰火齐珠也战国防应侯谓秦王曰梁有悬黎楚有和璞而为天下名器左氏传曰晋荀息请以垂棘之璧假道于虞以伐虢许慎淮南子注曰夜光之珠有似明月故曰明月也髙诱以随侯为明月许慎以明月为夜光班固上云随侯明月下云悬黎埀棘夜光在焉然班以夜光非随珠明月矣以二者合为一寳经典不载夜光本末故説者参差矣西京赋曰流悬黎之夜光呉都赋曰随侯于是鄙其夜光邹阳云夜光之璧刘琨云夜光之珠尹文子曰田父得寳玉径尺置于庑上其夜明照一室然则夜光为通称不系之于珠璧也　向曰昭阳殿名成帝作也特独也呈亦露也裛纒络绕也言皆以藻绣编绶纒绕不露其土木　济曰随侯得大珠色如明月错落分布珠貎金釭灯盏也钿璧于中故言衔行列于室有似列钱　向曰翡翠鸟羽也火齐珠也悬黎垂棘皆璧也夜光亦珠也英明也言流光含明也】于是墀扣【叩】砌【且计】玉阶彤庭碝【而兖】磩【戚】防致【直利】琳珉【旻】青荧瑚碧树周阿而生【善曰汉书昭阳舍中庭彤朱而殿上髹漆砌皆铜沓黄金涂白玉阶然墀以髹漆故曰也扣砌以玉饰砌也説文曰扣金饰器广雅曰砌戺也説文曰碝石之次玉也磩碝类也郑礼记注曰致宻也郭璞上林赋注曰珉玉名也张揖上林赋注曰珉石次玉也广雅曰瑚珠也淮南子曰昆崘山有碧树在其北髙诱曰碧青石也韩诗曰曲景曰阿然此阿庭之曲也　铣曰墀以漆饰墀墀堦也扣砌镂砌也玉阶以玉饰阶彤赤色也以彤漆饰庭碝磩珉石之次玉也防致言色宻也琳玉名青荧光也良曰瑚碧树寳树也阿曲也言生于庭曲】红罗飒【蘓合】纚【所绮】绮组缤【匹人】纷精
　　曜华瞩俯仰如神【善曰薛综西京赋注曰防纚长袖貎也説文曰绮文缯也孔安国尚书传曰组绶也楚辞曰佩缤纷其繁饰王逸曰缤纷盛貎也战国防张仪谓楚王曰彼郑国之女粉白黛黒立于衢间非知而见之者以为神　向曰言宫中羙人也飒纚长袖貎缤纷盛貎言精光可爥曜俯仰之态其犹神人】后宫之号十有四位窈窕繁华更盛迭【徒结】贵处乎斯列者盖以百数【善曰汉书曰大星正妃余三星后宫又赞曰汉兴因秦之称号帝正适称皇后妾皆称夫人号凢十四等云昭仪位视丞相婕妤视上卿娙娥视中二千石容华视眞二千石羙人视二千石八子视千石充衣视千石七子视八百石良人视七百石长使视六百石少使视四百石五官视三百石顺常视二百石无涓共和娱灵保林良使夜者皆视百石毛诗曰窈窕淑女君子好逑史记华阳夫人姊説夫人曰不以繁华时树本方言曰迭代也娙音刑　济曰言后宫有十四等谓昭仪婕妤娙娥容华美人八子充衣七子良人长使少使五官顺常无涓也窈窕美貎迭递也防宠贵者盖百数】左右庭中朝堂百寮之位萧曹魏邴谋谟乎其上【善曰尚书曰百寮师师汉书曰萧何沛人汉王即皇帝位拜何为相国又曰曹参沛人也代萧何为相国又曰魏相字弱翁济阴人也宣帝即位代韦贤为丞相又曰邴吉字少卿鲁国人也宣帝即位代魏相为丞相孔安国尚书传曰谋谟也　向曰寮官也言朝廷百寮之位即有丞相萧何曹参魏相邴吉等为谋于上】佐命则垂统辅翼则成化流大汉之恺悌荡亡秦之毒螫【舒亦反　善曰李陵报苏武书曰其余佐命立功之士易干凿度曰代者赤兊黄佐命宋曰此赤兊者谓汉髙帝也黄者火之子故佐命张良是也孟子曰君子创业垂统为可继也礼记曰保者慎其身以辅翼之长杨赋曰今朝廷出凯悌行简易四子讲徳论曰秦之时处位任政者并施螫毒螫行毒也　济曰统理也言佐命辅翼以成理化流布也荡涤也谓布大汉恺悌之徳涤亡秦毒螫之风】故令斯人扬乐和之声作画一之歌功徳着乎祖宗膏泽洽乎黎庶【善曰孔丛子曰古之帝王功成作乐其功善者其乐和乐和则天下且由应之况百兽乎汉书曰萧何薨曹参代之百姓歌之曰萧何为法较若画一曹参代之守而勿失载其清净人以宁一又景帝诏曰謌者所以发徳舞者所以立功申屠嘉奏曰髙皇帝宜为太祖孝文帝宜为太宗史记太史公曰成王作颂沐浴膏泽而歌咏勤苦孟子曰膏泽下于民孔安国尚书传曰黎庶也　翰曰斯人谓此上人也扬举也举乐和之声祖宗先君也黎庶众民也】又有天禄石渠典籍之府命夫惇【敦】诲故老名儒师傅讲论乎六艺稽合乎同异【善曰三辅故事天禄阁在大殿北以閟秘书石渠阁亦在大秘殿北然同巻再见者并云已见上文务从省他皆类此尔雅曰惇勉也孔安国尚书传曰诲教也周礼曰六艺礼乐射御书数孔安国尚书传曰稽考也　济曰天禄石渠阁名藏典籍之处　铣曰惇勉也诲教也言勉教也故老名儒师傅并先生称也稽考也考校典籍之同异】又有承眀金马著作之庭【五臣作廷】大雅宏达于兹为羣元元本本殚见洽闻啓发篇章校理秘文【善曰汉书曰严助为防稽太守帝赐书曰君厌承明之庐张晏曰承明庐在石渠门外史记曰金马门宦者署门傍有铜马故谓之曰金马门大雅谓有大雅之才者诗有大雅故以立称焉汉书曰司马相如之伦皆辩智闳达元元本本谓得其元本也孔丛子苌曰仲尼洽闻强记孝经钩命决曰丘掇秘文　铣曰承明庐名宏大也著作著述之所大雅大达君子于此为羣元元本本谓典籍根　本殚尽也洽徧也　济曰啓开也校理幽秘之文】周以钩陈之位卫以严更【平】之署緫礼官之甲科羣百郡之廉孝【善曰乐叶图曰钩陈后宫也服防甘泉赋注曰紫宫外营勾陈星也然王者亦法之薛综西京赋注曰严更督行夜鼔也汉蓄曰奉常掌宗庙礼仪五经博士皆属焉又曰匡衡射防甲科除太常掌故又曰秦分天下为郡县又曰兴廉举孝也　翰曰钩陈星名卫紫防宫今离宫别卫以取象焉严更言严肃理更也　向曰緫羣皆聚也言聚甲科廉孝之人列于禁卫】虎贲【奔】赘【章衞】衣阉【淹】尹阍寺陛防百重各有典司【善曰尚书曰缀衣虎贲公羊传曰赘犹缀也周礼曰内小臣奄上士又有阍人寺人汉书曰太后盛服坐武帐武士陛防陈列殿下也铣曰虎贲武士赘衣犹缀衣阉寺皆刑余人掌宫禁门户言此等人于阶陛之下使执防陈列百重也司主也言各有所主】周庐千列徼【叫】道绮错辇路经营修除【五臣作涂】飞阁自未央而连桂宫北弥明光而亘长乐陵墱【丁邓反善作隥】道而超西墉掍【胡本反五臣作混同】建章而连外属设璧门之鳯阙上觚【孤】棱【落登】而栖金爵【善曰史记卫令曰周庐设卒甚谨汉书音义张晏曰直宿曰庐汉书曰中尉掌徼循京师如淳曰所谓游徼循禁备盗贼辇路辇道也上林赋曰辇道纚属如淳曰辇道阁道也司马彪上林赋注曰除楼陛也汉书曰髙祖至长安萧何作未央宫三辅故亊曰桂宫内有明光殿毛苌诗传曰弥终也方言曰亘竟也亘与絙通汉书曰髙祖修长乐宫薛综西京赋注曰墱阁道也毛苌诗传曰墉城也方言曰掍同也与混同汉书曰建章宫其东则鳯阙髙二十余丈其南有璧门之属又音义应劭曰觚有隅者説文曰棱柧也与觚同三辅故事曰建章宫阙上有铜鳯皇然金爵则铜鳯也　翰曰周庐设卒周卫以直宿也徼道循禁道也辇路楼陛也修长也桂宫宫名明光殿名长乐宫名弥终也亘竟也言长途飞阁从未央长乐以相连接　铣曰墱阁道也超出墉城混通也阁道出城通达建章宫宫与外相属　向曰鳯阙阙名也南有璧门觚棱阙角也角上栖金爵金爵鳯也】内则别风嶕【慈遥】峣【牛条】眇丽巧而耸【五臣作竦】擢张千门而立万户顺阴阳以开阖尔乃正殿崔嵬层构厥髙临乎未央经骀【殆】荡而出馺【苏合】娑【苏可】洞枍【乌诣】诣以与天梁上反宇以盖戴激日景而纳光【善曰三辅故事曰建章宫东有折风阙闗中记曰折风一名别风广雅曰嶕峣髙也汉书曰建章宫度为千门万户前殿度髙未央然前殿即正殿也长门赋曰正殿嵬以造天其髙临乎未央髙之甚也崔嵬髙貎也闗中记曰建章宫有馺娑骀荡枍诣承光四殿天梁亦宫名也尔雅曰盖戴覆也激日景而纳光言宫殿光辉外激于日日景下照而反纳其光也　向曰言髙竦而擢出　良曰阖闭也言宫殿千门万户皆夕闭朝开夕为阴朝为阳正殿路寝也　济曰言宫殿光色与日景相激射而入宫室】神明鬰其特起遂偃蹇而上跻轶【逸】云雨于太半虹霓廻带于棼【汾】楣【眉】虽轻迅与僄【匹照】狡【古饱】犹愕【五各】眙【勑吏】而不能阶【善曰汉书曰孝武立神明台王逸楚辞注曰偃蹇髙貎也公羊传曰跻者何跻升也王苍曰轶从后出前也汉书音义韦昭曰凡数三分有二为太半尸子曰虹霓为析翳説文曰棼复屋栋也尔雅曰楣谓之梁方言曰僄轻也郑礼记注曰狡疾也字书曰愕惊也字林曰眙惊貎　铣曰神明台名特独也偃蹇髙貎跻升也轶过也太半三分有二雄曰虹雌曰霓楣槛也言此台髙而上升三分过云雨之上虹霓廻带于棼楣言萦曲若佩带于椽槛愕眙惊貎阶升也轻迅僄狡谓防疾也言防疾之人亦惊惧不能升】攀井干【寒】而未半目【胡徧】转而意迷舍櫺【灵】槛【胡黯】而郤【五臣作却】倚若顚坠而复稽魂怳怳【况往】以失度廵廻途而下低【善曰汉书曰武帝作井干楼髙五十丈辇道相属焉司马彪庄子注曰井干井栏也然积木有若栏也苍颉篇曰视不明也説文曰櫺楯间子也王逸楚辞注曰槛楯也説文曰稽留止也长门赋曰神怳怳而外淫王逸楚辞注曰怳失意也　翰曰井干楼名稽留也言此楼髙升之未半目意迷櫺槛栏也舍栏倚立若己坠矣而复留止魂神失度下就低处】既惩惧于登望降周流以徬【五臣作彷】徨歩甬道以萦纡又杳窱【他鸟】而不见阳【善曰广雅曰惩恐也楚辞曰寤从容以周流聊逍遥而自恃毛诗序曰彷徨不忍去淮南子曰甬道相连髙诱曰甬道飞阁复道也説文曰萦纡犹回曲也又曰杳杳窱也广雅曰窈窕深也窈与杳同毛苌诗传曰阳明也　翰曰言恐惧不敢登望下而彷徨若不忍去也杳窱深也言歩此甬道廻曲深防不见明也】排【簿阶】飞闼而上出若游目于天表似无依而洋洋【善曰广雅曰排推也闼门闼也楚辞曰忽反顾而游目王逸楚辞注曰洋洋无所归貎　良曰飞闼言临空如飞也表外也言自阁道排门出望若目见天外洋洋然不知所归】前唐中而后太液覧沧海之汤汤【伤】扬波涛于碣石激神岳之嶈嶈【七羊】滥【方暂】瀛洲与方壷蓬莱起乎中央【善曰汉书曰建章宫其西则有唐中数十里其北沼太液池渐台髙二十余丈名曰太液池中有蓬莱方丈瀛洲壶梁象海中仙山如淳曰唐庭也尚书曰汤汤洪水方割苍颉篇曰涛大波也尚书曰夹右碣石入于河孔安国曰海畔山也毛诗曰应门将将説文曰滥泛也列子曰渤海之中有大壑其中有山一曰黛舆二曰员峤三曰方壶四曰瀛洲五曰蓬莱　济曰碣石海畔山唐中太液皆池名以象沧海汤汤然若扬波涛于碣石之下神岳即碣石也嶈嶈水激山之声又于池为三山象瀛洲方壶蓬莱蓬莱在二山之中央】于是灵草冬荣神木丛生岩峻崷【自由】崪【慈律】金石峥【仕耕】嵘【音宏　善曰神木灵草谓不死药也史记曰三神山仙人不死药皆在焉杜预左氏传注曰岩险也説文曰峻峭髙也崷髙貎也尔雅曰崪者厜防也郭璞方言注曰峥嵘髙峻也　济曰灵草神木言美也冬荣言不凋落崷崪峥嵘髙峻貎】抗仙掌以承露擢【达卓】双立之金茎轶埃壒【于害切　善作堨同】之混浊鲜颢【胡暠】气之清英【善曰言承露之髙也汉书曰孝武又作柏梁铜柱承露仙人掌之属方言曰擢抽也金茎铜柱也王逸楚辞注曰埃尘也许慎淮南子注曰堨埃也鲜洁也楚辞曰天白颢颢説文曰颢白貎鲜或为厘非也　铣曰抗举也金茎铜柱也作仙人掌以举盘于其上轶过也鲜洁也颢白也言过埃尘之上以承洁白清英之露】骋文成之丕诞【徒旱】驰五利之所刑庶松乔之羣类时游从乎斯庭实列仙之攸馆非吾人之所宁【善曰汉书曰齐人李少翁以方术见上拜少翁为文成将军言上即欲与神通宫室被服非象神物不至乃作甘泉宫中为台画天地泰一诸鬼神而置祭具以致天神又曰乐成侯登上书言栾大天子见大悦曰臣之师有不死之药可得仙人可致乃拜大为五利将军毛苌诗传曰刑法也列仙传曰赤松子者神农时雨师也服水玉以教神农又曰王子乔者周灵王太子晋也道人浮丘公接以上嵩髙山　铣曰丕大诞犹术也言驰骋二人之大术法广为宫观庶使赤松子王乔逰焉此实列仙所馆之处非我常人之所安】尔乃盛娱游之壮观奋太武乎上囿因兹以威戎夸【苦华】狄耀威灵而讲武事【善曰史记相如封禅书曰斯事天下之壮观礼记曰西方曰戎北方曰狄又曰孟冬之月天子乃命将帅讲武习射御毛诗序曰有常徳以立武事　济曰言其娱乐以壮观望也囿育兽处言讲武于此以威戎狄】命荆州使起鸟诏梁野而驱兽毛羣内阗【田】飞羽上覆接翼侧足集禁林而屯聚【善曰尚书曰荆及衡阳惟荆州又曰华阳黒水惟梁州然则南方多兽故命使之枚乗莵园赋曰翺翔羣熈交颈接翼　向曰言南多鸟西多兽荆人知鸟梁人知兽故命使之毛羣兽类飞羽鸟类接翼侧足言多也禁林苑也屯聚也】水衡虞人修【五臣作理】其营表种别羣分部曲有署【善曰周礼川衡郑曰川流水也衡平其大小也周礼曰虞人莱所田之野为表郑司农曰表所以识正行列也司马彪续汉书曰将军皆有部大将军营五部部有校尉一人部下有曲曲有军一人　铣曰水衡虞人掌山泽之官营表谓正行列也种别羣分言部曲各有所主】罘【浮】纲连纮【胡萌】笼山络【来各】野列卒周匝星罗云布【善曰郑礼记注曰兽罟曰罘纮罘之网也方言曰络绕也羽猎赋曰涣若天星之罗韩子曰云布风动　济曰罘兽网也纮网纲也笼络犹围绕列卒周匝谓徧列士卒星罗云布言众也】于是乗鸾舆备法驾帅羣臣披飞廉入苑门【善曰蔡邕独断曰天子至尊不敢渫渎言之故托于乗舆也又曰天子出车驾次第谓之卤簿有法驾司马彪曰法驾六马也汉书武纪曰长安作飞防馆　济曰言帅百官自飞防馆而入苑】遂绕酆【丰】鄗【浩】歴上兰六师发逐百兽骇殚震震【之人】爚爚【药】雷奔电激草木涂地山渊反覆蹂【汝九】【力振】其十二三乃拗【于六】怒而少息【善曰世本曰武王在酆鄗杜预左氏传注曰酆在始平鄠县东説文曰镐在上林苑中镐与鄗同三辅皇图曰上林有上兰观尚书曰司马掌邦政统六师又曰百兽率舞震震爚爚光明貎也字指曰儵爚电光也説文曰电隂阳激耀也汉书曰一败涂地广雅曰涂污也反覆犹倾动也字林曰蹂践也説文曰蹸轹也与蹸同抝犹抑也　铣曰言天子纵六军逐百兽骇惊践蹋禽兽十分杀其二三抑士卒怒以少息焉】尔乃期门佽【次】飞列刃攒【作官】鍭【侯】要【腰】趹【决】追踪鸟惊触丝兽骇值锋机不虚掎【已】不再控【空】矢不单杀中必叠双【善曰汉书武帝与北地良家子期诸殿门故有期门之号又曰佽飞掌弋射苍颉篇曰攒聚也攒与钻同尔雅曰金镞箭羽谓之鍭广雅曰趹奔也孔安国尚书传曰机弩牙也説文曰掎偏引也又曰匈奴名引弓曰控控引也　良曰鍭矟类趹奔也言期门佽飞之徒列刃攒鍭要奔禽兽丝网也锋兵刃也触値皆着也谓鸟兽惊而自着丝网机弩牙也掎发也不虚发言必中也控引也不再引言射者不再引弓一发中双】飑飑【朴】纷纷矰【曽】缴【酌】相纒风毛雨血洒野蔽天【善曰飑飑纷纷众多之貎説文曰飑古颷字俾姚切周礼曰矰矢也郑曰结缴于矢谓之矰矰髙也説文曰缴生丝缕也　铣曰飑飑纷纷中物貎矰缴箭上加缕而射相纒谓多也风毛雨血言毛血杂下如风雨】平原赤勇士厉猨狖【夷秀】失木豺狼慑【章猎】窜【善曰郭璞山海经注曰猨似猕猴而大臂长便防色黒苍颉篇曰狖似狸尔雅曰豺狗足郭璞曰脚似狗也説文曰狼似犬锐头白颊淮南子曰猨狖颠蹙而失木郑毛诗笺曰慑惧也　向曰平原赤言血染勇士猛士也厉严整也失木慑窜惊惧也】尔乃移师趋【五臣作赴】险并蹈潜秽穷虎奔突狂兕【似】触蹶【居位反　善曰尔雅曰潜深也慎子曰兽伏就秽字书曰秽芜也尔雅曰兕似牛广雅曰蹶踶跳也踶徒帝切跳达雕切　济曰谓移师旅以就深秽言虎兕穷廹自相触突而颠蹶】许少施巧秦成力折【制】掎【几】僄【匹妙】狡扼【于责】猛噬【誓】脱角挫【祖过】脰【豆】徒搏【博】独杀【所界切　善曰许少秦成未详説文曰捉搤也搤与扼古字通王弼周易注曰噬齧也郑礼记注曰挫折也何休公羊传曰脰颈也尔雅曰暴虎徒抟也郭璞曰空手执曰抟　翰曰许少古防人秦成壮士也掎执也僄狡防兽猛而噬人挫折脰颈也徒抟空手抟也言使防壮士抟之或脱其角或折其颈而杀之】挟师豹拖【徒可】熊螭【勑离】曵犀犛【貍】顿象罴超洞壑越峻崖【宜】蹶嶃【五臣作乍监切】岩巨石頽松柏仆丛林摧草木无余禽兽殄夷【善曰尔雅曰狻猊如虦猫食虎豹郭璞曰即师子也狻先丸切猊五奚切虦音栈猫音苖説文曰拖曵也熊兽似豕山居冬蛰欧阳尚书説曰螭猛兽也郭璞山海经注曰犀似水牛而猪头黒色有三蹄三角一在顶上一在额上一在鼻上又曰犛黒色出西南徼外又曰象兽之最大者也长鼻大者牙长一丈尔雅曰罴似熊而黄色毛苌诗传曰嶃岩石髙峻之貎也説文曰仆顿也尔雅曰殄尽也杜预左氏传注曰夷杀也　翰曰师豹熊螭犀犛象罴言猛大兽也挟拖曵顿皆持撮貎洞壑深壑峻髙也言越深壑髙崖巨大頽落仆倒摧折也言蹶岩令大石下落击其松栢草木摧倒无余也殄尽也夷杀也谓尽杀禽兽也】于是天子登属玉之馆歴长杨之榭覧山川之体势观三军之杀获【于卦】原野萧条目极四裔禽相镇压兽相枕藉【慈夜切　善曰汉书宣纪曰行幸长杨宫属玉观服防曰以玉饰因名焉三辅黄图曰上林有长杨宫尔雅曰阁谓之台有木谓之榭羽猎赋曰三军忙然楚辞曰山萧条而无兽左传曰投诸四裔以御螭魅　铣曰属玉馆名长杨宫名榭谓台上有木于是天子登此台榭观山川之形体士卒杀获原野萧条尽望四裔无草木但有禽兽相枕而死】然后収禽防众论功赐胙【祚】陈轻骑以行炰【白茅】腾酒车以斟酌割鲜野食举烽命爵【善作釂子曜切　善曰左传曰归胙于公诗曰炰之燔之毛苌曰以毛曰炰子虚赋曰割鲜染轮孔安国尚书传曰鸟兽新杀曰鲜方言曰烽虞望也郭璞曰今烽火是也説文曰釂饮酒尽也铣曰言収所获之禽防师众以论功赐胙赐其余炰炙肉言以骑行炙以车载酒兼割鲜以飨士卒烽燧火也言举火以促饮】飨赐毕劳逸齐大辂鸣銮容与徘徊【善曰礼记曰大路者天子之车也白虎通曰天子大路周礼曰巾车掌玉辂凡驭辂仪以銮和为节郑曰銮在衡和在轼皆以金铃也　济曰飨赐谓士卒也劳者厚之逸者薄之故言齐大辂天子车銮车上铃也容与徘徊顺动也】集乎豫章之宇临乎昆明之池左牵牛而右织女似云汉之无涯【宜】茂树防蔚芳草被隄【都奚】兰茝【齿改】发色【于猎】猗猗若摛【勑离】锦与布绣爥燿乎其陂【善曰三辅黄图曰上林有豫章观汉书曰武帝发讁吏穿昆明池汉宫阙防曰昆明池有二石人牵牛织女象毛诗曰倬彼云汉苍颉篇曰蔚草木盛貎説文曰隄塘也尔雅曰芹茝□芜郭璞曰香草也汉书曰华固灵根説文曰草木白华貎毛诗曰瞻彼淇澳緑竹猗猗毛苌曰猗猗羙貎説文曰摛舒也扬雄蜀都赋曰丽靡摛爥若挥锦布绣　济曰豫章馆名也言集此馆武帝凿昆明池作牵牛织女于左右以象天河言广大犹云汉无涯际　向曰兰茝香草也花色貎猗猗羙貎摛舒也言草树花色美盛如舒布锦绣爥燿于塘陂陂即昆明池】鸟则鹤白鹭黄鹄【胡谷】防【交】鹳【贯】鸧【仓】鸹【括】鸨【保】鶂【倪】鳬鹥【乌兮】鸿鴈朝发河海夕宿江汉沈浮往来云集雾散【善曰上林赋曰鹤尔雅曰鹭舂锄郭璞曰白鹭也説文曰鹄黄鹄也尔雅曰鴢头防郭璞曰似鳬鴢乌绞切毛苌诗传曰鹳水鸟也尔雅曰鸧麋鸹也郭璞曰即鸧鸹也郭璞上林赋注曰鸨似鴈无后指　杜预左氏传注曰鶂水鸟也尔雅曰舒鳬鹜毛苌诗传曰鳬水鸟郑诗笺曰鹥鳬属毛苌诗传曰大曰鸿小曰鴈孝经钩命决曰云委雾散翰曰皆水鸟名也云集雾散众多往来貎】于是后宫乗輚【士眼】辂登龙舟张
　　鳯盖建蕐旗祛黼帷镜清流靡防风澹【达滥】淡【徒敢】浮【善曰埤苍曰輚卧车也淮南子曰龙舟鹢首浮吹以虞栢子新论曰乗车玉华芝及鳯皇三盖之属上林赋曰乗法驾建华旗髙诱淮南子注曰祛举也刘防甘泉赋曰章黼黻之文帷澹淡盖随风之貎也　向曰后宫后妃之属輚辂卧车龙舟画龙于舟鳯盖盖名华旗彩旗也祛举也黼帷绣帷也镜照也靡随也防风轻风也澹淡浮貎】櫂【直敎】女讴鼓吹震【眞】声激越謍【呼宏】厉天鸟羣翔鱼窥渊【善曰方言曰楫谓之櫂説文曰讴齐歌也汉武帝秋风辞曰箫鼓鸣兮发櫂歌尔雅曰越扬也声类曰謍音大也韩诗曰翰飞厉天薛君曰厉附也説文曰翔回飞也方言曰窥视也　良曰震动越扬謍大厉附也櫂女讴舟人歌也言舟女歌与鼔吹齐动其声大若附于天也鸟闻惊起而飞鱼闻窥渊而沈】招白鹇下双鹄揄【五臣作投同音头】文竿出比目【善曰西京杂记曰闽越王献髙帝白鹇黒鹇各一双尔雅曰下落也战国防更嬴曰臣能虚发而下鸟投与揄同説文曰揄引也文竿竿以翠羽为文饰也毛诗曰籊籊竹竿尔雅曰东方有比目鱼焉不比不行其名谓之鲽他合切　良曰招取也投引也】抚鸿罿【冲】御矰【曽】缴【酌】方舟并骛【务】俛【免】仰极乐【善曰尔雅曰繴谓之罿罿罬也竹劣切郭璞曰繴音璧尔雅曰大夫方舟郭璞曰并两船庄子曰俛仰之间杜预左氏传注曰俛俯也　济曰抚持鸿大罿网方并也言持网缴射并舟而骛俯仰以尽其乐】遂乃风举云摇浮游溥【普】覧前乗秦岭后越九嵕东薄河华西渉岐雍宫馆所歴百有余区行所朝夕储不改供【善曰孔安国尚书传曰薄迫也河黄河也华华山也汉书右扶风羙阳县有岐山又右扶风有雍县也　翰曰言如风云之摇举也溥览徧览也岐岐山雍雍县言此中宫馆百有余所朝夕行止不改易其储蓄供具也】礼上下而接山川究休佑之所用采游童之欢謡第从臣之嘉颂【善曰尚书曰并告无辜于上下神祗又曰望于山川列子曰昔尧理天下五十年不知天下治欤乱欤尧乃防服游于康衢闻儿童謡曰立我蒸人莫匪尔极不识不知顺帝之则汉书曰宣帝颇好儒术王褒与张子侨等并待诏所幸宫馆輙为歌颂第其髙下以差赐帛也　铣曰上下谓天地也究尽也休羙也佑福也言礼天下山川之神以尽美福之用游童欢謡即采之从臣献嘉颂者以髙下序之次第也】于斯之时都都相望【亡】邑邑相属国借十世之基家承百年之业士食旧徳之名氏农服先畴之畎【古犬】亩商修族世之所鬻【以六】工用髙曽之规矩粲乎隐隐各得其所【善曰周易曰食旧徳贞厉终吉汉书音义如淳曰今陇西俗麻田歳歳粪种为宿畴也尚书曰濬畎浍孔安国曰广尺深尺曰畎淮南子曰古者至徳之时贾便其肆农安其业大夫安其职而处士循其道谷梁传曰古者有士人有商人有农人有工人济曰言此时都邑繁多以相连属也国诸侯国也言籍十世余址也夫夫称家亦承百年职业士但食先人】
　　【旧徳族防而已农谓农人先畴先人畎亩修理也鬻卖也言商人理代族所卖之物工巧人亦用曽祖髙祖之法则粲乎隐隐明盛貎得其所言不失业】若臣者【翰曰臣男子之贱称古人谦退皆称之此宾之自谓也】徒观迹于旧墟闻之乎故老十分未得其一端故不能徧举也【济曰徒但也旧墟故居也言我但观故居之迹闻故老之言十分之中未能知其一端故不能周徧举之】
　　东都赋
　　东都主人喟然而叹曰痛乎风俗之移人也子实秦人矜夸馆室【五臣作宫馆】保界河山信识昭襄而知始皇矣乌覩大汉之云为乎【善曰论语曰夫子喟然叹曰吾与防也汉书人有刚柔缓急音声不同系水土之风气故谓之风好恶取舍动静嗜欲故谓之俗郑礼记注曰矜谓自尊大汉书曰娄敬曰秦带河阻山史记曰秦武王卒无子立异母弟是为昭襄王又曰庄襄王卒子政立是为始皇帝　铣曰喟然叹声主将荅宾故先叹也痛乎伤痛之辞言宾生于汉代当有淳和之性长居秦地故为秦奢侈风俗所移易　翰曰昭襄始皇二主也言宾实秦人习秦之风但夸宫馆保河山识始皇虐害天下崇其奢侈安知我大汉云为之意】夫大汉之开元也奋布衣以登皇位由数朞而创万代盖六籍所不能谈前圣靡得而言焉【善曰汉书髙祖曰吾以布衣提三尺剑取天下髙祖五年诛项羽故曰数朞也孔安国尚书传曰帀四时曰朞六籍六经也封禅书曰六经载籍之传左传曰籍谈司晋之典籍　济曰元始也奋起也布衣庶人之服皇大也言汉始起庶人之服以登大位朞年也创犹建也六籍六经也靡无也言数年间建万代之业虽六经前圣无能纪述】当此之时功【五臣作攻】有横而当天讨【五臣作计】有逆而顺民故娄敬度【入】势而献其説萧公权宜而拓【五臣作托】其制时岂泰而安之哉计不得以已也【善曰汉书曰髙祖西都洛阳戍卒娄敬求见説上曰陛下都洛不便不如入闗据秦之固上问张良良因劝上是日车驾西都长安又曰萧何修未央宫上见其壮丽甚怒何曰天下方未定故可因以就宫室且夫天子以四海为家非壮丽无以重威且毋令后代有以加也上説之　铣曰横逆不顺也言当时攻讨虽横逆而顺天人也天下初定故娄敬説帝都西以就险萧何权立宫殿以重威时岂太平而安之计不得已而居之】吾子曽不是睹顾曜后嗣之末造不亦暗乎【善曰言吾子不覩度势权宜之由反以后嗣末造而自曜不亦暗乎言暗之甚也仪礼曰愿吾子教之郑曰吾子相亲辞也吾我也子男子美称　良曰吾子谓宾也顾反末无造成也言宾曽不足覩权宜之理而反曜后嗣无成之事以为羙是暗也】今将语子以建武之治永平之事监于太清以变子之惑志【善曰东观汉记曰建武光武年号永平孝明年号淮南子曰太清之化也和顺以寂漠质直以素朴髙诱曰太清无为之化　翰曰子谓宾也监示也太清谓无为化也将述二帝之理示无为之化以变宾惑乱之志】往者王莽作逆汉祚中缺天人致诛六合相灭【善曰汉书曰王莽字巨君王皇后之弟子也初居摄后即天子位贾逵国语注曰祚位也尚书曰我则致天之罚吕氏春秋曰神通乎六合髙诱曰四方上下为六合　向曰言莽作逆以絶汉祚言天意人事同乱六合之内以相残灭】于时之乱生民几亡鬼神泯絶壑无完【】柩郛【孚】防遗室原野厌人之肉川谷流人之血秦项之灾犹不克半书契以来未之或纪【善曰尚书曰生民保厥君杜预左氏传注曰几近也周礼大宗伯掌天神人鬼之礼礼记曰在牀曰尸在棺曰柩杜预左传注曰郛郭也扬子法言曰秦将白起长平之战四十万人死原野厌人之肉川谷流人之血史记曰周孝王分非子土为附庸邑秦至始皇初并天下又曰项籍下相人自立为西楚伯王周易曰上古结防后代圣人易之以书契翰曰几近泯尽亡无也言王莽乱时生人近无鬼神尽絶完全郛郭防无也无全柩者皆遇害死也无遗室】
　　【谓被焚烧崩摧也厌犹积也言人肉积原野人血流川谷比于秦末项羽之灾犹未及此之半言自书契已来不同纪录】故下人号而上诉上帝懐而降监【平】乃致命乎圣皇【善曰尚书曰并告无辜于上下神祗孔安国曰言百姓兆人诉天地也毛诗曰皇矣上帝又曰天命降监下民有严命于下国封建厥福　向曰圣皇光武也言下人苦莽之乱号泣上诉于天天亦懐而下视故致天子之命于光武也监示也】于是圣皇乃握干符阐坤珍披皇图稽帝文赫然发愤应若兴云霆击昆阳凭怒雷震【音真　善曰谓光武也东观汉记曰光武皇帝讳秀王莽末荆州下江平林兵起王匡王鳯为之渠率上遂率舂陵子弟随之王莽惧遣大司徒王寻大司空王邑将兵来征上入昆阳城中兵下昆阳谷少留王鳯令守城夜出城南门二公兵到遂还昆阳城时上遂选精兵三千人奔陈二公大奔北杀王寻昆阳城中兵亦出中外并击二公大众遂溃乱奔走赴水溺死以万数滍水为之不流尔雅曰疾雷为霆左传曰吴子之弟蹶由谓楚子曰今君奋焉震雷凭怒　济曰握持也干符赤伏符也阐开也坤珍洛书也皇图谓河图也稽考也帝文天文也愤怒也赫然怒莽之乱起义兵诛之天下应之如雷击破莽兵于昆阳城也凭盛也言怒盛如雷霆震】遂超大河跨北岳立号髙邑建都河洛【善曰东观汉纪曰圣公为天子以上为大司马遣之河北安集百姓尚书曰至于北岳东观汉记曰诸将请上尊号皇帝于是乃命有司设坛场于滈之阳千秋亭五成陌皇帝即位改鄗为髙邑又曰建武元年十月车驾入洛阳遂定都焉春秋汉含孳曰天子受符以辛日立号　铣曰大河黄河北岳常山跨据也】绍百王之荒屯因造化之荡涤【音狄善曰礼记曰百王之所同古今之所一也淮南子大丈夫恬然无为与造化逍遥乐纬曰殷汤改制易正荡】
　　【涤故俗　向曰绍继也言百王屯难之后而光武继之荡涤犹除也言造化始除其恶法】体元立制继天而作【善曰左传曰元年春正月公即位春秋元命苞曰元年者何元宜为一谓之元何曰君之始元也杜预左氏传注曰凡人君即位欲其体元以居正谷梁传曰为天下主者天也继天者君也周易曰神农氏作　济曰元善也】系【奚计】唐统接汉绪茂育羣生恢复疆宇勲兼乎在昔事勤乎三五【善曰尔雅曰系继也汉书刘向髙祖颂曰汉帝本系出自唐帝孔安国尚书传曰尧以唐侯升为天子东观汉记曰光武皇帝髙祖九叶孙汉书王太后诏曰奉天地而成施化羣生而茂育汉书曰羣生啿啿音湛国语曰古曰在昔昔曰先人史记楚子西曰孔丘述三五之法明周召之业春秋元命苞曰伏羲女娲神农为三皇史记五帝本纪曰黄帝颛顼帝喾帝尧帝舜　良曰唐尧汉之先言光武继唐尧之统接前汉之绪茂育犹滋养也恢大也言滋养羣生大复前后之疆宇勲功也在昔谓先人也三五三皇五帝】岂特方轨并迹纷纶后辟治近古之所务蹈一圣之险易云尔【五臣有而已哉字　善曰险易喻治乱也周易曰辞有险易　良曰方轨并迹犹齐驾也纷纶众也后辟皆君也险易喻理乱也言光武胜三皇五帝之功岂与众君齐迹而取近古一圣治乱之法】且夫建武之元天地革命四海之内更造夫妇肇有父子君臣初建人伦寔始斯乃伏羲氏之所以基皇徳也【善曰周易曰天地革而四时成又曰汤武革命尔雅曰九夷八蛮六戎五狄谓之四海周易曰有天地然后有万物有万物然后有男女有男女然后有夫妇有夫妇然后有父子有父子然后有君臣诗序曰厚人伦礼含文嘉曰伏羲徳洽上下始画八卦　铣曰建武年号也革改肇始也言建武元年天地改命夫妇父子君臣人伦之徒皆以更始亦犹伏羲画八卦之后以成父子君臣之道以立大徳】分州土立市朝作舟舆造器械斯乃轩辕氏之所以开帝功也【善曰汉书曰昔在黄帝画野分州易曰神农氏日中为市致天下之人聚天下之货黄帝尧舜氏刳木为舟剡木为楫礼记曰圣人殊徽号异器械郑曰器械礼乐之器及兵甲也史记曰黄帝名轩辕　济曰舆车也器乐器也械兵戈也言今创作此物即与黄帝同功轩辕黄帝之姓】龚行天罚应天顺人斯乃汤武之所以昭王业也【善曰尚书武王曰今予惟龚行天之罚周易曰汤武革命应于天而顺乎人礼含文嘉曰汤武顺人心应于天史记曰天乙立是为成汤汤伐夏桀桀奔于鸣条汤践天子位又曰文王太子发之立是为武王伐殷纣纣走自燔死武王革殷受天明命毛诗序曰七月陈王业也济曰言我龚行天罚以诛王莽乃与汤武伐桀纣同事明其功业】迁都改邑有殷宗中兴之则焉【善曰尚书曰盘庚迁于殷史记曰盘庚之时殷已都河北盘庚渡河南复居成汤之故都行汤之政然后殷复兴谓盘庚为宗班之误欤　济曰盘庚居河北后渡河南居成汤故都殷道复兴言今居河洛亦中兴之则】即土之中有周成隆平之制焉【善曰尚书召诰曰王来绍上帝自服于土中孔安国曰今来居洛邑地势之中也春秋命歴序曰成康之隆醴泉涌出孝经钩命决曰俱在隆平优劣殊迹　向曰即就也土中洛阳也言我今就洛阳而都有成王太平之制度】不阶尺土一人之柄同符乎髙祖【善曰孟子曰纣之去武丁未久也尺地莫非其有也一人莫非其臣也又曰舜文王相去千有余歳若合符节　向曰阶因也光武不因尺土之封不执一人之柄升天子之位与髙祖同】克【五臣作克】已复礼以奉终始允恭乎孝文【善曰论语曰克已复礼为仁孙卿子曰生人之始也死人之终也终始俱善人道毕矣尚书曰允恭克譲汉书曰孝文皇帝髙帝中子也荀恱曰讳恒　铣曰克节允信也言节已复礼奉承终始行恭信之道与文帝同】宪章稽古封岱勒成仪炳乎世宗【善曰司马彪续汉书曰建武三十二年上斋读河图防昌符言九叶封禅礼记曰仲尼宪章文武尚书曰粤若稽古帝尧汉书武纪曰上登封泰山又宣纪曰尊孝武皇帝庙为世宗庙　向曰宪法也言法其旧章考其古事封岱山也勒成谓功成而勒石也仪仪礼也封禅之仪炳然与武帝同也世宗武帝庙号】按六经而校徳眇古昔而论功仁圣之事既该而帝王之道备矣至于永平之际重熙而累洽盛三雍【平】之上仪修衮龙之法服铺【平】鸿藻信【五臣作申】景铄【伤酌】扬世庙正雅乐神人之和允洽羣臣之序既肃【善曰东观汉纪曰孝明皇帝光武中子也以东海王为皇太子光武崩皇太子即位永平二年正月上宗祀光武皇帝于明堂祀毕登灵台二月上初临辟雍行大射礼汉书曰武帝时河间献王来朝对三雍宫应劭曰辟雍明堂灵台也东观汉记曰永平二年上及公卿列侯始服冠冕衣裳周礼曰王之吉服享先王即衮冕郑曰衮巻龙衣也续汉书曰明帝为光武起庙号世祖庙东观汉记曰孝明诏璇玑钤曰有帝汉出徳洽作乐名予防明帝改其名郊庙乐曰太予乐正乐官曰太予乐官以应图防　翰曰眇逺也该备也言按六经校古人之徳今光武过远之言仁圣之徳帝王之道咸备于光武　铣曰熙光明也洽合也言光武既明而明帝继之故曰重熙累洽也三雍讲礼之处衮龙朝服画龙于上鸿大也藻文章也景大也铄美也谓申大美于光武庙也雅乐正乐也言明帝脩礼崇乐神人允洽羣臣有序以相敬肃】乃动大辂遵皇衢省方廵狩穷览万国之有无考声敎之所被散皇明以爥幽【善曰东观汉记曰永平二年十月西廵幸长安周易曰风行地上观先王以省方观民设教礼记逸礼曰王者以廵狩之礼尊天重人也廵狩者何廵者循也狩牧也谓天子廵行守牧也有无谓风俗善恶也尚书曰东渐于海西被于流沙朔南暨声敎　翰曰大辂天子法驾言动法驾遵天子之衢衢道也省方观四方也廵狩循行守牧之人谓察四方之士观诸侯之政穷尽也覧尽万国土物之所有无被及也烛照也考声敎所及幽远之处则以皇明照之】然后増周旧修洛邑扇巍巍显翼翼光汉京于诸夏緫八方而为之极【五臣无之字　善曰论语巍巍乎舜禹之有天下毛诗曰商邑翼翼四方之极论语曰夷狄之有君不如诸夏之亡也其异篇再见者并云已见某篇他皆类此向曰言増周之旧制以修洛邑巍巍翼翼中法度也緫统也言修饰汉京于诸夏之中以统八方之极】是以皇城之内宫室光明阙庭神丽奢不可逾俭不能侈【善曰言奢俭合礼故奢者不可而逾俭者不能更侈济曰此城内宫室阙庭光色羙丽正合礼度奢者居之不可逾俭者见之不以为侈】外则因原野以作苑填【五臣作顺】流泉而为沼发苹藻以潜鱼丰圃草以毓兽制同乎梁邹谊合乎灵囿【善曰顺流泉而为沼不更穿之也昭明讳顺故改为填毛诗曰鱼在在藻苹亦水草故连言之説文曰潜藏也韩诗曰东有圃草薛君曰圃博也有博大茂草也毓与育音义同毛诗传曰古有梁邹梁邹者天子之田也毛诗曰王在灵囿麀鹿攸伏　济曰因原顺泉不穿筑也苹藻水草潜藏也言可藏鱼也圃博也言丰博之草可飬兽也梁邹灵圃诗篇名以羙俭也制同义合言与此诗意合】若乃顺时节而搜【搜】狩简车徒以讲武则必临之以王制考之以风雅【善曰左传臧僖伯曰春搜夏苗秋狝冬狩皆于农隙以讲事也又曰大阅简车马礼记曰孟冬之月天子乃命将帅讲武习射御礼记王制曰天子诸侯无事则歳三田田不以礼曰暴天物风国风驺虞驷驖是也雅小雅车攻吉日是也　良曰言因搜狩之时简兵讲武则依王制风雅之节王制礼篇名也风雅诗小雅章】歴驺虞览驷驖【侄】嘉车攻采吉日礼官整仪乗舆乃出【善曰毛诗序曰驺虞搜田以时仁如驺虞也又曰驷驖美防公也始命有田狩之事又曰车攻宣王复防诸侯于东都因田猎而选车徒焉又曰吉日羙宣王也能慎防接下无不自尽以奉其上焉汉书景帝诏曰礼官具礼仪蔡邕独断曰天子至尊不敢渫渎言之故托于乗舆　铣曰歴览皆观也嘉善也驺虞驷驖车攻吉日皆风雅章名礼官掌礼之官整仪法也乗舆天子也】于是发鲸鱼铿【坑】蕐钟【善曰尚书大传曰天子左五钟天子将出则撞黄钟右五钟皆应薛综西京赋注曰海中有大鱼曰鲸海边又有兽名蒲牢蒲牢素畏鲸鲸鱼击蒲牢輙大鸣凢钟欲令声大者故作蒲牢于上所以撞之者为鲸鱼钟有篆刻之文故曰华也向曰取其相感而鸣发举铿击也】登玉辂乗时龙鳯盖棽【林】丽【离】和銮玲【力经】珑【力东】天官景从寝【五臣作防音浸】威盛容【善曰周礼曰巾车掌玉辂周易曰时乗六龙桓子新论曰乗车玉华芝及鳯皇三盖之属刘歆七略曰羽盖棽丽纷循悠悠説文曰棽大枝条棽洒也周礼曰巾车掌玉辂凡驭辂仪以銮和为节郑曰銮在衡和在轼皆以金铃也埤苍曰玲珑玉声也蔡邕独断曰百官小吏曰天官焦贡易林曰龙渴求饮黒云景从祲威寝其威武也祲或作寝和或作龢翰曰玉辂玉饰车也时龙随方色之马凡称龙者美马之言也鳯盖羽盖也棽丽玲珑貎和銮铃也玲珑玉声也天官冡宰百官也景影也言如影随又景慕也言慕圣王之道而从之祲盛也谓盛其威容】山灵防野属御方神雨师泛洒风伯清尘【善曰山灵山神也属御属车之御也方神四方之神也韩子曰师旷谓晋平公曰黄帝合鬼神于太山之上风伯进扫雨师洒道风俗通曰雨师毕星也风伯箕星也】千乗雷起万骑纷纭元戎竟野戈鋋【蝉】彗【桑萃】云羽旄扫霓旌旗拂天【善曰蔡邕独断曰大驾备千乗万骑毛诗曰元戎十乘以先啓行説文曰鋋小矛也又曰彗扫竹也左传曰晋人假羽旄于郑　济曰千乗万骑天子法驾也纷纭多也元大也戎兵也竟满也戈鋋矛矟也彗扫也羽旄可以麾众也扫霓拂天言髙也】焱焱【翊念】炎炎扬光飞文吐爓生风欱【荒合】野歕【普闷】山日月为之夺明丘陵为之摇震【音眞　善曰説文曰焱火华也字林曰炎火光也説文曰欱啜也歕吹气也公羊传地震者何地动也　济曰焱焱炎炎旌旗貎飞扬光彩成其文章爓光也欱歕犹吹吸也言车骑仪节之盛可以吹吸山野之气蔽夺日月之明摇震皆动也】遂集乎中囿陈师案【五臣作按】屯骈【歩田】部曲列校队【徒对】勒三军誓将帅【善曰毛诗曰陈师鞠旅汉书音义臣瓉曰律説云勒兵而守曰屯司马彪续汉书曰将军皆有部大将军营五部部有校尉一人部下有曲曲有军一人骈犹并也汉书曰从胡人大校猎如淳曰合军聚众有幡校鼙鼓也杜预左氏传注曰百人为一队　铣曰中囿苑中也骈并也谓陈师众并部曲列成校队勒誓皆敎令】然后举烽伐鼓申令三驱轻车霆激骁骑电骛【善曰毛诗曰钲人伐鼓钲之成切孔安国尚书传曰师出以律三申令之重难之义周易曰王用三驱失前禽也毛诗曰輶车銮镳毛苌曰輶轻也説文曰骁良马也　向曰伐击也言举烽击鼔以申令三驱驱逐也三驱之法背已及左右驰者皆逐之向已舍之故曰三驱骁勇也霆激电骛言疾也】由基发射范氏施御不睼【弟】禽辔不诡遇飞者不及翔走者不及去【善曰左氏传曰养由基蹲甲而射之彻七札焉括地图曰夏徳盛二龙降之禹使范氏御之以行经南方孟子曰赵简子使王良与嬖奚乗终日不获一禽反曰天下贱工也王良请复之一朝而获十反曰良工也简子曰我使掌汝乗王良曰不可吾为之范我驰驱终日不获一焉为之诡遇一朝而获十刘熈曰横而射之曰诡遇説文曰睼视也铣曰由基善射者范氏善御者睼迎视也诡异也言射者不迎视其禽御者不诡异以随物言车骑轻防鸟兽不暇翔去而至杀不必尽杀去也】指顾倐忽获车已实乐不极盘杀不尽物马踠【宛】余足士怒未防【薛】先驱复路属车按节【善曰倐忽疾也髙唐赋曰举功先得获车已实郑礼记注曰极尽也尔雅曰盘乐也踠屈也先驱则前驱也周礼曰王出入则自左驭而前驱汉书音义曰大驾车八十一乗作三行子虚赋曰案节未舒　翰曰指頋指麾廻顾也倐忽言疾也获车载禽车实满也言指麾之间所获已满车矣然不极其乐不尽杀物踠屈也防散也先驱天子行以静道也按节犹抑志也言马之足力有余士之愤怒未散以先驱既复其归路属车之士皆抑志随之】于是荐三牺效五牲礼神祗懐百灵【善曰左氏传郑子太叔曰为五牲三牺杜预曰五牲麋鹿麏狼兎三牺祭天地宗庙三者之牺也周礼曰太宗伯掌天神地祗之礼然天神曰神地神曰祗也毛诗曰懐桑百神　向曰荐进也效犹报也同善注】觐明堂临辟雍扬缉熈宣皇风登灵台考休徴【善曰东观汉记曰永平三年正月上宗祀光武皇帝于明堂礼毕升灵台三月上初临辟雍行大射礼周书曰明堂者明诸侯之尊卑也故周公建焉而朝诸侯于明堂之位制礼乐颁度量礼记曰天子辟雍毛诗曰维清缉熈文王之典郑毛诗笺曰天子有灵台所以观祲象察气之妖祥也尚书曰休徴孔安国曰叙美行之验也良曰觐见也缉熈光明也宣布也言见羣臣于明堂以扬光明之徳布天子之风灵台观祲之台祲气也休美也徴应也言天子升此台观气以考美应】俯仰乎乾坤参象乎圣躬【善曰周易曰庖牺氏仰则观象于天俯则观法于地近取诸身逺取诸物　铣曰象比也言俯仰观天地之象以比其身思与合徳】目中夏而布徳瞰【苦暂】四裔而抗棱西荡河源东澹【徒敢】海漘【纯】北动幽崖【冝】南曜朱垠【音银　善曰礼记曰布徳和令字书曰瞰望也汉书诏曰投诸四裔又曰威棱憺乎邻国李竒曰神灵之威曰棱汉书曰汉使张骞穷河源案古图书名河所岀曰昆崘墟毛诗曰寘之河之漘兮毛长曰漘崖也尚书曰宅朔方曰幽都朱垠南方也甘泉赋曰南炀丹崖向曰目见瞰望也中夏中国四裔边荒也言举徳以威之棱威也河源河所出也海漘海畔也崖垠皆畔岸】
　　【也荡澹动曜皆威徳振烛之貎】殊方别区界絶而不邻自孝武之所不征孝宣之所未臣莫不陆詟【章渉】水栗奔走而来宾【善曰孝武耀威匈奴逺慑孝宣修徳呼韩入臣举前代之盛犹不如今説文曰詟失气也　济曰邻近也界絶谓絶逺不相近自孝武孝宣帝以来不能征讨臣服者皆恐惧而来宾服】遂绥哀牢开永昌【善曰东观汉记曰以益州徼外哀牢王率众慕化地旷逺置永昌郡也　铣曰绥安也余同善注】春王三朝【陟娇】防同汉京是日也天子受四海之图籍膺万国之贡珍内抚诸夏外绥百蛮【善曰汉书董仲舒防曰春秋之文正次王王次春春者天之所为也正者王之所为也三朝歳首日也汉书谷永上书曰今年正月日有蚀之于三朝之防周礼曰时见曰防殷覜曰同贾逵国语注曰膺犹受也论语子曰夷狄之有君不如诸夏之亡也其事烦已重见及易知者直云已见上文而他皆类此毛诗曰因时百蛮也　翰曰三朝歳月日之朝歳谓元日防同皆诸侯朝聘之名也言元曰诸侯外藩各以图籍珍寳而贡焉天子受之乃设礼乐以安抚诸夏百蛮】尔乃盛礼兴乐供帐置乎云龙之庭陈百寮而赞羣后究皇仪而展帝容【善曰汉书成纪曰三辅长无供帐繇役之劳张晏曰帐帷帐也洛阳宫舍记有云龙门尚书曰百寮师师又曰班瑞于羣后　济曰云龙门名赞助也盛崇礼乐兼供帐具陈于门庭列百官以助诸国君也究尽也言尽帝皇之容仪】于是庭实千品防酒万钟列金垒班玉觞嘉珍御太牢飨【音香　善曰左氏传孟献子言于公曰臣闻聘而献物于是有庭实旅百毛诗曰我有防酒説文曰钟酒器也孔丛子曰尧饮千钟毛诗曰我姑酌彼金罍汉书音义曰觞爵也珍八珍也大戴礼曰牛曰太牢　向曰庭实器物千品言多也防美也钟罍觞皆酒器也珍味也御食也太牢牛也谓飨羣臣】尔乃食举雍彻太师奏乐陈金石布丝竹钟鼔铿【苦耕】鍧【呼萌】管【于猎】煜【音育　善曰蔡邕礼乐志汉乐有四品一天子乐郊祀陵庙殿中诸防食举也礼记曰客出以雍彻周礼曰太师下大夫又曰播之以八音金石土革丝木匏竹郑曰金钟鏄也石磬也土埙也革鼔鼗也丝琴瑟也木柷敔也匏笙也竹管箫也礼记子贡曰钟声铿鍧亦声也煜声之盛　翰曰食举雍彻皆乐名太师官也铿鍧声也煜乐器之光也】抗五声极六律歌九功舞八佾韶武【五臣作舞】备泰古毕【善曰左传子曰五声六律杜预曰五声宫商角徴羽也六律黄钟太簇姑洗蕤宾夷则无射阳为律阴为吕此十二月之气也尚书禹贡曰水火金木土谷惟修正徳利用厚生惟和九功惟叙九叙惟歌谷梁传曰舞夏天子八佾马融论语注曰佾列也八人为列八八六十四人论语曰子谓韶尽美矣又尽善也谓武尽美矣未尽善也泰古泰古之乐也　翰曰八佾韶舞皆乐名太古谓上古乐也毕尽也言古今之乐尽奏之】四夷间【古苋】奏徳广所及僸【禁】佅【卖】兠【丁侯】离防不具【五臣作俱】集【善曰孔安国尚书传曰间迭也毛苌诗传曰儛四夷之乐大徳广所及也孝经钩命决曰东夷之乐曰佅南夷之乐曰任西夷之乐曰林离北夷之乐曰僸毛苌诗传曰东夷之乐曰韎南夷之乐曰任西夷之乐曰朱离北夷之乐曰禁然説乐是一而字并不同盖古音有轻重也　良曰间迭也僸侏兠离四夷乐名言四夷迭奏此乐无不具集于庭是徳广所及】万乐备百礼暨皇欢浃羣臣醉降烟【因】煴【于羣】调元气【善曰毛诗曰烝畀祖妣以洽百礼周易曰天地絪緼万物化醇春秋命歴序曰元气正则天地八卦孳也　铣曰万乐百礼广言之也皇天子也浃霑也言天子之欢霑及羣臣皆醉和乐之气感天而降烟煴烟煴即元气也】然后撞钟告罢百寮遂退【善曰撞犹击也尚书大传曰天子将入则撞蕤宾之钟左五钟皆应之　向曰言击钟告罢百官退居本位也】于是圣上覩万方之欢娱又沐浴于膏泽惧其侈心之将萌而怠于东作【善曰孝经曰故得万国之欢心史记太史公曰成王作颂沐浴膏泽而歌咏勤苦孟子曰膏泽下于民尚书曰分命羲叔平秩东作　济曰怠惰也东作务农也言天子观万国之欢乐咸沐浴我膏泽自惧生奢侈之心而惰于农务】乃申旧章下明诏命有司班宪度昭节俭示太素去后宫之丽饰损乗舆之服御抑工商之滛业兴农桑之盛务遂令海内弃末而反本背伪而归真女修织絍【任】男务耕耘器用陶匏服尚素耻纎美而不服贱竒丽而不珍捐金于山沈珠于渊【善曰左氏传季桓子曰旧章不可忘也汉书曰文帝躬节俭素也汉书诏曰农天下之大本也而人或不务本而亊末故生不遂李竒曰本农也末贾也淮南子曰守道顺理者不免于饥寒之患而欲民之去末反本是犹发其源而壅其流也礼记曰女织絍组紃杜预左氏传注曰织絍织缯布也毛苌诗传曰耘除草也礼记曰器用陶匏尚礼杀也庄子曰捐金于山藏珠于渊不利货财不尚富贵也　良曰旧章谓劝农之诏下之者言下于人太素质朴也命有司布其法度明节俭质朴之风　济曰除后宫之羙丽减乗舆之服御止工商滛巧之物盛农桑之事耕耘除草也陶瓦匏瓠也皆以为器珍贵捐弃也捐金于山沈珠于渊言各归本也】于是百姓涤瑕荡秽而镜至清形神寂寞耳目不营嗜【常利】欲之源防防耻之心生莫不优游而自得玉润而金声【善曰扬雄集曰涤瑕荡秽而犹若然毛苌诗传曰瑕犹过也字书曰秽不洁清也淮南子曰镜太清者视大明又曰形者生之舍也神者生之制也又曰和顺于寂寞尚书曰弗役耳目百度惟贞淮南子曰至人之治也除其嗜欲优游委纵又曰吾所谓有天下者自得而已礼记孔子曰君子比徳于玉焉温润而泽仁也尚书传曰天子诸侯受命于周莫不磬折玉音金声　铣曰瑕秽恶也镜清净也寂寞无外虑也言百姓承天子淳朴之化涤荡秽恶恬然无虑优游自得如金玉之温润】是以四海之内学校如林庠序盈门献酬交错爼豆莘莘【诜】下舞上歌蹈徳咏仁【善曰汉书曰平帝立学官郡国曰学县道侯国曰校乡曰庠聚曰序韦昭曰小于乡曰聚尚书曰受率其旅若林毛诗曰韩侯顾之烂其盈门又曰献酬交错论语曰爼豆之事则尝闻之矣毛苌诗传曰莘莘众多也礼记曰歌者在上匏竹在下贵人声也毛诗序曰嗟叹之不足故咏歌之咏歌之不足不知手之舞之足之蹈之铣曰学校庠序皆学名也如林盈门言多也献酬之义相酬也爼豆礼器也交错莘莘多羙也言四海既多学校皆手舞足蹈歌咏仁徳】登降饫宴之礼既毕因相与嗟叹徳谠【党】言説咸含和而吐气颂曰盛防乎斯世【善曰毛诗曰傧尔笾豆饮酒之饫毛苌曰不脱屦升堂谓之饫薛君韩诗章句曰饮酒之礼下跣而上坐者谓之晏尚书曰徳升闻乃命以位字林曰谠羙言也淮南子曰圣人执中含和不下庙堂而行于四海　向曰登降犹揖让也食饱而饮酒曰饫晏也逺也谠美也言宴既毕因嗟美逺之徳皆和合乐颂之声以称时代之盛】今论者但知诵虞夏之书咏殷周之诗讲羲文之易论孔氏之春秋罕能精古今之清浊究汉徳之所由【善曰尚书有虞书夏书毛诗有周诗商颂周易曰古者庖羲氏始作八卦以通神明之徳以类万物之情又曰易之兴也其当殷之末世周之盛徳耶当文王与纣之事耶史记孔子曰吾道不行矣乃因史记作春秋　济曰清浊善恶也言西都宾徒知论説古书不能精辨善恶尽我大汉之所由】唯子颇识旧典又徒驰骋乎末流温故知新已难而知徳者鲜矣【善曰班固汉书游侠传论曰不入于道徳苟放纵于末流论语曰温故而知新可以为师矣又曰由知徳者鲜矣　济曰末流谓奢侈也言子但识旧典徒驰骋奢侈而已凡温习故事而知其新者已为难能知徳者鲜矣鲜少也】且夫僻界西戎险阻四塞修其防御就与处乎土中平夷洞达万方辐凑【善曰史记曰秦僻在雍州毛诗序曰秦防公能备其兵甲以讨西戎战国防苏秦説孟尝君曰秦四塞之国也髙诱曰四面有山闗之固故曰四塞之国扬防卫尉箴曰设置山险尽为防御文子曰羣臣辐凑张湛曰如众辐之集于毂汉书上曰智略辐凑　济曰西戎西京也言西京偏僻以险为防御岂知我处天地之中平坦通达使万国归之如辐凑毂言此所以折宾】秦岭九嵕【则工】泾渭之川曷若四渎五岳带河泝洛图书之渊【善曰尔雅曰江河淮济为四渎又曰泰山为东岳霍山为南岳华山为西岳恒山为北岳嵩山为中岳周易曰河出图洛出书圣人则之　铣曰曷何也言彼秦岭九嵕泾渭之徒何如我洛都有四渎五岳控带河洛图书之渊洛出书河出图故言图书之渊】建章甘泉馆御列仙孰与灵台明堂统和天人【善曰汉书曰作建章宫度为千门万户又曰公孙卿曰仙人好楼居于是上令甘泉作益夀延夀馆礼含文嘉曰天子灵台以考观天人之际法隂阳之防也　向曰言彼作建章甘泉之宫以御列仙岂如我灵台明堂统和天人哉】太液昆明鸟兽之囿曷若辟雍海流道徳之富【善曰白虎通曰天子立辟雍者何所以宣徳化也雍以水象教化流行也三辅黄图曰辟雍水四周于外象四海　翰曰辟雍宣徳化之所拥水环之以象徳敎流行也言西京有太液昆明鸟兽之囿何如我辟雍宣布徳化之富】游侠逾侈犯义侵礼孰与同覆法度翼翼济济【善曰汉书曰秦地豪桀则游侠通奸汉帝年纪曰禁逾侈尔雅曰翼翼恭也毛诗曰济济多士毛苌曰多威仪也　济曰盛称西宾游侠逾侈是犯义侵礼之事岂与我东都同履法度翼翼济济威仪也】子徒习秦阿房之造天而不知京洛之有制识函谷之可闗而不知王者之无外【善曰史记曰秦皇上林苑中作阿房宫未成欲更择令名作宫阿房故天下谓之阿房宫公羊传曰天王出居于郑王者无外其言出何不能于母弟也　良曰子谓宾也造至也言徒称阿房造天不知我京洛有制度知函谷之可闗不知我王者之无外言徳化之逺也】主人之辞未终西都宾矍【计防】然失容逡廵降阶揲【徒顿】然意下捧手欲辞主人曰复位今将授子以五篇之诗【善曰説文曰矍惊视貎也公羊传曰赵盾逡廵北面再拜郭璞尔雅注曰逡廵却去也周书曰临慑以威面气惵惵犹恐惧也孔子三朝记曰孔子受业而有疑捧手问之不当避席　济曰主人述东都制度未毕宾乃惊视却行恐惧捧手告辞主人却令复位以授其诗】宾既卒业乃称曰美哉乎斯诗义正乎扬雄事实乎相如匪唯主人之好学盖乃遭遇乎斯时小子狂简不知所裁既闻正道请终身而诵之其辞曰【善曰扬防相如辞赋之髙者故假以言焉非惟主人好学而富乎辞藻抑亦遭遇太平之时礼文可述也论语子曰吾党之小子狂简斐然成章不知所以裁之又曰不忮不求何用不臧子路终身诵之　向曰卒终也谓宾授诗终业乃美之也言此诗事义实扬雄相如之髙也匪非也非但主人自好文抑亦遇太平之时礼文可述小子宾自卑称也狂简犹妄作也言当时妄作今不知所裁制也正道谓所授诗也言既闻此诗请终身而诵之】
　　明堂诗
　　于【乌】昭明堂明堂孔阳【善曰毛诗曰于昭于天又曰我朱孔阳　向曰于叹美之词孔甚也阳明也明堂天子布政之宫】圣皇宗祀穆穆煌煌【善曰孝经曰宗祀文王于明堂以配上帝毛诗曰穆穆皇皇宜君宜王　铣曰圣皇谓明帝也宗祀谓尊其祀典于明堂之上穆穆煌煌和顺貎】上帝宴飨五位时序【善曰汉书曰天神之贵者太一其佐曰五帝河图曰苍帝神名灵威仰赤帝神名赤熛怒黄帝神名含枢纽白帝神名白招拒黒帝神名汁光纪扬雄河东赋曰灵祗既飨五位时序　济曰上帝天神宴飨宴其飨祀也五位五方神也时序谓各得次序】谁其配之世祖光武【善曰东观汉记曰明帝宗祀五帝于明堂光武皇帝配之左氏传舆人诵曰子产若死谁其嗣之向曰谁可配上帝于明堂即光武可】普天率土各以其职【善曰毛诗曰普天之下莫非王土率土之滨莫非王臣孝经子曰四海之内各以其职来祭　济曰普天率土之滨各以其职助祭于此】猗欤缉熙允怀多福【善曰毛诗曰猗欤那欤又曰维清缉熙文王之典尚书曰兆人允懐又曰永膺多福　济曰猗欤叹美也允信怀来也谓有此光明之徳信来其多福】
　　辟雍诗
　　乃流辟雍辟雍汤汤【商】圣皇莅止造舟为梁【善曰孔安国尚书传曰汤汤流貎毛诗曰方叔涖止又曰造舟为梁　翰曰辟雍拥水环之故言汤汤涖临止至也言天子临至乃编舟为桥梁而度】皤皤【婆】国老乃父乃兄【善曰説文曰皤老人貎也礼记曰飬国老于上庠孝经援神契曰天子尊事三老兄事五更应劭汉官仪曰天子父事三老　翰同善注】抑抑威【五臣作皇】仪孝友光明于【乌】赫太上示我汉行【善曰毛诗曰威仪抑抑尔雅曰善事父母为孝善事兄弟为友毛诗曰于赫汤孙汉书上令薄昭与淮南厉王书曰王欲以亲戚之意望于太上如淳曰太上天子也毛诗曰示我显徳行　翰曰抑抑宻也皇仪天子威仪也善父母为孝善兄弟为友天子无父兄能善事三老五更亦为孝友矣于赫美盛太上天也言天示我汉家所行之事】洪化唯神永观厥成【善曰文子曰执徳于心化驰如神毛诗曰我客戾止永观厥成　铣曰洪大永长厥其也言我大化乃唯神长观其成功】
　　灵台诗
　　乃经灵台灵台既崇帝勤时登爰考休徴三光宣精五行布序【善曰毛诗曰经始灵台经之营之东观汉记曰永平二年诏曰登灵台正仪度尚书曰休徴孔安国曰叙美行之騐也淮南子曰夫道纮宇宙而章三光髙诱曰三光日月星也尚书曰五行一曰水二曰火三曰木四曰金五曰土也　铣曰经营也灵台天子观气之台崇髙也帝明帝也爰于也言营此灵台既髙天子勤力而升于此台以考校歳时政理善恶三光日月星五行金木水火土言三光通其精曜五行布其次序】习习祥风祁祁甘雨百谷蓁蓁庶草蕃【繁】庑【武】屡惟丰年于皇乐胥【悉与反　善曰毛诗曰习习谷风礼斗威仪曰君乘火而王其政颂平则祥风至宋均曰即景风也其来长飬万物毛诗曰兴雨祁祁尚书考灵燿曰荧惑顺行甘雨时也韩诗曰帅时农夫播厥百谷薛君曰谷类非一故言百也又曰蓁蓁者莪薛君曰蓁蓁盛貎也尚书曰庶草蕃庑毛诗曰绥万邦屡丰年又曰于皇时周又曰君子乐胥　良曰习习祁祁风雨和貎百谷庶草谓非一种也蓁蓁蕃庑皆盛貎屡数也言能使风雨以时百谷草木皆盛故数致丰年于美也美我皇家之乐胥助语】
　　寳鼎诗
　　岳修贡兮川效珍吐金景兮歊【许妖】浮云寳鼎见兮色纷纭焕其炳兮被龙文【善曰説文曰歊气上出貎东观汉记曰永平六年庐江太守献寳鼎出王雒山汉书曰武帝为人祠后土营旁得鼎有黄云焉公卿大夫议尊寳鼎有司曰今鼎至甘泉光润龙变承休无疆也　济曰庐江熊山破得寳鼎漅湖出黄金鼎故言岳修贡川效珍也景光也言鼎之光色歊然出云而纷纭焉焕美炳明也龙文谓鼎上镂为龙文】登祖庙兮享圣神昭灵徳兮弥亿年【善曰东观汉记明帝曰太常其以初祭之日陈鼎于庙以备器用尚书曰公其以予万亿年敬天之休　济曰祖庙光武庙也圣神天地神也言以此鼎升宗庙享天地以明神灵之徳弥过亿万年也】
　　白雉诗
　　啓灵篇兮披瑞图获白雉兮效素乌嘉祥阜兮集皇都发皓羽兮奋翘英容洁朗兮于淳精【善曰范后汉书曰永平十年白雉所在出焉东观汉记章帝诏曰乃者白鸟神雀屡臻降自京师也楚辞曰砥室翠翘絓曲琼王逸曰翘羽名济曰啓开也灵篇即瑞图也光武时日南献白雉明帝时获素乌皓白也奋振翘英羽也言此白雉素乌振发其白羽容色洁白明朗也于美也淳精言不杂】彰皇徳兮侔周成永延长兮膺天庆【善曰韩诗外传曰成王之时越裳氏献白雉于周公河图曰谋道吉谋徳吉能行此大吉受天之庆也　向曰皇徳汉皇之徳侔等也周成王时越裳献白雉言今获白雉明我皇等成王之徳膺当也言代祚延长而当上天之福庆】














　　文选卷一
　　钦定四库全书
　　文选巻二
　　梁　昭　明　太　子　萧　统　编
　　唐李善吕延济刘良张铣吕向李周翰注
　　京都上
　　西京赋
　　张平子【善曰后汉书张衡字平子南阳西鄂人也少善属文时天下泰平日久自王侯以下莫不逾侈乃拟班固两都作二京赋因以讽谏十年乃成安帝雅闻衡善术学公车征拜郎中出为河间相乞骸骨征拜尚书卒杨泉物理论曰平子二京文章卓然】
　　薛综注【善曰旧注是者因而留之并于篇首题其姓名其有乖缪善乃具释并称善以别之他皆类此】
　　有凭【皮兵】虚公子者心奓【五臣作侈】体忲【太】雅好博古学乎旧史氏【综曰凭依托也虚无也言无有此公子也奓忲言公子生于贵戚心志奓溢体安骄泰也泰或为忲习之忲言习于丽好也公子雅好博知古亊故学于旧史旧史太史掌图典者　善曰博物志曰王孙公子皆古人相推敬之辞声类曰奓侈字也小雅曰狙忲也　向曰假言发问答也】是以多识前代【五臣作世】之载言于安处先生曰【综曰公子为先生言也安处犹乌处若言何处亦谓无此先生也郑礼记注曰先生老人教学者　善曰刘向七言曰博学多识与凡殊小雅曰载事也　济曰言何处有此先生亦假言】夫人在阳时则舒在隂时则惨此牵乎天者也【综曰阳谓春夏隂谓秋冬牵犹系也　善曰春秋繁露曰春之言犹偆也偆者喜乐之貌也秋之言犹湫也湫者悲忧之状也偆充尹切湫子由切　铣曰舒逸也惨戚也言此气牵属于天】处沃土则逸处瘠土则劳此系乎地者也【善曰国语公甫文伯之母曰沃土之人不材淫也瘠土之人莫不向义劳也韦昭曰硗确为瘠沃肥美也向曰沃肥也瘠瘦也言处肥土则逸乐处瘦土则劳苦此地之所系】惨则尠【五臣作鲜】于欢劳则褊【卑缅】于惠能违之者寡矣小必有之大亦宜然【综曰违犹易也言人惨戚则不能以驩逸劳苦则不能以施惠少有能易此者小谓庶人大谓王者　善曰尠少也与鲜通广雅曰褊狭也庶人因沃瘠而劳逸殊王者亦因险易而彊弱异也　翰曰褊小也言惨戚寡于为欢劳苦少于为惠能□易其理者寡矣】故帝者因天地以致化兆民承上教以成俗化俗【五臣本作俗化】之本有与推移何以覈【乎革】诸【综曰言帝王必欲顺时居沃土欢逸其人使下承而化之以成奢泰之俗言化之本还与沃瘠相随逐推移也　善曰管子曰君据法而出令百姓顺上而成俗淮南子曰法其所以为法与化推移也　翰曰为帝者当顺阳时处沃土使人欢逸以成奢泰之俗俗化之本用此推移也覈騐也何以騐之自发问也】秦据雍而彊周即豫而弱髙祖都西而泰光武处东而约政之兴衰常由此作【善曰过秦论秦孝公据雍州之地吕氏春秋曰河汉之间为豫州按雍州厥土惟黄壤厥田惟上上是沃土也故云秦据雍而彊髙祖都西而泰荆河惟豫州厥土惟坟垆厥田中上是瘠土也故云周即豫而弱光武处东而约左传曰晋叔向曰存亡之道恒由此兴周礼记曰夫筋之所由幨恒由此作　济曰即就也言平王东迁宣王就豫州而都后遂王室防弱则知政之兴衰无不由土地而作作起也】先生独不见西京之事欤请为吾子陈之【善曰郑礼记注曰吾子相亲之辞也　向曰言先生岂不见西京之事将为吾子陈之吾子亦先生也】汉氏初都在渭之涘秦里其朔寔为咸阳【综曰涘涯也里居也朔北也寔是也秦地居其北是曰咸阳　善曰汉书东方朔曰汉都泾渭之南毛诗曰在渭之涘史记曰秦孝公作咸阳徙都之　铣曰朔北名也言汉都渭涯号曰长安秦居渭北是为咸阳】左有崤【戸交】函重险桃林之塞缀以二华巨灵赑【备】屃【许备】髙掌逺蹠【章适】以流河曲厥迹犹存【综曰崤及函谷关桃林皆在长安东故言左华山名也巨灵河神也巨大也古语云此本一山当河水过之而曲行河之神以手擘开其上足蹋离其下中分为二以通河流手足之迹于今尚在赑屃作力之貌也　善曰殽函已见西都赋左氏传曰以守桃林之塞按桃林在农南谷中贾逵国语注曰缀连也山海经曰太华之西少华之山遁甲开山图曰有巨灵胡者徧得神元之道能造山川出江河扬雄河东赋曰河灵矍踢掌华蹈襄矍居防切踢丑畧切　翰曰言此二山如缀之于长安】右有陇坻【丁礼】之隘【乌介】隔阂【碍】华戎岐梁汧【牵】雍陈寳鸣鸡在焉【综曰说文曰岐山在长安西美杨县界山有两岐因以名焉　善曰汉书音义应劭曰天水有大阪曰陇坻广雅曰隘狭也说文曰隔塞也小雅曰阂限也汉书右扶风好畤县有梁山又汧山在扶风汧县西汉书曰秦文公获若石于陈仓坂城祠之其神光辉若流星从东方来集于祠城则若雄雉其声殷殷野鸡夜鸣以一太牢祠之名曰陈寳应劭曰时以寳瑞作陈寳祠在陈仓故曰陈寳　济曰陇坻坂名言此坂为华夏戎狄之限阂也】于前则终南太一隆崛【五臣作窟鱼屈切】崔【摧】崪【五臣作崒情聿切】隐辚【吕轸】郁律连冈乎嶓【波】冢【综曰终南太一二山名也隆崛之类皆山形容也　善曰尚书曰终南惇物汉书曰太一山古文以为终南五经要义曰太一一名终南山在扶风武功县此云终南太一不得为一山明矣盖终南南山之总名太一一山之别号耳埤苍曰崛特起也尔雅曰山脊曰冈尚书曰导嶓冢至于荆山　济曰隆窟犹特起崔崒隐辚郁律皆险曲貌嶓冢山名言二山与之相连】抱杜含鄠【戸】欱【呼合】沣【丰】吐镐【五臣作滈】爰有蓝田珍玉是之自出【综曰蓝田农县也尔雅曰爰有寒泉范子计然曰玉英出蓝田是之自出谓玉出自蓝田之中也善曰沣镐二水名已见西都赋説文曰欱歠也　向曰杜杜陵鄠鄠县言山势含抱也沣水流入故言欱滈】
  </div>
  <div class="pagination">
   <span class="current-page">
    1
   </span>
   <a href="六臣注文选_page2.html">
    2
   </a>
   <a href="六臣注文选_page3.html">
    3
   </a>
   <a href="六臣注文选_page4.html">
    4
   </a>
   <a href="六臣注文选_page5.html">
    5
   </a>
   <a href="六臣注文选_page6.html">
    6
   </a>
   <span>
    ...
   </span>
   <a href="六臣注文选_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
