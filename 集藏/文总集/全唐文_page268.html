<!DOCTYPE html>
<html>
<head>
    <meta charset="UTF-8">
    <title>全唐文 - 第 268 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 268 页/共 603 页</h1>
    <div class="content">    ☆梁镇
    镇，代宗朝为昭应令，仕至司门郎中。
    ○谏罢违典左道吕祠表
    臣闻国以人为本，害其本则非国；神以人为主，虐其主则非神。故昔之圣王，所以极陈理道，明著祀典。将爱其人而慎用其材力，敬其神而虔恭於祠祭。故神享其明德而降之福，人受其大赍而尽其力，然後神人以和，而国家可保也。一昨蝥贼作孽，水旱为灾，虽王畿皆遍，而臣县最苦，此则神之不能御大灾明矣，又何力於陛下而得列祀典哉？且以残弊之馀，当凶荒之岁，丁壮素出家入仕，羸老方飞刍免粟。今但供亿王事，已不堪命，更奔走鬼道，何以聊生？臣又闻天地之神，尊之极者，扫地可祭，精意可享。陛下亦何必废先王之典，崇俗巫之说，走南亩之客，杀东邻之牛，而後冀无妄之福。陛下虽欲为人祈福，福未至而人已困矣，其不可一也。陛下不视昔者有道之君，至德之后，曷不卑宫室恶饮食，恭已以遂万物之性哉？陛下今违神亭育之心，竭人疲困之力，如是又何从而致其福哉？此其不可二也。又陛下宗庙之敬极矣，尚无一月三祭之礼，今此独为则宗庙之灵，将等以亲疏，校以厚薄，陛下又何以言哉？此其不可三也。又天地婆父，祀典无文，言甚不经，义无可取。若陛下特与大地建祖宗之庙，必上天贻向背之责，陛下又何以为词哉？此共不可四也。夫湫者龙之所居也，龙得水则神，无水则蝼蚁之匹也。故知水存则龙在，水竭则龙亡，此愚智之所同知矣。今湫竭已久，龙安所存？陛下又崇饰祠宇，丰洁荐奠为去龙之穴，破生人之产，人且怨矣，神何歆哉？此其不可五也，其道君三皇五帝，则两京及所都之处，皆建宫观祠庙，时设斋醮飨祀，国有彝典，官有常礼，盖无阙失，又保劳神役灵？此其不可六也。臣稽先王之典礼，观前圣之轨躅，休咎丰凶，灾祥祸福，必主帝王五事，不在山川百神，此其不可七也。臣伏察此弊，颇知其由。盖以道士李国祯等，动众则得人，兴工则获利，祭祀则受胙，主执则弄权。是以鼓动禁中，荧惑天听，逾越险阻，负荷粢盛，以日系年，无时而息。曾不谓神，功力空止，竭人膏血。以使人神胥怨，灾孽并生，罔上害人，左道乱政。原情定罪，非杀而何？臣昨受命之时，亲承圣旨，务存安缉，许逐权宜。诚愿沈邺县之巫，安流弊之俗。其所兴两祠，土木之功，丹青这役，三六之祭，洒扫之户，谨明宣旨，并以权宜停讫。人吏百姓等，知陛下以从善为心，嫉恶为务，蠲除不急，划革烦苛，皆喧呼於庭，跃於路，所徵粮糗，无不乐输。臣伏以国祯等并交结中贵，狡蠹成性。臣虽忘身许国，不惧谗构，终恐贿及豪右，复为奸恶。其国祯等见据状推勘，如获赃状，伏望许臣徵收，便充当县邮馆本用。其湫既竭，不可更置祠堂，又不当为大地建立祖庙，臣并请停。其三皇道君天皇伏牺女娲等，既先各有宫庙，望请并於本所依礼齐祭。
    ☆卢虔
    处举进士，历御史府三院刑部郎中江汝二州刺史秘书监，元和中卒。
    ○御史中丞晋州刺史高公神道碑
    大历七年冬十有二月辛酉，御史中丞前晋州刺史高公薨。呜呼！天柱折，地维缺，岂止梁木其坏，泰山其颓乎？中书令汾阳王闻之，衣及於寝门之外，至哀不哭，仰天久之曰：“天丧余，俾余何所依律？”苟在饮公之化食人公之德，莫不叩心绝气，行号巷哭。其月乙亥，天王使中使来归我公之，赠潞州大都督。诏曰：“狐裘濯冠，勤固无歇，闭阁留牍，尽瘁有终。”谓公有古人之风，故贶公以古人之节。《传》曰：“知臣莫若於君。”岂虚也哉？
    公讳武光，字叔良，其先渤海人也。曾祖正初，隋左金吾卫中郎将。祖翰，皇中散大夫常州长史。皇考庄，皇左骑卫将军，代济忠贞，保义王室，累膺熊罴不二心之佐，盛德之後，必有达者，惟公生焉。公则将军之嗣子也。在厥初生，自贻哲命，弱而干父，长乃克家。耻雕虫而不为，嘉从龙而或跃。故能事亲克谐於纯孝，弼主必著其大忠，忠孝并全，社稷之卫也。以申警之勤，首职洛交郡安昌府别将，昭忠信也。由是公忠壮自笃，勤劳日宣，为国爪牙，在帝左右，美尔攸绩，於嘉乃勋，累迁至忠武将军，守左清道率。洎天宝末，会幽燕阶祸，公密奏辨疑，履霜之渐，叩血流地，上溅御衣，虽涉（阙）之谏不从，而竭忠之诚克见。帝嘉乃节，拜右羽林将军知军事。及乱作，公待罪阙下，曰：“臣始知之，不能縻碎身首，启沃圣聪，俾贼猖狂，药不瞑眩，谁之咎也，敢忘其死？”帝遽锡公杂彩二百段，瓶盘副焉。曰：“子言无隐，朕甚嘉焉。言而不从，朕之过也。惟今之谋言，姑将以为亲。”其年秋，公陷贼境，为贼所得。贼议焚太庙，与清渠之役，中使孙知古遇贼，若为衅鼓之事。公节由义感，忠以勇成，危言勃如，贼尔咸若。是岁国庙不焚，中使复命，公之力也。其有金镞淫夷，南冠系俘，咸赖迓续以永其命者，可胜言哉？其时贼议，公本我唐之荩臣也，不可以握兵之要，恐通内外之言，贼遂黜公出典故绛。绛人闻公之至也，公来其苏，公之牧绛也，我躬则阅，虽外困贼命，而内绥我人。亿兆协心，和乐且孺，卒使包茅之贡，日臻乎行在。及王师大来，公志克遂，坠城归命，乃享无疆之休。《易》曰：“女子贞不字，十年乃字。”其是之谓乎？入朝，肃宗诏复位羽林。是岁年谷不登，长安饿死相属，公赐言於上，请邮禁卫之米之颁饿者，上多之，乃俾公司出纳之吝。翼日饿隶复苏，人赖家给，时谓之公致君迈於尧舜，不然，何博施之道广耶？越月，除奉先。是邑也有不腆之赋，户人适其邑三千，公戾止未几，户人复归如初。属虏难未已，时奴刺拔我凤州，皇上类能，俾公康义，公於是乎始有剖符之寄。公之始至，克黜戎难，靖安西人，逾月政成，封内大理，俾其祸（疑）之盖，及身於仁寿之域矣。其年秋，有诏迁梁州刺史，充山南道观察。初商人吏那延，西人之子也，茂迁员来，遇疾而卒，遂殚所得之资，备送终之礼。明日，死徒数百人咸造公庭曰：“今有以见死者之幸，我如此，不如死。”（疑）其馀字人之恤，饮冰之洁，不书可知也。君子曰：“高公荷天之百禄，永终无攵。”由是汾阳王美公之政无度。宝应初，以今上之命命公救濯於绛，加银青光禄大夫。绛人喜公之来，如见父母。戎首师乾光皇甫大冲率徒数千，居郡之南山，食人马牛，夺人妻妾，渴日为恶，不弥虔刘，洎公之下车旬时，克浸仁风，率复淳化，封域之内谧如也。虽晋用随会，群盗出奔；舜举咎繇，不仁者远。曷以为比？俄而汾晋阻兵，关东渐弊，胁权相灭，鲜克胥匡。以公独固大节，伏大顺，初诱之以高位不从，又逼以白刃不从，身几见危，节终不夺，可谓“风雨如晦，鸡鸣不已”。上徐闻其忠壮也，加特进守左金吾卫大将军，又转开府仪同三司，试太常卿，封渤海县开国公，食邑一千五百户，加朝散大夫。闲岁遇汾阳王，论晋倒悬之急，若涉水之不济，由是上将公为舟楫，克济其难。公自是以利往，为晋康侯，加御史中丞。夫晋陶唐之旧也，介二大都之间，达四康衢之要，贼臣之所雠敛，王师之所蹂践，室尽闻尔，田其荒兮。其有彼积之苗，美哉之奂，则为武臣所有。其秋，兴履亩之役，行比屋之税，抚弱独，不畏强御晋人沐公之惠如庆云也。一年逋逃复，二年田畴辟，三年之外，中和之咏，甘棠之颂，洋洋乎盈耳哉。三年秋，汾阳王复以公勤绩，克闻於上，上俾公以尹河府。浃辰之内，扬然有声，晋人思公遗爱，铭颂贞石，经始有典，不日成之，睹而思仁，堕泪於下。汾阳王闻之，复闻於上。上诏公再造其晋，加乐安郡开国公。公之至也，大耋鼓腹而歌，群黎投杖而拜，武人总戈以驰突，乐正交鼓而和罗。公既喜迓如云，人亦沐公如雨，风生草偃，政简人和，陶然日遂其性矣。
    以明年冬，汾阳王以秦陇不关，藉公以筹其策。公罢侯於晋，克扬西土之烈。无何遘疠虐疾，遂归休於宣平私第。病日臻，既弥留，银青光禄大夫兼绛州别驾赵公廉，公之爱婿也，素知其为人名节清峻，气宇冲邈，临终之日，托以後事，而誓言於公曰：“呜呼！余不天，余之生也克艰难。昔往蹇之际，不克抗臣节以死王事，系老母之故，赖皇鉴之明以汾阳王灵，不汝疵瑕，获保首领以免。今死丧氵存至，逃逭无所，汾阳王生成之恩，不得而答，太夫罔极之德，何阶而报？天乎天乎！谁察予之心乎？言终，饮恨而殁，享年六十有五。夫人陇西李氏，柔克宜家，坤仪训内，享年不永，先公而逝。大历八年正月五日，诏赠郡夫人，夫人以其月乙酉，合於万年县凤栖北原，礼也。公六典大郡，三掌禁兵，清俭以立身，贞固而获殁，谁谓高氏无君子？斯焉取斯。太夫人陇西李氏，回已思之肠，就终焉之礼。夫人天水赵氏，誓同穴之志，为未亡之人。嗣子长曰，次曰昱，咸在童龀，集蓼茹荼，哭不绝声，尽而继之以血也。虔忝吏末，曾工为文，受命於爱婿赵公，俾光昭公之令德，逖听遗爱，搦札而书，不觉涕之沱若。跪而铭曰：
    天赞皇明，而公克生。钦若王事，有终於成。乾乾惕厉，謇謇忠贞。三主禁兵，六牧专城。於穆性情，洋洋颂声。九有作程，惟皇之桢。胡不终吉？今天降疾。祸升福黜，幽启明窒。佳城郁郁，备物秩秩。送终於毕，不思其出。陇月宵吊，郊云曙密。吁嗟高公，千秋此室。
    ☆韩
    字君平，南阳人。侯希逸在淄青，李勉在宣武，皆辟佐幕府。後以驾部郎中知制诰，终中书舍人。
    ○为田神玉谢茶表
    臣某言：中使某至，伏奉手诏，兼赐臣茶一千五百串，令臣分给将士以下。圣慈曲被，戴荷无阶。臣某中谢。臣智谢理戎，功惭荡冠，前思未报，厚赐仍加。念以炎蒸，恤其暴露。荣分紫笋，宠降朱宫。味足蠲邪，助其正直；香堪愈病，沃以勤劳。饮德相欢，抚心是荷。前朝飨士，往典犒军，皆是循常，非闻特达。顾惟何幸？忽被殊私，吴主礼贤，方闻置茗；晋臣爱客，才有分茶。岂知泽被三军，仁加十乘；以欣以忭，感戴无阶，臣无任云云。
    ○谢追赠父表
    臣某言：伏奉诏书，追赠臣亡父先臣司空者。庆因出震，泽及重泉，礼命式加，哀荣兼极。臣某中谢，臣遭家不造，过庭无闻，仰先声而弥高，勤遗训而靡及。徒因积善，率励小心，位忝统戎，宠加锡赏。此诚陛下孝理为本，德教所先，因作解之明威，布追远之厚德。礼降幽壤，位崇上公。遂使展罔极之哀，受恩感认庶物，袭有後之庆，抚事愧於扬名。既申报养之怀，载竭移忠之孝。臣子诚愿，备极於斯。无任哀感之至！
    ○谢追赠母表
    臣某言：伏奉诏书，追赠臣亡母李氏楚国太夫人者。承命祗感，哀荣罔极。臣霜中谢。臣年甫强仕，祸积靡恃，痛吹棘之莫喻，瞻风树以永怀。虽忝分茅之荣，实由断纤之训。动兴怵惕，感戴劬劳。岂谓陛下推恩成仁，广孝致理，宠延陇隧秩开国封。使微臣没地有辞，终天无恨，既申欲报之志，更切匪躬之诫，馀生万死，岂答元造？无任受恩屏营哀感之至！
    ○谢追赠父官表
    臣某言：伏奉恩制，追赠臣亡父通直郎行京兆府醴泉县尉成名礼部郎中者。渥泽流於幽隧，哀荣集於私门。兢惶拜命，涕咽无措。臣某中谢。先臣素履贞白，早谢昌时。臣虽叨窃班荣，不及禄养，每怀风树之痛，莫报蓼莪之恩。伏惟皇帝陛下深宏孝理，泽被存殁，特降殊私，爰加裒赠。幽灵知感，结草有期，徽臣戴恩，毕命思报。不任荷惧恳悃之至！
    ○谢敕书赐腊日口脂等表
    臣某言：中使某至，伏奉敕书，宣慰臣及将士等，并赐臣母申国太夫人口脂一合，面脂一合，澡豆一贴，并赐臣温香一合，兼赐将士口脂等。圣慈稠叠，感戴无阶。臣某中谢。臣丝发效徽，乾坤施重。因时受赐，睹物知恩。宠及澡身，荣加润色。恭尝御药，心则和平。亲受国香，人其服媚饰犬羊之贱质，斋鸳鹭之增庆。思必及於慈亲，泽兼流於宿将。感戴洪恩，无任跃屏营之至！
    ○为田神玉谢诏葬兄神功毕表
    臣苛言：臣亡兄某以今月二十日诏葬永毕，感恩追恸，肝心如裂。臣某中谢。臣亡兄俯归幽穸，更轸皇慈。易以大名，赐夫秘器。王人加赠，京兆护丧。道备哀荣，念深勋旧。霍光故事，斯则为优；谢安殊礼，彼何足贵？臣限总留务，虔恭圣私。不及亲扣泉扃，尽哀号之义。回趋陛下，谢裒宠之恩。恸哭辕门，五情分溃。臣无任感激之至！
    ○为田神玉谢不许赴上都护丧表
    臣某言：奏事官潘洽回，伏奉敕书手诏，兼宣进旨，不许臣︷离所部。又以臣脚弱无力，伏奉批表，以军府政殷，藉卿镇辑，不赴上都也。恳诚莫遂，祗命哀惶。臣某中谢。臣兄永辞昭代，俯及葬期，臣请解戎章，归护丧事。义虽闻上，恩不听卑。掩汪辕门，飞魂陇树，外惭形影，内切肝肠。千两送车，臣空瞻望；九原临穴，臣不躬亲。一叫骨惊，三时心死。伏以大君有命，重镇无人，俾臣割哀，勖牙留务。宣恩拜手，祗事抚膺。又荷圣慈，追怀前效，俯悲簪屦，轸念松楸。更使改期，贵先远日，幽明衔荷，感谢无阶。无任哀感之至！
    ○为田神玉谢兄神功於京兆府界择葬地表
    臣神玉言：今月三日得上都留後报称，伏奉敕牒，臣亡兄神功宜令所司於京兆府界择地安葬，仍令京兆尹充监护使勾当。恭承渥泽，俯及远期，拜手感恩，摧心增恸。臣某中谢。臣亡兄任崇寄重，方报圣恩，祚薄衅深，早违昭代。天慈悼往，朝典饰终，日月有时，乾坤曲施。荣加昭葬，宠荷官给。荣如曹氏，京兆开阡；贵比霍家，祁连象冢。义光前古，礼极哀荣。在臣一门，尽出望外。载悲载跃，无阶上酬。臣愿号赴私门，亲护丧事。缘总留务，不敢自专。今见催促行装，伏待进止云云。
    ○为田神玉母太夫人谢男神功葬赐钱及神玉领节度表
    妾张氏言：奏事官潘洽回，伏奉手诏，以妾亡男赠司徒神功葬日有期，特承哀问，兼赐神玉手诏，所赐本道钱四万贯，并令妾以下。圣慈曲被，感戴哀绝。妾中谢。妾随子东征，衔恩北阙，累承雨露，载启山河。同觊之亲，幸及贵登仆射；异勤之母，不见生拜司徒。忽荷圣慈，宠加存没。敬姜年暮，俯矜哭子之哀；瘐翼才微，尚使领兄之众。殊悲望外，旦慰目前。况将逼远期，特垂渥泽，更切抚存之义，兼回赠往之资。赤仄盈庭，紫泥在箧。痛而受赐，哀以为荣。庶神功有知，应感安亲之道；魂其无昧，更酬报国之诚。载号戴悲，不胜感绝。妾无任悲戴之至！
    ○为田神玉谢赐钱供兄葬事表
    臣神玉言：伏奉手诏，兼奉敕牒，赐钱五千贯文，给臣亡兄神功葬事用，拜手感恩，阖门悲戴，臣某中谢。臣兄始终效节，存殁衔恩，智悼在堂，已加朝礼。滕公居室，又荷天慈。锡其九府之钱，宠以重泉之路。多逾千万荣冠一时。去病饰终，空陈元甲；孔光送往，薄赐黄金。在臣私门，宠极前古。但尽哀号之礼，宁忧窀穸之仪。臣无任感戴悲跃之至！
    ○为李希烈谢留後表
    臣某言：中使梁某至，伏奉今月日制书，授臣使持节蔡州刺史兼御史中丞充淮西节度观察度支营田等使留後。特达睿恩，殊常宠寄，权兼专席，荣重褰帷，稠叠圣慈，心魂战越。臣某中谢，臣少小孤遗，又无艺术。叔父忠臣，励以成人，自属艰难，亲承任使。备牙门之将，总帐下之兵。耳目腹心，臣当职分；毫厘丝发，臣合知委。而依阿从事，暧昧居心。群小用权，臣不能规谏；三军潜怨，臣不能警觉。苍黄之际，遂成祸阶。十起之恩，低回未报；一朝之难，逼迫见留。白刃交前，脱身无路。谢安内举，窃效驰驱；疏广告归，独乖随从。在臣情地，何以自容？虽早殄仇雠，才雪家怨，而自惭面目，有负国恩。岂谓降以殊私，副兹重镇。上承朱邸之令，下奉玉帐之谟。权副九州，地方千里。在臣微眇，难继威声。岂臣窃卖旧勋，谬膺殊泽？抚心泣血，何地自容？特望圣恩，察臣微恳，选朝廷旧德，副节度重权。许臣归骨关西，死且不朽。
    ○为凤翔李尚书请使人拜扫表
    臣某言：臣闻子之能仕，父教之忠。臣仕虽无闻，忠冀尽力。当陛下至理之日，偶四方无事之时，臣幸扬名清朝，全节圣代於臣之分，荣感多焉，而罔极之心未遑省告。伏以先臣坟墓，远在定州，道路所经，瞻驰靡及。臣自入宿卫，三十四年。顷者师旅虽宁，武臣分阃，臣职叨禁近，事绝私情。宏覆之德，靡所不容；而兢惧之诚，实难自尽。空怀怵惕之感，莫申展奠之仪。今寰宇廓清，忧疑必释，当天下交泰之际，是人神叶吉之期。臣寄重，藩维，不合上请，今遣弟某官某专拜扫，以道途所近，便取北路赴定州。︷披恳诚无任兢惶云云。
    ○代人至渭南县降服请罪表
    臣某言：臣自出边鄙，素无才术。顷因寇难，累效驱驰，遂荷殊私，谬膺重寄。介於偏僻，密迩寇仇，备历艰危，得全节义。辽阳移拔，赵北扫除，皆仗威灵，非臣力致。幸逢清廓，︷自宽闲，麾下不虞，舟中生变，坐贻颠沛，实愧无谋，纵欲粉身，於何塞责？陛下念臣微效，未即书刑，许归朝廷，俾露诚恳。王畿日近，圣问荐临，虽承雨露恩深，其若丘山罪重，阙廷进对，臣亦胡颜？钺就诛，甘当碎首，谨於路侧，降服而囚。且十年以来，秉戎律者，其於绥抚，或有乖方。不待刑章，蔽於部曲，隐而不数，斯辈亦多。臣以负罪虽同，免罹其祸，幸全腰领，伏俟天诛。臣之为荣，死亦不朽。臣无任恳款之至。
    ○代人奉御批不许请罪谢恩表
    臣某言：奏事官苏翼回，伏奉圣造答表，勒臣即复章绶，速赴阙庭。捧读震惊，心魂爽越。臣某中谢。臣智谢统戎，罪深负国，本期死所，翻荷生成。恩承主偏，法为臣屈，回谢九原之路，仰衔再造之功。拜命之妆，不胜跃。臣即匍匐，拜谢阙庭，无任感戴。
    ☆裴抗
    抗平州人，官京掾。
    ○魏博节度使田公神道碑
    理天地者阴阳，统邦国者文武。才得其位，政由其理，则元后作圣，九有以宁。其或纽暂解而复维，运偶否而终泰。是以周十世而生方叔，唐八叶而传太傅，保义藩服，昭宣王度，嘉言大猷，郁为国桢。太傅讳承嗣，其先有妫之後，自敬仲奔齐，五代而昌，因采田而氏焉。异才茂德，继踵而至。其後议郎畴，哭刘虞墓，让卢龙勋，义声洋洋，焯於古今，公则议郎之裔，今为北平人也。曾祖堪，隋州从事。祖，皇郑州别驾。烈考守义，皇安东副都护，赠户部尚书。皆恭录明哲，纯懿贞良，纂迈德之仁传有後之庆。
    公则尚书之第六子也。元和间生，茯德直方，刚毅中正，根於天常。锺海岳之灵抱清淳之气。幼尚击剑，长而事边，度山川之险易，计戎狄之勇怯。沉机潜运，用待时。开元中，林胡犯边，公始以兵术闻。节将急而求公，乃假公平卢先锋使，即日以偏师敌之，公大破夷落，斩首万计。朔漠之人，恃公为雄，戎帅以捷闻，特拜公左武卫郎将，策殊勋也。仍前平卢先锋使，擒俘斩首，一月三捷，戎阢气慑，边徼尘清。改左武卫中郎将，迁左清道率，拜左武卫将军，昭武功也。天宝季年，逆帅安禄山窃幽陵之甲以叛，驱劫忠良，易其守心，跖犬吠主，大肆凶逆，料天下敌已，唯公一人。遂乃临以刀锯，邀其质任，爰授兵要，置之腹心。公迫以凶威，计无从出，窃谓所知曰：“昔龚胜闭口，君房杀身，无补於时，自挤沟壑，乃呼天饮泣，忍死从权，将图不朽之勋，以显大忠之节。”时寇陷洛阳，遐迩震骇，大纵虏夺，以弭凶徒。唯公禁戢属兵，托以戒严他盗。时大雪满营，间无径术，逆帅巡行诸部，躬自劳寒，至公之营，疑其无人。公乃介胄辕门，出卒罗拜，阅数伍籍，不缺一人，逆乱之徒，尤加敬惮。爰及刑狱，取决於公，寇逆乱常，法令苛惨，织辞底告，每陷忠良，皆以阿旨入法为已诫，察理辨情为携贰。公将谋知免，且欲雪冤，每至议谳，必归情实。至於免鼎获脱桎梏者，不可胜数，冀其违忏稍见疏远，而逆帅以为平允得当，仁德归厚，信重奖助，又倍於常。其後贼乱蜂起，互相吞戮，禄山流膏，安庆绝凶，思明陷刃，朝义传首，羿浞既平，日月贞明。公云龙交感，霖雨将作，誓尔有众，同归圣朝，诚意克从，大节斯立。时代宗在宥天下，降衷於人，载览归款，特加诚顺。即日除户部尚书御史大夫莫州刺史，复以莫州地褊，不足安众，特迁魏州刺史贝博沧瀛等州防御使。公荣惧感泣，潸然涕流，荷天之休，誓答元造，中以状闻。上收其忠，锡以旄钺，真拜魏博等州节度观察处置等使。
    初怀恩之讨朝义也，深结归命之帅，阴有将叛之心，及恃功不虔，造节方兆，虎据汾晋，寇於太原，乃分使河朔，连扇群帅，邀我同恶，示以师期。群帅献款，决计於公。公曰：“吾侪所以修睦仆固者，将欲藩翰王室，怀宁远迩，竭股肱之力，报亭育之恩。乃玩兵左道，自任奸慝，有死而已，吾蔑从之，俱精练成师，以顺王命，臣子之职也。”由是群帅感悟，率德相从，械系行人，显与之绝，暨声问达於四境，干纪之师，索然气夺。是以怀恩丧子於榆次，弃甲於西河，北走胡庭，埋魂绝域，抑有由也。蹈危而正，可谓文武三杰，精刚百练者也。惟帝念忠，拜公尚书左仆射，赏有功也；迁大司空，旌有德也。初公之临长魏郊也，属大军之後，民人离落，闾阎之内，十室九空。公体达化源，精洁理道。宏简易，划烦苛。一年流庸归，二年田莱辟，不十年间，既庶且富，教义兴行。魏自六雄升为五府，拜公为魏州大都督府长史，仍加实封一千户，以陟明也。而缁黄耆耆，诣阙陈乞，请颂德裒政，列於金石。帝曰：“俞。”以命先臣门下侍郎王缙，撰纪功烈，锡魏人以碑之。其明年，请立生祠而尸祝之。公执谦冲，抑而勿许。茂厥丕绩，秩迁太尉，畴咨补职，爰立作相。
    公拜赐荷宠，若坠泉谷，誓将率先启行，斩伐不臣，殄彼昆夷，复我河湟。然後挂冠都门，告老归第。呜呼！有志不就，昔人所痛。致君之道未展，大夜之期俄及。大历十三年春二月，遘天伦之戚，茹痛而疾，秋九月甲午，薨於戎府，享年七十有五。天子悼舟楫之沉覆邦人号榱，楝之崩摧，罢辍市朝，哀恸中外。谏议大夫蒋镇册赠太保，临吊赙礼有加等。夫人富春孙氏，齐庄之德备矣。开越国之封，列鱼轩之贵，降年不永，先公即世。其年十二月十四日，得吉兆於魏州贵乡县金堤乡吴河里之原，迁夫人之殡归同穴之期而焉，礼也。公孝敬忠信，慈仁睦友，造次颠沛，一以贯之。在家如严君，抚人如慈父，违其子而进犹子。逾十起之爱，傅八命之荣，则宋穆不独贤，伯鱼有惭德，积戴馀庆，并时而昌。允子十一人，长子维，皇魏州刺史。次子朝，左神武将军知军事检校右散骑常侍兼御史大夫。三子华，皇太常少卿驸马都尉，尚永乐长公主，永乐薨，复尚新都长公主，赠工部尚书。四子绎，皇试大理评事。五子纶，皇监察御史裹行。七子绘，八子纯，不幸早世。九子纷，皇河南忝军。十子绅，殿中侍御史内供事。十一子缙，殿中侍御史内供奉。皆文武奕世，忠孝传家，或至大官，或阶清级。诞生检校尚书右仆射同中书门下平章事驸马都尉雁门郡王袭实封五百户赠司空绪，则公之第六子也。纂承鸿勋，不忝前烈，开戚里之贵，继茅土之封，绣毂朱轮，光辉日新。圣朝覃孝理之恩，轸闻鼙之念，复追赠公太傅，复赠魏，州大都督。相国孝思，霜露增感，复以生祠故事，具表上闻。天子彰善崇德，乃许追立，爰命祠臣礼部侍郎吕渭徵撰休烈，厥功茂焉。相国生工部尚书兼魏州大都督府长史御史大夫充魏博相贝澶卫等州节度管内度支营田观察处置等使季安，继踵象贤，克荷丕构，玉立水洁孤高不群，逸足，长途万里，勋贤接武，今古罕伦。呜呼！开国承家之义显矣，翼子谋孙之道光矣。没而不朽，非公而谁？抗宾事戎麾，出入三世，目睹芳躅，耳聆嘉声。不愧之词，诚非谄上，敢刊乐石，传於无穷。词曰：
    维岳雄气，锺於崆峒。委和孕灵，降生我公。於惟我公，其德崇崇。处暗不昧，在明则通。（其一）
    运属昌时，功居显位。天子命我，莅於东魏。荣传曳履，宠拜端揆。乃领司空。俄登太尉。（其二）
    爰立作相，俾屏我王。训节制师，威不庭方。为国之纪，为人之纲。教义聿修，德音孔扬。（其三）
    上天和灾，夺我元老。邦国殄瘁，谁云寿考？梁木其坏，嘉言是宝。陇月阡松，荒烟蔓草。（其四）
    堕泪碑在，生祠庙存。泽流福子，庆被孝孙。日下甘棠，风清德门。刻此金石，传芳後昆。（其五）
    ●卷四百四十五
    ☆邵真
    真为成德军李宝臣书记。宝臣子惟岳，倚田悦拒命，真切谏不从。兵败，召真议归顺，悦遣使来责，惟岳惧，斩真以谢。王武俊表其忠，赠户部尚书。
    ○义井记
    义以发哀形外，昭施物也；井以下汲上导，彰济人也。河间公凿井於城垣之次阳门通庄之右偏，署曰义。正哉！导之深源，经以善利，庇彼邃宇，达於交衢。铁其瓶以永不赢，石其以给无泥。飞轮周散，泄窦前注，淬而平之，随用不私。主发生以流润，当赫曦以伏炎，在摇落而激清，抵凝Ё而不闭。环四序以一其惠，俾惮惮者知饮濯所响焉。蔑燠之虞，济烦乏之艰；昏忄骨者得以淘荡，瘵者由之蠲愈。涤汰氛坌沃洒蒸灼，澹然不改，与地配久。化嚣为闲敞，邻梵宫以清净。修廊对开，连楼郁峙。啸真侣以宴息，速嘉客以盥氵敕，指心而授，应日而就。彼丰福吉禄，繁荣重庆，欲不萃於河间之门得乎？故北寺司刑上卿也，南台专席中丞也，戎府佐政司马也，参贰外阃，显荣当朝。骞骞青冥，前视万里，是凿井为济川之渐，斩轮为秉轴之兆，可转ツ而待矣。公才蔚量硕，质贞气淳，名膺王官，心拂尘累。制物以经远，恤人以遂成。回俸节财，藏事彰义。将献祉于大君，贡休于元戎，归寿于高堂，三事体太公之宏誓，乃戒司翰，者书实刊记，揭于井外。时大历六礼春季月记。
    ○易州抱阳山定惠寺新造文殊师利菩萨记
    恒北山之镇也，易朔门之冲也。山形东下，万岭相属，得抱阳之一峰，岌然孤标，对引双翼，前面豁向，阳光抱中，故以抱阳名山。山有定惠寺，建于隋开皇，成于今大历。左有精舍，上有宝坊，凭岩架壑，崛起堂殿。石为趾，飞空构梁，回廊盘蹬，层阁郁峙。阳崖森竦以木秀，阴壁沮沼以泉洒，可以资荫庥，可以备饮濯。朝日上海，千岩下平，晴云卷霄，百里前尽。万灵之所孕育，众圣之所栖憩宾延真至，驱伏魔怪。登聋俗於觉路，化空山为金界，羌难得而毕载也。皇帝御天下之十三年，至化汪，被於无垠，绍兴像法，荷护释种。我成德节度使太子太傅尚书左仆射兼御史大夫陇西郡王李公宝臣，光膺朝寄，主东之诸侯，保和师旅，康靖方夏。民既咸理，法亦随建，遗功坠迹，悉命修复，有若新罗真子曰谈藏，浮海而至，止於山间，回回向恳到，发其诞愿，乃於寺内建文殊师利菩萨堂焉。又於堂内立我陇西王洎夫人国夫人谷氏真形於其次，所以存相展敬，荷恩昭报也。规心匠智，庀徒蒇徒事，徵工攻木陶<方瓦>，穷妙凝铄，人随悦来，事与念就，乃毕土木，乃备丹素。彩错飞，霞张电延，俨八部以营卫，列四天以护持。如登化城，窈入空境。作礼端肃，则文殊垂教之迹可归也；洁诚趋奉，则陇西护法之恩可报也。夫大雄现世，乘化演教，阴济群动，泯而归无。大贤佐世，康物毗政，协宣元气，退而不有。以性相示，不以文字成，元纯冥符，其理宗一。则归向者不必入毗耶之会，方受真如之旨；虔敬者不必趋丞相之府方承文告之令。心念目睹，随而应祉於此堂也，息真子之心，回是显线，树为介福。固我皇极，不骞不崩；登我明祚，如风如陵。俾我陇西公位尊而寿，功业长久，俾我国既炽而昌，福履穰穰。辅公朝以作镇，配兹山以等固，宜之哉！真实掌中军之记，敢拜嘉命，书于贞石。时大历甲寅岁孟冬既望。
    ☆卢杞
    杞，大历中官大理评事。
    ○唐太原府司录先府君墓志铭（并序）
    府君卢姓，其先姜氏，范阳人焉。十代祖後魏司徒敬侯尚之之允，盐山县尉知诲之子，讳涛，字混成，年十九，明经抉第。常调补安德县尉，佐幕迁左监门录事参军，转西华县令太原府司录。咸以抱德经物，不言而治，示清白而观国，蕴仁孝以克家。况学富文高，礼崇身俭，穆穆棣棣，夫何言哉？呜呼！昊天罔极，灾我于栾棘；皇天不吊，殃余乎蓼荼。天宝十二年癸巳九月遇疾，精诚无感，祷祠不降，冬十月弥留大渐，五日，弃背于官舍，春秋五十有三。长子楹，不幸短命，无禄而终，哀哉！次子杞，前大理评事。栝，前杭州馀杭尉。札，前润州丹阳尉。真、构等，不天在疚，泣血存礼。其年十一月十八日，安厝认河南县万安山之阳。夫人荥阳郑氏，易州司马盖之女也。至若螽斯之德，鸠之仁，为三族九姻之灵黾明镜矣。及先君违世，系夫人拊鞠教导训诱，克遂成立，享年六十有三，大历十年乙卯二月三十日，倾背于寿阳鹤邱县安定里之私第。札等殃罚罪苦，号叩崩裂，无顾无复，何怙何恃？明年丙辰十一月乙卯十六日庚午，归葬于本茔合，从周制也。钦若祖德，诒厥孙谋，恭惟懿范，罔敢坠地？於戏！撰德行，存图史，诚孝子之节，著志铭幽础，衔酷何申？系曰：
    於穆列考，猗那文母。道光邦国，德振今古。思皇多祜，维清缉熙。休有烈光，子孙其保之。呜呼苍天！白日昭昭。青松袅袅冥兮，寿堂闭兮切孤藐。
    ☆张光晟
    光晟，京兆人。起於行间，有旧恩於王思礼，思礼为河东节度使，擢为兵马使。建中元年拜右金吾将军，改太仆卿。朱Г僭逆，污伪命为节度使兼宰相，Г败伏诛。
    ○请诛回纥表
    回纥本人非多，比助其疆者群胡耳。今闻其国方乱，顿莫贺新立未得众，移地健有孽子，及宰相梅录，各将数千人，方相图未服。且兵非利不往，人非财不聚，虏无财利，一乱不可定。夫抚弱攻昧，取乱侮亡者，圣人之道。陛下不以此时乘之，而复归其人，奉其弊，此真所谓借寇兵而资盗粮者也，请尽杀之。
    ☆王行先
    行先，肃宗时人。
    ○为李尚书谢恩表
    臣某言：监军副使回，伏奉敕书手诏，宣慰臣及将士黎庶等，并赐幕府大将已下改官告身二百八十七通。圣泽鸿私，发扬寓县，荣光喜气，充溢辕门。臣苛中谢。伏惟皇帝陛下配天立极，抚运乘时；酌万姓而为心，法四时之行信。汗马之劳必录，鸣鸡之用不遗，实均雨露之泽，曲播乾坤之造。顷以戎臣殒丧，军国忧惶，将校叶心，佐寮奉职。皆能奖忠守义，俟命於天，致使州县底宁，风尘不惊。此乃臣子常分，国家旧规，守而勿失，幸免获戾。岂意圣谟广运，睿渥旁流，特令甄叙，宠授官命。勖以忠贞之效，优其爵秩之荣，光启朝端，昭宣海内。凡是含识，孰不知恩？其来希皓等二百馀人，无不感极成悲，铭心殒涕，不胜荷戴之至！
    ○为王大夫奏元谊防秋表
    臣某言：洛州元谊等防秋将士，以今月日尽发上道讫，氛清廓，藩维底宁。臣某中谢。伏惟皇帝陛下元德升闻，鸿猷允洽，致生灵於富寿，均覆载於乾坤。舞两阶之干而苗氏有格，收三面之纲而庶类知归。顷者元谊等窃据城池，载经寒暑，陷危疑之死地，抵逗挠之刑章。逭业逋诛，视阴假息。臣统兹卒乘，临问郊。不能执桴鼓於行间，尽敌而反；拥旌旗於阃外，胡颜自安？每贻宵旰之忧，实负《春秋》之责。伏以陛下好生宥过，轸悼发哀，许其悛心，纳其请命。俾遵向阙之路，使足勤王之师；妖星见日而自销，喜气乘春而乃发。凡在率土，孰不欢心？况臣所部，实增忭跃。臣恨以职拘戎旅，不获称贺阙庭。无任悚恋屏营之至！
    ○为赵侍郎论兵表
    臣革言：臣闻慰（疑）理之代，不无逆节。轩辕用师於中冀，唐尧出征於丹浦，启战有扈，文王伐崇。以至圣除至凶，至顺除至逆。或小战而胜，或因垒而降，诚审於用兵，得其道也。伏见承嗣旅拒，倏已再岁；灵曜跋扈，今又逾时。天兵四合，竟未歼殄。得非千虑，一失，朱尽制敌之方乎？臣常终夜不寝，详推其故，不敢肤引远古安危之体，请以天宝至德以来成败言之。
    夫以禄山阴深奸矫，真巨猾也。凶诈逆谋之计，亦无元海石勒之流。当其发幽燕，陷洛阳，涉崤函，倾秦雍。当国家理平之运，忘战日深，初命将出师，若封常清、高仙芝、歌舒翰、程千里，遇寇必败，奔北相望。此则未究敌情，小之而不设备，以至於是也。先圣悟既往之失，苦心焦思，发号灵武，观兵凤翔，良将劲卒，风驰景附。勇者为之用，智者效其谋，命陛下为元帅，以储贰之重威四远，俾子仪为副以节制之，任镇九军，卒能恢复咸洛，削平宇县，此先圣之雄略，陛下之有憾也。（疑）其後相城之役，陛下不行，众无适从，竟以溃奔。洎思明继逆，毒甚禄山，狡算猖狂，抑又有次。光弼守河阳以挫其势，朝恩镇陕服以制其侵陵，竟未能覆其巢穴，属陛下绍兴皇极，又命元子为帅，俾怀恩为副以讨之，复能枭夷巨逆，底定东夏。始自先圣与二凶相持，无帅则无功，有帅则有克，士庶之所深知。今河北河南，更唱迭和，然其用兵暴急，与曩者二凶悬殊，非惟才之不逮，抑亦事之有异。禄山、思明之卒，死而无退，今承嗣、灵曜之众，岂有是耶？禄山、思明之马，既多而且逸，今承嗣、灵曜之骑，岂可方耶？禄山、思明，横行而无惧，今承嗣、灵曜，深居而入保，臣窃料其非不欲也，荩违天道，失人心。归之退而自固，其灭亡之兆，了然可知。幸北有宝臣朱滔，与承昭合势，西有忠臣李勉，与马燧连衡，惟正已小有逗留未肯戮力，此正当陛下命帅专征之日，岂可持疑而不断哉？傥陛下采臣愚计，时有临遣，忠淳者必叶心竞进，携贰者必迁善来同，未逾旬时，当有成绩。如或务於含垢，偷以过时，不立元帅，寄之诸将，乘吐蕃寇盗，回纥驱侵，人心动摇，贼势滋蔓，事宜一失，无可柰何。则吐蕃回纥，四支之病，承嗣灵曜，腹心之病，四支不理，未足为忧；腹心或病，此则为患。若内外受敌，膏盲已成，虽逢和扁，外药无及。又闻二贼奏请，言词不恒，河北则数云请降，河南则云今已翻。贼岂迁延晷刻，以候西陲有虞？伏惟与公卿大夫审图利害，在於神速，不可迟回。昔诸葛亮闻孙权破曹休军，因上疏蜀主云：“群疑满腹，众难塞胸。今岁不征，明年不战，使孙权坐而并有江东。”蜀主深感其言，终以觉寤。
    臣忝六官之贰，待罪朝行，内惭尘忝，无补毫发。近者抵冒，辄上封章，已历两旬，未蒙召见。伏以君臣之际，家国共同，君安臣荣，国危家败，此臣氢竟夕不寝，复敢再陈其愚。伏愿省臣前意，览臣此疏。天下幸甚，天下幸甚。无任惶惧之至！
    ☆张增
    增，大历十四年检校尚书刑部员外郎，兼凤翔少尹侍御史。
    ○段府君神道碑铭
    巨唐大历己未岁春正月，段府君之子四镇北庭泾原郑颍等州节度使开府仪同三司御史大夫张掖郡王曰秀实，琢贞石，光昭先考，展孝思，旌休烈也。夫流浚者其源长，德充者其後大。更八姓而丕膺五福，府君其人焉。君讳行琛，字行琛，宗周柱史垂其裔，前汉都尉昌其业，大尉之威怀戎落，骠骑之光启冀方。四燕两魏，高位硕德，扶疏於史牒者，向二百人。以至高门平原忠武王孝先，弼亮北齐，奄荒东夏，恢武经而抗衡西帝，揆文教而标尹南宫。曾祖德，初罹否运，播迁陇坻，度地肯堂，郁为望姓，在周辟奉朝请，入隋值文林馆，靖恭厥位，获没先朝。大父操，握机未发，早龄即世。考达，从调夏官，艺极龙豹，致果为毅，职统熊罴，皆保家之良主。府君生知六行之美，学究三经之奥，既齿乡赋，高甲科，简修独耀於锦衣，从事仍屈於黄绶。学有著位，我实当之；郡有子弟，我实诲之。自陇及岐，鼎新儒行，虽东时子产，西蜀文翁，诚存物应，盖未之比。厥有成绩，闻於家邦，厌名位而知止，贲邱园而用晦。我国家虽右断匈奴之臂时修大刑於绝漠之表，旁求百夫之特，永清万里之外。府君顾谓子张掖王曰：“尔居能服勤，性成惟孝，出可承命，游且有方。虎穴不探，黾组何获？尔之元昆介弟，可以供指使；我之先人遗业可以终馀齿。忠不择事，安实败名，因割慈以激昂，俾宣力以勤远。”君子谓府君知有爱子之道矣。王投笔占募，驰驿徂征，坐筹必胜之略，动获前禽之利。洎王宦登通贵，佐律副军，银章已绾，玉关未入。府君温其在邑，乐且有仪。九流百氏，经目辄诵；四忧十义，因心必达。然犹深居自琛，与物为春，希言中伦，知几其神。内葆光以恬真，外行简以倚仁。子获奉亲之禄，欲养而不待；身寄有涯之生，迁化而无怛。
    天宝九载，夏之季序，遘疾於阳御史里之第。乙酉，奄归无物，其年于斯七十五稔。夫人乐平狄氏，吴山县丞哲第六之女，心婉志柔，静专动直，承筐而繁衍其实，主奠而敬恭无忒。下寿初登，先时永逝。门子祥颍、仲子秀成、季子同颍等，柴立长号，稽谋宅兆。明年春孟序辛亥，迁皇祖及诸父之无後者，偕葬於陇山东麓柏谷掌，次列五坟，同施一域，送终之礼备矣。属岁旅天朔，尘惊蓟门，徵会沙场之右，殄歼铁额之丑。王飞邮及国，擗地崩心，夷凶难遂於情理，哭墓复随於军正。既清海裔，又牧回中，一位疲人，荐彰丕绩。广德二年秋九月乙未，诏追赠府君秘书省著作即夫人太原县太君恩深殁后之宠庆表生前之训。上又以王翊亮三节，绥御七戎，致位崇独坐之班，成军雪多垒之耻。大历十年夏五月，诏加赠府君婺州刺史，夫人太原郡太夫人。十一年冬，旧使尚书左仆射扶风郡王马遘疾弥留，表王请贞师律，诏仍迁御史大夫。既操二重之权，克施五利之策，平凉安定，曲荷其亭育；先零罕开，遥服其威信。四封无耸，三务有成。十三年五月，命朝丹禁，面疆戎索。帝曰：“朕翁孙也。俾写真麟阁。”稿拔而遣焉。及季夏壬寅，又赠府君扬州大都督，夫人忻国太夫人。荣亲扬名，二美兼著。《传》曰：“子之能仕，父教之忠。《诗》曰：“维其有之，是以似之。”见於府君矣，虽封植无改，而铭颂未刻，过听谬采於刍荛，修词愧陈于质要。铭曰：
    於穆端士，神所劳矣。贞惠资身，义方训子。育德无倦，徇名知止。宜其後昆，式是繁祉。繁祉伊何？後昆则然。西服戎胡，东定幽燕。殊绩克著，湛恩上延。赠光三锡，庆洽重泉，熊轼增宠，牛冈启繇。北控泾源，西凭陇岫。列茔如始，纪石增旧。淑德清婉，终矢永茂。
    ☆樊
    ，贞元时人。
    ○春雷赋（以“符珍纪元，天地作解”为韵）
    惟圣作义，先天授人；惟天辅德，启圣无亲。故我皇齐七政，协三辰。化孚大麓，道畅经纶。是以庆集天宝，祥开地珍，法威刑於震，效生植於阳春。鸿名既增，睿历伊始。当涣汗之初发，听春雷之肇起。将克宣阳，罔忒时纪。导达万萌，震惊百里。南山望远，乘雨气而方来；长门听深，象车声而未已。若降在下，如飞在天。郁重电而虺虺殷高楝以阗阗。作解群物，扬灵上元。启春和於蛰户，兆农庆於丰年。若乃势猛陵空，声雄出地；形未迁而必肃，政不戒而潜至。浑浑其象，含四气於一朝；其威，警千官於庶位。及夫荟蔚云卷，烟埃稍廓，馀云既稀，厉响不作。摅残怒於平野，转轻音於峻阁。来虽莫制，必先戒而後臻；去则何言？知劝善而惩恶。是故知圣人御气立极，居贞体元。灾攘不令，祉降攸繁。岂与夫震庙为凶，方知展氏之慝；雹灾莫御，乃讯申丰之言。则有抱影穷居，在阴向隅。虽倚楹而有得，终弃室以思濡。进道则望深知已，观光而业谢冥符。感□雷之布泽，思自达於通衢，（脱解字一韵）。
    ○绛岩湖记
    句容西南三十三里曰赤山天宝中改为绛岩山，以文变质也。山外周流，厥有湖塘旧址，考於前志，则曰吴人创之，梁人通之矣。洎金火有变，积为习坎灌莽之所。我唐麟德岁，邑宰杨嘉延亦纂前服，利农为名，虽迹於传闻，而事斯芒昧。杨氏之後，今馀百年，实滋菰蒲，莫植粳，稻，剥极则贲，候能而伸。大历十二祀，县大夫兼大理司直太原王公昕，能苏罢人，且易弊俗。临湖而叹，以欲从人。吟使臣之清风，酌良牧之高课，将图永逸，匪顾暂劳。因察其地形，访以舆诵，谋始作则，庀徒撰工。月在休农，云其荷锸，周匝百顷，蓄为湖塘。置两斗门，用以为节，旱则决而全注，霖潦则潴而不流。收功济时，道甚明远。开田万顷，赡户九乡。洎成奥区，颇无凶岁，鱼稻之盛，公实为之。昔叔歼芍陂，能张楚国；史起漳水，竟富魏邦。秦称郑、白，汉歌召、杜，皆谓是也。每商羊罢舞，龙见而雩。比屋有忧於销铄，连阡莫睹於耘耨。我则黛波ち沦，白鸟飞灭，下洞庭之枭雁，泳中流之鲔。横塘之右，构为新亭，芬其芰荷，树以杞柳，杨楚江岭，憧憧是途，行李实获於荫庥，咏或藉於观览。懿乎哉君子之用心也。孰愈崇其岛榭，侈以林堂，此而莫文，翰墨奚述？大历十二年十月三日记。
    ☆张氏
    式，南阳人。大历中进士，官殿中侍御史内供奉，迁左司员外郎户部郎中，贞元十五年为河南少尹飞骑尉。
    ○燕昭王筑黄金台赋
    燕昭以齐魏黩武，楚赵专征。地僻援寡，城孤势轻。体未遑於安席，心每寄於悬旌。外矜严以示惧，中慷慨而不平。欲罗天下之彦，总海内之英，爰筑台於国，以尊隗为名。知夫乔林之木可选，他山之石可转。将在物之非珍，谓求贤之不显。苟白驹之可絷，信黄金之可贱。且设而为已则以奢，设以为人则为善。岌然既就，赫矣斯存。象徘徊於前殿，色晃朗於朝暾。人所贵惟金，我以为土；时以士为贱，我以为尊。诚列辟之未制，掩前经之所论。昔铜雀创於邺都，阳台起於荆国。耸高丽之殊观，备珍奇而尽饰，徒竭用而殚人，自矜豪而逞力。洎夫遗情む怅，徒怆淫心。结梦巫山，空资秽德。岂同夫虑成经始，所宝惟贤？初假物以求士，终得鱼而忘筌。不然者，鸟将栖於茂树，鱼自跃於深渊。臣亦效诚於大国，人远谁仕於弱燕？所谓兴亡必繁於贤哲，胜负宁由於众寡，庶斯焉而取斯，诚大者而远者。及夫剧辛不召而至，乐毅无媒而萃，咸委质而纳忠，愿长途而骋骥。然则贤为强国之器，台实招贤之饵，空悲霸业之雄，不睹滥觞之自。异乎哉！历万古而共观，信诸侯之一致，後之士宁无郭隗之才，後之君但守燕昭之位。是以千乘虽贵，一士虽微，必礼之而後为用，必求之而後能归。不可诱之以利，不可劫之以威。因酌古之遗意，惜台平而事非。
    ○大唐故银青光禄大夫彭王傅上柱国会稽郡开国公赠太子少师东海徐公神道碑铭
    惟天阴骘下土，恢宏相导，降圣启运，生贤佑时，犹三光五行，晷度盈缺之无愆候也。当元宗开元之後，景化昭融，选建明德，大旌文学。肃宗嗣位，首革艰运，方用大刑，荡秽（阙二字）则武功戡难，议狱缓死，（阙一字）代宗（阙三字）今上纂丕图，参任二柄，以康亿兆。会稽公历奉四后，周旋五纪，各因其会，振耀长才。有润色皇猷之词，匪躬纳谏之直；有铨综九流之鉴，威怀九德之重。故外统（阙二字）内亚冢卿，开国承家，分茅胙土。所不至者，未升鼎司，儒流展用，变已厚矣。公姓徐氏，讳浩，字季海，东海郯人。隋杭州钱塘县令澄之元孙，皇朝逸人（阙一字）敬之曾孙，衮州九龙县尉赠吏部侍郎师道之孙，银青光禄大夫州刺史赠左散骑常侍峤之之子。
    禀命于天，禀训于先，禀气于山川，国器斯全，辅之沆研，无得而（阙一字）郁为能贤。年十五究经术，首科升第，始擢汝州鲁山主簿，（阙三字）卑时论称之。无何诏徵，俾（阙二字）贤院大学士燕国公说。文之沧溟，间代宗师，尝览公应制《喜雨赋》及《五色鸽赋》兼和制等诗，曰：“後进之英，今知所在。”赏叹不足，（阙一字）为上闻，赐帛出於中禁，依声播於乐府，无翼而飞，遽（阙六字）实爱其才，申其用，始终以之。进太子校书集贤殿待诏，改巩县尉，寻拜右拾遗。张守之节制幽蓟，恩冠诸侯，钦承威名，特以幕僚陈乞，优遂其请。授监察御史，（阙一字）常侍府君忧。服除，补京兆府司（阙一字）参军，（阙二字）荼蓼，毁滨於灭，无复宦情。既（阙一字）逾年，勉从亲故之谕，起就常调，授河南府司录，转河阳令。先是有ㄙ昧疑狱，系囚六十人，公下车镜照，一立尘洗。犹（阙一字）雷启（阙五字）阖境（阙二字）熙熙如也。桐乡遗爱，碑颂（阙二字）改太子（阙一字）议郎东土留守王（阙一字）辟从其事。有河清俚人，伪作符命，埋深而表异，滋拱木以徵年。然後假献岁之辰，矫元元之诰，审言（阙八字）以得之益雷同之口矣。且云祚圣，难以（阙四字）既说於听闻，史笔方裁於简册。公明徵篆隶，立辩乖讹，正大谬於已然，折群言於独是。既而致诘，悉验其奸。迁金部员外郎，转都官郎中，充岭南（阙八字）求成俗事多诈滥吏（阙四字）公（阙二字）洁（阙四字）憎枉信义必行於夷獠，廉平可动於鬼神，五岭百越，颂声四合，同诣方面，请建旌德碑。都督张九皋为之飞章，朝议以为主圣臣忠，（阙一字）建圣德颂，人到于今歌之。转刑部郎兼司农少（阙三字）兵部尚（阙五字）幽陵始祸，宇县兴师，公以官在职司，志当静乱，驰驿诣阙，陈谟纳忠。度向背於兵锋，算堤防於地理，虑先物有，机变日（阙一字）天子奇之。方超大任，奸臣忌害，（阙四字）除（阙一字）州刺史。建旆即路，皇情乃寤，念翦桐之立信，谓剖竹之非轻。乃加本州防御使，锡金印紫绶。及京师失守，翠辇西巡，成都筑受养之宫，灵武奉继（阙一字）之制，传召公诣行在所，拜中书舍人集贤殿学士。时銮舆未复，鹤诏急宣，尤资倚马之能，多类奋鞭之速。公虔恭法（阙一字）咫尺天颜握管风生落笺泉洒，皆如响答，特迈词锋。上奇其才，谓（阙一字）幽赞，以本官兼尚书右丞，封会稽县开国男。丧乱既平，皇极反正，辅宣天子之孝，奉扬君父之慈。元宗降孝感光天之诏，肃宗献至道（阙二字）之（阙一字）启沃两宫之（阙三字）三接之恩，独以雄文（阙四字）前代，文（阙一字）之盛，孰可俦其类欤？当时以陷贼衣冠，正名同恶，百辟会议，三司定刑，其徒三千，将置重典。公上引大易三驱之（阙一字）雅诰惟轻之义，近徵侯君集反於辇毂，太宗唯罪四人，越王（阙四字）狄仁杰议诛元恶。而言国章有素，故事斯在，词简理要，端如贯珠。百寮倾听，无复异论，廷诤三进，竟获减论。李辅国冯宠恃勋，台臣侧目，有命将授左散骑常侍，（阙四字）公敷陈曰：“败由官邪，名堂可假。登（阙一字）珂呜之地，侍从顾问之间，授非其人。”期不奉制，有命改授大詹事，且曰：“将来命官若此者，皆许以闻。”然蹇谔之诚，幸伸於一捷，而浸润之谮，竟中於多言。因除国子祭酒，遂贬庐州长史。代宗践祚，公论勃兴，乃（阙一字）复中书舍人，加银青光禄大夫集贤殿学士副知院事，寻迁工部侍郎。杨慎微病久政荒，殁於南海，冯崇道阴奸伺隙，盗据新息。以为杖节（阙一字）绥，非公莫可。拜岭南道节度观察等使兼御史大夫，公折简飞书，先明大信，顺流鼓棹，以示不疑。见书者皆曰：“此选补徐郎中之名也，父母至矣，复何所求？”既而倾岩洞以请命，（阙一字）戈而顿颡，穷南极东，人迹罕通，习习祥风，荡其（阙二字）无（阙三字）举（阙七字）复（阙一字）庶富而後教之。会来年有吏部之拜，复兼集贤学士，尝领东都选务，铨第举科，凡百其流，拔奇者一人而已。比居宰辅（阙二字）逾年即（阙一字）相（缺一字）齐公其人焉。洞鉴深识，皆此类也（阙一字）。不（阙一字）德瑕不掩瑜，（阙一字）执法者所绳，又黜朗州别驾。皇上登宝位，徵拜彭王傅，加会稽郡开国公，食邑二千户。睹风仪之可法，惜春秋之已暮，尊德尚齿，方欲以论道之位处之。其明年，薨於长安永宁里之私第，享龄八十，告第加等，赠太子少师终焉。
    公礼义之舆，中和所蕴，智周显晦，行茂家邦。班固谓董仲舒、公孙宏、倪宽以儒术通世务，（阙一字）三人似（阙一字）其（阙三字）度德以义。复何愧於前贤？先府君擅书，公尝受笔法，（阙二字）忘倦，草隶兼优。开元天宝之间，倾玉帛刻琬玉者，一门二妙而已，议无优劣，以王右军父子拟焉。始自登朝，特为中书令张曲江所器，忘年定契，不复以礼秩关情。故当代英选，孰非交友，（阙二字）颜异，自我吹嘘。所以累登石渠，再践西掖，入更台省，出拥旌旄。九迁而硕望弥高，三黜而轻痕不污，宾实本末。信中庸之君子欤？公以建中三年四月二十五日薨，以共年十一月葬于东都偃师县先茔之左（阙一字）洎贞元十五年，嗣子现，罢宰王畿之新安，遂灵东府法曹掾，、玫举进士未第。伯仲之存者四人，现尝以家传遗文，亻免叙其志曰：史牒藏诸册府，墓隧於幽扃，永惟世德，尚隐松楸。未奉纪功行於金石，留九（阙二字）百代朝建夕殒（阙二字）无恨国有干戈之故，家有死丧之戚，恳愿未就，垂二十年，辞将涕从。礼以情激，则圣人所谓扬名於後人以显父母者，扬已之美，与扬亲之美，俱孝子也。其（阙三字）顾（阙二字）寂之请（阙四字）之效铭曰：
    东南有截，强霸者越。中蟠会稽，旁浸海浙。含风蕴玉，浴日孕月。象合粹灵，气生才哲。才哲伊何？惟会稽公。克（阙一字）克亮，克孝克忠。种蠡宏谋，王谢高风。实探其奥，实（阙一字）其踪。（其一）
</div>
    <div class="pagination">
<a href="全唐文_page267.html">上一页</a><span>...</span><a href="全唐文_page263.html">263</a><a href="全唐文_page264.html">264</a><a href="全唐文_page265.html">265</a><a href="全唐文_page266.html">266</a><a href="全唐文_page267.html">267</a><span class="current-page">268</span><a href="全唐文_page269.html">269</a><a href="全唐文_page270.html">270</a><a href="全唐文_page271.html">271</a><a href="全唐文_page272.html">272</a><a href="全唐文_page273.html">273</a><span>...</span><a href="全唐文_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
