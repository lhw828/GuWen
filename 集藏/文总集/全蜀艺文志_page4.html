<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 4 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 4 页/共 53 页</h1>
    <div class="content">　　蜀道难　　　　　　　　　　　前人
　　巫山七百里巴水三囘曲笛声下复髙猨啼断还续
　　蜀道难　　　　　　　　　梁刘孝威
　　玉垒髙无极铜梁不可攀双流逆巇道九坂涩阳闗邓侯防马度王生敛辔还敛辔惧身尤叱驭奉王猷若恡千金重谁为万里侯戏马呑珠界扬舲濯锦流沉犀厌水怪握镜表灵丘禺山金碧有光辉迁亭车马尚轻肥弥想王褒拥节反更忆相如乘传归君平子云閴不嗣江汉英灵信已衰
　　蜀道难　　　　　　　　　　陈隂铿
　　王尊奉汉朝灵闗不惮遥髙岷长有雪隂栈屡经烧轮摧九折路骑阻七星桥蜀道难如此功名讵可要
　　蜀道难　　　　　　　　　唐张文琮
　　梁山镇地险积石阻云端深谷下寥廓层岩上鬰盘飞梁架絶岭栈道接危峦揽辔独长息方知斯路难
　　蜀道难　　　　　　　　　　　李白
　　噫吁嚱危乎髙哉蜀道之难难于上青天蚕丛及鱼鳬开国何茫然尔来四万八千嵗不与秦塞通人烟西当太白有鸟道可以横絶峨眉巅地崩山摧壮士死然后天梯石栈相钩连上有六龙廻日之髙标下有冲波逆折之回川黄鹤之飞尚不得过猨猱欲度愁攀缘青泥何盘盘百歩九折萦嵓峦扪参歴井仰胁息以手抚心坐长叹问君西游何当还畏途巉岩不可攀但见悲鸟号古木雄飞呼雌绕林间又闻子规啼月落愁空山蜀道之难难于上青天使人听此雕朱顔连峯去天不盈尺枯松倒挂倚絶壁飞湍瀑流争喧豗砯崖转石万壑雷其险也若此嗟尔逺道之人胡为乎来哉劒阁峥嵘而崔嵬一夫当闗万夫莫开所守或匪人化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟
　　龙州　　　　　　　　　　　　前人
　　岚光深院里傍砌水泠泠野燕巢官舍溪云入古防日斜孤吏过帘卷乱峰青五色神仙尉焚香读道经
　　巴州　　　　　　　　　　　　前人
　　巴水急如箭巴船去如飞十月二千里郎行防嵗归
　　成都　　　　　　　　　　　　萧遘
　　月晓已闻花市合江平偏见竹簰多好教载取芳菲树剰照岷天瑟瑟波
　　赋得蜀都　　　　　　　　　　褚亮
　　列宿光舆井分土跨梁岷沉犀对江浦驷马入城闉英图多霸迹歴选有名臣连骑簮缨满含章词赋新得上僊槎路无待访严遵
　　成都府　　　　　　　　　　　杜甫
　　翳翳桑榆日照我征衣裳我行山川异忽在天一方但逢新人民未卜见故乡大江东流去逰子去日长曽城填华屋季冬树木苍喧然名都防吹箫间笙簧信美无与适侧身望川梁鸟雀夜各归中原杳茫茫初月出不髙众星尚争光自古有羇旅我何苦哀伤
　　上皇西廵南京十首　　　　　　李白
　　胡尘轻拂建章台圣主西廵蜀道来劒壁门髙五千丈石为楼阁九天开
　　九天开出一成都万户千门入画图草树云山如锦绣秦川得及此间无
　　徳阳春树似新丰行入新都若旧宫栁色未饶秦地绿花光不减上林红
　　谁道君王行路难六龙西幸万人欢地转锦江成渭水天廻玉垒作长安
　　万国同风共一时锦江何谢曲江池石镜更明天上月后宫亲【一作新】得照蛾眉
　　濯锦清江万里流云帆龙舸下扬州比地虽夸上林苑南京还有散花楼
　　锦水东流绕锦城星桥北挂象天星四海此中朝圣主峨眉山上【一作下】列仙庭
　　秦开蜀道置金牛汉水元通星汉流天子一行遗圣迹锦城长作帝王州
　　水渌天青不起尘风光和暖胜三秦万国烟花随玉辇西来添作锦江春
　　劒阁重闗蜀北门上皇归马若云屯少帝长安开紫极双悬日月照乾坤
　　防州歌絶句【十首取七】　　　　　杜甫
　　中巴之东巴东山江水开辟流其间白帝髙为三峡镇防州险过百牢闗
　　白帝防州各异城蜀江楚峡混殊名英雄割据非天意霸王并呑在物情
　　赤甲白盐俱刺天闾阎缭绕接山巅枫林橘树丹青合复道重楼锦绣悬
　　瀼东瀼西一万家江南江北春冬花背飞鹤子遗琼蘂相趂鳬雏入蒋牙
　　东屯稻畦一百顷北有涧水通青苗晴浴狎鸥分处处雨随神女下朝朝
　　蜀麻吴盐自古通万斛之舟行若风长年三老长歌里白昼摊钱髙浪中
　　武侯祠堂不可忘中有松栢参天长干戈满地客愁破云日如火炎天凉
　　成都曲　　　　　　　　　　　张籍
　　锦水近西烟水绿新雨山头荔枝熟万里桥边多酒家逰人爱向谁家宿
　　井络　　　　　　　　　　　李商隠
　　井络天彭一掌中漫夸天设劒为峰陈图东聚燕江石边柝西悬雪岭松堪叹故君成杜宇可能先主是真龙朅来为报奸雄軰莫向金牛访旧踪
　　中元甲子以辛丑驾幸蜀　　　　罗隠
　　邪气奔屯瑞气移清平过尽到艰危纵饶犬彘迷常理不奈豺狼幸此时九庙有灵思李令三川悲忆恨张仪可怜一曲还京乐重对红蕉教蜀儿
　　蜀中三首　　　　　　　　　　郑谷
　　马头春向鹿头闗逺树平芜一望闲雪下文君沽酒市云藏李白读书山江楼酒恨黄梅后村落人歌紫芋间堤月桥灯好时景汉庭无事不征蛮
　　夜多无雨晓生尘草色岚光日日新蒙顶茶畦千防露浣花牋纸一溪春扬雄宅在唯乔木杜甫台荒絶旧隣却共海棠花有约数年留滞不归人
　　渚逺江清碧簟纹小桃花绕薛涛坟朱桥直指金门路粉堞髙连玉垒云牕下斵琴翘鳯足波中濯锦散鸥羣子规夜夜啼巴树不并吴乡楚国闻
　　锦城曲　　　　　　　　　　温庭筠
　　蜀山攅黛留时雪簝笋嶡芽萦九折江风吹巧剪霞绡花上千秋杜鹃血杜鹃飞入岩下丛夜叫思归山月中巴水漾情情不尽文君织得春机红怨魄未归芳草死江头学种相思子树成寄与望乡人白帝荒城五千里
　　新都行　　　　　　　　　　欧阳詹
　　缥缈空中丝蒙笼道傍树翻兹叶间吹惹彼花上露悠扬丝意去苒弱花枝住何计脱缠绵天长春日暮
　　益昌行【并序】　　　　　　　　　前人
　　贞元年中天子以工部郎中兴元少尹吴兴陆公长源牧利州其为政五年子旅逰由于利覩人安俗阜钦所以美作诗一章利州故益昌郡也目曰益昌行诗曰
　　驱马至益昌倍惊风俗和耕夫垄上謡负者途中歌处处川复原重重山与河人烟遍余田时稼无闲坡问业一何脩太守徳化加问身一何安太守恩懐多贤哉我太守在古无以过爱人甚爱子理邦如理家云雷既奋腾草木遂萌芽乃知良二千徳足为国华今时固精求汉帝非徒嗟四气有青春众植伫扬葩期当説霖雨天下同滂沲
　　蜀国　　　　　　　　　　　李贺
　　枫香晚花静锦水南山影惊石坠猿哀行云愁半岭凉月生秋浦玉沙鳞鳞光谁家红泪客不忍过瞿塘
　　蜀国偶题　　　　　　　　　　钱珝
　　忽忆銮舆西幸时暗伤前恨竟谁知佩兰应语宫臣道莫向金盘进荔枝
　　黔中书懐　　　　　　　　　　窦羣
　　万事非京国千山拥丽谯佩刀看日晒赐马傍江调言语多重译壶觞每独謡沿流如着翅不敢问归桡
　　成都　　　　　　　　　　　宋杨亿
　　五丁力尽蜀川通千古成都绿酎浓白帝仓空蛙在井青天路险劒为峰漫传西汉祠神马已见南阳起卧龙张载勒铭堪作戒莫矜函谷一丸封
　　前题　　　　　　　　　　　　刘筠
　　镂肤剽俗恣边遨或得蹲防号富饶井络共知天与险蠺丛无奈世兴妖杜防积恨花如血诸葛遗灵栢半烧才似文园何足道一生琴意秪成痟
　　前题　　　　　　　　　　钱思公
　　武侯千载有余灵盘石刀痕尚未平巴妇自饶丹宂富汉庭还负碧砮征雨经蜀市应和酒琴到临邛别寄情知有忠臣能叱驭不论云栈更峥嵘
　　悼蜀诗　　　　　　　　　　张咏
　　蜀国富且庶风俗矜浮薄奢僣极珠贝狂佚务娱乐虹桥吐飞泉烟栁闭朱阁烛影逐星沉歌声和月落鬬鸡破百万呼卢纵大噱逰女白玉珰骄马黄金络酒肆夜不扃花市春渐作禾稼暮云连纨绣淑气错熙熙三十年光景倐如昨天道本害盈侈极祸必作当时布政者防思救民瘼不能宣淳化移风复俭约情性非方直多为声色着从欲窃虚誉随俗纵贪攫蠺食生灵饥作威恣暴虐佞防天子听所利唯剥削一方忿恨兴千里攘臂跃火气烘寒空雪彩挥莲锷无人能却敌何暇施击柝害物黩货辈皆为白刃烁瓦砾积台榭荆棘迷城郭里第鏁苔芜庭轩喧燕雀斗米金帛市束刍罗绮博悲夫骄奢民不能饱葵藿朝廷佥元戎帅师荡凶恶虎旅一以至枭巢一何弱燎毛焰晶荧破竹锋熠爚兵骄不可戢杀人如戏谑悼耄皆丽诛玉石何所度未能剪强暴争先谋剽掠良民生计空賖死心殒获四野搆豺狼五亩孰耕凿出师不以律余孽何由却俾夫炽蜂虿寡术能笼络边陲未肃清胡顔食天爵世方尚奔竞谁复振謇谔黄屋逺万里九重髙寥廓时称多英雄才岂无卫霍近闻命良臣拭目观奇略
　　成都书事百韵诗【并序】　　　　　薛田
　　金躔奥壤玉垒名区风物尚饶旷古称最仆守兹职任五年载至初则木牛流马驰八使以均财次则皂盖朱幡奉一麾而作镇歴览胜异慷慨兴懐古人曰非感发不可以言诗非声诗不可以导志故言成志激流为美谈偶因公退輙作成都书事七言一百韵止陈乎益都事迹防暇以外景加诸庶防谬发于斐然讵敢芳扬于作者其诗曰
　　混茫丕变造西阡物像熙熙被一川易觉锦城销白日难歌蜀道上青天云敷牧野耕桑雨栁拂旗亭市井烟院锁玉溪留好景坊题金马促繁弦风流铺席堆红豆潇洒门庭映碧鲜表状屡言同颖穂敇书频奨并生莲旋科杞树炊香稻剰种豌巢沃晚田仁宅不隳由政立义闱无取任情迁民知礼逊蠺丛后俗尚奢华邃古先绕郭波涛来浩浩归朝岐路去绵绵乍囘黒水将成道潜到青羊恐遇仙靓女各功翻様绣袨商兼制砑绫牋垆边泛蚁张裙幄江上鸣鼍簇防舩石笋崚嶒衙对峙琴台恢阔寺相连羣葩艳里珍禽语百草香中瑞兽眠喜趣必臻尤伫望胜逰争倦更迁延早荷叶底蹲鸱伏椶树梢头乱蝶穿鹾发牢盆浑弃卤铁资圜法免钚鈆丰饶物态寜殊越美丽姝姬酷类燕西海号雄彰传纪南康辞健积铭鑴良工手技髙容学妙隠丹方秘不传倚劒灵闗凌絶顶梦刀孤垒削危巅金华巷陌遗三品石镜伽蓝露一拳信落荆州随鼓枻检颂芝阙聴揺鞭若量内地寒暄异且在遐陬水陆全渝舞旧云传乐府巴谈谁曰系言诠九苞绾就佳人髻三閙装成子弟韀欲辨坤维寻地理才临益部认郊廛文翁室暗封苔藓葛亮祠荒享豆笾货出军储推赈济转行交子颂轻便气蒸蒟蒻根须润日罩楩柟树影圆药市风光虫蛰外花潭遨乐鵙鸣前聚源待拟求枭氏贮怨那能雪杜鹃众植森荣还蓊蔚夹流湍迅回潺湲鲜明机杼知无算细碎锥刀不啻千合伴鵶鬟齐窈窕对陪霓袖竞翩翾五门冷映岷峨雪千里爰疏灌堋泉茂盛八宜得最膏腴十道北俱偏袁滋不到生无分段相重来宿有縁款召相如登苑骤迁太白歩花甎葳甤草木时为瑞竒秀江山代产贤晓后细风红灼灼夜中防雨碧芊芊锦亭焰烛明歌障绣阁香毬暖熨毡寳塔徘徊停隼旟观街杂防拥辎軿酴醾引架家家郁踯躅攀条处处妍重爱鲁儒提徳柄威降曹将董戎旃欢謡少负賨人勇长讲多经楚客禅似簇绮罗偏焕耀如流车马信喧阗搘机显绰名堪录题柱芬芳事莫捐李特锋错徒恃险张仪规画自持颠鹰扬器业成悠乆鸟合奸雄败转旋漫向鼎分澄霸道却当化验都廛强贪楚灭悲倾辙广洽尧询喜慕羶侧弁猖狂抛玉斝归鞍酩酊坠金钿氛埃屏息云常覆稼穑繁滋泽靡愆睿圣宵衣垂乃睠贵臣驰日每传宣石牛迈路加歆飨江渎隆区助洁蠲避暑亭台珍簟设纵闲池沼钓丝牵遮蛮带砺长能固捍蜀金汤逺益坚何武甲科曽继踵严真十兆罕差肩储书竞甲诸家集博识咸修百氏笺纸碓暮舂临岸浒瓜樽春注截河壖华严像阁凉堪爱净众松溪僻可怜学射崔嵬横罨霭放生寛广媚漪涟藓庭嫩笋青篸篸风槛新荷绿扇扇守戍貔防千万骑采葑簮笋两三员清江泻势方流巽大面盘形正压干电扫谷风藏虎啸雷瞑宫树洒龙涎郃占逖应星舒彩栾噀端聆火扑燃令范式驱民咨谋畴倚道平平性寒甘蔗猱偷齧体腻芭蕉蠧莫沿志读备兴重掩巻史看唐幸懒终篇雕盘姹女呈酥作水巷痴童飏纸鸢初下鹿头迷鄠柱暂来犀浦误伊瀍变秦言语生皆防恋土情懐死不悛结厦斧斤宗简易入神丹艧厉精専柳隄夜月朱帘卷花市春风绣幕搴十县版图分户籍一城牌肆系民编受辛滋味饶姜蒜剧馔盘飡足鲔鳣月季昌霜秋肯挫荔枝冲瘴夏宜然几番藂箐鸣虚籁是个园林噪懒蝉蠢动乗时先飬育菁英届候别陶甄地丁叶嫩和岚采天蓼芽新入粉煎平代唘闱闻继岌监军凭轼见刘焉蕙兰馥裛幽蹊畔菱芡交铺曲岛边绘网晚晴夸蹴踘画绳寒食戏秋千氤氲紫雾蒙都邑缥渺彤霞聚偓佺螭伏自然销劒防蝼翻防度起戈鋋宦逰止叹音尘阙乡饮何惊嵗月遄灵夀桃枝奇共结金砂银铄贵相聨埋轮昔按均输命咤驭今分太守权徒为行春飞皂盖讵能许国报青钱政经旋考尤多僻民瘼深求尚未痊虽愧袴襦非叔度且期毫墨有冯沿僶遵防察思从训克谨操脩敢好畋南市醉过攅帜队西楼欢坐列琼筵烦嚣谨畏伤淳厚慧黠周防近巧谝重禄省心宜致冦薄材荘貌若临渊扶危颇异巢居幕劝善还同矢在叨莅一麾康逺俗等闲光景又三年
　　成都　　　　　　　　　　　　宋祁
　　风物繁雄古奥区十年伧父巧论都云藏海客星问石【成都有一石人传严君平所辨星石今在严真观】花识文君酒处垆两劒作闗屏对绕二江聨派练平铺此时全盛超西汉还有渊云杼颂无
　　成都行　　　　　　　　　　　陆防
　　倚锦瑟击玉壶吴中狂士防成都成都海棠十万株繁华盛丽天下无青丝金络白雪驹日斜驰遣迎名姝胭脂褪尽见玉肤绿鬟半脱娇不梳吴绫便面对客书斜行小字宻复疎墨君秀润腴不枯风枝雨叶萧萧殊月浸罗袜清夜徂满身花影醉索扶东来此欢堕空虚坐悲新霜防鬓须易求合浦十斛珠难觅锦江双鲤鱼
　　梦至成都怅然有作【二首】　　　　前人
　　春风小陌锦城西翠箔珠帘客意迷下尽牙筹闲纵博刻残画烛喜分题紫氍毹暖帐中醉红叱拨骄花外嘶孤梦凄凉身万里令人憎杀五更鸡
　　宦途元不羡飞腾锦里豪华压五陵红袖引行逰玉局华灯围坐醉金绳阶前汗血洮河马架上霜毛海国鹰世事转头谁料得一官南去冷如冰
　　雪中懐成都　　　　　　　　　前人
　　忆在西州遇雪时绣筵处处百花围乌丝阑展新诗就油壁车迎小猎归感事镜鸾悲独舞寄书筝防恨慵飞愁多自是难成醉不为天寒酒力微
　　成都书事　　　　　　　　　　前人
　　劒南山水尽清晖濯锦江边天下稀烟栁不遮楼阁断风花时逐马头飞芼羮笋似稽山美斫鲙鱼如笠泽肥客报城西有园卖老夫白首欲忘归
　　涪州　　　　　　　　　　　　前人
　　古垒西偏晓系舟倚阑搔首思悠悠欲营丹灶竟无地不见荔枝空逺逰官道近江多乱石人家避水半危楼使君不用勤留客瘴雨蛮烟我欲愁
　　涪州十韵　　　　　　　　　马提干
　　地踞襟喉重城依雉堞坚东渐邻楚分南望帯夷边舟楫三川防封疆五郡连人烟繁峡内风物冠江前溪自吴公邑园由妃子传许雄山共峻马援坝相聨滩急羣潴沸崖髙落马悬石鱼占嵗稔铁柜騐晴天地暖冬无雪人贫嵗不绵岩标山谷子观塑尔朱僊
　　涪州　　　　　　　　　　　宋输
　　锦绣洲犹在熊罴梦已无文风齐両蜀仙洞接三都白石从天设青崖见地图荔支妃子国不复曩时输
　　彭山县君居　　　　　　　　　文同
　　公馆静寥寥园亭景物饶溪光明短彴树影防危谯山鸟忽双下溪鱼时一跳主人王事简文酒日逍遥
　　广安　　　　　　　　　　　何志熙
　　欲説賨城好先夸方物妍金羮收稻后红腊落梅前照坐棃偏紫堆盘荔更鲜雪藤尤异产应不数花牋
　　蜀国　　　　　　　　　　明刘基
　　胡笳拍断氷结湘灵曲终斑竹裂为君更奏蜀国一弹一声飞上天蜀国周遭五千里峨眉迢迢连玉垒岷嶓出水作大江地砉天浮戒南纪舒为五色朝霞晖惨为虎豹号隂霏翕为千嶂云雨入嘘为百里雷霆飞白盐雪消春水满谷鸟相呼锦城暖巴姬倚歌汉女和杨栁压桥花纂纂铜梁翠气通青蛉碧鸡啼落天上星山都号风寡鹄泣杜鹃呜咽愁幽防商悲语怒听未了穷猿三声巫峡晓瞿唐浪波翻九渊倒泻流泉喧木杪楼头仲宣羇旅客故乡音尘隔含凄更听蜀国音不待天明头尽白




</div>
    <div class="pagination">
<a href="全蜀艺文志_page3.html">上一页</a><a href="全蜀艺文志.html">1</a><a href="全蜀艺文志_page2.html">2</a><a href="全蜀艺文志_page3.html">3</a><span class="current-page">4</span><a href="全蜀艺文志_page5.html">5</a><a href="全蜀艺文志_page6.html">6</a><a href="全蜀艺文志_page7.html">7</a><a href="全蜀艺文志_page8.html">8</a><a href="全蜀艺文志_page9.html">9</a><span>...</span><a href="全蜀艺文志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
