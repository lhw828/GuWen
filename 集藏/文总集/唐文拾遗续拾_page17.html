<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 17 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 17 页/共 96 页</h1>
    <div class="content">    古者兴王之地，受命之邦，集大勋有异庶方，沾庆泽所宜加等，故丰沛著启祚之美，穰邓有建都之荣，有壮洪基，且旌故里。爰遵令典，先示殊恩，宜升汴州为开封府，建名东都。其东都改为西都，仍废京兆府为雍州刺史、佑国军节度使。（《册府》百九十六）
    ○差官祭岳渎山川诏
    初宅洛都，将行郊祀，应岳渎名山大川及诸州有灵迹封崇神祠，各宜差官吏精虔祭告。（《册府》百九十三）
    ○改拜郊日期诏
    秋冬之际，阴雨相仍，所司选日拜郊，或虑临时妨事，宜令别更择日闻奏。（同上）
    ○令魏州差官祷雨诏
    苏律将迁，亢阳颇甚，宜令魏州差官揽龙祈祷。（《册府》一百九十三）
    ○令宰臣祈雨诏
    雨泽愆期，祈祷未应，宜令宰臣各於魏州灵祠精加祈祷。（同上）
    ○戒牧宰诏
    共理庶民，是资牧宰，克勤厥职，必选端良。傥徇私以灭公，则兴灾而敛怨，岂遵条教，实蠹风猷。其所在长吏，不得因缘差役，分外诛求，律令所施，典刑具在，岂容残忌，合务哀矜。宜令所在长吏，不得淫刑酷法，须臻有道，免致无辜。（《册府》一百九十六）
    ○闱以时开闭诏
    闱是正门也，宜以时开闭，用达阳气。委皇城使准例检校启闭，车驾出则阖扉。（《五代会要》二十四）
    ○禁朝参官从人不得阑入银台门敕
    左右银台门，朝参诸司使库使已下，不得带从人出入，亲王许一二人执条床手简，馀悉止门外。阑入者抵律，阍守不禁，其所犯同。（《册府》百九十一）
    ○放宫人敕
    西宫所有前朝宫人，宜放出宫，任从所适。（《五代会要》一）
    ○给行营阵殁家属粮赐敕
    去年六月後，昭义行营阵殁都将吏卒，死于王事，追念中赤，乃锡其名氏，各下本军，令给养妻孥，三年内官给粮赐。（《册府》百九十五）
    ○安存阵殁将士家属敕
    诸都如有阵殁将士，仰逐都安存家属。如有弟兄儿侄，便给与衣粮充役。（同上）
    ○改南郊日期敕
    两都宫内修造，尚未毕功，过此一冬，方当绝手。宜令於来年正月内选日申奏。（《册府》百九十三）
    ○恤阵殁将士敕
    行营将士阵殁者，咸令所司给轊椟，津置归乡里。（《册府》一百九十五）
    ○凡补监生须愿修学敕
    宜准往例，自今後凡补盗生，须令情愿於监中修学，则得给牒收补，仍据所业次第，逐年考试申奏。如收补年深，未闻艺业，虚沾补牒，不赴试期，亦委监司具姓名申奏。（《五代会要》十六）
    ○落恭钧进士敕
    礼部所放进士薛钧，是左司侍郎薛廷珪男。方持省辖，固合避嫌，其薛钧宜令所司落下。（《册府》六百四十九）
    ○止绝举人拔解敕
    近年举人，当秋荐之时，不亲试者，号为拔解，今後且止绝。（《五代会要》二十二）
    ○褒裴迪榜文
    谬膺重委，总授三藩，军机虽罄於拙谋，民政全系于右席。节度裴判官详明吏理，首冠宾筵，冰蘖不渝，始终如一。自此应诸州钱谷、刑狱等，并请指挥，仍遍报管内，咸遣知委。（《册府》七百十六）
    ☆梁开帝
    事迹详《全唐文》一百二。
    ○令御史台点检诸道入奏官诏
    诸道入奏判官，宜令御史台点检，各从正卫退后，便于中书门下公参辞谢。如有违越，具名衔闻奏。应面赐章服，仍令閤门使取本官状，中书门下受敕后，方可结入新衔。（《册府》）
    ○诫李晋阝诏
    李晋阝多因释教，诳惑群情，此後不得出入无常。（《册府》九百二十七）
    ○太康等县夏税据见苗输纳敕
    开封府太康、襄邑、雍邱三县，遭陈州贼军奔冲，其夏税只据见苗输纳。（《册府》四百九十一）
    ☆後唐庄宗
    事迹详全唐文一百四。
    ○断除宰杀马牛敕
    凡军人、百姓将牛、驴及马宰杀货卖，今後切要断除。如敢故违，便即擒捉，不问职分高低，所在处斩讫奏。其本军指挥使，若不切□钤辖，致军内有人违犯，别处捉获，亦当取断。（《五代会要》九）
    ○在京空地任人请射敕
    在京应有空闲地，任诸色人请射盖造。藩方侯伯、内外臣寮，於京邑之中，无安居之所，亦可请射，各自修营。其空闲有主之地，仍限半年本主须自修盖，如过限不见屋宇，亦许他人占射。（《五代会要》二十六）
    ○诸陵台令不得影占人户敕
    宗正寺严切指挥诸陵台令、丞，不得辄令影占人户。其诸陵旧例合破巡人，仍令酌量额定数自，自本州县于中等人户内差遣，交付陵所。切不得自招影占人户，搅扰乡村，致妨县司差遣色役。便仰密具本官姓名申奏，当行朝典，仍具条约，晓示诸陵台及本州县讫闻奏。（《五代会要》四）
    ○觉察藩方私买衣甲敕
    如闻藩方入奏之人，多於京内私买衣甲，宜令总管司密加觉察。（《五代会要》十一）
    ○伪蜀降官次第任使敕
    初平伪蜀，应伪署官员等，官至太师、太傅及三少，并太尉、司徒、司空、侍中、中书令、左右仆射已上，并宜降至六尚书，临时更约高卑，为六行次第。阶至开府、特进、金紫者，文班降至朝议大夫，武班降至银青。爵如是旧伪署将相已上，与开国男三百户，馀并不许有封爵。其有功臣名号，并须削去。如检校官，至郎中、员外郎、兼侍御史已下。如是伪署节镇，率先向化，及立功效者，委行营都统缘事迹奖任。如刺史除停罢外，有见任政绩可称者，但许称使君，不得更有检校及兼官。其伪署班行正官四品已上，依此降绌。五品已下，如不曾经本朝授官，又无族望可称者，材智有闻，即许於府县官中量材任使；如无材智可录者，并宜放归田里。若西班有称统军、上将军者，若本是功臣子孙及将相之後，并据人材高下，与诸卫小将军、率府副率、中郎将，次第授任。如是小将军已下堪任使者，委西川节度使补衙前押衙已下职。所有归降官，除军前任使下，并称前衔候，续据材行任使。（《五代会要》十七）
    ○答李琪转仓赡军条陈敕
    李琪所论召募转仓斛斗，与官行赏，委祖庸司下诸州府，有应募者，闻奏施行。（《册府》五百十九）
    ○水潦放免两税敕
    自京以东，幅员千里，水潦为沴，流离渐多。宜自今月三日後，避正殿，减膳彻乐省费，以答天谴。应去年经水决处乡村，有不逮及逃移人户差科，夏秋两税及诸折科，委逐处长吏切加检点，并与放免，仍一年内不得杂差遣。应在京及诸县有停住斛斗，并令减价出粜，以济公私。如不遵行，仰具奏闻。（《五代会要》十一）
    ○李文矩等复旧官敕
    其先减省员官，除已别授官外，左散骑常侍李文矩等三十人宜却复旧官，太子詹事石戬等五人宜以本官致仕，将作少监岑保嗣等一十四人候续敕处分。（《五代会要》二十）
    ○奏状斜封明题公事敕
    四京并诸道州府及京百司应申奏诸色公事奏状等，先曾指挥，并须实封斜角。其常呈奏状，於斜封上明题所为公事，或干军机言不题事，直至御前开封进呈事。宜指挥四京及诸道，令散下管内诸州，依元宣旨处分。其在京百司，仍令御史台各录敕文晓告。（《五代会要》四）
    ○观察支使俸料准掌书记敕
    宜公诸道节镇，依旧更置观察支使一员，其俸料春冬衣赐，仍准掌书记例支遣，馀依租庸院所奏。（《五代会要》二十七）
    ○报齐州刺史孟璆书
    尔当我急时，引我七百骑投贼，何过之。但予推心御物，不欲坐汝，我不阻尔来，将何面相视邪。（《册府》）
    ☆後唐明宗
    事迹详《全唐文》一百六。
    ○任百姓私面酝酒诏
    应三京、邺都、诸道州府乡村人户，自今年七月後，於夏秋田苗上，每亩纳面钱五文足陌，一任百姓自造私面，酝酒供家。其我随夏秋徵纳。其京都及诸道州府县镇坊界内，应逐年买官面酒户，便许自造面酝酒货卖，仍取天成二年正月至年终，逐户计算。都买面钱数内，十分只纳二分，以充榷酒钱。便从今年七月後，管数徵纳榷酒户外，其馀诸色人亦许私造酒面供家，即不得衷私卖酒。如有固违，便仰纠察，勒依中等酒户纳榷。其坊一任酤卖，不在纳榷之限。其面敕命到後，任便踏造。如卖面酒户中，有去年曾买面，今年因事不辨买面，住开店者，则与出落。如睹新敕，有还必须愿开店投榷者，则不计旧户，便令依见纳钱中等户例出榷。以後酒户中有无力开店卖，亦许随处陈状。其旧纳面钱，并宜停废。应诸处面务，据见管面，亦仰十分减八分价钱出卖，不得更请官本踏造。（《册府》五百四）
    ○明法科同开元礼科敕
    其明法科，今後宜与《开元礼》科同，其选数兼赴举之时，委贡院别奏请，会诸法试官依格例考试。（《五代会要》二十三）
    ○答司天台敕
    宜令司天台密奏留中外，其馀凡奏历象、云物、水旱等事，及诸州府或奏灾祥，一一并申送史馆。（《五代会要》十八）
    ○量力进奉不得伤耗生灵敕
    应中外臣寮及三京、诸道州府，如是谢贺并节序，并可据有无，量力进奉，不得因兹掊敛，伤耗生灵。至於奇巧珍、玩飞放搏噬之物，并不得转将进奉。（《五代会要》五）
    ○答史馆奏事敕
    史馆奏陈事件，皆叶规程，显验公勤，并宜依允。（《册府》五百五十七）
    ○答和凝奏五凤楼前谢恩敕
    五凤楼前，非举子谢恩之所。令於朝堂谢讫，即赴国学。试日，宜令御史台差人院司听察，放榜日至晚出院。此後永为定制，馀并依奏。（《册府》六百四十二）
    ○官限准长定格敕
    少尹上佐，以二十五月为限。其府县官，宜准《长定格》，以三十月为限。（《册府》六百三十三）
    ○吏部南曹晓谕选人敕
    宜依。吏部南曹具此分明晓告，及遍下诸道州府，应是选人，各令知委。如守官满日，未给得解由历子等文书，随处不得便令辞谢。如逐州府辄有邀难，不便出给，罪在本判官并录事参军。（同上）
    ○马步判官不得差摄敕
    诸道马步判官不得差摄官。如交阙人，须於前资正官判司簿尉中选性行平允者补授。（同上）
    ○凡有除移人到交割敕
    今後凡有除移，准宣诏遣差外，其馀须候人到彼点检，交割军州公事了日，即可发离本处。仍令逐道观察使散管内诸州准此。（《五代会要》二十四）
    ○得替防御等使立班敕
    诸道得替防御、团练等使及刺史，到京朝见後，并宜班行比拟。如未有员阙，令随常参官逐立班。（《五代会要》六）
    ○官告绫纸价钱并与官破敕
    其自陈状乞除官者，所赐告身并系特恩，虽旧例令本官自出价钱，虑不迨者稍难送纳，兼知本司人吏以此为名，接便更致邀颉。於官估绫罗纸价外，广索价数，力及者随时应副，阙乏者须至淹延。今後应是官告，除准宣官破外，其过状乞除官，并追封、追赠、叙封、进封官告，及举人冬集绫罗纸褾轴锦袋等，宜令并与官破，仍勒各随色样尺寸，如法装修，疾速书写，印署进纳。（《册府》六百三十二）
    ○放免诸州苗亩所徵面钱敕
    酒醴所重，面蘖是先，顷缘卖价太高，禁条颇峻，士庶因斯而抵犯，刑名由是以滋彰。爰行改革之文，庶息繁苛之政，各随苗亩，量定税钱。访闻数年已来，虽犯法者稀，而伤民则甚。盖以乱离日久，贫下户多，才过升平，且勤稼亩，各务耕田凿井，孰能枕面藉糟，既随例以均摊，遂抱虚而输纳，减成凋弊，深可悯伤。况欲致丰财，必除时病，有利之事，方切施行，无名之求，尤宜广罢，但得日新之理，何辞夕改之嫌？应三京诸道州府苗亩上所徵面钱等，便从今年夏并放，其面官中自造，委逐州减旧价一半，於在城扑断货卖。除在城居人不得私造外，乡村人户或要供家，一任私造。（《册府》五百四）
    ○州府秆草依则例受纳敕
    天下州府受纳秆草，每束纳一文足陌，每一百束纳拘子四茎，充积年供使，棘针一茎，充享场院。其草并紫蒿，一束只纳一文；其绸绢絁布绫罗，每疋纳钱一十文足陌；线绵紬丝麻布等，每一十两纳耗半两；麻鞋每量纳钱一文足陌；见钱每贯纳钱七文足陌。省库受纳诸处上供钱物，元条流见钱每贯纳钱二文足陌，丝绵紬丝子每一百两纳耗一两。其诸色疋段，并无加耗。此後并须依上件则例受纳。（《册府》四百八十八、《五代会要》二十五）
    ○又敕
    今後诸州府所纳秆草，每二十束别纳加耗一束，充场司耗折。其每束上旧纳盘缠钱一文，仰官典同共击署，一一分明上历，至纳遣了绝已来，公使不得辄将出外，分张破使。（同上）
    ○戒封赠停滞敕
    宜令所司报在朝文武官员及诸道州府，当制内有未沾恩命者，令供申文状，到者旋即施行，不得停滞。（《册府》四百七十五）
    ○改宏文馆名敕
</div>
    <div class="pagination">
<a href="唐文拾遗续拾_page16.html">上一页</a><span>...</span><a href="唐文拾遗续拾_page12.html">12</a><a href="唐文拾遗续拾_page13.html">13</a><a href="唐文拾遗续拾_page14.html">14</a><a href="唐文拾遗续拾_page15.html">15</a><a href="唐文拾遗续拾_page16.html">16</a><span class="current-page">17</span><a href="唐文拾遗续拾_page18.html">18</a><a href="唐文拾遗续拾_page19.html">19</a><a href="唐文拾遗续拾_page20.html">20</a><a href="唐文拾遗续拾_page21.html">21</a><a href="唐文拾遗续拾_page22.html">22</a><span>...</span><a href="唐文拾遗续拾_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
