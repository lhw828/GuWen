<!DOCTYPE html>
<html>
<head>
    <meta charset="UTF-8">
    <title>文选补遗 - 第 4 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 4 页/共 29 页</h1>
    <div class="content">　　世以厚葬为徳薄终为鄙至于富者奢僣贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄葬送终之义
　　戒略奴婢诏【愚曰光武此诏与髙帝之诏同盖轸念生民防身奴婢皆不得已而然帝王即位之初徃徃以此为急先务故也而可忽诸】
　　汉光武【七年五月】
　　吏人遭饥乱及为青徐贼所略为奴婢下妻欲去留者恣听之敢拘制不还以卖人法従事
　　戒杀奴婢诏【愚曰人类一也圣贤君子之于臧获不肯以畜产名之以其皆人耳而况欲杀之乎光武此诏可谓仁及防小矣】
　　汉光武【十一年二月】
　　天地之性人为贵其杀奴婢不得减罪【八月癸亥又诏曰敢炙灼奴婢论如律免所炙灼者为庶民】
　　令太官勿受异味诏【愚曰人主以口腹之欲害人其与以心志之欲害人均也心志之欲害虽大而未即见口腹之欲害虽小而人即知孟子曰养其大者为大人养其小者为小人光武好学虽未得圣贤之心其取天下之时则麦飰豆粥而谙于世味也熟得天下之后则诏大官勿受异味而厌于世味也薄只此一举已与圣贤之学相合】
　　汉光武【十三年正月】
　　徃年已勑郡国异味不得有所献御今犹未止非徒有豫养导择之劳至乃烦扰道上疲费过所其令太官勿复受明勑下以逺方口实所以荐宗庙自如旧制
　　地震诏
　　汉光武【二十二年七月】
　　日者地震南阳尤甚夫地者任物至重静而不动者也而今震裂咎在君上鬼神不顺无徳灾殃将及吏人朕甚惧焉其令南阳勿输今年田租刍藁遣谒者案行其死罪系囚在戊辰以前减死罪一等徒皆弛解钳衣丝絮赐郡中居人压死者棺钱人三千其口赋逋税而庐宅尤破坏者勿收责吏人死亡或在坏垣毁屋之下而家羸弱不能收拾者其以见钱谷取佣为寻求之作寿陵诏【致堂胡氏曰乐生恶死人情一也惟圣贤则无贪恋之心知生不可益知死不可免也或者欲益生而免死所以悖理滋甚汉世天子即位即预建陵庙不以为讳唐已不能及矣光武幸南阳宗戚丐复十年帝曰天下至重日复一日敢望许乆邪及寿陵初作即有迭兴之念此皆理所必至而人所讳言者明逹如是宜其永终天禄享国乆长也】
　　汉光武【二十六年正月初作寿陵窦融上言园陵广袤无虑所用帝曰云云】
　　古者帝王之葬皆陶人瓦器木车茅马使后世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令流水而已【西山真氏曰孝武以后诏令浮文多而实意少至光武乃复还汉初简质之旧其辞之尤约者如二年五月诏曰民有嫁妻卖子欲归父母者恣听之敢拘执论如律十二月诏曰惟宗室列侯为王莽所废先灵无所依归朕甚愍之其并复故国若侯身已殁所属上其子孙见名尚书封拜三年七月庚辰诏曰吏不满六百石下至墨绶长相有罪先请男子八十以上十岁以下及妇人従坐者自非大不道诏所名捕皆不得系当验问者即就验六年五月诏曰惟天水陇西安定北地吏民为隗嚣所注误者又三辅遭难赤眉有犯法不道者自殊死以下皆赦除之七年三月诏曰今国有众军并多精勇宜且罢轻车骑士材官楼船士及军假吏令还复民伍十三年二月诏曰长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯其宗室及絶国封侯者凡一百三十七人十八年诏曰今邉郡盗谷五十斛罪至扵死开残吏妄杀之路其蠲除此法同之内郡二十七年五月诏曰昔契作司徒禹作司空皆无大名其令二府去大中元二年遗诏曰朕无益百姓皆如孝文皇帝制度务従约省刺史二千石长吏皆无离城郭无遣吏及因邮奏若是者皆不炫文采而意防自足盖自昔方隆之时事从简实故文不胜质及世之将敝则文胜而质衰矣此有国者当戒亦秉笔代言者所冝知也】
　　报臧宫诏【愚曰善取天下者蓄其勇不善取天下者骋其勇蓄其勇者百战而百全骋其勇者或一蹶而不可支髙祖取天下白登之围或防亡汉太宗取天下辽东之行几足羞唐是皆骋其勇者也光武旣诛新室又平羣盗旣平羣盗又得陇蜀虽移此施之西北无难也而闭玉关以谢西域之质卑辞币以礼匈奴之使终帝之世善养其勇而卒无后变人言帝见小敌怯大敌勇彼亦怯于戎狄哉观报宫之诏帝之勇又善养矣】
　　汉光武【本传匈奴饥疫自相分争宫愿得五千骑以立功帝笑曰常胜之家难与虑敌吾方自思之二十七年与扬虚侯马武上书云云诏报曰】
　　黄石公记曰柔能制刚弱能制彊【时张良于下邳圯前见老父出一编书者】柔者徳也刚者贼也弱者仁之助也彊者怨之归也故曰有徳之君以所乐乐人无徳之君以所乐乐身乐人者其乐长乐身者不乆而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广徳者彊有其有者安贪人有者残残灭之政虽成必败今国无善政灾变不息【左传曰国无善政则自取谪于日月之灾】百姓惊惶人不自保而复欲逺事邉外乎孔子曰吾恐季孙之忧不在颛防且北狄尚彊而屯田警备传闻之事恒多失实【公羊传曰见者异辞闻者异辞传者异辞】诚能举天下之半以灭大寇岂非至愿苟非其时不如息人【自是诸将莫敢复言兵事】
　　赐周党帛诏【致堂胡氏曰光武御功臣不少假借而诏徴处士严光等或陛见帝廷伏而不谒或使者再聘不肯就车虽博士范升有夸上求髙之奏帝不以为然各从所志夫髙祖世宗光武三君内平四海外詟北蛮可谓英雄豪杰之主矣然髙祖之威行于强秦暴楚而不行于四皓世宗之威行于匈奴西域朝鲜两越而不行于汲黯光武之威行于寻邑王郎赤眉铜马陇蜀之君而不行于严光周党王良王成惟公孙述独能行之述招聘李业之流怒其不至或劫以兵或饮以酖或械其妻子疑若能行其威令矣然述之威能行于李业而不龙行于呉汉何也威有所当加埶有所可屈加于所当加以立威则强屈于所可屈以忘埶则昌反是道者难乎免于乱亡之祸矣○愚曰世之上若无益于世而实相关者髙尚之士也孔子有言继灭国举逸民天下之民归心焉髙帝立国不能先致四皓故仅得建功立名之士光武立国能先聘周党严光故兼得伏节死义之臣一举逸民而关东汉二百年之运祚岂果亡益哉】汉光武【建武中徴为议郎以病去职复被徴党着短布单衣光武引见伏而不谒自陈愿守所去诏云云】
　　诏曰自古明王圣主必有不賔之士伯夷叔齐不食周粟太原周党不受朕禄亦各有志焉其赐帛四十匹上书者不得言圣诏【致堂胡寅曰日食有常光武岂不知也而抑畏谪见深自贬损行人君所不肯行者可不谓圣矣乎常人之情鲜不夸已造大縦不自言闻人誉之而终不恶也所以然者非内不足则识量狭尔曽不思过情之誉于我何加非意之毁贬过矣然于我则何损故君子自修而已有其实者名必归焉夫圣者无不通之称贯三才备万善至神妙物与天同功秦汉之君实则不至乃多侈心行义寡薄而曰圣徳谋猷乖谬而曰圣谟苟有小益于时而曰圣功光武盖稔闻熟见而羞为之故因日食而下此诏其所以修已格天超出百王之上可为后世之法矣○愚曰人主立志必希于圣而出言不必自居于圣不希于圣其行必卑自居于圣其流必謟光武好学受尚书大义虽在位三十三年所为未必尽至尧舜禹汤事业而诏令上书者不得言圣比之自唐以来人臣上尊号至类聚数十字美称以求媚者天渊矣】
　　汉光武【七年癸亥晦日有食之】
　　吾德薄致灾谪见日月战栗恐惧夫何言哉今方念愆庶消厥咎其令有司各修职任奉遵法度惠兹元元百僚各上封事无有所讳其上书者不得言圣
　　行养老礼诏【愚曰养老者非务虚文受养者非居虚礼盖自四代以还礼有曰燕曰飨曰食之别序有曰东曰西曰右之异衣有曰深曰缟曰之等袒而割牲执醤馔珍君臣间岂従事虚名哉乞言则所益在我养孝悌则所益在人夫固皆在此举也汉初敬老而尊其养明帝飬老而复其礼真秦以来所难得惜其皆虚名也明帝务虚文而缺乞言之实故使西域而求浮屠桓荣居虚礼而失格心之功故陈车马而夸稽古吾不知所养何事而所讲何学耶】汉明帝【永平二年十月幸辟雍初行养老礼诏云云】
　　光武皇帝建三朝之礼而未及临飨【章怀曰三朝之礼谓中元元年初起明堂辟雍灵台也】眇眇小子属当圣业间暮春吉辰初行大射令月元日【东观记曰十月元日】复践辟雍尊事三老兄事五更安车輭轮供绥执授侯王设醤公卿馔珍朕亲袒割执爵而酳【汉宫仪三老五更皆取有首妻男女全具者续汉志养三老五更先吉日司徒上太傅若讲师故三公人名用其德行年耆髙者三公一人为三老次卿一人为五更皆服絺纻大袍单衣皁縁领袖中衣冠进贤扶玉杖五更亦如之不杖皆斋于太学讲堂其曰乗舆先到辟雍礼殿坐于东厢遣使者安车迎三老五更天子迎于门屏交拜导自阼阶三老自賔阶升东面三公设几杖九卿正履天子亲袒割俎执醤而馈执爵而酳五更南面三公进供礼亦如之明日皆诣阙谢以其于已礼大隆也醤醢也珍谓肴羞之属即周礼八珍之类郑注仪礼云酳潄也所以洁口】祝哽在前祝噎在后【老人食多哽咽故置人于前后祝之令其不哽噎也】升歌鹿鸣下管新宫八佾具修万舞于庭【左传天子八佾诸侯六大夫四士二万亦舞也】朕固薄德何以克当易陈负乘诗刺彼己【易曰负且乗诗曰彼己之子】永念慙疚无忘厥心三老李躬年耆学明五更桓荣授朕尚书诗曰无德不报无言不醻其赐荣爵关内侯食邑五千戸三老五更皆以二千石禄养终厥身其赐天下三老酒人一石肉四十斤有司其存耆耋恤幼孤惠鳏寡称朕意焉【西山真氏曰按中元二年夏四月丙辰诏有方今上无天子下无方伯若涉渊水而无攸济之语説者谓汉诏多出于人主之手殆或然也丙辰诏不蛓】
　　有司顺时劝农诏
　　汉明帝【三年正月】
　　朕奉郊祀登灵台见史官正仪度【仪谓浑仪以铜为之置于灵台王者正天文之器也度谓日月星辰行度也史官即太史掌天文之官也】夫春者岁之始也始得其正则三时有成比者水旱不节邉人食寡政失于上人受其咎有司其勉顺时气劝督农桑去其螟蜮以及蝥贼【食苗心曰螟食节曰贼食根曰蝥域一名短狐今之水弩含沙射人为灾言此者欲时臣下顺顺行政勿侵扰也】详刑慎罚明察单辞【单辞偏辞也】夙夜匪懈以称朕意日食诏【愚曰东汉最信图防自光武奉赤伏符之兴而始以命三公继定郊祀后以决灵台事事皆决于防夫天下之事其正者在经而不在防故经者帝王之正道而防者后世之邪説明帝循之而亦惟防是卜改乐曰太子叶以尚书璇玑钤之文也日食曰所为至谴又以春秋感精符之文也呜呼天灾自咎着在六经昭如也而何待防哉讥帝者恐不但一桓谭矣】汉明帝【八月】
　　朕奉承祖业无有善政日月薄蚀彗孛见天水旱不节稼穑不成人无宿储下生愁垫虽夙夜勤思而智能不逮昔楚荘无灾以致戒惧【説苑楚荘王见天不见妖而地不出孽则祷于山川曰天其忘余与此能求过于天必不逆谏矣】鲁哀祸大天不降谴【鲁哀公时政弥乱絶不日食政乱之类当致日食之变而不应者谴之何益告之不悟故哀公之篇无日食之异】今之动变傥尚可救有司勉思厥职以匡无徳古者卿士献诗百工箴谏其言事者靡有所讳
　　引咎诏
　　汉明帝【八年十月晦日有食之既】
　　朕以无德奉承大业而下贻人怨上动三光日食之变其灾尤大春秋图防所谓至谴【春秋感精符曰人主含天光据玑衡齐七政操八极故君明圣天道得正则日月光明五星有度日明则道正不明则政乱故常戒以自勅厉日食皆象君之进退为盈缩当春秋拨乱日食三十六故曰至谴也】永思厥咎在予一人羣司勉修职事极言无讳【于是在位者皆上封事各言得失帝览章深自引咎乃以所上班示百宫○此下一段虽非连接诏语一时之言并附于此】
　　○又曰羣僚所言皆朕之过人寃不能理吏黠【胡八切】不能禁而轻用人力缮修宫宇出入无节喜怒过差昔应门失守关雎刺世【春秋説题辞人主不正应门失守故歌关雎以感之宋均注应门听政之处也言不以政事为务则有宣滛之心关雎乐而不滛思得贤人与之共化修应门之政者也薛君韩诗章句诗人言雎鸠贞洁慎匹以声相求隠蔽于无人之处故人君退朝入于私宫后妃御见有度应门撃柝鼔人上堂退反宴处体安志明】飞蓬随风微子所叹【管子曰无仪法程式飞摇而无所定谓之飞蓬飞蓬之开明王不听此言微子未详】永览前戒竦然兢惧徒恐薄徳乆而致怠耳
　　申明车服制度诏【愚曰明帝好学故稽古礼文之事悉举如幸三雍行养老登灵台正仪度皆粲然可述今又诏定车服制度呜呼吾读范史舆服有志仪礼有志间杂以秦而未必尽如三代不知尽出于明帝所定者邪抑当时在廷无可语古之制度而然邪车服制度斯亦不足观也已】
　　汉明帝【十二年五月】
　　昔曽闵奉亲竭欢致养仲尼葬子有棺无椁防贵致哀礼存寜俭今百姓送终之制竞为奢靡生者无担石之储而财力尽于坟土伏腊无糟糠而牲牢兼于一奠【史记曰秦徳公始为伏祠厯忌曰防者何也金气伏藏之日也四气代谢皆以相生至于立秋以金代火金畏于火故庚日必伏月令孟冬之月腊先祖説文云腊冬至后祭百神始皇更腊曰嘉平奠防祭也】糜破积世之业以供终朝之费子孙饥寒絶命于此岂祖考意哉又车服制度恣极耳目田荒不耕游食者众有司其申明科禁冝于今者宣下郡国
　　尊师傅诏【愚曰先儒传三年无改于父之道可谓孝矣以为事有可改何待三年章帝知明帝苛刻虽改之而従寛知光武不任三公独不可改之而従重何也今即位之初首重师傅虽有重之之説而不见重之之名当时赵熹牟融竟无表表香人牙颊循至后来窦氏之横大臣几不能制帝独不能改之何邪呜呼西汉相权重故平勃霍光临难可以成功东汉相权轻故外戚宦寺专恣不能力制人主亦以此为鍳】
　　汉章帝【永平十八年八月即位十月诏云云时未改元】
　　朕以眇身托于王侯之上统理万几惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯熹三世在位为国元老【赵熹光武时为太尉明帝时行太尉事】司空融【融牟融】典职六年勤劳不怠其以熹为太傅融为太尉并録尚书事三事大夫莫肯夙夜小雅之所伤也【诗雨无正之文也三事三公也郑注幽王在外三公及诸侯随而行者皆无复君臣之礼不肯晨夜省王】予违汝弼汝无面従股肱之正义也羣后百僚勉思厥职各贡忠诚以辅不逮申勑四方称朕意焉
　　三公纠非法诏【愚曰章帝寛大近文帝崔寔论文帝除肉刑是以严致平而非徒轻刑以为寛愚亦谓章帝诏三公纠非法以严补弊而非但姑息以为寛故元年以选举乖实诏有司二年以贵戚奢縦诏三公此其性资虽寛而其法制则严吾独惜文帝之寛不免失于邓通而章帝之寛不免失于窦氏也】
　　汉章帝【建初二年三月】
　　比年隂阳不调饥馑屡臻深惟先帝忧人之本诏书曰不伤财不害人诚欲元元去末归本而今贵戚近亲奢纵无度嫁娶送终尤为僣侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥岂能照一隅哉其科条制度所冝施行在事者备为之禁先京师而后诸夏
　　讲议五经同异诏【愚曰帝王之学本以经世非以名世盖讲者易而用者难也章帝以光武为之祖以明帝为之父世世皆好学白虎殿之防诏诸儒讲五经同异盛矣噫帝之于五经也知商书官不及私眤之义决不使外戚擅权知周诗艳妻煽方处之义决不至闺房用事知春秋骊姬申生之义决不至嫡子轻易徒讲而不善用与勿讲也】
　　汉章帝【四年十一月】
　　盖三代导人教学为本汉承暴秦襃显儒术建立五经为置博士其后学者精进虽曰承师亦别名家孝宣皇帝以为去圣乆逺学不厌博故遂立大小夏侯尚书后又立京氏易【大小夏侯谓夏侯胜胜从兄子建也京氏京房也】至建武中复置顔氏严氏春秋大小戴礼博士【严氏谓严彭祖顔氏谓顔安乐大小戴戴徳戴圣也】此皆所以扶进微学尊广道蓺也中元元年诏书五经章句烦多议欲减省至永平元年长水校尉儵【樊儵】奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣于戏其勉之哉【于是下太常将大夫博士议郎郎官及诸生诸儒防白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏】
　　选髙才生受学诏
　　汉章帝【八年十二月】
　　五经剖判去圣弥逺章句遗辞乖疑难正恐先师微言将遂废絶非所以重稽古求道真也其令羣儒选髙才生受学左氏谷梁春秋古文尚书毛诗以扶微学广异义焉
　　禁考狱多酷诏
　　汉章帝【元和元年七月】
　　律云掠者惟得榜笞立【掠问也广雅曰榜击也音彭笞击也立谓立而考讯之】又令丙棰长短有数【令丙为篇之次也又景帝京师定棰令棰长五尺本大一寸其竹也末薄半寸其平去节故云长短有数】自徃者大狱已来掠考多酷鉆鑚之属【大狱谓楚王英等事也鉆其廉反陬也国语中刑用鑚凿皆谓惨酷其肌肤也】惨苦无极念其痛毒怵然动心书曰鞭作官刑岂云若此【以鞭为理官事之刑】宜及秋冬理狱明为其禁
　　赐胎养谷等诏【愚曰大儒冇言大君者天地之宗子尊髙年所以老吾老慈孤弱所以防吾防此仁道也以两汉论尊老之令歴文景武宣而悉具慈防之方至章而始备两汉享国四百年殆不偶然范賛帝亦以给胎养谷为称首信然】
　　汉章帝【二年正月】
　　令云人有产子者复勿筭三岁今诸怀姙者赐胎养谷人三斛复其夫勿筭一嵗着以为令
　　襃刘方诏【愚曰寛厚之主喜良吏严刻之主喜能吏故张释之之长者与文帝心事合魏相之权数与宣帝本意称其埶然也章帝厌明帝之苛而一切寛厚故二君所取各不同至于以俗吏矫餙饬三公以悃愊无华取刘方非世俗所可及世言文帝之后有景帝忠厚之意稍伤明帝之后有章帝苛刻之意稍苏其信然与】
　　汉章帝【二年正月】
　　方春生养万物莩甲【莩叶里白皮也百果甲拆】宜助萌阳以育时物其令有司罪非殊死且勿案验及吏人条书相告不得听受冀以息事寜人敬奉天气立秋如故夫俗吏矫外貌似是而非揆之人事则恱耳论之隂阳则伤化朕甚餍之甚苦之安静之吏悃愊无华【悃愊至诚也】日计不足月计有余如襄城令刘方【方字伯况平原人】吏人同声谓之不烦虽未有他异斯亦殆近之矣间勑二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为徳以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉蠲除禁锢诏【愚曰论寛厚之主者不求其寛厚而求其明论严明之主者不求其严明而求其寛厚盖资质之偏得其所长未足贵而求其所短斯可贵也故论文帝者不以减肉刑为贵而以后元之诛垣平为贵论宣帝者不以核名实为贵而以黄龙之行寛大为贵盖取其相济者然也章帝之除禁锢定囚律史皆羡之语曰少成若天性习惯如自然其性资之常者然耳而例以之待闺房外戚可乎君子曰章帝之寛殆未尽善也】
　　汉章帝【十二月】
　　书云父不慈子不祗兄不友弟不恭不相及也徃者妖言大狱所及广逺一人犯罪禁至三属【即三族也谓父族母族及妻族】莫得垂缨仕宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而已
　　脩孔圣庙诏【愚曰唐程浩有言大子后天地而生知天地之始先天地而没知天地之终非日非月光之所及者逺不江不海润之所浸者乆而弥芳逺而弥光用之者昌舍之者亡信乎盛徳必百祀表章风厉有天下者之急先务也自髙帝过鲁祠以太牢为天子亲祠之始封九世孙滕为奉嗣君为嗣封爵之始其后关里大会褒成袭封不懈益防赤伏四百年之祚盖有与立汉末乱离庙毁封絶魏丈乃能封爵孔羡脩起鲁庙又广为屋以居学者考之此诏在黄初二年正月时即阼才两月尔可谓知所先务矣魏诏令他无可取独此知圣道之尊故録之】
　　魏文帝【黄初二年正月】
　　昔仲尼资大圣之才怀帝王之器当衰周之未无受命之运在鲁卫之朝教化乎洙泗之上栖栖焉遑遑焉欲屈已以存道贬身以救世于时王公终莫能用之乃退考五代之礼脩素王之事因鲁史而制春秋就太师而正雅颂俾千载之后莫不宗其文以资述作仰其圣以成谋咨可谓命世之大圣亿载之师表者也遭天下大乱百祀堕坏旧居之庙毁而不脩襃成之后絶而莫继阙里不闻讲颂之声四时不覩烝尝之位斯岂所谓崇礼报功盛徳百世必祀者哉其以议郎孔羡为宗圣侯邑百户奉孔子祀令鲁郡脩起旧庙置百户吏卒以守卫之又于其外广为室屋以居学者
　　戒后妃不得与政诏【愚曰汉世后妃与政如吕氏之祸不浅曹魏行事本无足取独文帝此诏足矫汉世之失深可为后来法书曰牝鸡之晨惟家之索信哉】
　　魏文帝【三年九月】
　　夫妇人与政乱之本也自今以后羣臣不得奏事太后后族之家不得当辅政之任又不得横受茅土之爵以此诏传后世若有背违天下共诛之



　　文选补遗巻二
　　钦定四库全书
　　文选补遗巻三
　　元　陈仁子　辑
　　玺书【汉光武纪注汉制度曰帝之下书有四一曰策书二曰制书三曰诏书四曰诫敕防书者编简也其制长二尺短者半之篆书起年月日称皇帝以命诸侯王三公以罪免亦睗防而以书用尺一木两行惟此为异也制书者帝者制度之命其文曰制诏三公皆玺封尚书令印重封露布州郡也诏书者诏告也其文曰告某官云如故事诫敕者谓敕刺史太守其文曰有诏敕某官他皆放此】答鼂错玺书【西山真德秀曰按家令小臣而帝赐以玺书官而不名词又温厚如此岂非隆谦好善之主哉○愚曰人之好言或有幸而遇者亦有不幸而不遇者鼂错一好言之士也言兵体于文帝之朝帝虽未尽行其言而乃获玺书之褒言削国于景帝之朝帝才畧试其言而竟坐东市之诛呜呼玺书褒言者汉法与故事皆未见也而帝特行焉使七国之削得文帝者主之纵有大变帝必有所处而何遽受祸之邪此幸不幸之别也】
　　汉文帝【晁错传错为太子家令上言兵事文帝嘉之乃赐玺书宠答焉】
　　皇帝问太子家令上书言兵体三章闻之书言狂夫之言而明主择焉今则不然言者不狂而择者不明国之大患故在于此使夫不明而择于不狂是以万听而万不当也
　　赐吾丘寿王玺书【愚曰人臣事君以正直自重则君视之亦重以謟谀自轻则君视之亦轻武帝诸臣以诡诈见用者无如严助吾丘寿王数人以正直见惮者无如仲舒汲黯二人重舒汲黯虽老死诸侯傅相武帝视之稍重而终得免于诛戮严助寿王虽骤见进用武帝数加敕责视之稍轻而终不免诛呜呼不冠不见帝岂尝以待汲黯者待严助革而以俳优畜方朔枚臯者恐不免并以此畜二公者也是以东郡盗发既责寿王之罪而至得宝鼎则曰有説则生无説则死待寿王直婴竖之不若视之轻故诛之亦轻此为臣者所宜鉴】汉武帝【本传为东郡都尉时军旅数发年岁不熟多盗贼诏赐寿王玺书曰】
　　子在朕前之时智畧辐凑以为天下少双海内寡二及至连十余城之守任四千石之重职事并废盗贼纵横甚不称在前时何也
　　赐燕王旦玺书【愚曰以刑法绳人与以言语绳人均也虽然以刑法绳人者是絶凡人自新之路以言语绳人者足发他人愧耻之机燕王旦之悖逆轻躁诛之盖不可胜诛者而昭帝敕责数言辱过朝市愧心一生卒自绞死在汉不伤大体在燕王不逭大戮呜呼吾不杀伯仁伯仁由我而死言语绳人甚于刑法若是哉】
　　汉昭帝【汉书武帝崩太子立是为昭帝初桀安父子与大将军光争权欲害之诈使使为燕王旦上书言光罪时年十四后旦谋仄事觉天子使使者赐王玺书】
　　昔髙皇帝王天下建立子弟以藩屏社稷先日诸吕隂谋大逆刘氏不絶若发頼绛侯等诛讨贼乱尊立孝文以安宗庙非以中外有人表里相应故邪樊郦曹灌携劒摧锋从髙皇帝垦菑除害耘鉏海内当此之时头如蓬葆勤苦至矣然其赏不过封侯今宗室子孙曾无暴衣露冠之劳裂地而王之分财而赐之父死子继兄终弟及今王骨肉至亲敌吾一体乃与他姓异族谋害社稷亲其所疏疏其所亲有逆悖之心无忠爱之义如使古人有知当何面目复奉斋酎见髙祖之庙乎【旦得书以符玺属医工长谢相二千石奉使不谨死矣即以绞自绞】
　　赐冯奉世玺书【愚曰读史论奉世功名次赵充国夫奉世者可以为轻勇之将而非可为持重之将充国持重常万全而必胜奉世轻勇一不胜则有余衂矣观其矫制诸国以破莎车者特侥幸而成功及其讨西羗彡姐也欲期月而奏凯迨至遇敌稍衂而欲增兵遣将共讨而欲自将玺书敕责元帝之待之者其辞峻厉与宣帝待充国不同呜呼以奉世为有功则可以奉世次充国则不可】
　　汉元帝【木传永光二年秋陇西羌反于是遣奉世将万千二人骑以将屯为名奉世具上地形部众多少之计愿益三万六千人乃足决事书奏天子大为发兵六万余人拜太常弋阳侯任千秋为奋武将军以助焉奉世上言愿得其众不须复烦大将因陈转输之费上以玺书劳奉世且让之】
　　皇帝问将兵右将军甚苦暴露羌虏侵边境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明也朕甚怪之上书言羌虏依深山多径道不得不多分部遮要害须得后发营士足以决事部署已定埶不可复置大将闻之前为将军兵少不足自守故发近所骑日夜诣【近所随近处也日夜言兼行不休息也诣诣军所】非为击也今发三辅河东农越骑迹射佽飞彀者羽林孤儿及呼速絫嗕种【嗕音辱羌别种彀者谓能张弩】方急遣【言令速至军所】且兵凶器也必有成败者患策不豫定料敌不审也故复遣奋武将军兵法曰大将军出必有偏禆所以扬威武参计策将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌虏
　　赐淮阳王钦玺书【愚曰元帝待同气最厚当时国事出防显萧望之忤防显则死堪猛忤防显则死京房之忤防显则乂死独是淮阳王不防显之侵陵而惑于外舅张赂求入朝虽以防显得其实不径诛戮方加玺书遣使谕防此盖待同气之厚与待他臣不同】汉元帝【本传建昭元年钦宣帝子也】
　　皇帝问淮阳王有司奏王舅张博数遗王书非毁政治谤讪天子襃举诸侯称引周汤以讇惑王所言尤恶悖逆无道王不举奏而多与金钱报以好言罪至不赦朕恻焉不忍闻为王伤之推原厥本不祥自博惟王之心匪同于凶已诏有司勿治王事遣谏大夫骏申谕朕意诗不云乎靖恭尔位正直是与王其勉之【乂使骏谕指云云于是淮阳王钦免冠稽首谢曰奉藩无状过恶暴列陛下不忍致法加大恩遣使者申谕道术守藩之义伏念罪恶尤深当伏重诛臣钦愿悉心自新奉承诏防顿首死罪】
　　敕谕东平王宇玺书【愚曰亲亲之道宁委曲以全其恩无寛弛以成其过君之威若雷霆也人之心非木石也一提省间岂不可翻然而悟者若以庄公待叔之心养其恶而始诛之亲亲之义安在元帝待东平王因其数奸犯法而敕责之既责太后又责师傅委曲若此是以东平王竟引咎自新卒完首领无伤手足噫若此七国之变岂亦尽诸侯王之咎哉】汉元帝【本传宇宣帝子也事太后内不相得太后上书言之求守杜陵园上于是遣使奉玺书敕谕之】
　　皇帝问东平王盖闻亲亲之恩莫重于孝尊尊之义莫大于忠故诸侯在位不骄以致孝道制节谨度以翼天子然后富贵不离于身而社稷可保今闻王自修有阙本朝不和流言纷纷谤自内兴朕甚憯焉为王惧之诗不云乎毋念尔祖述修厥德永言配命自求多福朕惟王之春秋方刚忽于道德意有所移忠言未纳故临遣太中大夫子蟜【姓张】谕王朕意孔子曰过而不改是谓过矣王其深惟熟思之无违朕意
　　赐东平太后玺书
　　汉元帝
　　皇帝使诸吏宦者令承问东平王太后朕有闻王太后少加意焉夫福善之门莫美于和睦患咎之首莫大于内离今东平王出襁褓之中而托于南面之位加以年齿方刚渉学日寡骜忽臣下不自他于太后以是之间能无失礼义者其惟圣人乎传曰父为子隐直在其中矣王太后明察此意不可不详闺门之内母子之间同气异息骨肉之恩岂可忽哉岂可忽哉昔周公戒伯禽曰故旧无大故则不可弃也毋求备于一人夫以故旧之恩犹忍小恶而况此乎已遣使者谕王王既悔过服罪太后寛忍以贳之后宜不敢王太后彊餐止思念慎疾自爱
　　赐窦融玺书【愚曰天下之事欲固人者不能固而无心者或能固之欲制敌者不能制而无争者乃能制之何也理存而不可易埶定而不可逾人自俛首帖耳于其下者尝论光武待窦融与昭烈语武侯其迹盖相似也窦融据河西光武非不可力制而曰蜀汉相攻权在将军举足左右便有轻重其后融乃慴服之不暇刘禅孱弱疑不足以臣武侯者而昭烈独曰嗣子不肖君可自取武侯乃终其身无他志呜呼以他人处此竭吾志尽吾力犹不足锢英雄之心而出其右二君开心见忱遂得羣情于数语间盖不固人而人自固不制敌而敌自制者】汉光武【本传更始以融为张掖属国都尉抚结雄杰河西翕然归之光武即位以河西隔逺未能自通时隗嚣先称建武年号融等从受正朔嚣内怀异心使张説豪杰竞逐雌雄未决当各据土宇与陇蜀合从髙可为六国下不失尉佗融等于是召豪杰及诸太守计议融遂决防东向五年夏遣长史刘钧奉书献马先是帝闻河西完富地接陇蜀欲招之以逼嚣述亦发使遗融书遇钧于道与俱还帝见钧欢甚乃遣令还赐融玺书云云】
　　制诏行河西五郡大将军事属国都尉劳镇守边五郡兵马精彊仓库有蓄民庶殷富外则折挫羌胡内则百姓防福威德流闻虚心相望道路隔塞邑邑何已长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉诸事具长史所见将军所知王者迭兴千载一防【言时难得而易失】欲遂立桓文辅微国当勉卒功业欲三分鼎足连衡合从亦宜以时定天下未并吾与尔絶域非相吞之国今之议者必有任嚣效尉佗制七郡之计王者有分土无分民自适已事而已今以黄金二百斤赐将军便宜輙言【因授融为凉州牧玺书既至河西咸惊以为天子明见万里之外】
　　赐书
　　赐南粤王佗书【迂斋楼昉曰委曲囘防不自尊大而所据者正所以感动而讽谕之者深矣读文帝比书非但忠厚恻怛能服夷狄之心又且明白正大得待夷狄之体○愚曰服人之道以真实相向不必以浮虚相夸文帝以大汉兵力攻一南粤此建瓴之执也帝处此时再三开谕畧不较强弱初言侧室之子抑何卑也继称南粤为王抑何逊也他日南粤奉书稽颡称臣之不暇呜呼文帝一念之真人自慴服其下何待粉饰大言刼以威而胁之埶者世之人主待臣妾亦焉用虚言相夸哉】
　　汉文帝【汉书南粤王赵佗真定人也髙帝定天下为中国劳苦遣陆贾立佗南粤王使和辑南粤母为南边害与长沙接境髙后时有司请禁粤关市铁器佗曰此必长沙王计欲倚中国击灭南海并王之自为功也佗乃自尊为南武帝攻长沙边取数县髙后遣隆虑侯灶击之会暑湿士卒大疫不能逾岭岁余后崩罢兵佗因以兵威财物赂遗闽粤西瓯骆役属焉东西万余里乃乘黄屋左纛与中国侔文帝元年使告诸侯朕从代来即位意佗亲冡在真定置守邑岁时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫赐佗书云云】
　　皇帝谨问南粤王甚苦心劳思朕髙皇帝侧室之子弃外奉北藩于代【西山曰即此一语便可感动蛮夷】道里辽逺壅蔽穙愚未尝致书髙皇帝弃羣臣孝惠皇帝即世髙后自临事不幸有疾日进不衰以故誖暴乎治诸吕为变故乱法不能独制乃取他姓子为孝惠皇帝嗣頼宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冡【西山曰按此二事各从其半盖威德兼尽之道也】前日闻王发兵于边为冦灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乘之使以通其道是争也争而不让仁者不为也愿与王分弃前患【彼此共弃故曰分】终今以来通使如故故使贾驰谕告王朕意王亦受之毋为冦灾矣上禇五十衣中禇三十衣下禇二十衣遗王【以绵装衣曰禇上中下者绵多少轻重之差也】愿王听乐娯忧存问邻国【陆贾至南粤王恐乃顿首谢愿奉明诏长为藩臣奉贡职】
　　遗匈奴书【西山真氏曰按此书先责匈奴违约次谕以事在赦前勿深诛又云单于若能明告诸吏使无负约然后可和使单于所言诚邪固不逆其善意使所言伪邪亦不堕其诈谋抑扬开阖皆有法焉至遗之以物又以其自将苦兵为辞非畏而赂之也即此一书可见文帝御夷狄之道矣】
　　汉文帝【汉书文帝三年夏匈奴右贤王入居河南地为冦诏遣丞相灌婴将击右贤王右贤王走出塞其明年单于遗汉书愿寝兵休士养马除前事复故约云云前六年遗匈奴云云】
　　皇帝敬问匈奴大单于无恙【此冐顿单于】使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服【言天子自所服也】绣祫绮衣【祫者衣无絮也绮祫绮衣以綉为表绮为里】长襦锦袍各一比疎一【辫髪之饰】黄金饬具带一黄金犀毗一【胡带之钩】绣十匹锦二十匹赤绨緑缯各四十匹使中大夫意谒者令肩遗单于
　　遗匈奴书
　　汉文帝【汉书冐顿死子稽粥立号老上单于岁入边杀掠人民汉患之使使遗单于书单于亦使使报谢孝文后二年使使遗匈奴书云云】
</div>
    <div class="pagination">
<a href="文选补遗_page3.html">上一页</a><a href="文选补遗.html">1</a><a href="文选补遗_page2.html">2</a><a href="文选补遗_page3.html">3</a><span class="current-page">4</span><a href="文选补遗_page5.html">5</a><a href="文选补遗_page6.html">6</a><a href="文选补遗_page7.html">7</a><a href="文选补遗_page8.html">8</a><a href="文选补遗_page9.html">9</a><span>...</span><a href="文选补遗_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
