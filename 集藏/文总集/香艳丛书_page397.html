<!DOCTYPE html>
<html>
<head>
    <meta charset="UTF-8">
    <title>香艳丛书 - 第 397 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 397 页/共 467 页</h1>
    <div class="content">　　梅花（有跋） 
　　【南南吕?懒画眉】 
　　一枝花发粉墙西，向雪洞风帘深见伊。琼枝玉蒂一时肥，针窦窗香细。只见疏影中间独鹤栖。 
　　【不是路】 
　　秀骨冰肌，占断江南第一枝。丹青意，天然标格瘦离披。伴人儿，和烟冷淡空园里。伴月微茫浅水时，魂容与，春寒小阁迷香雨。茗垆诗句，茗垆诗句。 
　　【皂角儿】 
　　冷春心，寂寂和泥，蝶来迟，要寻无计。闭朱门空老残香，与楼头那人憔悴。况更是压溪桥，横古路，点宫妆，粘驿信，也总无情思。霜欺雪妒，风筛露啼，还有个清明细雨，酸子黄时。 
　　【尾文】 
　　樽前一瓣风吹至，重向灯前瞧认，你原来是幻出林逋无字诗。 
　　古人梅诗，或道其精神，或道其气节，或道其风韵，此词则更道其情致矣，可补逋仙、铁老诸人所未及。至“针窦窗香细”一语，古今词人俱未许梦见也。（巨卿评） 
　　昔宋广平以铁石心，描花媚姿。吾子野以锦绣肠，写花远致。足称千古合璧。（暗生评） 
　　细骨柔肌，玲珑秀逸。此江郎彩笔，天生带来，若他人，恐未免开口俗耳。（冲如评） 

　　菊花（有跋） 
　　【南仙吕?入双调步步娇】 
　　老圃先生闲心计，粗了黄花事，东篱插几枝。老雨枯风，自然高寄，全不怕霜欺。变炎凉，也只是无趋避。 
　　【江儿水】 
　　可有幽深意，偏生古秀姿。比佳人较没胭脂腻，比诗人倒没寒酸气，比仙人尚少云霄志。但落莫田园居士，满地黄金，依旧有寒儒风致。 
　　【清江引】 
　　甘心野蒿同腐死，岂有人间意。自从三径栽，渐移人朱门里。多应怪渊明老人多事矣。 
　　萧闲简远，不染一尘。非旷世高怀，落笔岂能如此！（冲如评） 
　　咏物之难，难于洒脱。此词正得之笔墨之外。（沈伯英） 

　　清明感桃（有序） 
　　吾友暗生，去年有《烟花梦》词，予亦继之有作。今岁清明，花下忽然想着，遂觉此花多有可怜处。因得“花如梦”句，谱之成章，当一哭耳。 
　　【南商调?二郎神】 
　　花如梦，忽又傍清明。发旧丛，酩子里芳心嫌太冗。锦堤雪浪，一枝香倚晴空。是第一东君蒙爱宠，生就个情苗恩种。人面孔，好分付崔郎，恁地东风。 
　　【集贤宾】 
　　天台一遍人被哄，而今谁问仙踪？空蝶卤蜂粗樵燕懂，竟岁岁尽他调弄。胭脂忒重，伴烟柳湿云如冻。荒废冢，莺叫破老红痴梦。 
　　【黄莺儿】 
　　日晒紫酥融，近前池，老镜中。可怜犹是刘郎种，苔纹上红，鞋帮上红。高情已逐梨花梦，负东风。风流尽矣，随分水流东。 
　　【猫儿坠】 
　　伤春血泪，几度赚人红。毕竟花残枝也空，玄都观里不禁风。没用。好笑几处公门，赌甚英雄。 
　　【尾文】 
　　花前叹息花如梦，又费新词题咏，似梦醒人儿说梦中。 
　　无限关心，语致吞吐，风情韵味，的的欲仙。（陆五如） 

　　〖注：■⑴，上竹下秦。■⑵，疒内省，生上声，瘦也。〗 
 

　　吴门画舫录　清　西溪山人　编 

　　序一 
　　夫扬逸采于彤奁，则舞绣歌云，春生着手；缅瑰闻于紫曲，则酒龙诗虎，听到低头。矧以眉妩西家，苎萝样好；燕支南部，花草宫留。晴漪奁净，影尽生怜；海涌螺青，山还含笑。地钟佳丽，可稽风土外编；纪广冶游，为补水天闲话。则有溪名芍药，波荡狂香；兜号莲花，镜支中妇。小楼如画，杨柳能藏；双桨若飞，鸳鸯欲学。吹花嚼蕊，人识柳枝之门，骑鱼撇波，家肄桃根之揖。首不画鹢，茵俱设熊，帘额则悬珠招风，疏棂则碾水受月。靡不移春有槛，泊拣花深，遏云能歌，归迟雨暮。每当节临儿女，天开绮罗，水嬉绣野，妖侣褥川，倚棂旗以耀质，竦凫燕之轻躯。手玉混麈，眉烟连山，望之若仙，恍临沣浦，坐来虽近，疑逢洛滨。又况香回一洲，席芳十步，玉纤递云英之浆，柁楼出胡麻之饭。尊浮绿蚁，瑶斝再酬；脯擘青麟，雕盘屡荐。匿窗之眉语乍度，射覆之心字频盟。脆板敲红，啭枝莺近，深杯褪渌，映烛蛾弯。靡曼若此，宕往奚持？别有香能迷洞，羹不闭门，花下一关，抽簪可叩，柳边深巷，系马曾经。才搴珠箔，兰笑相迎；犹隔画帘，钗声遥辨。生成靥浅，只解拈花；竞学妆慵，有时拥髻。舞掌之腰尺五，生莲之步双弓。或指银筝比岁，或倚锦瑟量身。靡勿屏间拈豆，红映唇珠；阶下树萱，绿舒眉萼。箜篌常系，摴蒲不收。晨妆甫竟，卯酒旋中。鸭心驻懊，鹧斑袅云。昼静琼闺，茶呼鹦鹉；宵阑曲院，局乱猧儿。斯实调笑无虐，要是清游所期。至若荐荆台之枕席，琼闼同嬉；抱秦女之衾裯，玉楼深贮。真个消魂，一宵输意。投香有所，照春开屏。盈盈回抱，斜身倚帏。旦旦申盟，引臂替枕。衵藏媚蝶，梦定行云。枕铲神鸡，起仍踏日。乐未央哉，荡无度矣。于是庭栽栀子，咒出同心；笼畜迦陵，教呼并命。出则蜂蝶俱随，入则鲽鹣相矢。璧车联载，细马约驮。缠锦博欢，银河思卷。布金买笑，铜山欲移。迨夫珠甘论解，悔起迟来；香可名街，激成豪举。始怨鸩媒寡信，将疑鲗誓无灵。犹且飘烟抱月，争歌杨白，花来曳雪，牵云不放。陆郎骓逝，遂使映门柳亸，学回碧玉之腰；拂面花飞，替寄红绡之泪。斯固入天魔，媱舍不难，戒隳阿难，值色界情天，要使魂销地媪者也。友人西溪，文怜隐雾，翼息搏云，惜芳序之易阑，眷欢惊之多逝。烟花三月，重感羁栖，丝竹中年，政须陶写。爰以粲花之笔，抒其绘水之思。倡条冶叶，区别云严；小白长红，评泊惟允。纬以苦心，雨飞天女；挹其奇气，虹吐美人。加以部月皴烟，眉堪撰史；搓酥滴粉，口欲生香。温尉锦鞋，陈思罗袜，丽句闲登，吉光时见。张氏妆楼之记，陆家小名之录，并传可信，媲美无难。用以振批孤绪，洵足涤荡沉疴矣。仆则絮已沾泥，花从着袂，眉参深浅，泪渍衫青。蓬感飘摇，酒惊鬓绿，闲情偶作，性用持孤。愤幽忧绮语未除，旨岂慕阴淫案衍。庶几愁垒之降，是乡足老；敢谓倾城之悦，此中有人。以侧艳之时噞，致糠秕之见播。词稽淮海，我惭井水能歌；诗赌黄河，君定旗亭遍唱。若问一池春水，底事干卿？试参四壁秋波，会当悟尔。乙丑橘春，镜卿沈廷照序。 

　　序二 
　　花月新闻，水天闲话，烟花南部之录，胭脂北里之记，莫不副在缥缃，传诸苕玉。揆其用意，略有二端：东城父老，曾见开宝之繁华；南内王孙，犹有承平之故态。世易时移，哀来乐往。十二楼台，故钉已失；二八迭代，昔梦宛然。勾阑打野，亦入武林之遗事；瑶光夺婿，并载洛阳之伽蓝。意等梦华，流分野史。此其一也。其或才人失职，荡子中年，有离骚佚女之幽情，作醇酒妇人之生活，崎崟可笑，憔悴自伤。牧之豪宕，感杜秋而命篇；少陵老大，为公孙而陨涕。张泌无聊，妆楼辑记；龟蒙有托，侍儿录名。一宵璧月，遂有篇章；十里珠帘，任传薄幸。又其一也。非此寄托，不关劝惩，烟墨虽驱，风雅弗尚。西溪山人《吴门画舫录》者，时际昌明，地当饶乐。肥鱼大酒之场，纸醉金迷之窟。游闲公子，无忌知名；窈窕佳人，莫愁新字。谱集群芳，香称一国。为之暝写，恐异前闻。然而风花易散，茵溷堪怜，莲出青泥，心含净果。桃开露井，命短东风。倚风含雪，沈下贤之所低徊；抱月飘烟，李玉溪因而惆怅。当夫弦么管脆，玉泣珠啼，冠上钗飞，掌中鞋拓，灯红酒绿，钩弋拳开，枕昵帏低，淳于襦解，谓当乐死，誓比长生。及乎西曲车回，汝南鸡唱，满堂人散，百年歌残，乌啼昨夜之楼，莺啭谁家之树？青春已去，黄衫不来，变有欢闻，词传侬懊，维儿女之痴情，亦人天所动色。假兹鸳牒，聊记花牌，曼睩腾光，波澜在目，传红对镜，曲折为眉，亦怜才之盛心，言情之极致也。仆本恨人，臣原好色，媱坊魔席，亦或我闻，影事前尘，久征佛说，属引端之荒言，作忏余之绮语。若夫温歧少日，诗多侧艳；成式当年，词名播掿。老矣自惭，君无取尔已。嘉庆丙寅人日，频伽居士郭麟叙。 

　　序三 
　　此梅鼎祚《青泥莲花记》、余怀《板桥杂记》之续也。然而烟花之录，拾自隋遗；教坊之记，昉于唐作。一则见收于史，一则并附于经。似乎结想螓蛾，驰音桑濮，偶然陶写，何碍风雅？若夫仆者，绮语之债，已忏于心，缩屋之贞，可信于友。岂有乌蟾告迈，齿发兼凋，重参天女之禅，来对玉台之簿者乎？乃观是编，窃又不能无感焉。夫论黄土抟人之说，则贵贱何常？作飞花坠地之观，则茵溷立判。既已沉沦苦相，转辗情尘，脱泥絮其何因？拔火莲而莫得。红粉之梦，终付飘流；青楼之名，多逢薄幸。鸩媒徒告于佚女，鸳牒难谐于使者。甚至鄱阳暴谑，郭重食言，柳被风欺，蕉因雨卷。吁其悴矣，伤如之何！吴中者，佳丽之乡，游冶所习，管语丝哇之奏，眼花耳热之娱，每当桥畔行春，溪头消夏，一舟泛夕，单槛凭凉，几几乎诳渔子以迷花，荡姮娥而入月焉。然而富商豪佑，罕文字之谈；腻鼎腥砧，溷芗泽之美。自非词人刮目，名士倾衿，但唱懊侬，谁歌欢子？怜才之意，当不其然。夫委真性于空花，铄元神于虚牝，诚摄生所忧也。辱才人以厮养，蒙西子以不洁，又造物之憾也。爰乃抽徐陵之笔，书薛涛之笺。察眉黛之可怜，约钗光而使聚。莫不娭光眇视，冶服成温。虽艳溢烟毫，而义归鞶鉴。绮怀有托，雅什同登。本之美人香草之思，极乎烟波画船之趣。匪惟承平之盛，抑亦乐府之遗也。或谓佛贵净因，禅惩欲染，蹈兹口业，于意云何？不知帝释宫中，亦陈妓乐；华鬘天上，特开女市。吾请洞观究竟，广说人天，合游戏之文章，作幻泡之譬喻。当此风花易过，水月重来，亭坐可中，钟催夜半，所谓楞严十种，梵志一壶者，即色即空，我闻如是而已。嘉庆丙寅夏五月，香醉山南禅客吴锡麒撰。 

　　序四 
　　西溪山人，学殖瑰富，文采葩耀，握灵珠、怀抵鹊者有年矣。老称知希，邹叹暗投，骥骏未骤，鹏云犹戢。旅食吴会，为画舫之游，搅斯荃蘅，录其梗概。鸿惊凫没，传于毫素；目窕心与，验于下笔，亦情之所钟也夫。其玉箫两头，旗亭十里，罗袖藻野，脂香涨川，白日倾夕，继以朗月，笙歌发徽，二八迭奏。山人悲蕙草之飘歇，怜佳人之迟暮，雌黄托诸短翰，荣辱定其一言。叙丽色，则群芳春敷；罗妙伎，则繁俎绮错。江文通倡妇之作，寄其才思；白司马商女之吟，写其胸臆。至乃悯奢丽之敝化，抑流宕之邪心，伤淄蠧之易入，戒蔓露之为会，微文轻低，未尝不三致意焉，此足以观山人之用心矣。余以无文，省兹英玮，忝为序引，糠秕在前云尔。嘉庆十有一年正月，吴趋汪廷楷撰。 

　　序五 
　　藻野褥川之俗，单舟叠舸之乡，扇薄衫长，珠摇钏动，水明楼直，照影皆双。日里风中，吹香盈露，侠嘉夜含葰荴，回羞而送态，荡魄而悦魂。盖广微吴地之记，士衡昌门之讴，芳泽弗陈，覙缕未及矣。于是西溪山人，选练妍华，甄综众嫭，北里之志，妆楼之记，孙棨、张泌撰述重新，庄士非之，达者题焉。夫采唐秉蕳，并录輶轩，鸣瑟踞展，亦登地志，观政者于以别贞淫，采风者于焉寄惩劝。况乎感蕣英之易谢，道人因而悟禅；轸风絮之漂流，侨士缘兹慨世。或指为导欲，诃以荡情，过矣。仆王琨避面，略异拘方，散愁入室，颇能缮性，兹不辞而为之引者，亦以君非女闾之曹邱，蒙何妨为丽情之元晏乎？甘亭居士彭兆荪题。 

　　吴门画舫录 
　　吴门为东南一大都会，俗尚豪华，宾游络绎。宴客者多买棹虎邱，画舫笙歌，四时不绝。垂杨曲巷，绮阁深藏。银烛留髡，金觞劝客。遂得经过赵李，省识春风，或赏其色艺，或记彼新闻，或伤翠黛之漂沦，或作浪游之冰鉴。得小传一卷。 
　　杜凝馥，字宛兰，行三，居下塘。柔情绰态，一时有牡丹之目。性爱兰，碧箔银床，香盈一室，既对美人，复挹骚客，过者往往流连忘返。七夕生写同心兰册以寄意，灯青酒绿，固无宛兰不欢，即姬亦一日三秋，时招致生。然生尝谓余云：“芙蓉帐里，几度春宵，实未曾真个销魂。”是说也，余固疑之。但其厌弃繁华，自伤漂泊，研花楼上，默坐垂帘，或刺绣临窗，客来谢去。殆所期良远，不作雨后荷珠耶？工词曲，善琵琶，正如《羽衣》一曲，只宜天上，难得人间。岁甲子，秋风报罢，毷氉筵开，愿一聆雅奏，强而后可。宫移羽换，慨当以慷，儿女英雄，一齐俯首。昔江州司马，泪湿青衫，遂使商妇一篇，盛传千古。而声音之妙，沦落之感，古人未尝不同也。蒋君春瑶，摹家藏忆娘旧本，为《后簪花图》。忆娘名重当时，未必遂精此艺。顾忆娘以翰墨因缘，流传已久，今图与画册俱在，复得如前辈诸公表而出之，吾知卷中人，其将嗣绣谷春风而并永，而江南绝艺，亦且与浔阳争胜矣。妹新宫，弱不胜衣，能演剧，擅生旦，有尹子春之风。 
　　崔秀英，一名漱英，行二，居山塘彩云弄。丰肌弱骨，雅度翩跹，净洗铅华，见者不疑其平康人也。慕寂静，寡酬应。尝买舟游西子湖，登鹫岭，步苏堤，抚西泠松柏，吊小青墓，飘飘有出尘之想。当道某公招置湖楼，诚非所乐，经月而反。家有绿云楼，银蒜星垂，鸭炉香暖，铜龙滴漏，鹦鹉呼茶。间与二三知己酌醽醁，净红螺，金钗半醉，满座春添。喜拨弦，一歌小调，喉珠一串，不数燕赵佳人，盖是曲以北地胜，姬来自维扬，得擅其妙。初姬为补非老人所赏，貌图以寄，致书云：“侍儿秀英，奉书补非先生阁下。窃儿临风弱质，照水疏枝，虽飘断梗于麋城，实抱寒馨于虎阜。频年箫吹夜月，敢妄希鸾鹤之音；镇日镜掩秋蟾，从不惹尘氛之色。居恒落落，性本闲闲，酷慕清流，深憎薄俗。自怜小草，辄怆怀于萎露凌霜；幸遇明公，获快意于攀云睹日。先生睥睨人海，啸傲尘寰，亦有剪红刻翠之词，终乏俪白妃青之选。卅年曾无心许，一旦忽与目成。侍儿自问何人？仰邀特识，敢不倾诚葵藿，矢报涓埃。故自奉杖履兼旬以来，实不减萧奴爱主；倘得侍铅椠三年之久，应无惭郑脾知诗。深怅六鹢遄飞，弗克双凫遥逐。为此特图陋质，专遣赍呈，但愿常侍钧颜，无遭弃掷！公自心同金石，儿实望切茑萝。指月窟以盟悰，人对青天碧海；企云居而结想，魂依翠巘丹梯。伏冀先生善养天和，早图良觌。含毫陨涕，意不尽言。”老人复书略云：“老人当歌对酒，垂三十年，赠玖投琼，几百余辈。忽忽虚过六九，悠悠阅尽风尘。亦有闲情，从无滞迹。回忆绿云楼上，夕月人双，青镜台前，朝噋影并。一凭栏而群芳失色，甫按拍而万籁销声。此景此情，如梦如幻。朔风多历，珍摄为佳，昼饮宵劳，均需节制，晨饘晚粥，务及时宜。素箫长存，如亲玉腕，红绡永系，莫负霜髯。补非老人侨寓白公堤之目游■⑴趣楼，书此以复。”嗣老人惓惓不置，时寄金通意，姬悉以赒亲戚贫乏。妹金官，与某生昵。媒蘖者构衅，雀牙事连生，复捐多金，斡旋上下，讼乃得解。故人多其义，不仅以色艺赏之。 
　　史文香，行二，居上塘。颀身玉立，如灵和杨柳，袅娜临风，丰度为诸姬所罕媲。而姬亦落落自异，有不可一世之概，故品花者以水仙当之。嗟乎！世外佳人，遗情独立，姬犹不免混迹风尘，岂堕溷枯茵，莫能自主与？或曰姬固有志未逮云。 
　　马如兰、少鉴赏于随园老人，名籍甚，余未之见，故略焉。 
　　余凤箫，字香雪，行二，居上塘。明眸皓齿，娇丽无双。余之初识姬也，时清明，与琴仙赴友人约，至虎邱，游船鳞集，雾积烟腾，已不辨谁何。归途笑曰：“无花无酒过清明，今日是也。”琴仙曰：“桃花人面，固咫尺间，盍往从之？”爰过姬。居室湫隘，姬搴帘出，衣履朴素，不类时世妆，而天然姿致，正以绝去雕饰为佳。为尽一樽而别。居无何，有某公子者，千金买笑，匝月勾留任所，欲力致之，起居服饰，焕焉改观，耳食者遂争艳之，户外屦常满。余偶与同人文酒之会，桃源重访，别有一天，姬绾慵妆，披雾縠，卸留仙裙，曳薄罗穷裤，胸前绣抹，承以金络索，茉莉堆鬓如雪，浓香扑人。樱唇乍启，则侍儿数辈持纨扇，执桦烛，簇拥疑仙。盖凤箫名与诸名下侔矣。 
　　钱星娥，居下塘。美而艳，面如满月，光彩照人。好事者以《廿四诗品》品吴下名花，姬曰“纤秾”，妹曰“流动”。人谓能如其分。妹名湘蘅。 
　　童某官，行大，居濠上。蛾眉螓首，飘逸轻盈，顾影自矜，俯视流辈。嗜佳茗，爱品泉，有左娇之癖，篆烟修竹，雪碗轻花，洵堪解司马沈疴，醒桐君清睡也。本曹氏假妹，声价日高，不屑寄篱下，移别院居焉。有甲乙争购之，姬给甲曰：“持若干来。”如言脱付，以掘挡家计。约时日，至期往，则归乙已数日矣。今人戚友急难，乞赒恤，所望非奢，游移迟缓，吝莫能与；与矣，书薛券，权子母，锱铢不稍假。持金向勾栏，抛洒如泥沙，惟恐不得当，何其愚也！甲固不足惜，若姬者，亦太狡矣哉。妹双婷，住姬旧居。 
　　郁素娟，行四，居下塘。眉月双弯，梨涡微晕，袅娜娉婷之态，步武文香。而文香探喉发响，能持铁绰板，铜琵琶，唱“大江东去”，颇不类其人。姬则如簧舌初调，轻清圆润，当于花间月下，携双柑斗酒赏之。能饮，善笑，喜翩翩年少，尝席间有所属。客戏曰：“笑则若令饮。”烛未跋，生饮无算爵，酩酊大困矣。盖生貌美而户小，姬将乘之于醉；而生心醉于姬，遂欲假醽醁为鸳牒之媒。玉溪生诗云：“临酒欲拼娇。”姬与生之谓也。 
　　李倚玉，行三。白哲而颀，而秋波一剪，盈盈欲语，尤可疗饥。居虎邱得月楼。楼枕河干，在花市西头，俗呼冶坊浜者。为游船停聚处，每当曜灵西匿，蟾魄未升，歌吹遏云，画桡动地，红妆与乌帽相掩映，居高临下，莫不历历目前。地擅胜游，人无俗韵，拈毫觅句，动满涛笺。姬言辞温雅，粗识字，好文墨，故收藏之富，诸院中莫及焉。庚申秋，余与七夕生有武林之行，琴仙饯别舟中，修秋褉故事，以丝竹侑觞，得识姬途次，作《秋褉十绝》以寄。菊天反棹，稻蟹初肥，姬斫霜鳌，篘桑落，招饮花前，为赋俪语一章。居二年，腊雪初晴，放棹白堤，姬凭阑眺望见之，固请登楼，雾鬓风鬟，怨恨见于眉宇。盖姬初与某生为割臂盟，事不果，剪青丝寄之，乘夜沈于河，得不死。饮固豪，以酒自毁，蕉萃日剧，余见而怜之，邀至舟，同人联句以记事。有云：“帷开翠袖迎，帘卷花枝亸。忍寒理梅妆，珠光斗眉妩。”又云：“寻诗过野桥，磬口芳心吐。拈花泥人簪，春意含钗朵。”临别倩余作梨花满地不开门图，明年图成，并媵词一阕以贻之，琴仙为代题云：“杏花才过梨花落，流莺啼倦秋千索。十二阑干倚遍时，日高看舞氋氃鹤。花落花开春复春，春风憔悴镜中身。炉香茗碗谁知己，侬是天涯沦落人。”又写得月楼图，某生题云：“不识是恩还是怨，一行红泪不分明。”姬之惓惓于图画，良以崔徽薄命，恐一旦不及卷中，故诸君之惋惜者亦深。今云英嫁去矣。抚今追昔，人隔红墙，而落拓青衫，依然故我，不觉感慨系之。楼中固多粲者，如偕玉、如玉，已不及见。次温玉，貌丰美，友人娱谷亟赏之。次辉玉，次暖玉，俱相继去。是楼黯然无色矣。 
　　 陆沁香，居下塘。本泰昌人，隶籍吴门。性亢爽，善饮酒。以《诗品》品吴下诸姬者，不知何人昉也，上列吴中名下士，下列教坊翘楚，以品目冠之，殆为名士倾城而作。娱谷能文章，精笔札，而迈往不羁之概，独出冠时，品曰“豪放”，姬与焉。则姬亦非龌龊者比。 
　　钱梦兰，居上塘。体貌闲暇，歌辞擅场。夫也不良，终风且暴，少不悦则当头棒喝，不顾月缺花残。甚至温柔乡里，锥刺横施，玉藕弯中，刀痂不绝。客欲拯之出，弗可。有姊妹行招之，亦弗往。珠啼玉泣，困苦终宵。质明则对妆镜，点獭痕，扫愁眉，梳堕马髻，盈盈对客矣。风尘坠落，夙世孽冤，若姬则尤甚焉。吁，可慨也！ 
　　潘冷香，居城中。友人竹士为余言，姬貌昳丽，解吟咏，有《柳絮诗》绝工。其二女，长憨园，次文园，喜翰墨，亦院中矫矫。余之编次是录也，尝笑吴苑莺花，可谓盛矣，然能如前朝之马湘兰、寇白门辈，竟少其人。甚矣扫眉才子之难！闻吾友言，始信我辈鲜闻浅见，挂漏正多，未可轻为訾议。夫是录其小者也。 
　　徐友兰，行大，居濠上。姱容修态，靥辅承颧。少时为某公子所眷，金帛常充，姬不甚爱惜，随手散去。筑室三楹，杂莳竹木花草，凉棚高架，疏幕低垂，冰簟牙床，最宜结夏。镜卿赋断句十章，惊才绝艳，姬爱之，书诸屏。河朔之宴，时招饮，生脱巾徙倚，读画弹棋，倦则花间半晌，蝶梦栩栩。以荷露烹茶，与生共话，而落日帘钩矣。盖姬慕西湖山水，翛然意远，而镜卿烟霞痼疾，时买舟一出游，皆于此中得少佳趣，故能结遐想于芬芳罗绮中。然姬又好樗蒲戏，樱桃花下，与博徒决胜负，虽一掷千金弗顾也。今秋娘老矣，门前车辙常盈，华酌既陈，风光细腻，嫣然一笑，犹能惑阳城，迷下蔡也。 
　　赵某官，居上塘。貌温婉圆滑，捷给能得人欢心。长筵广席，各劝一觞，莫不欣然乐受。殆如《板桥记》之王小大者。悦濠上某，欲嫁之。某初饶于财，喜狭邪游，丈夫也，而妩媚若巾帼，诸校书争爱之。由是家中落，不名一钱，闻姬言，以空匮告，姬招至家，衣食供奉如伉俪然。虽时出见客，而卧榻侧久不容他人鼾睡矣。 
　　徐素琴，居下塘。假母姓许氏，貌丰而口给，一室诙谐，当者辟易。善居积，擅货财，富甲教坊中。姬有母风，目灼灼照四筵。居常作娇慵态，喜倚人而坐。白堤风暖，花市春柔，同人课集诗舫，邂逅姬，迎之来，将使磨隃麋爇都梁，如紫云捧砚，效水绘园故事。而姬不知许事，且食蛤蜊。未几相将脱稿，递为欣赏，举坐吟哦，姬睥睨良久，不复可耐，夺片纸挼碎之，投诸流。姬固玉溪生所谓杀风景者，而书生腐气，敝帚千金，向不识之无人，刺刺诵诗文不己。鉴于姬，其亦知戒也夫。 
　　李响云，丰神骀荡，鬒发如云。居濠上。门前一带，多系画船，室有层楼，设卧榻焉。房中陈列精雅，湘帘棐几，猊鼎羊灯，军持插菊数十种，掩映多姿，居然画意。吴俗四时清供，鞠华最盛，鬻技者加以名色，束缚钳梏，屈曲从心。昔陶公不为五斗米折腰，岂知千百年来，犹使凌霜傲骨，随人俯仰，以取悦一时乎？书之以博一噱。妹素云，貌逊于姬。 
　　陆氏顺卿、眉卿，居濠上。姊妹俱略有姿色。其母解青邱之术，摊钱暗卜，兆遇金夫，爰奇货居之。姬性恬淡，羞对客，母强之出，腼然一揖，反身入帘。教以歌辞，亦鄙夷不终学，日与妹共处一楼习女红，勤针黹而已。未几，白下某以桃叶渡江，藏娇别馆。而大妇有胭脂虎之号，拘某于室，开笼放鹇。孑焉无归，复依于母，珠还合浦，遂抱琵琶。岂姬之夙孽未偿耶？抑乃母 
之卜不灵耶？噫！ 
　　张佩仙，行三，居濠上。貌中人。姊二，官从同同。乃母负盛名，物色者，据老蚌生珠之例，车骑填闾巷。所居雕栏曲槛，绣幕绮窗，瓶菊盆梅，四时擅胜。以红氍毹贴地，四面张云母屏风。一室篝灯，照耀如白日。风吹檐角，玉马丁东，与蚪箭铜壶相应。虽司空见惯，亦不能不目眩心迷也。院中如庭榭之绮丽，服饰之华奢，以及旨酒佳肴之美，器皿什物之精，人间艳福，为若辈享尽矣。 
　　曹晓兰，居丁家巷。身躯短小，荡逸飞扬，善谐谑，以其双钩纤小，人呼为小脚三官。 
　　陈佛奴，一名玉奴，居上塘。貌清赢，细骨轻躯，可作掌上舞。姬本良家女，误落风尘。怨恨三生，闲愁一种，居常善病，药炉茗碗，寥寂堪怜。浙东某生征为簉室。姬欣得所，意良足，长斋绣佛，故更名佛奴。嫁五月而卒。 
　　郑默琴，字韵梧，少字良家，及笄而父悔之，其人鄙弃不复争。乡里鉴于前车，无问名者。父母相继卒，旋为匪人卖，遂入籍。居恒怏怏，不屑作倚门伎俩。欲择人事，而物色风尘，蹉跎未偶者数年矣。闻余辑《画舫录》，介客述梗概，属书之，且曰：“儿心事不得白久矣。如过此三年不嫁，儿诚非人，则载诸简者，请削以惩其谬。”余笑谓客曰：“羊叔子何如铜雀台妓？此讏言也。姬何重视是录乎？然志足嘉也。”故记焉。 
　　孙素芳，行二，居上塘。体闲仪静，举止端妍，无教坊嚣张习气。家本浙东，流落广南，归次吴门，遂止焉。数椽老屋，风月凄凉，见客不甚款接，故客亦罕过。而数口飘零，赖姬以活，姬亦安得散千金、赎蛾眉于异地者？ 
　　素芳有二，一居阊门，姓李氏，行五，名噪一时。性傲岸，有大腹贾，愿金属贮之，却弗顾。余遇之武邱舟中，亦自娟好，若云独旷世而秀群则未也。适邑中某。怀佳人者，至今船过金阊，犹往往指红楼一角焉。 
　　沈笑霞，居山塘。肌肤冰雪，曼睩腾光，调笑无双，娇情宛转。姊妹俱刘河人，故有大小刘河之号。姬与姊皆以舟为家，喜淡妆，嗜佳果，龋齿流酸，石华染碧，轻红乍擘，香溅柔荑，消受春纤，不必谑以金钗落也。又好作幼小戏弄，憨态可掬，见者弗之怪，且爱之。七夕生有帷幕之征，忽为有力者所夺。芳时易过，缺月难圆，以苕华赠别。时生将赴秋试，故刻为鱼龙变化之文。 
　　蒋茝香，行四，居丁家巷。工画兰，间能着色花草。少与某订婚嫁，橐金赠别，某挟金去，音问不通，姬迹得之，已他娶矣。积痗成疾，骨出飞龙，日啖盐如十口之数，否则胸中作恶，勺粒不下咽。白岩山樵，缠绵悱恻人也，悲其遇，时往访。尝席间以帕裹茉莉贻生，盖丝穿花朵，绾同心结焉。嗟乎！头上杏花有幸有不幸，使姬识山樵于早岁，则霍家小玉，不为薄幸郎憔悴死。而人之无良，某其尤哉！姬有秋兰小影，多名人题句。 
　　王香柳，行三，居濠上。吴门食单之美，船中居胜，而姬家则尤诸船之胜。鳖裙凫跖，熊掌豹胎，燀以秋橙，酤以春梅，拟于郇公厨李太尉焉。姬体貌清丽，沉默寡言，与之缠头金，则受，或杂以衣饰钗钏，则受金反璧。或诘之，曰：“儿非倾心阿堵，顾阿母以钱树子望我，其奚辞？至一身漂泊，未识所归，虽金缕千丝，明珠百琲，非我有也。适一旦脱然去，其与有此者，宁复知公等乎？公等亦胡为者？”客为之爽然若失。后适邑中某。 
　　朱月娥，行二，居阊门。姿容华赡，目潋层波。船娘中香柳推逸品，姬推艳品。而扁舟一叶，恰受两三，远山芙蓉，若离若即。《随园诗话》载船娘事，有“嫦娥下舱”之句，而姬正以不肯下舱，罕过而问者。镜湖渔子曰：“名花相对，可以忘餐，乃以坐来，虽近弃之，登徒子岂真好色哉。”是言也，是真能好色者。玉梅花下，宜其恋恋于素春阁不已也。素春阁者，余姬香雪所居。 
　　谈瑞珠，居山塘。髫年盛饰，远而望之，灼若芙蕖出渌波，近则不逮也。性爱花，姹红嫣紫，罗列妆台，品其香之优劣，尝谓“花忌太艳，艳则香减。故芬芳馥郁，恒在白贲无色中。”意盖举以自况。姬殆所谓销魂别有香与？ 
　　蔡蕙芳，行四，居上塘。盛鬋丰容，风流自赏。其夫属梨园部，美丰姿，岁入足自给，姬复刺绣纹佐之，意良得也。居有顷，为博徒诱，溺于博，姬规之勿听。然博辄负，倾筐倒箧，悉索无遗，负无以自存，遂出姬为沈氏假女。沈固老院中，坐客常盈，犹时取诸姬以供博。余观世之劳神伤财，莫博若也。而沉溺不反者，乐此忘疲，乃至不能有其妇，而尚不知悛也。博之害亦烈哉！ 
　　陆小玉，居山塘。蛾眉淡扫，丰韵天然，而翠袖霞裳，丁东环佩，浓淡亦复相称。居处地近河干，屋小如舟。尝有友寄其家，闻客至，匿于帏。客甚称家世，夸豪富，姬厌之，呼闭门羹。客不解，转诘焉，友人嗤于帏，遂逸去。此与竹垞太史遇王某事正相类，儿女痴情，后先一辙，是可轩渠。太史事见《西河诗话》。 
　　张凤龄，居上塘。纤腰微步，罗袜生尘，眉有断纹，正如远山一角，峰断烟连，弥增其媚。工演剧，结束登场，极妍尽态，啼笑皆真，虽梨园弗及也。沅芗程君携姬至申江，时某氏园，鼠姑盛放，锦绣千堆，选色征歌，人人皆玉。护花仙主，推色艺为诸姬首，人无异词。今年春，访姬于吴门，知适人去。蝉鬓翠娥，天涯离别，为怅然久之。 
　　张韵雪，居湖田。眉目若画，口小如樱。喜作三绺燕尾妆，余发覆额，鬖鬖如剪。披蜀缬，蹑绿华，宛然裙屐少年。若斗画长眉，高梳云髻，则反逊此丰致矣。胸有记事珠，词曲授之，即能上口，檀板金尊之地，春花秋月之天，与诸雏姬连臂踏歌，以红豆记之，无过姬者。 
　　徐爱珍，居上塘。桃花两靥，丰美且■⑵。工度曲。自凤龄、韵雪之嫁也，后起之秀，则有潘翠珠、沐绣翎诸人，而姬之名最着。 
　　阿福者，忘其姓，居胥门，流寓申江绿雨寮。寮本一邑之胜，施萝作障，叠石成山，裘马如云，钿车如水。姬艳冶之名，倾动一时。性委宛，善饮酒，喜浮大白，酡颜星眼，强要人扶。倚绣榻，背银缸，解罗衿，捉玉腕，肌拊凝脂，春探豆蔻，香囊叩叩，丝履弓弓，处以却尘之褥，护以翡翠之衾，而姬不知也，盖玉山颓矣。此也仙所述，当此境者，令人真个销魂。 
　　杨玉娟，小字自馥，居虎啸桥，流寓金陵钞库街。俊逸明慧，修眉横波。甲子秋，琴仙、娱谷、镜卿偕试白门，遇姬于秦淮水榭，与镜卿邂逅目成焉。翌日，同人集王韵秋水榭。韵秋名桂，故为琴仙昵，圆靥清矑，肌肤玉雪，亦秦淮翘楚。席间以玉娟询述目成状，韵秋笑目镜卿曰：“若是，侬则当为瘦腰人急疗饥渴。”乃以油壁迎之来，琼席甫即，眉语旋通，射覆飞觞，灵心激注。觞政值生，浼度曲，姬为歌明人传奇《占花魁》一阕。酒阑，同人怂恿生送之归。申后约，订明当集绿云图室，盖即洛阳女儿对门居。室为毛君畹兰别业，俯清淮，面丁字帘前。毛复广交游，名流云集。先是有欲得姬一笑者，屡靳之，至日闻姬之为生至也，命侣咸集，姬殊落落。比生至，则媚靥圆，瓠犀展，捧研吮毫，以扇乞书。生为写红豆折枝，并系以词。夕筵既阑，众宾就散，眉月衔岭，凉星压波，乃凭露槛订星期，出袖藏络绣罗带一袭赠生。生固丰于才，而啬于财者，转难之，姬曰：“妾身值金二百，君第谋其半，妾当鬻钗珥，得如数。”生终以四壁为虑，未之颔。毗陵某生者，愿与生订缟纻，且艳其事，携朱提付生，将为石家半斛珠。生却之。比竣试，有力者欲强要之，以重金啖假母，豫买舟河干。将为褰裳之涉。姬侦知之，有遁志而未发也。中秋夜，同人复置酒绿云图室，争致之，珊焉来迟。双黛萦愁，默默不一语，数拈带而已。索巨觥痛饮，并酬生，黯然告别，厥明而为惊鸿之逝。时八月既望朝也。生亦寻为友招游摄山，追赋十绝以寄。兹录其三：“酒鳞潋滟感琼卮，桦烛生烟绿缭眉。恐是同乡试相问，微波刚住水仙祠。”“曾呼双桨访清溪，长板莺花半已迷。唤出尊前杨妹子，六朝山色尽眉低。”“木兰催上太匆匆，懊恼丝杨万缕风。便放石城烟艇去，莫愁湖上最愁侬。”读其诗，可知其情之一往而深矣。 
　　陈桐香，字璧月，行三，浙之姚江人。微眺含睇，蛾眉连蜷，裙下双趺，尤为罕俪。工演剧，非昆非弋，俗谓花鼓戏者是。浙东濒海邑，厥风甚盛。时值木绵脱树，采撷盈野，以戏进者日集，姬独不屑为。往来吴越间，所识多豪门右族，贵戚公子。或买舟向村落，居人敛钱演剧，士女如云，负贩骈集。陆博蹋球之徒，以及游手无常业者，往往藉姬以食，姬可谓超乎流辈矣。然姬少倾心于梁溪某公子，有终焉之志。将之邗江，公子填词赠别云：“阿娘知道嫁东风，挈儿也作飘零絮。”盖时姬尚十五待字女也。今二十五年矣，十载江湖，依然漂泊，岂姬之初志哉！春初携其假妹小怜来，小怜姓唐氏，名爱。腰支瘦削，眉黛间蕴可怜之色，时称为两璧人，相邀者益无虚日。余遇之邑中吴丈家席间，主人为姬乞名，碧城生字以璧月，以小怜字唐姬。酒半，愿登场为诸君寿，而诸君亦为姬乐尽一觞。灯树百枝， 氍毹六尺，双花掩映，纸醉金迷。迨众宾散，漏下已四鼓矣。是日同人饯春武邱舟中，会者十有二人，翼庵、碧城生、谦谷、惺泉、良甫、竹士、云岩、伯冶、七夕生、镜湖、渔子暨余也。极天涯诗酒之乐，故并记之。 

　　小传补遗 
　　董双婷，貌丰盈以庄姝，肤温润而苞玉，秾纤合度，沈详不烦。初姬姊小双，适人去，门前冷落，车马恒稀，假母强姬出应客。年甫及笄，娥娥罕媲，于是客集如故。碧城生游吴下，耳姬名，往访之。时晓妆未竟，珠帘低卷，发长委地，双臂雪白如藕。生一见心许，解玉连环以赠。明日，姬折柬招生，生不果往，为书“云璈馆”额，同人赋游仙诗以纪事。闻生去吴，遂忽忽若有所失，常谢客。今复避地乡居，黄莺惜别，红豆相思，吾知钟情者，其必有以处姬也。 
　　崔髫卿，名鬟，漱英校书女弟也。鬒而美，珊珊丰骨，宛约轻盈。少时为姊所掩，不甚著名，姬亦羞对客，故过绿云楼者鲜觏焉。春三月，种榆仙吏、碧城外史偕过吴门，同人送别武邱，遂访姬于婪尾花下。红阑十二，拥髻微吟，闻客至，半晌，抬身，新妆■⑶鬌，仙袂翩跹。乃设琼席，唤索郎，赠小草兮将离，歌阳关之三叠，譬之飞鸟依人，人自怜之。外史拈蓉裳农部诗句，书楹帖以赠云：“娇如新月真宜拜，瘦到秋花转耐看。”为倾倒至矣。 
</div>
    <div class="pagination">
<a href="香艳丛书_page396.html">上一页</a><span>...</span><a href="香艳丛书_page392.html">392</a><a href="香艳丛书_page393.html">393</a><a href="香艳丛书_page394.html">394</a><a href="香艳丛书_page395.html">395</a><a href="香艳丛书_page396.html">396</a><span class="current-page">397</span><a href="香艳丛书_page398.html">398</a><a href="香艳丛书_page399.html">399</a><a href="香艳丛书_page400.html">400</a><a href="香艳丛书_page401.html">401</a><a href="香艳丛书_page402.html">402</a><span>...</span><a href="香艳丛书_page398.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
