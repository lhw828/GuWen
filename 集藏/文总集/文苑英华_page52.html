<!DOCTYPE html>
<html>
<head>
    <meta charset="UTF-8">
    <title>文苑英华 - 第 52 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 52 页/共 634 页</h1>
    <div class="content">　　请长缨赋【以谋果气雄系束彊虏为韵】　　张友正
　　昔汉武志辟中原谋绥逺裔选使者之招抚得终军之雄厉握瑞节将彼俗斯懐请长缨必其王是系惟越之王南方之强拥百城而窃位扼五岭而为防隔上国之正朔弄先王之宪章子云乃奉辞象魏衔命要荒因壮志以中愤遂雄谋而外扬蕞尔小国又非内属缔交火防之乡连结雕题之俗地逺人旷山重暑溽不可以师旅加不可以威刑束请今流圣泽以旁浸引皇明而遐烛虽百越难覊而长缨可足何者欲以请长缨之容欲以革断髪之风使有执珪以展敬庶无鸣镝以称雄既而化被越裳威行南土解椎髻而袭冠冕舍卉服而垂缨组其【疑】合浦之明珠与炎州之翠羽咸奔走于外域共充盈于内府缓颊来九译之朝一言敌两阶之舞是知缨以长为美士以才为主当其时也爰陈敢请之辞于以系焉果致未覊之虏观其兴言无愧适足无畏有以见四方之气功谐所筹事惬所求有以见千金之谋士之处代贵乎排难解纷扞灾攘祸重立信于金石急成仁于水火傥见授于长缨愿轻生而致果
　　第二【以愿得长缨终期系颈为韵】　　　　失　名
　　昔终军志蕴勇谋辩能游説愿陈炎汉之威武逺挫劲越之铓锐以谓嘉言是发不假短兵之交逺畧无俦思得长缨以系乃言曰蠢尔越裳僻在遐方隔华夏之正朔阙贡赋之典章遂得持汉节适蛮荒得执缨以奉使期系虏而来王既存乎功莫我大奚辞于道阻且长摧倔彊于舌端匪申北面之礼曳威蕤之首饰将服南方之彊既而届彼絶域于焉辩惑以利害为纪纲以礼义为组织明其攻取之计比以众寡之力越王于是俯而敬聼仰而失色徒虑枭首之有期惟惧束身而莫得乃解其椎髻愿与华同献明珠翠羽之珍曾无虚月化防髪文身之俗莫不向风谅约束以在始故覊縻而有终原夫三寸之舌自骋七擒之术作警俾其气慑于胸常恐兵在于颈聼丝纶之命已有惧心受萦绁之时敢不引领是知缨之是持功罔期锡王者之服章礼以牵率加越人以文冕义在絷维斯则继陆贾之前功乃立可俟也来尉佗于丹徼非逺莫致之则知善于激劝乃适我之愿词可纵横故縻之以缨则雕题黑齿之类孰不从风而行
　　汉以木女解平城围赋【以国娥行止蕃姿固忌为韵】
　　谢　观
　　汉七年兮海内已清恃兵彊兮深入平城将耀武于穷边絶域欲用壮于四夷八纮举国兴师娄敬之言莫聼七日不食陈平之计方行于时命雕木之工状佳人之美假剞劂于缋事冩婵娟之容止逐手刃兮巧笑俄生从索绹而机心暗起动则流盻静而直指似欲排君之难匪惮陋容如将报主之讐无辞克已既拂桃脸旋妆栁眉目成可望肉视无遗摛粉藻而标格有度傅簮而朴畧生姿节操坚贞状刳剔之刑无惧秾华窈窕见削成之肩不疑然后逈出孤域逍遥独歩向锋刃之形稿髙秉松栢之心坚固既而踟蹰素质婉娩灵娥日照顔色风牵绮罗覩从绳之容楚楚混如椎之髻峨峨有貎而自为饰诈无情而不转横波时也匈奴合围嬖人兴事故持娉婷之淑态用挠阏氏之所忌果惊如劔之眸不识运斤之鼻观其玉立汉垒花生女垣香飞大漠名动雄蕃各揣蕞陋之胡顔恃宠兢念腥膻之质苟且孤【一作固】恩乃储雠以极諌并懐礼而献言以为汉之与蕃本为殊国冀两地之无患曷二主之相殛落日而鸣鼙自怨【一作死】中夜之重围暗失









　　文苑英华巻六十六
　　钦定四库全书
　　文苑英华巻六十七　　　宋　李昉等　编治道一
　　悬法象魏赋一首　　八使出廵赋一首
　　振木铎赋三首　　　乡老献贤能书赋三首政不忍欺赋一首
　　悬法象魏赋【以正月之吉悬法象为韵】　　苏　珦
　　建皇极者存乎正名体元命者存乎作程彼宗周之创业遂体制而缘情职命六官必先庚而着令厯分三统因建子而为正当是时也律司黄钟纪月伊歳序之允初懿阳和之始发于是悬邦国之六典致象魏之两阙俾万人观而取象罔敢逾越者也大矣哉示人有则布政惟时既当途而明矣亦浃日而敛之是则是效念兹在兹乃人君之大象谅王国之元是知象魏之章焕为故实分章授事典司非一或以理象为理人之规或以敎象为教人之术观之者仰而可见从之者贞而且吉俯黄道而高悬与苍龙而逈出法之不朽虽草创于前王体有可传亦恢张于是日国家以务人为本以施命为先拱北极之六星庶官咸备张南端之双阙旧典常悬是知大圣君临名臣不乏钦承帝道足以为法以之安人其国斯广敢引此以为喻亦因兹而取象悬法魏阙其教可以普施悬法礼闱其人可以外奬夫然则青云可期于影响
　　八使出廵赋【以彰善贬恶黜陟幽明为韵】　张友正
　　明明汉皇文物昭彰顺帝以化俾人从康将欲敷圣政举皇纲乃分国之八使而宣命于四方八使伊何朝中之善将假其权尤难其选称直指而独立歌皇华而分遣绣衣既盛于新仪四牡载光于古典当官而行受命无忝善微毫而必举恶纎芥而必贬举善兮必寻其清流之源贬恶兮必去其阿谀之謟或负宫阙之厚防不顾城社之防托无惧薰烧不惊矰缴肆豺狼之毒懐枭镜之恶径持斧而前进歘下鞲而直搏誓将去大族而防盘根安问狐狸之与鸟雀其有鋭心公器戮力王室知贤才而能进察奸佞而能黜必将上闻于天子宁俟于终日道之不人亦焉廋操利剑而剸其固悬明镜而烛其幽使乎使乎万方观德天下之治也贤者当其权天下之乱也不肖居其职求讹伪之讼采妖艶之色方直者于以退藏阿谀者由是登陟若谓之治也欤适足以乱其国我国家统纪有经超古作程采虞典之考绩法汉家之分行举八元而普天辑睦按十道而揽辔澄清太阶既平君圣臣明岂待久于其道而后天下化成
　　振木铎赋【以孟春之月遒人狥路为韵】　　王　起
　　国家敷文教布时令爰振铎于九衢将采诗于万姓上立其典将兴咏之必闻下聼其音知从谏而则圣事且彰于歳首礼无亏于春孟所以下训是崇周官克敬亦既戒止居然可珍赫赫奕奕烂烂燐燐以金为铃且尝巧于懿匠剡木为舌将托音于下人及夫拂拭光生提擕彩发顺一人之施令采四海之箴阙鐬鐬于遐迩之路杳若和銮煌煌于前后之车烂如明月于以阐幽于以冥搜知政教之兹始表申严之所由动素手而知音愈出注清耳而其义可求色耀皇衢映迟迟而日丽声摇紫陌随猎猎而风遒昭彰有仪掌握成韵因木德之将盛懐金声而载振或聆之而胥悦或仰之而旅进岂比夫鼔有节而斯通雷发声而先狥可以展六义可以成四诗在道途而无壅致朝廷之允厘惊百众以泠泠昭其声也沃九重于翼翼失则革之铎之为义也深铎之为用也固虚其中而不屈圆其外而合度可以扬天之声可以遵王之路令出不返知遒人之是司道之将行幸夫子之可喻故其镕铸式珍错磨永新旧典斯考英声克振既有符于化斯永保夫青春
　　第二【以振文教而纳规諌为韵】　　　　　白行简
　　国家古典脩时令顺命遒人之职执木铎以狥本其教在每歳之发生聼其音知羣物之始振于是官师倾聼道路咸闻采讴謡于多士延讽刺于大君外振金声将发号而施令中含木德贵偃武而脩文所以应之如响从之如云道达天和契宫商而成韵揄扬帝命献诗颂而为羣懿夫一器维则万人是效儆于有位伫从善而如流愼乃攸司固匪怒而伊教百官奉职而奔走万族寻声而腾趠观乎四防五达举而摇之溥天率土孰云逺而期赫赫于永代每锵锵于此时响不闻空能同诽谤之木聼犹在耳将陈诵谏之诗莫不献其词而谔谔帅其属而师师靡其荒怠曷不肃祗士传言而戾止工执艺而畴咨足以播祥风于地末阐皇明于天垂故夫圣之防合询刍荛而聼纳动而悦随谋卿士之箴规乃知我武不施司马之执奚为斯文未防封人之喻攸宜徒云击石拊石曷若恩斯勤斯与徳音而共畅载仁声而逺驰则六变通神九成感物不足擅义而标奇也故我后振铎以耸善喜人之敢谏俾夫下不渎上不慢由和铃之昭其声致朝野之清晏
　　第三【以发号施令王猷所先为韵】　　　　罗立言
　　上方继统大寳发号初年俾木铎是狥彰皇恩而宣清韵乍分庶道乎无逺不浃长声始振将表乎有开必先盖欲由旧章布新令使有闻而必戒如审乐以知政德音爰降义符招谏之君大典允敷道契多能之圣洪纎手运断续风移始条贯以遐逺终激扬而广施发千门以浏亮儆三条而逶迤将警乎羣心斯乃有伦有要言提乎众耳孰可不识不知且夫洞然谐音锵尔立号岂比官师之职无劳有司之告则知君立教非铎而不宣金有声非木而奚道所以酌彛古典稽法前王范乎金盖取乎刚德示利振以木期在乎直言有章罔匪舌而是出信有声而必扬鄙伐鼔之坎坎小和铃之央央节奏中规周旋有序合椌楬谐律吕侈弇之制自异陶匏之音不举动而逾出击且殊于匏竽虚以和鸣悬匪劳于簨带未央晨漏时与俱来混南山殷雷乍迷其所于以明盛礼于以扬王猷日闻四方聼思聪而广被教覃万国泽咸霈而周流或乃妙响清越绵绵将歇敢烦手于再振冀骇耳于一发客有观光以成文愿刋象魏之阙
　　乡老献贤能书赋【以行谊昭洽可升王庭为韵】封殷
　　至哉求士之方稽彼侧陋书乎善良备采择于乡老爰升荐于天王乃曰行之实艺之长可谓举不逾等信乎幽而有芳用之则行岂遐方之系滞时不可失逢昭代之明扬于是申众寡称旗章播唐风而靡阙同周制而有常操简兢兢愿献岩廊之器率徒济济咸从礼义之乡佐理之源匡时之盛可以荣乡党可以辅国政岂徒称艺能褒德行而已亦以示尊宠尚贤能再拜之仪设五物之礼兴俾地官而是载命天府而爰登膺选以行岂黄冠而是阻策名之后见青云而可升所谓纳刍荛防淹滞或端庄而果行或踊跃而负艺闻善必举诚哉不过其辞惟贤是求岂曰后难为继是以臻彼道德致乎云霄多士如流可阅一编之上羣才是选宁辞万里之遥矧物类之咸若在皇明之孔昭考乡闾之中既已为善顾周行之内无媿嘉招原夫进以守法明乎化洽庶所以观士无取乎彻甲方今搜贤乡党致理国经具名氏于尺牍先贡献于彤庭随籍而来先容必假于垂白进善以致克已自期乎拾青士有其心徒坚其诚未果道宁忘于光大艺必慙乎微琐沈潜下国随乡书而计偕希望荣名在王庭之试可
　　第二【同前韵】　　　　　　　张嗣初
　　皇上尊教本旌艺能征乡举里选之人则哲俾含光抱素之用必称故讲信脩睦之坦然大谦光素履之士赫尔昭升时乃正月初吉乡老旁戾奉简牍之词诣阙倾葵藿之心献歳且曰君不可以独理必敷求以兼济贤不可以失时故脩已而献艺惟古训之是式叶周官之旧制自家刑国率是道而克明选贤与能诚致逺之不泥逖览虞舜稽古唐尧明扬侧陋惠访庶僚由是金镜朗玉烛调礼崇俭约乐奏咸韶致王道之易易啓贤路之昭昭岂不以道不逺人之在我察言行之枝叶执礼义为缰锁惟仁是与谅俾善以交脩在邦必闻非据德而孰可斯实义光前古道冠百王德政者介尔以昭进学植者闇然而日彰贱不遐遗邦教以顺乎九有下无沈抑圣谟犹洎于万方矧乎职有司存令申先甲既自上而下下诚德优而化洽是以敦育德理【疑作礼】穷经激浮惰以食力耨甫田于拾青片善罔遗君子何辞于在野刍言式众多士必见其盈庭吾君于是纳逺谋守至正钦若前典申钖时命曰酌尔之令德竭尔之文行俾敷奏沃余一人而声教【一作政】加乎万姓是用尊贤以崇德致君而齐圣丕休哉揭捍【一作激捍】之道洵君人之大柄
　　第二【同前韵】　　　　　　　滕　遇
　　审其贤必乡之耆德纳其献惟国之哲王爰进牍以举善希命官之必良脩身既浃于闾里累行宜应乎搜扬垂鹤头之书来自衡门之下俯鲐背而献发乎丹阙之旁书曰能蕴于艺文贤彰其德行文可以賛谋猷光教命德可以鎭邦慝备匡诤今则潜获其人可施于政咸能藏器以自持秉心而无竞处乎野兴在轴之歌遇其时仰干旄之咏矧臣察之而甚熟交之而益敬逼桑榆暮景敢罔于天聪当杞梓良材将禆于国庆若夫博通之艺可称亏汚之德难升臣不敢书其德而妄举贤能若乃闺门之风虽浃乡党之言未洽臣不敢请于王而逺离荷锸凡所称无党所覆有经録其功能策勲于盟府采其艺能掞藻于天庭岂以臣之职所言莫可昔明王问政于耆耋圣后取人于农琐帝乃啓书而相视贤不佻聼谠言而其容穆穆纳嘉猷而厥德昭昭由是道冠百王风驰四裔使居乡者契【一作防】其已在家者脩其义以黄髪荐士之书为式欲庶官推贤之路无蔽彼周询乡老汉延羣儒未足量功而并利【叶韵力计切】
　　政不忍欺赋【以爱飬人为本为韵】　　　蒋　防
　　政之至也物全其眞德之至也信洽于人不矜不能彼则先之于戒令无偏无党我则独寄于真淳谅保政以自睦乃去邪而存仁不然曷以奸归曲直从伸风俗优防而向化草木条畅而和春者哉观夫穆穆时和温温徳广渐之以忠信纪之以刑赏奉圣日之贞明助南风之长飬于以任人而任德岂唯举直而错枉戴星从事我且大务其劬劳鸣琴在堂我又不违其偃仰是知循名法者非鸿醇之盛代施惨烈者翥【疑】冬日之可爱苟和顺以积中故信诚而发内人知我所奚忧险易之争政致平康谁假韦之佩事无事为无为清净而时惟昭泰简易而人不驱驰物无欺兮彛伦式序政有经兮百度咸宜布和为风而偃草降德为泽而濡枝匪寛猛以取济匪恩威而自施一德旁流齐是非于众庶三无合则混情性于髙卑岂不以酌元和叶诚悃迁善者斯焉而取斯懐慝者损之而又损君子谓是政也为邦家之大本
　　文苑英华巻六十七
　　钦定四库全书
　　文苑英华巻六十八　　　宋　李昉等　编治道二
　　山公啓事赋一首　　　都堂试才赋一首射宫试贡士赋一首　　进善旌赋六首
　　乌巢大理寺狱户赋一首
　　山公啓事赋【以平上去入为韵】　　　李子卿
　　天官所以管辖多士藻鉴时英奉帝俞者实在于德为右司者必资于明于是悬镜之照主衡之平照之无私也自分妍之与丑平之有凖也不失重之与轻贤以此逹政以此成伊晋室之妙智得山公之令名渊矣深量直哉惟清当为政之时九流式序及没世之后千古流声原夫啓事之端得贤之上振淹滞于管库升仄陋于草莽人则荐归士无长徃朝必举贤罗幽人之贞吉官必有能见君子之道长退李而圣主佥谋荐羊祐而国人所仰碔砆悬识自有卞和之鉴骐驎不遗无慙伯乐之赏由是大张明试广示劝助惟才者不悔其来无德者亦得其去王戎简要何所能名裴楷清通于兹寡誉九原可作思文子之与归千载傥文望叔夜之何处当今有司明遗政缉隐逸吉人时荐多士歳入髙衢以骋若积水之奋鳞幽谷必登比初雷之啓蛰实薰莸之有间固青紫而可拾客有希山公之密啓庶场苖之维絷
　　都堂试才赋【以四声为韵】　　　　闾伯璵
　　原夫六官分职理化之纪纲八座设位国成之周行属天下有道羣才向方今兹观德足用旧章天子开司防之府求俊选之良昭其能则平施其禄思其滥则大为之防既作镜于前典乃悬衡于髙堂信入仕之覆篑为登科之履霜名实斯别谋猷以昌分雁行于广厦引鱼贯于长廊明试以言率由厥道彼兴邦之所急庶用贤而为寳上之化下也犹风下之应上也如草惟德助理惟才辅政啓甲乙之科脩文学之令卦列在隂之象诗着食场之咏固藏器以俟时亦进思而体命徒观其来颂来歌以引以翼因考覆而升降随臧否以黜陟叩两端而不疑守大中以立极将采梢云之干必表凌霜之色人未易知道亦难测傥弃瑕而录用希万国以不息射宫试贡士赋【以试之射宫考艺观德为韵】失　名
　　古者先择艺之科尽得贤之意以诸侯益禄之选用男子悬弧之事礼容斯作皆专正鹄之能艺实不同故有射宫之试于是英髦毕集弓矢皆持望其审固定以妍媸验体正心平之方取其类者设周旋进退之度用以观之苟三侯之不失在五善而奚疑当其立德有容凝神多暇开而满月初生箭发而飞星共借推髙于众人之上所谓简能定凖于百中之先斯为善射始则干时上国贡艺泽宫念登科之有望冀合矢而成功蕴破的之心每期于度内致穿杨之用终在于彀中是故节以采繁之诗尊于在公之道谓得失之可验故否臧而尽考为仁在我助祭之事固宜有庆于君益地之期可保今也时所推公人皆献艺思呈妍于揖让之表愿骋志于操张之际动而有节君子之争不为发必循声长者之容是继必以蕴才思妙用古为难则当追轩后木之功于斯取騐法仲由执弓之道庶或可观然后以射为规以仁为则兾大道必公于取希有司不愆其职夫如是则天下蕴艺之徒莫不望君门而效德
　　进善旌赋【以设之通衢俾人进善为韵】　　李逢吉
　　皇唐之与伊唐也濬哲文思异代同时咸进善以钦若又建旌以求之不进善焉何以延侧陋之士不彰别也何以嘉谠正之词是宜式创宏模聿陈令典缀析羽以藻耀植脩竿之偃蹇相其地以崇树所宜因其人以康庄是践即之者有以翊圣瞻之者于焉迁善忠謇之徒鳯驰云趋毕効臣节同膺帝俞犹金砺而君臣合契类土圭而形影相符立岧亭而克同国柄直行劲挺而自陟天衢由是悉索草茅罔资介傧髙悬垂逮下之德仰视知不言之信咸防足以员来思捐躯而自狥同于舞羽至諴之感必臻异彼弨弓非礼之招不进大哉求仁其必有因懿此标表本乎谘询制其事者上惟允恭之帝集其下者众皆可封之人是必随谤木以用舎与諌鼔为等伦若夫容衞繁多制度奇诡蛇始务其厌胜翠鳯式崇乎侈靡熊虎之示勇则那日月之比崇徒尔宁有裨于啓沃且无取于率俾伟夫有台有宫胡为乎途中所以阐于圣聪使无不通爰树爰揭岂惟乎人恱所以遵彼隽杰使皆就列然后朝廷迈德嗣于羲轩得贤方于稷卨躬好问之裕有知人之哲固以日奏于嘉言矧斯旌之攸设
　　第二【同前韵】　　　　　　　　陈　讽
　　惟哲王储精庶务示人降冀一善之咸覩俾羣情而大同抗以髙旌式观于五逹萃兹多士以闻乎四聪是用去疵厉而达幽仄和上下而宣德风邦有道而无隐善如流而必通原夫创自尧心变昭汉列参夫析羽之制有类干旄之设名既匪于司常用有殊于掌节多通达之要防集寰海之贤哲每闻致主之言时得兴邦之説足以见王臣之謇謇圣德之孜孜示人有作虚已无私旌非善而罔进国非贤而不厘遵道员来懋德音而亲问择隂斯止备献体以陈词敷一德而见答俾兆人而頼之徒美夫因事立名教人示信畧孤表以遥集掩羣才而得隽无劳负笈而来岂必系辕而进于以光啓帝道辉映天衢陋燕昭之尊隗小齐景之招虞正以居中表道之在我直而端本知立德之不孤于是野絶遗贤朝无阙典仰崇标而劝义临广术而来善岂比夫周聆木铎之謡汉尚石渠之选方今酌宪前古肇康有人将葑菲而并采俾弓旌而是陈故野无逃名之士朝有俾象之臣举善陟明振遗芳于虞帝率心败德矫覆辙于嬴秦然则庶绩交脩遐迩率俾傥片善之可録庶无疑于室迩
　　第三【同前韵】　　　　　　　　栁道伦
　　帝尧有君人之大德恢理国之令图将啓纳善之懐于四方之士乃立进善之旌于五逹之衢所以访政化之本招贤俊之徒告善贠来故进而无妄闻善必纳信言而有孚类諌鼔所陈同谤木之设彼思闻过而迁善此俾明善而就列善既陈而一人有庆旌既立而万姓咸悦宁同旟旐之翩翩奚贵干旄之孑孑九达之上大逵之中直影而晴分瑞日孤悬而昼引祥风置之则上德下布就之则下情上通既至者固当授之以禄将来者不假招之以弓初孰为此自陶唐氏制乃有常张而不弛嶷然而孤标独立逈尔而中立无倚示华夏则绥之斯来化要荒而罔不率俾厥旌既陈盛德日新使乐善之俦得因旌以进知建旌之意固惟善是亲可以光被区宇统和天人比垂衣于百代异舞干于七旬繇是广达四聪必征片善咸望云而就日若风行而草偃求其善理知百僚之师师采其善言得王臣之謇謇今大君聪明文思庶政无遗善以求人固以逹于政矣旌可进善亦在推而广之士有敦诗书懐忠信学颇师于邹鲁君幸逢于尧舜比潜鳞而待跃同弱羽之思振欣逢进善之时庶以善言而进
　　第四【同前韵】　　　　　　　　陈左流【总目作九流】
　　彼旌孑孑兮五达之中进善为名兮求善为功状岧亭以戴日势耸擢以凌空王者所以开谠諌之路作耳目之聪故帝尧设之道由此达洎我唐建也化乃斯通观其逈立长衢孤标数仞丽晴天以独出抗髙阁而争峻体惟能正俾止恶而来观影则不亏使言善而思进莫非明主求臣愿闻所陈期乎啓沃之佐想夫股肱之人由是标格寰中万姓瞻之以为凖髙居物外九重隔之以为枭【疑作臬】至乃不倾不危持坚孤絶非虹蜺之光欲拖岂日月之明能揭故邦无道则我斯废邦有道则我斯设彼书谤之木安可与齐承露之盘何能并列吾君庶政允厘献纳是思多闻得贤之颂每咏补衮之诗犹恐化理未洽俊乂尚遗而彼士则可招矣在斯旌故宜立之且夫为干者其利浅为旌者其功尠曷若当天下之用进海内之善搜扬不倦道已盛于方今正直长存事足昭于古典况登于睿鉴旌之通衢人则是仰物岂能逾谓善建者手不可防岂有力者负之能趋是知昔之设旌也其美如彼今之设旌也其美如此君若好善士皆可俾士有愿歌乎圣德庶无慙于末技
　　第五【同前韵】　　　　　　　　窦从直
　　邈矣帝德至哉圣谟废置殊时古今合符孑孑之状可观将从五达孜孜之道斯表克协三无是以耸彼群彦致之康衢愿扬美以归厚思献忠而効孚故得继以此信言由是进明扬既达且自殊于表闾謇谔必陈岂可同夫先俊观其悠扬广冲旖旎从风谅贤愚以咸觌固朝野而必同式委垂而下俯埃壒乍直指而上映晴空过之而凛然生敬仰止而卓尔在中苟厥志之有立当其诚以遂通俾其不进不止岂徒自西自东已哉俟尔贞烈自【疑】非虚设既异诗人之干旄匪同叔孙之绵蕞匪善奚取惟贤是谒彼谤木焉得而比矣諌鼓胡可而俦之苟匡救之惟征我无尔诈而旌别之有制尔无我欺则贤既乐只人将率俾不独翻晓日以摇摇猎轻风而靡靡至仁斯被至化为淳何必改旧然后为新矫前王之令德酌古典之攸遵虽謩训以克备尚刍荛之是询万国钦风岩廊尽英髦之士百蛮向化版筑无屠钓之人故知至德在于求贤救世资乎择善则设旌之道也为皇王之盛典
　　第六【同前韵】　　　　　　　　范传正
　　为君者莫大乎求贤审贤者莫先于进善不立表以取则何朂人于自勉故我后纂唐德酌尧典爰揭旌以建标若悬鉴而攸选其制惟新难乎所陈寘于朝惧来而有阻树于野虑献之无因于是施之五达之陌以招四逺之人乃析羽上挿缀旄傍委映旭日之曈曈随长风而靡靡孤标逈出中立无倚将举事以举言在率土而率俾仪神都耸康衢或敛衽以下过或峨冠以来趋善或可闻岂持之而有怍德苟未进敢欺之而自诬旌因名而助顺士脩业以求进小人斯逺实曰不怒而威君子必臻可谓不言而信瞻之者其行励仰之者其心慎非表善之为崇亦惩恶而能峻故得有善者不拥无媒者自通所以导人之志达帝之聪岂比夫舞干两阶徒有格苖之用樊缨七就何旌进善之功亭亭不挠奕奕斯设招一善而百善知归纳一人而万人胥悦谅厥裁之为美与恒用而有别施之行马岂得耀于朱门授乃元戎何贵偶夫全节藏器以待时与斯而若期惟事匪细惟贤是司傥片善可録至公不疑愿伫立于旌下幸因兹而进之
　　乌巢大理寺狱户赋【以昔开元中刑措至此为韵】
　　韩　镃
　　皇帝恩霑庶类道格功化覃于万国之间苛慝不作乌巢于圜扉之内囹圄知空载飞载止以雌以雄寂寂无猜于牖下翩翩不去于林中足騐时清可知刑措亷耻必格寛仁有裕垣深不阻于归飞籥动何惊于反哺苍鹰莫击宁懐狱吏之忧踈网无加岂有虞人之惧夫刀锯勿用狴牢洞开顾藂棘而未下拂青槐而乍囬拾卵无闻于贪吏焚巢自絶于然灰表异而居饮和而至翻然用刑之处閴是无人之地中防栢老顾栖息而难安念室扃闲每飞鸣而自遂实由吾君信孚禽鸟泽及黎元共履安平之路咸知仁育之恩向日宁忧于阖户知风不惮于袭门定国徒美于祥明何施善政冶长不罹于缧絏岂见衔寃自然罔遇残伤免于弹射曾无灭趾之士不有抱闗之客既生既育八九子以均安不识不知四三皇于往昔是知政惟惠爱不尚威刑止夏防而自逸陋楚幕之不宁永夜风凄或徘徊于月树逾冬候暖欣寂寞于讼庭彼三足徒称夫盛事素容虚美于祥经懿夫昭德塞违柔逺能迩大无用于兵革细罔行于鞭棰每夕宿而来斯宁夜啼而去彼昔周称讼息汉号刑清曾何足而致此
　　文苑英华巻六十八
　　钦定四库全书
　　文苑英华巻六十九　　　宋　李昉等　编治道三
　　梓材赋四首　　　　公孙开东阁赋四首公仪休焚机赋一首
　　京兆府试入国知教赋一首
　　梓材赋【以理材为器如政之术为韵】　　　郤　昻
　　匠人度有山之梓相文木之理既因性而是度又从绳而可拟故轮桷适任栋梁资始隂阳之体叶时檃括之形中轨饰其象乃图之以鸟兽谐其音必均之以宫征苟可择于棫朴亦何殚夫杞梓徒观其破拥肿斵瑰材攅节迸集斜文洞开蜀柿落而雨足交洒郢斤运而风声飇来伐之丁丁奂蹙狸之班首斵之槖槖碎空穴之青苔巧无匪制庸无所施因心则达触物能为初防方以成矩乍投圆而得规削斵同功凖量成类方资剖劂之力乃作馨香之器厥若选德以序辨官以位诚当正直而无颇亦何患乎纲纪之紊坠小既以此大无不如文公立号以化俗康叔省功以愼储仁义有常刚柔贵识其虚实寛猛相济勤苦务知其疾徐教在洽人毖于出令亦犹代大匠斵罕或不伤其性俾夫来者式遵前圣且脩短得防亦奚其为政森彼灌木工则度之有伦有要念兹在兹展矣君子如何勿思思不越乃心逸于人也明其采章于木也须其丹瞻济济之榛楛懿彬彬之文质虽非班扁之竒妙敢献斵轮之良术
　　第二【同前韵】　　　　　　　　魏　缜
　　昔成王纂位周公辅理命尔康叔尹兹殷土既因命以申劝欲善终而令始述文武之所脩陈艺术之攸起播英声于典训扬芬烈于国史则知上之化下如梓之材遵绳墨以运思受镕模于简能其度木也伫林衡之毕选其取制也仰倕和之所开于是既勤朴斵惟所云为奚兹服用靡尚精竒信其有益取于无私工必止其淫巧物欲称其事宜去雕镂所以昭代俗之反素涂丹雘所以知礼义之攸施拟古呈功劝象制器或因事以立法亦慿质而托类临时通轨开物以利乃作诰于圣人俾流戒于在位凡教在始而法在初莫不念乎梓匠慎尔攸居苟方圆之失理是风化之蔑如故王者削殷迹述周令汲汲贤良孜孜善政招延俊造以辅明盛伟夫立德垂训名言在兹凡百斧藻各共乃司勿谓幽昧神其聼之自然片善无遗羣材靡失轮桷兼采栋梁并出实有补于大厦方见用于王室擅高曾之规矩腾雅颂之洋溢阐无疆之淑懿成不朽之政术
　　第三【同前韵】　　　　　　　　梁　洽
　　立政施教能简则理为器择材唯良是视政有孚而可大器自斵而称羙学古入官斯可已矣故周公设诫取鉴梓材百工化以物作万势曲成而象开栢之可伐而取诸新甫松之可断而美于徂徕何备用之征要信崇功而大哉观夫良匠抡木知无不为尽力以献艺因材而合规勤朴斵而去夫滥窳尚俭素而昭于轨仪智者相物后人述器得成风之妙穷运斤之利或经纬乎隂阳亦法象乎天地上栋下宇资丹雘之余饰从有之无通舟车乎逺致嘉兹义之可分而发昭乎在位是寻是尺其柽其椐每从绳而则正异投刃而皆虚观梓匠之斵矣吾是知为政之所如材之既度可施于政若意匠以合则必由庚而在咏侯其伟而【张衡东京赋侯其伟而】念兹在兹政有善人则不欺山有木工则度之材有常质政则匪一每呈器而受用亦相时而陈术夫如是谐利贞保元吉信前贤之济代岂小人之能悉
　　第四【同前韵】　　　　　　　　王　澄
　　猗嗟抡材者杍【音子木工也】必将有以抡者动不妄施材者用之为美涂其丹雘之色契乃斵雕之理成乎器用孰不勤止则知能者轨物其利博哉逹于道必获乎象酌于事实在乎材材罔不竒戒乎不知应时可重匪饰胡为湏度长而契【当作絜】大谅方矩而圆规役是司者勉矣厥宜亦犹德必辅人材不假器人失德而奚取器非材而奚利材滥则过于杍人德乖则失乎尔位其有取非轮桷性实散樗以不材而见弃思入用其焉如岂比山有之亦脩短惟凖工度也而削理有余既罕节而抱直成大厦之厥居者哉夫如是则工以理材为难国以教人为圣圣体材而存道材象道而成政之在人慎乃出令藏器俟时人罔越思逹乎至极钦哉有司惟试可矣以材校之守而勿失其德秩秩以人观材以材观实非独陈伊周之义将以翊我唐之政术傥小材之不遗愿雕焕于兹日
　　公孙开东阁赋【以风势声理畅休实久为韵】
　　王昌龄
　　易穷则变变则乃通二气相感万物初拆于阳甲化于隂风彼君臣有际防屠钓无终穷其未遇也如兽之槛如禽之笼其合德也起阿衡于莘媵获太师于渭翁覩公孙之发迹知汉帝之尊崇陻厄则异元亨则同火有炎光木有根柢寒者斯附暑者蔽苟得其所亦为大惠动必有获自然之势抑折节以下人亦开国而来诣衣布被以薄已防金帛以赒济近乎仁者之心与裘马而俱敝以光招贤之防不失终身之计故能多士爰处佥谋是行拓南蛮之徼增朔方之城大啓侯国载扬天声与夫嗤嗤以致诮孰若兢兢而立名僣上则差偪下则鄙反坫谁咎豚肩陋矣或俭奢而得中即逹人之至理嗟服勤以抗节在庶几乎君子璞玉在山白虹在上精灵不隐物理相畅君任下以不疑臣荐贤以答贶失之者防得之者王况乎左右股肱举尔无妄道有兴废人亦焉廋屈之则否伸之则休不正其名亦去其实賔阁既闗拥门自佚使贤丑错杂而不分登驽骀于招士之室喟然宣父悲之已久傥相府之可依铭盛德于不朽
　　第二【同前韵】　　　　　　　　李　琚
　　客有海上浴德淄川养业因才进位以经通当汉皇之有道登股肱于此公顺天招物德盛声崇接士于衡门之下起阁于相府之东阳荣纳日隂户生风尔其建高规起崇制檐宇深静垣墙闲衞取木非南涧之才延賔乃北山之滞访善不日驯道以嵗其选器也则收用而弃瑕其进德也则取材而逺势故能克遐厥声休绩莫京宴私则布衣韦带自公惟脱粟菜羮服之而徳以亷耻食之而心以和平岂梁肉夏屋而賔实之名哉则知厚内者德先薄外者事理身正则逺怨心邪则近耻固恶盈而守冲诚见足而知止太常居甲第之日丞相作封侯之始是以作汉名相惠音流畅诚前哲之用心岂后贤之觖望及夫人殁政絶阁废道休俾马厩之是宅奚人德之不脩言念于此我心其瘳故知道劣者事微狥名者失实奚量才之逺近宁比迹于劳逸【未见久字官韵】
　　第三【同前韵】　　　　　　　　杨　諌
　　君立相以道崇相辅仁而协同庶缉多士允厘百工始于其家且有招贤之义刑于四海大啓尚贤之风猗乎哉汉武照临之秋孙辅弼之歳能好善以逮下不恃贵而怙势子兴视夜届賔閤而犹开鸎鸣在春知贤路之不蔽道有行止时有兴废虽盛明则多士乃知人则下事遇风雨而不易将安乐以无替善乎立身谁为之继夫防茅者利其彚征开阁者求其友生茅思同茹友贵同荣故秩秩叙初筵之礼丁丁谐伐木之声在贵则勿遗乎贱于旧而孰能无情况阁可以备时之燥湿相可以为君之聼视贤是斯来賔是攸止升降出入温柔之始脱粟布被虽逢汲黯之下荐上闻竟遇汉皇之美况亲仁而又崇此亦存乎下理动不为妄德风遐畅善固有由仁声允休岂比夫汉臣崇奢后堂空罗夫妓乐齐相为隘累年不易其狐裘者哉惟其人心酌乎故实德不遐弃敬之终吉然后知扫门者亦孔之丑望尘者未离乎咎当效平津而延賔知可大而可乆
　　第四【同前韵】　　　　　　　　韩　液
　　千载之下凛然清风才生于代道积厥躬洎【一作暨】十五而逹为百夫之雄时然后遇否极斯通贱不忧贫牧豕之心在贵而好我招贤之道崇招贤伊何东阁不闭常虚懐以应物每趍风以接袂屈已于士德必不孤应以同声冥而合契爰符礼以为食不倨贤而恃势故门多长者之辙奄有辉光座必非常之人亘以年歳岂徒开阁于暇日之中抑亦留心于接应之际道不虚行有闻无声方积善以志其大匪饰非以外其情故人得盛大之誉馆得招贤之名欣其托身之先美其投足之始名以才着髙因下起槐市居尊栢台是履多士拭目群英倾耳犹尚德以尊贤将兴化以致治岂比夫郑驿迎而为贤陈榻解而称羙然以匪阶而迁任道而畅自家刑国封侯作相不出十年之中独立羣贤之上钦若前哲惟德之休其仪棣棣其政优优知足则止辞荣而归顺好贤不倦垂范而空留且资以时须贤为代出得之者则政举失之者则政佚安得不开阁以崇敬袪繁华而摭实谁其嗣之代何不有惟秉钧与当轴宜钦风而善诱庶斯道之不亏信昭彰而可久
　　公仪休焚机赋【以政者为理敦俗为韵】　张仲素
　　物有资于利用则机之功也可録初离立以待时竟开张而济俗言念鲁相温其如玉览下妾而献艺将自家而窒欲克勤克俭诚君子之息机焚如弃如示小人之止足酌其妙也得而言者斯以明贵贱正儒雅龙梭勿用犹悬素壁之隅星石曾支尚在緑窓之下懿其以彼火烈彰兹行危谅舍之而是警非弊之而改为皷钟于宫觉前言之嘉喻劳薪用防嗟彼世以方知惟此政经必兹辅理伤抱布之趋来异断机之所拟燎枯木以烟散畅清音而风美迢迢之象逺在于天札札【一作轧轧】之声不杂于耳且懐柔之理文归不竞何兆庶之浅深在仁知之防泳道自絶于瑕玷庆旁作乎镜丝麻不缉而家式致于肥煨烬未除而邦已闻其政是知重为轻根防逺道敦息邪嬴于髙位澄细流于上源虽屡空于衣褐实垂裕于子孙
　　京兆府试入国知教赋【以观光上国化洽文明为韵】
　　徐　寅
　　天辟区宇人尊帝王国将入于封部敎先知于典章不宰成功乃合乾坤之德无私鉴物能齐日月之光多士之操修六经之楷式将欲明其教必在逰于国温柔敦厚出风雅之咏歌比事属词本春秋之黜陟协彼典教谐斯礼文广博而乐章具有精微而易象爰分先王所以总斯御物体彼为君遂使足歴四门亲爱之仪已覩身由万户民从之义皆闻莫不周览金汤潜量王覇审乐知政以攸类陈诗观风而相亚是以逢耕让畔得先人后已之规察鸟安巢验恶杀好生之化今吾君兴帝业赫皇明以谦柔而教蛮貊以朴素而教公卿以节俭而敎百姓以农耕而教五兵自然八方走响六合飞声岂俟入乎阃阈方能知彼规程其或跋扈未殱陆梁未向可使拜天阙而俯聼趍帝阍而引望俾其退而补过警干羽之舞阶进以尽忠报圣明之在上士有负书剑出林峦谒九门而教化斯仰瞻百辟而威仪可观则知不上泰山岂觉寰区之大不浮东海宁知溟渤之寛敢不广义路懐忠甲开阊阖以聼声诗贺仁霑而恩洽









</div>
    <div class="pagination">
<a href="文苑英华_page51.html">上一页</a><span>...</span><a href="文苑英华_page47.html">47</a><a href="文苑英华_page48.html">48</a><a href="文苑英华_page49.html">49</a><a href="文苑英华_page50.html">50</a><a href="文苑英华_page51.html">51</a><span class="current-page">52</span><a href="文苑英华_page53.html">53</a><a href="文苑英华_page54.html">54</a><a href="文苑英华_page55.html">55</a><a href="文苑英华_page56.html">56</a><a href="文苑英华_page57.html">57</a><span>...</span><a href="文苑英华_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
