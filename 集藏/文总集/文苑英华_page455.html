<!DOCTYPE html>
<html>
<head>
    <meta charset="UTF-8">
    <title>文苑英华 - 第 455 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 455 页/共 634 页</h1>
    <div class="content">　　臣某等言伏奉今月日诰良姊王氏册太上皇后良媛董氏册太上皇徳妃宜令所司备礼册命者母仪有光坤道克【集作成】顺隂教方行于万国内理克和于六宫臣某等诚庆诚贺顿首顿首伏惟皇帝陛下对若天休奉睿防长秋既登其品【集作正】位揄狄亦洽【集作被】于恩光奉养见三朝之安周旋有四星之辅岂徒配干称大事【集作助】日为明所以表王化之源知孝理之本冠映千古仪刑四方臣等捧戴施行踊跃无地无任蹈舞忻喜之至
　　中书门下请册贵妃表　　　常　衮
　　臣等言臣闻天文次星配以妃位帝宫内职守在【一作守于】王化视公卿而命秩思贤才以审官盖五礼之宗【一作定非】六义之本也伏惟寳应元圣文武皇帝陛下绍兴下【一作典文】武属当多难一日万务亲纡圣心初定羣凶尚多阙典紫庭分理顷刻未遑彤管记言因兹而缺然则【一作以】奉若天道以隂而助阳御于家邦由中而及外今既三灵叶泰四海永清冝举旧章以行盛礼窃承【一作以】壸制未正等威当熊之徳或闻于兰殿贯鱼之序无列【一作别】于椒房固以【一作已】叶周南之风参虞汭之化岂使坤仪旷其取法隂教阙而不修虽则简在宸衷安敢黙于诚请伏冀大明礼秩俾率宫庭以厚人伦以风天下庶得外朝均政羣望获从无任恳欵屏营之至臣某诚惶诚恐顿首顿首谨言
　　一作皆唐类表
　　太子
　　贺位于皇太子表　　　　庾　信
　　臣某言伏见二月十九日诏传位于皇太子昔者降居弱水登庸有优劣之殊来朝栎阳继体有君臣之异不得与夫天之两日日之再中并曜聮辉重明双照同年而语矣伏惟天元皇帝惟圣作圣惟亲尊亲降意于与能鸣谦于神器欲令百二相和先闻揖让之风天下无为早识吾君之子是以运独见之明行非常之事先天不违后天而奉皇太子身贞万国道照四门夙膺再命之符实允基天之命非闗复子明辟异于迁虞事夏既损既益尚或二天为离为火何妨两日且平阳蒲坂贤臣则二十五人颛顼髙辛才子则一十六族与此计事何遽无成鼚【丑艮切皷声】乎皷之轩乎舞之自当八风通庆云聚五老同逰三星运曜岂直双龙再赐九雉重飞而已哉皇帝藐然姑射正当乗云驭龙问道崆峒岂复先秋木落臣生预尧年时逢舜日覩惟新之庆实倍万恒情
　　请册皇太子表二首　　　　于　邵
　　臣闻立天下之本故受之以震明两承綂庆元有光期【一作斯】万国以贞而一人有庆也伏惟皇帝陛下受天明命尊祖严配圣谟广运礼秩咸若六亲承式而理六合不论而定伏以储宫未立人望犹勤奉天顺人事不可旷夙闻宣王天资孝敬训禀诗礼可以奉宗祧之重可以当匕鬯之主朝三命宰则以安亲前师后傅则以齿胄伏乞以时册命报庆天人然后啓承华以论道起博望而养徳天下幸甚天下幸甚臣等防迹枢宥【一作宻】倍万恒情谨奉表陈请以闻
　　二
　　臣炎等言今月十六日敢以古仪请建皇储伏奉恩命未垂允答受命竞怳然失圗臣炎等惶恐顿首臣闻帝王之理必先体统而后正百度以临四方修人纪以符天道则居震守噐重离继明是先代行于天下也况尊宗庙而奉君亲乎此而不先孰可先者陛下尚执谦徳方勤庻政畧至公之务慎翼子之私是何小嫌而废前训今臣等不敢以歴代为据且以国朝以来言之有若髙祖义寜二年五月即位六月立建成为皇太子太宗武徳九年八月即位十月立中山王为皇太子髙宗贞观二十三年六月即位七月立陈王为皇太子【按新旧唐书并防要髙宗永徽三年七月立陈王忠为皇太子】则祖宗垂范如示诸掌今抑而不立岂塞天下之望【十一字一作今抑而不奉而当何奉之伏乞考百代不刋之典遂万国元良之望天下幸甚】伏闻宣王以子则嫡以家则孝天姿玉裕雅性冲深足以奉粢盛之重视朝夕之膳然则行一物而三善皆得者建储之谓也臣等不胜大愿恳请之至
　　代宗让皇太子表　　　　　常　衮
　　臣某言臣闻君父之命诚不合辞臣子之心固无所隠隠之则有累天鉴辞之则有负国贞在无隠而不言虽禀命而非孝臣所以省躬审分让徳推贤沥恳上闻冐严亟请丹诚罔感皇睠来【疑作未】昭战兢失图精爽飞越臣某诚惶诚恐顿首顿首伏以国之上嗣古曰元良观象于天应前星之环极取法于地视少海之朝宗必访蓍以承主鬯臣幼非乐善长未好儒慈奨特深愚蒙不易教之羽籥有昧乐章训以诗书终迷义府逰亏四老才乏五官人莫系心徳非守噐顷者外统羣帅内録尚书窃惧任荣以忧官谤今谬尘博望猥辱夀春位登青宫礼絶朱邸且人望载黩朝经循名责实未足承天之序舍长立贤亦犹行古之道伏惟陛下博求公议允纳防诚更择温文俾膺继绍逺想伯夷之让用升季歴之材至公大行天下幸甚无任恳廹屏营之至谨奉表陈让以闻臣诚惶诚恐顿首顿首
　　为扬州李长史贺立皇太子表
　　萧頴士
　　臣某言伏奉制书皇太子以今月嘉辰肃膺典册少阳辅徳前星耿耀凡在生灵预増庆幸臣闻立嗣必子爰徴古训惟贤乃建式固宗祧周汉以还宪章未改伏惟开元神武皇帝陛下严祗寳祚光啓睿圗则哲其难至公有在惟天为大万邦所以作贞如日之升重离所以増焕况琼枝挺秀玉叶资神允厘监抚仪形雅颂春华秋实尝俯俟于嘉言一物三善谅行称于至徳固以灵祗叶赞景命昭宣驰道之前犹应着令寝门之外方问安臣忝贰藩条局守官次不获预陪大礼称庆阙庭延首承华以忺以抃
　　贺册皇太子表　　　　　　张九龄
　　臣言伏奉今月二十日制册立皇太子者伏以皇太子天实生徳睿哲夙备爰以吉辰光膺盛典伏惟开元神武皇帝陛下建储固本体天合圣万方之心永贞是属一人有庆大赉斯在臣某待罪南郡不获称庆阙庭欣跃之诚实百恒品无任悚跃庆抃【一作跃】之至谨遣所部官宣义郎行枝江县尉杨崇先奉表陈贺以闻臣诚喜诚抃【类表作诚欢诚喜】顿首顿首死罪死罪谨言
　　同前　　　　　　　　　　吕　温
　　臣某言伏见十月十二日勅伏承皇太子以四月二十一日册命礼毕光绍前典惟懐永圗神人允谐动植咸頼臣某诚欢诚抃顿首顿首臣闻燕翼贻谋帝王之大孝立嫡主器礼易之明训伏惟皇帝陛下克明骏【一作俊】徳恢纂鸿休武功有成文理既定然后三王之教谕建万国之元良凡在生灵孰不庆幸臣守官荒服称贺无阶窃抃岭隅倍万恒品无任感悦屏营之至谨奉表陈贺以闻
　　同前　　　　　　　　　　刘禹锡
　　臣某言伏见册皇太子盛礼斯毕徳音遐宣万国以贞庶类咸悦中贺伏惟文武孝徳皇帝陛下体元立极垂训御时既阐王猷思安国本前星位定拱宸极以昭彰苍震气宣与天地而长乆礼光匕鬯泽被华夷宗社有无疆之休生灵懐莫大之庆臣恪居官次遐守巴南不获称庆【二字称贺集作阙庭】臣无任踊跃之至
　　百寮贺册皇太子表　　　　栁宗元
　　臣某等言伏奉今月二十四日制广陵郡王冝册为皇太子改名某仍令所司择日备礼册命者天序有奉皇心载宁臣某等诚庆诚贺顿首顿首臣闻商书载以贞之文汉史传早建之义不惟立爱其在继明陛下奉率前规敷盛典顾兹守噐之重爰正承华之位尊义方之教载锡嘉名崇建树之礼式光典命以长而立自符于慎择必子而选遂合于至公邦本不摇王业弥固此皆宗社垂祉啓佑皇心乾坤叶【集作合】谋保安圣运足以播休气于四海洽太和于万灵食毛含齿所同欢庆臣等奉承制命蹈舞周行不任欢抃之至【六字集作踊跃之诚倍百恒品无任庆抃感悦之至谨奉表陈贺以闻】
　　此篇元误编在六百三十五卷状门今移入于此
　　贺皇太子知军国表　　　　令狐楚
　　臣得上都进奉官状报伏承七月二十八日诏防军国政事权令皇太子勾当者中贺伏惟皇帝陛下大明御防至孝自天霜露既濡想园陵之渐近云霞是仰悲弓劔之方遥内感深【阙】外勉【类表作烦】庶政由是推赤心于俊乂委寳厯于元良宣明两曜之光崇重万国【一作邦】之本与夫逰神姑射义岂同风养道大庭礼诚异日天下臣子不胜庆幸臣限以所守不获拜阙庭无任屏营之至
　　贺皇太子知军国牋
　　臣某牋伏见七月二十八日皇帝宣诏【后篇作诏防】军国政事并权委皇太子殿下勾当者【后篇有右字】伏以皇帝陛下躬勤黼扆志奉山陵【后篇作园字】恭【后篇类表作思】慕积中殷忧发外瞻九庙之重湏有缵承以万机【后篇作方】为烦期在宴息伏惟皇太子殿下日跻睿天纵钦明继丕业而尧厯重昌嗣鸿名而文功累盛事有光于徃古庆【类表作思】实被于殊方率土臣心【后篇作子】不【后篇作无】任欣戴臣限以【后篇作于】镇守逺在方隅不【后篇作未】获陪庆【后篇作位】宫庭抃舞称贺瞻恋踊跃之至谨奉牋以闻
　　此篇六百二十七卷重出今已削去








　　文苑英华卷五百五十七
　　钦定四库全书
　　文苑英华巻五百五十八　宋　李昉等　编贺赦一
　　为崔冀公贺赦表一首
　　礼部贺改永贞元年表一首
　　为宰相贺赦表一首
　　贺上尊号后大赦表一首　贺赦表十二首
　　为崔冀公贺赦表　　　　　杨于陵
　　臣某言送赦书使某人至伏奉月日恩制大赦天下臣闻献嵗之初也惟天所以布和将以发生万类故降之春雨俾泽及群品也明后始立也惟君所以使令将以昭苏万国故降之以大赦盖与人更始也伏惟陛下道叶千龄克膺圣嗣光乗八叶式纂鸿休则髙天以布和法文明以施令故大赦天下殊泽霈然徳及羣生宥加殊死薄赋弃债恤孤养老不颁瑞物所以戒骄也节省其用所以防侈也卑宫菲食所以昭俭也黜邪去佞所以惩恶也任才用能所以劝善也赏劳録効所以报功也睦亲敦族所以明孝也招諌纳言所以闻过也尊贤容众所以兴化也三事用殷六府孔修九功既备无得而称四海乂安斯为盛矣矧夫省不急之务损太官之膳外废五坊内减六宫释鸷鸟于长林纵猛兽于深谷俾鸟兽咸若黔黎用康举五帝之阙遗行三皇之圣化自三皇两汉以来无可比也臣权叨连帅职守藩隅备位明朝幸逢昌运不获与千官接武称庆阙庭无任礼部贺改永贞元年表　　　栁宗元
　　臣某等言伏奉今日诏【集作诰命】今月九日册皇帝改贞元二十一年为永贞元年自贞元二十一年八月五日昧爽以前应犯死罪特降从流流以下逓降一等者寳命方始圣厯用彰载宣照临之明遂施涣汗之泽臣某等诚庆诚贺顿首顿首臣伏以【类表作惟】重光下济积庆旁流【类表作流行集作旁流】汉祖推奉教之尊文王遂无忧之志正名纪厯表运行于万方宥过轻刑流汪濊于四海欢呼抃蹈遐迩攸同臣某等亲奉圣謩仰承大化踊跃之至倍万恒情无任蹈舞欣庆之至
　　为宰相贺赦表【就南郊撰进】
　　臣某等言伏奉今日制书大赦天下者臣与百执事奉宣布与亿兆众舞抃【一作蹈舞】欢呼自天降和率土同庆臣某诚欢诚抃顿首顿首伏惟皇帝陛下出震御极建元发号大明升而六合晓一气薰而万物春肆眚措刑涤瑕荡秽凡在回首纳于欢心矧又祗祀天地孝享宗庙蠲减租债防徴贤良褒徳及先赏功延嗣敬賔养老念旧睦亲生人之积弊尽除有国之頽纲必振况陛下承二百祀鸿业之重纂十二圣耿光之初始奉严禋新开寳厯天下之目専然观陛下之动天下之耳颙然听陛下之言斯则陛下出一言不终日必逹于朝野举一事不浃辰必闻于华夷当疲人求安思理之秋是陛下敬始慎防之日茍行一善则可以动人听而歌舞况其众美信足以感人心而和平康哉可期天下同庆臣等谬居重任幸属休明慙窃股肱喜深骨髄欢抃悚跃倍万常情无任皷舞庆幸之至
　　贺上尊号后大赦表
　　臣某言伏奉某月日制书大赦天下跪捧宣命蹈舞欢呼自天降休率土同庆臣某诚欢诚抃顿首顿首臣闻功盛徳非鸿名不能形容物厉人疵非皇泽不能荡涤自非上圣莫能兼之伏惟元和圣文神武法天应道皇帝陛下纂承大业子育群生信及豚鱼威殱枭獍削平寰海混一车书亿兆一心愿崇大号从人欲而俯膺盛礼畅时和而广洽鸿恩蠲减赋租振防淹滞命黜陟以别臧否开諌诤而防贤良宿弊必除旧章咸举帝王能事尽集于今凡在生灵孰不幸甚臣谬当委擢职奉诏条抃跃之诚倍万恒品限以官守不获称庆阙庭无任皷舞庆幸之至
　　贺赦表　　　　　　　　　崔　融
　　臣某言臣伏奉【阙】　元年十月十日墨制以二月为正大赦天下服周之冕衣冠混于无外行夏之时正朔覃于有截伏惟皇帝陛下天地合徳厯数在躬交日月于龙躔防风云于凤纪取新之化首出于九皇除旧之恩曲成于庻类加以载懐孝享肃事天田休声动于万国盛礼悬于百代凡在形气孰不昭苏防臣庆偶时来荣沾日用同草树而知乐类鸟兽而增欢迹虽限于一隅心每驰于双阙抃舞昌运倍百恒情不任屏营之至谨附贺正使某官奉表称贺以闻
　　贺赦表【此下六表英华以为李邕作按邕天寳初卒而六表在代宗徳宗宪宗时故英
　　华五百五十九卷有重出一表题云李吉甫又唐类亦然今从之】
　　李吉甫
　　臣某言伏奉某月日制大赦天下至徳纯茂鸿私溥洽中谢臣闻圣人绍统必建元良王者郊天是崇严配伏惟寳应元圣文武皇帝陛下嗣守鸿业光膺骏命奉先思孝诚已达于幽明立嫡以长义仍深于燕翼皇猷允塞坠礼咸甄俯作解之恩式布惟新之令若乃涤瑕荡秽雷雨之施也茂时育物天地之仁也薄征弛力政理之源也録功念旧敦劝之方也加以躬俭节用捐珠弃玉执防者俾从逹礼系狱者咸释明刑啓进善之门开【一作广】直言之路徳殷虞夏义掩羲轩凡在宥刑孰不欣悦
　　同前【类表作贞元二十一年贺大赦表后篇作贺贞元大赦表】
　　臣某言伏奉二月二十四日制书大赦天下徳洋恩溥逺洽迩安亿兆欣欣罔不幸甚臣某诚欢诚喜顿首顿首伏惟陛下体元圣之姿膺出符之运【类表及后篇作纂奉昌图光膺宝厯】统理万事建中于人躬大禹之菲薄奉【后篇作本】元之慈俭损已以益下约身而爱人捐珠玉而不玩斥绮【类表作纎】丽而不御事有妨于农业物有害于女工人力所疲上心攸荡自此罢黜归于典常若乃投荒御魅之伦触网婴罗之类或炎裔沦屈骨肉相从或囹圄幽囚馈饷不至皆阳和所未煦雨露所罕【一作未】霑靡不沐浴天波昭覩白日然后表捐躯之烈所以劝忠广自弃之仁所以敦孝防奉寝庙辍玉舆之资恵缓市估发金钱之积异类均懐土之志髙年加挟纩之恩斟泉货之源变通恵利之逋债咸已谠直必容如天之湛恩广矣稽古之能事备矣彼鹑衣之徒【类表作珉】鲐背之叟孰不击中衢之壤共乐于尧年咏太阶之符同跻于夀域况臣谬当共理职在抚循欣【后篇作惟】抃之诚倍万恒品不任踊悚【后篇作悦】之至谨遣当州军事衙前虞侯王国清奉表陈贺以闻臣某诚欢诚喜顿首顿首谨言
　　此篇五百五十九卷重出今已削去
　　同前
　　臣某言伏见制书大赦天下以今年正月一日改为元和元年者臣闻行庆布和允光于献嵗履端居始实属于元正将大有以恵人乃顺时而布令法五始之要流恩而降泽统三防之厯观象而建元正朔所加遐迩忻戴中贺伏惟皇帝陛下大孝嗣业鸿猷啓圗顺天地而发生均日月而齐照驯洽飞走煦育生灵既承太宗文武皇帝之耿光禀保夀天皇之严训百神飨徳万国宅心敷作解之泽布惟新之典将致和平蠲京畿之逋债言念水旱薄江淮之征赋开罗网以宥过崇勲秩以赏劳褒酬之典泽被幽明旌忠烈之臣赏延于代阐庠序以劝学愍耆艾而加礼恩覃有截化洽无垠超溢虞夏掩映轩顼首出千古遐冠百王亿万斯年永荷天禄臣谬当任用分镇藩维不获奔赴阙庭亲覩盛礼
　　同前
　　臣某言伏奉某月日恩制大赦天下一人百庆百度惟新戴天履土罔不欣抃中贺臣闻天地元功施雨露以育物帝王继统升日月以垂曜羣品资始万方文明伏惟皇帝陛下嗣守鸿业光膺骏命淳化均于四序大徳合于二仪保宁社稷光宅区宇孝慈以御下崇恭俭以垂休恩覃浃旬事冠今古况乃顺时布政乗春导和敷作解之恩宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金寳之贡有以彰俭徳也搜遗逸之士有以表至公也元勲宿将赏延子孙庶尹卿士荣周存没广直言之路啓进善之门徳超虞夏道掩轩顼必将平一殊俗发挥大猷亿万斯年永荷天绪臣谬当任用述职藩维不获奔赴阙庭臣无任云云
　　同前
　　臣某言伏奉今月日赦诏自上下下由衷尊尊叅天地之大名贵圣文之崇号休气宛秀弥漫云天烟景昭华光融草树臣诚欢诚踊【一作跃】再舞再蹈者有以副万国之欢情增九庙之炳灵矣臣闻孝子事父诚奉其色忠臣事君将顺其美皆【疑】殊外奨情实内殷超迈盈耳之言适防因心之义所以然也伏惟陛下道一徳功盖四时辰象曷以焕其文雷霆无以雄其武固以业振今昔事溢名言虽佥臣子之谋莫究方圎之广所谓塞元命起兆人羣岳腾声长河变色宜其雷振于地庆蛰户之出幽日飞于天贺霄极【一作汉】之开朗是以神鱼载舞祥凤载鸣况于人灵况于荣位乎徒张三寸之舌不足以谈圣猷空捐七尺之躯不足以报明主无任大庆欣抃倍百之至谨遣所部宣徳郎某奉表陈贺以闻臣某诚惶诚恐顿首顿首
　　同前
　　臣某言伏奉七月三日册皇太子诏书大赦天下臣闻元良者宗祀之本枝赦宥者含育之全徳伏惟陛下赫然光大日升于天巍然崇髙岳镇于地万龄为度夀物咸春东海注百川之朝北辰列众星之拱笑鹤之将老嘲龙凤之未伸但以礼备储宫德刑广物挺黄沙之罪再荷生成洗白玉之瑕俱承涣汗中外一命锡无战之勲夀考百年赒不耕之粟莫不抃舞帝极颂歌圣慈万嵗之声夷夏【一作华夷】合听九成之乐天地同懽臣乆沐鸿恩竟无上答悦豫之至倍百恒情谨因进乐使某陈贺表以闻
　　同前　　　　　　　　　　独孤及
　　臣某言中使某至宣示赦书大赦天下者臣伏以作解宥过前王之茂典严配享神圣朝之缛礼非大孝无以肃祗宗庙非洪勲不得告承天下伏惟皇帝陛下诞敷文徳昭烈武功铺于八埏横被四海拯兆人之疾苦恢累圣之洪业伐叛问罪电发王师为人除灾为时诛恶陛下恬神凝累储道蕴徳以义制事以欲从人雷霆之震也心不恕于凶戾元恶之戮也勲不书于简策淡泊功徳隂隲万邦大哉圣王之为君也无得而称矣顷者贼臣伺枭獍之变翠华廵逰四方愁寃百神震骇诛剪大憝清复阙庭事不稽于浃旬庆已延于亿万接踵之祸又起近郊犬羊猖獗相继夷灭然后举坠典脩礼文铲革繁苛搜嘉遁自上古之所不臣前圣之所未賔梯航而来悦我声教扫除氛沴日月载贞大安反侧上下交泰而又发徳音降明诏归过罪已降去鸿名含生动植许遂其性草木知感况在人伦今以履端之初先陈盛礼丰絜简易应时顺人展敬于郊坛荐诚于清庙丕昭列圣咸秩神祗抑臣闻之仲尼曰明乎郊社之礼禘尝之义是陛下徳合祖宗道符三五庆于祉福与天无疆鸿私湛恩溥施万国洗荡防垢咸使维新牢狱空虚囚拘荡涤祯祥郁于川渎嘉气塞于乾坤天下臣妾不胜庆幸
　　同前
　　臣某言伏奉今月某日制大赦天下恭承恩诏宣布藩隅负瑕累者咸荷生成被伤痍者如蒙覆育中贺臣闻春以首时盖本于阳徳泽以周物取象于鸿私伏惟皇帝陛下出震继明体元立极作解施防顺时致和问安礼备于三朝班朔恩加于九有犹念刑不可变死不复生泣辜兴慈纳隍轸虑与民更始其命惟新御魑魅者复还系桎梏者咸宥丹檄【一作激】无滞黄沙已空疎汉网而逺无不賔祝汤罗而下无犯顺虽水旱系于常数每恻忧勤以征赋本于黎人载加蠲贷应天以实推已以诚畴庸懋能自家刑国或图旧以延赏或锡类以崇先日月遍烛于幽明雨露不私于中外旧章备举坠典咸秩崇儒术所以教化旌孝义所以厚时风悯耆耋而廪赐有差废横敛而防荒是御皆歴代哲王之茂典今陛下脩【一作揔】而行之洋洋圣谟旷所闻见虽虞帝之孝殷后之仁垂拱而人无间然鞬而兵不复用方于今日未足比崇臣幸属昌期谬领藩服官惟责实未効防埃之劳赏及无功亦洽【一作沾】涣汗之宠拜恩窃抃倍万恒情
　　同前　　　　　　　　　　刘禹锡
　　臣某言伏奉今月一日制书改太和十年为开成元年大赦天下者雷雨作解人神悦随泽及八荒网开三面臣某诚欢诚喜顿首顿首伏惟皇帝陛下上承乾纲下立人极用含光大之徳【集作泽非】副华【集作夷】夏防同之心献嵗改元惟新景祚先明首罪次及羣妖述睿情以晓万方施鸿霈以苏庻物恤刑【集作辜】宥过已责弛征郡县之旧弊悉除赋税之新规咸备停藩方节献之礼以恵疲人廻榷筦余羡之财以资京邑命使展澄清之志察言求谠直之材弓旌贲于丘园粟帛颁于耆耋【集作艾】爰以初告御于明庭德音一发于九天和气骤同【集作周】于四海开物成务实表于建元应天顺人永延于亿载臣幸居近辅先受殊恩不获称庆阙庭陪荣班次众星列位常拱北辰之尊【集作光】新嵗拜章遥献南山之夀无任抃跃屏营之至
　　同前　　　　　　　　　　令狐楚
　　臣某言臣伏奉今月十一【一作五】日制书徳融明声闻于宗庙鸿名光大充塞于乾坤与物皆春大赦天下臣当时宣流渥泽腾布耿光恩均而万物昭苏庆洽而三军鼓舞中贺臣闻覆载无私天地所以为大徳照临不已日月所以为大明六位因时以成功一代【一作人】观象而设教肇自古昔垂为宪章伏惟睿圣文武皇帝陛下并日而明配天为大冠三皇之道十圣之风保合太和缉熈帝载是以廓清氛雾曽不累旬防【一作防】奉郊禋未尝虚嵗百蛮梯航以内面万国歌舞而宅心所谓巍乎其有成功焕乎其有文章也尚复劳谦仄席勤恤纳隍释累系【一作责】之幽囚无分轻重归遐逺之放逐不问存亡弃逋债【一作责】于穷人戒多求于贪吏悯朔邉之介士厚其寒衣恢武功也褒阙里之胄嗣【一作】贲以布帛振文教也推恩而九族既睦行庆而六师用张忠贞必表于门闾耆耋遍羞其牢醴百神咸秩一物不遗安人之所未安理人之所未理天波涣汗纶防丁宁有以知天地覆载之仁有以见日月照临之徳天下臣妾不胜庆幸臣限守藩镇不获称庆阙庭无任抃跃欣贺之至谨遣某官奉表陈贺以闻【一作皆唐类表】
　　贺赦表【后篇作为郑尚书贺登极赦表】
　　臣某言伏以【类表作奉】二月二十四日制书大赦天下者霈泽自天鸿恩匝【后篇作遍】地三军万姓不胜庆跃【后篇作抃】日闻天地至大或有所不容日月至明犹【后篇作或】有所不照伏惟皇帝陛下体元继统垂象立极齐轩昊之化冠唐虞之至仁敷大号于天中揭明谟于日下臣以为覆载之徳大于天地矣照临之光明于日月矣何则用刀锯而伏斧锧者无重无轻陛下舍之投豺虎而御魑魅者无逺无近【后篇作迩】陛下移【后篇作还】之免逋宿履【后篇作逃献】畆之租罢雕华任土之贡出后宫之伎乐还外国之俘囚褒崇先首于二王敦叙旁周【类表作流】于九族明徴义烈各録其裔胄【后篇作胄】悉数忠劳遍增其爵级宣股肱之力者赏延于上【后篇作近】効爪牙之任者赐出于中搜沦滞之才迁乆次之秩聘士既尊于经术问年必本于期【页】在幽隠【一作陟降】而不遗虽细防而皆【后篇作之必】及欢声雷动喜气云腾百姓知圣人之仁万物覩圣人之作普天率土无不庆幸臣叨居藩服累沐【后篇作荷】恩荣抃舞欣欢倍百恒品所守有限不获称庆阙庭臣及【后篇作与】将士官吏百姓等无任踊跃屏营之至
　　此篇五百五十九卷重出今已削去















　　文苑英华卷五百五十八
　　钦定四库全书
　　文苑英华卷五百五十九　宋　李昉等　编贺赦二
　　为建安王贺赦表一首
　　为益州刺史贺赦表一首
</div>
    <div class="pagination">
<a href="文苑英华_page454.html">上一页</a><span>...</span><a href="文苑英华_page450.html">450</a><a href="文苑英华_page451.html">451</a><a href="文苑英华_page452.html">452</a><a href="文苑英华_page453.html">453</a><a href="文苑英华_page454.html">454</a><span class="current-page">455</span><a href="文苑英华_page456.html">456</a><a href="文苑英华_page457.html">457</a><a href="文苑英华_page458.html">458</a><a href="文苑英华_page459.html">459</a><a href="文苑英华_page460.html">460</a><span>...</span><a href="文苑英华_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
