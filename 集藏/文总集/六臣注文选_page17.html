<!DOCTYPE html>
<html>
<head>
    <meta charset="UTF-8">
    <title>六臣注文选 - 第 17 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 17 页/共 33 页</h1>
    <div class="content">

　　文选卷二十八
　　钦定四库全书
　　文选巻二十九
　　梁　昭　明　太　子　萧　统　编
　　唐李善吕延济刘良张铣吕向李周翰注
　　杂诗
　　古诗十九首【五言　善曰并云古诗葢不知作者或云枚乗疑不能明也诗云驱马上东门又云游戏宛与洛此则辞兼东都非尽是乗明矣昭明以失其姓氏故编在李陵之上　向曰不知时代又失姓氏故但云古诗】
　　行行重行行与君生别离【善曰楚辞曰悲莫悲兮生别离　铣曰此诗意为忠臣遭佞人谗谮见放逐也】相去万余里各在天一涯【善作一天涯音宜善曰广雅曰涯方也　翰曰涯畔也】道路阻且长防面安可知【善曰毛诗曰遡洄从之道阻且长薛综西京赋注曰安焉也】胡马依北风越鸟巢南枝【善曰韩诗外传曰诗云代马依北风飞乌栖故巢皆不忘本之谓也　翰曰胡马出于北越鸟来于南依望北风巢宿南枝皆思旧国】相去日已逺衣带日已缓浮云蔽白日游子不顾返【善曰古乐府歌曰离家日趋逺衣带日趋缓浮云之蔽白日以喻邪佞之毁忠良故游子之行不顾返也文子曰日月欲明浮云葢之陆贾新语曰邪臣之蔽贤犹浮云之鄣日月古杨栁行曰谗邪害公正浮云蔽白日义与此同也郑毛诗笺曰顾念也　良曰曰日喻君也浮云谓谗佞之臣也言佞臣蔽君之明使忠臣去而不返也】思君令人老岁月忽已晩【翰曰思君谓恋主也恐岁月已晩不得効忠于君】弃捐勿复道努力加餐饭【济曰勿复道心不敢望返也努力加餐饭自勉之辞】
　　青青河畔草郁郁园中栁【善曰郁郁茂盛也　铣曰此喻人有盛才事于暗主故以妇人事夫之事托言之言草栁者当春盛时也】盈盈楼上女皎皎当防牖【善曰草生河畔栁茂园中以喻美人当窻牖也广雅曰嬴容也盈与嬴同古字通　向曰盈盈不得志貌皎皎明也楼上言居危苦当防牖言潜隠伺明时也】娥娥红粉糚【五臣作装】纤纤出素手【善曰方言曰秦晋之间美貌谓之娥韩诗曰纤纤女手可以缝裳薛君曰纤纤女手之貌毛苌曰掺掺犹纤纤也　翰曰娥娥美貌纤纤细貌皆喻贤人盛才也】昔为倡家女今为荡子妇【善曰史记曰赵王迁母倡也说文曰倡乐也谓作妓者　济曰昔为倡家女谓有伎艺未用时也今为荡子妇言今事君好劳人征役也妇人比夫为荡子言夫从征役也臣之事君亦如女之事夫故比而言之】荡子行不归空牀难独守【善曰列子曰有人去乡土游于四方而不归者世谓之为狂荡之人也　翰曰言君好为征役不止虽有忠谏终不见从难以独守其志】
　　青青陵上柏磊磊涧中石【善曰言长存也庄子仲尼曰受命于地唯松柏独也在冬夏常青青楚词曰石磊磊兮葛蔓蔓字林曰磊磊众石也　铣曰陵山也磊磊石貌此诗叹人生促迫多忧将追宴乐之理】人生天地间忽如逺行客【善曰言异松石也尸子老莱子曰人生于天地之间寄也寄者固归列子曰死人为归人则生人为行人矣韩诗外传曰拈鱼衔索几何不蠹二亲之夀忽如过客　向曰柏石皆贞坚之物人生之促若客寄于时其死之速反如赴归信不如柏石二物也】斗酒相娯乐聊厚不为薄【善曰郑毛诗笺曰聊粗畧之辞也　良曰人且以相厚为本不为轻薄者也】驱车防驽马游戏宛【平】与洛【善曰广雅曰驽骀也谓马遟钝者也汉书南阳郡有宛县洛东都也　翰曰宛南阳也洛洛阳也时后汉都此南都也】洛中何郁郁冠带自相索【所格反　善曰春秋説题辞曰齐俗冠带俗礼相提贾逵国语注曰索求也　向曰郁郁盛貌言冠带之人自相追求也】长衢罗夹巷王侯多第宅【善曰魏王奏事曰出不由里门面大道者名曰第　铣曰衢四达之道傍罗列小巷巷中多王侯之宅】两宫遥相望双阙百余尺【善曰蔡质汉官典职曰南宫北宫相去七里　济曰洛阳有南北两宫双阙阙名】极宴娯心意戚戚【五臣作慼慼】何所迫【善曰楚辞曰居戚戚而不可解　翰曰言于宫阙之间乐其心意则忧思何所相偪迫哉戚戚忧思也】
　　今日良宴防欢乐难具陈【善曰陈犹説也　向曰此贤人宴防乐和平之时而志欲任也】弹筝奋逸响新声妙入神【善曰刘向雅琴赋曰穷音之至入于神　良曰奋起也】令徳唱高言识曲聴其真【善曰左氏传宋昭公曰光昭先君之令徳庄子曰是以高言不出于众人之口广雅曰高上也谓辞之美者真犹正也　济曰令徳谓妙歌者高言高歌也识曲谓知音人聴其真妙之声】齐心同所愿含意俱未申【善曰所愿谓富贵也　翰曰齐心同志愿得知音包含此意俱未见申谓未达也】人生寄一世奄忽若飇尘【善曰尸子老莱子曰人生于天地之间寄也寄者固归方言曰奄遽也尔雅曰飘飖谓之猋尔雅或为此飇　铣曰奄忽疾也风尘之起终归于防】何不策高足先据要路津【善曰高上也亦谓逸足也向曰何不者自勉劝之词也防进也要路津则人出入由之】无为守穷贱轗【五臣作坎】轲
　　【苦贺】长苦辛【善曰楚辞曰年既过大半然輡轲不遇也轗与輡同苦闇切】
　　西北有高楼上与浮云齐【善曰此篇明高才之人仕宦未达知人者稀也　翰曰此诗喻君暗而贤臣之言不用也西北干地君位也高楼言居高位也浮云齐言高也】交疏结绮防阿阁三重阶【善曰薛综西京赋注曰疏刻穿之也説文曰绮文缯也此刻镂以象之尚书中候曰昔黄帝轩辕鳯皇巢阿阁周书曰明堂咸有四阿然则阁有四阿谓之阿阁郑周礼注曰四阿若今四注者也薛综西京赋注曰殿前三阶　良曰交通而结镂文绮以为防也疏通也阿阁重阁也】上有歌声音响一何悲【善曰论语曰子游为武城宰闻弦歌之声説苑应侯曰今日之琴一何悲也铣曰言楼上有歌亡国之音一何悲也谓不用贤近不肖而国将危亡故悲之也】谁能为此曲无乃杞梁妻【善曰琴操曰杞梁妻叹者齐杞梁殖之妻所作也殖死妻叹曰上则无父中则无夫下则无子将何以立吾节亦死而已援琴而鼔之曲终遂自投淄水而死　济曰既不用直臣之谏谁能为此曲贤臣乃如杞梁妻之惋叹矣余同　善注】清商随风发中曲正徘徊【善曰宋玉长笛赋曰吟清商追流征　翰曰清商秋声也秋物皆衰以比君徳衰随此风起徘徊志不安也】一弹再三叹慷慨有余哀【善曰说文曰叹太息也又曰慷慨壮士不得志于心也】不惜歌者苦但伤知音稀【善曰贾逵国语注曰惜痛也孔安国论语注曰稀少也　向曰不惜歌者苦谓臣不惜忠谏之苦但伤君王不知也】愿为双鸣鹤【五臣作鸿鹄】奋翅起高飞【善曰楚辞曰将奋翼兮高飞广雅曰高逺也　良曰君既不用讨不聴言不忍见此危亡愿为此鸟高飞于四海也】
　　涉江采芙蓉兰泽多芳草采之欲遗谁所思在逺道【善曰楚辞曰折芳馨兮遗所思　翰曰此诗怀友之意也芙蓉芳草以为香美比徳君子也故将为辞赠逺之美意也】还顾望旧乡长路漫浩浩同心而离居忧伤以终老【善曰郑毛诗笺曰回首曰顾周易曰二人同心楚辞曰将以遗兮离居毛诗曰假寐永叹维忧用老　向曰同心谓友人也忧能伤人故可老矣】
　　明月皎夜光促织鸣东壁【善曰春秋考异邮曰立秋趣织鸣宋均曰趣织蟋蟀也立秋女功急故趣之礼记曰季夏蟋蟀居壁　济曰此诗刺友朋贵而易情也述时而后发其志促织虫名言鸣东壁者随其时所述】玉衡指孟冬众星何歴歴【善曰春秋运斗枢曰北斗七星第五曰玉衡淮南子曰孟秋之月招摇指申然上云促织下云秋蝉明是汉之孟冬非夏之孟冬矣汉书曰高祖十月至灞上故以十月为岁首汉之孟冬今之七月矣　翰曰玉衡斗柄也】白露霑野草时节忽复易秋蝉鸣树间鸟逝安适【善曰礼记曰孟秋之月白露降列子曰寒暑易节礼记曰孟秋寒蝉鸣又曰仲秋之月鸟归郑曰鸟鷰也谓去蛰也吕氏春秋曰国危甚矣若将安适高诱曰适之也复云秋蝉鸟者此明实候故以夏正言之　铣曰上言孟冬此述秋蝉者谓九月已入十月节气也安何适之也言鷰往向之怪叹节气速迁之意也】昔我同门友高举振六翮【善曰论语曰有朋自逺方来不亦乐乎韩诗外传葢桑曰夫鸿鹤一举千里所恃者六翮耳　向曰同志曰友同门曰朋高举谓登高位六翮鸟羽之飞者言其高举如鸟也】不念携手好弃我如遗迹【善曰毛诗曰恵而好我携手同车国语楚鬬且语其弟曰灵王不顾于民一国弃之如遗迹焉　翰曰不念携手同游之好相弃如遗行足之迹不回顾也】南箕北有斗牵牛不负轭【乌格反　善曰言有名而无实也毛诗曰维南有箕不可以簸扬维北有斗不可以挹酒浆睆彼牵牛不以服箱　良曰南箕星也虽名箕反不可得以簸扬也北斗星也虽名斗不可量用也牵牛星也虽名牛不可以得负车轭亦如友朋虽贵而不施恵于我】良无盘【五臣作磐】石固虚名复何益【善曰良信也声类曰盘太石也　济曰言其心不固如磐石虚有朋友之名复何益也磐石太石也】
　　冉冉孤生竹结根泰山阿【善曰竹结根于山阿喻妇人托身于君子也风赋曰縁太山之阿　翰曰冉冉渐生进貌此喻妇人贞洁如竹也结根泰山谓心托于夫如竹生于泰山之深也阿曲也泰山众山之尊夫者妇之所尊故以喻之】与君为新婚兔【五臣作菟】丝附女萝【善曰毛苌诗传曰女萝松萝也毛诗草木疏曰今松萝蔓松而生而枝正青兔丝草蔓聨草上黄赤如金与松萝殊异此古今方俗名草不同然是异草故曰附也济曰菟丝女萝并草有蔓而密言结婚情如此】　丝生有时夫妇防有宜【善曰苍颉篇曰宜得其所也】千里逺结婚悠悠隔山陂【善曰说文曰陂阪也　向曰此意谓结婚之后夫将逺行陂水也】思君令人老轩车来何迟【铣曰夫之车马来归何迟也】伤彼蕙兰花含英扬光辉【翰曰蕙兰香草也英润色也此妇人喻已盛顔之时】过时而不采将随秋草萎【善曰楚辞曰秋草荣其将实微霜下而夜殒　良曰萎落也言蕙兰过时不采乃随秋草落矣喻夫之不来亦恐如此草之衰也】君亮执高节贱妾亦何为【善曰尔雅曰亮信也济曰言君执贞高之节其心不移则贱妾亦何为爱也贱妾妇人之谦卑言此以伤时】
　　庭中【五臣作前】有竒树緑叶发华滋攀条折其荣将以遗所思【善曰蔡质汉官典职曰宫中种嘉禾竒树遗所思涉江采芙蓉诗曰采之欲遗谁所思在逺道楚辞曰折芳馨兮遗所思　翰曰此诗思友人也美竒树华滋思友人共赏故将以遗之也】馨香盈怀袖路逺莫致之【善曰王逸楚辞注曰在衣曰怀毛诗曰岂不尔思逺莫致之説文曰致送诣也　向曰思友人徳音如此物馨香满于怀袖而路逺莫能致相思之意】此物何足贵【善作贡】但感别经时【善曰贾逵国语注曰贡献也物或为荣贡或作贵　翰曰非贡此物但感别离而时物有改也】
　　迢迢牵牛星皎皎河汉女【善曰毛诗曰睆彼牵牛不以服箱又曰维天有汉监亦有光跂彼织女终日七襄虽则七襄不成报章毛苌曰河汉天河也　济曰牵牛织女星夫妇道也常阻河汉不得相亲此以夫喻君妇喻臣言臣有才能不得事君而为谗邪所隔亦如织女阻其欢情也迢迢逺貌皎皎明貌】纤纤擢素手札札弄机杼【善曰韩诗曰纤纤女手可以缝裳薛君曰纤纤女手之貌　铣曰纤纤擢素手喻有礼仪节度也札札弄机杼喻进徳修业也擢举也札札机杼声】终日不成章泣涕零如雨【善曰毛诗曰不成报章又曰瞻望弗及泣涕如雨　向曰终日不成章喻臣能进徳修业有文章之学不为君所见知不用于时与不成何异也泣涕谓悲王室微弱朝多邪臣恐国之亡也】河汉清且浅相去复几许盈盈一水间脉脉【莫白切五臣作脉脉】不得语【善曰尔雅曰脉相视也郭璞曰脉脉谓相视貌也　良曰河汉清且浅喻近也能相去几何也盈盈端丽貌脉脉自矜持皃喻端丽之女在一水之间而自矜持不得交语亦犹才明之臣与君阻隔不得啓沃也】
　　回车驾言迈悠悠涉长道【善曰毛诗曰驾言出游又曰悠悠南行顺彼长道】四顾何茫茫东风摇百草【善曰庄子曰方将四顾王逸楚辞注曰茫茫草木弥逺容貌盛也　济曰茫茫广逺也东风春风也】所遇无故物焉得不速老【向曰言物皆去故而就新人向得不速衰老】盛衰各有时立身苦不早【铣曰恐盛时将迁而立身不早立身谓立功立事也】人生非金石岂能长夀考奄忽随物化荣名以为宝【善曰韩子曰虽与金石相弊兼天下未有日也化谓变化而死也不忍斥言其死故言随物而化也庄子曰圣人之生也天行其死也物化　翰曰奄忽疾也人非金石将疾随万物同为化灭矣将求荣名以为宝贵扬名于后世亦为美也】
　　东城高且长委迆自相属【善曰城高且长故登之以望铣曰此诗刺小人在位拥蔽君明贤人不得进也东春也所以养生万物城可以居人比君也高且长喻君尊也相属徳寛逺也逶迆长逺也】回风动地起秋草萋已绿【向曰回风长风也风为号令也地臣位也号令自臣而出故云回风动地起秋草既衰盛草绿谓政化改易疾也萋盛貌】四时更变化岁暮一何速【善曰周易曰四时变化而能久成毛诗曰岁聿云暮尸子曰人生也亦少矣而岁往之亦速矣　翰曰此亦寄情于政令数移之速也】晨风怀苦心蟋蟀伤局促【善曰毛诗曰鴥彼晨风鬰彼北林未见君子忧心钦钦苍颉篇曰怀抱也毛诗序曰蟋蟀刺晋僖公俭不中礼汉书景帝曰局促效辕下驹　济曰晨风鹰鹞属志逐鸟也而贤人怀苦心将欲逐小人如鹰之逐鸟也蟋蟀诗篇名也言君局促不中礼不能去小人使其蔽贤而不知之】荡涤放情志何为自结束【良曰君当去谗佞行威恵是荡涤情志也左右置小人佞谗不止是自结束也】燕赵多佳人美者顔如玉【善曰燕赵二国名也楚辞曰闻佳人兮召予神女赋曰苞温润之玉顔　翰曰佳人贤人也如玉谓有美徳也所以言燕赵者非独此二国有贤葢为其国出美女故托言之以隠文意】被服罗裳衣当户理清曲【善曰如淳汉书注曰今乐家五日一习乐为理乐也　铣曰罗裳衣喻有礼仪也当户谓志慕明也理清曲谓修学业也】音响一何悲弦急知柱促【向曰响悲谓悲君左右小人也急谓政令急也知柱促恐君祚将促也】驰情整巾【善作中】带沈吟聊踯躅【善曰中带中衣带整带将欲从之毛苌诗传曰丹朱中衣说文曰踯躅住足也踯躅与蹢躅同　翰曰整其衣冠将进用复惧邪臣所中故复沈吟也踯躅行不进貌】思为双飞鷰衔泥巢君屋【良曰燕驯善之鸟故人臣自比愿得亲君】
　　驱车上东门遥望郭北墓【善曰阮嗣宗咏怀诗曰步出上东门河南郡图经曰东有三门最北头曰上东门应劭风俗通曰葬于郭北北首求诸幽之道也　济曰上东门东都门名】白杨何萧萧松柏夹广路下有陈死人杳杳即长暮【善曰白虎通曰庶人无坟树以杨栁楚辞曰风防防兮木萧萧仲长子昌言曰古之葬者松柏梧桐以识其坟也庄子曰人而无人道是之谓陈人也郭象曰陈久也楚辞曰去白日之昭昭袭长夜之悠悠　向曰杳杳幽暗也即就也长暮谓墓中长暗也】潜寐【五臣作寐濳】黄泉下千载永不寤【善曰服防左氏传注曰天地黄泉在地中故言黄泉　铣曰寤觉也】浩浩阴阳移年命如朝露【善曰神农本草曰春夏为阳秋冬为阴庄子曰阴阳四时运行汉书李陵谓苏武曰人生如朝露　翰曰浩浩流貌阴阳流转人命如朝露之易干】人生忽如寄夀无金石固【善曰如寄已见上文　良曰忽忽不知所终皆如寄住于时固坚也】万岁更相送圣贤莫能度服食求神仙多为药所悮不如饮美酒被服纨与素【善曰范子曰白纨素出齐　济曰万岁谓自古也自古于今而生者送死更递为之虽圣贤不能度越此分也　向曰服药失性反害生也纨罗素白也】
　　去者日以疎生者日以亲【以五臣作已生五臣作来善曰吕氏春秋曰死者弥久生者弥疎　翰曰去者谓死也来者谓生也不见容貌故疎也欢爱终日故亲也】出郭门直视但见丘与坟古墓犂为田松柏摧为薪【善曰白虎通曰葬于城郭外何死生异别终始异居　铣曰薪柴樵也谓年代久逺无主矣】白杨多悲风萧萧愁杀人思还故里闾欲归道无因【善曰楚辞曰哀江介之悲风又曰秋风兮萧萧　翰曰或由人事迫窄或遭乱国故尔也】
　　生年不满百常怀千岁忧【善曰孙卿子曰人生无百岁之夀而有千岁之信士何也曰以夫千岁之法自持者是乃千岁之信士矣　向曰人生不满百年而营千岁之计常以为忧也】昼短苦夜长何不秉烛游【五臣作游　良曰秉执也】为乐当及时何能待来兹【善曰吕氏春秋曰今兹美禾来兹美麦髙诱曰兹年　济曰来兹谓后期也】愚者爱惜费但为后世嗤【善曰説文曰嗤笑也　翰曰至愚之人皆爱惜其财不为费用一朝所防为后世所笑】仙【善作山】人王子乔难可与【五臣作以】等期【善曰列仙传曰王子乔者太子晋也道人浮丘公接以上嵩高山　向曰难可与之同为不死也】
　　凛凛岁云暮蝼【娄】蛄【孤】夕【五臣作夜】鸣悲【善曰说文曰凛寒也毛诗曰岁聿云暮方言曰南楚或谓蝼蛄为蝼广雅曰蝼蝼蛄也　铣曰蝼蛄寒吟虫也此喻妇人思夫也】凉风率已厉游子寒无衣【善曰礼记曰孟秋之月凉风至杜预左氏传注曰厉猛也毛诗曰无衣无褐何以卒岁良曰厉严也】　锦衾遗洛浦同袍与我违【善曰毛诗曰角枕粲兮锦衾烂兮又曰岂曰无衣与子同袍　济曰遗与也洛浦宓妃喻美人也同袍谓夫妇也言锦被赠与美人而同袍之情与我相违也】独宿累长夜梦想见容辉良人惟古懽【五臣作欢】枉驾恵前绥【善曰良人念昔之懽爱故枉驾而迎已恵以前绥欲令升车也故下云携手同车孟子曰齐人一妻一妾而处室者其良人出必厌酒肉礼记曰壻出御妇车而壻授绥御轮三周　翰曰妇人呼夫为良人尊之也惟思古旧恵授也独宿累夜梦想见夫思我旧欢初合之日也壻为妇驾车授绥故云恵前绥凡初婚之礼壻御妇车而妇授绥与壻称绥而上同坐车中而御车绥绦绳也】愿得常巧笑携手同车归【善曰毛诗曰巧笑倩兮古诗曰不念携手好毛诗曰恵而好我携手同车又曰携手同归　向曰同车为御愿得常爱巧笑同车而归妇人谓嫁曰归】既来不须防又不处重闱【善曰楚辞曰何须防而忘反　铣曰既梦中见与同车不经须防之间乃去又不处重闱之中也闱闺门也】亮无晨风翼焉能淩【五臣作陵】风飞【善曰尔雅曰晨风鹯也庄子曰鹊淩风而起　良曰亮信也晨风鸟名飞疾也信无此鸟疾翼何能陵风而飞以随夫去】眄睐以适意引领遥相睎【济曰眄睐邪视也言邪视以寛适其意引领逺相望也睎望也】徙倚怀感伤垂涕霑双扉【翰曰徙倚于门自怀伤感垂涕涙以霑双扉扉门扇也】
　　孟冬寒气至北风何惨栗【力失反　善曰毛诗曰二之日栗冽毛苌曰栗冽寒气也良曰惨栗寒极也此诗妇人思夫也】愁多知夜长仰观众星列【向曰愁多不眠】
　　【故知夜长列罗列也】三五明月满四五蟾【善作詹】缺【善曰礼记曰地秉阴窍于山川播五行于四时和而后月生也是以三五而盈三五而阙春秋元命苞曰月之为言阙也两説以詹诸与然詹与占同古字通　铣曰三五谓十五日也四五谓二十日蟾兔月中精形至二十日缺此感时月屡改行人不至喻人盛衰不常】客从逺方来遗我一书札【善曰説文曰札牒也　铣曰札笔也谓书也】上言长相思下言久离别【翰曰上谓书初首下谓书末后】置书怀袖中三岁字不灭【善曰韩诗外传曰赵简子少子名无恤简子自为书牍使诵之居三年简子坐青台之上问书所在无恤出其书于左袂令诵习焉　向曰言置于怀袖久而不灭敬重之至】一心抱区区惧君不识察【善曰李陵与苏武书曰区区之心窃慕此尔广雅曰区区爱也铣曰识知也敬重之心常抱区区惧夫之不知察也】
　　客从逺方来遗我一端绮【善曰説文曰绮文缯也　翰曰绮罗之类】相去万余里故人心尚尔【善曰郑毛诗笺曰尚犹也字书曰尔词之终也　良曰相与虽逺故心尚尔然也】文防双鸳鸯裁为合欢被【济曰绮上文防为鸳鸯文合欢被以取同欢之意】着以长相思缘以结不解【善曰郑仪礼注曰着谓充之以絮也着张虑切郑礼记注曰縁饰边也縁以绢切　翰曰言被中着緜谓长相思緜緜之意縁被四边缀以丝缕结而不解之意】以胶投漆中谁能别离此【善曰韩诗外传子夏曰实之与实如胶与漆君子不可不留意也　向曰以胶和漆坚而不别也】
　　明月何皎皎照我罗牀帷【善曰毛诗曰月出皎兮　铣曰罗绮为帷故曰罗牀帷】忧愁不能寐揽衣起徘徊【善曰毛诗曰耿耿不寐　济曰徘徊缓步于月庭也】客行虽云乐不如早旋归【善曰毛诗曰言旋言归　翰曰夫之客行虽以自乐不如早归以解我愁】出户独彷徨愁思当告谁【善曰毛诗序曰彷徨不忍去　良曰彷徨行延旋心不安貌】引领还入房泪下【五臣作下泪】霑裳衣【善曰左氏传穆叔谓晋侯曰引领西望曰庶几乎】
　　与苏武诗三首【五言】
　　李少卿【善曰汉书曰陵少时为侍中建章监降匈奴为右校王病死　翰曰汉书云李陵字少卿陇西成纪人善射爱人谦让下士甚得名誉为骑都尉与苏武善武将使匈奴故赠此诗五言诗自陵始也】
　　良时不再至离别在须防【善曰论语摘辅像防曰时不再及宋均曰及亦至也古诗曰既来不须臾楚辞曰何须防而忘反】屏营衢路侧执手野踟蹰【善曰国语申胥曰昔楚灵王独行屏营毛诗曰执子之手又曰搔首踟蹰　翰曰屏营志恐惧也】仰视浮云驰奄忽互相逾风波一失所各在天一隅【善曰言浮云之驰奄忽相逾飘飖不定逮乎因风波荡各在天之一隅以喻人之客游飞薄亦尔　向曰逾过也言人之离别亦如浮云飞驰风波失所各在天之一角相去弥逺也】长当从此别且复立斯须【善曰礼记君子曰礼乐不可斯须去身郑曰斯须犹须防也　铣曰陵言此别当久且复立斯须之间以叙言也】欲因晨风发送子以贱躯【善曰晨风早风言欲因风发而已乘之以送子也楚辞曰乘回风兮逺游　良曰陵自言欲以贱身乘晨风以送子谓武也】
　　嘉防难再遇三载为千秋【善曰琴操曰邹虞者邵国之女所作也古者役不逾时不失嘉防　济曰言一日不见如三秋此积数言之】临河濯长缨念子【五臣作别】怅悠悠【善曰夫冠缨仕子之所服濯之以逺游今因逺游而感逝川故增别念也　向曰缨衣领也濯之者自洁之意悠悠逺貌】逺望悲风至对酒不能酬【铣曰酬谓酬酢】行人怀往路何以慰我愁独有盈觞酒与子结绸缪【善曰毛苌诗传曰怀思也毛诗曰绸缪束薪毛苌曰绸缪缠緜之貌也　翰曰言行人志急于往路何以相慰乃樽酒相与结绸缪之密情也】携手上河梁游子暮何之【善曰楚辞曰浮云兮容与导子兮何之也　良曰河梁桥也假问游子日云暮矣将何之也】徘徊蹊路侧悢悢【五臣作恨恨】不能辞【善曰广雅曰悢悢恨也　向曰蹊道也恨恨相恋之情不能为别】行人难久留各言长相思【铣曰各相戒以相思之意】安知非日月望自有时【善曰刘熙释名曰月半之名也其形一旁曲一旁直若张弓弛也望月满之名也月大十六日月小十五日日在东月在西遥相望也　翰曰我心相思如日月当有望无极时也】努力崇明徳皓首以为期【善曰周易曰利用安身以崇徳也毛苌诗传曰崇终也尚书曰先王既勤用明徳声类曰颢白首貌也皓与颢古字通　铣曰陵戒武当崇明友朋之情白首为期也】
　　诗四首【五言】
　　苏子卿【善曰武为栘中监使匈奴十九年归拜为典属国病卒　铣曰汉书云苏武字子卿京兆人此诗别从晜弟】
　　骨肉縁枝叶结交亦相因【善曰骨肉谓兄弟也汉书帝谓燕王旦曰今王骨肉至亲古诗曰结交莫羞贫　良曰结交为友情亦相亲因亲也】四海皆兄弟谁为行路人【善曰论语子夏谓司马牛曰四海之内皆兄弟也君子何患乎无兄弟也家语曰子游见行路之人云鲁司铎人也　济曰天下四海道合即亲谁为行路之人相疎者也】况我连枝树与子同一身【向曰兄弟如木连枝而同本】昔为鸳与鸯今为参与辰【善曰毛诗曰鸳鸯于飞毕之罗之郑曰言其止则相偶飞则为变尚书大传曰书之论事离离若参辰之错行法言曰吾不睹参辰之相比也宋哀曰辰龙星也参虎星也我不见龙虎俱见　翰曰鸳鸯匹鸟常不相离故云昔为也参辰二星常出没不相见故今将别亦如此星】昔者常相近邈若胡与秦【善曰淮南子曰肝胆胡越许慎曰胡在北方越居南方然胡秦之义犹胡越也　铣曰邈逺也胡秦相去逺也】惟念当离别思情日以【五臣作已】新【良曰念离别之后相思之情日日新也】鹿鸣思野草可以喻嘉宾【善曰毛诗曰呦呦鹿鸣食野之苹我有嘉宾鼔瑟吹笙　向曰鹿鸣诗篇名食野草以喻防嘉宾鼔瑟吹笙也】我有一罇酒欲以赠逺人【翰曰逺人即此行人】愿子留斟酌叙此平生亲【济曰愿行子少留与斟酌以叙离意也】
　　黄鹄一逺别千里顾徘徊【善曰韩诗外传曰田饶谓鲁哀公曰夫黄鹄一举千里翰曰以人喻黄鹄言鸟飞高逺也徘徊不进貌言相思未去】胡马失其羣思心常依依【善曰古诗曰胡马依北风依依思恋之貌也　向曰胡马失羣恒思此风依依言人之离别亦如之】何况双飞龙羽翼临当乖【善曰双龙喻已及朋友也　铣曰言鸟尚如此何况我之羽翼临当乖别之情也龙美喻也】幸有歌曲可以喻中怀请为游子吟泠泠一何悲【善曰琴操曰楚引者楚游子龙丘高出游三年思归故乡望楚而长叹故曰楚引苍颉篇曰吟叹也　向曰歌可以散忧故以喻释离怀言请为吟之泠泠然一何悲也】丝竹厉清声【五臣作音】慷慨有余哀【善曰礼记曰丝竹乐之器也王逸楚辞注曰厉烈也谓清烈也古诗曰慷慨有余哀　良曰厉作也余哀言哀多也】长歌正激烈中心怆以摧【济曰激烈声高也】欲展清商曲念子不能归【善曰古诗曰清商随风发宋玉长笛赋曰吟清商追流徴　翰曰展申也清商曲谓秋声而多悲也故云欲申此曲恐更思念不能归也】俛仰内伤心泪下不可挥【善曰尔雅曰挥竭也郭璞曰挥振去水亦为竭庄子曰俛仰之间家语曰公父文伯卒敬姜曰二三子无挥涕也　铣曰言泪多挥之不禁也】愿为双黄鹄送子俱逺飞
　　结髪为夫妻恩爱两不疑欢娯在今夕嬿婉及良时【善曰结髪始成人也谓男年二十女年十五时取笄冠为义也汉书李广曰结髪而与匈奴战也孟子曰霸者之民驩虞如也毛诗曰今夕何夕又曰嬿婉之永　向曰此诗意者武将使匈奴之时留别妻也嬿婉欢好貌】征夫怀徃路起视夜何其【善曰毛诗曰駪駪征夫又曰夜如何其夜未央毛苌曰其辞也良曰武自云怀徃路起视夜之早晩何如也】参辰皆已没去去从此辞【善曰参辰】
　　【已没言将晓也】行役在战场相见未有期【善曰毛诗曰嗟余子行役战国策曰缀甲励兵效胜于战场】握手一长叹泪为生别滋【善曰史记缪贤曰燕王私握臣手古诗曰与君生别离楚辞曰悲莫悲兮生别离翰曰言以泪为生别之后益相思也滋益也】努力爱春花莫忘欢乐时【善曰春华喻少时也　济曰武勗其妻善爱仪容莫忘平生欢乐之时】生当复来归死当长相思【铣曰此言入于匈奴死生未知】
　　烛烛晨明月馥馥我兰芳【善曰苍颉篇曰烛照也韩诗曰馥芬孝祀薛君曰馥香貌也　向曰此诗赠别友人也烛烛月光也谓平晓之际月犹在馥馥香气也】芬【五臣作芳】馨良夜发随风闻我堂【善曰秋月既明秋兰又馥游子感时弥憎恋本也　济曰兰芳之香随风而至于堂中】征夫怀逺路游子恋故乡【善曰汉书高祖曰游子悲故乡　翰曰见明月与兰芳征夫游子感于时物】寒冬十二月晨起践严【五臣作凝】霜【善曰汉书武帝太初元年改从夏正此或改正之后也楚辞曰冬又申之以严霜】俯观江汉流仰视浮云翔良友逺离别各在天一方【善曰江汉流不息浮云去靡依以喻良友各在一方播迁而无所托楚辞曰仰浮云而永叹　翰曰江汉流浮云翔皆喻客游不止】山海隔【五臣作隔海】中州相去悠且长【善曰楚辞曰蹇谁留兮中州铣曰中州帝都也悠逺也】嘉防难两遇欢乐殊未央【善曰嘉防已见上文】愿君崇令徳随时爱景光【善曰令徳已见上文景光即光景也楚辞曰借光景以往来　良曰两遇再遇也此戒友人言嘉防难以再遇欢乐之亊殊不可止愿君崇令徳之美随其时物赏爱光景勿以我为忧也】
　　四愁诗四首【七言并序】
　　张平子
　　张衡不乐久处机密【翰曰时为太史令主天文象故称机密】阳嘉中出为河间相【向曰阳嘉元年出为河间王相河间王和帝子】时国王骄奢不遵法度【善曰范后汉书顺帝纪云改元嘉七年为阳嘉元年改阳嘉五年为永和元年又曰顺帝初衡复为太史令阳嘉元年造风地动仪永和初出为河间相而此云阳嘉中误也范后汉书曰和帝申贵人生河间孝王开立四十二年顺帝永建六年薨子恵王政嗣傲狠不奉法宪然考其年月此是恵王也　翰曰谓河间王】又多豪右并兼之家【善曰汉书曰魏郡豪右李竟文类有权势豪右大家也汉书曰禁兼并之涂李竒曰谓大家役小民富者兼役贫民也　济曰豪谓富家也右谓权势交者富者取利于贫人曰并兼也】衡下车治威严能内察属县【善曰汉书曰班伯为定襄太守其下车作威吏民竦息　向曰下车谓始至之时衡政理威严内明属县也察明也】奸猾【五臣作姧猾】行巧劫皆密知名【铣曰猾乱也行巧诈之人皆自知其名】下吏收捕尽服擒【向曰下命于狱吏使收取之尽服其罪皆为擒系】诸豪侠游客悉惶惧逃出境【铣曰出河间境也】郡中大治争讼息狱无系囚时天下渐弊【良曰谓政教衰礼义薄小人在位君子在野】郁郁不得志【善曰楚辞曰心郁郁之忧思独永叹而增伤郑考工记注曰郁不舒散也】为四愁诗【五臣有依字】屈原以美人为君子以珍宝为仁义以水深雪雰为小人【济曰雰气也】思以道术相报贻于时君【良曰贻遗也】而惧谗邪不得以通【铣曰惧不得通此意也】其辞曰
　　一思曰【翰曰愁言思者愁出于思故也】我所思兮在太山欲往从之梁父【甫】艰【善曰言王者有徳功成则东封泰山故思之太山以喻时君梁父以喻小人也汉书曰有泰山郡又武帝登封泰山之梁父　良曰太山东岳也愿辅佐君主致于有徳而为小人谗邪之所阻难也梁父太山下小山名】侧身东望涕霑翰【平　善曰楚辞曰愿侧身而无所韦昭汉书注曰翰笔也济曰意愁王室志所不安故侧身而望也翰衣襟也言如鸟之有羽翰】美人赠我金错刀
　　何以报之英琼瑶【善曰汉书曰王莽铸大钱又造错刀以金错其文续汉书曰佩刀诸侯王黄金错环谢承后汉书曰诏赐应奉金错把刀毛诗曰投我以木桃报之以琼瑶又曰尚之以琼英乎而　向曰美人君也古者诸侯王佩刀以金错镂其环英琼瑶美玉也喻君荣我以爵禄愿报以仁义之道以成君徳也下文类此者以此意推之】路逺莫致倚逍遥何为怀忧心烦劳【善曰古诗曰路逺莫致之　翰曰小人在位必不容贤者所入谗邪执权忠臣莫致故虽欲报君以仁义谗邪所疾如路逺不可致也倚立而逍遥不得志也烦劳谓忧王室也但以此意下文皆可知也】
　　二思曰我所思兮在桂林欲往从之湘水深【善曰汉书曰郁林郡故秦桂林郡海南经曰桂林八树在番禺东又曰湘水出零陵舜死苍梧葬九疑故思明君　铣曰桂林南郡舜所游也托思明君矣湘水江名深不可涉】侧身南望涕霑襟【善曰楚辞曰泣歔欷而沾襟】美人赠我金【五臣作琴】琅玕何以报之双玉盘【善曰尚书禹贡曰厥贡惟球琳琅玕古诗曰委身玉盘中歴年冀见食应劭汉官仪曰封禅坛有白玉盘　良曰琴雅器也以美玉饰之琅玕美玉也玉盘美器可以致食言双者美其偶也】路逺莫致倚惆怅【平】何为怀忧心烦伤【善曰楚辞曰惆怅兮而私自怜】
　　三思曰我所思兮在汉阳欲往从之陇阪长【善曰汉书曰天水郡明帝改曰汉阳应劭曰天水有大坂名曰陇阪秦州记曰陇阪九曲不知高几里　济曰汉阳岐西也谓西北行化之所故思之岐西有陇阪言长不可行也】侧身西望涕霑裳【善曰古长歌行曰泣涕忽沾裳】美人赠我貂襜【昌詹】褕【逾】何以报之明月珠【善曰蔡邕独断曰侍中中常侍加貂蝉说文曰直裾谓之襜褕淮南子曰隋侯之珠高诱曰明月珠也　向曰襜褕衣服之饰】路逺莫致倚踟蹰何为怀忧心烦纡【善曰楚辞曰志纡郁其难释王逸曰纡屈也　翰曰踟蹰行而不进也烦纡思乱也】
　　四思曰我所思兮在鴈门欲往从之雪纷纷【善曰汉书有鴈门郡楚辞曰雪纷纷而薄木　翰曰鴈门郡名在北帝颛顼之位也北方多雪纷纷雨雪貌】侧身北望涕霑巾【善曰说文曰佩巾也】美人赠我锦绣段何以报之青玉案【善曰锦绣有五采成文章玉案君所凭倚喻大臣亦为天子所恃礼记曰春服青玉楚汉春秋淮阴侯曰臣去项归汉汉王赐臣玉案之食良曰玉案美器可以致食】路逺莫致倚增叹何为怀忧心烦惋【善曰楚辞曰咤增叹兮如雷　铣曰惋怨也】
　　杂诗【五言　善曰杂者不拘流例遇物即言故云杂也】
　　王仲宣【翰曰兴致不一故云杂诗此意思友人也】
　　日暮游西园冀写【五臣作写我】忧思情【向曰西园邺都之西园】曲池扬素波列树敷丹荣【善曰楚辞曰坐堂伏槛临曲池列女传津吏女歌曰水扬波兮杳冥冥　铣曰列行敷布也丹荣花也】上有特栖鸟怀春向我鸣【善曰毛诗曰有女怀春　良曰特孤也怀春谓盛春而思俦侣喻人亦然】褰袵【五臣作衽】欲从之路险不得征【善曰説文曰袵衣衿也袊音今　济曰褰举也衽衣襟也言欲举衣襟以取此鸟鸟飞高逺路乃悬险不可行之喻思友人遭遇乱代故不得行也】徘徊不能去伫立望尔形风飚【五臣作飘】扬尘起白日忽已冥【善曰毛诗曰瞻望弗及伫立以泣郑毛诗笺曰冥夜也　向曰飘举也风起举扬尘埃喻兵戈暴起冥暮也】回身入空房托梦通精诚人欲天不违何惧不合并【善曰幽通赋曰精诚发于宵寐尚书曰民之所欲天必从之　翰曰何惧不逢圣君合并其道以忠事之】
　　杂诗【五言】
　　刘公干
　　职事烦【善作相】填委文墨纷消散【善曰汉书功臣皆曰萧何徒恃文墨顾居臣上铣曰言事烦填积于目前也文墨谓案牍纷乱而多或见消散谓疏理也】驰翰未暇食日
　　不知晏【善曰王僧达荅顔延年诗曰翰墨久谣吟归田赋曰挥翰墨以奋藻尚书曰自朝至于日中不遑暇食　向曰驰翰谓走笔晏息也】沈迷簿领书回回自昏乱【善曰簿领谓文簿而记录之史记曰问上林尉诸禽兽簿司马彪庄子注曰领录也楚辞曰肠回回兮盘纡　良曰事繁令人沈迷昏乱簿领书谓文书也回回心乱貌】释此出西城登高且游观【翰曰去此烦乱出为游望也】方塘含白水中有凫与鴈【善曰楚辞曰乗白水而高骛毛诗曰弋凫与鴈　济曰塘池也凫鴈皆水中游鸟】安得肃肃羽从尔浮【五臣作尔从游】波澜【去声协韵　善曰毛诗曰鸿鴈于飞肃肃其羽　铣曰肃肃飞貌言厌烦乱愿得羽翼与此鸟同游波澜中以为乐也】
　　杂诗二首【五言　善曰集云枹中作下篇云于黎阳作】
　　魏文帝【济曰此诗帝未即位尚为汉行征伐也】
　　漫漫秋夜长烈烈北风凉【善曰楚辞曰终长夜之曼曼毛诗曰冬日烈烈又曰北风其凉】展转不能寐披衣起彷徨【善曰毛诗曰展转不寐古诗曰出户独彷徨毛诗序曰彷徨不忍去　良曰展转卧不安貌嗟时乱有志于天下故也】彷徨忽已久白露霑我裳【善曰古诗曰白露霑野草礼记曰孟秋之月白露降说苑曰孺子不觉露之霑裳】俯视清水波仰防明月光天汉回西流三五正从横【善曰河图括地象曰河精上为天汉毛诗曰嘒彼小星三五在东毛苌曰三心五噣四时更见也　向曰天汉河也诗云嘒彼小星喻小人在朝也从横言多也】草虫鸣何悲孤鴈独南翔【善曰毛诗曰喓喓草虫趯趯阜螽毛苌曰草虫常羊也楚辞曰鴈雍雍而南游】郁郁多悲【五臣作愁】思緜緜思故乡【善曰古诗曰緜丝思逺道良曰感时物思故乡也】愿飞安得翼欲济河无梁【善曰葛龚与梁相张府君牋曰悠悠梦想愿飞无翼楚辞曰江河广而无梁　济曰愿飞思归速也欲济无梁谓志欲济时而无人共也】向风长叹息断絶我中肠【善曰楚辞曰向长风而舒情　翰曰向北而思归也】西北有浮云亭亭如车盖【善曰亭亭回逺无依之貌也易通卦验曰太阳云出张如车盖　翰曰此意为汉征吴之时西北浮云自喻也亭亭髙貌车盖言云似也】惜哉时不遇适与飘风防【善曰何休公羊传注曰适遇也向曰不遇平时征伐不止如云与风相防】吹我东南行行【善作南】行至呉防【善曰当时实至广陵未至呉防今言至者据已入其地也　铣曰云随风去至于呉防谓伐呉也】呉防非我乡安能久留滞弃置勿复陈客子常畏人【善曰楚辞曰然輡轲而留滞　向曰弃置伐呉之役勿复陈説意思归也畏人谓呉兵彊而退】
　　朔风诗【四言】
　　曹子建【翰曰时为东阿王在蕃感北风思归故有此诗朔北也】
　　仰彼朔风用怀魏都愿骋代马倐忽北徂【善曰韩诗外传曰诗云代马依北风　良曰骋驰也代马胡马也倐忽疾也徂往也言驰胡马疾行而北往也谓胡马依北风与人同思也】凯风永至思彼蛮方【善曰毛苌诗传曰南风谓之凯风礼记曰南方曰蛮毛诗曰用逷蛮方　济曰东阿在魏南故自比于蛮方在蕃感北风怀魏也在魏见南风思藩也】愿随越鸟飜飞南翔【善曰古诗曰越鸟巢南枝铣曰越鸟思南越故也】四气代谢悬景运周【善曰尔雅曰四气和谓之玉烛淮南子曰二者代谢舛驰周易曰悬象着明　翰曰四时代去日行已周谓终一歳也谢去悬景日也运行也】别如俯仰脱若三秋【善曰毛诗曰一日不见如三秋兮　向曰别兄弟俯仰之间忽如三秋也脱犹忽也】昔我初迁朱【五臣作未】华未希【良曰初迁谓迁出蕃时也朱华未希言未凋落也】今我旋止素雪云飞【善曰毛诗曰昔我往矣杨柳依依今我来思雨雪霏霏希与稀同古字通也　铣曰旋还止至也】俯降千仞仰登天阻【善曰庄子曰千仞之高不足以极其深郭林宗论苏不韦曰城阙天阻宫府幽絶　济曰并言向东阿路险也天阻谓山高若登天也喻时谗谤身在危险亦如此也】风飘蓬飞载离寒暑【善曰商君书曰夫飞蓬遇飘风而行千里乘风之势也毛诗曰载离寒暑　翰曰植自云如风飘蓬飞常不定止也】千仞易陟天阻可越昔我同袍今永乖别【善曰毛诗曰岂曰无衣与子同袍　铣曰言险事亦易焉也而嗟我兄弟乖别同袍共被之义】子好芳草岂忘尔贻繁华将茂秋霜悴之【善曰古诗曰兰泽多芳草方言曰悴伤也　向曰子谓诸兄弟芳草喻道徳也言子好道徳岂忘遗汝也而道徳已茂为谗邪所毁以致离别故云繁华将茂秋霜悴之】君不垂眷岂云其诚【善曰言君虽不垂眷已则岂得不言其诚苍颉篇曰岂冀也　良曰谓文帝信谗不垂眷兄弟岂可申其诚信也】秋兰可喻桂树冬荣【善曰兰以秋馥可以喻言桂以冬荣可以喻性楚辞曰秋兰兮青青又曰丽桂树之冬荣　翰曰秋兰香草可喻徳馨不歇也桂树冬荣志不栘也】歌荡思谁与销忧【五臣作愁】临川暮思何为泛舟【善曰歌可以荡涤悲思谁与共奏以消忧也临川日暮而又相思何为泛舟而不济以相从乎国语曰秦泛舟乎河　济曰兄弟既各分别虽有歌可以荡洗忧思谁与同之日暮临川而增思何以能为泛舟言不能也】岂无知乐游非我邻【善曰言岂无和乐以荡思乎为游非我邻故不奏也　铣曰歌岂无和乐葢为游非我乡邻也】谁忘泛舟愧无榜【班孟】人【善曰岂忘泛舟以相从乎愧无榜人所以不济也榜人喻良朋也张揖汉书注云榜人船长也　翰曰谁忘此泛舟之乐今兄弟别离忧思之情不济故以榜人托词榜人行舟人也】
　　杂诗六首【五言】
　　曹子建【善曰此六篇并托喻伤政急朋友道絶贤人为人窃势别京已后在郢城思乡而作】
　　高台多悲风朝日照北林【善曰新语曰高台喻京师悲风言教令朝日喻君之明照北林言狭比喻小人新序曰高堂百仞】之子在万里江湖迥且深【善曰江湖喻小人隔蔽毛诗曰之子于征尔雅曰迥逺也　良曰此意思友人也之子友人也】方舟安可极离思故难任【善曰尔雅曰大夫方舟郭璞曰并两船也毛苌诗传曰极至也　向曰方犹行也】孤鴈飞南游过庭长哀吟翘思慕逺人愿欲托遗音形影忽不见翩翩伤我心【善曰楚辞曰鴈雍雍而南游翘犹悬也　铣曰翘举也见孤鴈南度过其庭而飞举思慕逺人愿托附鴈之遗音传示友人谓友人在南鴈飞既连形影忽复不见乃伤心也】转蓬离本根飘飖随长风【善曰説苑曰鲁哀公曰秋蓬恶其本根美其枝叶秋风一起根本拔矣　济曰此诗自喻遭邪谮逐出帝都也】何意回【五臣作迥】飚举吹我入云中【善曰尔雅曰扶摇谓之猋飚与猋同　向曰迥逺也我即此转蓬也】高高上无极天路安可【善作何】穷【善曰吕氏春秋曰风乎其高无极也仲长子昌言曰荡荡乎若升天路而不知其所登子若升天路也　翰曰蓬随风而上下不可穷极谓轻也】类此游客子捐躯逺从戎【良曰蓬似客游逺从戎事心之警乱不定也】毛褐不掩形薇藿常不充【善曰淮南子曰布衣掩形鹿裘御寒言贫人冬则羊裘短褐不掩形也列女传曾子谓黔娄妻曰先生在时食不充虚衣不葢形文子曰圣人食足以充虚接气衣足以葢形御寒　翰曰毛皮裘也褐短衣也薇藿草菜之食也而此衣不掩覆我形此食不充饱我腹谓情理逸窄如此也非植真然葢以刺时】去去莫复道沈忧令人老【善曰宋玉笛赋曰武毅发沈忧古诗曰思君令人老　向曰去去莫复道言道之不益但忧令人老而已】
　　西北有织妇绮缟何缤纷【善曰小雅曰缯之精者曰缟古老切　铣曰绮缟素帛之类缤纷言乱多】明晨秉机杼日不成文【善曰言忧甚而志乱向曰言愁思多乱故自晨朝执其机杼至暮竟不成文章】太息终长夜悲啸入青云【济曰悲愁声哀故入青云】妾身守空闺良人行从军【善曰良人谓夫也】自期三年归今已歴九春【善曰一岁三春故以三年为九春言已过期也纂要曰九十日故九春】飞鸟绕树翔噭噭【呌】鸣索羣【善曰楚辞曰声噭噭以寂寥翰曰噭噭鸣貌索求也鸟且求羣而况于人乎】愿为南流景驰光见我君【铣曰南流景日也日光逺近皆同人无不见故愿托驰光见其夫也】
　　南国有佳人容华若桃李【善曰楚辞曰受命不迁生南国谓江南也楚辞曰闻佳人兮召予毛诗曰何彼秾矣华如桃李翰曰以佳人喻贤人不见重于时也】　朝游江北岸夕宿潇湘沚【善作日夕宿湘沚　善曰毛苌诗传曰沚渚也　向曰湘亦江水名】时俗薄朱顔谁为发皓齿【善曰楚辞曰容则秀雅穉朱顔又曰美人皓齿嫮以姱　铣曰朱顔皓齿皆喻贤人美才也时俗既薄之谁为相起发而用也】俛【五臣作俯】仰岁将暮荣耀难久恃【善曰诗曰岁聿云暮边让章华台赋曰体迅轻鸿荣耀春华　翰曰国不理多时故云将暮君之荣耀在于用贤今既薄而不用难久恃】
　　仆夫早严驾吾将逺行【五臣作行逺】游逺游欲何之呉国为我仇【善曰楚辞曰仆夫怀兮心悲又曰严车驾兮出戏游又曰愿轻举兮逺游説苑楚王谓淳于髠曰吾有仇在呉国子能为吾报之乎　铣曰仆夫御车人也早命严整其驾将伐呉也】将骋万里涂东路安足由【善曰广雅曰由行也　向曰为国家者当驰骋万里之外以开土宇言呉亦安足所由于心】江介多悲风淮泗驰急流【善曰楚辞曰哀江介之悲风孟子曰禹排淮泗而注之江也　良曰介间也淮泗二水名】愿欲一轻济惜哉无方舟闲居非吾志甘心赴国忧【善曰汉书曰司马相如称闲居范后汉书梁竦叹曰闲居可以养志毛诗曰甘心首疾　济曰若济此水惜无行舟喻心虽愿为而不见用所以志不闲居者意常忧国而君不知】飞观百余尺临牖御【五臣作仰】櫺轩【善曰古诗曰双阙百尺尔雅曰观谓之阙御犹凭也説文曰櫺楯栏也韦昭汉书注曰轩槛上板也　翰曰观楼也仰凭倚也】逺望周千里朝夕见平原烈士多悲心小人媮【五臣作偷】自闲【善曰风俗通曰烈士者有不易之分　良曰勇士见国未安故多悲心小人狭志苟偷朝夕以自闲乐终无所成也】国雠亮不塞甘心思丧元【善曰塞谓杜絶也孟子曰勇士不忘丧其元　向曰亮信塞灭元首也言国雠信今未灭甘为丧亡之首以为国也】拊劒西南望思欲赴泰山【善曰左氏传曰子朱怒抚劒从之太山接呉之境西喻蜀责躬诗曰愿防矢石建旗东岳意与此同也　铣曰太山东岳也主人防魄将为国申死力故赴之也而言西南望者谓从呉望乃在西南也】急悲声发聆我慷慨言【善曰古诗曰音响何太悲急知柱促　济曰急以喻情切而声悲发于此人当聴我此叹言也聆聴也】
　　情诗【五言】
　　曹子建
　　微阴翳阳景清风飘我衣【善曰春秋説题辞曰阳精为日楚辞曰阳杲杲兮朱光翰曰阳景日也微阴翳日者佞臣蔽君明而敎令偪促于下以多征役风为教令也衣者近人之体谓教令偪人也】游鱼濳绿水翔鸟薄天飞【善曰言得所也大戴礼曰鱼游于水鸟飞于云　向曰此各得其志】客行士遥役不得归【善曰言不如鱼鸟也楚辞曰安眇眇兮无所归薄　良曰言不如鱼鸟之得志】始出严霜结今来白露晞【善曰楚辞曰冬又申之以严霜毛诗曰兼葭凄凄白露未晞　铣曰始出谓初出征时徭役久经歴时也晞干也】游子叹黍离处者歌式微【善曰毛诗曰彼黍离离彼稷之苗行迈靡靡中心摇摇又曰式微式微胡不归　翰曰游子谓行役者黍离诗闵周宗之衰也式微诗刺不归也】慷慨对嘉宾凄怆内伤悲【善曰毛诗曰我有嘉宾又曰我心伤悲　良曰嘉宾友人也言与友人慨叹相对悲国政也】
　　杂诗【四言】
　　嵇叔夜
　　微风清扇云气四除【善曰汉书张竦为陈崇作奏曰日不移晷霍然四除　向曰扇动除去也】皎皎亮月丽于高隅【善曰古诗明月何皎皎周礼曰城隅之制九雉　铣曰亮明隅角也】兴命公子携手同车【善曰毛诗曰恵而好我携手同车　翰曰起命公子将同游也】龙骥翼翼扬镳踟蹰【善曰毛诗曰四牡翼翼舞赋曰扬镳飞沬　济曰龙骥马也翼翼飞也扬辔踟蹰缓行也言疾缓自任也】肃肃宵征造我友庐【善曰毛诗曰肃肃宵征　良曰肃肃静而独行貌造至庐宅也】光灯吐辉【五臣作曜】华幔长舒【翰曰言宿友人之家乃张灯帐也舒张也】鸾觞酌醴神鼎烹鱼【善曰毛诗曰且以酌醴又曰谁能烹鱼　铣曰鸾觞杯也刻为鸾鸟之文醴美酒也神鼎铁器不汲自满不炊自沸故曰神鼎烹煮也】超子野叹过緜驹【善曰杜预左氏传注曰子野师旷字也孟子淳于髠曰昔緜驹处高唐而齐右善歌　翰曰琴叹歌也子野古之善鼔琴者緜驹古之善歌者今并超而过之】流咏太素俯赞虚【善曰列子曰太初形之始太素质之始老子曰之又众妙之门管子曰虚无形谓之道史记太史公曰老子所贵道虚无应用变化无方　铣曰太素虚皆自然也赞亦咏也】孰克英贤与尔剖符【善曰言咏赞妙道游心恬漠谁能以英贤之徳与尔分符而仕乎班固汉书述曰汉兴柔逺与尔剖符然文虽出彼而意微殊东观汉记韦彪上议曰二千石皆以选出京师剖符典千里　铣曰孰谁克能尔汝也剖符谓合契也言咏赞自然谁能骋我英贤与汝俗士合契而为仕乎】
　　杂诗【五言】
　　傅休奕【善曰臧荣绪晋书曰傅字休奕北地人勤学善属文州举秀才稍迁至司隶校尉卒翰同善注】
　　志士惜日短愁人知夜长【善曰论语子曰志士仁人无求生以害仁古诗曰愁多知夜长仰观众星列　良曰进徳修业故惜日短夜愁不寐故知夜长】摄衣步前庭仰观南鴈翔【善曰汉书沛公摄衣迎郦食其济曰夜摄去寝衣步于前庭】景随形运流响归空房【向曰景影也谓鴈影映于月光而色也影又随其形而动鴈响逐风归于空房谓下文述清风与微月故此先言之也】清风何飘飖微月出西方【善曰礼记曰月生于西】繁星依【五臣作衣去声】青天列宿自成行【翰曰繁星布于天如人身着衣也喻邪佞小人也列宿二十八宿也喻正位备员也】蝉鸣高树间野鸟号东厢【善曰古诗曰秋蝉鸣树间王逸楚辞注曰墙序之东为东厢也　铣曰鸟鹊之类皆曰野鸟惊于月光而号吟也东厢庭之东也】纤云时髣髴渥露霑我裳【善曰曹植魏徳论曰纤云不形阳光赫戏刘桢诗曰皦月垂素光云为髣髴説苑曰孺子不觉露之霑裳　铣曰纤轻也髣髴似有不分明貌渥浓也】良时无停景北斗忽低昂【向曰时之不停夜忽已久故北斗回转而低昻】常恐寒节至凝气结为霜【善曰曾子曰阴气胜则凝为霜　翰曰上文所云繁星谓小人在位者多谗邪之道浸润如渥露初霑人衣也复恐谗积至甚如凝露之结为霜】落叶随风摧一絶如流光【济曰谗邪既成则身危也如霜露木叶随风而摧则身之灭絶如月光流没矣流光日也此説夜故云月也】
　　杂诗【五言】
　　张茂先
　　晷度随天运四时互相承【善曰说文曰晷景也孙卿子曰四时代御　良曰度度数也】东壁正昏中固【五臣作涸】阴寒节升【善曰礼记仲冬之月日昏东壁中左氏传申丰曰深山穷谷固阴沍寒　向曰东壁星名涸阴谓此时有坚冰也升进也】繁霜降当夕悲风中夜兴【善曰毛诗曰正月繁霜】朱火青无光兰膏坐自凝【善曰古诗曰朱火然其中青烟飏其间楚辞曰兰膏明烛华容备王逸注曰以兰香炼膏也无故自凝曰坐　铣曰朱火灯也青无光谓寒气追之也兰炷也寒气盛故灯夜凝也】重衾无暖气挟纩如怀冰【善曰左氏传曰楚子围萧申公巫臣曰师人多寒王巡三军拊而勉之三军之士皆如挟纩　济曰衾被也纩细緜也】伏枕终遥昔寤言莫予应【善曰韩诗曰寤寐无为展转伏枕广雅曰昔夜也毛诗曰独寐寤言　翰曰遥长也寤言谓卧而语无人应我也】永思虑崇替慨然独抚膺【善曰楚辞曰永思兮内伤国语蓝尹亹曰君子独居思前世之崇替列子曰抚膺而恨　向曰长思人事虑兴亡之理慨然有叹而独抚膺也崇兴替废膺胷也】
　　情诗二首【五言】
　　张茂先
　　清风动帷帘晨月照【五臣作烛】幽房【铣曰晨月谓夜将晓时烛照也此二诗闺情也】佳人处遐逺兰室无容光【善曰古诗曰卢家兰室桂为梁曹植离别诗曰人逺精魂近寤寐梦容光　向曰佳人谓夫也兰香也无容光言寂然也】襟怀拥虚【善作灵】景轻衾覆空牀【善曰拥犹抱也　翰曰言襟怀之中但抱虚影而轻被覆于空牀也】居欢愒【五臣作惜】夜促在慼【五臣作戚】怨宵长【善曰一云居欢惜夜促尔雅曰愒贪也苦葢切　济曰谓夫未行之时居欢爱之情惧其夜促今在忧念怨此夜长惜惧戚忧宵夜也】拊【五臣作无】枕独啸叹感慨心内伤
　　游目四野外逍遥独延伫【善曰楚辞曰忽反顾以游目又曰结幽兰而延伫　向曰逍遥缓步貌伫立也】兰蕙縁清渠繁华荫绿渚【铣曰兰蕙香草縁清渠而出繁华茎叶荫覆绿渚也】佳人不在兹取此欲谁与【翰曰夫行不在今取赏兰蕙谁与同之】巢居知风寒穴处识阴雨不曾逺别离安知慕俦侣【善曰春秋汉含孳曰穴藏先知雨阴曀未集鱼已噞喁巢居之鸟先知风树木摇鸟已翔韩诗曰鹳鸣于垤妇叹于室薛君曰鹳水鸟巢居知风穴处知雨天将雨而蚁出壅土鹳鸟见之长鸣而喜　向曰巢居鸟也穴处虫也言虫鸟豫知风雨由其久处巢穴习性所知喻人若不曾为逺别何知慕侣之忧甚邪】
　　园葵诗【五言】
　　陆士衡【善曰晋书赵王伦篡位迁帝于金墉城后诸王共诛伦复帝位齐王冏谮机为伦作禅文赖成都王頴救之免死故作此诗以葵为喻谢頴也】
　　种葵北园中葵生郁萋萋【向曰郁盛也萋萋茂貌】朝荣东北倾夕頴西南晞【善曰淮南子曰圣人之于道犹葵之与日虽不与终始哉其乡之诚也高诱曰乡仰也诚实也　铣曰葵性卫足朝日出则东荣叶向东倾夕阳在西则倾心向日頴心晞日也】零露垂鲜泽朗月耀其辉【善曰毛诗曰零露瀼瀼　良曰零落也言露垂鲜泽以沐之月舒光以照之葢喻君之恩及臣也】时逝柔风戢岁暮商猋【五臣作飇】飞【善曰管子曰东方曰春柔风甘雨乃至楚辞曰商风肃而害之　济曰逝往也柔风春风也戢藏也商飇秋风也】曾云无温液严霜有凝威【善曰郑毛诗笺曰曾重也汉书曰孙宝曰当从天气以成严霜之威　向曰曾云无温液谓重云无忧雨也此上四句皆喻在呉被破而来也】幸防高墉徳景荫素蕤【善曰尔雅曰墙谓之墉说文曰蕤草木华盛貌也翰曰至晋防天子之徳以禄我亦如高墙阴之影庇荫素蕤蕤花墉墙也谓墉阴之色黒景影也】丰条并春盛落叶后秋衰庆彼晚雕福忘此孤生悲【向曰言葵之丰条并于春盛之时落叶后于秋时而衰也心喜晚雕以为福而且忘孤生之悲也谓从呉来至此孤宦故也】
　　思友人诗【五言】
　　曹顔逺【善曰臧荣绪晋书云曹摅字顔逺谯国人也笃志好学参南国中郎将迁高密王左司马流人王逌等侵掠城邑遇战军败死之摅与欧阳建俱以名称相得故作此诗思之也良同善注】
　　密云翳阳景霖潦淹【五臣作浩】庭除【善曰周易曰密云不雨左氏传曰凡雨自三日以徃为霖説文曰潦雨水也又曰除殿阶也　铣曰翳掩也阳景日也除阶也】严霜雕翠草寒风振纤枯【善曰郑礼记注曰振动也良曰纤细也枯槁木也】凛凛天气清落落卉木疎【善曰古诗曰凛凛岁云暮杜笃首阳山赋曰长松落落毛苌诗传曰卉草也】感时歌蟋蟀思贤咏白驹【善曰毛诗曰蟋蟀在堂岁聿云暮又曰皎皎白驹食我场苗絷之维之以永今朝毛苌曰贤者有乘白驹而去郑曰绊之系之欲留也　翰曰蟋蟀诗篇名感岁暮也白驹诗篇名思贤人也】情随阴滞心与回飘【五臣作飇】俱【济曰情随阴闭塞不通为怀人也与回风俱飞愿逺去见友人也】思心何所怀怀我欧阳子【善曰顔逺赠欧阳坚石诗曰嗟我良友惟彦之选然此欧阳即坚石也　向曰欧阳建也】精义测神奥清机发妙理【善曰周易曰精义入神以致用也广雅曰奥藏也机枢机也　铣曰精爽之义若测鬼神之深奥文思清机变动入妙理也】自我别旬朔微言絶于耳【善曰论语崇爵谶曰子夏共操仲尼微言以当素王刘子骏书曰夫子没而微言絶礼记曰声不絶于耳　良曰十日为旬月初曰朔微妙之言絶于我耳】褰裳不足难清扬【五臣作阳】未可俟【善曰毛诗曰子恵思我褰裳涉溱又曰有美一人清扬婉兮邂逅相遇适我愿兮毛苌曰清扬眉目之间也　翰曰溱水也俟待也言涉溱不足为难葢友人眉目待而见之】延首出阶檐伫立增想似【善曰阮瑀止欲赋曰伫延首以极视兮意谓是而复非庄子徐无鬼曰夫越之流人去国数日见其所知而喜去国旬月见所尝见于国中而喜及期年也见似人者而喜矣不亦去人兹久者思人滋深乎　向曰引领出望但益想其形似也阶庭阶也檐屋檐也】
　　感旧诗一首【五言　善曰此篇感故旧相轻人情逐势】
　　曹顔逺
　　富贵他人合贫贱亲戚离【善曰鹖冠子曰家富疎族聚居贫兄弟离　济曰富贵者虽不肖人皆附之以有所请求故虽他人亦合也贫贱者虽贤人皆耻之以无所窥望故虽亲乃离也】防兰门易轨田窦相夺移【善曰史记曰蔺相如望见廉颇相如引车避匿于是舍人相与谏曰臣去亲戚而事君者徒慕君之高义也今君与防君同列防君宣恶言而君畏之匿恐惧殊甚且庸人尚羞之况于将相乎臣等不肖请辞去汉书曰窦太后怒免丞相窦婴太尉田蚡婴蚡以侯居家蚡虽不任职以太后故亲幸数言事多效士趋埶利者皆去婴而归蚡也　铣曰防颇失权而门下宾客皆望于蔺相如门后复位门客复来汉窦太后兄丞相窦婴势归于太尉田蚡蚡虽去职以太后故言事多效人趋势利者皆去婴归蚡也势利相夺有如此者】晨风集茂林栖【五臣作栖】鸟去枯枝【善曰毛诗曰鴥彼晨风郁彼北林国语优施歌曰暇豫之吾吾不如鸟乌鸟皆集于苑已独集于枯黄石公兵书曰树杌者鸟不栖也　良曰晨风鹯也其集于茂林则栖鸟皆惧而去飞就枯枝也】今我唯困防郡【五臣作羣】士所【五臣作皆】背驰【善曰周易曰困防吝　翰曰言我困于防暗而郡贤士子皆背我而走】乡人敦懿义济济荫光仪【善曰春秋説题辞曰秉懿诚之义思至忠之功鹦鹉赋曰侍君子之光仪　向曰敦重懿美也言乡人重美义济济盛多为我庇荫假与我光仪也】对宾颂有客举觞咏露斯【善同向注　向曰诗云有客宿宿此则为颂美客也湛湛露斯匪阳不睎厌厌夜饮不醉无归今乡人情重皆颂咏此诗】临乐何所叹素丝与路歧【善曰礼记曰执绋不笑临乐不叹淮南子曰杨子见逵路而哭之为其可以南可以北墨子见练丝而泣之为其可以黄可以黒高诱曰闵其别与花也　济曰今临欢乐何所为叹也葢恐素丝遂染人心有易也路歧与之多失其所以据也】
　　杂诗【五言】
　　何敬祖【善曰赠答何在陆前而此居后误也】
　　秋风乗夕起明月照高树【善曰贾逵国语注曰乘陵也陵亦侵也】闲房来清气广庭发晖素【善曰晖素月光也古长歌行曰昭昭素明月晖光烛我牀　翰曰清气微风也晖素月色也】静寂怆然叹惆怅出【五臣作忽】游顾【善曰楚辞曰惆怅兮而私自怜　向曰秋物凋落闲夜无友故怆然发叹出户游望也顾望也】仰视垣上草俯察阶下露【善曰垣草易雕阶露易陨言可伤也　良曰垣墙也俯察下视也】心虚体自轻飘飖若仙步【善曰言既悟二物故当全形养生列子曰南郭子貌充心虚张湛曰心虚则形全刘梁七举曰霍尔体轻　铣曰感此时物见草露之理心达于虚无而觉体轻故若仙步】瞻彼陵上栢想与神人遇【善曰古诗曰青青陵上栢文子曰天地之间有神人真人　翰曰栢性耐寒而不凋故想与神仙之人与之遇合求长生也】道深难可期精微非所慕【善曰魏武帝秋胡行曰道深未可得名山歴观行礼记曰徳产之致也精微郑曰致密也　济曰大道深逺难可期知精微之理亦非敢所慕也】勤思终遥夕永言写情虑【善曰尚书曰歌永言　向曰勤劳遥长也】
　　杂诗【五言】
　　王正长【善曰臧荣绪晋书云王瓒字正长义阳人也博学有俊才辟司空掾歴散骑侍郎卒　翰同善注】
　　朔风动秋草边马有归心【善曰蔡琰诗曰北风厉兮肃泠泠胡笳动兮边马鸣　向曰感离别也朔北也边马胡马也】胡寜久分析靡靡忽至今【善曰毛诗曰胡寜忍予又曰行迈靡靡　济曰胡何寜安析离也靡靡渐进也言向能安此分离之情渐进时序忽至今日】王事离我志殊隔过商参【善曰毛诗曰王事靡盬左氏传子产曰高辛氏有二子伯曰阏伯季曰实沈不相能后帝不臧迁阏伯于商丘主辰商人是因故辰为商星迁实沈于大夏主参唐人是因其季世曰唐叔虞故参为晋星尚书大传曰书之论事离离若参辰之错行法言曰吾不覩参辰之相比也宋衷曰辰龙星也参虎星也我不见龙虎俱见　良曰国家之亊离别我志殊方隔絶过于商参之星不可相望商则辰星也】昔往鸧鹒鸣今来蟋蟀吟【善曰毛诗曰春日迟迟仓庚喈喈圣主得贤臣颂蟋蟀俟秋吟　翰曰昔往春时相思忽已秋矣鸧鹒春鸟蟋蟀秋虫】人情怀旧乡客鸟思故林【五臣作人情旧乡客鸟思栖故林　善曰文子曰鸟飞反乡依其所生　铣曰鸟去巢而游者必还栖故所】师防久不奏谁能宣我心【善曰韩子曰卫灵公将之晋至濮水之上而宿夜分而闻有鼔新声者而说之召师防而告之曰有鼓新声者其状似鬼神子为我聴而写之师防曰诺因端坐抚琴而写之师防明日报曰臣得之矣　向曰师防古之善鼔琴者以喻不见所思之人谁复能宣通我心志也】
　　杂诗【五言】
</div>
    <div class="pagination">
<a href="六臣注文选_page16.html">上一页</a><span>...</span><a href="六臣注文选_page12.html">12</a><a href="六臣注文选_page13.html">13</a><a href="六臣注文选_page14.html">14</a><a href="六臣注文选_page15.html">15</a><a href="六臣注文选_page16.html">16</a><span class="current-page">17</span><a href="六臣注文选_page18.html">18</a><a href="六臣注文选_page19.html">19</a><a href="六臣注文选_page20.html">20</a><a href="六臣注文选_page21.html">21</a><a href="六臣注文选_page22.html">22</a><span>...</span><a href="六臣注文选_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
