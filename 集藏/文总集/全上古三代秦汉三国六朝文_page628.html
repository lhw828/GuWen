<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 628 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 628 页/共 658 页
  </h1>
  <div class="content">
   卷十七
◎庾信（十）
　　◇周大将军上开府广饶公郑常墓志铭
　　公讳常，字某，荥阳人也。周宣王之弟，初封其国；郑穆公之孙，始成其姓。祖思庆，建威将军、山阳太守。考顼，仪同三司、豫州刺史。南阳坐啸，值此此君；西河建隼，逢斯刺举。公侯继踵，冠冕连镳，可得而言，传于史籍。
　　公髫龀知礼，早年驰誉，就经黉舍，略见书堂，习武兵栏，偏知剑术。虽复年犹小学，已为儒者所称；位在偏裨，即入将军之赏。大统三年，起义华阳，授永安县开国男。
　　文皇帝霸迹初基，英雄辐辏。公仗剑辕门，颍川从我。洛城逆战，壮于白马之兵；河桥解围，勇于乌林之策。授平东将军、帅都督。袭父封。魏后二年，授持节、车骑大将军、仪同三司。车骑用郭淮之勋。仪同取王沈之贵，公之此授，佥曰得人。进爵广饶县公，邑千户。保定三年，授使持节、都督迁州诸军事、迁州刺史。即总领金州兵马之兵开拓北戎。高山寻云，深谷无景，梯绳乃上，浮竹裁通，闽越影向，句吴声势。公出战短兵，并皆奔北，瓦解冰碎，山空谷静。授持节、开府仪同大将军。柏梁高宴，有大将军之诗；幕府初开，有平陵侯之国。比之今日，岂可同年而语哉！自是使车被之绣服，风谣是察，刑政是观。公露节东驱，风奔群盗，埋轮当路，威振中原。
　　武皇帝有盟津之师，以公为中权之劲，外从决胜，内侍军谋。及文轨既同，旃旌已偃，司勋行赏，军吏举功，乃授使持节、上开府，增邑五百户。赐姓宇文，与国同乘之荣；周之宗盟，非复异姓之后。蕃屏是寄，隆宠所归，公室无疏，此之谓矣。九州都督，须得其才；千里诸侯，实俟其政。乃为使持节、都督东徐州诸军事、徐州刺史。寻迁南兖州诸军事、南兖州刺史。公频总六条，再劳十部，俗变风移，人怀吏畏。滞穗遗秉，有利疲人；山桑野蚕，足充贡赋。化被殊俗，威行邻境，奏事京师，四方第一。谓真刺史，其在斯乎？春秋未高，奄然遘疾。以大象元年薨于州镇，时年六十三。呜呼哀哉！吏人扳慕，飞走变色，河、济辍舂，淮、沂市罢。以今年归葬于荥阳之山，诏赠某官，礼也。嗟陵谷之贸迁，惧徽猷之永远，地久天长，敢镌贞石。铭曰：
　　荆、河惟豫，洛食之本。水绕荥波，山斜陆浑。德星犹照，祥风未远。代不乏贤，文无阙衮。公之生也，实降英灵，忠为德本，孝禀天经。观书虎馆，学剑龙亭。雕弓偃月，行马流星。置阵黎阳，麾兵官渡。平阴听乌，马陵书树。气视回津，星占飞步。火断羌营，沙崩贼路。及驱犀节，乃牧雄州。吏不惊犬，人无喘牛。西蚕得岁，东作逢秋。草烂狱户，星低市楼。五将星亡，三台岳坼。哀哉天道，遂当明哲。栋梁崩坏，风云寂灭。北郭长悲，东都永别。幽深此地，宅兆斯凭。山回虎圈，路上鱼陵。悲风夜烈，苦雾晨凝。兰芬菊茂，终古相承。（《文苑英华》九百四十七）
　　◇周大将军闻嘉公柳遐墓志铭
　　君讳遐，字子，河东解县人也。秦始征晋之地，汉开平越之乡，律中夷则，星居鹑首。况复庄谋于卫，既为社稷之臣；喜对于齐，无废诸侯之职。祖叔珍，宋员外散骑常侍、义阳内史。有徐邈之应对，居于散骑之省；有汲黯之正直，理于淮阳之郡。父季远，临川王谘议参军、宜都太守。兰台石室，是所洽闻；白马飞狐，逾高词气。西都吴融，擅名江表，言谈相会，宛如旧焉。
　　君膺令德之灵，禀冲天之气，龆龀髻发，夙智早成。爱敬自天，虔恭得性，含仁抱义，履信居贞。世父仪同忠惠公特加器异，乃谓公曰：「吾昔逮事伯父太尉公，见语云：『构汝登一高楼，楼尽峻丽。吾以坐席乞汝。汝或富贵，恨吾不及见耳。』吾向聊复昼寝，又梦将昔时坐席还复赐汝，汝官位当复见及。」王祥佩刀，世为卿族；鲍永骢马，家传司隶。以此连类，差无惭德。
　　轻车西昌侯作藩襄汉，君时年十二，以民礼修谒，进止端详，神情雅正，侯目送之不辍。试遣左右践君衣裾，欲视举动。君徐步稍前，曾我顾眄。魏侯之见刘е，不觉敛容；汉主之观田凤，遂令题柱。比这今日，曾何足云！骠骑、庐江王帝子出藩，悬衡高选，以君华望，召为主簿。张坦直谏，既称荀令之香；邹湛知言，弥见羊公之德。
　　谘议府君于都薨背，君奔赴，六日即届京师，形骸毁瘁，不复可识，灵柩朔江，中川薄晚，乱流乘选，回风反帆，舟中之人，相视失色。抱棺号恸，誓不求生。俄尔之间，风波即静。咸以君精诚所臻。成都孝子，自赴江流，桂阳先贤，身彰野火，并存灵柩，咸可伤嗟。太夫人乳间发疮，医云：「惟得人吮脓血，或望可差。」君方寸已乱，应声即吮。旬日之间，遂得痊复。君之事亲，可谓至矣。
　　从兄右卫，拥旌岭表，苦相携致。昔马游志气，为马援所知；班嗣才学，为政彪见赏。复闻于今日矣。乃除永化县令。静寻欹案，或吟长岑之远；乍抚鸣琴，不以河阳为陋。日南金柱，合浦珠泉，莫肯经怀，未常留目。解巾平西邵陵王法曹参军，仍转尚书工部侍郎。始入礼闱，既登兰阁。尚书仆射陈郡谢举，人望国华，引君言论。谓同坐曰：「江汉英灵，见于此矣。」西中郎岳阳王以绿车之重，临西河之牧，敕用君为本州治中，寻迁别驾。王叔理以品物流名，陈仲举以题轩驰誉，君之展骥，兼而有之。
　　及乎大盗移国，王室骚然，月动星摇，云平虹直。岳阳王承制陕左，当壁汉南，天纲所顿，英贤毕集。授君吏部员外郎、散骑常侍、兼太子侍讲。监储甲观，事重史丹，侍讲桂宫，名高张禹。俄迁车骑大将军、侍中、开府仪同三司，余如故。方之骖乘，霍去病为侍中；璧彼将兵，公孙敖为骠骑。足以照曜六府，谟明九德，岂直允谐上将，匡赞中军而已哉。
　　既而言从梁国，服政酆都。管仲有辞，即受下卿之礼；臧孙见德，还奉嘉宾这宴。有诏授使持节、骠骑大将军、开府仪同三司、霍州诸军事、霍州刺史。犀节去关，衮衣驰传，迎郊则文学前驱，宾卫则邦君负弩。直以五溪辽远，马伏波之思归；三湘卑湿，贾长沙之不愿。是以宜城刺史，直会鹿门；白沙故地，仍留龙种。夭厉弗戒，奄然终极，天和某年，归窆于襄阳白沙之旧茔。
　　君器宇详正，风鉴弘敏，澡身浴德，游艺依仁，汝南令望，抚风长者。不言财利，王夷甫之为德；不谈人物；阮嗣宗之为人。从容乱离之机，保此令德；舒卷风云之际，无妨贵仕。张衡浑仪之后，即赋《归田》，杜预沉碑已来，遂停乡里。王仲宣有读书之楼，诸葛亮有弹琴之宅，实欲因此谢病，闲居终焉。鸣琴在膝，或对故人；宝剑自随，时过雉子。百年俄顷，呜呼哀哉！遂使君子之陵，止埋铜剑，贤臣之墓，唯铭石函。其铭曰：
　　有庄有惠，居鲁居卫。义是随时，才堪济世。北部尚书，东京司隶。必复其始，侯君相继。华盖一岳，文昌一星。青衿辩志，童子离经。义勖非典，书勤映萤。往年灵柩，漂泊江沲。以君哀恸，川后停波。扬名北海，驰誉西河。谁登九折，不入朝歌？蔚炳胥变，攀陪遂远。白鹿随轩，丹附冕。位参上将，荣兼本选。蛇盘绶结，龟回印转。来朝平乐，归政咸阳。蕃维即启，军幕仍张。起兹礼数，峻此戎章。长离宛宛，刷羽陵江。世急奔流，年催惊隼。灭没顿辔，扶桑摇轸。智士石折，贤人星殒。西鄂芝枯，南阳菊尽。怆焉启手，生荣终极。相杵辍舂，鸣机罢织。茕茕胤子，视阴余息。霜露履之，哀哉栾棘。龙巢北望，凤阙前观。松长风远，地厚泉寒。书埋简落，琴覆弦宽。赠行之册，书而纳棺。（《文苑英华》九百四十八）
　　◇故周大将军义兴公萧公墓志铭
　　昔司徒之敷五教，当尧让之初；丞相之总万机，值秦亡之后。若殷人受氏，乃承微子之封；梁运应图，实启延陵之国。公讳太，字世怡，兰陵人也。太祖文皇帝之孙，鄱阳忠烈王之子。派别天潢，支分若木，直干自高，澄源已远。茂亲明德，是称毛毕之功；宗子维城，乃建邢茅之国。大同元年年十六，封丰城县开国公，食邑五百户。山临鹤塞，非无陶侃之宾；气连斗牛，即有张华之剑。解褐给事中，仍太子洗马。公子出身，非郎官而同品；中朝洗马，异式道而前驱。以公居之，诚为高选。大同元年，人直殿省。其年转太子中书舍人。南宫宿卫，职司兰，北阁从班，荣参顾问。通籍两宫，得贤斯在。大同三年，授持节、仁威将军、谯州刺史。褰帷祥氛之境，刺举消忧之地。南阳风俗，文学更多，美稷相迎，童儿逾远。既而乱离瘼矣，王室骚然，大夫有行役之悲，君子有无期之怨。背关怀楚，扁舟而行，江汉奉当璧之君，华夏归中兴之主。承圣元年，拜侍中。无双对问，实踵武于丁鸿；多识旧章，足齐稀于王粲。二年除持节、平西将军、临川内史，仍转平南将军、桂史。尚方铸剑，再转金龟；御史分符，双封铜虎。岂直邓攸清白，见称五鼓之歌，刘宠廉能，名为一钱之郡。
　　遂以天保未定，王途多梗，还吴不可，归蜀无路，临淄负海，翻然改图，窜身清漳，垂翅渤海。蒙授车骑大将军、散骑常侍，仍为持节、督督、永州刺史。而秦亭压境，朱檄闻城，鼓角地鸣，将军天落，虽复瓶缶听声，无防于地道；冠绳柴结，不却于云梯。请命受降，翻归都护。周朝以楚材晋用，不停于平章；赵璧秦求，无论于羁远。台保定五年除使持节、骠骑大将军、开府仪同三司、义兴郡开国公，食邑一千三百户。天和二年，授使持节、都督蔡州诸军事，蔡州刺史，楚顷襄之爱子，既布衣而戍谷；魏安之母弟，亦羁旅于邯郸。忧既伤人，降年不永。春秋五十有一，薨于蔡州之镇。送故入关，空余衮服；归轩在道，还更垂帷。呜呼哀哉；有诏赠官谥，礼也。五年十一月葬于长安北原。樗里子之坟，正临武库，太史公之墓，直对皋门。铭曰：
　　玄鸟远烈，相土弘谟。东封宋社，西敛秦图。人承佐汉，国绍开吴。有美令德，茂亲藩邸。建国皇支，承家帝弟。率由冥会，亮直天启。辕固闻《诗》，唐都习《礼》。博望之苑，金华之宫。文林讲德，武帐参戎。名书柱上，策满帷中。托身淄右，莅政淮东。秦亭西逼，楚泽南穷。时惊猎火，或惧秋风。属斯远略，逢兹应变。阵横十里，兵围一面。月晕孤城，尘惊虚援。春笋非粮，秋蒿无箭。垂翅卧虎，夷衿辍战。时值怀来，恩加始赏。王爵愈峻，戎章更上。朱鹭才飞，虞歌即响。泣子留恨，藏书长往。炎凉迭运，零落山丘。霜芬幕月，松气陵秋。嗟南国之王子，成东陵之故侯。（《文苑英华》九百四十八）
　　◇周故大将军赵公墓志铭
　　公讳广，字乾归，邵惠公之元孙，豳孝公之长子。若木拂日，长蛇委天，龙图幕河之光，神鼎连云之气，六辩构字，五运征祥。是以维岳降神，自天生德，凝脂点漆，日角珠庭。为子则名高五都，为臣则光照千里。华盖中天之峰，未阶其峻；虞渊浴日之水，不尽其源。岁在雕车，年方竹马。月内桂树，切问能酬；石上木生，悬思即悟。年十一，孝公薨。茕茕在疚，孺慕过礼，泉惊孝水，竹动寒林，三行克宣，八翼斯举。
　　大周建国，宗子维城，设封人，分司典命。开国天水郡公，食邑二千户。元年，授使持节、骠骑大将军、开府仪同三司。其年四月，授都督、秦州刺史。孝公久牧陇，遗爱在人，今兹见抚，我君之子。岂独司隶之台，鲍宣累叶；丞相之府，韦贤重代。二年拜大将军，方卫青之张幕，册重元勋；譬韩信之登坛，荣高独拜。武成元年，迁都督兴梁等十九州诸军事，梁州刺史。れ冢导漾，乃济汉之东流；蔡蒙旅平，实华阳之西极。其年九月，改封蔡国公，食邑万户。地接韩城，关临楚鄣。户封八县，恩深寇恂之功；邑启万家，事极曹参之赏。保定元年，授少司寇。犴户苔生，囹关动。载酒属车，幸无冤气，观囚军府，或听鸣琴。二年，转守蒲城，都督潼关等六防诸军事。其年闰月，迁都督秦、渭等十二州诸军事，秦州刺史。公亟牧冀城，频藩陇坻，豪桀敛手，贪残解印。加以上谷精兵，渔阳噪鼓，北临高柳，南望长榆。匈奴下马之山，贵相藏酒之谷，莫不远慕威声，遥承风化。二年，奉诏向甘州迎皇后。有文书手，仲子之归；纪裂来，卿为君逆。自非名高绝国，威被和邻，岂得称族而行尊君之命。四年，授柱国大将军。昭阳以功高见用，项梁以名将当官。以今方之，彼有惭德。
　　天和三年，授都督陕，虞等八州甘防诸军事，陕州刺史。屈产、垂棘，既有灭虢之兵；王官、羁马，非无绝秦之路。公以正正鼓旗，闲闲车轨，服叛威边，算无遗策。但以中外久劳，积斯灾疾，山川则并走群望，宾客则诸侯在门。是以请谒承明，言归汤沐，方询夏郊之礼，或辩《桑林》之崇祟。更除秦州刺史，仍袭父爵豳国公。分流之岭未登，晚塞之城空望。太夫人以公羸瘠，悲泣相守，胸气交冲，奄捐馆舍。公顿伏苫寝，水浆不入，虽王人劝夺，疮巨愈增，母死于子，子死于亲，慈孝之道，一朝总集。大渐之辰，春秋二十有九。四关罢市，三军行哭。言寻听讼，犹见寒棠；还顾空营，唯余衰柳。谥赠某官，礼也。六年六月归葬于秦州之某原。玄甲启路，追轸骠骑之功；龙赠行，深悼东平之远。
　　公亮直惟忠，温恭惟孝，居之仁义，饰以礼乐，风神机警，聪睿精明，有仞于宫墙，无形于喜愠。《金版》《玉策》之记，枕籍忘疲；兰叶芝花之图，膏映必举。碣石秋云，昭阳落月，思风含臆，言泉流吻。翩翩书记，则阮、陈琳；荏荏风流，则王、谢。语其百发，弓绝于猿吟；论其百中，敛深于雁阵。枚乘之望梁苑，不惮弃官，乐毅之求燕路，无辞千里。至如应变将略，雷电立成；帷帐谋猷，孙吴暗合，有品藻人伦之志，有清平天下之心。鹏路忽摧，龙津遂壅。呜呼哀哉！太宰早茂三荆，长辞万始，抚养遗孤，连枝同气。马援之戒兄子，义存谨饬；王沈之事世叔，情深爱敬。同德比义，此之谓乎。乃为铭曰：
　　御乾从纪，乘离作圣。白环让德，玄圭受命。平一地纽，增辉天镜。蒡荫数数国，前临七政。地属先登，时逢下武。玉璜拨乱，金光辅。于阝、晋承家，邢、茅胙土。波分建木，派流玄沪。景命寅序，徽猷渊塞。忠有令图，孝为全德。山节莅政，桓圭守国。瀚海将临，燕山行勒。平乐高宴，金华说经。论儒璧水，观礼明庭。相风待赋，承露须铭。乘舟向月，策马随星。德举克明，能贤允淑。上将授，元戎推毂。赵失东渔，胡亡南牧。箭下辽城，泥封函谷。衮衣频露，丹亟卷。约法情推，繁辞理遣。盗乌悬察，疑蛇立辨。人共官园，家同野茧。云推景，转风落仞。星裂中台，山倾左镇。夏楹舍爵，殷阶启殡。纟参幕躐行，明旌庭引。秦川直望，陇水分飞。山河满目，容卫灵归。陵图石马，车画衮衣。小山摇落，长林变衰。凄怆原隰，荒凉宅兆。树密人稀，山多路小。十里松城，千年华表。夜台方寂，穷泉无晓。（《文苑英华》九百四十八）

卷十八
◎庾信（十一）
　　◇周谯国公夫人步陆孤氏墓志铭
　　夫人讳某字，本姓陆，吴郡人也。天子拓境，百越来庭，丞相勒兵，三江席卷高祖载，为刘义真长史，留镇关中，既没赫连，因即仕魏。临终，诫其子孙曰：「乐操土风，不忘本也。言念尔祖，无违此心。」祖政，骠骑大将军，仪同三司，恒州刺史。父通，柱国大将军、大司马、文安公。匡赞经纶，参谋揖让，名高广武，功重长平。
　　夫人七德含章，四星连曜，敬爱天情，言容礼典，九日登高，作铭秋菊，三元告始，或诵春椒。年十有四，娉于谯国。友其琴瑟，愈恭节俭之心；伐其条枚，实秉忧勤之德。邺地登高之锦，自濯江波；平阳采桑之津，躬劳蚕月。天和元年，册拜谯国夫人。东武亭之妻，既称有秩；南城侯之妇，还闻受封。柱国殿下以名华分照，增城峻土，扬旌道，问政邛都。白狼之溪，途艰黄牛之版；荔枝山，地险葡萄之国。夫人别离亲戚，关河重阻，夷歌一曲，未足消忧；猿鸣三声，沾衣无已。是以夭厉之疾，遂成沈痼，玉沥难开，金膏实远。建德元年七月九日，薨于成都私第，春秋二十月一。即以其年十一月二十二日归葬长安之北原。诏赠谯国夫人，礼也。殿下伤神秋月，掩泪长松。周季直之留书，更深冥漠；潘安仁之词藻，徒增哀怨。岂直西河女子，独见银台；东海妇人，先逢金阙。铭曰：
　　芟陵反旆，椒山止戈。金精据岭，昌阁氵波。西游卿相，东裂山河。华亭冠冕，谷水弦歌。震维徙族，燕垂从宦。塞入飞狐，关连鸣雁。策预登阜，功参临涧。宝鼎留铭，雕戈余赞。应图淑令，秉礼言归。鱼轩冯轼，泽雉文衣。明月照镜，仙石支机。行云细起，回雪轻飞。北降帝子，南麾蜀守。若水既开，灵山已镂。月峡猿啼，江神牛斗。星机北转，日辔西回。阳泉伏气，阴律沈灰。鹤辞吴市，凤去秦台。神光离合，灯影徘徊。双流反葬，百雨回旌。少女离位，夫人去城。帷堂野设，帐殿郊营。山川奇事，风月无情。摇落丘陇，荒凉封域。树树秋声，山山寒色。草短逾平，松长转直。节坟方固，园陵永植。（《文苑英华》九百六十三）
　　◇周赵国公夫人纥豆陵氏墓志铭
　　夫人讳含生，本姓窦，扶风平陵人。魏其朝议，列侯则莫能抗礼；安丰奉图，功臣则咸推上席。外戚列传，既闻建武之书；仲山古鼎，或表单于之献。祖略，少保、建昌郡公。父炽，柱国大将军、大宗伯、邓国公。孟津大誓，常预同德之臣；咸阳违约，克赞先登之主。并得位入六府，功参八柄。
　　夫人有文在手，有象应图，荣曜夙彰，徽华早茂。肃恭以礼，受教于公宫；言容以德，有闻于师氏。及乎进贤君子，内主邯郸，琴瑟在堂，辎是服。长久于节；不无秋菊之铭；履端于始，或有椒花之颂。岂止庄姬掩泪，楚相知惭，定姜问兆，齐兵不入。武成二年，册拜赵国公夫人。汉王闻立义之妇，邑以延乡；齐侯见有礼之妻，封之石。异代同荣，差无惭德。
　　柱国殿下居若木之一枝，在天潢之别派，扬旌玉垒，驱传铜陵，南通向日之民，东被无龙之国，夫人从政月峡，赞德云门，锦濯江波，还临织室；山明石镜，即对妆楼。既而玉律频移，金炉不变。胡香四两，嗟西域之使稀；灵草一枝，恨琼田之路绝。天和五年四月二十二日薨于成都之锦城，春秋二十。孙子荆之伤逝，怨起秋风，潘安仁之悼亡，悲深长簟。况复仙台永别，无复箫声；傅母长归，唯留琴曲。七年二月日归葬于长安之洪渎原。诏赠赵国夫人，礼也。云雨去来，既留连于楚后；光阴离合，实惆怅于陈王。铭曰：
　　河西半绝，观津孤起。章武贤臣，安丰贵仕。木楼千仞，金山万里。绍庆邢姨，基昌宋子。施衿赵北，侍姆秦南。纟延礼数，厌狄骖。义超《江汜》，仁流《葛覃》。玉筐迎燕，金笼助蚕。敬爱纯深，端庄淑问。有光国史，无形喜愠。举案外恭，停机下训。馨馥于兰，年华于。风雨消散，神灵离绝。婺女还星，娥归月。左楹夕奠，高堂朝发。空扬氵波，更无回雪。下平曰隰，高平曰原。西临冰井，北望塞门。犹垂雉服，尚驾鱼轩。平原忽矣，天道何言。山回地市，路没滕城。松悲鹤去，草乱萤生。新云别起，旧月孤明。贤坟永式，节陇常贞。（《文苑英华》九百六十三）
　　◇周安昌公夫人郑氏墓志铭
　　夫人讳某，荥阳阳武人也。周宣王之母弟，俾侯于郑；郑庄公之重世，卿士于周。以国为族，自兹而始。祖琼，太常、恭侯。父穆，司空、贞公。西京赋诗，奉常参柏梁之宴；东都言谶，司空为武卫之官。籍连帝谱，既同盘石；门称通德，无废儒林。
　　夫人礼义闺门，端庄令淑，采采苡，萋萋葛覃。及乎作配君子，言事舅姑，下气怡声，承巾奉帚，亲戚惟礼，闺闱以睦，保定二年，册拜宵阳郡君。序戚升荣，从夫有秩。岂惟立义之妇，邑以延乡；有礼之妻，封之石。大将军沈犀二江，夫人闻猿三峡。明月灵关之阻，秋风蜀道之难，掩以瑶华，先从春露。天和十八年五月二十日薨于成都，春秋三十有六。诏赠安昌国夫人，礼也。即以其年十一月十六日归葬于咸阳之白起原。遂使山回反壤，先封节妇之陵；日入虞渊，实掩贤姬之墓。呜呼哀哉；乃为铭曰：
　　天河开国，分畿置政。地有十城，人居九命。畴昔之邑，今兹成姓。识履传风，参舆留庆。三星在户。百两言归，虔恭内政，荣曜中闱。承姑奉盥，训子停机。桑园蚕绩，绵室鸾飞。珩璜节步，藻火文衣。巴水幽咽，猿鸣断绝。月落珠伤，春枯桂折。赵瑟长辞，秦箫永别，贞姬掩隧。节女封坟，洛滨无月，荆台失云，鸟悲伤听，松声怆闻。千年遂古，百代余芬。（《文苑英华》百九六十三）
　　◇周大将军陇东郡公侯莫陈群夫人窦氏墓志铭
　　夫人讳某，扶风平陵人也。章武开国，名高外戚之右；安丰入朝，位在臣功之上。祖以孝昌之始，主诺淮阳；父以正光之初，褰帷海岱。夫人生于礼义之门，宗于箴诫之德。虔恭惟礼，令淑惟仪。及乎百两言归，三星在户，箴盥始事，条枚是则，有子从政，犹无逸豫之心；有夫出征，自识山陵之兆。大统十六年，册授永安郡君。妇以夫尊，亲由子贵，朝章家庆，兼而有之。保定二年，改授陇国夫人。车服礼数，衤圭衤离典则，有美河鲂，足光彤史。既而风霜所及，灰遂侵，与善何言，至于大渐。天和六年四月七日薨，春秋六十有六。即以其年十月十日迁葬于咸阳万年县之杜原。山形起伏，既符白鹤之祥；地势风烟，乃合青乌之气。铭曰：
　　观津世族，平陵豪姓。四侯登仕，三君从政。白狼建功，丹蛇袭庆。汉之广矣，先闻淑令。君子朝端，贤才家政。簪珥以礼，轩车以命。让果成廉，推珠止竞。百年超忽，千金莫恃。室谢贤夫，庭辞贵子。归鞍辍露，采蘩废祀。室委眠蚕，衣留画雉。云垂下泽，日淹高舂。帘帷旧馆，虚幕新封。山回广柳，路没深松。游魂几变，大人何从？（《文苑英华》九百六十三）
　　◇周冠军公夫人乌石兰氏墓志铭
　　夫人讳某，乐陵人也。晋司徒乐陵公苞后，子孙就封，因即家焉。扶风旧城，犹存铁市；河南故墅，尚余金谷。或寓燕陲，仍仕代郡。祖行，代郡尹。父魏司空、兰陵郡公。司空佐命魏朝，少傅丞疑周室。并为大族，俱蒙赐姓。秦晋匹也，是曰通家。夫人年十七，归于宇文氏。淑令端庄，含章贞吉，箴盥惟仪，闺闱已正。某年，除金乡郡君。某年，改授冠军夫人。四德小君，宜其家室；三事内主，翻辞赞务。以保定五年四月遘疾薨，时年四十有四。即以其年某月日归葬于京兆之某原。人世风烟，山川超忽。陵陂青麦，傥逢贞女之坟；陇首白杨，或表贤姬之墓。乃为铭曰：
　　三星丽天，五岳镇地。礼有其秩。人居其位。燕赵多奇，山川雄气。挺兹令淑，惟此含章。玉生庭照，兰开室香。邢姨服，宋子河鲂，百两言归，九仪从聘。プ狄七彩，轩车六命。鼎室辞亲，槐庭赞政。世为阅水，人成大梦。回帐山门，移灯泉洞。金枣长含，银蚕永送。香填柏椁，路闭松城。悲鸾独影，雄剑孤鸣。留连赵瑟，凄怆秦笙。（《文苑英华》九百六十三）
　　◇周太傅郑国公夫人郑氏墓志铭
　　夫人讳某，荥阳开封县远里人也。七子赋诗，足光宾客；三卿从政，实静诸侯。骖乘则晋后停舆，来朝则汉君识履。华胄蝉联，无虚史籍。祖那，秦州别驾。父茂伯，抚军将军、凉州刺史、伯阳县侯。
　　夫人令淑早闻，芝兰独茂，既容既德，言告言归，悌实温清，恭惟箴盥。太傅弼谐周室，股肱攸寄；夫人辅佐君子，勤劳是司。琴瑟既友，条枚无伐，故得用之邦国，成之孝敬。某年月日，封郑国夫人。プ狄既加，纟延是务，夫有安世之贵，躬服浣濯；子有文伯之尊，无忘机杼。表里惟安，闺闱且正。医门有疾，药对无征。天和三年三月二十日薨，葬于长安之石安原。世子某，兄弟并勖慈训，咸遵母仪，霜露深悲，寒泉增恸。铭曰：
　　居德圃田，当官教府。置骑牵来，开黉学聚。福履家室，贤才踵武。棠棣之华，螽斯之羽。人伦之七德，风化二南。采采苡，萋萋葛覃。节行声玉，副笄珈。柳园秉杼，桑津浴蚕。春秋超忽，零落无时。家亡淑女，国丧贤姬。香坟永送，舞鹤长辞。山深月暗，风急松悲。千年开闭，将验灵龟。（《文苑英华》九百六十三）
　　◇后魏骠骑将军荆州刺史驾拔夫人元氏墓志铭
　　在河之洲，闻君子之配德，言采其蕨，见夫人之有礼。用之风化，人伦厚焉。夫人讳安，字大罗，河南洛阳人也。祖某，京兆康王，父昭，骠骑大将军、开府仪同三司、录尚书、司州牧、汝阳郡王。跗萼雄图，阶基霸迹，公卿之室，将相维家。
　　夫人能修法度，无思犯礼，恭俭节用，忧在进贤。大统五年，封乐安公主，归于贺拔氏，时年十三，思事忧勤，化成妇德，彤管载晖，棠棣早茂。及乎讴歌有归，プ狄降等，辅佐君子，犹安其室，周天和元年，乃封章武郡君。霜露不居，风烟飘民，遘疾累旬，奄捐馆舍。以周天和四年二月二十六日薨于长安万年里，春秋五十有二，诏赠顿丘国夫人，礼也。即以其年三月二十日归葬于咸阳之石安原。既异乘鸾，翻然永去，虽非舞鹤，即掩泉门，欲志佳城，乃为铭曰：
　　逖矣雄谋，悠哉霸辙。九服潜运，三川中竭。卿相连镳，贤才舞绝。琬琰令淑，施衿结衤离。方之棠棣，譬以螽斯。既全妇德，还称母仪。逝水滔滔，危途冉冉。问药无对，蒸丹不验。狄服空陈，弦机虚掩。郭门路转，哀挽途穷。陇深结雾，松高聚风。春兰秋菊，唯始唯终。（《文苑英华》九百六十三）
　　◇周大都督阳林伯长孙瑕夫人罗氏墓志铭
　　夫人讳某，恒州代郡太平县人。祖某。父协，周大将军、周阳郡公。
　　夫人资于事亲，躬奉训诫，教于宗室，足闻《诗》《礼》。及乎言归，肃恭如事，藻维敬，纟延是勤，内位克谐，中闺以睦。年龄不竞，霜露先侵，更无延寿之杯。遂阙长生之枕，以周天和四年二月八日薨地长安之洪固乡，时年二十有三。其年某月日葬于万年县之寿里。山非宋国，翻为节女之陵；地异荆台，遂有贤妃之墓。铭曰：
　　毕、狼建国，灵武开都。地接天柱，山临宝符。人资义烈，世袭雄图。葛覃维萋，棠棣早盛。既安淑德，爰从配命。四教弘宣，三星克正。霜凋桂苑，风落芝田。三从门性，五福伤年。归安永绝，言告长捐。凄切郊野，纡回隰原。风惨云愁，松悲露泣。朗月空嗟，伤神何及。（《文苑英华》九百六十三）
　　◇周仪同松滋公拓跋兢夫人尉迟氏墓志铭
　　夫人讳某，河南洛阳人也。祖某，父太师、柱国公。魏室丧乱，经纶夷阻，周朝建国匡翊揖让。图谍帝系，即有内外之亲；分裂山河，仍为舅甥之国。
　　夫人容范端庄，仪形淑令。六义观德，南风有夫人之诗，八卦成形，东方有少女之位，外傅习言，公宫教业，箴盥线纩，佩ぇ兰。年十有二，出适仪同拓跋兢。衣其翟服，既得宗妇之仪；乘其鱼奸，还从列国之礼。标梅三实，无阙其时；夭桃九华，能修其政。某年某月，册拜回洛县君。母金明公主，魏文帝长女。春则帝女采桑，秋则王姬筑馆。夫人出入主家，遨游戚里，濯龙园苑，长门宫殿。
　　既而膏腴美，华茂伤年，沈痼床帐，蒸离寒暑。三世之术，无乏于医门；百草之本，途穷于药性。建德三年五月七日亡，春秋三十。昔西河女子，值九节之菖蒲；东海妇人，得三山之芝草。无由再遇，悲参如何。即以其年十一月十五日葬于京当之北陵原。龟筮告辰，丘陵启奠，西临织女之庙，南望湘妃之坟。呜呼哀哉！乃为铭曰：
　　父曰帝师，母曰王姬。车服不系，江汉无思。是生令淑，观《礼》敦《诗》。声超宋子，德茂邢姨。继世盛德，思贤克举。奠雁迎门，濡实俎。奉盥如事，移茵即序。春水浴蚕，秋机秉杼。帝乡近亲，帝城近臣。濯龙亲戚，平阳主人。金波回月，玉树临春。弄玉凤凰，昌容紫草，自此千年，无人得道，舜华荣曜，飘零何早？渭水北原，平陵故园。才通谷口，即望寒门，吁嗟此地，去矣归魂。孟冬十月，长松九年。亲宾掩泪，凄怆何言。（《文苑英华》九百六十三）
　　周骠骑大将军开府仪同三司冠军伯柴烈李夫人墓志铭
　　夫人讳某，陇西狄道人也。周有柱史，夫子以之犹龙；汉有将军，宛城以之输马。复有西入上书，仍为秦国之相；东向问计，即是韩王之师。父宜，使持节、大将军、南北二华州刺史、顺阳郡公，魏武皇帝之长舅也。穰侯魏冉，居咸阳之宫。曲阳王根，借明光之殿，语其贵戚，差足拟伦；论其退谦，彼多惭德。
　　夫人幼而聪敏，早闻令淑，彤管有美，贤才见称。弄其纸笔，惧失诸兄之意；剪其龆龄，畏伤王母之心。年十有一，出适骠骑大将军、开府仪同柴烈。烈以上将颁朔，中台受任，军国忠勤，规模繁总。夫人辅佐君子，言容匡赞，增曜三星，钦明四德。既以夫尊，又云子贵，乃迁顺阳，改郡君。夫人之邑，或用乡名；小君之号，多从夫秩。典册光临，足称荣宠。本有风气之疾，频年增动，略多枕卧。飞龟之散，遣疾无征；画龙之符，留年不验。以今建德四年三月日薨于馆舍，春秋四十九。即以其年八月日葬于长安之洪渎原。神光离合，尚在河湄；云气徘徊，犹归楼下，呜呼哀哉，乃为铭曰：
　　上书秦相，立功汉将。陇水分流，秦川遥望。秋陆俗勇，金行地壮。广武军中，安平河上。妻者齐也，谓嫁曰归。三星夜照，百两朝飞。プ狄有典，容礼无违。台庭等秩，侯服同衣。子奉母仪，夫闻家政。七族承和，九闺连庆。纷恭肃，温冫青孝敬。杼秉秋成，蚕随春令。年华未落，电影先过。徒餐日气，空饮天河。星凋玉井，月扌金波。虞渊落日，薤露哀歌。寂寞虚奠，荒凉象设。幽陇龟封，重泉蚁结。秋色姜怆，松声断绝。百年何几，归于此别。（《文苑英华》九百六十三）

卷十九
◎萧撝
　　字智遐，兰陵人，梁武帝弟安成王秀之子，封永丰县侯，历给事中、太子洗马、中舍人、黄门侍郎，出为宁远将军、宋宁、宋兴二郡守；转轻车将军，巴西、梓潼二郡守。武陵王纪承制，授使持节、忠武将军，迁平北将军、散骑常侍，领益州刺史，及称尊号，附付中、中书令，封秦郡王。纪东下，以为征西大将军、都督益梁等十八州诸军事、益州刺史，守成都，兵败，降于魏。授侍中、骠骑大将军、开府仪同三司，封归善县公。周受禅，进爵黄台郡公。武帝即位，授礼部中大夫，出为上州刺史，入为文学博士。天和末授少保，后转少傅，改封蔡阳郡公，建德二年卒，赠益州刺史，谥曰襄，有《集》十卷。
　　◇请归养表
　　臣闻出忠入孝，理深人纪，昏定晨省，事切天经，伏惟陛下握镇临朝，垂衣御宇，孝治天下，二覃草木。是以微臣冒陈至愿，臣母妾褚年过养礼，乞解今职，侍奉私庭。伏愿天慈，特垂矜许，臣披款归朝，十有六载，恩深海岳，报汪涓埃，肆师掌礼，竟无称职；浙隈督察，空妨能官，方辞违阙庭，屏迹闾里，低徊系慕，恋悚兼深。（《周书·萧传》）
　　◎刘
　　字宝义，沛国沛人，徙居广陵，仕梁为王国常侍，出为萧循北徐州主簿兼记室参军，领刑狱。循为梁州，复为参军，领南郑令，补华阳太守。元帝承制，授树功将军、镇西府谘议，仍为循平北府司马。武陵王纪称制，召为中书侍郎，又以为黄门侍郎，复以为循随郡王府长史，加蜀郡太守。寻降于魏，为文帝中外府记室，迁黄门侍郎、仪同三司，明帝初授内史中大夫，封平阳县子，左迁同和郡守，后为陈公纯陇右总管府司录，天和三年卒，有《梁典》三十卷，《集》二十卷。
　　◇雪赋
　　天地否闭，凝而成雪。应乎玄冬之辰，在于Ё寒之节。苍云暮同，严风晓别（《初学记》作「烈」）。散乱徘徊，霏皎洁。违朝阳之暄煦，就陵阴之惨烈。（《艺文类聚》、《初学记》作「就凌阴之惨冽」。）
　　若乃雪山寺于流沙之右，雪宫建于碣石之东。混二仪而并色，覆万有而皆空。埋没河山之上，笼罩寰宇之中。日驭潜于汜，地险失于华嵩。既夺朱而成素，实矫异而为同。
　　始飘而稍落，遂纷糅而无穷，萦回兮琐散，皓皓兮溟。绥绥兮疯疯，氵キ々兮氵风々。因高兮累仞，藉少兮成丰。晓分光而映净，夜合影而通胧。似北荒之明月，若西昆阆风。
　　尔乃凭集异区，遭随所适。遇物沦形，触途湮迹。何净秽之可分，岂高卑之能择。体不常消，质无定白。深谷夏凝，小山春积。偶仙宫而为绛，值河滨而成赤。广则弥纶而交四海，小则淅沥而缘间隙。浅则不过二寸，大则平地一尺。乃为五谷之精，实长众川之魄。大壑所以朝宗，洪波资其消释。家有赵王之璧，人聚汉帝之金。既藏牛而没马，又冰木而凋林。已堕白登之指，实怆黄竹之心。楚客埋魂于树里，汉使迁饥于海阴。毙云中之狡兽，落海上之惊禽。庚辰有七尺之厚，甲子有一太之深。无复垂与云合，唯有变白作泥沈。
　　本为白雪唱，翻作《白头吟》，吟曰，昔从天山来，忽与狂风阅。溯河阴而散漫，望衡阳而委绝。朝朝自消尽，夜夜空凝结。徒云雪之可赋，竟何赋之能雪。（《周书·刘传》，《艺文类聚》二，《初学记》二）
　　◎柳霞
　　霞字子，河东解人，世居襄阳，宋太尉元景从孙，仕梁为州主簿，历平西陵王纶法曹参军，转外兵，除尚书工部郎。岳阳王临雍州，选为侍中，迁别驾，及于襄阳承制，授吏部郎、员外散骑常侍，迁车骑大将军、仪同三司、大都督，赐爵闻喜县公，进持节、侍中、骠骑大将军、开府。即帝位于江陵，以襄阳属魏。去职归里。至周保定中为霍州刺史，天和中卒，年七十二，赠金、安二州刺史。
　　◇辞梁宣帝启
　　陛下中兴鼎运，龙飞旧楚，臣昔因幸会，早奉名节，理当以身许国，期之始终。自晋氏南迁，臣宗族盖寡。从祖太尉、世父仪同、从父司空，并以位望隆重，遂冢于金陵。唯留先臣独守坟柏。常戒臣等，使不违此志。今襄阳既入北朝，臣若陪随銮跸，进则无益尘露，退则有亏先旨。伏愿曲垂照鉴，亮臣此心。（《周书·柳霞传》）
　　◎尉迟迥
　　迥字薄居罗，代人，文帝姊子，为大丞相帐内都督，尚魏文帝女金明公主，拜驸马都尉。累迁尚书左仆射兼领军将军，拜大将军，封魏安公。废帝时以平蜀功拜大都督益潼等十八州诸军事、益州刺史，征还。孝闵受禅，进柱国大将军，封宁蜀公，及受禅，以为小宗伯，督陇右十二州，进封蜀国公，后为都督秦、渭、文、康等十四州军事，累迁大司马，拜太师，加上柱国。宣帝即位，拜大右弼，又拜大前疑，出为相州总管。静帝初，隋将革命，征还会葬，举兵不受代，为韦孝宽所败自杀，至唐武德中，诏改葬，开元中建庙立碑。
　　◇举兵下令
　　杨坚以凡庸之才，藉后父之势，挟幼主而令天下，威福自己，赏罚无章，不臣之迹，暴于行路。吾居将相，与国舅甥，同休共戚，义由一体。先帝处吾于此，本欲寄以安危。今欲与卿等纠合义勇，匡国庇人，进可以享荣名，退可以终臣节，卿等以为何如？（《周书·尉迟迥传》，迥以隋文帝当权，将图篡夺，遂谋举兵，乃集文武士庶，登城北楼而令之。）
　　◎王分瓦生
　　◇造像记
　　保定四年岁次甲申十月乙卯朔十五日己巳，佛弟子王分瓦生敬造石像一堪，上为天龙八部，下为人王帝主，七世父母，见在父，过去母，合门大小，年一已上，百岁已来，恒愿在西方供养无量寿佛，复为一切法界众生，生生世世，侍佛闻法。（碑拓本）
　　◎穆提波
　　提婆本姓骆，汉阳人。高齐时，以母陆令萱为后主乾阿你，奏引入侍。武平初稍迁仪同三司，加开府，授武卫大将军，寻除侍中，累迁尚书左右仆射、领军大将军、录尚书事，封城阳郡王，改姓穆，与高阿那肱、韩长鸾号三贵，齐亡入周，为柱国、宜州刺史，谋反诛。
　　◇以谣言启后主请杀斛律光
　　斛律累世大将，明月声震关西，丰乐威行突厥，女为皇后，男尚公主，谣言甚可畏也。（《北齐书·斛律光传》）
  </div>
  <div class="pagination">
   <a href="全上古三代秦汉三国六朝文_page627.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page623.html">
    623
   </a>
   <a href="全上古三代秦汉三国六朝文_page624.html">
    624
   </a>
   <a href="全上古三代秦汉三国六朝文_page625.html">
    625
   </a>
   <a href="全上古三代秦汉三国六朝文_page626.html">
    626
   </a>
   <a href="全上古三代秦汉三国六朝文_page627.html">
    627
   </a>
   <span class="current-page">
    628
   </span>
   <a href="全上古三代秦汉三国六朝文_page629.html">
    629
   </a>
   <a href="全上古三代秦汉三国六朝文_page630.html">
    630
   </a>
   <a href="全上古三代秦汉三国六朝文_page631.html">
    631
   </a>
   <a href="全上古三代秦汉三国六朝文_page632.html">
    632
   </a>
   <a href="全上古三代秦汉三国六朝文_page633.html">
    633
   </a>
   <span>
    ...
   </span>
   <a href="全上古三代秦汉三国六朝文_page629.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
