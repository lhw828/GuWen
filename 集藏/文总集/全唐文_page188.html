<!DOCTYPE html>
<html>
<head>
    <meta charset="UTF-8">
    <title>全唐文 - 第 188 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 188 页/共 603 页</h1>
    <div class="content">    古之圣人，乘时迭用，赞神道，立人伦，所以为理者也。理之为极，故受之以无为。昔之真人，归根去羡，扌突有物，入无穷，所以为久者也。久几乎息，故受之以实际。于是大雄有作，大觉无边，常乐常往，不生不灭。鉴阿僧而示开辟，传法印而逾绳契，映明月而小元珠，位轮王而卑五帝。去圣日远，多门互出，名数棼丝，言说滋蔓。粤有绍兴法宝，超诣真宗，由密意而致清凉域，秉圆照而入空寂舍。无闻无示，非穿非凿，断诸委曲，直见本源。其事业有如此者，我大师其人也。禅师讳法现，弋阳人。本名法显，避中宗庙讳，於是改焉。即双峰忍禅师门人也。俗姓宣氏，出自周宣王，盛於元魏代。禅师仪表端严，眉宇森秀，人相具足，梵音清畅。乘运而应数，随方而立表，以济南浮之人，以嗣东山之业。初母在孕，不喜荤辛，及诞之後，每以沙上，戏为佛塔。志学之岁，远方访道。年十有九，爰就落，始配住福田寺。其後以选，更隶龙兴寺焉。後因捧盂上堂，逢一神僧，颜赤如醉，语师曰：“汝可名法显。”因忽不见。年满受具，遂以此名。年二十五，次因寺事，差往鄱阳，所憩之家，皆同旧识。或云宿昔梦师之来，仪服宛如所见。设供养者，皆蒙诱掖，阖门尽里，同发菩提心。尔时鄱阳大旱，师为受戒二千馀人，事毕天晶无□，其夜雨雪盈尺。随缘利物，殊类齐感，在舟则异鳞呈质，使渔者收纶；登陆则困鹿求哀，而猎者束矢。所过古寺废塔，虽独而止。猛兽恶龙，山精木魅，毒气生烟火，众麽成军阵，坦若虚舟，莫能恼害。至就淳岁，有三婆罗门寄金银珠宝於师，复置庆箦，而归西域。其後有贼劫房，惟此诸宝独在。出入三载，主乃东来，各以还之，封缄如故。母氏遣师，预修已墓，寺前南岭，地为吉祥。掘绵巨石，不可开动，已经数日，师意弥专。忽且人，来诣掘所，作礼既毕，出一编书与师，遂云为师穿墓。观其用状，殆非人功，信宿掘成，不知所在。开其留书，乃菩提达摩之论也。及筑坟傅土，每夕有猛兽蹋谠如杵，倏然墓成。经一十八年，母何氏寿八十有六，既耆而艾，无疾而终。师庐於坟所，遂经二载，形体瞿瘠，仅能识者。每有人潜献牛乳，其味凝厚。众疑有异，後加验问，莫知所从。尝置碗佛前，乃成舍利。旬日之後，碗中有声，沃而涤之，金光浮出，连珠成贯，色有似榴者。其後渐多至百馀粒，他州造塔者，皆来请之，分与而去。夫其异应，不可思议，乃菩提之示现者矣。《大易》云：“神道设教。”然则至人无迹，至化无名，万缘尽空，一切不动。此皆善灵扶护，示相云为，因感而来，无幽不兆。咸莫知其所以，岂我师之意乎？徒观远众响臻，群疑景附，惟分请益，波回山积，有迷有达，或饥或渴。禅师发以希声之音，现以随缘之相，如振风之过众窍，似膏雨而成百谷。至有求明义学，谈说人天，三论饮其辨才，九部矜其理窟。及乎对询真赜，不觉神醉大巫，舍伐靡旗，废讲焚疏，因而退密，专至摄心。
    有初地弟子左相兼兵部尚书李适之，往以先君佐蕲，瞻言归省，因得礼尊仪於密座，委弱质於专门。持心苦体，不舍书夜，寻遘私艰，重集于蓼，无怙可恃，创钜衅穷，负土坟傍，泣血庐次。大师哀其劬顿，假以梯航，引於煨烬之区，拔於冤毒之海。其後皇图复禹，重构维城。神龙之中，玺书再降，授朝请大夫，旋追赴京辇。禅师遂敷宰逭之义，强弟子以行。虽间阔积年，而诲诱无远。属有东信，至自蕲春。方承八年讳问，其说最後功德，恨不亲闻付嘱，是用触绪悲凉。复次使者言：师以开元八年六月初，於本寺精舍结跏趺坐。积十三日，不更饮食，无复烦恼，因禅不解，便入无馀，春秋七十有八。是日□物变异，香气晦合，池水自黑，林鸟皆悲，座前白莲枯卷，堂後列柏凋瘁。四部雷动，三界霪泣，或绝於地，或诉於天。呜呼慈母！忍弃穷子。一定以来，全躯不坏，发长肤软，红色爪丹唇，经今二十年，竟不敢迁闭。近日薄加香漆，四众供养如生。故知不尽之明，与劫代而相弊；应见之相，岂坚林之可焚；徒徵梦幻之言，莫见去来之迹。然则建之於常空有，立之於不昧，难可以智知，孰能以识识？住持强固，永为宗极。以适之心存遗偈，力荷慈缘，仿佛钅广铄，依稀火传。ゼ其勿照之曜，著以忘言之筌，敢申颂元德，以昭播人天。其词曰：皇矣能仁，宏宣妙觉。彼上人者，是为禅族。继体前圣，传灯後学。舟梁爱河，掎拔情岳。肇允光相，翻飞度门。偈传心极，神授名尊。霰零严戒，盗入重昏。穷鱼脱泉，困兽还魂。独绝人代，蒸在林野。魔属不神，善缘来假。乳似糜献，编同圯下。度无量人，实无度者。诸行圆满，庶类知归。往虚来实，遇病为医。大□澍雨，惠日扬辉。事复无事，机反於机。我於往昔，天方荐瘥。彷徉推极，荼毒谓何？孰承最上，密受居多。未究深海，旋惊尺波。变异潜惑，悲忧断绝。皆发大怖，遍身见血。深入静思，义开形闭。当知恒住，敢告非灭。
    ☆赵慎言
    慎言，开元八年官瀛州司法参军。
    ○论郊庙用乐表
    祭天地宗庙乐，合用商音。又《周礼》三处大祭，俱无商调。郑元云：“此无商调者，祭尚柔，商坚刚也。”以臣愚知，斯义不当。但商音金也，周德木也，金能克木，作者去之。今皇唐土王，即殊周室，五音损益，须逐便宜。岂可将木德之义，施土德之用？又说者以商声配金，即作刚柔理解。殊不知声无定性，音无常主，刚柔之体，实由其人。人和则音和，人怒则声怒。故《礼》称怒心感者，其声粗以厉；爱心感者，其声和以柔。如宫声为君，商声为臣，岂以臣位配金，为臣道便为刚乎？是知周制无商，不为坚刚见阙，盖以扶木德，忌金行，故国祚灵长，後叶昌盛，卜代三十，卜年八百，是去金之应也。即人神之心可见，刚柔之理，原乎圣人之情，详夫作者之旨。车服器械，为易代之通规；郊声调，避德王之刑克，此不疑之理也。其三祭并请加商调，去角调。
    ○郊庙舞人宜依古制疏
    郊庙二舞人，不依古制，未协人神。案《周礼》：“以乐舞教国子，舞《□门》、《大咸》、《大》、《大武》。”是知古之舞者，即诸侯子孙，容服鲜丽，故得神降福，灵光烛坛。今之舞人，并容貌蕞陋。屠沽之流，用以接神，欲求降福，固亦难矣。有隋之际，犹以品子为之，号为“二舞郎”。逮乎圣朝，遂变斯制。诚愿革兹近误，考复古道，其二舞人，望取品子年二十以下、容颜修正者为之。令太常博士主之，准国子学给料。行事之外，习六乐之道，学五礼之仪。十周年，量文武授散官，号曰“云门生”。又按《周礼》：“奏太族，歌应钟，以享地祗。”注云：“地祗谓神州社稷也。”太簇阳也，位在寅；应钟阴也，位在亥。故斗建亥，则日月会於寅；斗建寅，则日月会於亥。是知圣人之制，取合於阴阳；歌奏之仪，用符於交会。今之祭社，即乖古法，乃下奏太簇，上歌黄钟。但太簇、黄钟，俱是阳律，上下歌奏不异，乃是阳合於阳，非特违其《礼经》，抑亦乖於会合。其社坛歌黄钟，请改为应钟。又五郊工人舞人衣服，合依方色。按《周礼》：“以苍璧礼天，以黄琮礼地，以青礼东方，以赤璋礼南方，以白琥礼西方，以元璜礼北方。”是知五天帝德，色玉不同，四时文物，各随方变。冀以同色相感，同事相宜，阴阳交泰，莫不由此。今祭器茵褥，总随於五方；五郊衣服，独乖於方色。舞者常持早饰，工人恒服绛衣。以臣愚知，深为不便。其工人衣服，请各依方色。其宗庙黄色，乃各以所主色礼神。又以乐理身心，礼移风俗，请立乐教，以化兆民。《周礼》曰：“以乐德教国子，中和祗庸孝友。”其国子诸生，望教以《乐经》，同於《礼》、《传》。则人人知礼，家家知乐，自然风移俗易，灾害不生。其《乐经》章目虽详，稍乖旨要。请委通明博识修撰讫，然後颁下。
    ☆李元
    元，开元八年官国子司业。
    ○颜子当设坐像并升四哲奏
    先圣也宣父庙，先师颜子配，则配像当坐，今乃立侍。准《礼》：“授坐不立，授立不跪。”颜子道亚生知，才先入室，既当配享，其仪见立，请据《礼》文，合从侍坐。又四科弟子闵子骞等，并服膺儒术，亲承圣教，虽复列像庙堂，不参享祀。谨按《祠令》，何休、范甯等二十二贤，犹г从祀，岂有升堂入室之子，独不г春秋配享之馀？请春秋释奠，列在二十二贤之上。七十子者，文翁之壁，尚不缺如，岂有国庠，遂无图绘？请命有司图形於壁，兼为立赞，庶敦劝儒风，光崇圣烈。曾参孝道可崇，独受经於夫子，望准二十二贤从享。
    ○请令贡举人习周礼等经疏
    《三礼》、《三传》及《毛诗》、《尚书》、《周易》等，并圣贤微旨，生徒教业，必事资经远，则斯道不坠。今明经所习，务在出身，咸以《礼记》文少，人皆谙读。《周礼》经邦之轨则，《仪礼》庄敬之楷模；《公羊》、《梁》，历代宗习。今两监及州县，以独学无友，四经殆绝。既事资训诱，不可因循。其学生望请各量配作业，并贡人预试之日，习《周礼》、《仪礼》、《公羊》、《梁》，并请帖十通五，许其入策。以此开劝，即望四海均习，九经该备。
    ☆蔡孚
    孚，开元八年官起居舍人。
    ○请宣付御制春雪台望诗编入国史奏
    伏见所制，气雄词美，德音相属，鄙炎汉之奢侈，徇有唐之俭陋，知作劳而居逸，念中人之家产。用心如此，天下斯安。臣职在司言，请宣示百寮，及编国史。
    ●卷三百五
    ☆徐安贞
    安贞，初名楚璧，信安龙邱人。应制举，一岁三擢甲科。开元中为中书舍人、集贤院学士，累迁中书侍郎，封东海县子。天宝初卒。
    ○奉和圣制喜雨赋
    惟大君之执象，袭先帝之重元；体至精而御物，用明德而动天。自乘春兮当暑，洎三时而不雨；何阴阳而并隔，瞻□汉以延伫？而雍州之积高，乃神明之旧府。君告有司，无作淫祠。图应龙兮何召？望愚妇兮何期？御愆伏之六，唯荡荡之上帝；信天道之悠哉，固人事之所制。尔其圜坛方单，环以禁林；拂瑶席兮列神座，藉白茅兮推圣心。却华盖而特立，当赫曦之正临；幽应如响，明徵在今。油然作□，郁山川之气；凄兮为雨，变天地之阴。乘空离合，烟霏雾杂，散影微微，清神不稀。无雷电之相迫，但萧条而自飞；回飒洒於天听，袭清凉於御衣；如泰岳之朝下，似阳台之暮归。林御增饰，城池共色；八水青田，千门紫极；洗原隰於龙鳞，拂甍标於凤翼。伊万物之同润，况油油之黍稷；匝寰海而为期，指咸霖而一息。吾君乃升玉堂，辟金殿；既涤炎暑，是开清宴；听金石之克谐，知神人之合忭。济济三事，稽首而言；效灵夔之鼓舞，联振鹭而飞翻；欣复夏王之膳，无邀汉后之恩。微臣束绅国史，秉笔阶；仰宸仪之法度，闻天韵之宫徵。大舜之《庆□》已发，武帝之《秋风》莫比；钦丰岁之馀裕，赜先天之至理。陋星斗之占，冠灵台之纪；犹诫奢靡之事，信明明天子。
    ○除韦嗣立凤阁侍郎平章事制
    鸾台：凤池清切，鸾渚便蕃，出纳两闱，允资一德。中散大夫守天官侍郎韦嗣立，当朝人杰，奕代相门，道周性全，才高识远，诚以待物，宽而容众。往司纶翰，五字见推；洎处提衡，九流式序。怀宗庙之掌，有社稷之能，宜竭忠贤，翊宣政化。可守凤阁侍郎同凤阁鸾台平章事，散官如故。主者施行。
    ○除裴耀卿黄门侍郎张九龄中书侍郎同平章事制
    敕：风□之感，必生王佐；廊庙之任，爰在柱臣。中大夫守京兆尹护军借紫金鱼袋裴耀卿，含元精之休，体度宏远。正议大夫前检校中书侍郎集贤院学士仍副知院事上柱国赐紫金鱼袋曲江县开国男张九龄，挺生人之秀，器识通明。并风望素高，人伦是仰，可以叶彼寅亮，当兹启沃。干时待士，既资鼎实之和；为国急贤，宁惟金革之事。耀卿可黄门侍郎同中书门下平章事宏文馆学士，散官勋如故。张九龄可起复中书侍郎同中书门下平章事兼修国史，馀如故。主者施行。
    ○授席豫尚书右丞等制
    门下：朝散大夫使持节郑州诸军事守郑州刺史上柱国席豫等，早升清近，备经推择，或政成大郡，或绩伫中朝。可以秉於枢辖，正之仆御；副於内府，亚以尹京。各恭乃职，允兹休命，可依前件。
    ○授王翼殿中侍御史等制
    敕：朝议郎行监察御史王翼、王从弟朝请郎行监察御史级等，咸以贞固，爰司察视，骤闻举直，亦既惩奸。岁月增深，迁有序，并可殿中侍御史。
    ○对习星历判
    〈得甲称人有习星历，属会吉凶，有司劾以为妖，款云《天文志》所载，不伏。〉
    大君有位，北辰列象；庶官分职，南正司天。和玉烛而调四时，制铜仪而稽六合。是则官修其业，物有其方。彼何人斯？而言历数。假使道高王朔，学富唐都，徒取於人间，故无闻於代掌。多识前载，方期为已；役成称贱，宁是润身？眷彼司存，行闻纠慝。语其察变，应援石氏之经；会以吉凶，合引班生之志。诫其偏习，宜肃正刑。
    ○对太室择嗣判
    〈甲於太室而择嗣，先幼者，或非之，称神所命。〉
    钦若古训，奉遵遗典，礼崇继体，政重承邦。苟冢嫡之或遗，谅昭穆之无取。眷言於甲，诚乎择嗣。殊无忌之不才，让德於韩宣；异延陵之守节，归义於诸樊。既而龟其知乎，类石祁之合兆；神所命也，同楚平之当璧。且备均则卜，罕见前非；年均择贤，曾无昔谴。先乎幼者，诚合通规，人或非之，孰云其可？
    ○对举嘉遁第判
    〈严虚应嘉遁科举，试策及第，选曹为非时进拟经，台有喧诉，选司以虚名乖实，贬第。〉
    严虚草泽贤才，蒲轮辟命，玉台对命，既则登科。仙署縻爵，诚宜利用。抑同选调，讵曰非常，坐见沦塞，行招往诉。然则晦其迹也，事等凿坯；行其道焉，何论负鼎！谅出处之有异，岂名实之相乖？义在优贤，理无贬弟。兴言举主，诚则知人。赏先茅之地，非无故实；夺田之禄，未之前闻。循彼功曹，以为直笔。
    ○唐元览法师碑
    师姓褚氏，名览。兄无量舒公也，为开元侍讲。归观乡国，太夫人年迫期颐，法师昆季，晨昏之地，说法而已。铭曰：
    法远乎哉！兴或共住，得自先觉。亦曰（句）文不在兹，教有真传。宏是像法，能诣实趣。伊人谓何？闻道则多。如海广大，如山峨峨。心猿既伏，隙驷云过。惟徒是颂，焉知其他。
    ○正议大夫使持节易州诸军事守易州刺史兼高阳军使赏紫金鱼袋上柱国田公德政之碑（并序）
    闻之经国济理、长物生人者，则必委成郡邑，而择其良吏。然守文则溺於牵俗，更法则弊於专任，宽恕则失於容奸，强毅则陷於伤善。建用皇极，难乎其人！若夫刚不为虐、简而能断、布政优优、化人成俗者，见於田易州焉。公名琬，字正勤。其先敬仲适齐，因陈为族；周齐声近，前氏於田。五代其昌，罢秦人之西帝；七雄方斗，朝泗上之诸侯。自国灭淄上，族迁关右，武安以戚属为丞相，司农以建议封阳城。吾能言之，公其後也，不殄厥问，幽而复光。曾祖君纾，隋甘州刺史。祖越，西州长史。父思，成州同谷尉。名虽必闻，官不求达，累济纯嘏，克生忠良。公应天景星，含道元气，和五味以正性，备百行以资身。况言谈者仁之文，孝悌者德之本，取与者事之会，恬淡者道之符。弱冠游太学，寻师授《韩诗》、《曲礼》，以为《小雅》伤於怨刺，《大戴》失於奢侈，功业宜先於济理，章句非急於适时。因读《孙吴兵法》、《卫霍别传》，前仗剑从军，以功授合黎府别将。历果毅，转折冲，累拜郎将、中郎将。寻除安北都护，稍迁威卫将军。每拜命，必衔一官，兼一使。非其干理，畴克保。由是所向皆通，众善咸集。户部尚书王，国之桢干，人之具瞻。太子太师萧嵩，惟岳出□，生甫翊圣。王之总管朔方也，帐下之画，一以询公；萧之节度河（阙一字）也，阃外之事，不裁於已。公貌无矜色，口无伐辞，出则推美於人，入则尽虑於事。议者以为王能信善，萧能任贤，居二者之间，非周才孰可？寻以将军兼灵州刺史朔方军节度副使押浑部落，仍检校丰安、定远及十将兵马使。会遭家艰，奔丧州里，扶杖未起，粥嗌不入。古之纯孝，何以尚兹！明年，林胡寇边，天子震怒，起公除易州刺史，镇北边也。公闻命惊殒，以死让请，情既难夺，恩为中停。廿四年礼终，复除易州刺史兼高阳军使。
    此邦之人，旧称勇悍，凛然尚荆卿之风，慕燕丹之义。其俗易使也，其人可用也，而地接边鄙，郡参军镇。嗟哉！杼轴空矣，征役勤矣。用非所养，力尽犹求，摧节义之明心，就逋逃之下请。公深悲其故，大返其源，阜其财求，致其忠爱，居者既逸，去者知归。星岁未周，襁负咸至，岂非在宽明以恕、恩结其心者欤？时出桑野，奄观钅至刈。责其惰者，则为之怛，如遇其败子焉；勉其勤者，则喜形颜色，若遇其良子焉。故人感而怀之，莫敢暇逸，г体涂足，唯农是务，所以家粟流衍，而馀粮栖亩。管子曰：“仓廪实，知礼节。”则公之德政信然也。岁或大旱，忧心如熏，如忄炎如焚，如焚其身。曾是勤人，达於鬼神。及有事山川，宜乎冢土，祝始告而□合，俎未彻而雨降。气有并隔，灾变为蝗，自西徂东，风至雨集。其高也蔽日，其下也被地，前能辨其疆界，犬牙不入。非神鉴其德，有所底之，其孰能与於此？夫市者，利之所聚，人之所争，强或肆夺，不忌於上，吏取於人，谓为官市。交易不得其所，朝夕为之皆虚。公抚御多方，非止扑罚，家僮门客，莫出城寺。通商服贾，日以填凑，更为一都之会也。公之下车，将大变其俗。其有酣歌剑舞者，弹弦ㄢ屐者，慑其雄而息其竞，疏其秽而复於礼。以为不积其德，无以服人也；不正其身，无以出令也。故视无旋，听无耸，其动也可效，其静也可法。四邻以是嘉其致而归其高，百姓以是服其德而乐其行。故自郡邑至乎乡鄙，莫不竞者让，暴者仁，毅者温，懦者立，其惟不言而化，已过半矣。於是询耆旧，察人俗，入而静谋，出而周视。高者抑之，弛者张之；人之所恶者去之，人之所欲者济之。老有归，幼有长，至於疾苦，莫不躬亲。为之一年，而下无艰急，而亦无殄病矣。比及三年，则有成也，尽知方也。洎农隙巡抚，煦愉温颜，易水变其寒风，燕谷增其暖气。由是刑罚不用，而君亦（阙一字）之。使无讼乎，见於今日矣。故化行乎近郡，而誉达乎京师。公夙昭武烈，而善於文史。将以汉主忧边，故投其笔砚；晋侯择帅，更悦其诗书。不然，何有执繁弱之弓，杖雍狐之戟，而能缘饰吏事，レ发如神，穷物之理，尽人之性，若此之至也？廿七年，公次会计，朝於京师。廿八年春二月，制摄御史中丞，迁安西都护。诏书至郡，郡之人吏，若有所亡，或号门衢，或悲里室，曰：“自我公至，吾党其苏；今我公往，吾党其。”诣阙陈情，则长安地远；邀道攀恋，而西域路绝。既借寇不可，则令名宜存。词曰：
    卓尔有立，时惟田侯。清标远映，高月垂秋。其武也刚，其文则柔。孰是师旅，能牧於州？靡不夙夜，思皇厥中。绸缪庶政，亦以训戎。天子曰俞，爰嘉尔功。俾守易土，而和其风。北燕之南，全赵之北，岁有军事，人用不足。从而摇之，是谓苛慝。惟若莅止，高明柔克。柔克伊何？抚如婴孩。蝗不入境，旱不为灾。既庶能富，逋亡归来。非德之致，其谁有哉！水积则流，德积则扬。化自下国，声驰遐方。允矣君子！如如璋。刻石颂之，令问不忘。
    ○让皇帝哀册文
    维开元二十九年岁次辛巳十一月戊申朔二十四日辛未，宁王薨於西京之邸第，旋殡於寝门之西阶。翌日有制，册王为让皇帝。盖景龙岁先产即位，王嫡长，将立为皇太子，让大功於我皇。洎薨落让存，有追崇之义。粤若天宝元年夏五月乙巳朔十七日辛酉，将迁座於惠陵，礼也。龟策先远，龙盾此时。呜呼哀哉！皇帝遣金紫光禄大夫守尚书左仆射摄太尉上柱国许平县开国侯耀卿奉宵载奠祖筵，以申天伦之憾也。乃命词臣，序之典册。其词曰：
    昔真人之述作，表高节於让王。太伯闻乎周，皇昆昭於圣唐。古往今来，身退业昌。殁而不朽，扬乎耿光。元祖锡庆，重熙累盛。兹冢嗣之谦德，迨遗灵而受命。童儒之辰，初王寿春。开国方大，进封於蔡。以委亲贤，是兼中外。奄有於宋，复迁於宁。正畴庸於地理，配明德於天星。或建符节，言归阙庭。既睦天爱，承欢帝乐。东扈温泉，西侍平乐。风雅属和，论思辨博。晨超北上，谒紫殿於蓬莱；夕息南归，对琼楼於花萼。莫匪恩遇，周爰咨度。坐而论道，实惟三公。登太尉，兼仪同；拜司徒，命司空。仪刑作孚，宣和国风。稽以前事，缅怀逝者。五王同日，曜大君之一龙；万国来朝，无梁王之驷马。让则有之，崇名可追。逾周盟之礼，会七月之期。太史造时，遣奠於兹。自藩王之邸第，建天子之旌旗。度春明而春尽，下长乐而长辞。经灞川与渭川，惨容卫兮迟迟。当苑门之宫观，攀宇宙而无追。仰音颜以缠慕，更吾君兮望思。呜呼哀哉！瀛区有变，天注终飞。怀苍梧而日远，望白□而不归。沈沈陇树，漠漠泉闱。竭（阙一字）音而载笔，蔼千祀而腾徽。呜呼哀哉！高寝林间，阴堂昼闲。代谢今昔，神之往还。列昭穆兮斯在，奉忠孝於桥山。呜呼哀哉！
    ○贞顺皇后哀册文
    维开元二十五年岁次丁丑十二月庚子朔七日丙午，惠妃武氏薨於兴庆宫之前院，移殡春宫丽正殿之西阶。粤翌日，乃命有司持节册谥曰贞顺皇后，以旌德饰终也。洎明年春二月己亥朔二十二日庚申，将迁座於敬陵，礼也。启攒涂於春禁，候重门於初旭，转灵卫於金根，缅哀怀於上国。亦既有命，铭於贞王。其词曰：
    《风》之始者，（阙二字）备内。职选才淑，政兼翊戴。化锡丕祉，繁华锺美。我天后之从孙，周桓王之季子。於渭之，重开戚里。鸾飞翔，玉锵锵。自婕妤而三命，乃率先於雁行。出言有章，彤管有光。孝慈之心，谅自天启。鞠育孙幼，恩流恺悌。七子既均，六宫有礼。贵主三分於外馆，贤王两辟於朱邸。彼阴教兮惟微，承日月之光辉。辅圣人之至德，故动用而无违。骊谷汤泉，天行暮律。属车之内，陪游之日。孰谓荡邪，兹焉遇疾。（阙）焚香山，以邀元吉。却届重城，弥留永毕。思勿药之有喜，痛还年之无术。呜呼哀哉！览旧馆兮洞开，践芳尘兮徘徊。指甘泉之画像，谓德容之在哉！自昔层城之宫，椒风之殿，获遇明主，是矜邦媛。有平生之渥恩，无沦没之馀眷。况贞顺之宠锡，伊往古而莫见。卜兆考常，三龟既良。园陵苍苍，在国之阳。傍芙蓉而左转，怨桃李之春芳。风卷旌旆，繁笳委咽。中使护道，懿亲辞诀。山藏玉衣，地留金穴。惟清灞之永矣，流国风而不竭。呜呼哀哉！
    ☆库狄履温
    履温，元宗朝官尚书员外郎，兼充节度判官，摄御史，为劝农判官。
    ○让起复表
    草土臣履温言：臣行迕神明，祸归先父，日月未几，苴麻未变。伏奉恩敕，授臣驾部员外郎，充朔方军判官。诏书临门，匍匐庐次，捧跪惊骇，号缠痛疾，气残毁容，臣今殒越。伏以灭性非教，逃天莫由，敢祈孝理，少察哀诉。臣门绪单贱，本无兄弟，惟臣一人，鞠育锺爱。幼在陇亩，辍臣读书，家贫本无仆役，柴水为资。臣在师氏，父常有劳，束资费，母亦勤绩。训诲之渐，明时忝官，唯资以荣，过此无报。岂谓禄养才及，殃衅已深！所侍老母，风气仍积，每臣崩摧，抚对增病。臣稍用割哀就礼，间哭承颜，臣若暂离，母亦难保。且祠祀无主，几筵何依？臣之忧酷，特为尢甚。逮及秋季，始至小祥，苫庐尚新，坟土犹湿。圣情何忍，令其辍情。顾惟形骸，实污冠冕。臣又近染风疾，似因哀瘵，语事便忘，居常辄惊，以此从戎，必不堪命。伏乞悯臣艰疾，察臣孤独，卒臣丧服，矜臣母老。则生人之本，尽於哀敬，国家淳风，载激流俗。无任荒恳。
    ○对春不鉴判
    〈丁掌颁，不颁於命士，春不鉴，而辄秋刷。〉
    开国承家，建官分职，品汇斯布，卑高已陈。故礼设六官，必在所掌；司分九命，且均其职。眷彼凌人，颇忝班位，惟兹命士，实厕周行。虽和平在时，终无天昏之理，而炎凉失节，或生疾疫之事。备预之道，宁失国经？颁赐之仪，岂乖常礼？且深溪寂寂，方委积於大冬；虚室寥寥，遂收藏於小吏。春风已解，不闻修饰之功；秋露未圆，方事刷清之业。当其时而不作，已表非勤；应合给而缺供，尢彰失守。不应之罚，从此自贻；慢令这科，宜以为始。
    ☆梁高望
    高望，元宗时官易州遂成县书助教。
    ○云居寺石浮屠铭
    夫至道潜运，不言而化成；大象孕灵，不宰之功速。斯则神元妙赜，虽日用而莫知，况耳目不该，岂视听之能识？由是给园多士，并赴缁林；方丈比邱，咸归奈苑。有想非想，住法非常乐之宗；色空即空，生灭岂菩提之果。于是清信士易州新安府折冲都尉李文安，游心正觉，妙达苦空，知劳生之有涯，设津梁於彼岸。乃于范阳县西□居寺，为亡妻河东郡君薛氏敬造石浮屠一所。旁求琬璧，{艹形}岫为之献琛；远召良工，班输以之呈巧。盘螭隐伏，与□峰而相交；灵凤将翔，共阳乌而接翼。飞空七级，状多宝之移来；腾虚四回，疑众仙之涌出。兼以山含万象，地蕴灵奇。莲沼澄光，似猴池之浴日；松枝引籁，若祗树之吟风。众妙难名，约敷厥美，冀同拂石，万劫兹山。铭曰：
    丽哉宏璧，出以昆山。磨砻不日，神仪婉然。停停净域，峨峨给园。光浮十界，色照三天。众妙功德，莫惟斯重。镂凤傍矫，雕龙上耸。买地有果，福田无种。利益潜通，存殁偕奉。
    ☆崔希逸
    希逸，开元中为散骑常侍、河西节度使，迁河南尹。
    ○对藏冰不固判
    〈所司藏冰不固，诉云采冰户不依尺样。〉
    寒暑递迁，四时有凝阴之节；宗庙致敬，五礼标陈荐之仪。徵万古而莫迁，虽百王而不易。洎乎岁伏元陆，日短星昴，天寒地闭，风凄雨霖。积水成冰，与银床而等洁；Ё阴凿井，映玉以生光。既有峨峨之姿，须备冲冲之礼；苟亏六尺之样，遂阙三冬之备。祭供有罢，职司其忧。向若尺样顿乖，纳时不应缄默，自缘盖藏不谨，今日方事推询。玉毁椟中，是谁之过？掌人自合当罪，采户未可论辜。
    ☆孙翌
    翌字季良，河南偃师人。开元中为左拾遗、集贤院直学士。
    ○苏州常孰县令孝子太原郭府君墓志铭（并序）
    夫孝者，百行之本。故《诗》美张仲，《传》称颖叔，所以轨物而前乎人用者也。悠悠千古，谁其似之？实我府君，能锡类矣。公讳思谟，太原平阳人。其先出自有周，虢叔之允，史谍详之矣。尔其隗以奇策立，丹以志业闻，泰以人伦称，象以文学著。ㄨ祉积庆，代不陨德。曾王父，周朝平东将军上党郡守。大父则，隋银青光禄大夫尚书度支郎中淮陵郡守陇右巡农使。边鄙不耸，实资介胄之雄；储亻待已均，方知会计之力。专城无警，奉使有光矣。严考敬同，皇幽素举高第，养亲不仕。《易》曰“幽人贞吉”，又曰“素履无咎”。幽素之义，其大矣哉！幽素府君有子，其季曰我公。俱仁孝绝伦，感通天地。太夫人尝有疾，（阙一字）羊{宀六}，时禁屠宰，犯者加刑。日号泣於昊天，而不知其所出。忽有慈乌衔{宀六}，置之阶上，故得以馨洁其膳，犹疑其傥然。他时忆萝果，属发之辰，有类求芙蓉於木末，不可得也。兄弟仰天而叹，庭树为之犯雪霜，华而实矣。公取以充养，且献之北阙，於时天后造周，惊叹者久矣，命史臣[B14A]赞，特加旌表。无几何，忆新笋，复如向时之菀结，又无告焉。後园丛篁，忽苞而出。所居从善里，其竹树存焉。异乎哉！书传所阙者，今见之矣。公始以孝子徵，解褐拜定州安平县丞。下车未几，而东胡作孽，虔刘我士卒，挠乱我边陲。恒代之间，亭候无守，河决非覆篑能制，原燎岂负瓮可加？而公之小邑，亦受屠矣。身被囚虏，命悬锋镝，出於万死之中，兴其一切之计。大杀寇盗，载完郛郭，虽田单之复齐城，曹沫之归鲁地，薨以过也。招慰使奏，加公朱绂，让不受。属内忧，服阕，转江阳县丞。又应廉让举，擢武功尉。秩满，迁常熟令。凡佐三邑而宰一县，所居必化，所在必理。专务於德，夫何不臧？公（阙一字）二昆：长曰思诲，易州司马；次曰思训，大理司直。不永介福，俱已先世。遗孤凡十有三人，或在髫龀，或居襁褓。公抚之育之，出入腹之，子渐乎义方，女嫔於他族。人不知其诸父，盖孝悌之至也。禀命不融，春秋五十九，开元九年正月二日，寝疾终於官舍。以其年十一月甲辰朔十七日庚申，葬洛阳东门平川，礼也。初公取於彭城刘氏，无子而卒。再娶河南元氏，有二女，亦先朝露矣。琴瑟不可以终彻，享祀不可以无继。又婚清河张氏，故江州刺史嘉言之孙，奉礼郎慎思之女。作配君子，休有烈光。彼苍如何？歼我良人。有子曰{宀}、曰き，伶俜幼冲，未知饰终追远之礼。易州府君冢嫡宇，采他山之石，昭铭景行。其词曰：循陔者子兮行通神明，家邦必达兮休矣清声，天难忱斯兮胡不永龄，哀哀群稚兮泣尽孤茔。
    ○高延福墓志铭（并序）
    夫劳息之理，达人一之，然时当大明，职近皇位，父子并肩而事主，君臣同体而多欢，而万石之庆，一朝无怙，可不悲矣？府君讳福，字延福，渤海人也。启土受氏，明诸典册。曾祖权，祖祖，父护，并介如石焉，厥有全操。安时处顺，忧患不能入；惩忿窒欲，轩冕莫之荣。且豕贵随时，雅明尊祖。我府君始议从政，有光前烈。《传》曰：“九变复贯，知言之选。”此之谓矣。府君幼而晦明，长而藏用，体敬仲之慎，兼伯楚之忠。解褐拜文林郎，守奚官丞。秩满，迁本局令，稍转宫闱令，兼谒者监。窃以圣人之教，父因子贵。府君之宠嗣曰力士，我大君之信臣也。顷国步多艰，而守谋立顺，以功拜右监门大将军，兼食本邑。尽力王室，志存匡辅，元勋烂然，天眷攸属。府君以大将军之故，特拜朝议大夫，守内侍员外置。寻迁中大夫，正除本官。出入四代，凡更六职，行不违仁，言必合礼。由是无黜摈，无怨尢，恭而能和，简而且肃，德著乎宫掖，名成乎寮友。而禀命不融，识者欷。以开元十一年十二月二十五日，终於来庭里之私第，春秋六十有三。大敛之日，天王遣中使临吊，绢三百匹。明年太岁在甲子正月壬戌朔廿一日壬午，迁窆於京兆府白鹿原之西隅，礼也。缘丧事仪卫，并皆官给，可见哀荣始终，礼洎泉壤。初府君旁通物情，往往造极，以为生者神之主，死者神之归，归乎本真，曷足怀也？乃谋龟筮，相川原，经兆域，畚封遂，自为安神之所，而松贾苍然矣。君子谓高公於是乎。知命，府君自公之馀，存乎上善，每持专一之行，深入不二之门。范圣容，写真偈，虽衣食所窘，此心不易，斯又回响之能事也。将军茹荼长号，哀述旧德，窃惭不敏，敢让其词。铭曰：
    佳城一闭兮三千年，棘人栾栾兮（阙一字）穷泉。出郭门而一望兮，见陇树之生烟。君宁见宾御之恻默，皆抚坟而涕涟。
    ●卷三百六
    ☆王利文
    利文，河南告成人。
    ○上瑞麦表
    陆下往在藩邸，扈从三阳，在臣宅上休憩。臣宅北坂之下，陛下以为球场，自夏徂秋，往来游赏。其地因感圣气，今有瑞麦生苗。或六穗分荣，或一茎数秀，方圆纵横，不离场边。自非至德潜通，岂有瑞应若此？
    ☆孙义龙
    义龙，元宗时人。
    ○石佛堂记
    大哉！乾健者斗极，邻影洽於梵宫；至柔者坤贞，山河载於贤劫。是（阙四字）域（阙二字）有（阙三字）风（阙一字）释提（阙四字）而凝浩气虽复道应形器，鸿垆为滞有之因；理涉名言，群籁起谈空之。况七觉元猷，三明奥旨，体权实而兼遗，鉴（阙一字）内而（阙一字）忘（阙一字）彼（阙五字）之可察方兹冈象，岂神妙之或（阙一字）故百亿须弥，三千刹土，仰天津而引派。则业火咸消，瞻觉路之元门；则情尘共偃，（阙四字）斯见（阙六字）大矣乎。至圣（阙一字）仁，固无得而称已，岂不以（阙二字）日月、德配乾坤？（阙一字）其赜者逾深，讨其源者（阙二字）开业寺者，育王达罗（阙十二字）当地（阙三字）龙交会（阙一字）所七（阙一字）元明之地，遂立净观。至大（阙一字）五年，天水公卫尉卿冀州刺史赵郡（阙一字）赵（阙一字）灵根入净慧（阙六字）以闲邪（阙一字）乾域而入室（阙三字）绀并遗多齐服冰纨，咸归妙藏。观其湮灭数百馀年，通彻宗礻方，（阙一字）继不绝。至後魏延昌武（阙二字）族（阙十一字）育王之圣（阙三字）帝之英声，抚事兴言，起葺寺观，初名偃角，复易名隐角。及至隋末唐初，（阙四字）姚义（阙二字）之所出（阙十一字）土恒华（阙一字）其（阙三字）以永建望形胜，叠障千寻，列香垆而吐雾；□楼万室，举绮袂以成帷。（阙三字）眠树福（阙一字）广远（阙十四字）观其地势，爽垲周神。师聿修净业，花台宝刹，架迥浮空，层阁步檐，飞丹列紫，如化城之壮丽，譬（阙二字）之（阙一字）高（阙一字）气桃（阙四字）阳（阙三字）者窥上忍之门入其（阙一字）者践菩提之域，总法门之交际者，其在彻寺主焉。讳彻，俗姓郭。（阙一字）族（阙二字）原历官（阙七字）为（阙一字）氏县人也。（阙一字）祖讳贵，齐岐州刺史，赠辅国大将军。气陵（阙一字）表，威镇燕垂，灵台不新，神襟自逸。祖讳炎（阙十五字）小（阙六字）台之高（阙三字）好（阙一字）下扬阁而三（阙一字）家积赐书门（阙三字）命赏次祖讳平，唐初（阙二十三字）圣於白虹练汤文於青（阙一字）大邱鸣雁，德星之应可期；（阙六字）之符斯在。父讳（阙二十二字）纪（阙一字）历帐内亲军授绥戎副（阙四字）许州行参军息（阙九字）雅（阙二十字）为（阙四字）陆县令（阙三字）落（阙二字）拂衣高蹈，骛三垂之正路，寻八（阙二十八字）与（阙二字）维那四辈及道俗等，为国敬造净土石佛堂台，所未能周备，寺主（阙二字）馀（阙二十九字）宿之分晖（阙二字）志以董修，历虔心而孝养，旁求郢匠，广召山（阙二字）鲁殿之新成采（阙二十五字）刻文（阙一字）於（阙一字）砌（阙二字）柱於琼阶龙角争腾翻（阙一字）照室风轮（阙三字）八会而（阙二十三字）居（阙七字）俗由乎（阙二字）寺主僧（阙一字）正上坐僧惠隐，前都维那（阙一字）慧周（阙一字）都维那（阙二字）武（阙二十六字）门徒等（阙一字）高堂之（阙三字）有遗音，睹让坐之以双尊，非缠（阙一字）氵皋（阙一字）空阶於十（阙二十五字）鹤树（阙一字）心（阙六字）此大施主令君之子，娱金素里，命驾青（阙二字）见石髓之（阙一字）骤听苏门之曲，空山（阙二字）乍（阙十七字）祗（阙八字）袭缁衣之果，岂非法王锡类、远被孙谋者哉！下官（阙二字）乐（阙一字）忝谬（阙一字）胶藉孔李之通家，（阙三字）之至亻戚，（阙二字）所（阙四字）而多惭笔札见知，在三军而无愧。人称颜冉，器惟璧，敢相质天书，庶芳名於帝石。其词曰：
    法身不凋，宝相（阙四字）他（阙八字）北，（阙三字）西岭形写鹫山（阙一字）如鸡。白驹常絷，绀卉恒萋，魔精夜落，惠日晨齐。聿修静观，来坐菩提。狐池绕砌，（阙二十三字）迹嗣（阙一字）重（阙一字）爰有惟孝，地蒋（阙一字）慈。咸从五养，俱称大悲。银树开（阙一字）金沙映丝。猗（阙一字）上德，折荣承训。林（阙四字）觞秋（阙十六字）峤杖节图真（阙二字）写妙。福缘游观，俯抑廊庙。喁喁俗侣，跻跻僧徒。心惊梦幻，思（阙二字）湖凤刹（阙二字）鲸钟夜（阙一字）孝珠冰净，智刃霜洁。（阙六字）龟碣。寒暑（阙一字）谢，徽尘无绝。
    ☆毕彦雄
    彦雄，开元十三年官正字。
    ○大唐龙兴大德香积寺主净业法师灵塔铭（并序）
    禅月西隐，戒灯东照，谈真利俗，稀代称贤，智炬增辉，法师一人矣。法师讳象，字净业，赵姓。族著天水，代家南阳，冠冕相辉，才名继美。因官徙属，今为京兆人也。父<廴山>，天马监，沈默攸博，安畀适务。时英闲出，奕弃於儒门；从法化生，独锺於释子。法师即监之仲子也，器宇恢嶷，风仪宏伟。长河毓量，汪然括地之姿；秀岳标形，峻矣干天之气。髫年慕法，弱冠辞荣。高宗忌辰，方阶落彩，帔缁七日，旋登法座。观经疑论，剖析元微，念定生因，抑扬理要。法师夙棹元津，早开灵键，入如来之密藏，践菩萨之空门。凡所阐扬，无不悦可，叹未曾有，发菩提心。禀其归戒者，日逾千计。法师博济冥怀，冲用利物，尝以大雄既没，法僧为本。每至元正，创启周饰净场，广延高僧，转读真诰。氵存兴胜会，法服精鲜，受用道资，出於百品，预兹位者，应其成数。所施之物，各发一愿，愿力宏博，量其志焉。风雨不已廿馀载，菩萨以定慧力而大舍法财，此之谓也。无适非可，住必营建，厥功居多，思力如竭。粤延和元年龙集壬子，而身见微疾，心清志凝。夫依风以兴，随烟而散，来既无所，去复何归？夏六月十五日，诫诲门贤，端坐瞪视，念佛告灭。呜呼！生历五十有八。即以其年十月廿五日，陪窆於神禾原大善导黎域内，崇灵塔也。道俗阗凑，号惋盈衢，不可制止者，亿百千矣。门人思顼等，乃追芳旧简，摭美遗编，永言风轨，思崇前迹。空留锁骨之形，敢勒铢衣之石。其铭曰：
    佛日既隐，贤□乃生。传持正法，必寄时英。时英伊何？猗嗟上人！捐躯利物，爱道忘身。磨而不磷，涅而不缁。博济群有，是真法师。定慧通悟，檀那上施。愿力宏广，成无住义。应真而来，代谢而往。哀哀门人，抚膺何仰？灵德若在，休风可想。敢勒遗尘，铭徽泉壤。
    ☆卫凭
    凭，官左威卫录事参军。
    ○唐王屋山中岩台正一先生庙碣
    古之所谓列仙者，执大全以御於自然，游无有以至於不死，旁午众妙，而登夫太元。盖著自元元，成於天师，备诸简寂，而详乎贞白。得贞白之道者曰元，元以授於体元。自三真在天，群学无主，主道之柄，必将有人。天以司马真人为木铎欤？不然，元标灵符，骏若是。尊师族司马氏，世居温。晋彭城王权之後，隋亲侍都督晟之孙，皇代襄、滑二长史仁最之子。夫轩冕奕代，是谓令绪；忠贤继出，必生异人。故子阿推惠，许真於以降迹；初成行慈，茅君所以升道，抑有由也。宗师讳承祯，字子微，法号道隐。生而能言，幼而知道，天锡奇表，神仙正性。老庄大旨也，引而伸之；杨许内学也，默而存之。洁其行，耸其德，识穷精微，思入虚极。议者谓冥冥之翮，不可屈而致。年二十一，始服巾褐入道，师体元先生；先生中岳之隐几者也。尊师神凝用简，情汰事落，其秉操不可渎，其执勤不知倦，体元乃洒然异之。他日，以金根上经、三洞秘、许真行事、陶公微旨尽授於我尊师。高悟独得，虚融大通，发挥道真，出入元奥。尝梦有凤鸟衔玺，置於法案，刻曰“授君东华上清真人”。由是宝其寿，神其行，听於气，息於踵，则七日而外物，三月而遗形，一年而游於无有矣。且凿坯而遁，其隐迹。非应物也；狂歌而游，其内修，非教人也；吐腾奇术，其眩愚，非保真也；偃仰下位，其容身，非高代也。尊师是以务宏道不滞其用，方善救不宁其居。入觐圣上，九重肃广成之谒；出应时贤，群公交子训之请。故行而无迹，事而无传，虚受以曲成，广照以吹万。或外符能鼓其动，或内楗善闭其关，或燕处而潜偶群真，或冥升而密行上界，斯则不可测已。而後游句曲步华阳之天，栖桐柏入灵墟之洞，寻大霍采金瓶之宝，登衡山窥石廪之秘。皆山鬼贡药，天真授经，猛兽护门，野禽绕座，若此又不可备论也。开元十二年，天子修明庭之礻冀，思接万灵；动水之驾，奖邀四子。乃徵尊师入内殿，受上清经法。仍於王屋山置阳台观以居之，师以王屋小有之天、总真之府，景气幽炊，神祗会昌，矧吾道苟行，奚适不可？翻飞投足，遂有终焉之志。更於观之乾维，高邱之午，穷极绝界，得中岩台。上直大坛，下缭大阜，巨木圆抱，鸣溪中落。每养龙大谷，相鹤中峰，燎金洞之众香，吸石窗之鲜气，有日矣。初隐居抄撰道书，为《证真隐诀》，其存修之道，率多阙文。尊师乃著《修真秘旨》十二篇，见行於世。至如发晨蕴以陈咒，步宵坛以飞章；回冥威於三官，走故气於百鬼；一以皇极增峻，息金革水旱之虞；一以人寰载清，无流庸疵疠之儆，亦尊师之力也。抱一守寂，反道归根之理既尽，洎炼景回元，乘飙蹈气之术又备。可以逶迤造物，保合大均，观变化而冲和其心，抚阴阳而寥廓其氐。岂两仪之细，而同其浊质；万化之杂，而拘其清神哉！岁乙亥夏六月十八日，顾谓近侍曰：“吾已受职元都，不复得住。”遂部署封检，将若远适。迨昏有赤□缭绕，摩地而来，箫声泠然，乘空而去。众咸惊骇，谓必上，遽户而入，已蜕形矣。越二十一日，群弟子相与瘗杖舄於西北之松台。制赠银青光禄大夫，谥曰贞一，并上自制碑，申宠章也。门人曰：尊师之生也，五百年甲子矣。常见体如寒松，心若明鉴，居绝忧喜，生无嗜欲。昔住嵩嶂，则後阜松生；及移台岭，则东壁泉涌。幽居於南岳，则元鹤蔽野；坐忘於兹山，则彩□满室。若乃高姿逸轨，近类华阳；俄闻伟，远齐抱朴。其善诲善诱，则常以为已任，若性与天道，亦不可得而闻。宜其驰辕於妙门，游刃於真宰，迈元德而同世恤，宣至理而障群伪。及挥斥万仞，翱翔四空，凝冰者理顺，捕影者心伏。於戏！岂古登天游雾而不死者夫？河东郡宝鼎县主簿司马纲，师之犹子也。餐味密训，倘佯精庐御侮道门，翘足仙事。乃恢张遗寝，制造新庙，将谓灵仙不妄，且以虔奉有所。考室也，侈而大之；立主也，尸而祝之。徒见反宇蘧蘧，高松杳翠，灵响虚应，圆光夜烛，亦神异也。佥惟昔之得道者，智有如江如海惟深也，我师则无不在；德有如邱如陵其高也，我师则不可升。故塞於瀛县，馨於图史，岂游其门者，能象其迹而缀其美乎？诚以立祠者表灵之道，刻石者宏教之端；思存乎阜乡之遗风，景行乎雷平之故事。若述作之奇伟，见於萃集；感应之幽微，存乎内传云尔。乃作颂曰：
    大元混茫，上境辽廓。冲用斯应，翰飞是托。道其深微，人孰营度？不有真匠，畴能系作？伟哉真匠，乘运挺生。超乎长存，隐乎无名。元退首出，道再演成。润色大象，猗那之精。至精伊何？能修体妙。大象伊何？能勤广照。周麾後学，缘饰垂教。弱丧知归，光胥效。从道於中，以克大道。终处其厚，奄荒无有。七域昭贲，百灵奔走。夫生在命，此身能久。且曰无待，著名列仙。嗣武贞白，齐明稚川。解玉何地？回旌几年？灵庙之下，空瞻洞天。
    ☆杨仲昌
    仲昌，字曼卿，太子宾客魏国公元炎子。以通经为修文生，调河阳尉。开元中对策第一，授蒲州法曹参军。判入异等，迁监察御史。坐累为孝义令，徙下わ。终吏部郎中。
    ○加笾豆增服纪议
</div>
    <div class="pagination">
<a href="全唐文_page187.html">上一页</a><span>...</span><a href="全唐文_page183.html">183</a><a href="全唐文_page184.html">184</a><a href="全唐文_page185.html">185</a><a href="全唐文_page186.html">186</a><a href="全唐文_page187.html">187</a><span class="current-page">188</span><a href="全唐文_page189.html">189</a><a href="全唐文_page190.html">190</a><a href="全唐文_page191.html">191</a><a href="全唐文_page192.html">192</a><a href="全唐文_page193.html">193</a><span>...</span><a href="全唐文_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
