<!DOCTYPE html>
<html>
<head>
    <meta charset="UTF-8">
    <title>续碑传选集 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续碑传选集 - 第 6 页/共 15 页</h1>
    <div class="content">　　饶公廷选，字枚臣；闽县人。 

　　少涉书史，倜傥多大略。未冠，入伍。道光十一年，张丙反台湾，以千总随将军瑚松额东渡。提督马济胜号知兵，嘉公材，致之麾下；获贼多，赏戴蓝翎。十四年，迁守备。十五年，嘉义沈知等煽乱，总督锺祥以公习台事，檄之往。事平，赏换花翎。历权各营游击，所至兵乐而民安之；总督吴文节文镕以「晓畅军事」疏荐。 

　　二十一年七月，海上事起，公统精兵七百驰扼海澄。二十四年三月，总督刘韵珂檄赴马巷，禽匪徒陈钮等。是时，水师提督窦振彪治水军有声，公以陆路营将随之出洋；首先击贼船，禽其魁，窦公壮之。二十五年，擢都司。二十八年，擢漳州左营游击。咸丰二年，调署中营游击。漳俗劲悍，一言不相下，则聚族而哄；讼之官，必互诬其乡之最富者为首。官提兵下，则焚村以示威，必各饱所欲而后息；良懦者苦之，而文武兵役及其乡之莠民则无所不利。公严戢所部；亲入乡，召父老反复晓以利害，使缚献真犯置诸法；株连者，湔雪之。守、令感公诚，无异议。故漳民之戴公也，如慈父母焉。三年三月，诏安械斗，官治之不服，势张甚；总兵曹三祝以公及龙溪令赵印川得兵民心，使往。是时潮州小刀会转相诱结，浸淫漳境。窥公之出也，潜伏城市中；四月初十日，仓卒起，镇、道皆遇害，所部卒郭连城护公眷属出。公闻变，疾驰归。已而侦知会匪羽翼遍诸乡，良善者亦为所胁；乃独携健卒叶腾蛟等间道趋郡城。半途，贼围而踪迹之；有大姓某于众中目公，指谓群贼曰：『此吾雠也！无与诸君事，吾将甘心焉』！遂翼公至其家，再拜贺曰：『吾知公；公再生，吾等亦再生。今郡城已陷，公独身归，死何益！请为公号召良民之胁从者！胁从者闻公在，必反正。城中宜有应者，贼不足平矣』！俄顷，集千余人；公帅以行，贼不敢逼。始，贼之陷漳城也，与城中百姓约：无相害；百姓隐忍安之，以待公至。已而讹传公及赵公为贼所得，惊走相告，向贼索二公；贼力白「无之」，众愤曰：『是必既杀之而诳我也』！诟且斗，汹汹不可遏；贼遂遁。十七日，公以乡团至；援贼复大集，围漳城数匝。公婴城固守，时时出奇胜之；大小数十战，贼乃溃。总督王懿德檄公护漳州镇总兵；外剿内抚，期年悉平。 

　　四年三月，擢贵州安义镇总兵；旋护福建陆路提督。五年三月，粤逆陷广信，浙江危甚；王懿德檄公驰扼衢州。适宁绍台道罗忠节泽南以禁军复广信，贼知三衢之有备也，从徽州遁；浙境以安。六年，逆酋杨辅清图踞广信以窥江、浙，率数万人由吉安出永丰，倍道行；陷广昌、南丰、新城、泸溪等县，疾若风雨，无敢当之者。当是时，江西学政廉兆纶督广、饶防务，委乐平绅士石景芬统三营驻贵溪；闻泸溪陷，景芬提左、右二营迎之于金溪。贼缘山出耳口寨，八月初四日袭贵溪，中营郭守谦以数百人誓死血战没；景芬回援，初五日溃于弋阳。时广信守兵数百闻风皆溃，署知府沈文肃葆桢从廉兆纶筹饷于河口，初六日单骑归，城无居人；悬重赏募士，无应者，惟与厥配林夫人枯坐待尽而已。公时在玉山，得告急书，慨然趣治装，曰：『贼得广信，则玉山不可守；是无江、浙也。东南大局，视此一举。愿诸君努力』！众曰：『唯』。然夫役尽逃，炮械、铅药居后，则无以为战；从水路，又舟胶不能下。初七日，贼谍入广信城；漏二下，举火为号，连■〈甍，氏代瓦〉累栋光烛数十里。达旦，大雨如注，火始灭。初九日，雨益甚，山水骤发，河流涨丈余；公额手庆曰：『天赞我也』！师遂下，前队顷刻达沙溪，去郡城五十里。初十日，公至方入馆，忽城中鼎沸；公跃马出，有负装且呼且走过马前者，立斩之，众然后定。城中惟仓有余米，油、盐、薪、蔬阙如也；卒或至暮不得为炊，无哗者。是日，贼军城西四十里之太平桥；十一日厥明，亘北山贼帜如林，前者按队、后者立营，部伍整齐，望而知为剧贼。始谍之入广信也，以空城归报，贼喜，不以为虑，故避雨于河口、兴安凡二日；及逼城，乃大惊，以为将军从天下也，尽杀前谍之言空城者，而气已沮矣。公所部仅千余人，背城击贼，辄胜；乡民闻郡中有兵，喜争担负，冒险入犒军。十三日，贼大至，长围合，接济断；巨炮环轰，子下城中如雨。随营文员惧，胁诸将请于公曰：『吾属奉檄守浙境；广信存亡，非吾事也。今贼将以地道轰城，兵少不能支；城旦暮破，将死之乎！且使广信幸存，贼以全力东趋，两浙瓦解，谁职其咎！宜潜师夜出，退保浙境；迟则无及矣』！公部将守备毕定邦、赖高翔怒曰：『君等怯，何如勿来！今我在城中，贼不知我虚实，以为我能援广信，后路必有所恃；彼舍广信趋浙江，恐前后受敌，必不敢出此。若弃城遁，我在虏目中一一可数，情见势屈，追歼立尽；尚何浙境之可保耶！明日当决一死战，诸君于城上观我破贼』！十五日，定邦、高翔开城出，大呼决战；自晨至日昃，毁其长围，军声大振。是夜，守、令欲求觞酒豆肉为公庆中秋不可得，并巡城镫烛无之；时月明如昼，星河敛耀，倚堞望贼垒，悄然无声。公命去刁斗，与沈公瀹茗清谈，飘飘然作广寒宫阙之想，不知身在孤城中也。十六日，我师压贼营，贼不敢出；次日，贼遁。事闻，赐号「西林巴图鲁」。闽、浙大吏素不慊于广、饶督防者，迭以严檄召公归；诟谇备至，旁观咸为不平。公晏然俟接防兵到，乃行；曰：『吾不得不为国家疆土、百姓性命屈也』！ 

　　七年六月，调补衢严镇总兵。八月，会同徽师复婺源。八年，逆酋石达开以抚、建贼五十余万倾巢出；公从玉山饬参将胡定国援广丰，而自统所部驰归衢州。公至，而贼亦至；贼乘骤雨尽毁护城营壁，以地道撼城，城圮者三。卒以坚御，得完；凡九十余昼夜，目不交睫。浙江巡抚晏端书以公失所属三县、又未能速解衢围，疏请夺职；疏出而围解，江、常、开三邑亦次第复，奉旨开复原官。 

　　旋授赣南总兵。会闽浙总督王懿德檄公赴汀州，病甚未能进，遽劾公夺职；然显皇帝知公忠，为留赣南镇缺。九年正月，病痊；剿平白沙溪口土匪，奉旨仍补赣南镇。兵部侍郎曾文正国藩奏调赴江代沈公葆桢防广信，从民望也。已而杨辅清踞景德镇，公率平江等营扼之于浮梁。 

　　十年，逆酋李秀成陷浙江，公由江援浙；四月，复淳安，奉旨节制在防各军。五月，授浙江提督，杭州复。后贼又来攻，会同将军忠壮公瑞昌、巡抚王壮愍有龄击却之，并复余杭。十一年九月，进剿诸暨；王公以省城危急，飞咨回援。二十九日，至杭州。时郡邑皆沦于贼，数百里内无援师，乡民相率入城填塞闾巷，粮为之竭。公旧部仅漳勇数百并江右所接统楚军二千，余则他帅就地收集金陵溃卒，事急以付公者，又皆饥不任战。困守七十余日，米粟尽，宰牛马；牛马尽，掘草根、剥树皮。公惟以忠义涕泣激厉之；至饥踣载途，无叛者。十一月二十八日，城陷巷战，手刃数贼，死之；年五十有八。 

　　公性不嗜杀，有以「威克厥爱」规公者；公曰：『有罪，不敢赦；至于非其力之所及，故杀之以示威，吾不忍也』！善知人，如毕定邦、赖高翔皆拔诸侪伍之中，并以战功显。既而毕、赖改隶他军，不竟其用以殒；而公亦有「思用赵人」之叹矣！赠太子少保，予谥「庄勇」，赐祭葬、世袭如例，入祀昭忠祠；并于广信府建立专祠，以副将毕定邦、游击赖高翔祔焉。长子坤，袭职；次子新，同治三年举人；三子霖，幼；四子鉁，甫三岁，殉公难于杭城。 

　　赞曰：沈文肃之守广信也，城空援绝，誓身殉而已；得公投袂赴援，江、浙并受其福。当是时，公义声震天下，文肃亦用此发闻于时；而闽、浙诸大吏争謷訾公，且下石焉。乌虖！独何心哉？余尝晤公建昌，握手谈天下事甚快。公殉浙难，屡拟为公传不果；得文肃所为公状，急录而存之，而文肃亦不可作矣，悲夫！ 

　　——见「续碑传集」卷六十六「忠节（十三）」。 

　　曹瑾 

　　曹君怀朴墓志铭李堂阶 

　　数十年来，天下称循吏者，必曰河内曹君。君以嘉庆丁卯第一人举于乡，时方弱冠耳。才锋颖拔，文奇丽；主试者特异之。君亦自负其才，谓甲科可立致。乃试礼部，屡踬；卒以知县分发直隶。君由是敛华就实，沈潜经、史及宋诸子书，以故器识益伟岸。 

　　直隶畿辅地，号难治。君历署平山、曲阳、饶阳、宁津等县，皆能得民心。饶阳值水旱相继，君请帑振饥；日走乡曲，察户口多寡、被灾轻重分给之，不经吏胥手。时即饭店市饼饵食之，无丝毫私。民大悦，总督蒋砺堂相国益贤之。宁津故多盗，君至，则首严弭盗，行清庄、联庄法，获惩渠首，余皆远遁；总督益能之。道光五年，补威县令；兴教劝士，远近翕然。及调丰润，以被议落职。 

　　旋复官，拣发福建，署将乐；则又以失察邪教，被议。引见，仍以知县用，赴福建。是时君年逾强仕，学益邃、识益卓。十六年二月。署闽县。闽附省垣，令多疲于供亿；君独专力民事，然给应亦无缺：颂声大起，大吏皆称之。适旗军与县民械斗，各千百人，势汹汹；君奉檄往，则置坐榻于军民之间，各禽数人归。次日，复纠众将斗；君挺身至旗军门外，明白晓谕，示利害甚悉，遂各帖然。盖信君者，素也。时大旱，大吏迎胡神于鼓山祷雨，官吏奔走跪拜街衢间；君独屹立。或问之，以不载「祀典」对；劝之拜，不从；以大吏怵之，不顾。而大吏益奇君，以为可任艰巨者。 

　　时台湾岁歉多盗，制府以君廉能，补凤山县知县；为府南冲要，周围五百余里。君亲巡行境内，问疾苦，诘盗贼；剔弊除蠹，顺民之欲而次第施之。以为弭盗莫如足食，足食莫如兴水利。淡水溪在县境东南，于是度地鸠工，由九曲塘穿池以引溪流，筑埤导圳；凡掘圳四万三百六十丈有奇，可灌田三万一千五百亩有奇。设圳长，经理之；凡启闭蓄汇之法具备。郡守六安熊公亲勘视，大喜；名之曰「曹公圳」。二十年，大府以君治绩尤异，擢淡水同知。淡水东接生番、南邻彰化、北抵噶玛兰、西临大洋，海寇时剽商贾，为民患；漳、泉二州人居其间，常相仇杀，又当英夷犯顺、厦门失事之后。公至，即行保甲，练乡勇，为御海备。甫越月，夷船趋犯鸡笼口，君严饬渔般进口听用，绝其乡导；悬重赏，购夷目。民以君刑赏素信，踊跃争赴；夷船惊避触石壤，众鼓舞奋呼，禽夷百二十四人。九月复至，又距却之。明年正月，又至淡水南口外；乡勇设伏诱击之，夷惊退船胶，俘汉奸五百、夷四十九人。事闻，官吏、兵民悉赏赉有差。未几，夷就抚，诡词诉：总督怡公往勘得实，知君刚直无他肠，谓曰：『事将若何』？君曰：『但论国家事若何；某官无足重，罪所应任者，甘心当之。但百姓出死力杀贼，不宜有所负』！怡公叹曰：『真丈夫也』！卒以是夺级。后以捕海道（？）及淡水弹压械斗事，仍赏戴花翎，以海疆知府即补；而君则已萧然里居矣。当君在淡水时，彰化械斗；淡境之漳、泉人亦怀疑虑，结队厉锋刃，为交斗计。公急捕其惑众者，置之法；身率乡勇巡逻，分别晓谕。于是彰化人相约不犯淡境，淡之漳、泉人亦各释械去如任闽县时。淡北七百余里得安堵，君之力也。以积劳，乞病归。君归，事乃奏闻云。 

　　君历官南北三十年，所至民爱；既去则思之，一时有识者多为文、诗纪其事。 

　　君讳瑾，字怀朴，号定庵；卒于道光二十九年闰四月十八日，年六十有三。配王淑人，侧室氏田、氏李。丈夫子二：长檍，是年五月卒；次榕。女子五。 

　　榕将以咸丰二年六月某日，葬君于南郭外祖茔之次。榕年十三，其从兄棠为之经纪葬事，以状来请铭。某于君为后进，顾不弃而进之共笔砚、通有无，恳恳以道义相切劘；故知君甚悉。用掇其大者着之，系以铭曰：惟公之才，脱颖斯出，糺纷立开；惟公之识，观火洞如，坚定不惑。有孚之心，威与惠合，奸宄销沈；有本之政，教以养施，膏泽游泳。孰谓公死，轩豁之度，凛然如此！我仪其生，铿訇之论，犹闻其声。谱公行治，勒之贞珉；惟诚不贰，敢告后人！ 

　　——见「续碑传集」卷四十三「守令（四）」。 

　　裕泰 

　　裕庄毅公家传宗稷辰 

　　公姓他塔喇氏，讳裕泰，字东岩，号余山。先世，由长白山札库穆臣附隶镶红旗满洲第十三佐领。五传至五达色者，为骁骑校；公曾祖考也。祖全保，不仕；考萨郎阿，翻译举人、吏部文选司主事：皆以公贵，赠光禄大夫。 

　　公为文选少子；生有异禀，文选觉其不凡。四龄时，侍父对客；客问何以为天？应声曰：『天乃气也』。客大奇之。五岁，通「国语」。六岁，庭授「九经」。髫年补官学生，考取翻译中书，在阁行走。未冠，能簪笔扈从。嘉庆壬申、癸酉，连遭父母忧。时林清乱后，人多惊惧；公独经营葬亲，多服其镇定。 

　　屡充翻译同考官；察最，升侍读，充国史馆提调。察又最，简四川松茂兵备。襄平相国重公才，为请拓辖境，改分巡成、龙、绵、茂等处，驻省；倚以治水利、襄庶政，极相契。道光二年，襄平内召。三年春，授湖南按察使；未赴，调四川。任满，调安徽，兼摄布政司。旋升湖南布政使，三护抚印。调陕西，未至，移安徽；甫三月，拜盛京刑部侍郎，兼管移居宗室事务。十二年，调盛京工部兼府尹，署将军；派往边外勘办开荒事宜，考试宗室觉罗学汉教习，监永陵启运殿工。明年，内调刑部右侍郎。是冬，命为贵州巡抚。莅黔二年，调抚湖南者二年，又抚江西者二年，复任湖南。比年迁湖广总督，俄摄巡抚。以剿崇阳逆民锺人杰，赏花翎；禽逆复城，加太子太保，换双眼花翎，奉命接阅湖南、北营伍。二十四年，入朝；召对十次。二十七年，巡察苗疆。是冬，以年六十，有御书「绩懋兼圻」之赐。三十年，剿新宁逆民李沅发；至武冈，闻先帝宾天，请入谒，今上命军蒇。以禽逆功，晋太子太传。未几，调总督闽浙，摄福建巡抚事。咸丰元年，调陕甘，召来京陛见。抵京疾作，赏假十日，手诏「期早愈速往，以整理边圉』。遽以十月二十日卒于里第，年六十有四。遗疏奏入，上震悼，赐恤视尚书，四子皆授官，赐谥「庄毅」。 

　　公识见洞达，处事明决；遇大疑难，批却导窾，绝无滞机。当初任提刑，即能鞫「杀死九命数年不定」之狱。后入佐两京刑部，治狱务平。迨历大圻六、七行省，锄强去虣，匪丑必禽；锺、李两巨案外，所捕邪徒、枭贩、奸宄、重囚，岁以数百计。而大憝既诛，余党多令解散，不过苛削；人畏其法，尤感其仁。其在两湖，数有水灾，发仓蠲税之请无虚日；灾重，即请帑振之。于荆、襄堤防，尤惨淡经营，不遗余力；既大修筑，复仿两河之法定三汛课书，得报安澜者数年。柁杆洲台石基，周文忠欲取以塞堤；公谓行舟赖此守泊，不可去。其动关民隐，多类此。至无事则讲求保甲甚详，有事则董率训练甚备；而于番估弄兵、反复向背之际，尝顿兵江上设簰、制舰，集坚利以御不虞。再三上言，以攘夷为正。抚议久定，闽中乌石山有酋欲占葬；公尚力拒之。议奏漏卮一疏，海禁、烟禁皆于治吏弁加严；获烟遂众，然不轻戮人。在陪京，定边荒地，惩抗占蒙古租为首一、二人；移民别给空地，不使失其所。在闽，定噶玛兰荒埔地二千甲，岛民称便。其厘定苗疆、屯务，使苗民无屈抑，而练卒无竞争。于荆州，定旗民交涉章程，一无偏袒。台湾大风为灾，亟恤之如内地。吴、楚大祲，流民常奔楚郊，为收养无算。盖其知周量溥，胸无畛畦；远人窭子，莫不受福。宜荷先皇帝之知、承今上之眷，生予褒崇，没隆优恤，恩泽久而未已也。昔见公眉宇轩举，对人议论侃直、无所避，不知者以为傲；先帝微廉之，故戒其满、导其谦，更以「行之维艰、始终如一」者为加勉成令德者，圣训孔多。公每一言及，辄流涕不能止云。 

　　公孝友敦笃；仕优益学，手不释经史，好与文士讲艺、燕咏，令人忘其尊贵。遇人无城府，即小触忤，怡然若不知。李星沅病戆而稷辰拙直，皆令为子师，使子长启事之；洒扫、趋侍必严，历十余年不衰。稷辰犹记公来朝时与论天下人才，至于体用本末，无不契合；其所涵纳者大矣。 

　　元配瓜尔佳氏夫人，最贤；先卒。是生长子长启，由举人为吏部郎、直隶候补知府，现权广平守。侧室游氏，生三子、二女。长善，由部郎改二等侍卫，出为云南参将；长敬，官工部员外郎；长叙，候选员外郎。廖氏生二女，皆殇。孙五人。长启出者三：志润，一品荫生；次志变、三志觐。长敬出：志锐、志钧。 

　　宗稷辰曰：夙闻公少日趋内阁，多徒步；李太夫人日与钱买小食，每归多不用：其清俭如此。故其贵显，于民生之困苦，皆若身亲蹈之而心知之。虽荣宠日加，而澹然如老书生；非其学有本原，而能若是乎？自公没，海内群盗日横，莫得重臣以靖疆圉；令人益思之不置矣！ 

　　——见「续碑传集」卷二十三「道光朝督抚（三）」。 

　　魏源 

　　魏默深先生传姚永朴 

　　魏先生讳源，字默深；先世，由江西太和县迁居湖南之邵阳。曾祖讳大公，祖讳志顺。考讳邦鲁，生四子；先生，其仲也。八岁受书，即解大义。扃一室不出；偶出，犬不识，辄群嗥。父母恐其致疾，夜灭灯，趣之寝。先生俟二亲睡熟，更篝灯被底默诵。年十有五，补诸生；乃究心王阳明氏学，尤好读史。嘉庆十九年，以拔贡入都。复从胡先生承琪问汉儒学、姚先生学塽问宋儒学，又别受公羊学于刘先生逢禄；诗、古文词，则与董君桂敷、龚君自珍相切劘。萧山汤公金钊雅重之，尝造其寓。先生出迓，鬓发如蓬，汤公■〈目咢〉眙；既知订「大学古本」，叹曰：『吾子深造，乃若是邪』！寻两中副榜；道光二年，举顺天乡试。善化贺公长龄为江苏布政使，延辑「皇朝经世文编」；由是，留心时务。九年，纳赀为内阁中书，得遍观秘籍；由是，又熟于国故朝章。二十四年，成进士；以尝改知州，殿试后，仍以知州发江苏用。明年，权知东台县；为政平恕，民便之。又明年，丁母忧，归。 

　　二十九年服阕，复台兴化县。兴化于里河，地极洼，形如釜底；近高宝、洪泽二湖，秋必涨。旧设南关、中新等坝，资宣泄；嗣以堤防不固，河员虑横决致罪，甫涨即启坝，虽榖未登弗顾。里河七州县，用是岁恒饥，而兴化尤剧。先生至，时方大暑，河员遽议启坝，民汹汹。先生止之不可，则驰至总督署击鼓；总督陆公建瀛亲往勘，得免。是岁大穰，民谓其稻曰「魏公稻」也。先生勘运河东堤外，故有西堤，久未修；白陆公，复之。又定启坝期于处暑后，自是水不为灾。初，陶公澍为总督，筹办海运水利、变淮北盐行票法，多谘于先生。三十年，陆公以淮北改票已效，欲推行淮南；先生谓：『淮南课额重，引地辽阔，宜先自食岸，始以渐图之』。陆公不从。值南盐产缺，檄先生权淮北海州运判；先生督各场官稽扫晒、杜偷漏，于是北产大盛，收逾额，以二十余万大引济淮南，南课以充，而北课又倍。因筹银三十万生息，为高宝西堤岁修之用。 

　　咸丰元年，补高邮州知州。三年，粤贼扰江南，省城陷，扬州继失守；贼至召伯埭，去州城四十里。先生倡办团练，督以防堵，又斩奸民内应者；会钦差大臣琦善统兵至，人心乃安。已而与大吏忤，坐驿报迟误，夺职。明年，周侍郎天爵督军于院，奏留营。以剿宿州匪，降其众，复原官；先生于时年逾六十矣。辞归，侨居兴化。寻卒。 

　　先生罕嗜欲，自博览群籍外，惟好游；轮蹄几遍域内。与客接，无多言。独至古今成败、国家利病、学术得失，则反复辨难，风起潮涌，不可遏；或未当，亦能虚以受人。尝至粤，闻陈君澧议其书，大喜；亟易所撰，与论交。因有感于英吉利构衅，述开国以来兵事，为「圣武记」十四卷；又考东西洋诸国地形，为「海国图志」一百卷。此外，尚有「书古微」、「诗古微」、「公羊古微」、「曾子发微」、「子思子发微」、「高子学谱」、「孝经集传」、「孔子年表」、「孟子年表」、「小学古经」、「大学古本」、「两汉今古文家法考」、「明代兵食二政录」、「春秋繁露、老子、墨子、说苑、六韬、孙子、吴子注」及「诗文集」各若干卷；或行于世，或藏于家。 

　　论曰：昔乾隆中，有总督劾县令者，高宗知其人贤；会总督陛见，诘之。对曰：『以书气重耳』。上曰：『官气不可有；若书气，人之命脉，岂为牧、令可无邪』！今观先生博极群书而居官慈惠若此，益信高宗之言，洵千古用人者之蓍龟也。自明末泰西人利马窦、艾儒略撰「坤舆图说」、「职方外纪」，吾国人始谈西洋地理。其后南怀仁、蒋友仁复有「地球全图」之作，林文忠公在粤东亦译「四州志」。先生因之，辑「海国图志」。虽近年来晚出之书或益翔实，然创为之者之艰何如哉！永朴大父，与先生交颇笃；丙辰春，适得先生子耆所为行述于京师，爰论次之，以贻今之史氏。 

　　——见「碑传集补」卷二十四「守令（四）」。 

　　徐鼒 

　　徐鼒传夏寅官 

　　徐先生鼒，字彝舟；江苏六合县人。二十岁，入邑庠；中道光乙未举人。赴礼部试，不售。馆江都史致俨司寇家，司寇藏书甚富，书箧高与屋齐，先生纵览坐读之，学以大进；交上元梅伯言、温明叔、句容陈卓人、阳湖张仲远、益阳汤海秋、永春赖子莹。初，先生喜为唐四杰骈体文。至是，专研经义，以许、郑为宗；与人书云：『读近儒说经书，虽与宋儒多所抵牾，而其思虑精专、坚守师法，实足以昌明周、孔之传，而补「心性」诸儒所不及。惧其久而散佚，拟效贾、孔之例，与同志数人集「皇清经解」、诸儒经说并藏本未刻行者成「十三经后疏」，就中惟「易」、「论语」稍有端绪云』。戊戌南归，游扬州，仍馆司寇家，与刘孟瞻、刘楚桢、罗茗香、梅蕴生、薛介伯订交。问难既多，札记日富；有「读书杂释」之作，成「戴礼、吕览、月令异同疏解」二卷、「说文引经考」二卷、「四书广义」若干卷、「楚词札记」一卷。 

　　中道光乙已进士殿试三甲、朝考二等第一，改庶吉士；散馆，授检讨，充实录馆协修。先生志在经世，尽读中秘书；恭译纯皇帝谕旨，谓『史臣不当斥明福、唐、桂三藩为伪国，惜当日史臣不能仰体宸衷，发扬大旨』，因仰遵纯庙「分注福王年号，撮序唐、桂二王本末」之谕，为「小腆纪年」二十卷。其自序曰：『世运治乱之大小，人心之邪正分之也。「易」之占曰：「坤变干至二成遯，为子弒父；至三成否，为臣弒君。「洪范」「五行传」之言，天人感应也，曰彝伦攸叙、彝伦攸斁。彝伦叙，则人心未死、天理犹存；兵戈、水旱之灾，人力可施其补救。彝伦斁，则晦盲否塞，大乱而不知止。孔子之作「春秋」以讨乱贼，所以明君臣之义，正人心而维世运也。两汉近古，气节未尽泯亡，其祸变亦数十年而即定。自魏、晋、南北朝以及随、唐、五代之季，人心波靡，伦纪荡然；或一人而传见两史、或一官而命拜数朝：荣遇自夸，恬不知耻。故其间篡弒相仍，两千年中可惊可愕、绝无人理之事，层见迭出。盖人心之变、世运之穷，极矣！朱子忧之，作「纲目」一书以昌明孔子之教，踵事「春秋」；而义例较浅显，稍识文字者能读之而知其说。于是愚夫妇亦晓然于君父之义，怵然于名节之防。故自南宋后七、八百年中，有递嬗之世，无篡立之君；极微贱之人，知节义之重：则圣贤正人心而维世运之明效大验也。臣鼒恭读纯庙「实录」及「御制胜朝殉节诸臣录序」谓：「史可法、刘宗周、黄道周、为一代完人。其它死守城池、身陨行陈，琐尾间关，有死无二；在「人臣忠于所事」之义，实为无愧。朕深为嘉予，不欲令其湮没无传。下及诸生韦布、山樵市隐之流慷慨轻生者，亦当令俎豆其乡，以昭畛慰」。凡赐谥者千六百余人，入祀忠义祠者又二千余人。命儒臣于「通鉴辑览」之末附纪福王年号，撮叙唐、桂二王本末，铨次死事诸臣；又命史馆编明降臣刘良佐等百二十余人为「贰臣传」、吴三桂等二十余人为「逆臣传」。煌煌圣谕，至再至三。盖以前圣人公天下之心，行后圣人正人心之教；大中至正，超越千古。而史臣惑忌讳之私、稗史习传闻之谬，漏略舛错，不可究诘。臣鼒仰遵纯庙附书之谕、窃取「春秋」纲目之义，原本正史、博采旧闻，为「小腆纪年附考」一书。考而知其梗概者，则王鸿绪「明史稿」、温睿临「南疆绎史」、李瑶「绎史摭遗」、黄宗羲「行朝录」、谷应泰「明史纪事本末」、杨陆荣「三藩纪事本末」也；参考而订其谬误者，甲申三月以前即吴伟业「绥寇纪略」、邹漪「明季遗闻」、李逊之「三朝野纪」、文秉「烈皇小识」、钱■〈■〈甹只〉〉「甲申传信录」、陈济之「再生纪」、某氏「国变难臣钞」、戴田有「桐城孑遗录」、「保定榆林城守纪略」暨「国子监进士题名碑」、「贡举考」也，福王南渡事则顾炎武「圣安本纪」、黄宗羲「弘光实录」、李清「南渡录」、「三垣笔纪」、夏允彝「幸存录」、文秉「甲乙纪」、许重熙「甲乙汇略」、应廷吉「青磷屑」、戴田有「伪东宫伪后事略」、某氏「弘光大事纪」、「金陵剩事」、「扬州殉难觚」、「福人录」暨各省郡县志、诸家诗文集也，唐、桂二王事则钱秉镫「所知录」、瞿昌文「天南逸史」、闽人「思文大纪」、刘湘客「行在阳秋」、沈氏「存信编」、鲁可藻「岭表纪年」、冯苏「劫灰录」、某氏「南粤新书」、「粤游见闻」、「东明闻见录」、范康生「仿指南录」、何卬甫「风倒梧桐纪」、杨在「纪事始末」、邓凯「滇缅纪闻」、「遗忠录」、「求野录」、「也是录」、黄晞「江阴城守纪」、某氏「赣州乙丙纪略」、徐世溥「江变纪」、沈荀蔚「蜀难叙」、郑元庆「湖录」暨闽、广各志书也，鲁监国及赐姓成功事则冯京第「浮海纪」、鲍泽「甲子纪略」、陈睿思「闽海见闻」、汪光复「航海遗闻」、某氏「江东事案」、「江南义师始末」、「鲁乘」、「舟山忠节表」、「江上孤忠录」、黄宗羲「朱成功始末」、江东旭「台湾外纪」暨台湾、厦门志、海外诸遗老诗文集也。臣鼒入史馆后，始创是书。壬子冬，乞假归觐，奉命办理团练；扞掫之暇，发家藏稗史参互推勘，五历寒暑。每月夜登陴，与诸同事相劳苦，辄举书中忠义事，口讲手画；环而听者，咸感喟不能自已。戊午春，扬州官军移营浦口，士民额手相庆。臣鼒亦解团练事，需次入都，属门下士汪达利缮写成帙。方冀故乡友朋参订讹阙，乃五载金汤，一朝瓦碎。向时家藏之书毁焉，无复荐矣；登陴听讲之人，较书中死事之人为更惨矣！独臣鼒以孑然之身，远宦数千里外；烽烟未息，羽檄交驰。脱并是书灰烬焉，则臣鼒所以仰遵纯庙圣谕、窃取「春秋」纲目之义，汲汲以正人心、维世运之愚衷，与不才之躯同忽焉没矣！是则梓而存之之意也夫』。呜呼！先生深思巨痛、卓识苦心，诚非一二迂儒小生所能梦见也。 

　　粤寇扰江南，在籍办理团练。咸丰八年，入都；七月，授福建福宁府知府。福宁与浙江温、处接壤，粤贼从横肆扰，防堵年余，登陴尽瘁。八月初九日，卒于福宁府署；年五十三。疾革，时检「小腆纪传」稿，总为一大簏；属其子承礼曰：『吾非谈、彪，不敢望汝等为迁、固也。虽然，小子勉之』！承礼因就遗稿，汇辑为六十五卷；盖「纪年」以年经，「纪传」以人纬。承礼仰继先志，不懈益虔；复延大兴传以礼、仁和魏锡曾同事校雠，付刊以行。生平著述多毁于兵，见存者「务本论」二卷、「周易旧注」十二卷、「四书广义」若干卷、「小腆纪年」二十卷、「小腆纪传」六十五卷、「明史艺文志补遗」一卷、「读书杂释」十四卷、「度支辑略」十卷、「未灰斋文集」八卷，「外集」一卷、「诗钞」四卷、「校勘杂记」若干卷。 

　　夏寅官曰：徐先生遭遇圣世，身列承明；乃犹睠睠然甄综遗闻、发潜阐幽，以彰胜国谊士荩臣之风烈于不朽。其明哲保身，视庄廷鑨、戴名世诸人远矣！读其书翔赡有法，别史之良也。惜「纪传」未见，尚当访而求之。 

　　——见「碑传集补」卷二十四「守令（四）」。 

　　吕佺孙 

　　吕佺孙传（「武阳合志」） 

　　吕佺孙，字尧仙。道光丙申进士，改庶吉士；散馆，授编修，充庚戌会试同考官。四月，授广东高廉道；未赴任，擢四川按察使。咸丰元年，迁贵州布政使，署巡抚。 

　　四年，擢福建巡抚。时南安、永安匪先后作乱，佺孙与总督分兵禽治之。漳浦匪肆扰日久，佺孙亦檄饬其府、县剿平之。先是，御史蒋达请改兵制，而山西巡抚亦有「富者出财、贫者出力编练乡兵」之奏，下各督、抚议。佺孙奏曰：『兵、农之分，其由来已久。我朝民惟完赋，兵以卫民；即有差派，亦皆给值。闽地负山面海，兵额甲于他省，而地多斥卤，俗悍民贫，械斗之风几成锢习。台湾、澎湖又闽、粤杂处，气类攸分，必藉客兵以资镇压。他若巡洋、守卡，水陆交严，往返动逾千里。今以犷悍之众授之干戈，既恐助其骄横，又复限以方隅，不听远调，则拨戍巡防，更属无从措置：是有籍丁之名而无实兵之用。且自丁粮归并以来，任田始有钱粮，力作从无徭役。兹复以押丁之古法，歆以免役空言；不独民易阻疑，抑恐粮人多抗！况兵额既改，营制自裁。而所抽之丁，若隶州县，则牧令尽掌兵权；仍设营官，则将备兼理民事：尤与大局相妨。至于富出财而贫出力，当寇患逼处，民有戒心，行之一时，未尝无效。然人情懈于已安，民力难以持久；安可编为定额，遂欲议以裁兵』。折入，帝以所奏明晰，从之。佺孙诸所陈奏，洞切事理；如停铺租、饬盐课、榷茶税、免抽厘、弛铜禁、铸铁钱及请豁水田钱粮皆见施行，军用以充而民不病。 

　　七年，以病乞归，卒。 

</div>
    <div class="pagination">
<a href="续碑传选集_page5.html">上一页</a><a href="续碑传选集.html">1</a><a href="续碑传选集_page2.html">2</a><a href="续碑传选集_page3.html">3</a><a href="续碑传选集_page4.html">4</a><a href="续碑传选集_page5.html">5</a><span class="current-page">6</span><a href="续碑传选集_page7.html">7</a><a href="续碑传选集_page8.html">8</a><a href="续碑传选集_page9.html">9</a><a href="续碑传选集_page10.html">10</a><a href="续碑传选集_page11.html">11</a><span>...</span><a href="续碑传选集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
