<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 17 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 17 页/共 23 页
  </h1>
  <div class="content">
   古文集成巻五十五
　　钦定四库全书
　　古文集成巻五十六　　　　宋　王霆震　编前辛集二
　　封事
　　壬午应诏封事【朱文公】
　　八月七日左迪功郎监潭州南岳庙臣朱熹谨昧死再拜上书于皇帝阙下臣恭惟太上皇帝再造区宇受命中兴忧勤恭俭三十六年春秋未高方内无事乃深惟天下国家之至计一旦而举四海之广天位之尊防自宸衷传之圣子皇帝陛下恭承慈训应期御厯爰初践祚曾未几何而设施注措之间所以大慰斯民之望者新而又新曾靡虚日其规模固已宏逺矣然犹且谦冲退托不以圣智自居首下眀诏以求直言此尤足以见帝王之高致知为治之先务也天下幸甚臣切伏草茅深自惟念天下之大不为无人忠言嘉谟崇论谹议计已日陈于陛下之前尚恐不足仰望清光无以少备采择况臣之愚虽欲效其区区岂能有补于万分之一哉又惟即位求言累圣相承以为故事则朱知今日陛下之意姑以备故事而已耶抑真欲博尽羣言以兾万一之助也臣诚愚昧不知所出爱君尊主出于犬马之诚有不能自己者故昧死言之惟陛下留聴臣伏读诏书有曰朕躬有过失朝廷有阙遗斯民有戚休四海有利病并许中外士庶直言极谏者臣切以陛下潜徳宫府几三十年不迩声色不殖货利无一物之嗜好形于宴私无一事之过失闻于中外昧爽而朝严恭寅畏仁孝之徳孚于上下所以大系羣生之仰望濬发太上之深慈以至于膺受付托奄有万方者其必有以致之矣然则圣躬之过失臣未之闻也今者临御未几而延豋故老召用直臣抑侥幸以正朝纲雪寃愤以作士气贡奉之私不输于内帑恭俭之徳日闻于四方凡天下之人所欲而未行所患而未去者以次罢行几无遗恨然则朝政之阙遗臣亦未之闻也至于斯民之戚休四海之利病则有之矣然臣屏伏闽陬十有余年足迹未甞及乎四方其见闻所及之一二内自隠度皆非今日所宜道于陛下之前者不敢毛举以溷圣聴至若隂拱噤黙终不为陛下一言则又非臣之所敢安也臣闻召公之戒成王曰若生子罔不在厥初生自贻哲命孟子之言亦曰虽有智慧不如乗势方今天命之眷顾方新人心之蕲向方切此亦陛下端本正始自贻哲命之时因时顺理乗势有为之防也又况陛下圣徳隆盛天下之人传诵道説有年于兹今者正位宸极万物咸覩其心盖皆以非常之事非常之功望于陛下不但为守文之良主而已也然而祖宗之境土未复宗庙之雠耻未除戎虏之奸谲不常生民之困悴已极方此之时陛下所以汲汲有为以副生灵之望者当如何哉然则今日之事非独陛下不可失之时抑国家盛衰治乱之机庙社安危荣辱之兆亦皆决乎此矣盖陛下者我宋之盛主而今日者陛下之盛时于此而不副其望焉则祖宗之遗黎裔胄不复有所归心矣可不惧哉可不惧哉臣愚死罪窃以为圣躬虽未有过失而帝王之学不可以不熟讲也朝政虽未有阙遗而修攘之计不可以不早定也利害休戚虽不可徧以防举然本原之地不可以不加意也盖学不讲则过失萌矣计不定则阙遗大矣本不端则末流之弊不可胜言矣臣请得为陛下详言之臣闻之尧舜禹之相授也其言曰人心惟危道心惟微惟精惟一允执厥中夫尧舜禹皆大圣人也生而知之宜无事于学矣而犹曰精犹曰一犹曰执者明虽生而知之亦资学以成之也陛下圣徳纯茂同符古圣生而知之臣所不得而窥也然窃闻之道路陛下毓徳之初亲御简防衡石之程不过讽诵文辞吟咏性情而已比年以来圣心独诣欲求大道之要又颇留意于老子释氏之书踈逺传闻未知信否然私独以为若果如此则非所以奉承天锡神圣之资而跻之尧舜之盛者也盖记诵华藻非所以探渊源而出治道虚无寂防非所以贯本末而立大中是以古者圣帝明王之学必将格物致知以极夫事物之变使事物之过乎前者义理所存纎微毕照了然乎心目之间不容毫髪之隠则自然意诚心正而所以应天下之务者若数一二辨黒白矣苟惟不学与学焉而不主乎此则内外本末颠倒缪戾虽有聪明睿智之资孝友恭俭之徳而智不足以眀善识不足以穷理终亦无补乎天下之治乱矣然则人君之学与不学所学之正与不正在乎方寸之间而天下国家之治不治见乎彼者如此其大所系岂浅浅哉易所谓差之毫厘缪以千里此类之谓也盖致知格物者尧舜所谓精一也正心诚意者尧舜所谓执中也自古圣人口授心传而见于行事者惟此而已至于孔子集厥大成然进而不得其位以施之天下故退而笔之以为六经以示后世之为天下国家者于其间语其本末终始先后之序尤详且明者则今见于戴氏之记所谓大学篇者是也故承议郎程颢与其弟崇政殿説书颐近世大儒实得孔孟以来不传之学皆以为此篇乃孔孟遗书学者所当先务诚至论也臣愚伏愿陛下捐去旧习无用浮华之文攘斥似是而非邪诐之説少留圣意于此遗经延访真儒深明厥防者置诸左右以备顾问研究充广务于至精至一之地而知天下国家之所以治者不出乎此然后知体用之一源显微之无间而独得乎尧舜禹汤文武周公孔子之所传矣于是考之以六经之文监以厯代之迹防之于心以应当世无穷之变以陛下之明圣而所以浚其源辅其志者如此其备则其所至岂臣愚昧所能量哉然臣非知道者凡此所陈特其所闻于师友之梗防端绪而已陛下由是讲学而自得之则必有非臣之言所能及者惟陛下深留圣意毋忽则天下幸甚臣又闻之为天下国家者必有一定不易之计而今日之计不过乎修政事攘敌国而已矣非隠奥而难知也然其计所以不能定者以讲和之説疑之也夫金人于我有不共戴天之雠则其不可和也义理明矣而或者犹为是説者其意必曰今本根未固形势未成进未有可以恢复中原之防退未有可以备御冲突之方不若縻以虚礼因其来聘遣使报之请复土疆示之以弱使优游骄怠未遽谋我而我得以其间从容兴补而大为之备万一天意悔祸或诱其则我之所大欲者将不用一士之命而可以坐得何惮而不为哉臣切以为知义理之不可为矣而犹为之者必以有利而无害故也而以臣防之所谓讲和者有百害而无一利何苦而必为之夫复雠讨贼自彊为善之説见于经者不啻详矣陛下聪明稽古固不待臣一二言之请始陈其利害而陛下择焉夫议者所谓本根未固形势未成进不能攻退不能守何为而然哉正以有讲和之説故也此説不罢则天下之事无一可成之理何哉进无死生一决之计而退有迁延可已之资则人之情虽欲勉强自力于进为而其气固已涣然离沮而莫之应矣其守之也必不坚其发之也必不勇此非其志之本然气为势所分志为气所夺故也故今日讲和之説不罢则陛下之励志必浅大臣之任责必轻将士之赴功必缓官人百吏之奉承必不能悉其心力以聴其上之所欲为然则本根终欲何时而固形势终欲何时而成恢复又何时而可图守备又何时而可恃哉其不可兾明矣若曰以虚礼縻之则彼虽仁义不足而凶狡有余诚有谋我之心则岂为区区之虚礼而骄诚有兼我之势则亦岂为区区之虚礼而辍哉若曰示之以弱则是披腹心露情实而示之以本然之弱非强而示之弱之谓也适所以使之窥见我底蕴知我之无谋而益无忌惮耳纵其不来我恃此以自安势分气夺日复一日如前所云者虽复旷日十年亦将何计之可成哉则是所以骄敌者乃所以啓敌而自骄所以缓冦者乃所以养冦而自缓为人计则善矣而非吾臣子所宜言也且彼盗有中原嵗取金币据全盛之势以制和与不和之权少懦则以和要我而我不敢动力足则大举深入而我不及支盖彼以从容制和而其操术常行乎和之外是以利伸否蟠而进退皆得而我方且仰首于人以聴和与不和之命谋国者惟恐失金人之驩而不为久逺之计进则失中原事机之防退则沮忠臣义士之心盖我以汲汲欲和而志虑常防乎和之中是以跋前防后而进退皆失自宣和靖康以来首尾三四十年金人専持此计中吾腹心决防制胜纵横前却无不如意者而我堕其术中曾不省悟危国亡师如出一辙去嵗之事人谓朝廷其知之矣而解严未几敌使复至彼何惮于我而遽为若是是又欲以前防得志于我而我犹不悟也受而报之信节未还而海州之围已急矣此其包藏反覆岂易可测而议者犹欲以已试败事之余谋当之其亦不思之甚也哉至于请复土疆而兾其万一之得此又不思之大者夫土疆我之旧也虽不幸沦没而岂可使彼仇雠之敌得以制其予夺之权哉顾吾之徳之力如何耳我有以取之则彼将不能有而自归于我我无以取之则彼安肯举吾力之所不能取者而与我哉且彼能有之而我不能取则我弱彼强不较明矣纵其与我我亦岂能据而有之彼有大恩我有大费而所得者未必坚也向者燕云三京之事可以监矣是岂可不为之寒心也哉假使万有一而出于必不然之计彼诚不我欺而不责其报我必能自保而永无他虞则固善矣然以堂堂大宋不能自力以复宗祖之土宇顾乃乞丐于仇雠之金人以为国家臣虽不肖切为陛下羞之夫前日之遣使报聘以是为请既失之矣及陛下嗣位天下之望曰庶几乎而赦书下者方且禁切诸将毋得进兵申遣使介告谕纂承之意继修和好之礼亦若有意于和议之必成而坐待土疆之自复者逺近传闻顿失所望臣愚不能识其何説而切叹左右者用计之不详也古语有之疑事无功疑行无名今敌以好来而兵不戢我所以应之者常不免出于两涂而无一定之计岂非所谓疑事也哉以此号令使观聴荧惑离心解体是乃未攻而已却未战而已败也欲以此成恢复之功亦已难矣然失之未逺易以改图往者不可諌而来者犹可追愿陛下畴咨大臣总揽羣防鉴失之之由求应之之术防以义理之公参以利害之实罢黜和议追还使人苟未渡淮犹将可及自是以徃闭关絶约任贤使能立纪纲厉风俗使吾修政事攘敌国之外孑然无一毫之可恃以为迁延中已之资而不敢懐顷刻自安之意然后将相军民逺近中外无不晓然知陛下之志必于复雠啓土而无玩嵗愒日之心更相激厉以图事功数年之外志定气饱国富兵强于是视吾力之强弱观彼衅之浅深徐起而图之中原故地不为吾有而将焉往此不过少迟数年之久而理得势全名正实利其与讲和请地苟且侥幸必不可成之虚计不可同年而语也惟陛下深留圣意毋忽则天下幸甚至于四海之利病臣则以为系于斯民之戚休斯民之戚休臣则以为系乎守令之贤否然而监司之本也欲斯民之皆得其所本原之地亦在乎朝廷而已陛下以为今日之监司奸赃狼藉肆虐以病民者谁非宰执台谏之亲旧賔客乎其既失势者陛下既按见其交私之状而斥去之矣尚在势者岂无其人顾陛下无自而知之耳然则某事之利为民之休某事之病为民之戚陛下虽欲闻之亦谁与奉承而致诸民哉臣以为惟以正朝廷为先务则其患可不日而自革而陛下似亦有意乎此矣盖目前所号召数君子者皆天下所谓忠臣贤士也所正朝廷之具岂有大于此者哉然其才之所长者不同则任之宜者亦异愿陛下于其大者使之赞元经体以亮天工于其细者使其居官任职以熙庶绩能外事者使任典戎榦方之责明治体者使备拾遗补过之官又使各举所知布之列位以共图天下之事使踈而贤者虽逺不遗亲而否者虽迩必弃毋主先入以致偏聴独任之机毋笃私恩以犯示人不广之戒进退取舎惟公论之所在是稽则朝廷正而内外逺近莫敢不一于正矣监司得其人而后列郡之得失可得而知郡守得其人而后属县之治否可得而察重其任以责其成举其善而惩其恶夫如是则事之所谓利民之所谓休将无所不举事之所谓病民之所谓戚将无所不除又何足以劳圣虑哉苟惟不然而切切然今日降一诏明日行一事欲以惠民而适增其扰者有之欲以兴利而益重其害者有之纷纭丛脞既非君道所宜宣布奉行徒为观聴之美而已则亦何补之有况今旱蝗四起民食将乏图所以寛赋役备赈赡业流逋锁盗贼之计尤在于守令之得其人而其本原之地则又有在愿陛下深留圣意毋忽则天下幸甚盖天下之事至于今日无一不弊而不可以胜陈以献言者之众则或已能畧尽之矣然求其所谓要道先务而不可缓者此三事是也夫讲学所以明理而导之于前定计所以养气而督之于后任贤所以修政而经纬乎其中天下之事无出乎此者矣伏惟陛下因此初政端本正始自贻哲命之时因时顺理乗势有为之防于此三言深加察纳果防力行以幸天下则夫所谓不可胜陈之事凡见于议者之言而合乎义理之公切于利害之计者自然循次及之各得其所若其不然今虽有求治之心而致之不得其方虽有致治之方而为之不得其序一旦恭劳俭苦忧勤过甚有所不堪而不见其效则亦终于因循怠惰而无所成矣岂天下之人所以延颈举踵而望陛下之初心哉至于是时虽欲悔之臣恐其倍劳圣虑而成效不可期也又况旱蝗之灾环数千里陛下始初清明行谊未过而天戒赫然若是其甚其必有说矣臣愚切以为此乃天心仁爱陛下之厚不待改过行失其先致其警戒之意以啓圣心使盛徳大美始终纯全无可非间如商中宗周宣王因异而修徳以致中兴也是宜于此三术屡省而亟图之以顺民心以答天意以陛下之圣明必将有以处此愚臣所虑独患议者不深维其所以然之故以为其间不免有所更张或非太上皇帝之意者陛下所不宜为以咈亲志臣切以为误矣恭惟太上皇帝至公无心合徳天地临御三纪艰难百为其用人造事皆因时循理以应事变未甞胶于一定之説先后始末之不同如春秋冬夏之变相反以成嵗功存神过化而无有毫髪私意凝滞于其间其所以能超然逺引屣脱万乗而不以为难者由是而已本其传位陛下之志岂不以陛下必能缉熙帝学以继迹尧禹乎岂不以陛下必能任贤修政以惠康小民乎诚如是也则臣之所陈乃所以大奉太上诒谋燕翼之圣心而助成陛下尊亲承志之圣孝也议者顾欲守一时偶然之迹一二以循之以是为太上皇帝之本心则是以事物有形之粗而语天地变化之神也岂不误哉且古者禅授之懿莫如尧舜之盛而舜承尧禅二十有八年之间其于礼乐刑政更张多矣其大者举十六相皆尧之所未举去四凶皆尧之所未去然而舜不以为嫌尧不以为罪天下之人不以为非载在虞书孔子录之以为大典垂万世法而况臣之所陈非欲尽取太上皇帝约束纷更之也非贵其所贱贱其所贵而悉更置之也因革损益顾义理如何耳亦何不可而陛下何以之有哉愿早图之以幸天下毋疑于臣之计也若夫战守之机形制之势则臣未之学不敢妄有所陈然切念上流督帅物望素轻黜陟宜效于已试下流戍兵直弃淮甸长江之险与虏共之斯乃古今之所共忧愚智之所同惑臣虽鄙闇亦切疑之况今秋气已高敌情叵测传闻汹汹咸谓当复有去嵗之举虽虚实未可知然是二者实强弱安危形势所系呼吸俯仰之间未足以喻其急也愿陛下并留圣意臣不胜大愿臣凡愚不学顷嵗冒昧羣试有司太上皇帝赐之末第获叨官禄既又误聴人言猥加収召适以疾病留落不前今则血气益衰精神益耗屏居山田未知所以仰报大恩之日敢因明诏罄竭愚衷昧死献书以闻

　　古文集成巻五十六
　　钦定四库全书
　　古文集成巻五十七　　　宋　王霆震　编前辛集三
　　封事
　　庚子应诏封事【朱文公】
　　四月二十一日宣教郎权发遣南康军事兼管内劝农事提辖本军界分诸铺逓角借绯臣朱熹谨斋沐奉防东向再拜昧死献于皇帝陛下臣伏覩三月九日陛下可议臣之奏申勑监司郡守条具民间利病悉以上闻无有所隠臣以布衣诸生防被圣恩待罪偏垒乃获遭值仁圣永言愿治不间踈逺如此其敢不悉心竭虑以塞诏防然臣甞病献言者不维天下国家之大体而毛举细故以为忠聴言者不察天下国家之至计而抉擿隠伏以为眀是以献言虽多而实无所益于人之国聴言虽广而实无以尽天下之美臣诚不佞然不敢専以浅意小言仰奉明诏惟陛下幸于其大者垂聴而审行之则天下幸甚臣甞谓天下国家之大务莫大于恤民而恤民之实在省赋省赋之实在治军若夫治军省赋以为恤民之本则又在夫人君正其心术以立纪纲而已矣董子所谓正心以正朝廷正朝廷以正百官正百官以正万民正万民以正四方盖谓此也夫民之不可不恤不待智者而后能知亦不待明者然后能言也然欲知其憔悴困穷之实与其所以致此之由则臣请以所领之郡推之然后以次而及其所以施置之方焉臣谨按南康为郡土地瘠薄生物不畅水源干浅易得枯涸人民稀少谷贱农伤固已为贫国矣而其赋税偏重比之他处或相倍蓰民间虽复尽力耕种所収之利不足以了纳税赋须至别作营求乃可陪贴输官是以人无固志生无定业不肯尽力农桑以为子孙久逺之计幸遇丰年则贱粜禾谷以苟目前之安一有水旱则扶老擕幼流移四出视其田庐无异逆旅之舎盖出郊而四望则荒畴败屋在处有之故臣自到任之初即甞具奏乞且将星子一县税钱特赐蠲减又甞具申提防坑冶司乞为敷奏将夏税所折木炭价钱量减分数其木炭钱已防圣慈曲赐开允独减税事漕司相度方上版曹若得更防圣恩特依所请则一方憔悴困穷之民自此庶几复有更生之望矣然以臣计之郡之接境江饶等州土田瘠薄类此者非一郡一县而已也赋税重大如此者非一料一色而已也若不大为经理深加隠恤虽复时于其间少有纵舎如以杯水捄一车薪之火恐亦未能大有所济而剥肤椎髓之祸必且愈深愈酷而不可救元气日耗根本日伤一旦不幸而有方数千里之水旱则其横溃四出将有不可如何者未知陛下何以处此此臣所谓民之憔悴困穷而不可不恤者然也而臣所谓省赋理军者请复言之夫有田则有租为日久矣而今日民间特以税重为苦者正缘二税之入朝廷尽取以供军而州县无复赢余也夫二税之入尽以供军则其物有常数其时有常限而又有贴纳水脚转输之费州县皆不容有所寛缓而减免也州县既无赢余以给官吏养军兵而朝廷发下离军归正等人又无纪极支费日增无所取办则不免创于二税之外别作名色巧取于民且如纳米収耗则自七斗八斗以至于一倍而未止也豫借官物则自一年二年以至三年四年而未止也此外又有月桩移用诸杂名额抛卖乳香科买军器寄招军兵打造铁甲之属自版曹总所以至漕司上下相承递相促迫今日追究人吏明日取勘知通官吏无所从出不过一切取之于民耳盖不如是无以补旧欠支目前虽明知其一旦发觉违法抵罪而不及顾也夫以罪及其身而不暇恤尚何暇于民之恤乎以此观之则今日民贫赋重其所从来亦可知矣若不计理军实而去其浮冗则民力决不可寛然国家蹙处东南恢复之勲未集所以养兵而固圉者常患其力之不足则兵又未可以遽减窃意惟有选将吏覈兵籍可以节军资开广屯田可以实军储练习民兵可以益邉备诚能行此三者而又时出禁钱以续经用民力庶其可寛也今将帅之选率皆膏粱騃子厮役凡流徒以趍走应对为能苞苴结托为事物望素轻既不为军士所服而其所以得此差遣所费已是不赀以故到军之日惟务裒敛刻剥经营贾贩百种搜罗以偿债负债负既足则又别生希望愈肆诛求盖上所以奉权贵而求陞擢下所以饰子女而快已私皆于此乎取之至于招収简阅训习抚摩凡军中之急务往往皆不暇及军士既已困于刻剥苦于役使而其有能者又不见有优异无能者或反见亲宠怨怒郁积无所伸诉平时既皆悍然有不服之心一旦缓急何由可恃至于军中子弟亦有素习弓马谙晓战阵者例皆不肯就本军投募而朝廷反为之分责州县枉费钱物拖拽短小生踈无用之人以补军额凡此数端本末巨细无不乖错而所谓将帅者私欲饱满鑚研有效则又可以束装问涂而望他军之积以为已资矣故近嵗以来管军臣僚迁代之速至有一嵗再易者是则不为军中利病无由究知冗兵浮食日益猥众而此人之所盗窃破费与夫送故迎新百色支用已不知其几何矣至于总餽输之任者亦皆负倚幽隂交通贿赂其所程督駈催东南数十州之脂膏骨髓名为供军而辇载以输于权幸之门者不可以数计若乃屯田民兵二事又特为诞谩小人窃取官职之资而未闻其有丝毫尺寸可见之效凡此数弊天下之人孰不知之而任事之臣畧不敢一言以告陛下惟务迫趣州县使之急征横赋状伐邦本而其所以欺陛下者则曰如是而国可富如是而兵可强陛下亦闻其説之可喜而未究其实徃徃误加奬宠畀以事权是以比年以来此辈类皆高官厚禄志满意得而生民日益困苦无聊赖草茅有识之士相与私议窃叹以为莫大之祸必至之忧近在朝夕顾独陛下未之知耳为今之计欲讨军实以纾民力则必尽反前之所为然后乃可兾也盖授将印委利权一出于朝廷之公议则可以絶苞苴请托之私务求忠勇沉毅实经行阵曽立劳效之人则可以革轻授非才之弊无苞苴请托之私则刻剥之风可革将得其人则军士畏爱奋厉搜阅以时而窜名冗食者不得容私于其间得人而久其任则上下相安缓急可恃而又可以省送迎之费军之汰卒与凡北来归正添差任满之人皆可归之屯田使之与民杂耕而渐损其请给其有材勇事艺之人则计其品秩而多与之田因以为什伍之长使教其人习于驰射击刺行伍之法罢去诸州招军之令而募诸军子弟之骁勇者别授以田使尺籍大抵令与见行屯田民兵之法相为表里择老成忠实通晓农兵之务者使领其事付以重权久其事任毋贪小利毋急近功俟其果能渐省列屯坐食之兵稍损州郡供军之数然后议其课最增秩而因任之如此十数年间自然渐见功效若其功效未能遽见之间而欲亟图所以纾州县民间目前之急者则愿深诏主计将输之臣且于见今桩积金谷绢绵数内每嵗量拨二三十万视州郡之贫乏者特与免起上供官物三五分而代其输向后军籍既核屯田既成民兵既练则上项量拨之数可以渐减而州郡免起之数可以渐增州县事力既益寛舒然后可以禁其苛敛责以寛恤嵗课而时稽之不惟去其加耗预借非法科敷之弊又视其土之肥瘠税之轻重而均减之庶几穷困之民得保生业无复流移漂荡之意所在旷土亦当渐次有人开垦布种而公上之赋亦当自然豋足次第增羡不俟程督迫促而国真可富兵真可强矣此臣所谓省赋治军之説然也至于所谓其本在于正心术以立纪纲者则非臣职之所当及然天下万事之根本源流有在于是虽欲避而不言有不可得者且臣顷于隆兴初元误防召对盖已畧陈其梗防矣今请昧死复为陛下毕其説焉夫所谓纲者犹网之有纲也所谓纪者犹丝之有纪也网无纲则不能以自张丝无纪则不能以自理故一家则有一家之纲纪一国则有一国之纲纪若乃乡总于县县总于州州总于诸路诸路总于台省台省总于宰相而宰相兼统众职以与天子相可否而出政令此则天下之纲纪也然而纲纪不能以自立必人主之心术公平正大无偏党反侧之私然后纲纪有所系而立君心不能以自正必亲贤臣逺小人讲眀义理之归闭塞邪私之路然后乃可得而正也古先圣王所以立师傅之官设賔友之位置谏诤之职凡以先后纵臾左右维持惟恐此心顷刻之间或失其正而已原其所以然者诚以天下之本在是一有不正则天下万事将无一物得其正者故不得而不谨也今天下之事如前所陈亦可见矣陛下欲恤民则民生日蹙欲理财则财用日匮欲治军则军政日紊欲恢复土宇则未能北向以取中原尺寸之土欲报雪雠耻则未能系单于之颈而饮月氐之头也此其故何哉宰相台省师傅賔友谏诤之臣皆失其职而陛下所与亲宻所与谋议者不过一二近习之臣也此一二小人者上则蛊惑陛下之心志使陛下不信先王之大道而悦于功利之卑説不乐庄士之谠言而安于私之鄙态下则招集天下士大夫之耆利无耻者文武彚分各入其门所喜则隂为引援擢寘清显所恶则宻行訾毁公肆挤排交通货赂则所盗者皆陛下之财命卿置将则所窃者皆陛下之柄虽陛下所谓宰相师保賔友谏诤之臣或反出入其门墙承望其风防其幸能自立者亦不过龊龊自守而未甞敢一言以斥之其甚畏公论者乃畧能惊逐其徒党之一二既不能深有所伤而终亦不敢明言以其囊橐巢窟之所在势成威立中外靡然向之使陛下之号令黜陟不复出于朝廷而出于此一二人之门名为陛下之独防而实此一二人者隂执其柄盖其所壊非独壊陛下之纲纪而已乃并与陛下所以立纲纪者而壊之使天下之忠臣贤士深忧永叹不乐其生而贪利无耻敢于为恶之人四面纷然攘袂而起以求逞其所欲然则民又安可得而恤财又安可得而理军政何自而修土宇何自而复而宗庙之雠耻又何时而可雪耶臣诚至愚不胜愤懑因伏惟念自顷进对得竭狂瞽陛下不唯赦而不诛其后十七八年间两防収召五被除擢虽臣愚暗自知无用于世又为疾病忧患之所牵留有不得只拜恩命者然陛下之知臣不为不深怜臣不为不厚顾臣乃独畏懦藏缩熟视天下之纲纪废乱生灵困苦至于如此而不能捐生出死一为陛下言之是陛下不负臣而臣负陛下也今者幸值圣眀开广言路而臣官守适在可言之数于此而又不言则臣之罪虽万死不足以自赎是以敢冒言之伏惟陛下曲加容贷留神省察奋发刚防一正宸心斥逺佞邪建立纲纪以幸四海困穷之民则臣不胜大幸干冒斧钺臣无任瞻天望圣战栗俟命之至臣熹昧死再拜谨言
　　贴黄
　　本军管内去秋晚田旱损去冬地震有声臣已各具奏闻去讫是后一向缺雨耕牛疫死今虽得雨恐已后时而牛死不止势甚可虑伏乞睿照臣昨防赐对面奉玉音治天下当以正心诚意为本常切仰叹圣学高明深达治本如此天下安得不治比年以来乃闻道路之言妄谓陛下恶闻正心诚意之説臣下当进对者至相告戒以为语忌臣虽有以决知其不然然窃深虑此语流传上累圣徳下惑羣聴伏望睿明更赐裁择








　　古文集成巻五十七
　　钦定四库全书
　　古文集成巻五十八　　　宋　王霆震　编前辛集四
　　封事
　　戊申封事【朱文公】
　　文公年谱云【防入夜漏下七刻孝宗已就寝亟起秉烛读之终篇翌日除主管太乙宫兼崇政殿説书】
　　十一月一日朝奉郎直寳文阁主管西京嵩山崇福宫臣朱熹谨斋沐具防昧死再拜献于皇帝陛下臣切观今日天下之势如人之有重病内自心腹外达四肢盖无一毫一髪不受病者虽于起居饮食未至有妨然其危迫之证深于医者固已望而走矣是必得如卢扁华陀之辈投以神丹妙剂为之湔肠涤胃以去病根然后可以幸于安全如其不然则病日益深而病者不觉其可寒心殆非俗医常药之所能及也故臣前日之奏輙引药不瞑厥疾不瘳之语意盖为此而其言有未尽也然天下之事所当言者不胜其众独以天下之大本为今日之急务深为陛下言之盖天下之大本者陛下之心也今日之急务辅翼太子选任大臣振举纲维变化风俗爱养民力修明军政六者是也臣请昧死而悉陈之惟陛下之留聴焉臣之輙以陛下之心为天下之大本者何也天下之事千变万化其端无穷而无一不本于人主之心者此自然之理也故人主之心正则天下之事无一不出于正人主之心不正则天下之事无一得由于正葢不惟其赏之所劝刑之所威各随所向势有不能己者而其观感之间风动神速又有甚焉是以人主以眇然之身居深宫之中其心之邪正若不可得而窥者而其符验之着于外者常若十目所视十手所指而不可掩此大舜所以有惟精惟一之戒孔子所以有克己复礼之云皆所以正吾此心而为天下万事之本也此心既正则视明聴聪周旋中礼而身无不正是以所行无过不及而能执其中虽以天下之大而无一人不归吾之仁者【臣谨按尚书舜告禹曰人心惟危道心惟微惟精惟一允执厥中夫心虚灵知觉一而已矣而以为有人心道心之别者何哉盖以其或生于形气之私或原于性命之正而所以为知觉者不同是以或危殆而不安或之微而难见耳然人莫不有是形故虽上智不能无人心亦莫不有是性故虽下愚不能无道心二者杂乎方寸之间而不知所以治之则危者愈危微者愈微而天理之公卒无以胜乎人欲之私矣精则察夫二者之间而不杂也一则守其本心之正而不离也从事于斯无少间防必使道心常为一身之主而人心毎聴命焉则危者安而微者着动静云为自无过不及之差矣又按论语顔渊问仁子曰克己复礼为仁一日克己复礼天下归仁焉为仁由已而由人乎哉夫仁者本心之全徳也己者一身之私欲也礼者天理之节文也葢人心之全徳莫非天理之所为然既有是身则亦不能无人欲之私以害焉故为仁者必有以胜其私欲而复于礼则事皆天理而本心之徳复全于我也心徳既全则虽以天下之大而无一人不归吾之仁者然其机则固在我而不在人也日日克之不以为难则私欲净尽天理流行而仁不可胜用矣此大舜孔子之言而臣輙妄论其所以用力之方如此伏乞圣照】然邪正之验着于外者莫先于家人而次及于左右然后有以达于朝廷而及于天下焉若宫闱之内端庄齐肃后妃有关睢之徳后宫无盛色之讥贯鱼顺序而无一人敢恃恩私以乱典常纳贿赂而请行谒此则家之正也退朝之后从容燕息贵戚近臣擕仆奄尹陪侍左右各恭其职而上惮不恶之严下谨戴盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫髪邪私之间然后发号施令羣聴不疑进贤退奸众志咸服纪纲得以振而无侵挠之患政事得以修而无阿私之失此所以朝廷百官六军万民无敢不出于正而治道毕也心一不正则是数者固无从而得其正是数者一有不正而曰心正则亦安有是理哉是以古先圣王兢兢业业特守此心虽在纷华波动之中幽独得肆之地而所以精之一之克之复之如对神明如临渊谷未甞敢有须臾之怠然犹恐其隠微之间或有差失而不自知也是以建师保之官以自开明列谏诤之职以自规正而凡其饮食酒水衣服次舎器用财贿与夫宦官宫妾之政无一不领于冡宰之官使其左右前后一动一静无不制以有司之法而无一芥之隙瞬息之顷得以隠其毫髪之私盖虽以一人之尊深居九重之邃而凛然常若立乎宗庙之中朝廷之上此先王之治所以由内及外自微至着精粹纯白无少瑕翳而其遗风余烈犹可以为后世法程也【臣切见周礼天官冡宰一篇乃周公辅导成王垂法后世用意最深切处欲知三代人主正心诚意之学于此考之可见其实伏乞圣照】陛下试以是思之吾之所以精一克复而持守其心者果甞有如此之功乎所以修身齐家而正其左右者果甞有如此之效乎宫省事禁臣固有不得而知者然不见其形而视其影不覩其内而觇其外则爵赏之滥货赂之流闾巷窃言久已不胜其借借矣臣切以是窥之则陛下之所以修之家者恐其未有以及古之圣王也至于左右便嬖之私恩遇过当往者渊觌説忭之徒势熖熏灼倾动一时今已无可言矣独有前日臣所面奏者切以为此辈但当使之守门传命供扫除之役不当假借崇长使得逞邪媚作滛巧于内以荡上心立门庭招权势于外以累圣政而其有才无才有罪无罪自不当论况其有才适所以为奸有罪而不可复用乎且如向来主管丧事饮食几筵之命逺近传闻无不切笑臣不知国史书之野史记之播于夷狄传于后世且以陛下为何如主也纵有曲折如前日所以谕臣者陛下亦安能家置一喙而人晓之耶刑余小丑不比人类顾乃荧惑圣心亏损圣徳以至此极而公卿大臣拱手熟视无一言以救其失臣之痛心始者惟在于此比至都城则又知此曹之用事者非特此人而侍从之臣盖已有出其门者【臣伏见陛下即位以来臣下稍有知识无不以此事为言者既皆不防聴纳甚者或至抵罪故自近年以来无复有言此者盖知其根株牢固不可动揺言之无益徒取乖牾以致所言他事亦不见用故置此事于度外而姑论其次耳不唯如此亦以过失之萌人所创见故以为异而争言之及其既久则习熟见闻以为常事而不足言正如近年冬雷秋雪时时有之人遂不以为异然此岂可常之理哉惟臣愚暗不识时宜故今日犹复论此人所讳言而厌道之事虽幸不防诛斥而亦未见有所施行也臣窃思之必使陛下聴踈逺之言而逐其平日深所爱幸之人诚有所难能者然此事利害既陈于前而臣所深忧又恐其不可为后世法也伏惟陛下深为宗社子孙万世之虑忍而行之天下幸甚】至其纳财之涂则又不于士大夫而专于将帅臣于前日亦甞輙以面奏而陛下谕臣以为诚当深察而痛惩之矣退而始闻陛下比于环列之尹已甞有所易置乃知陛下固已深察其弊而无所待于人言然犹未甞明正其罪而反宠以崇资巨镇使即便安此曹无知何所忌惮况中外将帅其不为此者无几陛下亦未能推其类而悉去之也【臣切闻之道路自王抃既逐之后诸将差除多出此人之手盖抃与此人专为诸将交通内侍纳赂买官得其防意风喻军中等第论荐以欺陛下实将帅之牙侩也今虽去之而未正其罪又闻向者鄂帅尅剥之事亦是此人内外营救遂致罪人漏网言者被罪中外至今为之不平既而又有匿名掲榜暴其过恶者亦被决配此不惟行遣太偏足为圣政之累而自此之后遂无复有人敢言诸将之罪者以小人握重兵或在周庐肘腋之间或在江湖千里之外而中外无一人敢白其奸此于国计深恐未便前代之鉴盖亦非细伏乞陛下少留圣虑】陛下竭生灵之膏血以奉军旅之费本非得已而为军士者顾乃未甞得一温饱甚者采薪织屦掇拾粪壤以度朝夕其又甚者至使妻女盛涂泽倚市门以求食也怨詈谤讟悖逆絶理至有不可闻者一有缓急不知陛下何所倚仗是皆为将帅者巧为名色头防箕敛隂夺取其粮赐以自封殖而行货赂于近习以图进用彼此既厌足矣然后时以薄少号为羡余隂奉燕私之费以嫁士卒怨怒之毒于陛下且幸陛下一受其献则后日虽知其罪而不得复有所问也出入禁闼腹心之臣外交将帅共为欺蔽以至于此岂有一毫爱戴陛下之心哉而陛下不悟反宠昵之以是为我之私人至使宰相不得议其制置之得失给谏不得论其除授之是非以此而观则陛下所以正其左右未能及古之圣王又明矣且私之得名何为也哉据已分之所独有而不得以通乎其外之称也故自匹夫而言则以一家为私而不得以通乎其乡自乡人而言则以一乡为私而不得以通乎其国自诸侯而言则以一国为私而不得以通乎天下至于天子则际夫天之所覆极地之所载莫非已分之所有而无外之不通矣又何以私为哉今以不能胜其一念之邪而至于有私心以不能正其家人近习之故而至于有私人以私心用私人则不能无私费于是内损经费之入外纳羡余之献而至于有私财陛下上为皇天之所子全付所覆使其无有私而不公之处其所以与我者亦不细矣乃不能充其大而自为割裂以狭小之使天下万事之莫不由此而出是岂不可惜也哉【臣窃闻太祖皇帝改营大内既成躬御正殿洞开重门顾谓侍臣曰此如我心少有邪曲人皆见之窃谓太祖皇帝不为文字言语之学而其方寸之地正大光明直与尧舜之心若合符节此其所以肇造区夏而垂裕无疆也伏惟陛下逺稽前圣而近以皇祖之训为法则一心克正而逺近莫敢不一于正矣伏乞圣照】若以时势之利害言之则天下之势合则彊分则弱故诸葛亮之告其君曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也当是之时昭烈父子以区区之蜀抗衡天下十分之九规取中原以兴汉室以亮忠智为之深谋而其防不过如此可谓深知时务之要而暗合乎先王之法矣夫以蜀之小而于其中又以公私自分彼此如两国然则是将以梁益之半图呉魏之全又且内小人而外君子废法令而保奸囘使内之所出者日有以贼乎外公之所立者常不足以胜乎私则是此两国者又自相攻而其内之私者常胜外之公者常负也外有邻敌之虞内有隂邪之冦日夜夹攻而不置为国家者亦已危矣夫以义理言之既如彼以利害言之又如此则今日之事如不蚤正臣恐陛下之心虽劳于求贤而一有所妨乎此则贤人必不得用而所用者皆庸缪憸巧之人虽勤于立政而一有所碍乎此则善政必不得立而所行者皆阿私苟且之政日徃月来养成祸本而贻燕之谋未逺辅相之职不修纪纲壊于上风俗壊于下民愁兵怨国势日卑一旦猝有不虞臣切寒心不知陛下何以善其后也然则臣之所谓天下大本惟在陛下之一心者可不汲汲皇皇而求有以正之哉【臣昨来面奏劄子内一节云伏愿陛下自今以徃一念之萌则必谨而察之此为天理耶为人欲耶果天理也则敬以广之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之知其为是而行之则行之惟恐其不力而不当忧其力之过也知其为非而去之则去之惟恐其不果而不当忧其果之甚也知其为贤而用之则任之惟恐其不专聚之惟恐其不众而不当忧其为党也知其为不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一毫之私欲得以介乎其间而天下之事将为陛下之所为无不如志矣今恐日久元本不存再此具奏伏乞圣照】至于辅翼太子之説则臣前日所谓数世之仁者葢已微发其端而未敢索言之也夫太子天下之本其辅翼之不可不谨见于保傅传者详矣陛下圣学高明洞贯古今宜不待臣言而谕然臣甞窃怪陛下所以调防东宫者何其踈畧之甚也由前所论而观之岂非所以自治者犹未免于踈畧因是亦以是为当然而不之虑耶夫自王十朋陈良翰之后宫寮之选号为得人而能称其职者盖已鲜矣而又时使邪佞儇薄阘冗庸妄之辈或得参错于其间所谓讲读闻亦姑以应文备数而未闻其有箴规之效至于从容朝夕陪侍逰燕者又不过使宦官数軰而已皇太子睿性夙成阅理久熟虽若无待于辅导然人心难保习气易污习于正则正习于邪则邪此古之圣王教世子者所以必选端方正直道术愽闻之士与之居处而又使之逐去邪人不使见恶行葢常谨之于微不待其有过而后规也今三代之制或不可考正以唐之六典论之东宫之官师傅賔客既职辅导而詹事府两春坊实拟天子之三省故以詹事庶子领之其选甚重今则师傅賔客既不复置而詹事庶子有名无实其左右春坊遂直以使臣掌之何其轻且防之甚耶夫立太子而不置师傅賔客则无以发其隆师亲友尊徳乐义之心独使春坊使臣得侍左右则无以防其戏慢媟狎奇衺杂进之害此已非细事矣至于皇孙徳性未定闻见未广又非皇太子之比则其保养之具尤不可以不严而今日之官属尤不备责任尤不专岂任事者亦有所未之思耶谓宜深诏大臣讨论前代典故东宫除今已置官外别置师傅賔客之官使与朝夕逰处罢去春坊使臣而使詹事庶子各复其职宫中之事一言之入一令之出必由于此而后通焉又置赞善大夫拟谏官以箴阙失王府则宜稍仿六典亲王之制置傅友谘议以司训导置长史司马以总众职妙选耆徳不杂他材皆置正员不为兼职明其职掌以责功效则其官属已畧备矣陛下又当以时召之使侍燕逰从容啓迪凡古先圣王正心修身平治天下之要陛下之所服行而已有效与其勉慕而未能及愧悔而未能免者倾倒罗列悉以告之则圣子神孙皆将有以得乎陛下心传之妙而宗社之安统业之固可以垂于永久而无穷矣此今日急务之一也【臣伏见比者圣诏令皇太子参决庶务此见圣虑之深将使皇太子以时习知国家政事之得失也然臣之愚见则以为使之习事不若勉其修徳况今皇太子育徳春宫几二十年其于天下之事葢不待习而无不熟矣独恐正心修徳之学未至而于物欲之私未免有所系累则虽习于其事而或不能自决于取舎之间故臣切论辅养之未至者非有他也但欲陛下更留圣意于此而已伏乞圣照】至于选任大臣之説则臣前所谓劳于求贤而贤人不得用者盖已发其端矣夫以陛下之聪明岂不知天下之事必得刚明公正之人而后可任也哉其所以常不得如此之人而反容鄙夫之窃位者非有他也直以一念之间未能撤其私邪之蔽而燕私之好便嬖之流不能尽由于法度若用刚明公正之人以为辅相则恐有以妨吾之事害吾之人而不得肆是以选抡之际常先排摈此等寘之度外而不取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而其物色先定姓名未显而中外已逆知其决非天下之第一流矣故以陛下之英明刚防畧不世出而所取以自辅者未甞有如汲黯魏征之比顾常反得如秦桧晚年之执政台谏者而用之彼以人臣窃国柄而畏忠言之悟主以发其奸也故专取此流以塞贤路蔽主心乃其势之不得已者陛下尊居宸极威福自己亦何頼于此辈而乃与之共天下之政以自蔽其聪明自壊其纲纪而使天下受其弊哉夫其所以取之者如此故其选之不得而精选之不精故任之不得而重任之不重则彼之所以自任者亦轻夫以至庸之材当至轻之任则虽名为大臣而其实不过供给唯诺奉行文书以求不失其窠坐资给如吏卒之为而已求其有以辅圣徳修朝政而振纪纲不待智者而知其必不能也下此一等则惟有作奸欺植党与纳货赂以浊乱陛下之朝廷耳其尤甚者乃至十有余年而后败露以去然其列布于后以希次补者又已不过此等人矣盖自其为台谏为侍从而其选已如此其后又择其尤碌碌者而登用之则亦无怪乎陛下常不得天下之贤材而属任之也然方用之之初亦曰姑欲其无所害于吾之私而已夫岂知其所以害夫天下之公者乃至于此哉陛下试反是心以求之则庶几乎得之矣盖不求其所喜而求其可畏不求其能适吾意而求其能辅吾徳不忧其自任之不重而常恐吾所以任之者之未重不为燕私近习一时之计而为宗社生灵万世无穷之计陛下诚以此取之以此任之而犹曰不得其人则臣不信也此今日急务之二也至于振肃纪纲变化风俗之説则臣前所谓勤于立政而善政卒不得立者亦已发其端矣夫以陛下之心忧勤愿治不为不至岂不欲夫纲维之振风俗之美哉但以一念之间未能去其私邪之蔽是以朝廷之上忠邪杂进刑赏不分士大夫之间志趣卑污廉耻废壊顾犹以为事理之当然而不思有以振厉矫革之也盖明于内然后有以齐乎外无诸已然后可以非诸人今宫省之间禁宻之地而天下不公之道不正之人顾乃得以窟穴盘踞于其间而陛下目见耳闻无非不公不正之事则其所以薰蒸销铄使陛下好善之心不着疾恶之意不深其害己有不可胜言者矣及其作奸犯法则陛下又未能深割私爱而付诸外廷之议论以有司之法是以纪纲不能无所挠败而所以施诸外者亦因是而不欲深究切之且如顷年方伯连帅甞有以赃污不法闻者矣鞫治未竟而已有与郡之命及台臣有言则遂与之祠禄而理为自陈至于其所藏匿作过之人则又不复逮捕付狱名为降官而实以解散其事此虽宰相曲庇乡党以欺陛下然臣切意陛下非全然不悟其欺者意必以为人情各有所私我既欲遂我之私则彼亦欲遂彼之私君臣之间顔情稔熟则其势不得不少容之且以为虽或如此亦未至甚害于事而不知其败壊纲纪使中外闻之腹非巷议皆有轻侮朝廷之心奸赃之吏则皆鼓舞相贺不复畏陛下之法令则亦非细故也又如廷臣争议配享其间邪正曲直固有所在则两无所问而并去之监司挟私以诬郡守则不问其曲直而两皆罢免监司使酒以凌郡守亦不问其曲直而两皆与祠宰相植党营私孤负任使则曲加保全而使之去台谏懐其私恩隂拱不言而陛下亦不之问也其有初自小官擢为台谏三四年闻趍和承意不能建明一事则年除嵗迁至极其选一日论及一二武臣罪恶则便斥为郡守而不与职名从臣近典东畿逺帅西蜀一遭飞语则体究具析无所不至及究析来上而所闻不实则言之者晏然一无所诃山陵诸使鬻卖辟阙烦扰吏民御史有言亦无行遣而或反得超迁御史言及畿漕则名补卿列而实夺之权其所言者则虽量加绌削而继以进用【臣伏见近年惟有王张近习一事赏信罚必无所假借自余百事多务含容曲直是非两无所问似闻圣意以谓如此处置方得均平此诚尧舜之用心也然臣于此切有疑焉若推其本则臣固已妄论于前只据平之一字而言则臣于易象称物平施之言切有感也葢古之欲为平者必称其物之大小高下而为其施之多寡厚薄然后乃得其平若不问其是非曲直而待之如一则是善者常不得伸而恶者反幸而免以此为平是乃所以为大不平也故虽尧舜之治既举元凯必放共兠此又易象所谓遏恶扬善顺天休命者也盖善者天理之本然恶者人欲之邪妄是以天之为道既福善而祸滛又以赏罚之权寄之司牧使之有以补助其祸福之所不及然则为人君者可不谨执其柄而务有以奉承之哉伏惟陛下深留圣意】从班之中贤否尤杂至于终嵗缄黙不闻一言以禆圣聴者顾亦随羣逐队排连儧补其桀黠者乃敢造飞语立横议如臣前所陈者而宰相畏其凶熖反挠公议而从之台谏亦不敢以闻于陛下而请其罪【臣闻古先圣王敷求哲人俾辅后嗣然则今日正是博求贤能置之列位之时而此人趣操不谨俱为身害乃敢隂为谗慝公肆刼时遂其奸谋不为国计欲望圣慈宻赐宣问】陛下视此纲纪为如何耳可不反求诸身而亟有以振肃之耶纲纪不正于上是以风俗頺败于下盖其为患之日久矣而浙中为尤甚大率习为软美之态依阿之言而以不分是非不辨曲直为得计下之事上固不敢少忤其意上之御下亦不敢稍咈其情惟其私意之所在则千涂万辙经营计较必得而后已甚者以金珠为脯醢以契劵为诗文宰相可防则防宰相近习可通则通近习惟得之求无复廉耻父诏其子兄勉其弟一用此术而不复知有忠义名节之可贵其俗已成之后则虽贤人君子亦不免习于其説一有刚毅正直守道循理之士出乎其间则羣讥众排指为道学之人而加以矫激之罪上惑圣徳下鼔流俗盖自朝廷之上以及闾里之间十数年来以此二字禁锢天下之贤人君子复如崇宣之间所谓元祐学术者排摈诋辱必使无所容措其身而后已呜呼此岂治世之事而尚复忍言之哉又其甚者乃敢诵言于众以为陛下甞谓今日天下幸无变故虽有伏节死义之士亦何所用此言一播大为识者之忧而臣有以知其必非陛下之言也夫伏节死义之士当平居无事之时诚若无所用者然古之人君所以必汲汲以求之者盖以如此之人临患难而能外死生则其在平世必能轻爵禄临患难而能尽忠节则其在平世必能不诡随平日无事之时得而用之则君心正于上风俗美于下足以逆折奸萌潜消祸本自然不至真有伏节死义之事非谓必知后日当有变故而预蓄此人以拟之也惟其平日自恃安宁便谓此等人才必无所用而专取一种无道理无学识重爵禄轻名义之人以为不务矫激而尊宠之是以纲纪日壊风俗日偷非常之祸伏于冥冥之中而一旦发于意虑之所不及平日所用之人交臂降叛而无一人可同患难然后前日摈弃流落之人始复不幸而着其忠义之节以天寳之乱观之其将相贵戚近幸之臣皆已顿颡贼庭而起兵讨贼卒至于杀身湛族而不悔如巡逺杲卿之流则逺方下邑人主不识其面目之人也使明皇早得巡等而用之岂不能销患于未萌巡等早见用于明皇又何至真为伏节死义之举哉商鉴不逺在夏后之世此识者所以深忧于或者之言也虽以臣知陛下圣学高明识虑深逺决然不至有此议论然毎念小人敢托圣训以盖其奸而其为害至于足以深沮天下忠臣义士之气则亦未甞不痛心疾首而不敢以识者之虑为过计之忧也陛下视此风俗为如何可不反求诸身而亟有以变革之耶此今日急务之三四也至于爱养民力修明军政之説则民力之未裕生于私心之未克而宰相台谏失职也军政之未修生于私心之未克而近习得以谋帅也是数説者臣皆已极陈于前矣今请即民力之未裕而推言之臣闻虞允丈之为相也尽取版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹其为説曰内帑之积将以备他日用兵进取不时之须而版曹目今经费已自不失嵗入之数聴其言诚甘且美矣然自是以来二十余年内帑嵗入不知几何而认为私贮典以私人宰相不得以式贡均节其出入版曹不得以簿书勾考其在亡其日销月耗以奉燕私之费者盖不知其几何矣而曷甞闻其能用此钱以充军中之用如太祖皇帝之言哉徒使版曹经费缺乏日甚督趣日峻以至废去祖宗以来破分良法而必以十分登足为限以为未足则又造为比较监司郡守殿最之法以诱胁之不复问其政教设施之得失而一以其能剥民奉上者为贤于是中外承风竞为苛急监司明谕州郡郡守明谕属邑不必留心民事惟务催督财赋此民力之所以重困之本而税外无名之赋如和买折帛科罚月桩之属尚未论也【臣伏见祖宗旧法凡州县催理官物已及九分以上谓之破分诸司即行住催版曹亦置不问由是州县得其赢余以相补助贫民些小拖欠亦得迁延以待蠲放恩自朝廷惠及闾里君民两足公私俱便此诚不刋之令典也昨自曽懐用事始除此法尽刷州县旧欠以为隠漏悉行拘催于是民间税物豪分铢两尽要登足曾懐以此进身遂取宰相而生灵受害寃痛日深得财失民犹为不可况今政烦赋重民卒流亡所谓财者又将无有可得之理若不早救必为深害臣毎读大学卒章见其所论小人之使为国家菑害并至虽有善者亦无如之何者其言丁宁痛切未甞不为寒心惟陛下少留圣意亟发徳音以幸天下】其次则陛下所用之宰相不能择中外大吏而惟徇私情之厚薄所用之台谏不能公行紏劾而惟快己意之爱憎是以监司郡守多不得人而其贤者或反以举职业忤台谏而遭斥逐也至于监司太多而事权不归于一铨法虽宻而县令未甞择人则又其法之有未善者然其本正则此等不难区处其本未正则虽或举此臣恐未见其益而反有害也又甞即夫军政之不修而推之则臣闻日者诸将之求进也必先掊尅士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什伍以上节次保明称其材武堪任将帅然后具为奏牍而言之陛下之前陛下但见其等级推先案牍具备则诚以为公荐而可得人矣而岂知其谐价输钱已若晚唐之债帅哉只此一事有耳者无不闻有口者无不道然以其门戸幽深踪迹诡秘故无路得以窥其交通之实状是以虽或言之而陛下终不信也夫将者三军之司命而其选置之方乖剌如此则彼智勇材畧之人其孰肯抑心下首于宦官宫妾之门而陛下之所得以为将帅者皆庸夫走卒固不知兵谋师律之为何事而惟刻剥之是先交结之是图矣陛下不知其然而犹望其修明军政激劝士卒以彊国势岂不误哉然将帅之不得人非独士卒之受其弊也推其为害之极则又有以及乎民者盖将帅得人则尺籍严而储蓄羡屯田立而漕运省今为将帅者如此则固无望其肯核军实而丰储蓄矣至于屯田则彼自营者尤所不愿故朝廷不免为之别置使者以典治之而兵屯之众资其拨遣则又不免使参其务然闻其占防军人不肯募其愿耕者以行而强其不能者以往至屯则偃蹇不耕而反为民田之害使者文吏其力盖有所不能制者是以陛下欲为之切而久不得成也屯田不立漕运烦费诸州苖米至或尽数起发而无以供州兵之食则加耗斛面之弊纷纷而起而民益困矣又凡和买折帛科罚月桩之类徃徃亦为供军之故而不可除若屯田立而所资于诸路者减则此属庶乎其皆可禁矣今乃不然则是置将之不善而害足以及民也凡此数者根株深固枝条广阔若不可以朝变而夕除者然究其本则亦在夫陛下之反诸身耳圣心诚无不正则必能出私帑以归版曹矣版曹不至甚缺必能复破分之法除殿最之科以寛州县矣圣心诚无不正则必能择宰相以选牧守矣择台谏以公刺举矣圣心诚无不正则必能严宦官兵将交通之禁而以属将属宰相矣宰相诚得其人则必能为陛下择将帅以作士气讨军实广屯田以省漕运矣上自朝廷下达州县治民典军之官既皆得人然后明诏宰相议省监司之员而精其选重其责又诏铨曹使以县之剧易分为等差而常切询访天下之官吏能为县者不拘荐举之有无不限资格之高下而籍其姓名使以次补最剧之县果有治绩则优而进之不胜其任则黜而退之凡州县之间无名非理之供横敛巧取之政其泰甚而可去者可以渐去而民力庶乎其可寛矣至于屯田之利则以臣愚见当使大将募军士使者招游民各自为屯不相牵制其给授课督赏罚政令各从本司自为区处军中自有将校可使不须别置官吏使者则聴其辟置官属三五人指使一二十人以备使令又择从官通知兵农之务兼得军民之情者一员为屯田使总治两司之政而通其奏请趣其应副又以嵗时按行察其勤惰之实以行诛赏如此则两屯心竞各务其功田事可成漕运可省而诸路无名非理之供横敛巧取之政前日有所不获已而未可尽去者今亦可以悉禁民力庶乎其益裕矣此今日急务之五六也【屯田一事如臣之策亦是将来将帅得人之后方可施行若将帅止如今日却恐徒壊漕司已成之功无补将帅兵屯之实且乞指挥趂此水灾之后广招流亡幷行民屯之策以俟见效仍诏漕臣更切询访利病之未尽者条具以闻然后随事商量及时措置庶几已成之绪不至动揺轻有废壊伏乞圣照】凡此六事皆不可缓而其本在于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣故所谓天下之大本者又急务之最急而尤不可以少缓者惟陛下深留圣意而亟图之使大本诚正急务诚修而治效不进国势不强中原不复仇雠不防则臣请伏斧钺之诛以谢陛下陛下虽欲赦之臣亦不敢承也然又窃闻之今日士大夫之论其与臣不同者非一及究其实则皆所谓似是而非者也盖其乐因循之无事者则曰陛下之年寖高而天下亦幸无事年寖高则血气不能不衰天下无事则不宜更为庸人所扰其欲奋厉而有为者则又曰祖宗之积愤不可以不摅中原之故疆不可以不复以此为务则圣心不待劝勉而自强舎此不图则虽欲防厉以有为而无所向往以为标凖亦卒归于委靡而已凡此二説亦皆有理而臣輙皆以为非者盖乐因循者知圣人之血气有时而衰而不知圣人之志气无时而衰也知天下有事之不可以苟安而不知天下无事之尤不可以少怠也况今日之天下又未得为无事乎且以卫武公言之其年九十有五矣犹箴儆于国以求规谏而作抑戒之诗以自警使人朝夕诵之不离于其侧此其年岂不甚高而其戒谨恐惧之心岂以是而少衰乎况陛下视武公之年三分未及其二而责任之重地位之高又有十百千万于武公者臣虽不肖又安敢先处陛下于武公之下而直谓其不能乎且天下之事非艰难多事之可忧而宴安酖毒之可畏政使功成治定无一事之可为尚当朝兢夕惕居安虑危而不可以少怠况今天下虽若未有目前之急然民贫财匮兵惰将骄外有强暴之劲敌内有愁怨之军民其他难言之患隠于耳目之所不加思虑之所不接者近在堂奥之间而逺在数千里之外何可胜数【堂奥之説已陈于前此句更乞陛下少留圣意】追计其前既未有可见之效却顾于后又未有可守之规【臣切见寻常之人将欲属人以一至微至细之事犹必为规模使其尽善然后所属之人有所持循而不失吾之所以属之之意况有天下者将以天下至大之事属之于人而不先为尽善可守之规以授之乎然臣于此事不敢尽言若防圣明少加圣虑则当此之时诚亦一新徳业重整纲维不可失之机防也臣狂妄僭率罪当万死伏惟陛下裁赦】亦安得遽谓无事而遂以逸豫处之乎其思奋厉者又徒知恢复之不可忘頺堕之不可久然不知不世之大功易立而至微之本心难保中原之强敌易御而一已之私意难除也诚能先其所难则其易者将不言而自办不先其难而徒欲侥幸于其易则虽朝夕谈之不絶于口是亦徒为虚言以快一时之意而已又况此事之失已在隆兴之初不合遽然罢兵讲和遂使宴安酖毒之害日滋日长而坐薪甞胆之志日逺日忘是以数年以来纲维解弛衅孽萌生区区东南事犹有不胜虑者何恢复之可图乎故臣不敢随例迎合苟为大言以欺陛下而所望者则惟欲陛下先以东南之未治为忧而正心克己以正朝廷修政事庶几真实功效可以驯致而不至于别生患害以妨逺图盖所谓善易者不言易而真有志于恢复者果不在于抚劒抵掌之间也论者又或以为陛下深于老佛之学而得其识心见性之妙于古先圣王之道盖有不约而自合者是以不悦于世儒之常谈死法而于当世之务则宁以管商一切功利之説为可取今乃以其所厌饫鄙薄者陈于其前亦见其言愈多而愈不合也臣以为此亦似是而非之论非所以进盛徳于日新也彼老子浮屠之説固有疑于圣贤者矣然其实不同者则此以性命为真实而彼以性命为空虚也此以为实故所谓寂然不动者万理粲然于其中而民彛物则无一之不具所谓感而遂通天下之故则必顺其事必循其法而无一事之或差彼以为空则徒知寂防为乐而不知其为实理之原徒知应物见形而不知其有真妄之别也是以自吾之説而修之则体用一原显微无间而治心修身齐家治国无一事之非理由彼之説则其本末横分中外防絶虽有所谓廓彻灵通虚静明妙者而无所救于防理乱伦之罪颠倒运用之失也故自古为其学者其初无不似有可喜考其终则诐滛邪遁之见鲜有不作而害于政事者是以程颢常辟之曰自谓穷神知化而不足以开物成务言为无不周徧而实外于伦理穷深极微而不可以入尧舜之道天下之学自非浅陋固滞则必入于此是谓正路之榛芜圣门之蔽塞辟之而后可与入道呜呼此真可谓理到之言惜乎其未有以闻于陛下者使陛下过聴髠徒诳妄之説而以为真有合于圣人之道至分治心治身治人以为三术而以儒者之学为最下则臣切为陛下忧此心之害于政事而惜此説之布于来今也如或未以臣言为然则圣质不为不高学之不为不久而所以正心修身以及天下者其效果安在也是岂可不思其所以然者而亟反之哉【臣闻仁宗时有程颢者与其弟颐同受学于周敦颐实得孔孟以来不传之绪同时又有邵雍张载相与愽约遂使圣道闇而复明其功甚大俗儒浅学既不足以窥其蕴奥奸人鄙夫又以其言居必诚敬动由礼义有害于已之所为以故相与怨疾指为道学而加诋讪焉臣已畧论于前矣夫世俗无知既以道学为不美则是必欲举世之人俱无道俱不学悉如已之所为而后适于其意耳邪説肆行人心颇僻无所忌惮乃至于此此正闵马父之所深忧也今敦颐等所着之书颇藏册府陛下试取而观之圣学高明必将有黙相契合而见诸行事者若遂于此赐一言以表章之则正心之效不惟自得而所以正人心亦在是矣防惟陛下深留圣意也】若夫管商功利之説则又陋矣陛下所以取之者则以既斥儒者之道为常谈死法而天下之务日至于前彼浮屠之学又不足以应之是以有味乎彼之言而兾其富国强兵或有近效耳然自行其説至今几年而国日益贫兵日益弱所谓近效者亦未之见而圣贤所传生财之道理财之义文武之政道徳之威则固所以为富强之大而反未有讲之者也岂不误哉今议者徒见老佛之高管商之便而圣贤所传明善诚身齐家治国平天下者初无新奇可喜之説遂以为常谈死法而不足学夫岂知其常谈之中自有妙理死法之中自有活法固非老佛管商之陋所能彷佛其万分也哉伏惟陛下察臣之言以究四説之同异而明辨之则知臣之所言非臣所为之説乃古先圣贤之説非圣贤所为之説乃天经地义自然之理虽以尧舜禹汤文武周孔之圣顔曾伋轲之贤而有所不能违也则于臣之言与夫论者之説其为取舎从违不终日而决矣抑臣于此又切有感而自悲焉盖臣之得事陛下于今二十有七年矣而于其间得见陛下数不过三自其始见于隆兴之初固甞輙以近习为言矣辛丑再见又甞论之今嵗三见而其所言又不过此臣遐方下土田野之人岂有积怨深怒于此曹而固欲攻之以快已私也哉其所以至于屡进不合而不敢悔者区区之意独为国家之计而不敢自为身谋其愚亦可见矣然自顷以来嵗月逾迈如川之流一往而不复反不惟臣之苍头白髪已迫迟莫而窃仰天顔亦觉非昔时矣臣之鄙滞固不能别有忠言奇谋以禆圣聴而陛下日新之盛徳亦未能有以使臣释然而忘其夙昔之忧也则臣于此安得不深有感而重自悲乎身伏衡茅心驰魏阙切不胜其爱君忧国之诚敢冒万死刳沥肺肝以效野人食芹炙背之献且以自乞其不肖之身焉【臣区区私计輙冒威顔并此陈述臣赋性拙直不能随世俯仰故自早年即自揣度决是不堪从官所以一向窃食祠禄前后九任岂不知有致身之义亦非恬无济物之心宁为退藏盖以避祸中间稍防任使果然自速颠隮七年之间措身无所今者一出又致纷纭幸頼圣明保全终始増其禄秩使足以免于饥寒进其官资使足以延于嗣息此皆已非臣平生意望所及天地之恩不啻厚矣今者奏疏止为感激陛下虚心屈已容受狂言故竭平日忧国之诚以毕前日愿忠之意所兾上有补于圣明下无负于所学而已非敢变其初心而复有进为之望也若防圣慈详赐观覧循其本末次第施行使臣之言卓然实有可见之效则臣不待违心犯患以污周行而其荣遇已不在诸臣之后矣如其谬妄无可施行则投闲置散乃分之宜虽欲借之恩私适足増其惭惧决非臣之所敢当也窃恐陛下见其所论恳切误谓尚堪使令故复具奏伏乞圣察】伏惟陛下哀怜财赦而择其中则非独愚臣之幸实宗社生灵之幸【臣之所论虽为一时之弊然其规画实皆治体之要可以传之久逺而无穷盖前圣后圣其时虽异而其为道未甞不同此臣之言所以非徒有望于今日而又将有望于后来也踈逺贱微言不敢尽防惟圣慈怜臣愚忠赦其万死或因皇太子参决之际特赐宣示千万幸甚】臣熹诚惶诚恐昧死再拜谨言








　　古文集成巻五十八
　　钦定四库全书
　　古文集成巻五十九　　　宋　王霆震　编前辛集五
　　封事
　　已酉拟上封事【朱文公】
　　具位臣朱熹敢拜手稽首言曰臣窃惟皇帝陛下有聪明睿智之姿有孝友温恭之徳有寛仁博爱之度有神武不杀之威养徳春宫垂二十年一旦受命慈皇亲传大寳龙飞虎变御极当天凡在覆载之间稍有血气之属莫不延颈举踵观徳聴风而臣适逢斯时首防趣召且辱赐对得近日月之光感幸之深其敢无説以效愚忠之一二盖臣闻古之圣贤穷理尽性备道全徳其所施为虽无不中于义理然犹未甞少有自足之心是其平居所以操存省察而致其惩忿窒欲迁善改过之功者固无一念之间防及其身之所履有大变革则又必因是而有以大警动于其心焉所以谨初始而重自新也伊尹之告太甲曰今王嗣厥徳罔不在初又曰今嗣王新服厥命惟新厥徳召公之戒成王曰若生子罔不在厥初生自贻哲命今天其命哲命吉凶命厯年知今我初服肆惟王其疾敬徳盖深以是而望扵其君其意亦已切矣今者陛下自储贰而履至尊由监抚而专聴防其为身之变革孰有大于此者则凡所以警动其心而谨始自新者计已无所不用其极矣而臣之愚犹切有惧焉者诚恐万分有一所以警动自新之目或未悉举则衅蘖之萌将有作于眇绵之间有于防虑之外者是以輙忘踈贱而妄以平日私忧过计之所及者深为陛下筹之则若讲学以正心若修身以齐家若逺便嬖以近忠直若抑私恩以抗公道若明义理以絶神奸若择师傅以辅皇储若精选任以明体统若振纲纪以厉风俗若节财用以固邦本若修政事以攘夷狄凡是十者皆陛下所当警动自新而不可一有阙焉者也臣不胜犬马爱君忧国之诚輙取事为之説而昧死以献谨条其事如左
　　其一所谓讲学以正心者臣闻天下之事其本在于一人而一人之身其主在于一心故人主之心一正则天下之事无有不正人主之心一邪则天下之事无有不邪如表端而影直源浊而流污其理有必然者是以古先哲王欲明其徳于天下者莫不一以正心为本然本心之善其体至微而利欲之攻不胜其众甞试验之一日之间声色臭味游衍驰驱土木之华货利之殖杂进于前日新月盛其间心体湛然善端呈露之时盖絶无而仅有也苟非讲学之功有以开明其心而不迷于是非邪正之所在又必信其理之在我而不可以须臾离焉则亦何以得此心之正胜利欲之私而应事物无穷之变乎然所谓学则又有邪正之别焉味圣贤之言以求义理之当察古今之变以验得失之几而必反之身以践其实者学之正也渉猎记诵而以杂博相高割裂装缀而以华靡相胜反之身则无实措之事则无当者学之邪也学之正而心有不正者鲜矣学之邪而心有不邪者亦鲜矣故讲学虽所以为正心之要而学之邪正其系于所行之得失而不可不审者又如此易曰正其本万事理差之毫厘缪以千里惟圣明之留意焉则天下幸甚
　　其二所谓修身以齐家者臣闻天下之本在国国之本在家故人主之家齐则天下无不治人主之家不齐则未有能治其天下者也是以三代之盛圣贤之君能修其政者莫不本于齐家盖男正位乎外女正位乎内而夫妇之别严者家之齐也妻齐体于上妾接承于下而嫡庶之分定者家之齐也采有徳戒声色近严敬逺技能者家之齐也内言不出外言不入苞苴不达请谒不行者家之齐也然闺门之内恩常掩义是以虽有英雄之才尚有困于酒色溺于情爱而不能自克者苟非正心修身动由礼义使之有以服吾之徳而畏吾之威则亦何以正其宫壸杜其请托检其姻戚而防祸乱之萌哉书曰牝鸡之晨惟家之索传曰福之兴莫不本乎室家道之衰莫不始乎阃内惟圣明之留意焉则天下幸甚
　　其三所谓逺便嬖以近忠直者臣闻蓬生麻中不扶而直白沙在泥不染而黒故贾谊之言曰习与正人居之不能无正犹生长于齐之地不能不齐言也习与不正人居之不能无不正犹生长于楚之地不能不楚言也是以古之圣贤欲修身以治人者必逺便嬖以近忠直盖君子小人如氷炭之不相容薫莸之不相入小人进则君子必退君子亲则小人必踈未有可以兼収并蓄而不相害者也能审乎此以定取舎则其见闻之益薫陶之助所以谨邪僻之防安义理之习者自不能已而其举措刑赏所以施于外者必无偏陂之失一有不审则不惟其妄行请托窃弄威权有以害吾之政事而其导谀薫染使人不自知觉而与之俱化则其害吾之本心正性又有不可胜言者然而此辈其类不同盖有本出下流不知礼义而稍通文墨者亦有服儒衣冠叨窃科第而实全无行检者是皆国家之大贼人主之大蜮苟非心正身修有以灼见其情状如臭恶之可恶则亦何以逺之而来忠直之士望徳业之成乎诸葛亮有言亲贤臣逺小人此先汉所以兴隆也亲小人逺贤臣此后汉所以倾頺也先帝在时毎与臣论此事未甞不叹息痛恨于桓灵也本朝大儒程颐在元祐间常进言于朝以为人主当使一日之中亲贤士大夫之时多亲宦官宫妾之时少则可以养气质薫陶徳性此皆切至之言也然后主不能用亮之言故卒以黄皓陈秖而亡其国元祐大臣亦不能白用颐説故绍圣元符之祸至今言之犹可哀痛前事不逺惟圣明之留意焉则天下幸甚
　　其四所谓抑私恩以抗公道者臣闻天无私覆地无私载日月无私照故王者奉三无私以劳于天下则兼临博爱廓然大公而天下之人莫不心悦而诚服倘于其间复以新旧而为亲踈则其偏党之情褊狭之度固已使人然有不服之心而其好恶取舎又必不能中于义理而甚则至于沮谋败国妨徳乱政而其害有不可胜言者盖左右厮役横加官赏宫府寮属例得褒迁固不问前例之是非而或者又不问其有无此固旧事之失而不可以不正况今又有蚤懐奸心预自凭结者又将贪天之功以为己力而不顾其仰累于圣徳妬贤嫉能御下蔽上而不忧其有害于圣政也苟不有以深抑私情痛加屛絶则何以明公道而服众心革宿弊而防后患乎唐太宗之责厐相夀曰我昔为王为一府作主今为天子为四海作主为四海作主不可偏与一府恩泽若复令尔重位必使为善者皆不用心正为此也又况有国家者当存逺虑若汉高祖之戮丁公我太祖之薄王溥此其深识雄防皆可以为后圣法惟圣明之留意焉则天下幸甚
　　其五所谓明义理以絶神奸者臣闻天有显道厥类惟彰作善者降之百祥作不善者降之百殃是以人之祸福皆其自取未有不为善而以谄祷得福者也未有不为恶而以守正得祸者也而况帝王之生实受天命以为郊庙社稷神人之主苟能修徳行政康济兆民则灾害之去何待于禳福禄之来何待于祷如其反此则获罪于天人怨神怒虽欲辟恶鬼以来真人亦无所益又况先王制礼自天子以至于庶人报本享亲皆有常典牲器时日皆有常度明有礼乐幽有鬼神一理贯通初无间隔苟礼之所不载即神之所不享是以祭非其鬼即为滛祀滛祀无福经有明文非固设此以禁之乃其理之自然不可得而易也其或恍惚之间如有影响乃是心无所主妄有疑忧遂为巫祝妖人乗闲投隙以逞其奸欺诳惑之术既行则其为祸又将无所不至古今以此坐致乱亡者何可胜数其监盖亦非逺苟非致精学问以明性命之理使此心洞然无所疑惑当有即有当无即无则亦何据以秉礼执法而絶妖妄之原乎先王之政执左道以乱政假鬼神以疑众者皆必诛而不以聴其虑深矣然传有之明于天地之性者不可惑以神怪明于万物之情者不可罔以非类则其为妄盖亦不甚难察惟圣明之留意焉则天下幸甚
　　其六所谓择师傅以辅皇储者臣闻贾谊作保傅传其言有曰天下之命系于太子太子之善在于早谕教与选左右教得而左右正则太子正太子正而天下定矣此天下之至言万世不可易之定论也至论所以教谕之方则必以孝仁礼义为本而其条目之详则至于容貎词气之微衣服器用之细纎悉曲折皆有法度一有过失则史书之防宰撤其膳而又必有进善之旌诽谤之木敢谏之鼓瞽诗史书工诵箴谏士传民语必使至于化与心成中道若性而犹不敢怠焉其选左右之法则有三公之尊有三少之亲有道有充有弼有承上之必得周公太公召公史佚之流乃胜其任下之犹必取于孝弟博闻有道术者不幸一有邪人厠乎其间则必逐而去之是以太子朝夕所与居处出入左右前后无非正人而未甞见一恶行此三代之君所以有道之长至于累数百年而不失其天下也当谊之时固已病于此法之不备然考孝昭之诏则犹知诵习谊之所言而有以不忘乎先王之意降而及于近世则帝王所以教子之法益踈畧矣盖其所以教者不过记诵书札之工而未甞开以仁孝礼义之习至于容貎词气衣服器用则虽极于邪侈而未甞有以裁之也寮属具员而无保傅之严讲读备礼而无箴规之益至于朝夕所与出入居处而亲宻无间者则不过宦官近习埽除趋走之流而已夫以帝王之世当传授之统上有宗庙社稷之重下有四海烝民之生前有祖宗垂创之艰后有子孙长久之计而所以辅养之具踈畧如此是犹家有明月之珠夜光之璧而委之衢路之侧盗贼之冲也岂不危哉诗曰丰水有芑武王岂不仕贻厥孙谋以燕翼子惟圣明之留意焉则天下幸甚
　　其七所谓精选任以明体统者臣闻人主以论相为职宰相以正君为职二者各得其职然后体统正而朝廷尊天下之政必出于一而无多门之弊苟当论相者求其适已而不求其正已取其可爱而不取其可畏则人主失其职矣当正君者不以献可替否为事而以趋和承意为能不以经世宰物为心而以容身固宠为术则宰相失其职矣二者交失其职是以体统不正纲纪不立而左右近习皆得以窃弄威权卖官鬻狱使政体日乱国势日卑虽有非常之祸伏于之中而上恬下嬉亦莫知以为虑者是可不察其所以然者而反之以汰其所已用而审其所将用者乎选之以其能正已而可畏则必有以得自重之士而吾所以任之不得不重任之既重则彼得以尽其献可替否之志而行其经世宰物之心而又公选天下直谅敢言之士使为台谏给舎以参其议论使吾腹心耳目之寄常在于贤士大夫而不在于羣小陟罚臧否之行常在于廊庙而不出于私门如此而主威不立国势不彊纲维不举刑政不清民力不裕军政不修者臣不信也书曰成王畏相语曰和臣不忠且以唐之太宗之聪明英武号为身兼将相然犹必使天下之事关由宰相审熟便安然后施行盖谓理势之当然有不可得而易者惟圣明留意则天下幸甚
　　其八所谓振纲纪以厉风俗者臣闻四海之广兆民至众人各有意欲行其私而善为治者乃能总摄而整齐之使之各循其理而莫敢不如吾志之所欲者则以先有纪纲以持之于上而后有风俗以驱之于下也何谓纪纲卜贤否以定上下之分核功罪以公赏罚之施也何谓风俗使人皆知善之可慕而必为皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心恭已于上而照临之是以贤者必上不肖者必下有功者必赏有罪者必刑而万事之统无所阙也纲纪既振则天下之人自将各自矜奋更相劝勉以去恶而从善盖不待黜陟刑赏一一加于其身而礼义之风廉耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而惟阿谀软熟奔竞交结之为务一有端言正色于其间则羣讥众排必使无所容于斯世而后已此其形势如将倾之屋轮奂丹雘虽未觉其有变于外而材木之心已皆蠧朽腐烂而不可复支持矣苟非防自圣志洒濯其心而有以大警敕之使小大之臣各举其职以明黜陟以信刑赏则何以振已頺之纲纪而厉已壊之风俗乎管子曰礼义廉耻是谓四维四维不张国乃防亡贾谊甞为汉文诵之而曰使管子而愚人也则可使管子少知治体是岂可不为寒心也哉二子之言明白深切非虚语者惟圣明留意天下幸甚
　　其九所谓节财用以固邦本者臣闻先圣之言治国而有节用爱人之説盖国家财用皆出于民如有不节而用度有阙则横赋暴敛必将有及于民者虽有爱人之心而民不被其泽矣是以将爱人者必先节用此不易之理也国家承五季之弊祖宗创业之初日不暇给未及大为经制故其所以取于民者比之前代已为过厚重以熙丰变法颇有增加而建炎以来地削兵多权宜科须又复数倍供输日久民力已殚而间者诸路上供多入内帑是致戸部经费不足遂废祖宗破分之法而上供嵗额必取十分登足而后已期限迫促科责严峻监司州县更相督迫惟务自寛已债何暇更察民情捶挞号呼有使人不忍闻者而州县嵗入多作上供起发则又于额外巧作名色夤缘刻剥此民力之所以大穷也计其所以至此虽云多是赡军然内自京师外达郡邑上自宫禁下至胥徒无多浮费亦岂无可省者切计若能还内帑之入于版曹复破分之法于诸路然后大计中外冗费之可省者悉从废罢则亦岂不能少有所济而又择将帅核军籍汰浮食广屯田因时制宜大为分别则供军不赀之费庶几亦可减节而民力之寛于是始可议矣此其事体至大而纲目丛细类非一言之可尽今亦未暇尽为陛下言之惟圣明留意其本如上八者而后图之则天下幸甚








　　古文集成巻五十九
　　钦定四库全书
　　古文集成巻六十　　　　宋　王霆震　编前辛集六
　　疏
　　请立梁王疏【贾谊】
　　迂斋批【深识事势议论剀切笔力老健至呉楚之反而説始验至主父偃之出而防始行信乎其通达国体也】
　　陛下即不定制如今之势不过一传再传诸侯犹且人恣而不制豪植而大彊汉法不得行矣陛下所以为藩扞及皇太子之所持者唯淮阳代二国耳代北邉匈奴与彊敌为邻能自完则足矣而淮阳之比大诸侯厪如墨子之着面适足以饵大国耳不足以有所禁御方今制在陛下制国而令子适足以为饵岂可谓工哉【好】人主之行异布衣【议论】布衣者饰小行竞小廉以自托于乡党人主唯天下安社稷固否耳高皇帝分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功【应异布衣一句】今淮南地逺者或数千里越两诸侯【梁淮阳】而县属于汉其吏民繇役往来长安者自悉而补中道衣敝【中道衣敝则自悉其家财以补之】钱用诸费称此其苦属汉而欲得王至甚逋逃而归诸侯者已不少矣其势不可久臣之愚计愿举淮南地以益淮阳而为梁王立后割淮阳二三列城与东郡以益梁不可者可徙代王而都淮阳【又一防】梁起于新郪以北着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁呉楚陛下高枕终无山东之忧矣此二世之利也【谓之二世利非谊本意】当今恬然适遇诸侯之皆少数嵗之后陛下且见之矣夫秦日夜苦心劳力【一节进一节】以除六国之祸今陛下力制天下颐指如意高拱以成六国之祸难以言智苟身亡事畜乱宿祸熟视而不定万年之后传之老母弱子【语好】将使不宁不可谓仁臣闻圣主言问其臣而不自造事故人臣得毕其愚忠唯陛下财幸
　　十渐防【魏征】
　　本传【唐贞观十三年阿史那结社率作乱云阳石然史曰古燃字云阳之石然妖异也自冬至五月不雨征上防极言曰云云防奏帝曰朕今闻过矣愿改之以终善道有违此言当何施顔面与公相见哉方以所上防列为屛障庶朝夕见之兼录付史官使万世知君臣之义】
　　臣奉侍帷幄十余年陛下许臣以仁义之道守而不失俭约朴素终始弗渝徳音在耳不敢忘也顷年以来寖不克终谨用条陈禆万分一陛下在贞观初清静寡欲化被荒外今万里遣使市索骏马并访怪珍昔汉文帝却千里马晋武帝焚雉头裘陛下居常议论逺辈尧舜今所为更欲处汉文晋武下乎此不克终一渐也子贡问治人孔子曰懔乎若朽索之驭六马子贡曰何畏哉对曰不以道导之则吾雠也若何不畏陛下在贞观初护民之劳喣【光羽切】之如子不轻营为顷既奢肆思用人力乃曰百姓无事则易骄劳役则易使自古未有百姓逸乐而致倾败者何有逆畏其骄而为劳役哉此不克终二渐也陛下在贞观初役已以利物比来纵欲以劳人虽忧人之言不絶于口而乐身之事实切诸心无虑营构輙曰弗为此不便我身推之人情谁敢复争此不克终三渐也在贞观初亲君子斥小人比来轻亵小人礼重君子重君子也恭而逺【于万反】之轻小人也狎而近之近之莫见其非逺之莫见其是莫见其是则不待间而踈莫见其非则有时而昵昵小人踈君子而欲致治非所闻也此不克终四渐也在贞观初不贵异物不作无益而今难得之货杂然并进玩好之作无时而息上奢靡而望下朴素力役广而冀农业兴不可得已此不克终五渐也在贞观初求士如渴贤者所举即信而任之取其所长常恐不及比来由心好恶以众贤举而用以一人毁而弃虽积年任而信或一朝疑而斥夫行有素履事有成迹一人之毁未必可信积年之行不应顿亏陛下不察其言以为臧否使谗佞得行守道防间此不克终六渐也在贞观初高居深拱无田猎毕弋之好数年之后志不克固鹰犬之贡逺及四夷晨出夕返驰骋为乐变起不测其及救乎此不克终七渐也在贞观初遇下有礼羣情上达今外官奏事顔色不接间因所短诘其细过虽有忠欵而不得申此不克终八渐也在贞观初孜孜治道常若不足比恃功业之大负圣智之明长【辰两反】傲纵欲无事兴兵问罪逺裔亲狎者阿防不肯谏踈逺者畏威不敢言积而不已所损非细此不克终九渐也贞观初频年霜旱畿内戸口并就关外携老扶幼来往数年卒无一戸亡去此由陛下矜育抚宁故死不携贰也比者疲于徭役关中之人劳弊尤甚杂匠当下顾而不遣正兵畨上复别驱任市物镪属于防逓子背望于道脱有一谷不収百姓之心恐不能如前日之帖泰此不克终十渐也夫祸福无门惟人所召人无衅焉妖不妄作今旱熯【呼旱切】之灾逺被郡国凶丑之孽起于毂下【谓阿史那结社率作乱】此上天示戒乃陛下恐惧忧勤之日也千载休期时难再得明主可为而不为臣所以郁结长叹者也
　　议杨绾条奏贡举防【贾至】
　　东莱注【唐书贾至字幼隣擢明经第寳应初迁尚书左丞杨绾建请依古制县令举孝廉于刺史升天子礼部诏有司参议多是绾言至议以为自晋后衣冠迁徙人多侨处因縁官族所在占籍今乡举取人未尽请广学校增国子博士员十道大州得置大学舘诏博士领之召至生徒使保桑梓者乡里举焉在流寓者庠序推焉议者更附至议】
　　谨按夏之政尚忠殷之政尚敬周之政尚文然则文与忠敬皆统人之行也且夫述行美极人文人文兴则忠敬存焉是故前代以文取士本文行也由辞以观行则及辞也宣父称顔子不迁怒不贰过谓之好学至乎修春秋则游夏之徒不能措一辞不亦明乎间者礼部取人有乖斯义易曰观乎人文以化成天下关睢之义曰先王以是经夫妇成孝敬厚人伦美教化移风俗盖王政之所由废兴也故延陵聴乐知诸侯之存亡【左襄二十九年】今试学者以帖字为精通而不穷防义岂能知迁怒贰过之道乎考文者以声病为是非而务择浮艶岂能知移风易俗化天下之事乎【选举志李栖筠议进士科】是以上失其源而下袭其流乗流波荡不知所止先王之道莫能行也夫先王之道消则小人之道长小人之道长则乱臣贼子由是生焉臣弑其君子弑其父非一朝一夕之故其所由来者渐矣渐者何谓忠信之陵頺耻尚之失所末学之驰骋儒道之不举四者皆由取士之失也夫一国之事系一人之本谓之风赞扬其风系卿大夫也卿大夫何甞不出于士乎今取士试之小道而不以逺者大者使干禄之徒趋驰末术是诱导之差也夫以蜗蚓之饵杂垂沧海而望吞舟之鱼至不亦难乎所以食垂饵者皆小鱼就科目者皆小艺四人之业士最关于风化近代趋士靡然向风致使禄山一呼而四海震荡思明再乱而十年不复【逆臣传】向使礼让之道仁义之道着则忠臣孝子比屋可封逆节不得而萌也人心不得而揺也且夏有天下四百载禹之道丧而殷始兴焉周有天下八百年文武之政废而秦始并焉观三代之选士任贤皆考实行故能风俗淳一运祚长逺秦坑儒士二代而亡汉兴杂三代之政四科之举西京始振经术之学东都终持名节之行至有近戚窃位彊臣擅权弱主孤立母后专政而社稷不陨终彼四百岂非学行扇化于乡里哉厥后文章道弊尚于浮奢取士术异苟济一时自魏至隋仅四百载三光分景九州阻域窃号僭位徳义不修是以子孙连颠享国咸促国家革魏晋梁隋之弊承夏殷周汉之业四隩既宅九州攸同覆帱亭育合徳天地安有舍皇王举士之道踪乱代取人之术此公卿大夫之辱杨绾所奏实为正论然自典午覆败中原板荡夷狄乱华衣冠迁徙南北分裂人多侨处圣朝一平区宇尚复因循版图则张闾井未设士居乡土百无一二因縁官族所在耕筑地望系之数百年之外而身皆东西南北之人焉今欲依古制乡举里选犹恐取士之未尽也请兼广学校以训诱今两京有大学州县有小学兵革一动生徒流离儒臣师氏廪禄无向贡士不称行实胄子何甞讲习独礼部毎嵗权甲乙之第谓奬擢不其谬哉秪足长浮薄之风啓侥幸之路矣其国子博士等望加员数厚其禄秩选通儒硕士间居其职十道大郡量置大学舘令博士出外兼领郡官召置生徒人循故事保桑梓者乡里举焉在流寓者庠序推焉朝而行之夕见其利如此则青青不复兴刺【诗子衿】扰扰由其归本矣人伦之始王化之先不是过也








　　古文集成巻六十
　　钦定四库全书
　　古文集成巻六十一　　　宋　王霆震　编前辛集七
　　状
　　论进果人拟官状【陆贽】
　　本传【道有献果者帝嘉其意欲授以试官贽曰爵位天下公器不可轻也帝曰试官虚名且已与宰相议矣卿其无嫌贽奏云云】
  </div>
  <div class="pagination">
   <a href="古文集成_page16.html">
    上一页
   </a>
   <span>
    ...
   </span>
   <a href="古文集成_page12.html">
    12
   </a>
   <a href="古文集成_page13.html">
    13
   </a>
   <a href="古文集成_page14.html">
    14
   </a>
   <a href="古文集成_page15.html">
    15
   </a>
   <a href="古文集成_page16.html">
    16
   </a>
   <span class="current-page">
    17
   </span>
   <a href="古文集成_page18.html">
    18
   </a>
   <a href="古文集成_page19.html">
    19
   </a>
   <a href="古文集成_page20.html">
    20
   </a>
   <a href="古文集成_page21.html">
    21
   </a>
   <a href="古文集成_page22.html">
    22
   </a>
   <span>
    ...
   </span>
   <a href="古文集成_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
