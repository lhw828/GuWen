<!DOCTYPE html>
<html>
<head>
    <meta charset="UTF-8">
    <title>全唐文 - 第 192 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 192 页/共 603 页</h1>
    <div class="content">    ○授李林甫兼河西节度等使制
    门下：天讨有罪，未可去兵，帝赍良弼，自资决胜。金紫光禄大夫兵部尚书兼中书令持节经略支度营田大使知节度事集贤院学士修国史上柱国晋国公李林甫，高操命代，特秀生人，公忠为百度之贞，文武成万邦之宪。自登上相，兼委中权，克致时和，且闻戎捷。逾陇之外，已恢帷幄之谋；涉河而西，更是辅车之。势欲惩猾夏，必在夹攻，宜以三事之谟，遥制两军之律。可兼充河西节度经略支度营田长行转运九姓等使节度赤水军事仍判凉州事，馀并如故。
    ○授卢朔莱州长史薛重辉括州长史制
    门下：朝散大夫行太原府太谷县令容城县开国子卢朔、朝请大夫行太原府榆次县令薛重辉等，咸以班列，迁於令长。虽恭所职，或异其能，工则度材，人无求备，宜从近邑，俾佐远藩。朔可行莱州长史，重辉可行括州长史，散官如故。主者施行。
    ○授杨行审灵州长史仍充六城水运使制
    门下：朝散大夫守凉州都督府司马河西转运判官柱国杨行审，雅推干术，兼有权谋，顷在武威，克修官政；类能而举，宜增郡佐之秩；从帅而迁，仍统军城之务。可守灵州都督府长史仍充六城水运使，散官、勋如故。
    ○授杨戬华州长史制
    门下：岐州司马杨戬，修身自久，从政亦淹，凡所效官，皆闻著称。三辅之郡，贰职为难，宜易务於岐，俾迁荣於河华。可华州长史，散官如故。
    ○授韦景远犍为郡长史韦履言仁寿郡长史制
    门下：益州蜀县令韦景远、郫县令韦履言等，各因常调，俱在亲人，虽清白自持，而方圆未适，使者所奏，应非百里之才；官政式殊，俾佐六条之职。景远可行犍为郡长史，履言可行仁寿郡长史。
    ○授李践由安州别驾李惟可鄂州别驾制
    门下：朝议大夫前使持节房州诸军事守房州刺史上轻车都尉李践由、朝议大夫行蕲州司马护军李惟可等，出自士林，频迁官序。或方圆异用，道有变通；或昆友同官，法宜回避。俾从新命，用协旧章。践由可守安州都督府别驾，散官如故；惟可可鄂州别驾，官勋如故。
    ○授李裕邓州别驾魏德州别驾制
    门下：正议大夫前使持节泗州刺史上柱国（阙一字）山县开国子李裕、朝议大夫前使持节泗州刺史上柱国开国男魏等，咸资旧德，早践通班，顷坐微瑕，因从免职。贤哲之後，可以劝能；邦国之功，期於补过。裕可行邓州别驾，可守德州别驾，勋、封如故。
    ○授萧诚宏农郡别驾制
    敕：朝请大夫南阳郡长史员外置同正员上柱国萧诚，早因才艺，久践荣班，顷涉微瑕，未为深累。佐郡之职，冗员颇多，既有命於省官，俾稍迁於近服。可守宏农郡别驾，散官如故。
    ○授李廷珍沂州司马制
    敕：朝议郎行右领军长史李廷珍，爰以畴人，遂居先职，不修其任，是旷於官。历象之司，既非适用；海沂之佐，俾效所能。可行沂州司马员外置同正员。
    ○授李庭芝绛州司马制
    门下：行栎阳县令李庭芝，行能通敏，政术优长，有士族之令名，是王畿之良吏。在官既久，成效则多，宜佐雄藩，俾增荣秩。可行降州司马，散官如故。
    ○授梁炫吨州司马制
    敕：播州司户参军员外置同正员江南西道采访使判官梁炫，才堪应物，累则因人。近佐澄清，颇彰勤苦，以兹补过，因可收长。宜迁贰郡之荣，式允连率之荐。可郢州司马员外置同正员。
    ○授严正诲博州司马制
    门下：朝散大夫行司农寺丞摄殿中侍御史专知太仓出纳使借绯鱼袋严正诲，颇有吏能，累迁官守，况所效职，必闻其政。出纳之吝，或未当才；邦国之功，期於佐理。可博州司马，借绯鱼袋如故。
    ○授韦由太原县令程若水守太子中允制
    门下：朝议大夫守太子中允韦由太常丞长清县开国男程若水等，或业擅乡族，恩延将相，咸以人才，累升官叙。北京理剧，东朝议，宜膺并命，以叶类能。由可守太原县令，若水可守太子中允，散官如故。
    ○授徐钧南海县令制
    敕：行晋州神山令徐钧，干以立身，果於从政，频更所职，颇效其能。言念远人，实资良吏，既有使臣之荐，宜迁宰邑之荣。可广州南海县令。
    ○授崔纶郫县令制
    敕：益州大都督府仓曹参军崔纶，顷为郡掾，兼佐军麾，清干有闻，公勤亦著。名当岁调，才应时须，宜迁宰邑之荣，式允使臣之荐。可益州郫县令。
    ○赠废太子承乾恒山愍王制
    门下：理天下者，必宏於在宥；厚仁德者，莫尚於追远。故废太子承乾，昔在先朝，长陷深过，因是殛窜，至於沦没。虽臣子之罪，义则不私；而骨肉之亲，情则无绝。况年代浸远，兴废宜（阙）言念往时，已申公葬。将崇後命，是锡王章，式遵仍旧之封，更表易名之谥。可赠恒山愍王。
    ○封李林甫晋国公牛仙客国公制
    门下：劝赏者，国之端，既著酬庸之典，俾彰为善之制。中书令李林甫，天实挺生，郁为良佐；工部尚书同中书门下三品牛仙客，国之名器，特表忠臣。能协乃心，以成大政，亟多启沃，闻所未闻。导以化源，驱之仁寿，遂令天下，人尽知禁。断狱数十，殆至无刑，所以比迹於成康，高步於文景。用人多矣，方获我心，况知无不为，革庶务，损繁取要，无往不通。古者裒有德，赏有功，今乃法悬不用，德教云洽，叶赞之道，功则茂焉。宜共增封，特开井赋。林甫可封晋国公，仙客可封国公。主者施行。
    ○张均袭封燕国公制
    门下：正议大夫行尚书兵部侍郎上柱国张均，传ぷ济美，锡履承荣，有构厦之环材，为弗刂钟之利器。嗣其先职，且历缙□之司；缵乃旧封，更开去社之国。可袭封燕国公，食邑三千户。主者施行。
    ○封李岫长乐县侯制
    门下：朝议大夫守卫尉少卿上柱国清水县开国伯李岫，操清行洁，学敏词优，克荷教忠之训，以成资敬之德。属交神有庆，布泽无偏，赐级之荣，既覃於良相；推恩之典，宜及於名卿。俾增锡土之封，用表传ぷ之业。可封长乐县开国侯，食邑一千户。主者施行。
    ○授牛仙童内谒者监制
    敕：奉议郎行内侍省奚官局令护军牛仙童，修身淑慎，从事忠公，夙夜惟勤，出入无悔。不有赏善，何以劝能？宜进官荣，且增章服。可内侍省谒者监，仍赐绯鱼袋。
    ○封牛仙客妻王氏国夫人制
    门下：卿之内子，实著於礼经；国有旧章，亦[B14A]於淑德。银青光禄大夫守工部尚书同中书门下三品持节朔方节度兼支度营田盐池押诸蕃部落副大使上柱国国公知门下省事牛仙客妻琅琊郡夫人王氏，道膺图史，言成箴诫，贤明自远，柔惠兼资，作配台臣，能修壶教。宠其车服，已膺命妇之荣；锡以山川，更表从夫之贵。可封国夫人。主者施行。
    ○开元二十七年册尊号大赦天下制
    门下：古之执大象建皇极者，必稽彝训而受鸿名，所以应乎天而顺乎人也。朕嗣守丕业，二十七年。受命之初，既膺明号，尚多祗惧，已谓崇高。而公卿宗子，缁黄耆艾，披诚沥恳，诣阙上言，佥以为乃圣乃文，祖宗大烈，恭惟缵服，必在钦承，愿以休名，施於薄德。抑而不许，凡已十年，爰迨於今，又陈八请。上迫奉先之义，下稽从众之言，将存至公，不可固拒。以今日敬依大号曰开元圣文神武皇帝。勉从典册，良增感惧。惟新之号，既不私於朕躬；非常之泽，宜并覃於率土。可大赦天下：自开元二十七年二月七日昧爽以前，大辟以下，罪无轻重，已发觉未发觉，已结正未结正，系囚见徒常赦所不免者，咸赦除之。自开元以来诸色逋负疚累人等，咸从洗涤，令许自新，所司更不须以此为累。其有别敕停官及亡失爵者，放归不齿之类，量加收叙。左迁官及诸色流人，并稍量移近处。朕每念黎，常恐失所，救其困乏，所贵及时。比来诸州，或有损处，所在赈给，例逼春农。比及奏报，又淹时月，既无救於悬绝，亦何成於惠养？自今以後，每年至秋收後，即宜遣使分道宣慰，仍与采访使及州县相知巡检。百姓间或有乏绝不自支济者，应须蠲放及赈给，便量事处置讫奏闻。天下百姓宜放今年地税。州县官月料，往缘钱有滥恶，致损於人，或徇私者多，得罪亦众，所以改支庸调，将便公私。闻百姓之间加织造，若以此劳弊，又非得所。自今以後，宜各以当道所铸，充其月料。古者三载考绩，黜陟幽明，允叶大猷，以劝天下。比来诸道所通善状，但优仕进之辈，与为选调之资。责实循史，或乖古义。自今以後，诸道使更不须通善状。每至三年，朕当自择使臣，观察风俗，有清白政理著闻者，当别擢用。宗庙致敬，必先於所在；神人所依，无取於非族。深惟至理，用切因心。其应缘太庙五享，宜於宗子及嗣王郡王中拣择有德望者，令摄三公行事。其异姓官更不须差摄，其草泽间有殊才异行，文堪经国，为众所知，不求闻达者，所在长官以礼徵送。皇太子男宜并封授官，王守礼、宁王宪各与一子三品官。其内外文武，三品已上赐爵一级，四品以下各加一阶。长公主及嗣郡王各与一子官，郡主、县主各放一子出身。二王後及诸方蕃客宜各赐物，诸致仕官量与进改，依前致仕。天下耆老，百岁以下版授下州刺史，妇人版授郡君，赐粟五石、绵帛五段；九十已上版授上州司马，妇人版授县君，赐粟三石、绵帛三段；八十已上版授县令，妇人版授乡君，赐粟两石、绵帛二段。京城父老，宜共赐物三千段，道僧等赐物一万匹。天下观寺六斋日，宜转经读典，惩恶劝善，以阐文教。赦书有所未该，所司类例处分。率土之内，赐五日。五岳四渎，名山大川，自古帝王忠臣义士，并令州县致祭。其有亡命山泽，挟藏军器，百日不首，复罪如初。宣布中外，咸使知闻。主者施行。
    ○天宝三载亲祭九宫坛大赦天下制
    门下：九宫之祀，百代莫修，岂日给之不暇，将明灵之有待。朕当君临，握图缵业，每听政中昃，畴咨谠言，观书乙夜，以求故实，励精为理，三纪於兹。上荷宗庙延祥，克开厥後；下赖股肱叶德，以致邕熙。而麟凤龟龙，近游郊薮，蛮夷戎狄，远输琛赆，乘时来之休运，恢皇王之远图。是以圆丘方泽之仪，升中告类之礼。靡典不举，靡神不怀，恭惟九宫，明祀尚阙。载深兢惕，用建灵坛，爰以元辰，亲执奠献，叶青阳发生之庆，祈黔庶吉之福。今至诚式展，大礼云备，瑞景和风，神心如答。则无疆之祉，岂独在予；非常之泽，宜覃率土。可大赦天下：自天宝三载十二月二十五日昧爽已前，大辟罪已下，罪无轻重，咸赦除之。其十恶死罪、造伪头首、谋杀攻劫，及官典犯赃，不在免限。朕惟善政，实在养人，作法务从於宽简，任事必量於齿力。比者成童之岁，即挂轻徭；既冠之年，便当正役。悯其劳苦，用轸予怀。自今以後，天下百姓，以十八已上为中男，二十三已上成丁。又任土作贡，先标程式，或非所有，不免贸迁。事既非宜，理难经久，并应徵课税。及支遣诸色物，或期程之间，迟速非便，并委所司与朝集使商量，取便稳处置奏闻。每岁庸调，八月徵收，农功未毕，恐难济办。自今以後，延至九月三十日为限。诸军行人，远为边捍，修短之分，虽有定期，从役而终，良深轸念。其有阵亡及在军亡殁、骸骨未还乡贯者，宜令节度使给官榇递归。又防边御寇，实为艰劳，贫户单下，固宜存养，更令差遣，去住难堪。自今以後，应差行人家，无兼丁不在取限。自古圣人，皆以孝理，五常之本，百行莫先，移于国而为忠，事於长而为顺，永言要道，实在宏人。自今以後，今天下家藏《孝经》一本，精勤诵习。乡学之中，倍增教授，郡县官长，明申劝课。百姓间有孝勤过人、乡闾钦伏者，所由长官具以名荐。其有父兄见在，别籍异居，亏败名教，莫斯为甚。特宜禁绝，勿使更然。并亲殁之後，亦不得令有分析。郡县切勒，令在惟行。自今以後，如有不友不恭、伤财破产者，宜配碛西，用清风教。朕惟熙庶绩，博访逸人，岂唯振拔滞淹，以期於大用？亦欲[B14A]崇高尚，将敦於薄俗。虚伫之怀，兼在於此。其有高蹈不仕、遁迹邱园、远近如闻、未经荐举者，委所在长官以礼徵送。又崇德追远，式闾封墓，用旌前烈，以叶大猷。自古圣帝明王、名臣烈士，陵墓有颓毁者，宜令所管量事修葺，仍明立标记，禁止樵采。天下耆老，百岁已上赐帛五段、粟三石；八十以上帛三段、粟二石，仍於郡县长官存问给付。亚献太子讳宜赐物二千匹，终献庆王琮一千匹，正衣、夹侍各五百匹，亲王各三百匹，新封建郡王及国公各一百匹，贤妃三百匹，长公主各三百匹，公主各二百匹，嗣郡王各一百匹。中书门下三品，竭心翊戴，宏益实多，各与一子官；如先已授官，量与一人转。内外文武官，三品已上赐爵一级，四品已下各加一阶。一品赐物七十匹，三品已上六十匹，五品已上四十匹，六品已下二十段。诸节度使各赐物一百匹，三京留守及二王後各八十匹，采访使各六十匹，诸蕃客共赐二千匹。其唐（隆字避讳）元年功臣，缔构之初，竭其忠款，录功念旧，情所不忘，普恩之外，更赐一阶，其身殁者，各赠一官。皇亲五等已上，及九庙子孙、诸亲三等已上，未有出身者，并放出身。其前资者，选日稍优与处分，见任者更赐勋两转。应天下赐三日。赦书有所未该者，所司类例闻奏。宣布中外，咸使知闻。主者施行。
    ○立忠王为皇太子制
    门下：大宝曰位，实在於丕承；万邦以贞，由建於明两。朕嗣宁鸿业，祗严永图，恭惟七鬯之主，岂舍人神之望。开府仪同三司兼单于大都护河北河东道行军元帅朔方军节度大使兼关内支度营田盐池押诸蕃部落等大使上柱国忠王，天假聪明，生知仁孝，君亲一致，孝悌三成。温文之德，合於古训；敬爱之风，闻於天下。尝亦视其所以，察其所安，考言有章，询事皆中。知子者父，允叶於元良；以长则顺，且符於旧典。宜膺择嗣之举，俾受升储之命。可立为皇太子，仍取来月内择日册命，所司准式。主者施行。
    ○封高都公主等制
    门下：肃雍之范，以成女德；汤沐之赐，爰著国章。第十一女等，生於公宫，训以师氏，温惠之性，颇有天姿；图史之学，仍闻日就。初笄甫及，外馆将归，宜因待礼之期，式备疏封之典。可依前件，仍各实封一千户。主者施行。
    ○封永宁公主制
    门下：自昔帝女，必建封邑，典章不易，等数犹存。第十七女，幼而闲和，长实徽懿，引图史以自鉴，用肃雍而成德。将择近日，言遵下嫁，宜承汤沐之赐，以备车服之庸。可封永宁公主，实食封一千户，主者施行。
    ○封平昌公主制
    门下：《诗》美肃雍，远著於《风》、《雅》；《礼》有封建，久存於简策。第十九女，尚柔成德，克顺由衷，禀於天然，自有闲和之性；训以师氏，备详图史之学。宜开汤沐，俾叶典章。可封平昌公主，食邑一千户。主者施行。
    ○改尚书洪范无颇字为陂字敕
    门下：典谟既作，虽曰不刊，文字或讹，岂必相袭？朕听政之暇，乙夜观书，匪徒阅於微言，实欲畅於精理。每读《尚书洪范》，至“无偏无颇，遵王之义”，三复兹句，常有所疑。据其下文，并皆协韵，唯“颇”一字，实则不伦。又《周易泰卦》中：“无平不陂。”《释文》云：“陂字亦有颇音。”陂之与颇，训诂无别，为陂则文亦会意，为颇则声不成文。应由煨烬之馀，编简坠缺；传受之际，差舛相沿。原始要终，须有刊革。朕虽先觉，兼访诸儒，佥以为然，终非独断。其《尚书洪范》“无偏无颇”字，宜改为“陂”。庶使先儒之义，去彼膏育；後学之徒，正其鱼鲁。仍宣示国学。主者施行。
    ○升风伯雨师为中祀敕
    敕：六气不愆，所以成岁，百神咸秩，必也正名。况风伯、雨师，济时育物，蕃滋动植，溥洽生灵。厥有茂功，当崇於昭报；谓之小祀，颇紊於彝伦。去载诸星，以为中祀，永言比义，固合同。自今以後，其风伯、雨师，并宜升入中祀。仍令诸郡各置一坛，因春秋祭祀之时，同申享祀，用刊前典之谬，以致苍生之福。
    ○诫励吏兵部侍郎及南曹郎中敕
    敕：铨综之司，名器所属，苟亏审慎，必有奸滥，及今按诘，其数颇多。马有害群，罪虽在於胥吏；龟之毁椟，过亦由於主守。其御史中丞杨慎矜所奏，前後知铨侍郎及南曹郎官等，忝效职司，不能举察，合投严谴，用肃慢官。犹以久践朝班，夙昭人誉，过而能改，必在增修。特宜宽宥，俾自惩警。
    ○诫励吏部兵部礼部掌选知举官等敕
    敕：官邪则败国，赏僭则利淫，自昔至言，政之明诫。朕祗膺大宝，岂忘兢业！临驭已来，且逾二纪，期大道之成化，冀天下之为公。凡百卿士，岂不协力？而选举之司，委任尤重，若名器失序，则劝沮何施？近者流外铨曹，颇多渝滥，有尘清议，实紊彝章。胥吏之徒，虽则微贱；仕进之路，终为厥初。必澄源流，无杂泾渭。不慎於细，其伤则多，小既不可不惩，大亦不可不诫。其吏部、兵部、礼部掌选知举等官，各宜饬励，当尽至公，必须杜邪枉之门，绝请托之路。何止一变，仍图永清。且铨综九流，必仗贤俊，取诸赏鉴，立断可知。何至淹时，至稽团奏？开闻之後，馀甲未终，既滞官曹，长兹罪过。旧选未毕，新格复修。此乃因循，实为烦弊。自今以後，吏部选人，三月三十日已前，团奏事毕；兵部二月内毕。其流外铨及武学，专委郎官，恐不详悉，共为取舍，适表公凭。每至留放之时，皆就尚书侍郎对定。既上下检察，庶在得人，而覆车尚在，殷鉴非远。法不可废，宜识朕怀。
    ○诫励兵吏部两司敕
    敕：设官分职，将以奉法禁非，实在上下叶心，中外一德，共熙庶绩，用绝奸源。如闻百司，颇皆宽纵，遂令胥吏，得以挟私。近者兵部令史，因令推鞫，或在选曹，增减文状。虽小人之过，则惟其常，永言在官，亦为疏略。朕今申之宽宥，许以自新，庶观将来，冀能效节。至如兵、吏两司，是掌衡镜，进趋者非一揆，奸巧者亦百端，推而言之，或所未免，无谓幽昧，朕皆察焉。各宜尽心，靖恭尔位。
    ○遣荣王琬往陇右巡按处置敕
    敕：遏寇防边，在於有备，兴师训卒，用戒不虞。陇右诸军，地当戎虏，尤资振旅，以壮边威。宜令陇右节度经略支度营田大使开府仪同三司兼京兆牧上柱国荣王琬，自往陇右，巡按处置，庶宏庙略，因达诚怀。宜於关内及河东纳资飞骑并诸人中间，召取健儿三五万人，赴陇右防捍。立秋末无事放还，仍於当道军将内铨择一人，与所由简召。应给粮赐，所司速作条例处分。
    ○令嗣郑王希言分祭五岳敕
    敕：岁之丰俭，故系於常数；天之感应，实在於精诚。顷者按以阴阳，求之推步，至於今岁，不合有年。朕乃斋心妙闻，恳祈元德，灵徵不远，丕应用彰，果获西成，颇为善熟。盖至道储祉，惠於蒸人，亦群神叶赞，锡以昭假。宜令光禄卿嗣郑王希言祭东岳，太子詹事嗣许王祭北岳，太常卿韦纟舀祭西岳，卫尉卿嗣吴王祗祭南岳，宗正卿濮阳郡王彻祭北岳。所司即择日录奏。其四渎及名山大川，或远近不同，各委所由郡长官，便择吉日致祭。务崇严洁，以称朕怀。
    ○令关内诸侯州长官祭名山大川敕
    敕：朕为人上，未尝自逸，每勤於政，思致丰年。而去冬以来，雨雪微少，窃恐春事，有害农功。是用齐心，躬自申祷，神歆允答，甘泽遂流。岂朕之微诚，敢当丕应？盖天之鉴佑，惠及生人。《诗》不云乎，“无德不报”。昭赛之义。岂可阙如？其关内名山大川及有灵祠，宜令所由长官择日致赛，务令丰厚，各尽诚洁，以副朕怀。
    ○令天下寺观修功德敕
    敕：道释二门，元通众妙，济时育物，皆有明徵，是所依凭，岂忘尊奉？其天下寺观，并令修功德，用齐三圣之教，以答百灵之心。宜副虚怀，各陈至敬。
    ○停京都检校僧道威仪敕
    敕：道释二教，必在护持，须置威仪，令自整肃。徒众既广，统摄尤难，更相是非，却成烦弊。自今已後，京都检校僧道威仪事宜并停。或恐先有猜嫌，因此妄相纪诉，所由亦不须为理。
    ○禁断寒食鸡子相饷遗敕
    敕：天地之德，莫大於生成；阳和之时，先禁於卵卖。比来流俗间每至寒食日，皆以难鹅鸭子更相饷遗，既行时令，固不合然。自今以後，永宜禁止。朕每思俭朴，深恶浮华，诸色雕镂等已令变革。其公私宴会，比者多假果及楼园之类，虚为损耗，竞务矜夸，亦宜禁绝。有违者准今月八日敕。
    ●卷三百十一
    ☆孙逖（四）
    ○册颍王独孤妃文
    维开元二十五年岁次丁丑七月辛巳朔十日辛卯，皇帝若曰：於戏！树之外屏，义在於展亲，修其内则，礼先於择配。咨尔故右骁卫郎将独孤礼第十二女，轩冕之族，通姻自久；贤明之行，淑问攸归。早习组纟川之功，备详图史之学，实资女士，以俪藩维。今遣使工部尚书同中书门下三品牛仙客、副使行黄门侍郎陈希烈，持节册尔为颍王妃。尔其克慎威仪，无忘孝教，钦承国命，永茂嫔风，不可慎欤！
    ○册信成公主文
    维开元二十五年岁次丁丑八月癸卯朔十五日丁巳，皇帝若曰：於戏！《易》著于归，《诗》称下嫁，所以正风化、厚人伦也。咨尔信成公主，淑慎由衷，聪明形外。训以师氏，颇详环佩之仪；修其妇功，更习纟延之艺。日徵先近，年及有行，宜锡徽章，俾膺茂典。今遣使金紫光禄大夫兵部尚书兼中书令集贤院学士修国史上柱国晋国公李林甫、副使中大夫守中书侍郎集贤院学士徐安贞，持节册尔为信成公主。尔其光昭阃德，宏长国风，无怠厥心，就绥介福，可不慎与！
    ○册昌乐公主文
    维开元二十五年岁次丁丑八月癸卯朔二十九日辛未，皇帝若曰：於戏！好合之礼，以正人伦，肃雍之德，用成妇道。咨尔昌乐公主，生知法度，性与柔和，亟闻彤史之言，颇识采之事。素以为绚，既闲於内则；梅有其实，式遵於下嫁。宜膺册书之命，以备车服之庸。今遣使银青光禄大夫工部尚书牛仙客、副使黄门侍郎陈希烈，持节册尔为昌乐公主。尔其钦崇四教，承顺六姻，式是大邦，受兹明命，可不慎欤！
    ○册高都公主文
    维开元二十五年岁次丁丑九月壬申朔十一日壬午，皇帝若曰：於戏！古之圣人，垂训作则？必正内外之位，以明婚姻之礼。咨尔高都公主，生於公宫，自禀幽闲之性；教以师氏，更彰徽柔之则。能循法度，克慎言容，鲁馆于归，沁园将启，宜膺册命，俾协典章。今遣使工部尚书牛仙客、副使黄门侍郎陈希烈，持节册尔为高都公主。尔其自下於心，增修厥德，式瞻清懿，永固恩荣，可不慎欤！
    ○册永宁公主文
    维开元二十六年岁次戊寅八月丁酉朔二十二日戊午，皇帝若曰：於戏！人伦式叙，以正国风，女子有行，将成妇道。咨尔永宁公主，自幼及长，终温且惠，引图史为镜鉴，用柔和为粉泽。许嫁而笄，既遵於彝典；备物之册，宜承於宠命。今遣使金紫光禄大夫兵部尚书兼中书令李林甫、副使上柱国徐安贞，持节册尔为永宁公主。尔其谦恭自下，淑慎为先，无忝公宫之教，永贻邦媛之则，可不慎欤！
    ○为宰相贺雪表
    臣某言：臣伏见自冬已来，雨润微少，虽春候尚远，未足为灾，而圣虑忧勤，恐妨农事。灵星允答，瑞雪其滂。自昏达明，已睹於盈尺；无远不及，何止於千里？既溥既霈，足表西成之徵；不疾不徐，正符东作之候。岂伊利泽？更是殊祥。臣等微生，叨荷荣渥，幸睹休庆，空知舞。无任欣跃之至，谨奉表陈贺以闻。
    ○为宰相贺雨表
    臣等今日见高力士，伏承陛下以春雨，皇慈轸念，特纡凤辇，俯诣龙池，祝之以圣言，诘之以神理。灵星允答，膏泽遂盈，速若影响，合如符契。则知聪明之德，与乾道而潜通；变化之功，随圣情而广运。殊祥昭著，丕应难名，在於微臣，倍深庆悦，伏望宣付国史，以扬天休。无任跃之至，谨奉表陈贺以闻。
    ○为宰相贺雨表
    臣某言：臣等伏见近者微旱，圣情勤劳，躬徇物情，修祷祀於神明；焦思忧人，罢欢宴於良节。精诚恳至，上应元通，果叶休徵，遂成膏雨。植物皆润，已г之恩；阴□尚多，终致滂沱之泽。三农有庆，万国同欢。臣等职在燮和，效无涓滴，久劳圣虑，责且重於邱山；幸遇甘霖，恩实浓於卉木。无任欣庆之至，谨奉表陈贺以闻。
    ○为宰相贺平原郡铸尊容炉上有紫□等瑞表
    臣等伏见平原郡奏，去月七日铸尊容，炉上有紫□如荩，高三尺馀，铸毕方散。烟焰中又依稀有一老人，须眉皓白，俯临铸上，并绕炉行道，时闻空中传亿万声。及铸毕启模，相好圆满，面有自然之金色者。圣心通感，至道炳灵，洪炉未开，殊祥累见。盖呈祥瑞相，表异金光。烈火之中，式瞻仙老；无声之地，忽听神言。在前古而未闻，不崇朝而荐至，稠叠之庆。名言所难。况肇自京师，至於郡国，真容所铸，灵应必臻，神妙无方，用彰於圣寿；生灵何幸，永睹於昌期。臣等忝居近侍，倍加欣庆。无任跃之至，谨奉表陈贺以闻。
    ○为宰相贺开元观铸圣容庆□见表
    臣等伏见开元观先请今月十八日铸圣容，昨夜先期普天降雨，迟明展事，万里无□。及写之际，又有卿□休气。氤氲扶日，道俗咸睹，移时不散。伏以圣惟不测，有感而必通；天则无言，触类而成应。陛下钦崇至道，子育苍生，爰写尊容，将洪介福。故得天地合气，神灵布和，甘泽而达曙已晴，彩□而抱日呈瑞。范之际，殊祥毕集，实表圣明之感，更彰仁寿之期。臣等忝在掖垣，不胜大庆。无任悦豫之至。
    ○为宰相贺会昌山庆□见表
    臣某言：臣等今日仗退後，伏见会昌山上有五色□见，红翠稠叠，光彩相鲜，灿若藻绘，积如山岳，近依汤井，俯亻免宸居，移时不散，从臣咸睹。伏以□物变态，真仙所凭，法驾才上，祥光已见。岂惟天地合气，以表於和平；固以神灵告休，用彰於圣寿。无任跃之至，谨奉表称贺以闻。
</div>
    <div class="pagination">
<a href="全唐文_page191.html">上一页</a><span>...</span><a href="全唐文_page187.html">187</a><a href="全唐文_page188.html">188</a><a href="全唐文_page189.html">189</a><a href="全唐文_page190.html">190</a><a href="全唐文_page191.html">191</a><span class="current-page">192</span><a href="全唐文_page193.html">193</a><a href="全唐文_page194.html">194</a><a href="全唐文_page195.html">195</a><a href="全唐文_page196.html">196</a><a href="全唐文_page197.html">197</a><span>...</span><a href="全唐文_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
