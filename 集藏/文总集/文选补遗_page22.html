<!DOCTYPE html>
<html>
<head>
    <meta charset="UTF-8">
    <title>文选补遗 - 第 22 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 22 页/共 29 页</h1>
    <div class="content">　　谢朓
　　落日髙城上余光入繐帷寂寂深松晚宁知琴瑟悲
　　有所思
　　谢朓
　　佳期期未归望望下鸣机徘徊东陌上月出行人稀
　　有所思
　　刘绘
　　别离安可再而我更重之佳人不相见明月空在帷共衔满堂酌独敛向隅眉中心乱如云宁知有所思
　　有所思
　　王翮
　　如何有所思而无相见时宿昔梦顔色阶庭寻履綦高歌更何已引满终自期【一作持】欲知忧能老为视镜中丝
　　自君之出矣
　　王融
　　自君之出矣金炉香不然思君当明烛终宵空自煎
　　巫山髙
　　王翮
　　仿像巫山髙薄暮阳台曲烟华乍舒巻行芳时断续彼美如可期寤言纷在属怃然坐相望秋风下庭緑
　　临高台
　　沈约
　　髙台不可望逺望使人愁连山无断絶河水复悠悠所思暧何在洛阳南陌头可望不可至何用解人忧





　　文选补遗巻三十四
　　钦定四库全书
　　文选补遗巻三十五
　　元　陈仁子　辑
　　谣【通乎俚俗曰谣○愚曰未有歌先有谣谣始于康衢歌始于击壤其实皆诗之所由始也而后世之谣遂成证应为谤议矣】
　　康衢谣【列子尧防服游于康衢闻儿童谣云云尧闻之曰孰教尔为此言童儿曰我闻之大夫曰古诗也○愚曰极与则之名皆始于此歴代相传曰中曰极至春秋刘子云动作礼义威仪之则先圣云从心不逾矩理甚明白异端横流此义遂晦至关洛之学出而后复明】
　　立我烝民莫匪尔极不识不知顺帝之则
　　齐婴儿谣【田单攻狄不下】
　　大冠若箕脩劒拄颐攻敌不能下垒枯丘【敌一作狄枯一作梧】西汉童谣【时成帝出逰常与张放俱称富平侯家人过阳阿主作乐见舞者赵飞燕而幸之】
　　燕燕尾涏涏【从见切美好貌】张公子【谓放也】时相见木门仓琅根【仓琅谓宫门铜锾也根谓仓琅铺首衘环也言将军贵也】啄皇孙皇孙死燕啄矢【后飞燕立为皇后弟为昭仪贼害后宫皇子卒皆伏辜所谓啄皇孙燕啄矢也】
　　西汉童谣【成帝时】
　　邪径败良田谗口乱善人桂树华不实黄爵巢其巅故为人所羡今为人所怜【桂赤色汉家象华不实无继嗣也王莽自谓黄象黄爵巢其巅也】
　　鸿隙陂童谣
　　壊陂谁翟子威饭我豆食羮芋魁反乎覆陂当复谁云者两黄鹄
　　天水童谣【新莽末隗嚣起兵天水】
　　出呉门望缇羣【呉门冀都门名缇羣山名】见一蹇人【嚣病蹇也】言欲上天令天可上地下安得民【后嚣破灭】
　　长安谣【更始时】
　　灶下养中郎将烂羊胃骑都尉烂羊头闗内侯
　　南阳童谣【更始时】
　　谐不谐在赤眉得不得在河北
　　蜀童谣【光武时】
　　黄牛白腹五铢当复
　　长安谣【章帝时】
　　城中好髙结四方髙一尺城中好广眉四方且半额城中好大袖四方全匹帛
　　京都童谣【时质帝崩李固以清河王蒜明徳着闻又属最尊亲宜立曹腾等説梁冀以清河王严明不如立蠡吾侯冀然其言立之是为桓帝】
　　直如死道边曲如钩反封侯【死道邉谓李固幽毙于狱封侯谓胡广封乐乡侯赵戒厨亭侯袁绍安国亭侯皆徇冀树立之私也】
　　小麦谣【桓帝元嘉中诸羌俱反大为民害每战常负】
　　小麦青青大麦枯谁当获者妇与姑丈夫何在西击胡【言中国益发甲卒但有妇女获刈大小麦尔】吏买马君具车【言调发重及有秩者】请为诸君鼓咙胡【鼓咙胡者不敢公言私咽语之】
　　城上乌谣【桓帝初】
　　城上乌尾毕逋【处髙利独食不与下共谓人主多聚敛也】公为吏子为徒【谓蛮夷将叛逆父既为军吏子又为卒徒往击之也】一徒死百乘车【言前人往讨既死又遣百乗往也】车班班入河间【言上将崩乘舆将班班入河间迎灵帝也】河间姹女工数钱以钱为室金为堂【言灵帝既至永乐太后好聚金以为堂也】石上慊慊舂黄粱【言永乐虽积金钱慊慊常若不足使人舂黄粱而食之也】梁下有悬鼔我欲击之丞相怒【言永乐教灵帝卖官受钱所禄非人天下忠贤怨怒欲击悬鼔以求见丞相主鼔者亦复谄顺怒而止我也】
　　卖印童谣【桓帝延熹末年】
　　游平卖印自有平【游平窦武字也】不辟豪贤及大姓【时窦太后摄政武为大将军与太傅陈蕃合心戮力印绶所加咸得其人豪贤大姓皆絶望矣】
　　茅田童谣【时桓帝末年中常侍管霸苏康増集英哲与刘嚣许咏等代作唇齿河内牢脩诣阙上书汝颍南阳上采虚誉专作威福甘陵有南北二部三辅尤甚由是传考黄门北寺始见废阁】
　　茅田一顷中有井【茅田一顷者言贤众也中有井者言虽阨穷不失其度也】四方纎纎不可整【言奸慝大炽不可整理也】嚼复嚼【此京都饮酒相强之辞言肉食者鄙不恤王政徒耽宴饮歌呼而已】今年尚可后年饶【风俗通作桡今年尚可言但禁锢也后年桡者言陈窦被诛天下大壊】
　　京都童谣【时献帝践位之初】
　　千里草何青青十日卜不得生【案千里草为董十日卜为卓皆从下发端言卓以下陵上也青青者暴盛之貌不得生者旋破亡也○又京都有歌云承乐世董逃游四都董逃天恩重董逃带金紫董逃行谢恩董逃整车骑董逃垂欲发董逃与中词董逃出西门董逃瞻宫殿董逃望京城董逃日夜絶董逃心摧伤董逃卓以此歌主为已发大禁絶之死者千数又风俗通云乌腊乌腊亦以卓虐民穷凶关东举兵欲共攻之莫肯先进处处停兵数十万若乌腊虫相随横取之矣】
　　扬州谣【时呉主居武昌扬州之民泝流共给甚苦之】
　　宁饮建业水不食武昌鱼宁还建业死不止武昌居歌【放情曰歌○愚曰歌之可见始于击壤古人采歌诗以被于乐歌舆诗本一也今姑因其本谓之歌者载于此乃若本谓之诗者别载焉】
　　击壤歌【逸士传尧时有八九十老人击壤而歌○艺经云壤以木为之前广后鋭长尺四寸濶三寸其形如履先侧一壤于地逺三四十步以手中壤击之中者为上盖古戏也】
　　日出而作日入而息凿井而饮耕田而食帝力于我何有哉
　　卿云歌【尚书大传】
　　帝舜
　　卿云烂兮糺缦缦兮日月光华旦复旦兮
　　南风歌【亦入琴操】
　　帝舜
　　南风之薫兮可以解吾民之愠兮南风之时兮可以阜吾民之财兮
　　羑里歌
　　文王
　　殷道溷溷浸浊烦兮朱紫相合不别分兮迷乱声色信谗言兮炎炎之虚使我愆兮幽闭牢穽由其言兮遘我四国忧勤勤兮
　　麦秀歌
　　箕子【箕子朝周过故殷墟感生黍欲哭则不可欲泣为近妇人乃作歌以咏之】
　　麦秀渐渐兮禾黍油油彼狡童兮不与我好仇
　　采薇歌【亦入琴操】
　　伯夷
　　登彼西山兮采其薇矣以暴易暴兮不知其非矣神农虞夏忽然没兮我安适归矣于嗟徂矣命之衰矣
　　饭牛歌【淮南子】
　　甯戚【戚欲干齐桓公无以自达饭牛下望见桓公而悲击牛角而疾商歌桓公曰异哉歌者非常人也命后车载之】
　　南山矸白石烂生不逢尧与舜禅短布单衣适至骭从昏饭牛薄夜半长夜漫漫何时旦
　　龙蛇歌【悬书宫门晋文公时】
　　介之推
　　有龙矫矫顷失其所五蛇从之周流天下龙饥无食一蛇割股龙反其渊安其壤土四蛇入穴皆有处所一蛇无穴号于中野
　　扊扅歌【穆公时亦称琴歌】
　　百里奚妻【百里奚为秦相堂上作乐所赁澣妇自言知音援琴抚弦而歌问之乃其妻也】
　　百里奚五羊皮忆别时烹伏雌炊扊扅今日富贵忘我为【扊扅或作剡移户牡所以止扉】
　　楚商歌【庄王时此据孙叔敖古碑所载与史记小异】
　　优孟
　　贪吏不可为而可为廉吏可为而不可为贪吏而不可为当时有汚名而可为者子孙以家成廉吏而可为当时有清名而不可为者子孙困穷被褐而卖薪贪吏常苦富廉吏常苦贫独不见楚相孙叔敖廉洁不受钱
　　延陵季子歌【呉季子许徐君劒还系其墓徐人歌之】
　　延陵季子兮不忘故脱千金之劒兮带丘墓
　　齐台歌【景公起台嵗寒从者冻馁公与晏子饮晏子歌之】
　　晏婴
　　庶民之馁我若之何奉上靡弊我若之何
　　去鲁歌【史记齐人馈女乐季桓子受之】
　　孔子
　　彼妇之口可以出走彼妇之谒可以死败优哉游哉维以卒嵗
</div>
    <div class="pagination">
<a href="文选补遗_page21.html">上一页</a><span>...</span><a href="文选补遗_page17.html">17</a><a href="文选补遗_page18.html">18</a><a href="文选补遗_page19.html">19</a><a href="文选补遗_page20.html">20</a><a href="文选补遗_page21.html">21</a><span class="current-page">22</span><a href="文选补遗_page23.html">23</a><a href="文选补遗_page24.html">24</a><a href="文选补遗_page25.html">25</a><a href="文选补遗_page26.html">26</a><a href="文选补遗_page27.html">27</a><span>...</span><a href="文选补遗_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
