<!DOCTYPE html>
<html>
<head>
    <meta charset="UTF-8">
    <title>古文苑 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文苑 - 第 5 页/共 10 页</h1>
    <div class="content">　　汉池水如带巫山云似盖【左传楚国汉水以为池汉书黄河如带巫山髙唐之云宋玉尝赋之魏志文帝生时有云青色圜如车盖】瀄汨背吴潮潺湲横楚瀬【言舟行自吴入楚荆州故楚地也】一望沮漳水寜思江海防【漳水在南郡当阳县与沮水合流属荆州境言人逺别不若众水防于江海为可期也】以我径寸心从君千里外虞炎【谢宣城集附载饯别诗共七首此诗云虞别驾炎又有和竟陵王望雷居士精舍及咏帘诗皆炎作也】
　　差池鷰始飞羃歴草初辉【诗燕燕于飞差池其羽羃歴稠宻覆地也春日照映百草生辉】离人怅东顾游子怆西归【荆州在金陵之西】清潮已驾渚溽露复沾衣一乖当春聚方掩故园扉
　　范云【南史范云字彦龙南郡武阴人有识具善属文通直盖倡和时职衔后仕梁官至尚书右仆射领吏部】
　　阳台雾初解【云阳之台宋玉赋朝朝暮暮阳台之下】梦渚水裁渌【云梦泽之洲渚左传楚子田于江南之梦】逺山隐且见平沙断还续分弦饶苦音别唱多凄曲尔拂后车尘【谓参陪副车之人当蒙振防脱去尘埃】我事东臯粟【己当纳禄永闲从事农亩陶渊明诗种苗在东臯】
　　王融
　　所知共歌笑【论语举尔所知谓心相孚之人也】谁忍别笑歌离轩思黄鸟【緜蛮诗曰緜蛮黄鸟止于丘阿道之云逺我劳如何言行役之劳思若黄鸟之得所止】分渚薆【音爱薆薱草盛也】青莎翻情结逺斾洒泪与行波春江夜明月还望情如何
　　萧琛
　　执手无还顾别渚有西东荆吴渺何际烟波千里通春笋方解箨弱栁向低风相思将安寄怅望南飞鸿【荆州在金陵西北望南飞鸿俟音书之至】
　　刘绘【齐书绘字士章永明末京邑人士盛为文章谈义绘为后进领袖】
　　汀洲千里芳朝云万里色悠悠在天隅之子去安极春潭无与窥秋台谁共陟不见一佳人徒望西飞翼【欲寄音书】谢朓
　　答
　　春夜别清樽江潭复为客叹息东流水如何故乡陌重树始芬蒀芳洲转如积望望荆台下归梦相思夕【荆台楚人游观之所家语楚王将游荆台司马子旗谏】
　　王融
　　寒晩敬和何征君防【齐书何防字子晳少不仕宋世征为太子洗马不就隐居东离门齐髙帝受禅禇渊王俭为宰相防谓人曰我作齐书已竟赞云渊既世族俭亦国华不頼舅氏遑防外家永明元年征中书郎终不屈】
　　踈酌候冬序闲琴改秋律如何将暮天复值西归日摇落迎轩牖【陶渊明归去来词僮仆欢迎】飞鸣乱绳荜【飞鸣猿鸟之属绳荜谓以绳为枢编竹为门也】烟灌共深阴【灌字亦作樌木丛生也】风篁两萧瑟虚堂无笑语怀君首如疾【诗甘心首疾】早轻北山赋【周彦伦隐于钟山后应诏出为海盐县令欲过北山孔稚珪托山灵之意作北山移文防早年已轻之】晩爱东臯逸【晩景以农事自适阮籍奏记云将耕东臯之阳】上德可润身【老子上德不德礼记德润身】下泽有徐辔【叶韵入声必后汉书马少游乗下泽车御欵段马注下泽之车短辕】
　　别王丞僧孺【南史王僧孺东海剡人也仕齐为晋安郡丞迁尚书左丞兼御史中丞工于诗】
　　首夏实清和余春满郊甸花树杂为锦月池皎如练如何如此时别离言与靣【靣一本作防】留杂已郁纡【留杂别时相遗送物也诗杂佩以赠之】行舟亦遥衍非君不见思所悲思不见范云
　　学古贻王中书【学古犹拟古也云字彦龙武兴人仕齐为通直郎按文选已収此篇诸家注甚详缉者欲収王融报章故并录此篇以见赠答往来之意】
　　摄官青璅闼【省中门画为青文故谓之青闼云为通直郎得出入省闼故云摄官摄谦辞言非正也】遥望凤凰池【晋中兴书曰荀朂徙中书监为尚书令人贺之乃发恚曰夺我凤凰池诸人何贺我耶融时为中书监】谁言相去逺脉脉阻光仪【相去虽迩相见实踈】岱山饶灵异沂水富英竒【齐书王融琅琊临沂人岱山泰岳也属琅琊郡境山川孕秀故产俊杰】独翮淩北海飜飞出南皮【旧注皆云徐干居北海吴质游南皮言融之俊材轶气超迈徐吴二子之上】遭逢圣明后来栖桐树枝竹花何莫莫桐叶何离杂【郑氏诗笺凤凰非梧桐不栖非竹实不食以喻贤者不苟就也】可栖复可食此外亦何为【位穹禄厚尚复何求当知止足】岂如鹪鹩者一粒有余赀【旧注谓云以鹪鹩自况愚按庄子鹪鹩巢林不过一枝张华赋申其意曰每食不过数粒盖喻隐逸知足之士也云与融同列恐不得以此自况】
　　王融
　　杂体报范通直【齐书王融祖僧达中书令曾髙并台辅融自恃人地三十内望为公辅直中书省夜叹曰邓禹笑人彦龙赠诗盖示规儆融嗜进欲速当齐武帝疾笃谋立竟陵王子良不克于狱中赐死】
　　和璧荆山下随珠汉水滨【史记赵王得和氏璧秦愿以十五城易之璧盖卞和得于荆山之下者搜神记随侯见大蛇伤救而治之蛇衔珠以报径寸而夜光随侯汉中国姬姓诸侯也希世之珍以喻间生贤才荆山汉水皆楚地】无双自昔代有羙今为邻【二子以贤俊自负且其生同时古语云千里一贤犹为比邻】三楚多秀士江上复才人【史记注孟康曰旧名江陵为南楚吴为东楚彭城为西楚南郡属荆州居江之上游指彦龙所生地】纬绡非善贾圣德可名臣【左思吴都赋泉室潜藏而巻绡张华博物志鲛人从水中出向人家寄住积日卖绡言才智之士积德累誉如织绡然由尺寸以成端疋亦非善贾待时者论语求善价而沽诸惟遇圣德之君则人臣可名于世】追飞且学步【谦词以荅独翮飜飞之句】共子奉清尘【宫殿深清故曰清尘】紫庭风日好青槐枝叶新【帝王之居象北极紫微宫故曰紫庭面植三槐三公位焉】徘徊吹楼侧【丽谯楼也】欲见心所亲【指彦龙】君兰蕙草何用以书绅【未详音义融集作征征证也兰蕙香草以喻贻赠之词身当佩服不待书绅】
　　沈右率座赋三物为咏
　　谢朓
　　幔【帷幕之类拾遗记周穆王有鸾章锦幔】
　　幸得与君【朓集作珠】缀羃歴君之楹月暎不辞巻风来辄自轻每聚金鑪气时驻玉琴声但愿置樽酒兰缸当夜明王融
　　琵琶【释名琵琶本起于胡中马上所鼓】
　　抱月如可明【琵琶之形似月】怀风殊复清丝中传意绪花里寄春情掩抑有竒态凄锵多好声芳袖幸时拂龙门空自生【枚乗七发龙门之桐其根半死半生诗言桐生龙门不若裁为乐器得亲佳人】
　　沈约
　　箎【隋书音乐志箎长尺四寸八孔苏成公所作也】
　　江南箫管地妙响发孙枝【丹阳记江宁南有慈姥山积石临江生箫管竹俗呼为鼔吹山诗言江南之地产竹多良可为乐器孙枝又其特异者也周礼丝竹之管郑注孙竹竹枝根之未生也】殷勤寄玉指含情举复垂雕梁再三绕轻尘四五移【汉初虞公善歌声动梁尘楚庄有鸣琴曰绕梁言其声之缭亮也篪音亦宜然】曲中有深意丹心君讵知
　　王融
　　奉和月下
　　雕云度绮钱【雕云犹彩云绮钱璧带也西都赋金缸衔璧是为列钱注谓璧中之横带也行列似钱】香风入珠网【网络也汉书武帝造甲乙之帐络以随珠和璧】独知此夜月依迟慕神赏【此诗当是和人直宿禁省中所作】
　　奉和秋夜长
　　秋夜长夜长乐未央【诗夜如何其夜未央】舞袖拂花烛歌声绕凤梁【列子韩娥过雍门鬻歌假食既去余响绕梁三日不絶】
　　四色咏【此体盛于齐梁间范云有拟古四色诗云丹如桓公庙青如夕郎门黑如角岩啸白如来山猨徒取其色意义颇短与此诗相类又有分为四首四句咏色者】
　　赤如城霞起【孙绰逰天台赋赤城霞起以标建李善注引防稽记曰赤城山名色皆赤伏以云霞】青如松雾彻【东方木于色为青玉策记云千嵗松栢望如偃盖其中有物如青羊青牛】黑如幽都云【尧典朔方曰幽都北方色为黑淮南子西北方曰幽都之门九八极之云是雨天下】白如瑶池雪【穆天子传天子与西王母宴于瑶池游黄台之丘北风雨雪】
　　奉和纎纎【古两头纎纎诗两头纎纎月初生半白半黑眼中精腷腷膊膊为初黑磊磊落落向曙星】
　　两头纎纎绮上纹半白半黑翔羣【孔丛子鸟白项而羣飞者谓之鸟白脰鸟也】腷腷膊膊乌迷曛磊磊落落玉石分【老子云不欲碌碌如玉硌硌如石】
　　奉和代徐【二首　魏徐干室思诗曰自君之出矣明镜闇不治思君如流水何有穷已时宋孝武拟室思诗曰自君之出矣金翠暗无精思君如日月回还昼夜生诗人以夫妇比君臣梁陈问多效其体二诗当云拟徐】
　　自君之出矣芳藇絶瑶巵【藇音叙广韵酌美酒也本亦作藇诗酾酒有藇】思君如形影寝兴未曾离
　　自君之出矣金鑪香不然思君如明烛中宵空自煎【庄子膏火自煎也】
　　咏梧桐
　　骞凤影层枝【凤非梧桐不栖】轻虹镜展绿【雨过日出虹影映照耀以形容物之生意】岂斁龙门幽直慕瑶池曲【龙门之山梧桐所生瑶池之曲琴瑟所奏斁厌也都故反言不慕荣贵安其本然之性与前鹿音诗意相反盖随物赋咏也】
　　咏池上梨花【旧本不载王中书诗今添入】
　　翻堦没细草集水间踈萍芳草照流雪深夕暎繁星刘绘
　　和
　　露庭晩翻积风闺夜入多萦藂似乱蝶拂烛状聨蛾阻雪连句遥赠和【融集载同咏七人各赋絶句音韵相叶而不相犯意亦往来酬答题以联句盖宋齐间体也至唐则有人咏一韵两句周而复始合成长篇者旧本止载江革王融二首姓名又差今添入倡首谢朓殿后沈约二絶足成聨句一篇外有王兰谢旻谢缓三首词意不相殊絶弗载】
　　积雪皓阴池北风鸣细枝九逵宻如绣何异逺别离【谢朓本相宻迩以阻雪踈濶】
　　风庭舞流霰冰池结文澌【霰冻雨也诗惟彼雨雪先集维霰澌薄冰也初结遇风则成文】饮春虽以燠钦贤纷若驰【江革公孙有钦贤馆南史江革字休映济阳考城人竟陵王引为西邸学士弱冠举南徐州秀才歴官八府长史三为二千石】
　　珠霙条间响玉霤阎下垂【霙音英雪霰也玉霤檐间冰柱也阎与檐同】杯酒不相接寸心良共知【王融　陶渊明诗未言心相解不在接杯酒】
　　初昕逸翮举日昃驽马疲幽山有桂树【刘安招隐诗桂树丛生兮山之幽】嵗暮空参差【沈约】
　　木兰诗【旧注云不知名浙江西道观察使御史中丞韦元甫闻续附入】
　　【眉山苏氏曰题列女传蔡琰之诗其词明白感慨颇类世所传木兰诗东京无此作也建安七子犹含养圭角不尽发见况伯喈女乎盖后人拟作而范荒浅遂载之本传可以一笑也按此诗直述无含蓄意又在悲愤二诗之下然代父戌边十二年人不知其为女若木兰者亦壮而亷矣使载之列女传缇萦曹娥将逊之蔡琰当低头愧汗不敢与比肩矣杜牧有题木兰庙诗云弯弓征战作男儿梦里曾经与画眉几度思归还把酒拂云堆上祝明妃】
　　促织何唧唧木兰当户织不闻机杼声惟闻女叹息问女何所思问女何所忆女亦无所思女亦无所忆昨夜见军帖可汗大防兵军书十二巻巻巻有耶名【耶以遮切今作爷俗呼父为爷】阿耶无大儿木兰无长兄愿为市鞍马从此替耶征东市买骏马西市买鞍韀南市买辔头北市买长鞭旦辞耶娘去暮宿黄河边不闻耶娘唤女声但闻黄河流水鸣溅溅旦辞黄河去暮宿黑山头不闻耶娘唤女声但闻燕山胡骑声啾啾万里赴戎机关山度若飞朔气传金柝寒光照铁衣将军百战死壮士十年归归来见天子天子坐明堂策勲十二转赏赐【一作赐物】百千强可汗【唐时蕃夷称天子为天可汗】问所欲木兰不用尚书郎【乐府作欲与木兰赏不愿尚书郎】愿驰千里足送儿还故乡耶娘闻女来出郭相扶将阿妹闻姊来当户理红妆小弟闻姊来磨刀霍霍向猪羊开我东阁门坐我西阁牀脱我战时袍着我旧时裳当窻理云髩对镜帖花黄出门防火伴火伴始惊惶同行十二年不知木兰是女郎雄脚扑朔雌眼迷离两傍地走安能辨我是雄雄






　　古文苑巻九
　　钦定四库全书
　　古文苑巻十　　　　　　　宋　章樵　注勑　　啓
　　汉髙祖
　　手勑太子【汉书艺文志髙祖传十三篇固自注髙祖与大臣述古语及诏策也此编或居诏策之一】
　　吾遭乱世当秦禁学自喜谓读书无益洎践祚以来时方省书乃使人知作者之意追思昔所行多不是【帝不事诗书及陆贾奏新语未尝不称善正与此勑同意】
　　又云尧舜不以天下与子而与他人此非为不惜天下但子不中立耳人有好牛马尚惜况天下耶吾以尔是元子早有立意羣臣咸称汝友四皓吾所不能致而为汝来为可任大事也今定汝为嗣【史迁曰授舜则天下得其利而丹朱病此云非为不惜天下皆以私意窥尧舜也大哉圣人之言曰大道之行天下为公故五帝官天下四皓事见张良传】
　　又云吾生不学书但读书问字而遂知耳以此故不大工然亦足自辞解今视汝书犹不如吾汝可勤学习每上防宜自书勿使人也【汉世人主不以字学为重此勑盖言不可不学耳晋宋而下至于唐人主以字画相夸至与人臣较工拙卑陋甚矣】
　　又云汝见萧曹张陈诸公侯吾同时人倍年于汝者皆拜并语于汝诸弟【以此命太子诸王有古者尊敬师傅之遗意如晋成帝拜王导并其妻则尊卑之分舛矣】
　　又云吾得疾遂困以如意母子相累【赵王如意母戚夫人】其余诸儿皆自足立哀此儿犹小也【鸩毒人彘之祸髙祖盖逆虑其至此孝惠懦弱以万乗之主不能庇其弟亦可悲矣】
　　晋明帝【晋书明帝讳绍字道畿元帝长子太兴元年立为皇太子仁孝喜文词】
　　啓元帝
　　臣绍言伏防吉日沐头老寿多宜谨拜表贺表答云春正月沐头至今大垢臭故乃沐尔得啓知汝孝爱当如今言父子享禄长生也
　　又啓云沐久劳极不审尊体何如畣云去垢甚佳身不极劳也
　　书
　　邹长倩
　　遗公孙贤良书
　　公孙以元光五年为国士所推上为贤良国人邹长倩以其家贫少自资致乃解衣裳以衣之释所着冠履以与之又赠以蒭一束素丝一襚扑满一枚书题遗之曰【汉书菑州薛人也武帝初即位以贤良徴为博士使匈奴还报不合上意乃移病免归元光五年复征贤良文学菑州国复推上今汉书所载制诰及对策皆元光五年事是时已七十余】夫人无幽显道在则为尊【幽显谓人之穷达也道之所存不以穷达论】虽生蒭之贱也不能脱落君子故赠君生蒭一束诗人所谓生蒭一束其人如玉【小雅白驹诗生蒭一束其人如玉笺云此戒之也女行所舍主人之饩虽薄要就贤人其德如玉然】五丝为防倍防为升倍升为緎倍緎为纪倍纪为緵倍緵为襚此自少之多自微至着也士之立功勲効名节亦复如之勿以小善不足修而不为也故赠君素丝一襚【此言最精切士君子宜遵行之蜀先主诫其子亦曰勿以善小而弗为恶小而为之】扑满者以土为器以蓄钱具其有入窍而无出窍满则扑之土麤物也钱重货也入而不出积而不散故扑之士有聚敛而不能散者将有扑满之败可不诫欤故赠君扑满一枚【大学曰货悖而入者亦悖而出与其有聚敛之臣寜有盗臣】猗嗟盛欤【国论推上贤良古人以为重事】山川阻脩加以风露次卿足下勉作功名窃在下风以俟嘉誉【次卿字汉书不载时儒者辕固亦谓之曰公孙子务正学以言毋曲学以阿世】
　　董仲舒
　　诣丞相公孙记室书【汉书武帝即位举贤良文学之士仲舒以贤良对策天子以为江都相元朔三年御史大夫公孙为丞相封平津侯时仲舒废为中大夫居家此书当在为御史时汉御史大夫与丞相俱称三公其后仲舒以亷直为所嫉出为胶西相寻以病免】
　　江都相董仲舒叩头死罪再拜上言君侯以周召自然休筫擢升【又作拜】三公统理海内总缉百寮未有半言之教郡国翕然望风更思改新以助至治郡众所占必有成功仲舒叩头死罪仲舒愚戆素无治名大汉之检式【言居官无政治声名应朝廷选擢之法大字上或脱一字】数防君侯哀怜之恩悮被非任无以称职仲舒窃见宰职仕天下之重羣心所归推须贤佐以成圣化愿君侯大开萧相国求贤之路广选举之门【髙祖収揽英豪下求贤诏皆相国佐之为一代宗臣故仲舒首推之】既得其人接以周公下士之义【周公一饭三吐餔一沐三握髪以下白屋之士】即竒伟隐世异伦之人各思竭愚归往盛德英俊满朝百能备具即君侯大立则道德通【一作裕】化流四极仲舒愚陋经术浅薄所识褊陋不能赞扬万分君侯所弃捐【仲舒与俱治春秋为所嫉】窃闻春秋曰贤圣博观以章其名择善者从之无所不听又曰近而不言为谄逺而不言为怨【皆春秋传纬之词】故辄披心陈诚仲舒叩头死罪死罪夫尧舜三王之业皆由仁义为本仁者所以理【一作序】人伦也故圣王以为治首或曰发号出令利天下之名者谓之仁政嫉天下之害于人【一作心】者谓之仁心二者备矣然后海内应以诚惟君侯深观往古思本仁义至诚而已方今关东五谷咸贵家有饥饿其死伤者半盗贼并起发亡不止【发谓调发以御盗亡谓流亡以就食】良民被害为圣主忧咎皆由仲舒等典职防禁无素当先坐仲舒叩头死罪死罪仲舒至愚以为扶衰止奸本在吏耳宜一考察天下领民之吏留心署置以明消灭邪枉之迹使百姓各安其产业无有冦盗之患以蠲主忧仲舒叩头死罪谨奉春秋署置术【按春秋之法条为署置羣吏之术随此书奉上以求施行其文今不存】再拜君侯足下扬雄
　　荅刘歆书【洪内翰迈曰世传扬子云輶轩使者絶代语释别国方言凡十三巻郭璞序而解之其末又有汉成帝时刘子骏与雄书从取方言及雄荅书以予考之殆非也雄自序所为文初无所谓方言观其答刘子骏书称蜀人严君平按君平本姓庄汉显宗讳庄始改曰严法言所称蜀庄沈宜蜀庄之才之珍吾珍庄也皆是本字何独至此书而曰严又子骏只从之求书而荅云必欲胁之以威陵之以武则缢死以从命也何至是哉既云成帝时子骏与雄书而其中乃云孝成皇帝反覆抵牾又书称汝颍之间先汉人无此语也必汉魏之际好事者为之云】
　　雄叩头赐命谨至又告以田仪事事穷竟白案显出甚厚甚厚田仪与雄同乡里幼稚为邻长艾相爱视觊动精采似不为非者故举至之【按文至字合作任】雄之任也不意淫迹暴于官朝【刘歆书云昨受宓五官郎中田仪与官婢陈征骆驿等私逋盗越中事即其夕竟】今举者怀赧而低眉任者含声而寃舌知人之德尧犹病诸【书知人则哲惟帝其难之论语尧舜其犹病诸】雄何慙焉叩头叩头又勑以殊言十五巻君何由知之谨归诚底里不敢违信雄少不师章句亦于五经之训所不解常闻先代輶轩之使奏籍之书皆载于周秦之室【歆书云诏问三代周秦轩车使者遒人使者以嵗八月巡路宣代语僮謡歌戯欲得其最目按书遒人以木铎狥于路注道人宣令之官輶当读为遒古字通用在由反主书籍者曰藏室史老尝为之藏去声】及其破也遗弃无见之者独蜀人有严君平临卬林闾翁孺者深好训诂犹见輶轩之使所奉言翁孺与雄外家牵连之亲又君平过误有以私遇少而与雄也君平财数十言耳翁孺梗概之法略有翁孺往数嵗死妇蜀郡掌氏子无子而去而雄始能草文先作县邸铭王佴颂阶闼铭及成都城四堣铭蜀人有杨庄者为郎诵之于成帝成帝好之以为似相如雄遂以此得外见【本传成帝时客有荐雄文似相如者文选李周翰注汉书云子云尝作緜竹颂成帝时直宿扬庄诵此文成帝曰此似相如之文庄曰非也此臣邑人扬子云帝即召见緜竹蜀之壮县颂即铭也】此数者皆都水君常见故不复奏【歆父向也歆书多称先君故此荅之向尝为防左都水使者前所为文向既尝见歆宜习知之】雄为郎之嵗【雄年四十余自蜀来游京师嵗余奏羽猎赋除为郎年七十一卒于天凤五年计为郎之嵗当在成帝元延年间】自奏少不得学而心好沉博絶丽之文愿不受三嵗之奉且休脱直事之繇得肆心广意以自克就有诏可不夺奉【可寛免直事之役仍给郎俸】令尚书赐笔墨钱六万得观书于石渠【三辅故事曰石渠阁在未央殿北藏秘书之所】如是后一嵗作绣补灵节龙骨之铭诗三章【绣补疑是裀褥之类加绣其上灵节灵寿杖也汉书灵寿杖注木似竹有枝节长不过八九尺围三四寸自然合杖制不须削治龙骨水车也禁苑池诏中或用以引水铭诗今亡不可复考】成帝好之遂得尽意故天下上计孝亷及内郡卫率防者【四方所举孝亷与上计者及诸郡兵士来卫京师】雄常把三寸弱翰赍油素四尺以问其异语归即以铅摘次之于椠二十七嵗于今矣【计雄是时年近七十葛洪西京杂记扬子云好事常怀铅提椠从诸计吏访殊方絶域四方之语以为裨补輶轩所载亦洪意也】而语言或交错相反覆方论思详悉集之燕其疑【防集所未闻使疑者得所安】张伯松不好雄赋诵之文然亦有以竒之常为雄道言其父及其先君【谓祖以上】喜典训属雄以此篇目颇示其成者伯松曰是县诸日月不刋之书也又言恐雄为太经由鼠坻之与牛塲也【王充论衡扬子云作太造法言张伯松不肯壹观与之并肩故贱其言使子云在伯松前伯松以为金匮矣坻音墀塲音伤皆粪也方言梁宋之间蚍蜉防鼠之塲谓之坻】如其用则实五稼饱邦民否则为坻粪弃之于道矣而雄般之【般蒲官切乐也】伯松与雄独何德慧【汉人用慧字多与惠通】而君与雄独何譛隙而当匿乎其不劳戎马髙车令人君坐帏幙之中知絶遐异俗之语【歆书云不劳戎马髙车之使坐知徭俗适子云攘意之秋也】典流于昆嗣言列于汉籍诚雄心之所絶极至精之所想遘也扶圣朝逺照之明使君求此如君之意诚雄散之防也【歆书云隆秋之时収藏不殆饥春之嵗散之不疑】死之日则今之荣也不敢有贰不敢有爱少而不以行立于乡里长而不以功显于县官者训此于帝籍但言词情览翰墨为士诚欲崇而就之不可以遗不可以忘即君必欲胁之以威陵之以武欲令入之于此此又未定未可以见今君又终之则缢死以从命也且寛假延期必不敢有爱雄之所为得使君辅贡于明朝则雄无恨何敢有匿唯执事图之【歆书云愿颇与其最目得使入録令圣朝留明明之典】长监所规缉之就死以为小雄敢行之【言当长以所规为监得缉成其书以死为轻】谨因还使雄叩头叩头
　　郦炎
　　遗令书四首【后汉文苑传郦炎字文胜范阳人有文才州郡辟命皆不就后病风慌忽性至孝遭母忧病甚发动妻始产而惊死妻家讼之収系狱从病不能理对熹平六年遂死狱中时年二十八】
　　维熹平六年冬十二月【灵帝年号】乃裂裳书
　　白严考之神坐【易家人有严君焉故称父曰严考】炎荷天之罪以致于死名殁身敝神而有知炎之归觐在旦夕之间耳若其无知将何靣目少见灵魂哉【有知谓精爽如生能察其情无知谓幽防之间与生者异涂不能察其死之因】其自即安其自爱臣去矣【古者父子之间亦称臣】乱矣永灭亡矣　白老母无怀忧怀忧何为无增悲增悲何施寒必厚衣无炎谁为母厚衣暑必轻服无炎谁为母轻服弃炎无念此常厚衣不尤不怨此常轻服矣【炎病不省母已死念之若此可谓至孝根于性矣】圣人达于死生贤者力而慕之炎之中心私有所慕每读汉书杨王孙裸葬班固以为贤于秦始王【见本传赞谓始皇起骊山坟穷极奢侈设机械不数年为人所发掘西京杂记杨贵字王孙京兆人也生时厚自奉飬死卒裸于终南山其子孙掘土凿石深七尺而下尸上复盖之以石】意常壮之然裸以见先人若炎不为也其布巾取覆头布衣用蔽形具棺取容身凿地取容棺若获罪于众耶石椁速朽【季桓子石椁孔子曰死欲速朽事见礼记】蠲其罪哉坚固不加【不得罪于众则具棺凿地为坚固】丧葬无渎先君之兆域必于瘠确之处而已呼甘陵夫人共居也【当是指其妻也华佗传甘陵相夫人胎死腹中尝从佗治炎妻新乳而死故云】　白兴让【当是兄之字按文阙兄字】考丧早葬让之等元昆勉之以老母相累不可使老母无曹也加供养谢防以老母相托若死者复知必使其言不愧　嗟哉邈之遗孤其名曰止戈汝长自为之宁咨尔止戈汝未有所识吾谓汝有所识其先见汝耳汝未有所闻吾犹谓汝耳有所闻而告汝人之丧也非父则母非昆则弟非姊则妹人之孤也齓齿其少矣汝之孤也曾未满两旬汝无自以为微弱物有微弱于汝者乃其长而繁焉后稷弃之寒冰隘巷矣【诗生民载生载育时维后稷诞置之隘巷牛羊腓字之诞置之寒冰鸟覆翼之】汝比之犹逸焉于莵之在虎乳极矣【左传令尹子文生弃诸梦中虎乳之楚人谓乳谷谓虎于莵故命之曰鬭谷于莵谷奴口反】汝比之犹易焉乃终不在乃始在在惧惟生无惧管蔡之逸厥终乃不逸之易厥终不易言咨嗟止戈汝能言则赞之顾言汝能行则履我之所训刚焉柔焉弱焉强焉学焉愚焉仕焉隐焉惧汝身之柔可不厉汝以刚乎惧汝之刚可不厉以柔乎惧汝之弱可不训汝以强惧汝之愚可不朂汝以学惧汝之隐可不敕汝以仕乎消息汝躬调和汝体思乃考言念陋考训必博学以著书以续受父母久业我十七而作郦篇二十四而州书矣二十七而作七平矣【郦篇州书皆字学之书七平盖仿枚乗七发体】其赋诵诔自少为之苟吾戒汝克从【尅必也】祭为甘苟示试【恐是诫字】汝克为梁奠为苦【以稻梁祭则有庶羞古字只作梁司马迁传粝梁之食后人添从米】汝无逸于丘无缅于酒无安于忍事君莫如忠事亲莫如孝朋友莫如信修身莫如礼汝哉其勉之下邳卫府君我之诸曹掾督邮济北寗府君我由之成就陈留韩府君察我孝亷陈留杨使君辟我右北平从事祭酒【四人举辟炎者】今我溺于地下思恩则孤而靡报汝有可以倒防背戈无孤之矣【身死不能报期其子报之】陈留蔡伯喈与我初不相见吾仰之犹父不敢以为兄彼必爱以为弟九江卢府君吾父事之【二人炎之所尊事本传云卢植为之诔赞岂府君耶】张公裒张子传幼业王延寿我之朋友也【四人炎与之友】鲜于中优吾先姑之所出也若不足焉【表亲之贤若不足于财产】汝苟足徃而朝觐之汝不敏往从之学焉汝苟往取任焉咨尔止戈吾蔑复有言焉其永览于此
　　王粲
　　为刘表与袁尚书【按史袁绍字本初汉末领冀青幽并四州建安五年曹公操大破绍兵于官渡七年绍忧愤发病死初绍妻刘氏爱幼子尚数称其才绍亦竒其貌欲以为后乃出长子谭为青州都督沮授谏绍必为祸绍不听及是审配等奉尚代绍位谭至不得立由是谭尚有隙举兵相攻是时刘表据荆州王粲依之因为修书谭尚劝其复好息兵与谭书汉书载之详畧少异】
　　表顿首顿首将军麾下勤整六师芟讨暴虐戎马斯养【古者天子六军此僣称斯读作厮养去声奴仆辈也】罄无不宜甚善甚善河山阻限狼虎当路【虎狼指阻兵争强者】虽遣驿使或至或否使引领告而莫达初闻郭公则辛仲治【郭图辛评二人与谭为党书以字称之】通内外之言造交遘之隟使士民不恊奸舋并作闻之愕然为增忿疐校尉刘坚皇河田买等前后到到得二月六日所起书又得贤兄贵弟显雍及审别驾书【刘坚田买皆所遣至使人贤兄指谭也魏志谭字显思熈字显奕尚字显甫吴书曰尚有弟名买显雍岂买之字汉书熈字显雍乃尚兄也审配为冀州别驾有书贻表王粲亦为刘表修书答之不见答】陈叙事变本末之理乃知变起辛郭祸结同生追阏伯实沈之踪忘棠棣死丧之义【左传髙辛氏有二子长曰阏伯季曰实沈不相能也日寻干戈诗闵管蔡之失道故作棠棣其诗曰死丧之威兄弟孔怀】亲寻干戈僵尸流血闻之哽咽若存若忘乃追案书传思与古比昔轩辕有涿鹿之战周公有商奄之军【史记黄帝名轩辕与蚩尤战于涿鹿之野三监挟武庚以叛周公伐之遂伐奄】皆所以剪除灾害而定王业者也非强弱之争喜怒之忿也是故虽灭亲不为尤诛兄不伤义也【孟子周公弟也管叔兄也】今二君初承洪业纂继前轨进有国家倾危之虑退有先公遗恨之真当唯曹氏是务不争雄雌之势唯国是康不计曲直之利虽防尘垢罪为圉折入污泥犹当降志辱身方以定事为计何者夫金木水火以刚柔相济然后克得其和能为民用【左传天生五材民并用之】若使金与金相迕火与火相烂则燋然摧折俱不得其所也今青州天情峭急迷于目前曲直是非昭然可见仁君智数大绰有余裕【青州指谭仁君指尚】当以大包小优容劣归是于此乃道教之和义士之行也纵不能尔有难忍之忿且当先除曹操以卒先公恨事定之后乃议兄弟之怨使记注之士定曲直之评不亦上策耶【记注史官也理之曲直付之史笔盖言天下自有公论】且初天下起兵以尊门为主是以众寡喁喁莫不乐袁氏之大也今虽分裂有存有亡向然景附未有革心若仁君兄弟能悔前之缪克己复礼以从所驩则弱者自以为强危者自以为寜诚欲勠力长驱共奬王室虽亡之日犹存之愿【今能克去私忿以同尊汉朝为心绍虽云亡犹其生存之志愿】则伊周不足参五霸不足六也若使迷而不返遂而不改则戎狄蛮夷【初绍与曹公言吾当据河北阻燕代兼戎狄之众南向以争天下】将有诮让之言况我同盟复能勠力为君之役哉则是大公坟垅将有污池之祸夫人弱小将有灭族之变【大公犹言尊公指其父绍夫人指其母刘氏弱小谓其家之幼稚污池言人将绝灭其宗丘墓坏为池沼左传吴其为沼乎】彼之与此岂可同日而论之哉且行违道以自存犹尚不可况失义以自亡而遗敌之禽哉此韩卢东郭自困于前而遗田父之获也【战国策韩子卢者天下之壮犬也东郭俊者海内之狡兎也韩子卢逐东郭俊环山者五极于前犬疲于后田父见而两获之以喻好战必自敝】昔齐公孙灶卒【子雅也】晏子知子期之不也【注以其不臣】故曰二惠竞爽犹可【杜预注子雅子尾皆惠公之孙竞强也爽明也】又弱一个姜氏危哉【左传昭三年齐公孙灶卒晏子曰惜也子期不免殆哉姜氏弱矣二惠竞爽犹可又弱一个焉姜其危哉三子皆齐公族姜齐姓也言兄弟同德则齐犹庶防以喻谭尚恊心则袁族可保】与刘左将军及北海孙公佑共说此事未尝不痛心入骨相为悲伤也【左将军刘昭烈北海太守孙公佑时在荆州】今整勒士马愤踊鹤立冀闻和同之声约一举之期故复遣信并与青州书若其泰也则袁族其与汉升降乎若其否也则同盟永无望矣【重遣书与谭尚兄弟并劝勉之以义泰谓和睦如初否谓终于乖戾矣】临书怆悢不知所言刘表顿首【不三四年袁氏竟为曹操所灭刘表卒亦以废嫡立庶亡祸同一辙】
　　曹操
　　与杨太尉书论刑杨修【魏志杨修太尉彪子也字德祖举孝亷除郎中丞相请署仓曹属主簿时军国多事修总知内外事皆称意临菑侯植以才徤爱幸数与修书植后以骄侈见防太祖既虑终始之变以修颇有才策而又袁氏之甥也于是以罪诛之洪内翰迈随笔云古文苑载操与彪书数修之罪以为恃豪父之势每不与吾同怀将延足下尊门大累便令刑之是时汉室将亡政在曹氏袁公四世宰相为汉宗臣固操之所忌彪之不死其手幸矣呜呼危哉】
　　操白与足下同海内大义足下不遗以贤子见辅比中国虽靖方外未夷今军征事大百姓骚扰吾制钟鼓之音主簿宜守【所谓以罪诛之】而足下贤子恃豪父之势每不与吾同怀即欲直绳顾颇恨恨谓其能改遂转寛舒复即宥贷将延足下尊门之累【设词以恐詟之】便令刑之念卿父息之情同此悼楚亦未必非幸也谨赠足下锦裘二领八节角桃枝一枝【桃枝竹为杖】官绢五百匹钱六十万四望通幰七香车一乗【说文幰车幔也以七种香木为车】青防牛二头【牛所以驾车者】八百里骅骝马一匹赤戎金装鞍辔十副【以金饰鞍荐以狨坐】铃苞一具驱使二人并遗足下贵室【夫人袁氏也故袁荅卞书云明公所赐已多】错防罗縠裘一领织成鞾一量有心青衣二人长奉左右所奉虽薄以表吾意足下便当慨然承纳不致往返【厚赠欲以慰其心】
　　杨彪
　　荅曹公书
　　彪白雅顾隆笃每防接纳私自光慰小儿顽鲁谬见采录不能期効以报所爱方今军征未暇其备位匡政当与戮力一心而寛玩自稽将违法制相子之行莫若其父恒虑小儿必致倾败足下恩恕延罪迄今近闻尉之日心膓酷裂凡人情谁能不尔【本传操见彪问曰何瘦之甚对曰愧无日防先见之明犹怀老牛防犊之爱操为之改容】深惟其失用以自释【逊词以避祸】所惠马及杂物自非亲旧孰能至斯省览众赐益以悲惧曹公卞夫人【魏志卞氏琅邪开阳人本儒家曹公纳之于谯后丁夫人废遂为继室生子丕彰植丕受汉禅尊为皇太后】
　　与杨太尉夫人袁氏书
　　卞顿首贵门不遗贤郎辅佐每感笃念情在凝至贤郎盛德熈妙有盖世文才阖门钦敬宝用无己方今骚扰戎马屡动主簿股肱近臣征伐之计事须敬咨官立金鼓之节而闻命违制明公【操时为魏公故内外俱称明公】性急忿然在外辄行军法卞姓当时亦所不知【言不能救止之自称卞姓尊于称某氏】闻之心肝涂地惊愕断绝悼痛酷楚情自不胜夫人多容即见垂恕故送衣服一笼文绢百匹房子官锦百斤【制字锦从金帛言其贵于绫罗价与金等故以斤论不较端疋】私所乘香车一乗牛一头诚知微细以达往意望为承纳
</div>
    <div class="pagination">
<a href="古文苑_page4.html">上一页</a><a href="古文苑.html">1</a><a href="古文苑_page2.html">2</a><a href="古文苑_page3.html">3</a><a href="古文苑_page4.html">4</a><span class="current-page">5</span><a href="古文苑_page6.html">6</a><a href="古文苑_page7.html">7</a><a href="古文苑_page8.html">8</a><a href="古文苑_page9.html">9</a><a href="古文苑_page10.html">10</a><a href="古文苑_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
