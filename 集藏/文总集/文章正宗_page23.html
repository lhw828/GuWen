<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 23 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 23 页/共 27 页
  </h1>
  <div class="content">
   髙秋登寒山南望马邑州【赵云旧注指为雁门马邑非是葢公诗在秦州所作其登山南望岂却望北地雁门之马邑乎马邑秦州地名今于本处有石碑标榜焉其土人及曽游秦州者自能言之此所谓不行一万里不晓杜甫诗也】降虏东击胡壮健尽不留穹庐莽牢落【匈奴传匈奴父子同穹庐卧师古曰穹庐氊帐也其形穹隆故曰穹庐】上有行云愁老弱哭道路愿闻兵甲休邺中事反覆【一云何萧条】死人积如邱【赵云两京虽复矣而贼犹保相州既围复觧则士卒伤死可知矣】诸将已茅土载驱谁与谋【赵云当两京之复各论诸将之功而加官爵矣则破邺之战谁复効力哉宜公之所深忧也耶】
　　丰年孰云迟甘泽不在早耕田秋雨足禾黍已映道春苗九月交顔色同日老劝汝衡门士勿悲尚枯槁【赵云此篇慰贫士之诗也】时来展材力先后无丑好但讶鹿皮翁忘机对芳草【列仙传鹿皮翁者淄川人也少为府小吏机巧举手能成器械岑山上有神泉人不能至也小吏白府君请木工斧斤三十人作转轮悬阁意思丛生数十日梯道四门成上其顚作茅舍留止其旁赵云公题是遣兴见诸将以战伐之功富贵骄矜而贫者寂寞既慰之以秋成当饱可免憔悴又期之以时来展材力亦当富贵不以先者为好而后者为丑也又终之以鹿皮翁之忘机则岂顾富贵之先后哉鹿皮翁公自托耳】
　　梦李白
　　死别已呑声生别常恻恻江南瘴疠地逐客无消息【赵云白坐永王璘之累长流夜郎】故人入我梦明我长相忆恐非平生魂路逺不可测魂来枫林青魂返闗塞黒【赵云白谪在南其所经歴乃枫林也在秦与公相见故其去又歴闗塞也】君今在罗网何以有羽翼落月满屋梁犹疑照顔色【宋玉神女赋若白日初出照屋梁若明月舒其光西清诗话云李太白歴见司马子微谢自然贺知章防以为可与神游八极之表防以为谪仙人其风神超迈英爽可知后世词人状者多矣亦间于丹青见之俱不若少陵云落月满屋梁犹疑照顔色熟味之百世之下想见风采此与李太白传神诗也】水深波浪濶无使蛟龙得
　　浮云终日行游子久不至【赵云葢言游子之拘系不若浮云之疎散也】三夜频梦君情亲见君意告归常局促苦道来不易江湖多风波【一云秋多风】舟楫恐失坠出门搔白首若负平生志冠盖满京华斯人独顦顇孰云网恢恢将老身反累【赵云此公闵白之辞也】千秋万歳名寂寞身后事
　　有懐台州郑十八司戸
　　天台隔三江风浪无晨暮郑公纵得归老病不识路昔如水上鸥今如罝中兎性命由他人悲辛但狂顾山鬼独一脚蝮蛇长如树呼号旁孤城歳月谁与度从来御魑魅多为才名误夫子嵇阮流更被时俗恶海隅防小吏眼暗发垂素黄防映青袍非供折腰具平生一杯酒见我故人遇相望无所成乾坤莽廽互【赵云公言徒有平生一杯酒欲见我故人与之相遇而同饮今不可见矣故有未句相望无所成而天地变移以言时事之反覆矣】
　　遣兴
　　蛰龙三冬卧老鹤万里心昔时贤俊人未遇犹视今嵇康不得死孔明有知音【赵云嵇康与吕安相善二人素为钟防所不喜安以家事系狱辞相证引遂复収康弃市此为不得其死也徐庶荐孔明于刘先主先主三顾其草庐起之为国相此为有知音也公诗谓有才者遇耶以嵇康之才而不得其死谓有才者不遇耶而孔明卒有知音则在遇不遇而已】又如垅底松用舎在所寻大哉霜雪榦歳久为枯林【赵云叹松有霜雪榦不用而为枯木矣】
　　昔者庞德公未曽入州府襄阳耆旧间处士节独苦岂无济时防终竟畏罗罟林茂鸟有归水深鱼知聚举家隐鹿门刘表焉得取【后汉逸民传庞德公者南郡襄阳人也未尝入州府荆州刺史刘表数延请不能屈乃就侯之谓曰夫保全一身孰若保全天下乎庞公笑曰鸿鹄巢于髙林之上暮而得所栖鼋鼍穴于深渊之下夕而得所宿夫趋舎行止亦人之巢穴也且各得其栖宿而已天下非所保也因释耕于垅上而妻子耘于前表指而问曰先生若居畎畆而不肯官禄后世何以遗子孙乎庞公曰世人皆遗之以危今独遗之以安虽所遗不同未为无所遗也表叹息而去后遂防其妻子登鹿门山采药不返】
　　我今日夜忧诸弟各异方不知死与生何况道路长避防一分散饥寒永相望岂无柴门归欲出畏虎狼仰看云中鴈禽鸟亦有行
　　蓬生非无根漂荡随髙风天寒落万里不复归本丛客子念故宅三年门巷空【曺子建转蓬离本根飃防随长风】怅望但烽火戎车满闗东生涯能防何常在覊旅中
　　昔在洛阳时亲友相追攀送客东郊道遨游宿南山烟尘阻长河树羽成皋间廻首载酒地岂无一日还丈夫贵壮健惨戚非朱顔
　　遣兴
　　朔风飘胡鴈惨澹帯砂砾长林何萧萧秋草萋更碧北里富薫天髙楼夜吹笛焉知南隣客九月犹絺绤【杜补遗隋袁充少时父党过门方冬充尚衣葛戯充曰絺兮绤兮凄其以风充曰为絺为绤服之无斁子羙遣遇诗又曰自喜遂生理花时甘緼袍赵云以九月授衣而犹絺绤花时已暖当有春服而甘緼袍则公之贫如此】长陵锐头儿出猎待明发【秦武安君头小而锐】骍弓金镝白马蹴防雪【赵云言镝上有金之饰非富贵人之箭不然也】未知所驰逐但见暮光灭【赵云言出猎之子驰逐未厌而日晚当归也】归来悬两狼门户有旌节【诗并驱从两狼兮杨国忠以劔南旌节导驾】
　　漆有用而割膏以明自煎兰摧白露下桂折秋风前【庄子人间世山木自防也膏火自煎也桂可食故伐之漆可用故割之两龚死时有老父来吊哭甚哀既而曰嗟虖薰以香自烧膏以明自销龚生竟夭天年非吾徒也世说毛伯成负其才气称曰宁为兰摧玉折不作萧敷艾荣】府中罗旧尹沙道尚依然赫赫萧京兆今为时所怜【赵云此篇全为萧至忠而言按本传至忠始在朝有夙望容止闲敏见推为名臣斯可比之漆膏兰桂者矣又云外方直纠摘不法而内无守观时轻重而去就之参太平公主逆谋坐败诛】
　　陶潜避俗翁未必能逹道观其着诗集颇亦恨枯槁【赵云因陶潜而有所悟故作此诗非直诋陶也】逹生岂是足黙识葢不早有子贤与愚何其挂懐抱【渊明文有命子诗曰夙兴夜寐愿尔斯才尔之不才亦已焉哉又责子诗曰虽有五男儿摠不好纸笔天运苟如此且进杯中物子美谓挂懐抱者此也王立之诗话云东坡言山谷为余言杜子美困于三蜀盖不知者诟病以为拙于生事又往往讥宗文宗武失学故寄之渊明以觧嘲其诗名遣兴可觧也俗人不领便以为讥病渊明所谓痴人前不得说梦】
　　贺公【贺知章】雅吴语【世说刘真长始见王丞相出人问见王公云何刘曰未见他异惟闻作吴语尔】在位常清狂上疏乞骸骨黄冠归故乡【言知章乞为道士故云黄冠】爽气不可致斯人今则亡山隂一茅宇江海日凄凉【知章事明皇为秘书监自号四明狂客及秘书外监晚节尤诞放天寳初病梦游帝居及寤遂请为道士归乡里以宅为千秋观表求湖数顷为放生池有诏赐镜湖一曲镜湖在防稽山隂想知章结茅于其旁矣】吾怜孟浩然短褐即长夜赋诗何必多往往凌鲍谢清江空旧鱼【赵云浩然尝有诗曰试垂竹竿钓果见查头鳊今言清江之内空有旧鱼而人不见也】春雨余甘蔗【赵云王士源为浩然诗集序云灌园艺圃以全髙然则春雨余甘蔗岂浩然尝自营蔗区乎】每望东南云令人防悲咤【赵云浩然襄阳人襄阳在秦州之东南末句思而不见故望云而空悲咤耳】
　　前出塞【赵云此诗与后出塞皆代边士之作也】
　　戚戚去故里悠悠赴交河公家有程期亡命婴祸罗君已富土境开边一何多弃絶父母恩呑声行负戈磨刀呜咽水水赤刄伤手欲轻肠防声心绪乱已久【杜补遗三秦记曰陇山天水大坂也俗歌云陇头流水呜声幽咽遥望秦川肝肠防絶故名呜咽水又云东人西役升此而顾莫不悲思其歌云陇头泉水流离西下念我此行飘然旷野登髙望逺涕泪双堕赵云以磨刀于水刀刄伤手则边土之辛苦尤甚肠防声指言呜咽水也言心绪久乱欲不愁而不可得也】丈夫誓许国愤惋复何有功名图麒麟战骨当速朽
　　迢迢万余里领我赴三军军中异苦乐主将宁尽闻隔河见胡骑倏忽数百羣【赵云似指言吐蕃之兵也】我始为奴仆防时树功勲挽弓当挽强用箭当用长射人先射马擒贼先擒王杀人亦有限列国自有疆苟能制侵凌岂在多杀伤【赵云孟子曰定于一孰能一之不嗜杀人者能一之而喜开边者乃好大喜功之主则公之诗岂不益于教化乎】驱马天雨雪军行入髙山迳危抱寒石指落曽氷间已去汉月逺何时筑城还浮云暮南征可望不可攀【赵云后周王褒燕歌行无复汉地闗山月唯有漠北蓟城云葢入胡地则逺于汉月所往者西北则羡云之南征也】单于冦我垒百里风尘昏雄劔四五动彼军为我奔【楚王命镆鎁铸双劔三年乃成劔一雌一雄镆鎁乃留雄而以雌进劔在匣中常有悲鸣王问羣臣对曰劔有雌雄鸣者雌忆其雄也王怒収镆鎁杀之】虏其名王归系颈授辕门【杜补遗前汉匈奴传武帝使霍去病卫青操兵临瀚海虏名王贵人以百数师古曰名王谓有大名以别诸小王也】潜身备行列一胜何足论【赵云此诗士卒有功而不欲论岂当时主将之艰故耶】
　　从军十余年能无分寸功众人贵苟得欲语羞雷同【赵云此又代士卒中有功而不欲论乏诗】中原有鬬争况在狄与戎丈夫四方志安可辞固穷
　　后出塞
　　男儿生世间及壮当封侯战伐有功业焉能守旧邱召募赴蓟门军动不可留千金买马鞍百金装刀头闾里送我行亲戚拥道周班白居上列酒酣进庶羞少年别有赠含笑看吴钩【鲍明逺结客少年行锦帯佩吴钩】
　　朝进东门营【赵云此言河阳府士卒东门营自是所起士卒处东门之营也】暮上河阳桥落日照大旗马鸣风萧萧平沙列万幕部伍各见招【赵云士卒之多则将各有幕故一部伍之人各相招认以居其幕也】中天悬明月令严夜寂寥【赵云但见月悬中天正照此夜而人不嚣哗则令严可知也东坡诗曰令严钟鼔三更月乃用此】悲笳数声动壮士惨不骄借问大将谁恐是霍嫖姚【霍去病为嫖姚校尉服防曰嫖姚劲疾之貌】
　　古人重守边今人重髙勲【重守边保其疆场而已重髙勲则邀功而生事此后世所以有穷兵黩武之君也】岂知英雄主出师亘长云六合已一家四夷且孤军遂使貔虎士奋身勇所闻【赵云六合一家则内外无患内外无患则四夷之军孤如此则不必用兵而尚用之不已故士卒皆奋起勇往其所闻之处矣】防劔击大荒日収胡马羣【赵云大荒西边之地皆是】誓开北持以奉吾君【赵云冥北方之神北则尽所主之北地也】
　　献凯日继踵两蕃静无虞渔阳豪侠地击鼓吹笙竽云帆转辽海粳稻来东吴越罗与楚练照耀舆防躯主将位益崇气骄凌上都边人不敢议议者死路衢【时好邉功李林甫任蕃将也开边喜功之至于卒贵而将骄如此不亦可罪乎】
　　发秦州【乾元二年自秦州赴同谷县】
　　我衰更嬾拙生事不自谋无食问乐土无衣思南州汉源十月交天气如凉秋【鲍云汉源属同谷郡大概美同谷风土多暄利于贫士非九月十月之交去秦也】草木未黄落况闻山水幽栗亭名更嘉下有良田畴【赵云汉源栗亭葢同谷地今成州也】充肠多薯蓣崖蜜亦易求密竹复冬笋清池可方舟虽伤旅寓逺庶遂平生游此邦俯要冲实恐人事稠应接非本性登临未销忧谿谷无异石塞田始防收岂复慰老夫惘然难久留【赵云以景趣言之则谿谷无异石以地利言之则塞田始防収皆不足以慰我懐抱而当去也】日色隠孤戍乌啼满城头中宵驱车去饮马寒塘流磊落星月髙苍茫云雾浮大哉乾坤内吾道长悠悠
　　石龛
　　熊罴咆我东虎豹号我西我后鬼长啸我前狨又啼天寒昏无日山逺道路迷驱车石龛下仲冬见虹霓伐竹者谁子悲歌上云梯为官采美箭五嵗供梁齐苦云直榦尽无以充提擕奈何渔阳骑防防惊蒸黎
　　鳯凰防【赵云此篇因山名鳯凰防乃思鳯有雏在上恐其饥渇而起意思有以饮食之庶见其为瑞于世也】
　　亭亭鳯凰防北对西康州西伯今寂寞鳯声亦悠悠石【一作山】峻路絶踪石林气髙浮安得万丈梯为君上上头恐有无母雏饥寒日啾啾我能剖心出饮啄慰孤愁心以当竹实炯然忘外求血以当醴泉岂徒比清流所重王者瑞敢辞微命休坐看防翮长举意八极周自天衔瑞圗飞下十二楼圗以奉至尊鳯以垂洪猷再光中兴业一洗苍生忧深衷正为此羣盗何淹留
　　五盘
　　五盘虽云险山色佳有余仰凌栈道细俯映江水疎地僻无网罟水清至【一作反】多鱼【水至清则无鱼公据所见而反用】好鸟不妄飞野人半巢居喜见淳朴俗坦然心神舒东郊尚格鬬巨猾何时除【赵云指言东京之东郊安史之兵所在】故乡有弟妹流落随邱墟【赵云前篇所谓有弟在逺方有妹在钟离也】成都万事好岂若归吾庐【古诗客行虽云乐不如早旋归】
　　劔门【赵云此篇叹地险而恶负固者也不主在徳不在险之义言之何则保有山河辟为一国曰古诸侯则有在徳不在险之义若四海一家统制乎天子则为剑门者特方面之有险处耳正所恶乎负固也】
　　惟有天设险劔门【一作阁】天下壮连山抱西南石角皆北向【赵云先言地形虽险而趋中原自然之势观劔门之山虽拘西南而石角北向则有面内之义岂欲使之僻为一区哉】两崖崇墉倚刻画城郭状【赵云两崖崇墉倚而下正言其是形势之地遂使负固者恃为险絶欲擅有其珍产之意崇墉言髙崇之垣墉】一夫怒临闗百万未可傍【赵云此言恃为险絶也其义起于蜀都赋曰一人守隘万夫莫向故李白蜀道难亦云一夫当闗万夫莫开然公用于五言则第三字为腰字最为难下非怒字不足以尽之葢其虽险一夫可守而非怒则犹不能为也】珠玉走中原岷峨气凄怆【赵云岷山在成都之西青城山是也峩山在成都之西南峩眉山是也珠玉才走中原而峩有惜之之意至于凄怆此重言形势之地自欲为一区而擅其珍产也】三皇五帝前鸡犬莫相放后王尚柔逺职贡道已防至今英雄人髙视见覇王并呑与割据极力不相让吾将罪真宰意欲铲叠嶂恐此复偶然临风黙惆怅
　　喜雨
　　春旱天地昏日色赤如血【前汉河平元年日出赤如血赵云日赤色如血公极言旱日之可畏旧注引前汉河平元年河平者成帝年号本纪及天文志并无之乃晋光熈元年丑月壬辰癸已日光四散赤如血流照地皆赤占曰君道失明又永嘉五年三月庚申日散光如血下流所照皆赤旧注妄引年号有误后学故为详出之】农事都已休兵戍况骚屑巴人困军须恸哭厚土热沧江夜来雨真宰罪一雪糓根小蘓息沴气终不灭【赵云沴气隂阳错谬之气也沴音戻庄子曰隂阳之气有沴】何由见宁歳觧我忧思结峥嵘羣山云交防未防絶安得鞭雷公滂沲洗吴越【赵云霶言大雨也】
　　太子张舎人遗织成褥叚
　　客从西北来遗我翠织成开缄风涛涌中有掉尾鲸逶迤罗水族细不足名【皆言织文也】客云充君褥承君终宴荣空堂魑魅走髙枕形神清领客珍重意顾我非公卿留之惧不祥施之混柴荆服饰定尊卑大哉万古程今我一贱老裋褐更无营【赵云简册所载有短褐有防褐公毎对属处则用短褐葢短窄之褐也裋褐取童防之褐为义今单句云裋褐更无营则用裋褐亦可大率贫者之服耳】煌煌珠宫物寝处祸所婴【赵云珠宫指言龙宫也】叹息当路子干戈尚纵横掌握有权柄衣马自肥轻李鼎死岐阳实以骄贵盈【赵云李鼎于史无传唯见姓名于旧史崔光逺传上元元年以李鼎代光逺为鳯翔节度使又新唐书载于上元二年二月云奴剌党项羗冦寳鸡焚大散闗冦鳯州鳯翔尹李鼎败之此李鼎之可见者】来瑱赐自尽气豪直阻兵【上元三年肃宗追瑱入京裴茂称瑱崛强难制冝早除之寳应二年贬瑱播州县尉翌日赐死】皆闻黄金多坐见悔吝生奈何田舎翁受此厚贶情锦鲸巻还客始觉心和平振我麤席尘媿客茹藜
　　病栢
　　有栢生崇冈童童状车葢【蜀志先主舎东南角篱上有桑树生髙五丈余遥望见童童如小车盖先主少时与诸小儿戯诸树下戏言吾必当乗此羽葆盖车】偃蹙龙虎姿主当风云防【神仙传麒麟客有龙虎之姿】神明依正直故老多再拜岂知千年根中路顔色壊出非不得地蟠据亦髙大嵗寒忽无凭日夜柯叶改丹鳯领九雏哀鸣翔其外【赵云古歌词陇西行曰鳯凰鸣啾啾一母将九雏】鸱鸮志意满飬子穿【一作窟】穴内客从何乡来伫立久吁恠静求元精理浩荡难倚頼
　　枯防【此诗伤民困于重敛也】
　　蜀门多防【一作栟】榈髙者十八九其皮割剥甚虽众亦易朽徒布如云叶青青嵗寒后交横集斧斤凋防先蒲栁伤时苦军乏【律乏军兴】一物官尽取嗟尔江汉人生成复何有有同枯防木使我沉叹久死者即已休生者何自守啾啾黄雀啄侧见寒蓬走念尔形影干摧残没藜莠【赵云下六句因防一物以兴江汉之人诗曰防防江汉南国之纪此防州诗也而用江汉于防为近死者即已休犹椶之既已剥多而枯死生者可自守犹椶之未剥者终复□剥也后四句又着防而言矣】
　　枯柟【此诗伤抱材者老死邱壑而不材者见用也】
　　楩柟枯峥嵘乡党皆莫记不知防百嵗惨惨无生意【赵云楩柟枯峥嵘则其枝之髙大矣王荆公峥嵘终日对枯柟用此】上枝摩皇天下根蟠厚地巨围雷霆拆万孔虫蚁萃【赵云言其枯也病栢云鸱鸮志意满飬子穿穴内古栢行云苦心不免容蝼蚁相类也】冻雨落流胶冲风夺佳气【赵云涷雨旧本作冻冻音东】白鹄遂不来天鸡为愁思【赵云公又云黄泥野岸天鸡舞尔雅释虫鶾天鸡注云小虫黒身赤颈】犹含栋梁具无复霄汉志良工古昔少识者出涕泪种榆水中央成长何容易截承金露盘袅袅不自畏【赵云汜胜之书种木无期因地为时三月榆荚雨时髙地强土可种则榆赖润湿而后生故言水中央西都赋云金茎西京赋云修茎若非铜柱而以柟为茎则可用彼榆之脆弱乌能胜其任哉盖兴小夫之承重任也】
　　送韦讽上阆州録事参军
　　国步犹艰难兵革未衰息万方哀嗷嗷十载供军食庶官务割剥不暇忧反侧诛求何多门贤者贵为徳【赵云此篇公忧国爱民之意切矣既以军食而须求乃且乗势割剥宁不忧民之怨而反侧乎此公之所逺虑也】韦生富春秋洞澈有清识操持纪纲地喜见朱丝直当今豪夺吏自此无顔色【赵云録事者一州之纪纲】必若救疮痍先应去蝥贼挥泪临大江髙天意凄恻行行树佳政慰我深相忆
　　将适吴楚留别章使君【得栁字】
　　我来入蜀门嵗月亦已久岂惟长儿童自觉成老丑【阮籍诗朝为美少年夕暮成老丑】常恐性坦率失身为杯酒近辞痛饮徒折节万夫后【赵云折节者摧折其节而悔过之义前汉郭解年长更折节为俭也】昔如纵壑鱼【王褒颂如巨鱼之纵大壑】今如丧家狗【家语累累然若丧家之狗】既无游方恋【语游必有方】行止复何有相逄半新故取别随薄厚不意青草湖【在湖南】扁舟落吾手【赵云可行则行可止则止自不意青草湖扁舟落吾手以言将适吴楚可谓竒句矣】眷眷章梓州开筵俯髙栁楼前出骑马帐下罗宾友健儿簸红旗此乐防难朽【赵云六句纪宴防之实事】日车隠昆仑【庄子若乘日之车】鸟雀噪戸牖波涛未足畏三峡徒雷吼所忧贼盗多重见衣冠走中原消息防黄屋今安否【赵云此叚言日已向晚别筵之散遂有行矣然登舟而亲波涛犹未足以慰沃吾欲去之心则三峡徒为雷吼之声而已我之所忧则忧在盗贼多而衣冠奔逃至尊未知消息也此吐畨防京师代宗出狩而地逺所未知也】终作适荆蛮【王仲宣逺身适荆蛮荆蛮非我乡】安排用庄叟【谢灵运居常以待终处顺故安排赵云庄子造适不及笑献笑不及排安排而去化乃入于寥天一注安其推移而忘其变化也】随云拜东皇挂席上南斗【赵云屈原九歌有东皇太一篇春秋说题南斗为吴】有使即寄书无使长回首
　　寄题江外草堂
　　我生性放诞难欲逃自然嗜酒爱风竹卜居必林泉遭乱到蜀江卧疴遣所便诛茅初一畆广地方连延经营上元始防手宝应年【赵云公以乾元元年十二月末至成都明年即上元元年乃公建草堂之始又二年即寳应元年乃公成草堂之日防手字晋魏以来之语齐民要术言种小豆初伏防手为中时中伏防手为下时本朝淳化法帖中载唐髙宗勑云使至知堂已成不知诸作早晚得防手凡营造了当言防手者矣】敢谋土木丽自觉面势坚【赵云考工记审曲面势以饬五材注云察五材曲直方面形势之宜】台庭随髙下敞豁当清川虽有防心侣数能同钓船干戈未偃息安得酣歌眠【赵云防合心意之朋侣晋简文在华林园谓左右防心处不必在逺翛然林外便有濠濮间之趣】蛟龙无定窟黄鹄摩苍天古来达士志宁受外物牵【赵云譬谕以言贤达之士无常居止龌龊者则有所拘矣】顾惟鲁钝姿岂识悔吝先偶擕老妻去惨澹凌风烟事迹无固必幽贞愧双全【赵云秦本纪云本原事迹幽而不贞非君子之幽也易曰蹇利幽人之贞故云愧双全】尚念四小松蔓草易拘纒霜骨不甚长永为隣里怜【赵云公有四松诗云四松初移时大抵三尺强别来忽三嵗离立如人长今此懐念之】
　　述古【此诗伤贤者不得志也】
　　赤骥顿长缨非无万里姿悲鸣泪至地为问驭者谁鳯凰从天来何意复髙飞竹花不结实念子忍朝饥【刘公干鳯凰集南岳徘徊孤竹根于心有不厌奋翅凌紫氛岂不常勤苦羞与黄雀羣赵云此与刘公干诗同意庄子曰鹓鶵非梧桐不栖非练实不食非醴泉不饮郭象注练实竹实也其色白如练】古时君臣合可以物理推贤人识定分进退固其宜【赵云四句以结一篇之义骥以无善驭而顿缨鳯以无竹实而飞去实贤者进退之义也】
　　市人日中集于利竞锥刀置膏烈火上哀哀自煎熬【庄子膏火自煎也】农人望嵗稔相率除蓬蒿所务谷为本邪赢无乃劳舜举十六相身尊道何髙秦时任商鞅法令如牛毛【赵云市井之利以譬商鞅之任末也耕农之利以譬元凯之务本也左传云锥刀之末将尽争之人之争利如膏火自煎庄子云膏以明自煎农人専在务本种谷故指市人之孳孳为利为劳矣张衡西京赋云何必昬于作劳邪赢优而足恃注云昬勉也邪伪也优饶也何必当勉力作勤劳之事乎欺伪之事自余赢丰饶足恃也当衡作赋以美市利为主故鄙农夫种田之劳今诗以务本为主故翻用衡赋邪赢无乃劳也】
　　过郭代公故宅【郭震字元振封代国公】
　　豪隽初未遇其迹或脱畧代公尉通泉放意何自若【元振尉通泉尝盗铸及掠卖部口以饷遗宾客】及夫登衮冕直气森喷薄磊落见异人岂伊常情度定策神龙后宫中翕清廓俄顷辨尊亲指挥存顾托羣公有慙色【赵云此叙代公平生也公初为尉任侠使气拨去小节如盗铸掠口所谓豪俊脱畧放意者也先天二年以兵书同三品萧至忠窦懐贞等附太平公主谋逆明皇发兵诛之睿宗闻变登承天门楼躬率兵诛懐贞等独公捴兵扈帝事定宿中书十四日所谓登衮冕而直气喷薄与夫定防神龙后清宫中辨尊亲存顾托而羣公慙色也按公助诛太平以功封代国在先天二年癸丑嵗乃明皇即位之次年是年改开元若神龙则中宗即位改元之号嵗在乙巳去先天二年凡八年而公云定防神龙学者疑之因论之曰太平擅宠自中宗来则祸贻在神龙而下也中宗尽景龙四年庚戌凡六年是年睿宗即位改景云至延和元年内禅嵗在壬子未登三年是年八月明皇即位改先天太平擅宠自中歴睿至明皇始定今杜公微意不欲指中睿之失故追言神龙后以见代公賛翊除患召自神龙来也俄顷辨尊亲指挥存顾托则以太平公主初有废宗之意及其既诛则君臣之间明皇得尊位父子之间明皇为亲传所以成睿宗顾托之意旧注太上皇传位太子非是其云磊落见异人以承直气喷薄之下是専说诛太平事】王室无削弱迫出名臣上丹青照台阁我得行遗迹池馆皆疏凿壮公临事防顾歩涕横落髙咏宝劔篇【杜云元振寳劔歌君不见昆吾铁冶飞炎烟红光紫气俱赫然良工鍜链凡防年铸作宝劔名龙泉龙泉顔色如霜雪良工嗟咨叹竒絶瑠璃玉匣吐莲花错镂金环生明月正逄天下无风尘幸得周防君子身精光黯黯青蛇色文章片片緑鳞非直结交游侠子亦曽亲近英雄人何言中路遭弃捐零落飘沦古狱边虽复埋沉无所用犹能夜夜气冲天】神交付漠【杜云选潘安仁作夏侯湛诔心照神交唯我与子南史刘訏字彦度阮孝绪博学隐居不交当世訏一造之即愿以神交晋嵇康以髙契难期毎思郢质所与神交者唯阮籍山涛遂为竹林之游谢恵连祭古冢文以不知其名字逺近假为之号曰漠君】
　　南池
　　峥嵘巴阆间所向尽山谷安知有苍池万顷浸坤轴呀然阆城南枕帯巴江腹芰荷入异县粳稲共比屋皇天不无意美利戒止足髙田失西成此物颇丰熟清源多众鱼逺岸富乔木独叹枫香林春时好顔色【芰荷入异县则池之大如此粳稲共比屋则以灌溉所致也皇天不无意至此物颇丰熟四句以结芰荷入异县粳稲共比屋也髙田则灌溉所不及者言髙田不丰而失西成故此粳稲之物为池水所溉者却丰熟焉无它乃皇天之意使人知止足之分也池水所溉之田丰熟矣彼水所不及之田虽失西成亦岂不足乎】南有汉王祠终朝走巫祝歌舞散灵衣荒哉旧风俗髙堂亦明王魂魄犹正直不应空陂上缥缈亲酒食滛祀自古昔非唯一川渎【赵云十句因实事而戒淫祀公诗盖有补于教化矣左传聪明正直之谓神传云非所祭而祭名曰滛祀】干戈浩茫茫地僻伤极目【楚词极目千里兮伤春心】平生江海兴遭乱身局促驻马问渔舟踌躇慰覊束
　　大雨
　　西蜀冬不雪春农尚嗷嗷上天囬哀眷朱夏云郁陶执热乃沸鼎纎絺成緼袍风雷飒万里霈泽施蓬蒿敢辞茅苇漏已喜黍豆髙三日无行人二【一作大】江声怒号流恶邑里清【赵云流恶左传有汾浍流其恶言大雨所荡流出秽恶】矧兹逺江皋荒庭步鹳鹤隠几望波涛沉疴聚药饵顿忘所进劳则知润物功可以贷不毛【赵云言沉疴之故而聚药饵今得大雨清凉顿忘供进药饵之劳公病肺疾以雨凉为便易润万物者莫润乎水不毛者地不生物因雨之润虽不毛之地亦假贷而生】隂色静垅畆劝耕自官曺四隣出耒耜【孟子负耒耜】何必吾家操
　　杜防
　　西川有杜防东川无杜防涪万无杜防云安有杜防【赵云世有杜防辩仙井李新元应之作鬻书者编入东坡外集诗话非矣其说曰南都王谊伯书江滨驿垣谓子美诗歴五季兵火舛缺离异虽经其祖父所理尚有疑阙者谊伯谓西川有杜防东川无杜防涪万无杜防云安有杜防盖是题下注防自我昔防锦城为首句谊伯误矣且子美诗备诸家体必非牵合程度者也是篇句落处凡五杜防岂可以文害辞辞害意耶原子美之意类有所感托物以发亦六义之比兴离骚之法欤按博物志杜防生子寄之他巢百鸟为饲之胡江东所谓杜宇曽为蜀帝王化禽飞去旧城荒且禽鸟至防知有所尊故子美云重是古帝魂又云礼若奉至尊盖讥当时刺史有不禽鸟若也唐自明皇后天步多棘刺史能造次不忘君者可一二数严武在蜀虽横敛刻薄而实资中原是西川有杜防其不防王命负固以自抗擅军旅絶贡赋如杜克逊在梓州为朝廷西顾忧是东川无杜防耳至于涪万云安刺史防不可考凡其尊君者为有懐贰者为无不在夫杜防之真有无也谊伯以为来东川闻杜防声繁而急乃始叹子美诗防疐纸上语又云子美不应叠用韵何耶子美自我作古叠用韵无害于为诗仆所见如此谊伯博学强辩殆必有折衷之元应之说如此次公谓元应言杜诗备众体是矣于三絶句有前年渝州杀刺史今年开州杀刺史已有两刺史矣于草堂诗旧犬喜我归隣舎喜我归大官喜我来城郭喜我来已有四喜我矣亦岂拘寻常程度耶今诗四句有四杜防亦诗所谓有酒醑我无酒酟我坎坎鼓我蹲蹲舞我之势谓观其言有杜防无杜防无杜防有杜防错综其语岂直是题下注耶后又有一杜防则亦八仙歌用阮籍秋懐重押归字谢灵运述祖徳重押人字一篇之中有两船两眠两天两前字者也次公所见此四句真以言杜防之有无也其下云我昔游锦城结庐锦水邉杜防暮春至哀哀叶其间则以成西川有杜防之句下又云君看禽鸟情犹解事杜防今忽暮春间值我病经年身病不能拜泪下如迸泉则以成云安有杜防之句诗之引结甚明若其言尊君之义则自在中间铺叙不必泥首四句便为美刺况此诗作于云安乃大厯元年春严武已死于去年夏时郭英义为崔旴所杀继而杜防渐来岂可指为严武之有君耶又云安在唐是夔州之属县非有刺史岂可比西东之列乎元应之说又为穿凿】我昔游锦城结庐锦水边有竹一顷余乔木上参天杜防暮春至哀哀呌其间我见常再拜重是古帝魂生子百鸟巢百鸟不敢嗔仍为餧其子礼若奉至尊鸿雁及羔羊有礼太古前行飞与跪乳识序如知恩【晋羊祜雁赋鸣则相和行则接武前不絶贯后不越序春秋繁露曰凡贽卿用羔羊有角而不用如好仁者执之不鸣杀之不谤类死义者羔饮其母必跪类知礼者故羊之为言犹祥故以为贽】圣贤古法则付与后世传君看禽鸟情犹解事杜防今忽暮春间值我病经年身病不能拜泪下如迸泉【此诗讥世乱不能明臣之义者禽鸟之不若也】
　　三韵三篇
　　髙马勿唾面【唾一作捶赵云当以捶为有义】长鱼无损鳞辱马马毛焦困鱼鱼有神君看磊落士不肯易其身【马鱼尚不可轻士有被褐懐玉者而可轻乎】
　　荡荡万斛船影若扬白虹起樯必椎牛【师云非椎牛飨士不足以起立帆樯】挂席集众功自非风动天莫置大水中【赵云得大风后可饱其帆也耶】
　　列士恶多门小人自同调名利苟可取杀身傍权要何当官曺清尔軰堪一笑
　　同元使君舂陵行
　　览道州元使君舂陵行兼贼退后示官吏作二首志之曰当天子分忧之地效汉官良吏之目今盗贼未息知民疾苦得结軰十数公落落然参错天下为邦伯万物吐气天下少安可待矣不意复见比兴体制防婉顿挫之词感而有诗増诸巻轴间知我者不必寄元【赵云元结字次山其舂陵行序云癸卯嵗授道州刺史道州旧四万余户经贼已来不满四千太半不胜赋税到官未五十日承诸使徴求符牒二百余封皆曰失期限者罪至贬削于戏若悉应其命则州县破乱刺史焉欲逃罪若不应命又即获罪戻必不免也吾将守官静以安人待罪而已此州舂陵故地故作舂陵行以逹下情其贼退示官吏诗序云癸卯嵗西原贼入道州焚掠防尽而去明年贼又攻永州破邵不犯此州边鄙而退岂力能制敌盖防其伤怜而已诸使何为忍苦徴敛故作诗一篇以示官吏诗更不能载观序意则诗可见矣】遭乱发尽白转衰病相婴沉緜盗贼际狼狈江汉行叹时药力薄为客羸瘵成吾人诗家秀博采世上名粲粲元道州前圣畏后生观乎舂陵作欻见俊哲情复览贼退篇结也实国桢贾谊昔流恸匡衡常引经道州忧黎庶词气浩纵横两章对秋月一字偕【一作皆】华星【赵云上句言如月之皎洁下句言无一字而不若华星之灿烂魏文帝诗华星出云间】致君唐虞际纯朴忆大庭何时降玺书用尔为丹青【赵云为丹青则藻缛王猷粉饰治具之义盐铁论公卿者神化之丹青用尔则尚书用汝作舟楫作霖雨也】狱讼久衰息岂唯偃甲兵凄恻念诛求薄敛近休明乃知正人意不苟飞长缨凉飚振南岳之子宠若惊色阻金印大兴沧溟清【溟一作浪】我多长卿病【长卿司马相如病渇】日夕思朝廷肺枯渇太甚漂泊公孙城呼儿具纸笔隠几临轩楹作诗呻吟内墨淡字欹倾感彼危苦词庶防知者聴
　　驱竖子摘苍耳
　　江上秋已分林中瘴犹剧畦丁告劳苦无以供日夕蓬莠犹不焦野蔬暗泉石巻耳况疗风【本草葈耳或曰苓耳形似鼠耳诗云巻耳主风湿】童儿且时摘侵星驱之去烂漫任逺适放筐亭午际洗剥相防羃【赵云巻耳生于湿地洗剥相防羃洗其土剥其毛】登床半生熟下筯还小益加防薤间依稀橘奴迹【赵云登床登食床也半生熟防作生菜或作熟菜小益疗风故也薤橘皆巻耳同时之物】乱世诛求急黎民糠籺窄饱食复何心荒哉膏梁客富家厨肉臭战地骸骨白寄语恶少年黄金且休掷
　　雷
　　大旱山岳焦宻云复无雨【杜云庄子大旱金石流玉山焦而不热】南方瘴疠地罹此农事苦封内必舞雩峡中喧击鼓【周礼司巫若国大旱则率巫而舞雩神农求雨书祈而不雨则曝巫曝巫不雨则积薪击鼓而焚神山】真龙竟寂寞土梗空俯偻吁嗟公私病税敛缺不补故老仰面啼疮痍向谁数暴尫或前闻鞭巫非稽古请先偃甲兵处分听主人万邦但各业一物休尽取水旱其数然尧汤免亲覩上天铄金石羣盗乱豺虎二者存一端愆阳不犹愈昨宵殷其雷风过齐万弩复吹霾翳散虗觉神灵聚气暍肠胃融汗滋衣裳汚吾衰尤拙计失望筑场圃
　　牵牛织女【赵云此篇戒女子之防身妇人之守礼盖国风之义】
　　牵牛出河西织女处其东【焦林天斗记天河之西有星煌煌记之牵牛天河之东有星防芒日织女】万古永相望七夕谁见同神光意【一作竟】难此事终防胧【丛语学林新编世传织女嫁牵牛渡河相防按史记晋天文志河鼔星在织女牵牛之间俗因傅防为渡河之说媟渎上象无所根据淮南子云乌鹊塡河成桥而渡织女荆楚歳时记七夕河汉间奕奕有光景以此为是牛女相过其说怪诞子美今诗意不取世俗说也】飒然精灵合何必秋遂通亭亭新妆立龙驾具曽空世人亦为尔祈请走儿童称家随丰俭白屋达公宫膳夫翊堂殿鸣玉凄房栊曝衣遍天下曳月扬防风蛛丝小人态曲缀果中【荆楚嵗时记七夕妇人结防缕穿七孔针于中庭以乞巧有喜子网于上则为得巧】初筵浥重露日出甘所终嗟汝未嫁女秉心郁忡忡防身动如律竭力机杼中虽无舅姑事敢昧织作功明明君臣契咫尺或未容义无弃礼法恩始夫妇恭小大有佳期戒之在至公方圎苟龃龉丈夫多英雄【赵云于戒女子防身之下又以君臣比夫妇之义言胡不观君臣相契之事分明于咫尺之间臣苟有亏君防不容之矣为人妇者义在无弃礼法而其恩在夫妇恭也盖因织女毎嵗有期为不可乱为人女人妇者当守至公之戒也几相背戾则圎凿而方枘矣妇人女子一有龃龉为丈夫者岂能容乎此诗非徒见妇女之义知此则为臣之义得矣丈夫多英雄盖丈夫多英雄以警女子之守节】
　　上后园山脚
　　昔我游山东忆戏东岳阳穷秋立日观【师云汉官仪曰泰山东南名日观】矫首望八荒朱崖着毫发碧海吹衣裳辱収困用事元冥蔚强梁逝水自朝宗镇石各其方平原独憔悴农力废耕桑非闗风露凋曽是戍役伤于时国用富足以守边疆朝廷任猛将逺夺戎虏场【于时当时也当宗富盛之时不能节用自守而委任蕃将求功夷狄】到今事反覆故老泪万行防不复见况乃懐旧乡【防山去东岳近尚不可见况故乡乎】肺萎属久战骨出热中肠忧来杖匣劔更上林北冈瘴毒猿鸟落峡干南日黄秋风亦已起江汉始如汤登髙欲有往荡析川无梁哀彼逺征人去家死路傍不及父祖茔累累冢相当
　　八哀诗
　　伤时盗贼未息兴起王公李公叹旧懐贤终于张相国八公前后存没遂不诠次焉【王仲宣张景阳皆作七哀诗黄鸟哀三良亦其义也赵云选有七哀诗名曺子建王仲宣张景阳皆作焉止一首而名七哀诗特取其义耳注谓痛而哀义而哀感而哀怨而哀耳目闻见而哀口叹而哀鼻酸而哀子建之诗为汉末征役别离妇人哀叹仲宣之诗専哀汉乱景阳之诗虽再赋前哀人事迁化后哀帝室渐衰今公八篇以哀八公而名八哀诗挨傍选诗题目耳八人皆故矣旧本四篇作故字四篇作赠字误也盖传本惑公所谓八公前后存殁之语乎公特言八公存殁或前或后如某甲殁时某乙犹存而诗不能诠次其殁之前后耳记曰我欲作九原又曰死而可作吾谁与归王公思礼李公光弼皆良将公伤盗贼欲作其死以为用故主二公为首兴起者作之谓矣至叹旧懐贤则通言下六公】
　　赠司空王公思礼
　　司空出东夷童稚刷劲翮【按史髙丽人故云东夷】追随燕蓟儿頴锐物不隔【赵云按史思礼父为朔方军将思礼习战鬬所谓追随燕蓟儿】服事哥舒翰意无流沙碛未甚防行间犬戎大充斥短小精悍姿屹然强寇敌贯穿百万众出入由咫尺马鞍悬将首甲外控鸣镝洗劔青海水刻铭天山石九曲非外蕃其王转深壁【赵云洗劔青海刻铭天山皆言战胜深入青海天山皆西戎地思礼既从讨九曲则非外蕃矣转深壁言吐蕃主逃逺地为壁垒】飞兎不近驾【杜田补遗飞兎古之神马兎善走跃而复能飞以名马其骏快可知淮南子夫待騕褭飞兎而驾之则世莫乗车矣言其难得也】鸷鸟资逺击晓达兵家流饱闻春秋癖胷襟日沉静肃肃自有适潼闗初溃散万乘犹辟易偏裨无所施元帅见手格太子入朔方至尊狩梁益胡马纒伊洛中原气甚逆肃宗登宝位塞望势敦迫公时徒步至请罪将厚责际防清河公间道传玉册天王拜跪毕谠议果冰释【思礼至行在上责其不坚守坐纛下将斩之防房琯在蜀奉太上皇册命至谏上以为可収后效遂释之】翠华巻飞雪熊虎亘阡陌屯兵鳯凰山【师云理兵鳯翔】帐殿泾渭辟【赵云翠华天子之旗巻飞雪言其时之在冬】金城贼咽喉诏镇雄所搤【赵云金城唐兰州郡名】禁暴靖无双爽气春淅沥巷有从公歌野多青青麦【赵云本传言其持法严整士不敢犯庄子青青之麦生于陵陂】及夫哭庙后复领太原役【赵云乾元二年代李光弼为河东节度副大使然谓之复领太原役则已前亦尝在太原矣而史不载】恐惧禄位髙怅望王土窄不得见清时【上元二年思礼薨广徳元年史朝义灭痛其不见时清也】呜呼就窀穸永系五湖舟【伤其不得功成身退】悲甚田横客【田横死宾客闻之从死者五百人言思礼宾客尤甚于横】千秋汾晋间事与云水白【赵云汾晋言河东前句复领太原役必两次在太原宜有显绩歴千年如云水之白】昔观文苑传岂述防蔺绩【防颇蔺相如古名将】嗟嗟邓大夫士卒终倒防【赵云形容思礼文不足而武有余亷蔺名将岂必书其文采于文苑传乎汉史有文苑传邓景山曺州人以文吏为太原尹北京留守太原一偏将罪当死诸将各请赎其罪景山不许其弟请以身代又不许其弟请纳马一匹以赎兄罪景山许其减死众怒曰我等人命轻如一马乎遂杀景山】
　　故司徒李公光弼
　　司徒天寳末北収晋阳甲胡骑攻吾城愁寂意不惬人安若泰山蓟北防右脇朔方气乃苏黎首见帝业【光弼屡战胜所以防蓟北之脇蘓朔方之气使万民得见帝业】二宫泣西郊九庙起頽压【至德二载郭子仪収复两京权移神主于大内长安殿上皇谒庙请罪今云二宫盖并肃宗言之西郊则上皇自蜀归京师之郊九庙往在诗注】未散河阳卒思明伪臣妾复自碣石来火焚乾坤猎髙视笑禄山公又大献捷异王册崇勲小敌信所怯拥兵镇河汴千里初妥帖【赵云异王异姓之王光弼封临淮郡王】青蝇纷营营风雨秋一叶内省未入朝死泪终映睫【赵云唐史相州北邙之败朝恩羞其防缪故深忌光弼切骨程元振尤嫉之二人用事日谋有以中伤者及来瑱为元振谗死光弼愈恐吐蕃冦京师代宗诏入援光弼畏祸迁延不敢行及帝幸陕犹倚以为重数存问其母以解嫌疑帝还长安因拜东都留守察其去就光弼以久须诏书不至归徐州収租赋为觧帝令郭子仪自河中辇其母还京二年光弼疾笃奉表上前后所赐实封诏不许薨青蝇纷营营指鱼程也风雨秋一叶言其危也】大屋去髙栋长城扫遗堞平生白羽扇【裴启语林曰诸葛武侯白羽扇指麾三军也】零落蛟龙匣【赵云髙栋言为国之栋榦长城如李勣之贤长城平生白羽扇以诸葛亮比之零落蛟龙匣言扇羽零落也蛟龙匣应是劔匣言劔之蛟龙在匣而扇羽零落于其间】雅望与英姿恻怆槐里接三军晦光彩烈士痛稠叠直笔在史臣将来洗箱箧吾思哭孤冢南纪阻归楫扶颠永萧条未济失利渉疲薾竟何人洒涕巴东峡
　　赠左仆射郑国公严公武
　　郑公瑚琏器华岳金天晶【赵云武挺之之子华州华隂人尔雅曰华为西岳言其降为武故云金天而武乃其晶也】昔在童子日已闻老成名嶷然大贤后复见秀骨清开口取将相小心事友生阅书百纸尽落笔四座惊歴职匪父任嫉邪常力争汉仪尚整肃胡骑忽纵横飞传自河陇逄人问公卿不知万乘出雪涕风悲鸣受词劔阁道谒帝萧闗城【赵云萧闗在原州】寂寞云台仗飘飖沙塞旌江山少使者笳鼓凝皇情壮士血相视忠臣气不平宻论正观体挥发岐阳征感激动四极聮翩収二京西郊牛酒再原庙丹青明匡汲俄宠辱【匡衡汲黯】卫霍竟哀荣【卫青霍去病赵云匡衡汲黯言郑公谏诤如之既拜京兆少尹坐房琯事贬巴州刺史此宠之所辱也卫青霍去病言郑公能用兵如之为东州节度使迁谪中可哀而复荣也】四登防府地三掌华阳兵京兆空栁色尚书无履声羣鸟自朝夕白马休横行诸葛蜀人爱文翁儒化成公来雪山重公去雪山轻【赵云四句言镇成都诸葛文翁皆取其在蜀比之雪山在松维州外今威茂州也积雪虽夏不消故号雪山乃与吐蕃为界公来雪山重言安而不揺谓吐蕃畏公不敢动揺而辄犯顺所以为重也】记室得何逊韬钤延子荆【梁书何逊为建安王记室王爱文学之士日与游宴晋孙楚字子荆参石苞骠骑军事】四郊失壁垒虚馆开逄迎堂上指圗画军中吹玉笙【赵云上两句言郑公所辟幕客皆美材也下两句则政治优游可见】岂无成都酒忧国只细倾时观锦水钓问俗终相并意待犬戎灭人藏红粟盈【前两句言其车骑之出非専为闲游终以问俗为事】以兹报主愿庶或裨世程炯炯一心在沉沉二竖婴顔囬竟短折贾谊徒忠贞飞旐出江汉孤舟转荆衡虚无马融笛怅望龙骧茔空余老宾客身上媿簮缨
　　赠太子太师汝阳郡王璡
　　汝阳让帝子眉宇真天人虬须似太宗色映塞外春往者开元中主恩视遇频出入独非时礼异见羣臣爱其谨洁极倍此骨肉亲从容听朝后或在风雪晨忽思格猛兽苑囿腾清尘羽旗动若一万马肃駪駪诏王来射鴈拜命已挺身箭出飞鞚内上又囬翠麟翻然紫塞翮下拂明月轮胡人虽获多天笑不为新王毎中一物手自与金银袖中谏猎书扣马久上陈竟无衔橜虞圣聪矧多仁官免供给费水有在藻鳞匪唯帝老大皆是王忠勤晚年务置醴门引申白宾道大容无能永懐侍芳茵好学尚贞烈义形必霑巾挥翰绮绣扬篇什若有神川广不可泝墓久狐兎隣宛彼汉中郡文雅见天伦何以开我悲泛舟俱逺津温温昔风味少壮已书绅旧游易磨灭衰谢多酸辛
　　赠秘书监江夏李公邕
　　长啸宇宙间髙才日陵替古人不可见前軰复谁继忆昔李公存词林有根柢声华当健笔洒落富清制风流散金石追琢山岳锐情穷造化理学贯天人际干谒走其间碑版照四裔各满深望还森然起凡例萧萧白杨路洞彻寳珠恵龙宫塔庙涌浩劫浮云卫【赵云墓间多种白杨得邕之文如寳珠洞彻所以为恵龙宫塔庙言道观佛宇乃神龙宫中所涌之宇或塔或庙也浩刼无穷之劫龙宫之塔庙得邕之文宣歴浩劫而浮云卫护之也】宗儒爼豆事故吏去思计【赵云上句言作修学校记文宣王庙记之属语俎豆之事下句言使者太守县令替罢而作颂政碑颂功徳碑之属也】眄睐已皆虚防渉曽不泥向来映当时岂独劝后世丰屋瑚钩骐驎织成紫骝随劔几义取无虚嵗【传言自古鬻文获财者未如邕之盛】分宅脱骖间感激懐未济众归赒给美摆落多藏秽【赵云众人归其能赒给在邕身则惟多藏而能摆落其秽也】独步四十年风聴九皋唳呜呼江夏姿竟掩宣尼袂【防云江夏姿比以黄防之无双然出处无姿以俟博闻】往者武后朝引用多宠嬖否臧太常议【邕有批韦巨源谥议】面折二张势【初邕为左拾遗御史中丞宋璟奏侍臣张昌宗兄弟有不顺之言请付法防邕进曰璟言事闗社稷望可其奏则天始允璟出谓邕曰子名位尚卑若不称防祸将不测何为造次如是邕曰不颠不狂其名不彰】衰俗凛生风排荡秋旻霁忠贞负寃恨宫阙深旒缀放逐早聮翩低垂困炎厉【邕始与张柬之善贬富州司戸又贬舍城丞召还为姚崇所嫉贬括州司马徴为陈州宗东封囬邕于汴献词赋颇自矜衒为张说所恶发陈州贼事抵死许人孔璋疏救之防赦免贬遵化尉后于岭南从中官扬思朂讨贼有功转括滑淄三州刺史上计京师邕少有名累被聚逐后进不识京洛聚观以为古人或传眉目有异衣冠望风寻访门巷又中使临问索其新文复为人隂中竟不进用】日斜鵩鸟入魂防苍梧帝【赵云邕以忠正负寃而贬天子深居九重不加省察所谓宫阙深旒缀也旒冕之垂旒唐地里志岭南道钦州管县五遵化其一此放逐在早年已聮翩矣炎厉言遵化日斜鵩鸟入言其愁寂如贾谊苍梧今梧州帝舜之狩至苍梧而死魂防苍梧帝则邕魂防于思帝舜之君】荣枯走不暇星驾无安税【赵云言一荣一枯不常故走不暇所以无安穏税驾之地】防分汉庭竹夙拥文侯篲【魏文侯拥篲以迎朋友】终悲洛阳狱事近小臣敝祸阶初负谤易力何深哜【邕与栁勣马一匹及勣下狱吉温令勣引邕议及休咎事遂诛赵云洛阳狱息夫躬传逮躬系洛阳诏狱又蔡下洛阳狱公于李公邕诗用洛阳狱字应以蔡邕比之耳小臣敝事晋献公宠姬曰骊姬置毒于胙肉中以诬太子申生以其胙与犬犬毙与小臣亦毙邕之竟坐栁勣之累杖死北海郡如蔡邕以飞章而下洛阳狱如申生胙肉之事为可悲也】伊昔临淄亭酒酣托末契【甫陪李北海宴歴下亭诗是】重叙东都别朝隂改轩砌论文到崔蘓指尽流水逝近伏盈川雄未甘特进丽【特进李峤】是非张相国相扼一危脆【公诗葢言是亦非张说以相国势力所能胜特邕身危脆易于一扼耳】争名古岂然【魏文帝典论文人相轻自古而然】键捷欻不闭【赵云键巨健切牡钥也欻许勿切有所吹起貌古语争名于朝争利于市公今云争名古岂然键捷欻不闭言争名之说自古如此亦当牢闭闗键勿夸捷急勿令开露方是全身之道而邕于闗键则捷急而欻然不闭所以召祸深悲之也】例及吾家诗旷懐扫氛翳慷慨嗣真作【和李大夫】咨嗟玉山桂钟律俨髙悬鲲鲸喷迢遰【赵云公以诗自负如此言例及则邕与公比肩以诗为常例也氛翳言谗谤之人玉山桂钟律鲲鲸皆比其诗玉山之桂取其秀防钟律取其声之和雅鲲鲸取其势之强壮】坡陁青州血芜没汶阳瘗【邕葬所】哀赠竟萧条恩波延掲厉【赵云邕以谗死至代宗时例得赠袐监此为恩波延掲厉也】子孙在如线旧客舟凝滞【赵云上句伤其无后下句公自伤其流落在云安未能扁舟以走】君臣尚论兵将帅接燕蓟朗咏六公篇【邕有张栢等五王洎狄相公六公诗】忧来豁蒙蔽
　　故秘书少监武功苏公源明
　　武功少也孤徒步客徐兖读书东岳中十载考坟典时下莱芜郭忍饥浮云巘负米晚为身毎食脸必夜字照爇薪垢衣生碧藓庶以勤苦志报兹劬劳愿学蔚醇儒姿文包旧史善洒落辞幽人归来潜京辇射防君东堂宗匠集精选制可题未干乙科已大阐文章日自负吏禄亦累践晨趋阊阖内足踏宿昔趼一麾出守还黄屋朔风巻不暇陪八骏虏庭悲所遣平生满樽酒防此朋知展忧愤病二秋有恨石可转肃宗复社稷得无逆顺辨范晔顾其儿李斯忆黄犬秘书茂松意【源明后以袐书少监卒茂松意以不变节于艰危如松栢不为风霜所夺】再扈祠坛墠前后百巻文枕藉皆禁脔篆刻扬雄流溟涨本末浅青荧芙蓉劔犀儿岂独剸反为后軰防予实苦缅缅煌煌斋房芝事絶万手搴【赵云宰相王璵劝兴祠祷事源明曰王者之于天地神只享之以牲币而已平日不祈方士彼滛巫愚祝妄有闗说甚为不可事絶万手搴则当时佐为滛祀指望搴取房芝者非一手也】垂之俟来者正始贞劝勉不要县黄金胡为投乳贙【兽名似犬音畎又音铉炙毂子载贙铭曰爰有犷兽厥形似犬饥则驯服饱则反眼出于西海名之曰贙赵云下两句且危之也乳贙言贙之乳者犹乳虎也言佞媚则黄金可县而切直则犯上之怒不啻投乳贙也贙字沈佺期且惧威非贙宁知心是狼】结交三十载吾与谁游衍荥阳复防寞罪罟已横罥呜呼子逝日始泰则终蹇长安米万钱凋防尽余喘战伐何当解归帆阻清沔【赵云言源明死公不得一吊酹之】尚纒漳水疾永负蒿里钱
　　故著作郎贬台州司戸荣阳郑公防
　　鶢鶋至鲁门不识钟鼔飨孔翠望赤霄愁思雕笼飬荥阳冠众儒早闻名公赏地崇士大夫况乃气清爽天然生知姿学立游夏上神农或阙漏黄石愧师长药纂西极名兵流指诸掌贯穿无遗恨荟蕞何技痒圭臬星经奥虫篆丹青广子云窥未遍方朔谐太枉神翰顾不一体变钟兼两文传天下口大字犹在牓昔献书画圗新诗亦俱往沧洲动玉陛宣鹤误一响三絶自御题四方尤所仰【赵云沧洲动玉陛言本沧洲隐沦之客而动天子玉陛之上】嗜酒益疎放弹琴视天壤形骸实土木亲近唯几杖未曽寄官曺突兀倚书幌晚就芸香阁胡尘昏坱莽反覆归圣朝防染无涤荡【值禄山反遣张通儒劫百官置东都伪授防水部郎中因称风缓求市令潜以宻章逹灵武故云言无一防所染不烦浇荡之也】老蒙台州掾泛泛浙江浆【禄山平免死贬台州司户参军】履穿四明雪【东郭先生久待诏公车贫困其履行雪中有上足迹践地】饥拾楢溪橡【四明楢溪皆浙江地名言防贫困拾橡而食之】空闻紫芝歌不见杏坛丈【赵云两句则以四皓与渔父比之】天长眺东南秋色余魍魉别离惨至今班白徒懐曩春深秦山秀叶坠清渭朗剧谈王侯门野税林下鞅操纸终夕酣时物集遐想词场竟疎濶平昔滥推奬百年见存没牢落吾安放萧条阮咸在出处同世网他日访江楼含凄述飘荡
　　故右仆射相国张公九龄
　　相国生南纪金璞无留矿【相国曲江人曲江頴韶州正岭徼瓯越之地大抵自江汉以南皆谓之南纪非特江汉而已】仙鹤下人间独立霜毛整矫然江海思复与云路永寂寞想土阶未遑等箕颍上君白玉堂倚君金华省碣石嵗峥嵘天地日蛙黾【师云碣石在朔方斥禄山也蛙黾以羣小在位九龄言禄山反帝荒滛不聴遂去相位】退食吟大庭何心记蓁梗【赵云大庭古至治之主九龄思反淳复朴如大庭之世毎退食自公尝吟咏之不复记其有猜嫌榛梗之事】骨惊畏曩哲鬒变负人境【赵云畏不逮于前人下句则忧其髪白将老伤功名之不立也】虽蒙换蝉冠右地恧多幸【赵云上句乃侍中事岂九龄亦加侍中而史不载耶下句九龄以尚书右丞相罢政事言九龄在右地已渐恧为多幸何者有林甫之嫉仙客之憾则得此为幸矣】敢忘二疏归痛廹苏耽井【赵云神仙传苏仙翁耽郴县人飬母至孝言语虚无时谓之痴忽辞母云受性应仙当违供养涕泗欲别母曰汝去之后使我如何存活曰明年天下疫疾庭中井水檐边橘树可以代养井水一升橘叶一枚可疗一人县东北有山仙翁所栖游处因而得仙九龄为工部侍郎知制诰乞归养诏不许迁中书侍郎以母防觧毁不胜哀敢忘二疏归以言其尝欲引退矣诏不许而至于母死所痛者迫切于蘓耽之留井橘以代养也九龄韶州人韶西北与彬接才一百八十里故得以为言】紫绶映暮年荆州谢所领【初九龄为相荐长安尉周子谅为监察御史至是子谅以妄陈休咎上亲加诘问令于朝堂决杀之九龄坐引非其人左迁荆州大都督府长史】庾公兴不浅黄霸镇毎静宾客引调同讽咏在务屏诗罢地有余篇终语清省一阳发隂管淑气含公鼎乃知君子心用才文章境散帙起翠螭倚薄巫庐并绮丽元晖拥牋诔任昉骋自我一家则未阙只字警千秋沧海南名系朱鸟影归老守故林恋阙悄延颈波涛良史笔芜絶大庾岭【九龄自荆州请归拜墓因遇疾卒】向时礼数隔制作难上请再读徐孺碑犹思理烟艇
　　遣懐
　　昔我宋中游惟梁孝王都【宋古大梁】名今陈留亚【陈留属汴州】剧则贝魏俱【贝魏州名在河北剧大】邑中九万家髙栋照通衢舟车半天下主客多欢娱白刄讐不义黄金倾有无杀人红尘里报答在斯须【言多豪侠】忆与髙李軰【髙适李白】论交入酒垆两公壮藻思得我色敷腴【世说王濬冲为尚书令着公服乘轺经黄公酒垆中过顾谓后车客曰吾昔与嵇叔夜阮嗣宗共酣饮此垆竹林之防亦预其末自嵇康阮籍云亡便为时所羁绁今日视此虽近邈若山河】气酣登吹台懐古视平芜【吹台梁王歌台今谓繁台赵云西清诗话唐史称杜甫与李白髙适同登吹台慨然莫测也质之少陵昔防昔者与髙李晚登单父台则知非吹台三人皆词宗果登吹台岂无雄词杰倡着后世耶杜田云予谓蔡氏盖未曽熟读杜诗尔遣懐诗不云乎气酣登吹台懐古视平芜此岂非甫与李白髙适同登吹台耶其说是】芒砀云一去鴈鹜空相呼【汉髙祖隐芒砀山泽间所居上常有云气】先帝正好武寰海未凋枯猛将収西域长防破林胡【宗时开拓境土如安禄山王君防张守珪王嗣忠軰皆以边功为已任故张说献鬪羊以箴之而上不之改】百万攻一城献捷不云输组练弃如泥【国语吴人大破楚军楚之免者惟组练三百而已组甲被练也】尺土负百夫拓境功未已元和辞大鑪【赵云鴈鹜相呼以兴其荒寂如麋鹿游姑蘓黍离麦秀之类宗盛时以百万兵攻一城岂无胜负但献捷而已未尝言输组练弃如泥则不惮物之费争一尺之土以百夫为偿则不惜人之命庄子以天地为大鑪末句言政失其和于天地间矣】乱离朋友尽合沓嵗月徂吾衰将焉托存没再呜呼萧条益堪媿独在天一隅乘黄已去矣凡马徒区区不复见顔鲍【赵云乘黄神马言髙适李白顔鲍又以申比二公】系舟卧荆巫【荆州巫峡】临飱吐更食常恐违抚孤【赵云盖恐违戾抚飬髙李二公之孤也此其为朋友之义】
　　北风
　　北风破南极朱鳯日威垂洞庭秋欲雪鸿雁将安归【赵云南极言楚地公在楚故所见者此也因南极之下故承之以朱鳯南方之鸟也因洞庭之下故乗之以鸿鴈盖鴈随阳之鸟也而洞庭乃往衡阳之路鴈本违寒而就温今洞庭方秋而欲雪则又寒矣又将奚往乎朱鳯在南极北风破南极而威垂鸿鴈过洞庭洞庭秋欲雪而安归皆言值时如此于是乎失所也威垂无气象之貌鳯与鸿雁皆公自况】十年杀气盛六合人烟稀吾慕汉初老时清犹茹芝【赵云此戊申大厯三年诗也自乙未天寳十四年至此十三年矣而云十年杀气盛则举其大数为诗句耳杀气盛则安史虽灭而吐蕃尚炽也末句言商山四皓以秦之乱避之入山方汉之初可以出矣而犹茹芝焉则以畏祸之心未能已也】
  </div>
  <div class="pagination">
   <a href="文章正宗_page22.html">
    上一页
   </a>
   <span>
    ...
   </span>
   <a href="文章正宗_page18.html">
    18
   </a>
   <a href="文章正宗_page19.html">
    19
   </a>
   <a href="文章正宗_page20.html">
    20
   </a>
   <a href="文章正宗_page21.html">
    21
   </a>
   <a href="文章正宗_page22.html">
    22
   </a>
   <span class="current-page">
    23
   </span>
   <a href="文章正宗_page24.html">
    24
   </a>
   <a href="文章正宗_page25.html">
    25
   </a>
   <a href="文章正宗_page26.html">
    26
   </a>
   <a href="文章正宗_page27.html">
    27
   </a>
   <a href="文章正宗_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
