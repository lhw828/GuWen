<!DOCTYPE html>
<html>
<head>
    <meta charset="UTF-8">
    <title>文苑英华 - 第 379 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 379 页/共 634 页</h1>
    <div class="content">　　勑诗称鹊巢礼荣翟茀既彰爪牙之效宜齐伉俪之荣左神防军护军中尉兼左坊功徳使特进左领军衞大将军知内侍省事上柱国广平县开国侯食邑一千户宋叔康妻清河县君房氏懿慈柔淑作配忠勲能防苹蘩克叶姻族成此内则穆其壸风称为令人实光妇道爰防封爵用举典章可服宠荣勉于辅佐可封河东郡夫人
　　封吐突士晔妻鴈门郡夫人制
　　前　人
　　勑诗美夫人礼称内子允膺腹心之任宜崇家室之荣弓箭军器等使特进行右领军衞大将军知内侍省事上柱国隂山县开国公食邑一千五百户吐突士晔妻咸阳县君田氏生于富贵作配忠贞柔婉自卑仪范可则职勤賔祭道睦姻亲既谐闺门克成妇徳爰加礼秩之贵以彰辅佐之勤荣我防封无忘内助可封鴈门郡夫人主者施行
　　翰林学士兵部侍郎卢说妻慱陵郡君崔氏进
　　封博陵郡夫人制　　　　钱　珝
　　勑为人之妇能从其爵以益贵者是必宜其家矣而阶品在三等之设有银印青绶之崇则从爵之名所增益贵具官卢説妻博陵郡君崔氏族大多闻多闻者风法性成不易不易者柔和勉説代我之言必能恪居其职助于内者足以彰焉是谓宜家可当用典展衣之饬不其盛哉可依前件
　　郡君
　　泰宁军节度使葛从周妻清河县君张氏进封清河郡君制
　　勑具官葛从周妻清河县君张氏生自良家配吾戎帅颇能佑助克济功名柔顺睦亲内则有闻于宗族温恭近礼外言不出于闺房既属推恩是宜用典进之郡邑俾称蕃侯可依前件
　　太君
　　石门扈驾功臣六都指挥使检校司空孙徳威母博陵崔氏封博陵县【疑】太君制
　　刘崇望
　　勑具官某母崔氏夫为人者能以忠勇之谟劳于国戎旅之权既重上公之秩仍髙而母氏之封宠章未称则于王化有所不方属推恩是宜用典以光孝养且厚勲臣可依前件
　　县君
　　封窦澣等母邑号制　　　　崔　嘏
　　勑古者男子生则射以桑弧蓬矢盖取欲使有事天地四方也及长而贵则光其六姻况堂髙有亲当室自立不有嘉命曷彰令仪具官窦澣等母某氏或以衣冠胄或以勲绩绪余皆知训子之方早识从夫之义爰因濡泽各俾增封式示恩荣用光闺阃可依前件









　　文苑英华巻四百十九
　　钦定四库全书
　　文苑英华巻四百二十　　宋　李昉等　编赦书一
　　登极赦书
　　睿宗受禅制　　　　　　　苏　颋
　　门下天下神器非上圣无以运其机域中大业非元良无以固其本钦若灵命寅奉神宗屈已顺人用安四海承祧主鬯实贞万国顷者家臻大悯在疚惟忧枭獍满衢豺狼塞路武职戎政必任防族国要时权咸升逆党社稷之守但望苞桑忠义之怀谁期艾棘阶祸稔恶伺隙乗间烦言碎辞所不胜述皇太子隆基正气凝姿端命毓徳自家刑国英徽日甚移孝为忠雄谟电发北军驰入扫欃枪于紫微南宫反正开日月于黄道平乱宁国翼戴朕躬一旅不劳功逾复禹七徳咸举事邈兴周声应吹铜望当归璧令司空读册侍中授玺实由立义岂曰尚亲承华肇开元嗣以建方流乐风之绪宜申洊雷之泽朕爰初践极喜气呈祥天人叶心象纬昭贶官名有纪年号用慿可大赦天下
　　睿宗受禅制【唐大诏令作即位赦】　　　　内制
　　门下朕闻自古帝王光膺图箓则尊尊亲亲之义着于典谟谅在至公盖非获已我大唐乗时抚运累圣重光当四海之乐推受三灵之眷命大行皇帝奄弃防县痛结仇讐朕志扫巨逆保宁嗣主今皇帝哀防在疚托于朕躬勤恳再三愿成兹意朕以不徳偎承丕绪念今追昔载感于懐若渉大川罔知攸济思荷宗祧之业属此惟新式涣汗之恩与之更始可大赦天下
　　开元皇帝受禅制
　　门下继明嗣徳王者所以承天尊祖奉先圣人所以崇孝【阙】上之礼着乎重华月朔之祠袭乎文命猗欤作颂发流濬哲之祥清庙升歌思表配天之业歴选前载可得而言我国家首出开元继文膺统七代观徳至道洽于生人三后在天垂裕光于后嗣太上皇帝道超寰表功轶帝先名言不测于干行仁智不知于日用累譲神器非以黄屋为尊俯膺大寳盖为苍生屈志黎人于变淳化斯登载懐脱屣畴咨菲薄竭譲徳之志天眷莫廽陈拜【一作邦非】首之诚中襟逾邈遂以寡昧祗践宸居循顾绍庭载深寅畏爰撰初吉躬展肃雍防肆献之仪申大号之典神保之飨斯洽介福之道攸宣亿兆同欢人祗同庆恭承圣训申兹霈泽可大赦天下
　　大中十三年十月九日嗣登寳位赦
　　编制
　　门下朕闻龙之腾天汉也则必乗风云鼓雷电以震【诏令作霈非】六合君之践大寳也则必敷仁惠焕号令以煦万方是以地不间于幽遐事罔论于轻重洪圣兴而皇渥溥徳音振而庶类苏故愆咎咸除枯沉尽起斯皆前代令典国朝成规委辔谅戒于惠奸凝命【诏令作旒】始懐于布泽肆【诏令作顾】予寡徳嗣纉丕图夙夜干兢若俯泉谷永惟我髙祖太宗之艰难缔构又惟我列圣之慈俭统承思所以克绍休明济亿兆刬甿俗之清理化之原肇祥导和应天顺物致驩心于率土知恭已以临人爰申在宥之恩用洽惟新之庆可大赦天下自大中十三年十月九日昧爽已前大辟罪已下罪无轻重已发觉未发觉已结正未结正系囚见徒常赦所不免者咸赦除之惟犯十恶叛逆及故杀人官典犯賍及持杖行刼并不在此限其故杀人者已伤未死已死更生意欲杀伤偶得免者并同已杀人法处分又刑狱之内官吏用情推断不平因成寃狱无问有賍无賍不在原免之限在降官量移近经量移者更与量移其合复资者五品以上中书门下即与处分六品以下仍依常例选集丁忧去任及在忧制受贬者服阕日亦与量移如有亲故在上都任经所司陈状便与处分不必更待本州府申请其别勑因责受降资正官及曽因忤累停免未经引用者并与进【一作追】改流入配及别勑安置不问道俗及已到未到者并与量移近处先已再经量移者仍并放还流贬人中从元勑云虽逢恩赦不在量移之限或长流及充百姓终身勿齿者并与中书门下量与收叙处分及量移近处如已亡殁家口欲还及须归塟者听随所在【一无此字】便如縁塟事幼弱饥穷不能自济者委所在长吏量给棺榇优恤发遣坐累嵗深加刑已众累经赦令允未该恩用开网之仁俾释向隅之戚应元和末恶党前后处断人数已多自今已后宜一切不问先有勑令追捕未获者亦更不复追获应先闗连上件配流人并家口等纵元勑云长流充百姓虽逢恩赦不在量移及放还限者并与量移近处如到流所经六载仍并放还如已亡殁家口欲还并准前流人等例处分天徳五城流人负罪素重元勑未经十载不得放还今属鸿恩颁令沾及宜减三年如年已满便放还如情愿便住者亦听在降官及流人先有官者如有亡殁各还本官亡官失爵痕累禁锢者并从洗涤唯自今年八月九日已后坐事流贬并不该此新恩之限营奉园陵所资发未备虑其科率困挠黎元应縁山陵制及防仪礼物宜委中书门下及诸官之长讲求故实必诚必信务遵遗防用副朕懐所縁山陵用度近已出内库及户部钱物克给应縁人夫功价宜各速令所司以不折估匹叚兼见钱分数支给不得令侵屈百姓山陵未毕情礼有异其降诞进奉宜且权停志方思于遂物心匪乐于从禽止备搜畋所宜节减诸道进鹰鹞每年共许进二百聨仍选择堪处进奉余悉放免贡献无艺物力难充华靡不除时风岂厚诸道节度观察使除大例合贡献外不得别有进奉雕文刻镂及异色绫锦难得寳货一皆禁絶京畿赋役颇繁河洛凋瘵亦甚欲其综【疑】息当在蠲除京兆府今年秋青苗钱宜每贯量放五百文所放钱如是府司占留色目即委户部准旧例防数支填不得令有虚折其大中七年已前百姓积欠两税斛防及青苗酒并税草职田麨棘等征收不得空系簿书亦并放免如在官典所由腹内不在此限河南府今年秋青苖钱宜每贯量放三百文如是府司占额钱数亦委户部准例支填应人积欠府司及度支户部盐鉄诸司大中七年已前诸色钱物斛防银锡草等如身已迯亡及身在贫穷家业荡尽频经校料终无可征纳者宜并放免如在主掌人吏所由腹内者不在此限逋负年多征摊力竭咸令已责庶可惠贫度支户部盐鉄三司应收管在城及在府州并诸色塲盐大中七年已前欠负诸色钱物斛防等除官典所由请领官钱和籴市及在塲官招商所由腹内外其余人户所欠钱物如身家已亡殁或在贫穷家业荡尽无可征纳并迯窜捕捉未获囚系妻男摊征保人等如此之类虚挂簿书中无填纳之日宜并放免如闻后赦令蠲免放欠负所司不及时处分元系簿书徒有蠲免之名却为分外搅扰今所放钱物宜各令本司差办事官典防年额人户姓名所欠钱物色目检勘便下文帐不得更起条様勘逐所征可放生事扰人仍令所在塲塩院及州县于要畧分明悬榜示人户俾令知悉仍仰所司各限月日处分讫具所放钱物单数分折闻奏灾沴流行黎甿困窘免其租税渐冀辑宁诸道州府有遭水损甚处其今年各纳苖税钱等委长吏酌量蠲放如大中十二年已前欠负两税米在百姓腹内征收不上者亦宜特放其实遭灾沴处仍具折闻奏闻抱器逢时谅恩展用卑栖防迹能不怀嗟如闻中外官僚或有滞屈虽限以员阙致此因循而念其考歴孰非勤旧宜可中书门下各量才分渐与选改广我四聪在于多士才景化思拜昌言诸色人若上封事极言时政得失有官司者官吏长收状闻奏无禄位者任自投匦进状当必亲覧须务体国公言不得用情谤讪每想候封嵗思于荒稔莫非玉土物合通其有无诸道州府闭籴禁钱颇为弊事前后赦勑累有条具尚恐因循依前壅塞宜委出使郎官御史切加察访如有违越即具奏闻叛徒相扇既已翦除属类潜逃宜从寛宥湖南江西岭南宣歙等处去年所遭狂冦扰乱尚恐军人百姓至今未安如先有为患【一作恶】者闗连亲族或迯窜尚未复归今一切不问仍各委本道长吏分明晓谕切加招诱安存勿令疑惧如百姓曽经被贼俘刼钱物官与收获得者仰分明勘认本主给还勿使暧昧欺隐仍具分折闻奏如闻京城内富饶之徒不守公法厚利放债损陷饥贫前后累有勑文约勒非不丁宁无良者都不遵守致贫乏之人日受其宜令京兆府准寳歴三年四月二十日及开成二年八月二日勑文切加提举晓谕严切约勒处分防险之軰情状难容如闻将吏佣保奴仆之徒或因愆过发遣之后輙生怨谤捃拾本使及郎主细微之事意在侥求苟无所得便成恐胁或闇投无主文字或擅进文状此若不絶交害平人自今已后宜凖律文及大中二年九月十日及大中六年八月二日勑便于当处焚烧所由不得收领及与闻奏其擅进文状宜勘责重加科诚如所由固违勑文不焚烧所投文书尚敢将出当与告诉者同罪其容修文状挟奸蠧者委台府及诸军诸使切加访察如有此色便捉获送府县推问须令痛惩天下州郡于所公用之余收籴年谷自备水旱以救疲人赈絶及时免待奏请探闻惠物颇谓通规今年正月一日赦文但令不别置仓卢烦别差官吏主当所以令寄常平义仓任自分别支用如闻所在州郡未能尽谕诏防衮入常平义仓纵遇年丰不务籴敛谬为废阁切在举明令所在州郡细详今年正月一日赦条处分其刺史去任日仍委本道观察使便以在任日所收贮斛防多少支数以为考课言念士子禄以代耕选人例廹饥寒逺赴调集频年被驻情实可矜宜令吏部准今年正月一日赦文处分广敬坤仪当举推恩之典垂仁盘石在霑霈泽之荣太皇太后及元昭皇太后第二等以上亲委中书门下量才叙用大长公主嗣王各与一子出身九庙子孙陪位者普恩之外各加两阶无官者各赐勲两转仍据使主封后与一人出身委宗正司卿检详图谱一房最沉翳者充数具名奏闻宗子中有行义可称才干足用者亦委搜采【一作择】具名衘事状送中书门下量才叙用内外文武见在及致仕官三品已上赐爵一级四品以下加一阶仍赐勲两转应入三品欠一考未足者考足日听叙致仕官量与改转依前致仕弼谐万物镇靖四方洎于文武具寮咸宣忠力并禀义方之训宜推锡赉之恩追饰宠光式彰孝理中书门下及诸道节度使带平章事祖父母亡殁未经追赠者并与追赠已经追赠者更与改赠东郡留守诸州府长官在京及分司常叅官神防衞金吾六军统军将军四衞十二衞将军威逺营镇国军等使父母亡殁未经追赠者并与追赠品秩已崇请廻赠祖父母者亦听父在无官者量与致仕官父殁母存量与已有邑号者量与进改竭力扶危舍生取义不旌后嗣曷表遗忠故尚父汾阳王赠太师晟赠太尉秀实子孙中各与一人正员官张廵许逺南霁云顔真卿杲卿子孙中各与一人出身祗奉典册诚礼无违宜被优恩以酧厥効即位日摄太尉奏词中书令读册侍中进寳承防宣制奏外办礼毕各与一子正员七品官奉寳书绶读册及书玉册官各特加一阶书寳押寳授举升寳册官溥恩之外加两阶合选人减一选其余应职掌人行事及冩制令太常条选仪注等官三品已上更赐爵一级四品加阶仍赐勲两转中书门下仪制官内侍省内教各特加一阶镌造玉册并填金字造寳装寳册人等各赐物五十叚承顾命撰制册文及冩制官并已有升其余自八月九日至十三日诸冩制诰官各加二阶大明宫留守及縁国庆告郊庙太清宫行事官三品已上赐爵一级四品以下加一阶应縁崇册太皇太后及追谥元昭皇后册礼职掌行事官及镌造册寳填金字人等节级赐物周诗歌白马之客鲁国阐素王之风尚徳崇儒宜旌胄裔二王三恪文宣王子孙各与一子出身藩邸臣寮诚勤乆着各加优奬用示恩荣郓王府官今年八月九日已前在任者五品以上并与进改六品以下所司非时与分流外畨考已足未足并放入流内侍省及郓王府官三品已上赐爵一级四品已下加一阶五品以下赐勲两转八月九日至十三日北内当上及从驾者四品以下溥恩之外赐爵一级五品以下更加一阶自身更赐勲两转神防六军金吾威逺皇城将士三品以上赐爵一级四品以下加一阶仍并赐勲两转驰奉章奏分居职役册勲进级甄彼勤劳诸道进奏官及縁国庆奏表到京者溥恩之外各加一阶仍赐勲两转翰林侍诏并诸色直长及供奉人等三品以上赐爵一级四品以下加一阶无阶者赐勲两转飞龙闲厩宫苑典引掌扇内园总监栽接少府将作中尚书武徳军器内外弓箭库等诸使下白身及无品直司定额长者杂匠巧儿黄衣长上监门直长杂仗二衞七色引执驾细引执扇角手挐彍骑武士天文观生歴生漏生典鼓工人乐人主膳主酪典食手宰手掌闲幕士驾士御医工兽医门仆药童御书手流外行署等赐勲两转宿陈仗卫师旅有劳委质蕃方偏禆着郊咸加奬赉庶给恩荣应赴御楼立仗神防六军金吾威逺及皇城等将士宜准旧制量赐钱帛其神防军应在畿内镇将亦各赐物有差应诸道将校三品以上赐一级四品以下加一阶无阶赐勲两转逺人慕义上国贡献将表怀柔俾霑宠锡鸿胪礼賔院蕃客等各赐物有差礼经重于问年宜加廪饩王化存于劝善用激里闾天下耆老八十已上者各赐绢两疋粟二石九十以上各赐绢三疋粟米五石并以上供钱常平义仓粟充给仍令令长亲致县庭宣诏颁赐不得委人吏致有欺隐其九十以上者仍加板授孝子顺孙义夫节妇旌表门闾终身勿事先有旌表者凖耆老例优赐除安人由于制命寝而不用致理良难大中以来频有赦令有司废阁多不遵行宜委中书门下检寻提举有便于人者次第施行或有事理未尽不便于人者仍委中书门下及所在长吏条具闻奏其法详断刑狱今年正月一日赦书已有条具处分仍本司切加提举遵守施行不得輙有隳紊峻极灵长効祥兴利俾申祀典以逹明诚五岳四渎名山大川各委本道长吏以礼致祭亡命山泽挟藏军器百日不首服罪如初赦书有所不该载者所司明作条具闻奏敢以赦前事相告言者以其罪罪之赦书日行五百里布告遐迩咸使闻知主者施行









　　文苑英华巻四百二十
　　钦定四库全书
　　文苑英华巻四百二十一　宋　李昉等　编赦书二
　　改元赦书
　　改天监元年赦诏　　　　　沈　约
　　门下五精逓袭皇王所以受命四海乐推殷周所以改物虽禅代相舛遭会异时而微明迭用其流逺矣莫不振民育德光被黎元朕以寡闇命不先后宁济之功属当期运乘此时来同【梁书作因】心万物遂振厥弛维大造区夏永言前踪义均慙德齐氏以代终有征厯数云改钦若前载集大命于朕躬顾惟菲德辞不获命寅畏上灵用膺【梁书作应】景业执禋柴之礼当与能之祚继迹百王君临四海若涉大川罔知攸济洪基初兆万品权舆思俾庆泽覃被率土可大赦天下改齐中兴二年为天监元年赐民爵二级文武加位二等鳏寡孤独不能自存者人糓五斛逋布口钱宿债勿复收其有犯乡论清议赃污淫盗一皆荡涤洗除前注与之更始长从勑系之身特皆原遣亡官失爵禁锢夺劳一依旧典
　　开元元年赦书　　　　　　苏　颋
　　黄门朕闻圣人无心同于吹万上皇有道契于明一居天下之尊者莫大体其大以照临成天下之务者至公顺其公以康济故能稽昌厯考元符通于神祗格于上下鸿名不可以深拒盛典不可以固违斯岂在予而徇于物也朕以菲德丕承圣训扫除欃枪保卫宗稷内问安以承志外听理以推诚始自朝廷纳之以轨物终加蛮貊洎之以声敎欲令跂行喙饮含齿戴髪去其夭札蠲其疵疠每兢兢于紫座宁自贵于黄屋而凢我羣辟顾斯兆庶以为人谋协从天意钦若王者人所归也帝者天之号也归之者以德号之者以功然号以功成则功不可以不表归以德厚则德不可以不励朕猥属与能之运遂忘冲让之私将逮临【一作建】寅之岁首甫择建子之天统是用发挥景命受兹礼册夫循名者责实谋始者虑终勉而全之非敢自满所以克己思政惟怀永图惧弗胜荷用多慙惕赦令所作其来尚矣是则奸人之幸尝思奔马之喻朕但欲令其畏恶化之为善庶比屋可封岂开罗为惠朕之此志每用形言顷属【一作自填】冬序颇愆农功【一作泽】洎简辰练日有司备礼则上天同云北风雨雪意者将乘广庆必待湛恩宜行【一作凭】宥过之典以叶随时之义可大赦天下改先天二年为开元元年十二月一日昧爽已前大辟罪已下已发觉未发觉已结正未结正系囚见徒咸赦除之云云礼尚于俭书诫于奢朕方【阙】敦朴以存劝沮至于乘舆服御及土木之功蠲除樽节贵从简省王公已下宜识此心欲将先自朕躬冀能化行海内薛伯阳以防魁之子合寘严刑縁尚主之恩特令逺贬旋念从夫之礼深矜自我之出宜复旧婚再承新命可唐州别驾员外郎置同正员郭元振往立大功保防于朕顷因阅武颇失军器容责情放逐将收后效可饶州司马员外置同正员朕闻罪不相及先王之制叔向岂同【一作坐】于防弟展禽见称于哲兄刘廙不以刘伟获辜王导不以王敦废职崔涤为其兄湜构祸每进欵诚事朕有年心则无隐忠邪既判赏罚宜均俾践储卿式彰臣节可太子仆员外置同正员国初以来宰相及实封功臣子孙一房沉翳未承恩者令所司访择有可【一作才】用者量加擢用周朝酷吏来俊臣周兴之徒残害宗枝毒害良善永言及此深所痛【一作叹】恨其酷吏有身在及酷吏身后有子孙亦令所司勘会甄别处公诸军将士有年岁深久所由要籍或不得选集及未叙劳効咸委军将据实奏闻仍令所司早赐处分及诸军将佐緫管以上自今已后冬正束帛一凖京官例给亡命山泽挟藏军器百日不首复罪如初敢以赦前事相告言者以其罪罪之赦书日行五百里布告遐迩咸使知闻主者施行
　　一作皆唐大诏令
　　改元天宝赦　　　　　　　　内制
　　门下古先哲王之致理也皆上顺天心下稽人事时令賛发生之重【一作德】祥【一作灵】符叶纪年之称考彼前载斯为【一作焉】大猷恭惟烈祖元皇帝天宝锡庆象帝之先垂裕后人重光五圣自朕嗣守丕业洎三十年实頼宗社降灵昊穹孚祐万方无事六府维脩寰宇晏然【一作如】庶臻于理然则乾元在上仁覆为首皇王临下惠化攸先恩善贷用广滋【一作慈】育尊道宝之【一作而】建元畅风于不宰况属阳和布气献岁发生宜覃在宥之恩式降维新之泽可大赦天下改开元三十年为天宝元年自天宝元年正月一日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之诸色左降官并其流人未经量移者亦与量移禁麛卵以遂生成自今已后每年春天下宜禁弋猎采捕如闻百姓之内或有户高丁多苟为规避父母见在乃别籍异居宜令州县勘会其一家之中有十丁已上者放两丁征行赋役五丁以上者放一丁即令同籍共居以敦风敎天下侍老八十以上者宜委州县官每加存问仍量赐粟帛侍丁者令其养老孝假者矜其在防此王政优容俾申情理而官吏不依令式多杂役使自今后不得更然国之急务莫若求才顷者虽屡搜扬士庶尚虑遗逸更宜精访以副虚怀其前资及白身人中有儒学博通及文词秀逸或有军谋越众或武艺絶伦者委所在长官具以名荐若乃我风化实惟方岳必伫其人以膺共理其京文武官五品以上清资并郎官防资历人才堪为刺史者各任封状自举但文宣垂训事必正名而黄钺古来以金为餙金者应五行之数有肃杀之威去金称黄理或未当其黄钺宜改为金钺符威武之义焉内外文武九品已上各赐勲两转前王重典在乎祭祀况属维新事宜昭告五岳四渎名山大川诸灵迹及自古帝王忠臣义士并令所由本州县致祭
　　一作皆唐大诏令
　　奉天改元大赦制　　　　　陆　贽
　　门下致理兴化必在推诚忘已济人不恡改过朕嗣守【诏令作服】丕构君临万方【诏令作邦】失守宗祧越在草莽不念率德诚莫追于既往永言思咎期有复【诏作补】于将来明征厥初【旧唐书作其义】以示天下惟我烈祖迈德庇人致俗化于和平拯生灵于涂炭重熈积庆垂二百年伊尔卿尹庶官洎亿兆之众代受亭育以迄于今功存于人泽垂于后肆予小子获纉鸿业惧德不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察【唐书作防】征戍【诏令作戍役】之劳苦泽靡下究情不上通事既壅隔人怀【集作情】疑阻犹昧省已遂用【诏令作致】兴戎征师四方转饷【文粹作运】千里赋车籍马逺近骚然行赍居送众庶劳止或一日屡交锋刄或连年不解甲胄祀奠【诏令作典】乏主室家靡依生死流离怨气凝结力役不息田菜多荒暴命【唐书作冷】峻于诛求疲甿空于杼轴转死沟壑离去乡闾邑里丘墟人烟断絶天谴于上而朕不寤人怨于下而朕不知驯致乱阶变兴都邑贼臣乘衅【诏令作僚】肆逆滔天曽莫愧畏敢行陵逼万品失序九庙震惊上辱于【诏令作累于】祖宗下负于【诏令作于】黎庶痛心腼貎【诏令作面】罪累在予永言愧悼【诏令作悚】若坠泉谷頼天地降祐人神【唐书作祗】叶谋将相竭诚爪牙宣力屏除【诏令作逐】大盗载张皇维【唐书作屏皇维郡盗斯载张】将永图【诏令作丕猷】必布新命【诏令作令】朕晨兴夕惕惟念【唐书作省】前非乃者公卿百寮累【诏令作类】抗章防【诏令作表】猥以徽号加于朕躬固辞不获俯遂舆议昨因内【文粹作循】省良用矍【唐书作瞿集作惧】然体阴阳不测之谓神与天地合德之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情苟膺虚美重余不德秪益怀慙自今以后中外所上书奏不得更称圣神文武之号夫人情不常系于时化大道既隐乱狱滋丰朕既不能德导人又不能一法齐众苟设宻网以罗非辜为之父母实増愧悼今上元统厯献岁发生【唐书作祥】宜革纪年之号式敷在宥之泽与人更始以【文粹作用】答天休可大赦天下改建中五年为兴元元年自正月一日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之李希烈田恱王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内骚扰皆由上失其道而下罹其灾朕实不君人则何罪屈已私物余何爱焉庶怀引慝之诚以洽好生之德其李希烈田恱王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路逺未必同谋朕方推以至诚务欲贷【唐书作永念勲务在贷】　如能効顺亦与维新其河南河北诸军兵马并宜各于本道自固封疆【诏令作土】勿相侵轶朱泚大为不道弃义蔑【诏令作灭】恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其扇诱有迫以凶威苟能自新理可矜宥但官军未到京城以前能去逆效顺及散归本军本道者并从赦例原免一切不问天下左降官即与量移近处已经量移者更与量移流人配及罚藩镇効力并縁罪犯与诸使驱使官兼别勑诸【诏令作于】州县安置及得罪人家口未得【诏令作许】归者一切放还应先有防累禁锢及反逆縁坐承前恩赦所不该者并宜洗雪亡官失爵放归勿齿者量加收叙未复资者更与进叙人之行业或未必兼构大厦者方集于羣材建竒功者不限于常检苟在适用则无弃人沉黜免之人沉郁既【文粹作颇】久朝过夕改仁何逺哉流移降黜亡官失爵配流人等有才能着闻者特加録用勿拘常例诸军诸使诸道赴奉天及进收京城将士等或百战摧敌或万里勤王扞固全【文粹作金】城驱除大憝济危难者其节着复社稷者其业崇我图尔功特加彛典锡名畴赋永永无穷宜并赐名奉天定难功臣身有过犯逓减罪三等子孙有过犯逓减二等当户应有差科【诏令作偶】使役一切蠲免其功臣已后虽衰老疾患不任军旅当分粮赐并宜全给身死之后十年内仍回给家口其有食实封者子孙相继代代无絶其余收録及功赏条件待收京日并凖去年十月十七日十一月十四日勑处分诸道诸军将士等久勤扞御累着功勲方镇克宁惟尔之力【诏令作绩】其应在行营者并超三资与官仍赐勲五转不离镇者依资与官赐勲三转其累加勲爵仍许回授周亲内外文武官三品已上赐爵一级四品已下各加一阶仍并赐勲两转见危致命先哲攸贵掩骼埋胔礼典【诏令作经】所先虽効用而【诏令作之】或殊在恻隐而何间诸道兵士有死王事者各委所在州县给逓送归【诏令作赴】本管官为葬祭其有因战阵杀戮【诏令作捕】获伏辜暴骨原野者亦委所在逐近便收葬应縁流贬及犯罪未葬者并许其家口各防本官品以礼收葬自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆铁等诸色名目悉宜停罢京畿之内属此冦戎攻刼焚烧靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供储克辨师旅攸宁式当褒旌以志吾过其奉天宜升为赤县百姓并给复五年尚德者敎化之所先求贤者邦家之大本永言兹道梦想劳【集作増】怀而浇薄之风趋竞不息幽栖之士寂寞无闻盖诚所未孚故求之不至天下有隐居行义才【集作道】德髙逺晦迹丘园不求闻达者委所在长吏具姓名闻奏朕当备礼招致诸色人中有贤良方正能直言极谏其愽通坟典逹于敎化并识洞韬钤堪任将帅者委常叅官及所在长吏闻荐天下孤【集作耆】老鳏寡惸独不能自活者并委州县长吏量事【诏令作加】优恤其有年九十已上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬朕当损【诏令作节】乘舆之服御絶宫室之华餙率已师俭【集作率以节俭】为天下先诸道贡献自非供宗庙军国之用一切并停应内外官有冗员及百司有不急之费委中书门下即商量条件停减闻奏布泽【诏令作恩】行赏抑惟旧章今以余孽未平帑藏空竭有乖庆赐深愧于怀赦书有所未该者委所司类例条件闻奏敢以赦前事相言告者以其罪罪之亡命山泽挟藏军器百日不首复罪如初赦书日行五百里布告遐迩咸使闻知
　　兴元二年改为贞元元年正月一日大赦天下制
　　门下王者体立元极钦若乎天地纂业承统严奉乎祖宗所以敬事修诚务本敦孝尊其上以御于下谨其身而训于人百神允谐【诏令作怀】兆庶永頼立国之本斯其大经【诏令作国之大典莫重于斯】朕烛理不明违道招损往遭大【集作多】难沦陷国都天地宗祧旷而莫主是则钦若严奉之义缺矣朕甚惧焉洎再【集无再字】复京师遽将告谢有司以人力耗斁礼物废坠【诏令作隳】日居月诸岁聿云暮卜其近日俯【诏令作甫】在上春齐心永怀坐以待曙而百辟卿士抗防【诏令作表】上言咸谓人心未宁不足以尽敬冦孽犹在不足【诏令作可】以造功迫于羣情俯仰【诏令作抑】诚愿郊庙孔迩瞻言莫定悼心慙顔胡宁自处重以和平未洽灾沴荐臻去岁旱蝗两河为甚人流不息师出靡居加之以征求因之以荒馑困穷馁殍转死丘墟而又关辅之间冬无积雪土膏未发宿麦不滋详思咎征有为而致【诏令作其失安在】岂兵戎之后余梗【诏令作祲】尚存将狱犴之中深寃未释【诏令作息】又河左【诏令作中】淮右逆将【诏令作贼】阻兵污胁齐人陷之死地虽欲自雪厥路无由抱义衔寃足伤和气此皆由【集作自】朕爽【诏令作寡】德播灾于人为之父母实用愧耻今阴已谢春日载阳勾萌毕伸幽蛰咸震思与海内同心自新发号【诏令作布泽】更元用符天意宜改兴元二年为贞元元年自正月一日昧爽以前大辟罪已下已发觉未发觉已结正未结正系囚见徒罪无轻重咸赦除之应在河中胁从将士多是奉天赴难功臣本居朔陲夙尚忠节岂以一夫诖误弃其累代勲庸朕于此军尤所不忍特宜洗涤待以初诚自非与官军决战死于锋刄其余虽临战【诏令作阵】擒获亦并【诏令作便】释放如舍【集作弃】逆归顺者在身先有官爵实封一切如旧仍凖前后制勑所在便给赏钱并与甄叙如有因危効节建立殊庸量其事迹特加奬擢李怀光若能翻然悔【诏令作改】过束身赴阙【诏令作朝】念其尝有大勲必当终始全防仍凖前勑授之官封朕于功臣庶亦无负淮西将吏百姓等有被刼制久为匪人询事原情谅非获已今王师四合计日诛夷玉石同【一作俱】焚用増恻悯宜令诸道进军之日唯罪首恶一人自余徒党悉从原宥如有归明【诏令作顺】及立功者并凖河中将士例褒奬为国之要在于审官共理分忧守宰弥切阖境性命系乎其人将使里闾无愁苦之声风俗兴廉让之敎得不慎柬髦彦寄之化源自今已后诸州刺史有阙中书门下于朝官中精择有理人才术者授之如刺史县令在任频年课绩尤异【诏令作着】者择授给舍郎中【诏令作擢侍郎给舍官】御史中外迭处用观其能赏罚必行期于竞劝自顷选曹署吏唯以书判求人务骋浮华莫询【诏令作稽】实行且能言者不必适用蕴用者或未能言为官择人其在精覈宜令清资常防官每年于吏部选人中各举所知一人堪任县令録事防军者所司依资叙注拟便于甲厯之内具标举主名衔仍牒报御史台如到任后政理尤异及有赃犯事迹明著者所司録举官姓名闻奏以为褒贬其内外官员及京城诸使名目委御史审勘会商量并省停减仍集百寮定议务从【诏令作欲】简约息费便人其京官外官职田及利息官钱等或黠吏诋欺移易壃畔或贫人从徙捕系亲隣日月滋深耗弊弥甚亦令百寮议其折择善而行往以赋役殷繁人不堪命定为两税事颇易从比属兵兴或逾始制法无所守吏益为奸哀我劳人汔可小息其诸州府除两税外应有权宜科率差役一切悉停京畿及侧近州县所欠百姓科【诏令作和】市和籴价直委度支即勘会支给诸道非临冦贼州县自去冬已来新防召【诏令作名】官健子弟等并宜放散任营生业应经陷贼州县百姓屋宇被焚毁并贫病老弱及遭伤损之类所在量加优防使得安存天下名山大川并自古圣帝明王贤臣烈士祠庙坟墓各委当处长吏择日致祭必资精防以达至诚班爵有差所以叙贤也廪秩有等所以明劝也今或高卑失次中外相逾至于卿士之家尚罗冻馁之患忠信重禄岂其然耶内外官禄及俸钱手力杂给等委中书门下与度支即叅详定额闻奏应赴奉天及收城将士等并功存社稷节着艰危中心藏之岂忘酬报顷縁府藏空竭赏给未周【集作充】乃眷勲臣实用増愧应凖元勑合请赏钱人等委所司节减宫内及百司费用据所支【集作有】财物速与给付【集作支给】应在京城及诸道立功将士等先有诏防并许甄升所司勘会淹历时月委中书门下即与处分诸军行营并河中朝邑被胁从将士家口在京及诸州府者宜令本道节度观察使常存赈防各令优给应诸军诸使立仗见在城将士等共赐物七万疋云云















　　文苑英华卷四百二十一
　　钦定四库全书
　　文苑英华巻四百二十二　宋　李昉等　编赦书三
　　尊号赦书一
　　开元二十七年册尊号大赦制　孙　逖
　　门下【一作勑】古之执大象建皇极者必稽彛训而受鸿名所以应乎天而顺乎人也朕嗣守丕业二十七年受命之初既膺明号尚多祗惧已谓崇髙而公卿宗子缁黄耆艾披诚沥恳诣阙上言佥以为乃圣乃文祖宗大烈恭惟纉服必在钦承愿以休名施于薄德抑而不许凡已十年爰迨于今又陈入请上迫奉先之义下稽从众之言将存至公不可固拒以今日敬依大号曰开元圣文神武皇帝勉从典册良増感惧惟新之号既不私于朕躬非常之泽宜并【一作普】覃于率土可大赦天下自开元二十七年二月七日昧爽以前大辟以下罪无轻重已发觉未发觉已结正未结正系囚见徒常赦所不免者咸赦除之自开元已来诸色逋负防累人等咸从洗涤令许自新所司更不湏以此为累其有别勑停官及亡失爵者放归不齿之类量加收叙左迁官及诸色流人并稍量移近处朕每念黎甿常恐失所救其困乏所贵【一作必在】及时比来诸州或有损处所在赈给例逼春农比及奏报又淹时月既无救于悬絶亦何成于惠养自今已后每年至秋收后即宜遣使分道宣慰仍与采访使及州县相知巡检百姓间或有乏絶不自支济者应湏蠲放及赈给便量事处置讫奏闻天下百姓宜放今年地税州县官月料往縁钱有滥恶致损于人或徇私者多得罪亦众所以改支庸调将便公私闻百姓之间加织造若以此劳弊又非得所自今已后宜各以当道所铸充其月料古者三载考绩黜陟幽明允叶大猷以劝天下比来诸道所通善状但优仕进之軰与为选调之资责实循名或乖古义自今已后诸道使更不湏通善状每至三年朕当自择使臣观察风俗有清白政理着闻者当别擢用宗庙致敬必先于所在神人所依无取于非族深惟至理用切因心其应縁太庙五享宜于宗子及嗣王郡王中拣择有德望者令摄三公行事其异姓官更【一作吏】不湏差【一作令】摄其草泽间有殊才异行文堪经国为众所知不求闻达者所在长官以礼征送皇太子璵男宜并封授官邠王守礼宁王宪各与一子三品官其内外文武三品已上赐爵一级四品以下各加一阶长公主及嗣郡王各与一子官郡主县主各放一子出身二王后及诸方蕃客宜各赐物诸致仕官量与进放依前致仕天下耆老百岁已下版授下州刺史妇人版授郡君赐粟五石绵帛五叚九十已上版受上州司马妇人版授县君赐粟三石绵帛三叚八十已上版授县令妇人版授乡君赐粟两石绵帛二叚京城父老宜共赐物三千叚道僧等赐物一万疋天下观寺六斋日宜转经读典惩恶劝善以阐文教赦书有所未该所司类例处分率土之内赐酺五日五岳四渎名山大川自古帝王忠臣义士并令州县致祭其有亡命山泽挟藏军器百日不首复罪如初宣布中外咸使知闻主者施行
　　文武孝德皇帝册尊号赦书【长庆元年】
　　元　稹
　　门下昔我高祖太宗化隋为唐奄宅区夏包举四海全付子孙其事何哉彼昏盈而我劳敬也明皇承之能大其业六戎八蛮罔不贡奉由是庶尹弛政庶吏弛刑视人不勤视神【一作盗】不谨燕冦勃起洞无藩篱六十有七年兵革大炽其事何哉据逸安而易萌渐也逮我圣父勤身披攘斩断诛除天下略定曽是幽冀赐予怀来荷頼景灵丕训不坠环岁之内二方平宁粤予何功时帝之力而卿大夫猥以大号加于眇身让于四三益甚其请皇太后始闻其事欢然慰心慈防下临臣诚上迫祗受大【一作典】礼凛乎余怀尚念昔者七十二君莫不升中庆成自以为尧舜莫已若也然而不为尧舜之行者来代无传焉朕尝推是为心不欲名浮于实今卿大夫谓我为文武孝德矣其将何道以匡予予其业业兢兢日慎一日慕陶尧虞舜之行以自勉思文祖宪考之道以自勤予苟不思无忘纳诲于戯溢美之名既不克让及【一作润】物之泽夫何爱焉可大赦天下
　　一作皆唐大诏令
　　大中二年正月三日册尊号赦书
　　编制
　　门下我国家披皇图以立极执大象以升中睿父嗣孙【诏令作睿嗣神宗】重熈累盛逮予稽古圣孝绍复中兴洗涤宿氛廓开昌运天命不易赐予元符荷宗社之耿光致寰瀛之小泰干戈载戢风顺雨时北狄来賔西戎効职【诏令作欵】岂予菲薄汔此肃清皆中外元僚文武多士同心恊賛而使之然益用兢慙以戒盈满而乃累陈丹恳愿上鸿名牢让不从沥诚弥切于戯昔贒有云舜何人也我何人也苟或让之不遂予亦敢不思齐今百执事谓予曰圣敬敢忘汤武日跻之诗谓予曰文思敢忘放勋钦明之典谓予曰和文敢忘保大之功谓予曰光孝敢忘继志之义以是自朂庶无悔焉浮实之名既不获已乘春之泽当务惟新可大赦天下自大中二年正月三日昧爽已前大辟罪已下已发觉未发觉已结正未结正繋囚见徒罪无轻重咸赦除之惟正犯十恶五逆已上故杀人及官典犯赃不在此限持仗行刼必欲害人苟遇支敌即行杀戮捍逆追捕肆意奸凶不惩此流无以除恶并故杀人者虽以自今已后稍更广求如有未曽任刺史县令居然有诚略才术为众所推者亦任于诸色人中选择为两省官周之宗盟寔惟封建汉之子弟亦谓犬牙广盘石之宗増维城之固当今源流逺大枝叶蕃昌王室子孙不合布素宜令本司检寻谱谍明验房从贫穷不济未有身名者每房放一人出身如有父见在朝门荫可自补身名者即不在此限应诸州府县等纳税只合先差车牛优长户近者多是权要及豪富之家悉留诸县输纳致使单贫之人却湏雇脚般载从今已后湏令有车牛豪富人户送太仓及州府输纳其留县并湏先饶贫下不济户如有违越节级官吏重加科殿所在逃户见在桑田屋宇等多是暂明东西便被隣人与所由等计会推云代纳税钱悉将砍伐毁折及欲归复多已荡尽因致荒废遂成闲田从今已后如有此色勒乡村老人与所由并隣近等同防检分明分防作状送县入案任隣人及无田产人且为佃事与纳税钱如五年内不来复业者任便租佃人为主迯户不在论理之限其屋宇桑田树木等佃人逃户未归五年内不得輙有毁除砍伐如有违犯据根口量事情科责并科所由等不检校之罪诸道州府应欠开成三年终已前因水旱不熟贷借百姓及军用欠阙借便度支户部盐铁钱物斛防积欠相承日月既久百姓或无本户长吏累又改更全无本色可以支填所司徒有征索之名终无送纳之日虚繋簿书宜并放免三公仆射不常除官每至上时湏有聚会委以府县即湏扰人宜令度支户部勾当局席便取京兆府本色钱充不得令府司差配百姓吏部去年冬选人如闻多縁文字差错所司駮放既添员阙亦可矜容若非身名逾滥及欠选欠考并凖格不合收外其余委吏部与重磨勘量收待残阙比逺注拟上已重阳曲江宴防自有本色伍伯贯钱费用之间不合欠阙每闻差配百姓不免扰人从今已后宜令京兆府先与度支盐铁计料据所用一物已上除以本色钱物外如有欠少即委度支盐铁据数均给府县不得輙配百姓其所市易并湏先给付价钱如有妄配百姓买物不给价钱官吏等并凖此同枉法赃例处分仍令御史台切加察访天下州府有官吏犯赃皆逓相防蔽不肯发明纵有申闻百无一二自今已后管内县令有犯赃事发州司不举者连坐録事叅军有赃犯刺史不举者坐刺史其刺史有赃事发观察使不举者连坐亷使则逓相检辖功过可明各务清亷悉心为政度支盐铁户部三司茶纲欠负多年积弊斯久家业荡尽无可征索虚繋簿籍劳于囚繋者复委本司各条流理闻奏如先将茶赊卖与人及借贷人钱物若文帖分明的知诣实即与帖州县征理如组织平人妄有指射推勘了后重加决责释氏之教清净为宗将悟昏迷实资善诱上都除先置寺外每街更各添置寺五所东都除先置寺外更添置寺五所每寺各度五十人每处僧寺三所尼寺二所西川荆南扬州润州汴州太原河中襄州已上八道除先置寺外更各添置寺二所每处僧置寺一所尼寺一所诸道节度观察使府除先置寺外更各添置寺一所其所置僧寺各度三十人诸道管内州未置寺处宜各置寺二所僧寺一所尼寺一所每寺各度三十人五台山置寺五所如有见存寺便令脩餙充寺每数度五十人数内置尼寺一所已前添置寺宜并先度僧尼渐渐教化建造寺宇不得遽有劳役其僧尼年几限约并诸条流凖会昌六年五月五日赦条事例处分道济生灵功成克伐晦明虽隔礼敬宜加唐功臣坟墓无子孙者不许砍伐委所在长吏差人巡检爰念农耕是资牛力絶其屠宰湏峻科条天下诸州屠牛访闻近日都不遵守自今已后切宜禁断内外文武任及致仕官三品已上赐爵一级四品已下加一阶仍赐勲两转神防六军金吾威逺皇城将士普恩之外各赐勲两转道宗鲁圣礼洽虞賔式举旧章以荣【一作崇】后嗣二王三恪及文宣公各赐物五十疋环卫星陈华夷云集眷兹劳効俾示恩华神防六军金吾威逺皇城等诸军将统军已下各有赐物其将士等长行立仗并守营者各赐物有差鸿胪礼賔院应在城内蕃客等并节级有赐物泽贵流根宜颁禄秩义隆追逺用慰孝思常叅官及诸州府长史父母见存未有官封者并量与五品致仕官及阶并邑号父母亡殁未经追赠者量与追赠官及邑号摄侍中读宝官摄中书令读册官各赐一子出身撰册文赐一子正员官奉宝绶官书玉册官书宝官各加两阶进宝绶进册进中严外辨礼仪賛导押册押宝绶举舁宝册官各加一阶其余应职掌行事官太常脩撰仪注礼官并内行事官三品已下赐爵一级四品已下加一阶仍并赐勲一转镌造玉册官各赐物五十叚中书门下仪制官特加一阶礼崇飬老道贵旌贒爰示优恩以教化天下百姓年九十已上委所在长吏量加存问孝子顺孙义夫节妇旌表门闾终身勿事先已旌表者亦量加优防川岳功圣贒幽賛宜因霈泽用荐馨香五岳四渎宜委本州长吏备礼致祭名山大川自古圣帝明王忠臣烈士委所在以礼致祭亡命山泽挟藏军器百日不首复罪如初赦书有所不该者所司具作条例闻奏敢以赦前事相言告者以其罪罪之赦书日行五百里布告天下咸使闻知主者施行元和十四年七月二十三日上【一作册】尊号赦
　　编制
　　门下朕闻惟人戴后因事必极于推尊惟辟奉天有善必归于让德在敷景化以荅功居有劳谦之思进多满假之惧缅自遂古何尝不由是而致理焉朕获纉睿图祗膺神器上奉大祭下安群生恭已临轩兢怀驭朽志欲周于四海念常切于一夫旰食宵兴唯恐失坠运属休防时丁小康方隅廓清氛祲销荡斯乃上荷乾坤之垂祐宗社之降灵下頼卿士之叶心戎臣之宣力端拱向道推诚任能岂予寡昧用集丕绩况至化犹欝勤忧未宁而中外臣僚文武多士累陈恳防并进昌言愿献鸿名以増虚美讵众心而率吁转切顾身而内愧靡安乃操吉辰爰受典册禋告于清庙防闻于昊天当兹盛仪夕惕増厉于戯朕自御极再加景号在徽章而孔备谅浮实而多慙宜因行庆之辰诞布惟新之泽与物咸遂永孚于休可大赦天下自元和十四年七月十三日昧爽已前大辟罪已下已发觉未发觉已结正未结正繋囚见徒罪无轻重咸赦除之唯故杀人及官典犯赃不在此限左降官量移近处已经量移者更与量移如复资者即任赴选集丁忧去任服阕日亦与量移如有亲故在上都任于所司陈状便与处分不必更待本州申请如凖前制已合量移有司未注拟者并任累叙并别勑因责授降资正员官所司亦与处分亡官失爵放归不齿者量加收叙流人移等并与量移近处僧尼道士移者得罪人已亡殁家口未放归者一切放归如自情愿住者亦听住左降官及流人先有官者如有已亡殁各还本土应反逆縁坐配流在逺处身已亡殁者如有亲戚任便归塟弃瑕宥过既咸达于幽明録善举才庶无遗于废滞或中外前资见任官如有因瑕累未阶録用并左降官事情可恕才行足称者宜委中书门下量加简防随能録用妖凶久阻汚胁所加今既荡清宜从洗涤其淄青旧内官吏将士百姓等纵有迹同恶逆挂渉流言事在往时一切不问维新之后仍不得逓相糺告革其弊俗阜彼遗人切在分忧期于共理郓曹濮淄青沂海等三道百姓久沦冦境皆被残伤宜委本道观察使刺史设法绥抚务令安辑勲籍所着常典必行常恐逾时无忘终食抚平淄青诸道立功将士宜委本道速凖前勅条防闻奏当与甄奬自经讨伐锋刄所交言念伤残每深悯恻其淄青旧四面官军阵亡将士等已有前勑处分收量事致祭其是贼徒遗骸委在中野者亦委所在州县速与掩瘗辇毂之下万邦所瞻封畿之内百役斯集永言凋瘵是用蠲除其京畿诸县今年秋税户青苗及秋冬季酒钱每贯量收四百文从元和五年已前诸县百姓欠负钱物草斛防等共一十三万五千一百一十三贯石速委京兆府踈理具可枚数闻奏天宝已后戎事方殷两河宿兵户赋不入军国费用取资江淮茧丝所收宁免加厚物力有限水旱相因岁月既深凋瘵亦甚眷言及此悯叹良多今上天垂休氛沴清息师旅之后又兹豊穰省事恤人庶乎惠养其淮南浙江东西宣歙江南湖南福建山南山东荆南等九道今年秋税钱合上供者每贯量放三百文度支其今年秋税留州留使钱并鄂岳共十道每贯量放一百文度支元和五年已前诸道州府监院送省除前制放免外诸色久负逋县钱物等共四百二十八万八千八百贯石等监院盐铁使从贞元五年已后至元和五年已前制踈理量放外应负诸色钱物斛防共三百三十二万二千一百五十一贯石等户部从建中三年已后至元和九年已前除前制踈理外诸色欠负钱物共计五十三万九千四百六十四贯石等并委本司踈理具征可放数闻奏御史台及秘书省等三十二司公及诸色本利钱其主保逃亡者并正举纳利十倍已上摊征保人纳利五倍已上及展转摊保者本利并宜放免其正举未至十倍亦委御史条防闻奏京城内私债本因富饶之家乘人急切终令贫乏之軰陷死逃亡主保既无资产亦竭徒扰公府无益私家应在城内有私债经十年已上本主及原保人死亡又无资产可征理者并宜放免比来州县多不定户贫富变易遂成不均前后制勑频有处分如闻长吏不尽遵行宜委观察使与刺史县令商量三年一定必使均平其京兆府亦宜凖此河陇逈逺风沙早零动切烟尘之虞居劳昼夜之警方加拊勉寤寐在怀縁边诸军自今已后所给衣赐及军粮价直宜委支稍加优恤展材効用既竭忠劳行庆覃恩所宜优给内外文武见任及致仕官三品已上赐爵一级四品以下加一阶仍赐勲两转神防六军金吾威逺皇城诸道将士等普恩之外赐勲三转诸道将士经淮西淄青两度立功者更赐勲两转诗歌有客王道攸存礼着先师儒风载阐永怀后嗣宁忘加恩二王三恪及文宣公赐物五十疋仁亲为宝睦族是先霈泽所行用颁庆赐大长公主长公主嗣王各有赐物宸居所拱禁卫斯严寄切爪牙効彰忠勇恩荣素厚宠锡宜周神防六军金吾威逺皇城等诸军将军已下各有赐物其将士等长行立仗者并守本营者每人各赐有差四夷来庭万里观礼柔逺之义恩不可遗鸿胪礼賔院应在城内蕃客并节级赐物昭受册典永垂鸿休皆惟皇臣克賛盛礼崇阶髙爵任子延恩式示宠章以明酬奬读册官侍中韩读宝官户部侍郎平章事皇甫鏄并加一阶已至三品者赐爵二级撰册文官中书侍郎平章事崔群与一子正员官奉册宝绶书玉册书宝官加两阶进宝绶进册礼仪賛导押宝绶举舁宝册官加一阶其余应职掌行事官冩制书官太常脩撰仪注礼官并内侍省行事官三品已上赐爵一级四品已上各加一阶仍赐勲两转镌造玉册并填金字造宝官等各赐物五十叚每怀先正尚想旧勲将以劝忠故兹进録故尚父子仪赠太师晟赠太尉秀实各与子孙中一人八品官张巡许逺南霁云颜杲卿真卿各与子孙中一人出官陜州元从奉天定难功臣三品已上普恩之外赐爵一级四品已上更赐勲三转身殁未经追赠者宜与追赠太学崇儒教化根本两都国子监舘宇如有隳坏处宜令本司计料闻奏当与脩葺官属师氏委中书门下及所司精慎选择用贤纳谏常所虚心计科求人抑有古典天下诸色人中有贤良方正能直言极谏博通坟典达于教化军谋宏逺堪任将帅详明政术可以理人者委中书门下尚书御史台及诸司四品以下清望官五品已上清望官诸道观察使刺史各举所知仍限来年正月内到上都朕当亲自防试宗子中如有才行可称者委宗正寺及所在长吏具以名闻仍委中书门下量才叙用国典旧章坠废滋久者各委本司条防奏请当议施行元和元年已来制报处分有未遵行者委御史台提举闻奏大明黜陟署在格言所以考官吏之浊清究黎人之利病敷我化理属于使臣宜委中书门下选黜陟使分巡天下恤其耉老必及于州闾表其行义用敦乎风俗天下百姓年百岁以上各赐米五石绢二疋纯绵一色羊酒有差九十以上各赐米三石绢两疋仍令本县令就家存问孝子顺孙义夫节妇旌表门闾终身勿事先已旌表者量加优防祀典所载朝章是崇或美利在人或遗风可慕必资申敬乃副予诚五岳四渎宜委本州府长吏备礼致祭名山大川及自古圣帝明王忠臣烈士各令所在以礼致祭亡命山泽挟藏军器者百日不首复罪如初赦书有所不该者所司具作条例闻奏敢以赦前事相告言者以其罪罪之赦书日行五百里布告天下咸使知闻






</div>
    <div class="pagination">
<a href="文苑英华_page378.html">上一页</a><span>...</span><a href="文苑英华_page374.html">374</a><a href="文苑英华_page375.html">375</a><a href="文苑英华_page376.html">376</a><a href="文苑英华_page377.html">377</a><a href="文苑英华_page378.html">378</a><span class="current-page">379</span><a href="文苑英华_page380.html">380</a><a href="文苑英华_page381.html">381</a><a href="文苑英华_page382.html">382</a><a href="文苑英华_page383.html">383</a><a href="文苑英华_page384.html">384</a><span>...</span><a href="文苑英华_page380.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
