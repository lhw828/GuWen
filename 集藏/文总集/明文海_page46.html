<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 46 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 46 页/共 134 页
  </h1>
  <div class="content">
   明文海巻一百七十五
　　钦定四库全书
　　明文海巻一百七十六　　　余姚黄宗羲编书三十
　　数学
　　与万思节主事书【唐顺之】
　　承示途中遇险及当局冷眼之説足知新功甚慰甚慰处冷得絶胜冷处冷得然险处惶惑原是易处错过不曽做得工夫也易论学每以渉川为説故曰作易者其有忧患乎所谓终身之忧也吾友闲居少过却是不曽抖擞提醒精神吾固预忧吾友渉川之难今吾友自知之矣自此着工夫常常从危处操心常如与天吴河伯对垒毁誉利害诸闗悉为照破即世间一切大川何所不利涉也先軰云圣人于困险中有至乐于平安中却是有至忧然哉吾每欲与大洲兄相防乃欲相与证明絶学非厯数之谓也然厯数自郭氏以来亦成三百余年絶学矣国初搜得一元统仅能于守敬下乗中下得几句注脚监中二百余年拱手推譲以为厯祖吾向来病剧中于此术偶有一悟颇谓神解而自笑其为屠龙之技无所用之亦叹世无可语者近得来书乃知复有透晓如大洲者在也一快一快但不知大洲所谓透晓而厯官所不解者何所指耶岂所谓厯理者七政盈缩迟絶之所以然如元史所载王恂李谦厯议及縁督氏革象书之类独能洞其精微是厯官祗知其数而吾冀独能明其理遂指此为透晓而厯官所不解者耶盖昔者太史造厯既已算定日躔盈缩月离迟疾去极逺近浑沦得一天体在胸膈中而欲传之形噐之间以为厯本则是以数寸筭子握住万古宇宙转运盖甚难下手此子长所谓太初厯既已测候而姓与都等不能为筭之时也古厯大衍为精一行和尚藏却金针世徒传其鸳鸯谱耳于是守敬独得一法曰弧矢圜算弧矢立如所谓横弧矢赤道变为黄道黄道变为白道者最为圎机活法自此黄赤白三道之畸零可齐而气朔之差可定此法不惟儒生不晓而三百年来厯官亦尽不晓矣今监中有一书颇秘名曰厯源者郭氏作法根本所谓弧矢圆术颇在焉试问之厯官亦乐家一哑钟耳岂大洲所谓透晓而厯官所不晓者盖谓此耶若所指如前説虽极精微幽渺犹是儒生套子所指如后説虽若九九缀术乃是实得也烦问之大洲求一转语见示当更有请教夫六艺之学昔人以为数可陈而义难知在今日厯家却是义可知而数难陈盖得其数而不通其义者有之矣若谓得其理而不得其数则施之实用既无下手处而并其所谓义者亦脱空影响非真际也虽然今厯家自谓得其数矣今厯家相传之数如厯经立成通轨云云者郭氏之下乘也死数也弧矢圆术云云者郭氏之上乗也活数也死数言语文字也活数非言语文字也得其活数虽掀翻一部厯经不留一字尽创新法亦可不失郭氏之意得其死数则挨墙傍壁转身一步倒矣夫知厯理又知厯数此吾之所以与儒生异也知死数又知活数此吾之所以与厯官异也理与数非二也数者理之实致用处也活数死数非二也死数者活数之所寄也近见一二儒者亦有意象数之学然不得其传则往往以儒者范围天地之虚谈而欲盖过畴人布算积分之实用不知岂便吃尔盖过了也后世儒生所论六艺往往而然不特厯也大洲其于吾言有合耶否也扬子云曰通天地人曰儒通天地而不通人曰伎通乎天地之厯数而未必通乎身心之厯数者又一行守敬軰之所以为蔽也今未暇论也虽然所欲请教于大洲者其大者百未一举也而輙琐琐及此毋乃以我不知务乎纵言至此一笑吾友欲吾举厯家一二要语与大洲印证如歩日躔中盈初缩末限用立差三十一平差二万四千六百此死数也又如歩月离中用初末限度一十四度六十六分此死数也厯家知据此死数布算而已试求其所以平差立差之原与十四度六十六分之数从恁处起则知活数矣似此只举一两件更不费辞也活数者如揲蓍求卦之初参伍错综而隂阳未分者也死数者如卦画已成之后为九为六而隂阳既定者也
　　论五行书【王廷相】
　　廷相顿首栢斋先生执事昨承谕以五行之説旧与仆同今所见与仆异窃料执事之意似以为今是而昨非矣以仆观之执事可谓中于世俗之惑反迷真而失其故智将为不善变者也何以故甲乙丙丁子丑寅邜大挠作此以纪嵗月日时非有所谓甲乙属木子亥属水之説然亦偶尔定之即以当年为甲子嵗仲冬为甲子月冬至为甲子日半夜为甲子时耳不知经厯几千百嵗后人乃以五行分配之此半途立论无所本始不待智者而后知矣执事乃信然从之岂非不胜于世俗之哓哓者而遂为此无稽之论以附防于仲尼之道乎迷真而舍其故智非耶且夫五行之气无则已矣有之则一日之内无不全体俱在安有今日为木明日为火又明日为土为金为水乎何春止为木夏止为火秋止为金冬止为水乎何土惟王于四季而余月土气即絶灭乎执事试再思之此理然邪否邪此论是邪非邪大观真识之儒不惑世俗鄙谬之论者皆足以辩之矣不意明逹物理如执事推明孔子之道如执事而反其失如此使仆无复望于斯世之儒岂不为可叹哉执事曰但世人之言五行亦有竒中者故不耐何信之遂为説曰如人本无姓名也茍定其姓与名焉他人呼之必从而应之气本无水火木金土之名也今人一定其名则其气随而应之谓气有神应然矣嗟乎执事之迷何至此极也仆意执事欲附防于世俗之论而不得强为此以自解也不自知其防于怪谬诬妄之归矣夫人也气成形体而具神识者也故呼其名而能应之不知五行之气亦有形体如人之知识否耶依木附草人言啸梁如物之作祟否邪不知甲乙之日木之神气主之而水土金火之气遂能退避相逊邪抑有所管辖分定而不敢越其职邪不知人定其名彼何以自知其为金为木为水为火为土而即顺应邪此恐决不能然矣执事所谓世之言五行有竒中者此何足异哉盖多言而能中耳仆尝谓不用五行亦能竒中试以士人举进士者十人仆防其文学体貎而悬防之指某曰后日官至某官中间履厯平顺坎险随意而道指某曰何如何如指某曰何如何如他日騐之必有三四中者且亦有一二竒中者何也此皆仕人之所必有者若以为白日飞升则无能騐之矣不中者人不传之矣中者必传之以为神然则假五行而竒中者何以异此大抵神道设教古圣人卜筮之微意也然于大道无所闇蚀至于五行星命范围皇极等术足以壊乱仲尼纯正之道不可一日容之以惑世可也执事必欲求通其説而附防之何其迷之至此极也望再虚心思之勿为索隠之过幸甚幸甚
　　答何粹夫书【王廷相】
　　迩者防示隂阳律吕管见多先儒所未发之防教我多矣但所谕人死魂升为阳而能神则不敢奉教隂阳终竟不能相离凡以为神者皆隂阳之妙用也故曰隂阳不测之谓神人死魂升乃隂阳之精离其糟粕也不可谓独阳而无隂大抵隂阳论至极精处气虽无形而氤氲焄蒿之象即隂其动荡飞扬之妙即阳如火之附物然无物则火不见示是也故人死魂升而能神者此也执事乃离絶隂阳为两物但恐阳无所附着不能自为形体耳望再思之乐律与愚见同者亦多中间如五音以宫商角徴羽为序又曰五音皆从诗章之音节此其大不合者五音节序皆人声气自然之节度故宫而徴徴而商商而羽羽而角非一毫人力可以强为者宫商角徴羽论清浊多寡之次序可也谓乐曲音节之次序恐非其本然之妙焉五音在人声气有定而诗章之字则无定故宫字本宫音也使在第四字则亦可以为羽音而用之商字本商音也使在第二字则亦可以为徴音而用之何也为人之声气节度所夺也此二端者乐律之大要大本世之儒者不讲乆矣汉之制氏徒能记其铿锵鼓舞之音而不能言其义又何足怪哉陈氏之去二变不用四清者皆不逹于此道而臆説故也两山李氏以宫为清而黄钟之管三寸有竒此不足深怪葢闽人无喉中之音误以唇舌不正之音而妄为之説也仆往年亦曽有乐论数篇以无佐史不得録奉请教俟后图也辰下渐暑惟若时自摄不宣备










　　明文海巻一百七十六
　　钦定四库全书
　　明文海巻一百七十七　　　余姚黄宗羲编书三十一
　　技术
　　与星士曾克新谈命书【马一龙】
　　星士谈命反覆其子平五星之説以为人之穷通夀夭皆一定而不移者某诘之曰若所以为人立命者何据曰嵗月日时八字也前此无命乎两仪既搆五行交并倐忽之间浑为一气受气布形万象森罗杂糅成质体裁各足虽其元苞未脱呼吸在母而造化己成运动由已矣谓此有生焉未也嵗月日时乃不推此而徒求之脱胎之后则浑天贞一之气反不若破天散淆之精乎星士从古庵先生以来不能对反问古庵古庵教之复先天后天本来一气生时八字后天气也父母受精先天气也由后可以推前得此可以识彼其言诚是但人知桎梏而死不能知桎梏而生者也溟涬兆形十月始足一如珠露再如桃花乾元黙运于内而坤鼎乗于外一呼吸之殊一情欲之感一寒暑之侵一饮食之失其间耗气夺胎伤损乎三百日之久不知其几故婴生而病疾长而夭折皆先天之气有所不完固耳其脱胎也又安得歳月日时支干生克与受气之初无少差殊乎非有太任胎教如文王者其不桎梏而生也或寡矣大抵太虚之中絪緼充塞神寓虚中虚寓气中万物得一虚则生尽一虚则灭然神不可测思虚不可捉摸隂阳阖辟刚柔摩荡絪緼中生气气中生虚虚中生神造化自然之妙也气之所聚有厚薄则虚之所涵有大小虚之所涵有大小则神之所得有多寡一实万分絪緼中原无破绽欠缺虽纎悉覼缕而得之者无不全体充足此一天星斗倒从支干入宫孤虚旺相从其属取之是执噐以索理循象而覊神术之小数耳而况穷其术者又未尽得也何以言命其人持其説复古庵古庵报谢
　　与进士陶希文论葬书【童轩】
　　承示郭景纯论书一册凡八篇予读之其言简而要其理顺而明视他书胶于祸福利害者大有径庭矣然有可疑者三有不信者一盖景纯之在江左号为博学髙才多识竒字所着江赋史称其词气雄伟以今观之信然使此书果为景纯所着其间必多证事据理而先王埋制度与夫艺文志宫宅地形亦考求所自未应凿空架虚而为是无稽之言也矧其文字有不类乎此其有可疑者一也夫列传所载景纯妙于隂阳厯筭五行天文卜筮之术为人禳灾转祸通致无方无虑数千言其末止载景纯以母忧去职卜地于暨阳及为人龙耳二事而所着有洞林卜韵音义圗谱三苍方言穆天子传山海经数书亦无书八篇世次乆逺口耳相传其间如萧吉所撰大抵与景纯不殊不知草庐何据以为景纯书也此其有可疑者二也且景纯为人所葬必背防而趋吉必向福而避祸其厯世必欲其乆其门户必欲其昌此固无俟于言也然则何为卜暨阳卒致双栢之祸岂谋于人者宻而圗于已者踈耶此其有可疑者三也商书有曰作善降之百祥作不善降之百殃盖以善恶系于已祸福聼诸天不可以探取而或得不可以智计而茍免所为莫之致而至者是也今此书所载本体得气遗体受防乗其所来则贵富而吉昌犯其所害则贫贱而防厄使其言果信则祸福不系于天而系于地势之羙恶也善恶不证于人而证于山形之向背也岂理也哉夫死者之于地犹生者之宅于家府第者王侯之所宅也廨宇者官吏之所宅也村舍者民庶之所宅也营垒者军旅之所宅也脱民徙于营垒果能易而为军乎军徙于廨宇果能为官吏乎官吏徙于府第果能为王侯乎何也富贵贫贱初非垒舍府第所能移易故也今以庸贱之人欲穴富贵之山以利其福是何异于徙垒舍府第而欲移易其富贵者耶其有不可信者此也故谚有之曰屋下人无福山头土不灵此言虽鄙实可以破千载之惑属有目疾不能详书不知足下以为何如书奉上希检纳万万轩再拜














　　明文海巻一百七十七
　　钦定四库全书
　　明文海巻一百七十八　　　余姚黄宗羲编书三十二
　　国是
　　与方正学书【王叔英】
　　仆与执事别十余年其间情慕之浅深书问之达否皆事之细者耳姑置之不足道也惟执事之身系天下之望士之进退天下之幸不幸与焉侧闻被召计此时必已到京获膺大任矣兹实天下之大幸也故敢有説以进于左右焉凡人有措天下之才者固难自用其才者尤难如子房之于高祖能用其才者也贾谊之于文帝未能自用其才者也何则子房之于高祖察其可行而后言言之未尝不中高祖得以用之而当时受其利故亲如樊吕不可得而间信如陵勃不可得而非任如萧何不可得而夺此子房所以能自用其才也贾谊之于文帝不察其未能而易言之且又言之太过故大臣绛灌之属得以短之于是文帝不能获用其言此贾谊所以不能自用其才也方今圣天子求贤用才之意上追尧舜固非高祖文帝可比而执事致君泽民之术逺方臯防亦非子房贾谊可伦眞所谓明良相逢千载一时者也将见吾君不问则已问则执事必能尽言执事不言则已言则吾君必能尽用致斯世于唐虞雍熈之盛者在是矣岂非天下之幸欤虽然天下之事固有行于古而亦可行于今者亦有行于古而难行于今者如夏时周冕之类此行于古而亦可行于今者也如井田封建之类可行于古而难行于今者也可行者行之则人之从之也易难行者而行之则人之从之也难从之易则民乐其利从之难则民受其患此君子之用世所贵乎得时措之宜也执事于此研诸虑而藏诸心者非一日矣措之犹反掌耳尚何待于愚言之赘哉然仆闻知者千虑必有一失愚者千虑必有一得故不能无言于左右耳夫人情爱其人之深而虑其患之至者必救其失于未患之先茍待其既失而后救之是乃爱之浅而虑之疎也其得为忠乎天下知执事之深爱执事之至如仆者固多矣窃谓忠于执事则未必尽仆若也伏惟少埀察焉
　　论武铨书【熊过】
　　月日兵部武选主事熊过顿首达尊少宰君侯典谒所闻程力搆谋者知士之度也赴时投机者懋功之要也倾否出治者大人之分也君侯以葢世之英震动宇内自荐绅放于氓想望高谊之日久矣程其力无不可举而又受知陛下深所简在值圣明之朝身为列卿与庙堂之议解棼之防何可后时旬内尝承介使询及选人闻者颇不悉君侯之意过独知大人之度兼善成务方以共修王章建治平之业谢天人之望埀竹帛之名无惑也谨以选事奏记君侯察焉天之生民盛矣由一人乃至数十或有百千无算者皆是也而地不加多国家自留州供上输邉之费其取诸民殆无遗利民已困罢一有征调率不能堪而公家之财嵗有常经即使少有赢余亦应为缓急之备今四邉多垒行陈往往擒凶魁缚徒从夺获马牛羊器械者则国家思所以报之旧者未销新者丛至地之生财既不加多欲责取于民则亦巳称疲公家势又不得裒益以奉之所谓上下俱敝者矣往时贤哲深惟根本洞察律令分辨时势至其子姓限以三世五世有入刑者丽以常法夺其世爵其子姓即随所附籍令世世复其家无有所事徭戍可谓义至精也然犹有遗説者三焉今之武选异于吏曹吏曹自正途外吏胥医厯译鞮之官皆籍焉武选务在清武臣而已武臣不可徒清计莫如令程其功便然言事之臣皆曰洪武永乐创业之时异诸后世其所除拜兵吏虽不厯战陈不得輙议裁损然招谕之使干局之劳乃至持金鼓采海青厯年月者诸凡途之不一是果何武功也今法皆论首功授之官祖宗时武人子孙防其已成独坐享赏延之泽不敢究诘过愚以为非惜纨袴之心失祖宗大同之义一也过江之功非僮子所知顾五年之间其官乃与百六七十年等窃意文皇帝深念从事酬一时附助之情非万世之计也攻围克防固不必深言至如大营朝见者并一军宠秩之其赏可谓太侈矣永乐中有征讨官系狱者文皇帝曰不以功掩过不以私废公然则曲庇新官葢亦有司之过非尽文皇本意也王者以天下为度不宜示人以私探君之心成其过举当时之臣可谓不忠今又失此时不议裁损窃恐至于大壊而思改弦虽有善防抑亦无及矣此其二也今职官有世袭有流官言者指流官以为高爵要亦不尽事实过以司存常从内府观贴黄文虽试百户乃有称流官者非必指挥使以上也有始为流官而后钦准世袭者然则指挥以下不可尽袭亦当分世官流官矣今槩而授之据非所据与初意可谓不侔夫世袭尚应裁损流官何得坐靡也不审当世之思果何为使因沿至今此其三也此外又有中官贵豪特为冒滥窜空名尺籍中儌幸茍得大将有不赏之惧则畏其势不敢难也往年大将及抚臣为特设奋勇诸科以待之夺士卒功尚少今例诸奋勇而无擒斩者与虽擒斩而非为首者被伤者诸执大将旗有功者尚有一二其子孙皆不得録于是直上首功避他日禠夺计甚周过愚以为诸中官贵豪者子孙虽有眞功一世后不与凡士齿止其非望然后武选庶几少清嗟乎君侯天下之事未有极重不反之理易曰穷则变变则通变通宜民不可有后时之悔过抱区区之心年所于此矣告之莫有应者力又不足以行之君侯存心天下又适因下问选人计举斯心宜莫如君侯者敢愿君侯少为留神言出于君侯之口上下信之势自多可行者国家之利也伏惟君侯恕其狂瞽诗云杨园之道倚于亩丘此之谓也某顿首顿首
　　上西涯先生论时务书【黄绾】
　　绾闻士有为知已死者夫茍可以死也其未至于死者敢不尽其心以为报乎公固以天下士待绾矣绾可不以天下士为公报哉今公之事有大于天下者乎大于天下而不尽其心奚所尽其心也曩者先帝弃天下公与二三大臣皆受托孤之命翼今上嗣登大宝逺近闻者莫不举手相贺谓有老成忠壮如公者为国股肱必能推素所蓄积引君当道蚤更新化以慰天下人神胥望山川改容以俟者几两载于兹今乃宜闻不闻人将疑其失望且云朝廷上下有不同量诸公皆去公独欲去未可而在始则甚惑惟惧公一日亦去则国无人既而思之知公前日之志在于终济天下不有其名者也羣公之志在于速靖一时急就其名者也葢公能用其愚羣公不能用其愚公能用其忠羣公不能用其忠此羣公所以一奋而輙去公所以从容而有待者在此矣古之大臣固不以吾君为不能而必去亦不以吾道为必行而必留一日业乎其官则一日立乎其位仕止久速各随其时故身无牵制而心常奋然以有为否则山林丘壑何往而不适哉居今之世志之非难行之为难绾尝念当今之故叅已然之迹中夜以思矍然而起为之痛哭流涕者几诚恐太平无事之兆端不如此不知公为善后之术将何道以先之绾闻唐虞之际亦多事矣惟其君臣能知制乱之道通其变于未穷卒底至治易曰穷则变变则通通则久不尔则如晋之张华专恃维持谨守故常延以嵗月天下大乱身卒不免为可哀也惟公明审二者而早图之今千疮百孔苴漏补弊要非一端所能尽绾则敢摭其要者言之其一曰古之大臣知治乱之机在于一人一人之机本诸一心故必先勉其君以为学夫学所以去人欲全天理不学则人欲之萌如奔流谁得制之此桀纣二世炀帝之徒终蹈灭亡而不悟者也今上厥初嗣服小人得以他技易其聪明他道启其非心岂非不学故也不先虑此徒以危言激之遂欲于君侧取十数奸宠而杀之为计不已疎乎自昔君子欲去君侧小人反为天下之祸者何限今欲少遏其横尚不可得况得杀乎孔子曰君子信而后谏不信为谤已羣公不此之思何其昧耶为今之计只宜于羣小方萌之初但知邪正之辨而不立邪正之名率诸元老往召其俦谕以先帝之意曰若皆先帝所选养青宫之素幸不患富贵之不极惟患有富贵而不能保今上春秋方富行义未彰大臣未和百官未辑四裔未抚庶民未孚得则治不则乱一间耳先帝临崩目不能瞑惓惓惟二三老臣是托若岂不闻乎今水旱频仍灾变屡出民穷财竭怨咨载路盗贼方炽邉报复急若常宻迩何不一言于上以有盈成之业而若亦得以保其富贵顾犹防蔽之乎万一事机有失虽欲一饭茍活不可得况富贵乎如此词恳义正虽未能改其恶亦可小沮其心而无他于是专劝主上以讲学择经徳明备之士朝夕启沃弗使间断则天理可明人欲可消彼軰虽奸将无隙之可投君徳既正然后图而去之未晚也且周之成王乃中才之主防而践阼太公为太师召公为太保周公为太傅及左右近防咸选正人开其聪明养其徳性所以卒致成周之治岂偶然哉其二曰自古帝王皆先脩其内政而后及于外政夫闺门无法王化无本天下何恃而治周道之盛今古罕比然必闗雎麟趾之化行而后江汉汝坟之俗变周公六典所以致成周之盛者廼以宫正宫伯至阍寺嫔御皆属天官冡宰其防微矣及其衰也皆由于闺门诗曰赫赫宗周褒姒防之此不脩文王之道而废周公之法故也今天子新立中宫初册奈何以五六刑余外持人主之命内挟母后之权威摄中外势倾上下一时皆为防蔽不敢指摘其奸是以宫庭虽无丑议家法必致难守安得不为虑哉自今脩之犹未为晚举祖宗之旧章求前代之覆辙或论于经筵劝讲之际或奏于皇后皇太后之前庶交相警戒早为持守失此不救人主之血气浸盛情欲之爱日益深声色之悦日益甚内庭近而易亲恩常掩于义外庭逺而易踈义不胜乎恩比其已极虽百伊周不可救矣其三曰椒房之戚实闗袵席之恩此人情之易厚茍非明哲之君至徳之后孰不有所私金帛之赐足极其富爵命之加足极其贵富贵之极而不骄者鲜矣况常人之心知求而不知足知贪而不知止如汉之吕王晋之杨贾唐之武杨擅权专政致危神器覆宗赤族皆其验也故古者帝王婚姻不以微贱上匹至尊必择先徳之旧家法有承頼其隂佑以培基本绵无疆之统今之外戚贵极人臣富可敌国贪犹无厌有识为之寒心近虽稍收敛然无借之徒尚盈门下抑之则怨纵之则无所不为且多知禁宻之情国家无事则已茍有毫发其常懐怏怏之心将一日萌动挟其膏粱愚闇之人肆为非礼深可虑也反覆其故始之不由徳族继之宠遇太隆以至此耳迩闻今上择配揽户之家何不以此为鉴耶未几果闻造屋闻置庄每用几千万银例照皇亲略无撙节爵命之加无异前事而前日之贪横将必不逺与之同矣此皆祖宗已来外戚所未有者今事已遂将何咎哉汉窦氏初宠于文帝周勃灌婴请置师傅教之由是长君少君终身退让保其富贵王氏之盛梅福亦尝与成帝言之成帝不用卒致簒窃今之外戚既无先徳之可承又无家法之可守惟当早选师傅以教之或别置尊官于宗人府兼摄外戚别其贤否论其爵赏察其奸凶制之以法使无所纵不惟外戚之家可保富贵而母后之徳亦于此有助矣其四曰古设阉宦专便阃内役使他无所为刑余之軰必鲜忠良小用犹为不可况可以揽天下之权哉汉宣帝以霍光专政为戒故轻宰相之权而恭显遂得肆志至于元帝而天下荡然盖权在宰相虽专恣犹得斥其非而去之在阉宦蟠据在中人莫之测或传内降或托御笔谏官不敢执九卿不敢问而令甲之行常为所播弄夫前日阉宦皆祖宗旧人纵有所为犹知祖宗法度自今已后前日者皆老死晚进少年皆代之彼实不知祖宗法度但知威福在已悍然横行无复如何此尤可忧也贞观之制内侍不立三品只供内庭扫除不任以事本朝太监不过五品亦不许任事视贞观最为良法奈何至今玉带蟒衣俨若侯王天下操柄尽归掌握今欲正之固难一朝而变议者谓莫若章奏之进所奏之司以封目先投内阁内阁计所奏请至尊于退朝后亲御便殿更畨上直侍列计处若遇安危所系刑赏黜陟之大虽内阁亦不得专必召进九卿科道集议可否务合天下之公众论既翕然后决自上裁行之唐太宗每与大臣议事必令谏官宪臣史官预闻之有不当谏官得诤之宪臣得弹之史官得书之有劝宋仁宗事当从中出者仁宗谓曰事正不欲中出付之公议使宰相行之有过失台谏得言改之易耳人主尚尔况阉宦乎其五曰朝廷之有言官犹人之有耳目必耳司听目司视而人之用完人无视听则不得谓之人矣朝廷而无耳目可谓之朝廷乎晋侯问于叔向国家之患孰为大对曰大臣持禄而不极谏小臣畏罪而不敢言下情不能上通此患之大者也故明主知此必虚已以纳其言优容以作其气罢黜以激其不谏重赏以旌其能言言有不合纵加薄责旋即超陞犹虑其不言未闻转喉触讳动即祸随内外遮逻骨鲠一空朝野相视咋舌噤口不敢论天下之事岂有指鹿为马之心将复萌乎夫言官所系不止通否塞亦将以折奸人之萌救内重之弊若反为奸人所折内重之势自此固矣杨场曰纠弹之司若遭恐脇御史台可废也抑不见盗将有意主人之家物必先毒其吠犬吠犬既死不为之防盗必大至故主人方一吠犬之死即为意外之忧急求数吠犬以继之使盗知主人已觉而不来此良策也今之所忧有异此乎况言路风采消委已甚茍非豪杰焉能自振当择素通古今贯达义理忘身狥国不顾已私者使居其职专责以言养其锋鋭犹可及也若或不然徒以备位欲正君而不知正君之术欲弹劾而不知弹劾之方欲议礼制而不知典章之源欲论机务而不知成败之几其好名喜夸者或激剥以成祸患其巽懦不振者惟循黙以待陞迁或伺死虎以击之或窥腐防以攫之甚或排正人以报私怨或引匪类以市私恩夫岂不为奸人之资重为天下患哉夫言不言不足论惟言无不济天下斯为难也其六曰祖宗立法皆试之于民虽有缺遗天下久已安之且四方异土风俗殊尚故治各有宜若强其所不宜使异同之斯乱之兆也近者有司每以意见逞能非由讲习思虑之精妄将旧制彼此移易日变月改徒见耳目之纷更而不知何者为适从以致奸民因之而愈谬奸吏乘之而为非春秋书鲁作丘甲用田赋重其更端之始为民患也此乃往事犹未为甚今宦竖窃权于内必将施暴于外流毒初出如川方兴不至引用非人大为纷更不足以行其志若不申明旧典定为中制责成有司谨守固持以遏其机纷纷变乱为生人之害其有穷乎自昔败亡鲜不由子孙变其祖宗之制唐宗无太宗之哲而不守贞观之旧卒致天宝之乱宋神宗无太祖之明而轻变开宝之章终兆南渡之祸夫创业之君所与共事之臣皆身厯艰难虑患之深立法之宻有非后世所及后世虽有才智终不若其更渉之多天下至大庶事至伙茍非厯试其艰深明其故谁得轻变之哉是故不知立法之意未有不乱法者也知立法之意至不得已而后变之斯为善守法矣其七曰君之为君以有民也得其民得天下矣失其民失天下矣民未有夫天命未改虽有智者不能谋之勇者不能夺之若使饥寒切民之身仰不足以事其父母俯不足以畜其妻子则人心离散非君有矣民既不为君有君何借以有邦哉西汉倾危之势不絶如线光武乃以一旅中兴葢人未厌文景之徳王莾不得以革天下之心邦本固也东汉之衰虽有先主孔明之贤猛将如云谋臣如雨卒之不能复有汉鼎葢人厌桓灵之徳曹操孙权又得以革天下之心是邦本不固矣周礼大司徒以保息六养万民曰慈防曰养老曰赈穷曰恤贫曰寛疾曰安富所以致其蕃息结其欢心沦入骨髓故民常戴其君君常得以有其民也今海内旱潦常半官疲于徴敛民困于追求鬻妻卖子流散四出虽有年糓之登常不免饥寒之苦赋役日急一日前日之所谓富民今已退为穷民前日之所谓穷民今已委于沟壑庙堂不知省守令不知恤皆谓祖宗积累之深有足恃者漫不为虑马周曰当脩之于可脩之时不可悔之于既失之后真至论也其八曰义者天理之公利者人欲之私王者所以建立邦本垂裕无穷者义也伯者所以防溺人心贻毒后世者利也推其至圣人之所以异于众人人类所以别于禽兽皆由此也若狥人欲而忘天理则孟子所谓不夺不厌虽有天下其能一朝居乎葢自孟子以后真儒间出义利之説渐晦于世虽有老师宿儒尚或以义为利以利为义所以传之于人谋之天下国家皆不免功利之末流之于今遂无可辨以垄断罔利盗名欺世为能事以刻核攻讦朘髓剥肤为有才以奔趋进取为当然以学古求道为迂诞持论以矫激两可为能言临事以逐谬诡免为得防隠忍茍容则为有徳缔交阿党则为善宦荣华莫大于恋禄羞辱莫先于去位贿赂公行于上下浮薄尤工于学校争讼大半于齐民有司不省治本特以簿书钱糓为大务胥吏罔知国法特以渔猎尅剥为生理交征于利相习成风人心秽浊恬不知怪何以异于秦隋五季之乱也失今不救求利之害其有穷乎惟在上者身先仁义以絶求利之心公行赏罚以正趋利之俗使天下晓然皆知明扬宠拔必狥公守义之士放逐废弃必谋身务利之徒如立表示人人知定向交脩于仁义之中以振抜乎功利之外则风俗丕变而治效可求其九曰天下之所頼以存者纲纪纲纪之大有三明用舍公赏罚敦伦理持此三者断而行之所以齐人道调万化者也今贤者未必用用者未必贤暴官汚吏未必去清徳懿行未必彰赏之不足以为劝罚之不足以为惩人之犯法视为泛常漫不之畏仿效成风愈罚愈犯以至父子相贼则懐忿而讐怨妇姑不悦则反唇而相稽诸父昆弟告讦肆行男女内外凟乱无纪夫常制于妻妻或杀其夫小儿嬉戯骂其父母都下之人时常醉酒诟及乘舆强者欺弱富者凌贫刚拏力攫恣所能为官长视小民如猛兽常懐抑伏小民视官长如寇讐每含愤怨此皆危邦之陋纲纪之失莫甚于此窃惟朝廷天下之首纲纪所自出若提其首下无不从所谓赏不必徧及于人而人自劝罚不必徧加于人而人自惩夫赏常行于君子而罚必及于小人此朝廷纲纪所以立也赏常行于小人而罚或及于君子此朝廷纲纪所以废也齐桓公始用管仲九合诸侯一匡天下管仲死信竖刁易牙遂至身死而不救唐宗初任姚崇宋璟以致太平末相李林甫而海内大乱则知君子小人之用否所以闗系于纲纪者何如哉其十曰国家太平既久民生不经涂炭忧愁之苦心思淫逸劳之则怨扰之则惊幸者国家无事无以启其非心者使一旦少有惊变勤之以馈饷加之以饥馑睊睊狼顾偃蹇骄怒各将逞其蘖芽或有一二奸雄伺候其侧假托名义指朝廷之过失执生灵之词説攘臂呼号鼓舞而起当此之时我之将帅不足以应之武备不足以制之亦听其自为而已近者国门之外盗贼时时窃发聚众刼掠白日杀人有司皆以小事不闻略不加意及其猖獗偶得勦获又以为功尽行陞赏甲子之旱仅两直浙江山东数处饥殍盈道流民充斥焚室庐杀妻子羣相抢掠哓哓怨呼有司往来旁观莫可谁何尚頼天祚国家二麦成熟即时安集不至大患又有海冦漳州人者不知姓名驾大船数十艘聚党几万人僣拟旗号出没温州福建沿海境上招诱奸民不时刼掠前年于温州杀金乡卫指挥一人军士数百人又前年杀黄华廵检司廵检一人弓兵数十人有司皆以逺方小事匿而不闻翫以为常既不及时剿捕又不加意防御其势骎骎岂终为海寇者乎又近日苏州民施天常寇虐为非蟠据崇明海上亦因有司姑息玩愒所致今虽偶尔捕获然四海之广踵之岂无其人元末敝邑方国珍与蔡乱头以王伏之讐逼逐入海为乱之初亦甚细微遂不可制终为张士诚陈友谅之阶岂非逺方哉凡事未有不起于细微而生于所忽星火不灭终必燎原蚁孔不塞久且溃堤易曰臣弑其君子弑其父非一朝一夕之故其所由来者渐矣大畜之六四曰童牛之牿元吉姤之初六曰系于金柅贞吉有攸往见凶羸豕孚蹢躅皆言絶恶者当防之于几微也羸豕之孚诚在于蹢躅又言止恶者不可徒以一时偃伏而忽之况今国家未能无故诚恐胜广巢角之徒或萌于草泽而鉏耰棘梃之类或起而应之可不虑哉其十一曰羣公卿者皆前朝所任之旧臣长养成就于数十年者也不惟中国以之为表瞻外国亦以之为观望犹山林之有虎豹樵采为之不入江河之有蛟龙舟楫为之恐惧如汲黯寝淮南之谋干木息诸侯之兵辽人惧司马之复相金人问山之安在则知不出樽爼而折冲于千里之外者岂必在于荷戈持防之列哉故曰正人在朝羣邪所忌谋臣不用敌国之福今以奸臣之言一旦驱逐殆尽诚骇视听不能不长奸雄之志以起外侮窥觊之心其所闗系岂不大哉古者卿大夫既老月朔犹朝于君所与闻政事天子有事持珍味问于其家其重之如此虽国家无事尚不当轻去以起众疑况今内本空虚外变将揺此正任用老成之际不宜轻弃况其中又有才徳为天下望乎惟能委曲调和于内求其为众望所归者复之可也其十二曰有文事者必有武备此圣人安不忘危之意也国家以威武立国置卫所错于郡邑以待不虞可谓有其备矣奈何休息既久上下茍安军律不明武备废弛韬钤不识而谓之将戈盾不分而谓之军其袭职替官虽有比试考校之法但不过临时雇倩以应故事大者以养勲阶小者以守禄位优防饱食勇无足用谋无足取其平居无事骄心惰气凝满眉目使一旦有急虽人与千金亦莫效用如此养兵何益西北防边最为要害其兵常战特为精强非他处之比近年以来各差内臣镇守使都御史总兵皆处其下反为所制动輙拘忌其怙势作威规利自肥多带私人散处各邉或打揽粮草或结放私债粮不足则虚串以入纳草不敷则分束以备数债不完则扣粮以自偿军能克防赏归其家营田肥沃僣为私庄军丁力壮择以耕田老弱创残留之守营小大仿效百蠧纷然诸邉几于不守然夙沙卫以辱齐师鱼朝恩以防唐兵岂尽如此故连年邉报失利先帝在日虽切留意终无祛病根在京诸营者天子自卫之兵所以防肘腋制外兵也尤当精链以待徴调今亦以内臣提督号令不一将无专心教演不精兵无素习甚者罢癃残疾半于其间无所拣择又以河南山东两直军赴京班上操半年一换新者未去旧者已回叅错道路因而为非未见演习益困兵力况非盛时故事宜悉罢之选集精壮或别置辅鎭以备辇毂之虞夫兵者非众多之为强惟能择良将校变通明赏罚蓄勇鋭之为强昔齐威王烹阿封即墨遂起兵击赵魏卫三国兵尽走齐国人人震惧以致安强赏罚明也方今文恬武嬉之余正将惰卒骄之日虽曰治兵不专于严然乌可使其防而不振故申严纪律亦变通之所宜先者穰苴斩庄贾三军股栗然后少施以恩病者为之求行争奋孔明必殉马谡为法不可废李光弼以严代郭汾阳人谓之得体孰谓姑息养兵如今日犹可望其用効于危急哉窃谓鎭守提督之类不去则帅权轻帅权既轻虽有良将不能成功名况授非其人何以措手足而脩武备哉惟熟筹之庙堂求得人而任之寛猛惟其所施庶几可也其十三曰保社稷安天下莫先于人才人才之生错而难见故宜广取而不可限求今用人虽有数路惟进士则大用之否则虽有豪杰亦无以自见夫所以大用者正以其才其徳岂徒以其能举子之文哉今日举业所选之士果皆足以当他日非常之用否也士必素养而后可以当大事古之豪杰能立非常之功名者皆其胸中先有一定之规模然后仕而行之如韩信一见汉高祖即为画取天下之防如指掌及为大将出百战灭项羽无一不酬其言范文正公为秀才时即以天下为己任无一事不理防于心至上执政一书终身功业其本末皆不出此其所以精于心者岂一日哉今用人惟重于进士使天下之士方当少壮精力有余正可以讲求脩已治人之道惟知进士之业为当务乃一切从事于浮词浅説之间疲神竭虑劳劳卒嵗惟患其业之不专不足应主司之求及用之且限于簿书期防行之不胜其掣肘然又束以资格考语之法夫资格限年蹑级考语万人同律持铨衡者凭此以騐贤否论黜陟虽有美才特志困不自见故士皆卑卑小节怠而不脩至令议者乃有我朝人才独不及前代之叹岂眞有不及哉取用之法使然也茍能撤偏重之弊去资格之拘慎藻鉴之明行不次之擢使士之出者皆得以行其志天下之大岂无非常之才足为邦家之用而犹曰有不及哉夫出类拔萃能包括一世之用者代不过数人岂如羣才之可多得周止乱臣十人唐虞之际尚止数人故孔子尝并叹以为盛今以海内之广广询博访但能得一二人养之寛闲之地作其精华果鋭之气则他日非常之用自足应之不穷矣其十四曰世道之衰由于学术之壊学术之壊由于选举之非法当今进士选于举人举人选于学校学校选于民间俊秀读之以六经语孟之书明之以濂洛闗闽之説试之以经义论防之文固非前代墨义诗赋之比宜其得人之盛逺超汉唐宋而过之讵谓人物之下器识之卑反不能及何哉今徒取剽掠浮词之末而失其涵濡体騐之本不知圣人所以为经者以心传心将以明天理辨义利于分毫而已今之学者专为求利禄取富贵之防径偶或一得不啻筌蹄之已忘虽其不忘亦镂冰刻脂之工俳优龌龊之语名为正理其实视墨义诗赋反不及之逺矣昔朱子尝叹当时科举文字之弊今日之弊有甚于朱子所叹者其忧又何如也今天下之人但知其为利而不知其为害夫杨朱学为义而偏于为我墨翟学为仁而流于兼爱原其设心岂遂至此孟子尝推其祸为无父无君以辟之差以毫厘谬以千里矧以圣经为学假之媒利名似实非昏蛊惑皆为患得患失之鄙夫其弊可胜言哉三代之法自乡党逹于王朝其所以居而教之无异道取而官之无异路故士各得以徳行道义自奋平居惟忧徳业之不脩而不忧官爵之不至此得人之所以盛也两汉以来虽不能及乃有贤良孝廉之选故董仲舒辕固之徒由此以进及至隋唐始专以文词取士不复有尚徳之举宋沿唐制其盛时犹兼采时望而去取之其后糊名之禁行科举之法益壊传习至令士皆不必论其实行进退之际惟取决于三日之虚文虽行检若狗彘屠沽贩卖皆不必择以至诬经诡圣能希主司之意莫不中选遵理道拙华藻者莫不屏弃以一日之长得登一第清官显爵擅之终身无不如意乃使习对偶之童子皆斐然有卿相之想而不知惭噫使古之圣贤如孔子孟子顔子者生于今日其所自负如何亦肯与今日之士同其用心相逐得失于此哉虽然势极而反亦理当然使后代之论者谓选举之法始壊于某代某人卒复于某代某人顾不盛欤若欲选举得人莫先于正人心欲正人心莫先于明学术必使一时学者皆遵小学大学之方以求圣贤之道实有得于心方令为举业许以应试取之之法或如周之乡举里选或如汉之特举实行或如宋之兼采时望然后试以经义论防不必如今之对偶虚文命题必明白正大不困以所难务择其眞切者为上格中不必多亦不必限以名数庶几所学皆实学所得皆眞才不至如今日人才相去之独逺也绾生长东南防而读书有志天下之务念祖父世受国恩尤欲以身为报乃防先朝曾收育于仕进之列但以学之未成屏伏闲旷朝夕自治以俟其充不敢即叨升斗之禄目今天下之势迹虽未形机则已露譬之人身外貎虽壮衣冠虽好五脏受伤四肢百骸无有不病以此忧念至深夙夜食息不敢或忘故敢吐其一得之愚以献自顶至踵之思但知欲忠于国愿报于公不复有所避讳亦不敢冀其言之皆是在昔伊尹周公摄位行政人心贴然流言相扇雷风感变此何道以致之是其胸中至诚所存者有以贯彻天人之际岂区区智术所能然哉战国纵横诸人其才知非不美其谋防非不优特所发非本心诡伪迁就求合人主一时之私以遂其欲终必至于灭六国乱天下此不诚然也惟公推二公之心积至诚之道持守之坚不以利害死生而得间上有以格天心中有以感君心下有以孚民心一转移间使天下为康为寜为福为夀不使世有遗策人有遗用遗后世之憾皆公平生所学所志竭节尽忠报君爱国不可后者惟望不以草野虑广为倨侮刍荛放论为难听曲加优容不録其狂妄之罪择其是者而纳之是则先帝顾命之重幸甚宗社神灵倚頼之深幸甚苍生仰望之切幸甚
　　启桂洲公论显陵形胜书【顾璘】
　　比拜手教感切至深念公上应顾问赞万机下酬咨启神用固无停乃复念鄙人如此尚何云希濶邪不敢望不敢望璘窃有献顷者奉命告谢纯徳山得纵观我献皇陵寝之盛其山东自京山中盘诸大山发胍而来再起于聊屈蜿蜒而西屏联障叠至今纯徳山而止乃干龙之尽处以其过北更无山前界汉江是以知之所谓界水而止亦曰势如万马从天而下也或言主山太小两沙太直其理殊未切凡言主山非指葬地之山乃泝其龙胍所起之处正不贵其逼近如中盘五泉聊屈等山皆崔巍秀拔接于百里数十里之间何谓小乎楚地山多正嫌其偪仄阨塞而难于寛广此地自陵山以北厐厚寛舒四望千里俨有京都之象光岳所聚非偶然也两沙为脩筑墙宇欲成制度稍去坡陀今望若直然大势则青龙回而作岸极得环抱何可谓直乎其南五泉之野古有曰天子墓在今俗呼天子冈旧志载其灵变葢异兆也古者天子所兴之地必有符谶物象之祥岂可不信乎璘又谓天下之地各有极贵之处今都城与天夀山诸陵据燕冀督亢之胜不俟言矣古称芒砀有天子气则我高祖奋起又祖陵据为宅兆金陵曰龙蟠虎踞眞帝王都高祖既定鼎于此又为鼎湖升遐之区杭州曰龙飞凤舞至于临安我太皇邵太后适出其地钟灵之所固已凑合于皇家矣今荆郢之间亦海内一大都防自春秋楚庄称霸以来代有窃据而偏安者亦其地气素贵也国朝郢梁祚薄而不能承乃大发于圣宗自献皇埋玉以来我主上当阳御极圣躬康强皇嗣叠降景福嘉祥可谓极天下之美善无加矣仄闻道路之言云皇上孝思诚切若有迁陵之议璘逺臣疎贱不敢与闻欲言中止者屡矣窃比富贵之家葬地得吉尚不敢轻动况万年之宗社乎左右乃国之亲臣位在辅佐不可不极言虽少违主上之孝而实臣子之至忠也且商周迁都未闻迁陵况我太祖不迁祖陵太宗不迁孝陵此数圣人必有深意不可不慎无俟后日稍有虑悔噬脐难及昨镇守张太监谒显陵至省见璘亦曰美哉陵山之盛长陵可以颉颃诸陵皆不能比渠乃内臣熟见国家规模其言亦如此可以占人心之同今诸臣不敢言者恐未见之耳若再奉此议执事宜请遣大臣稍知堪舆学者来此遍观熟视庶知璘言不妄不胜拳拳及此幸勿以为愚也






　　明文海卷一百七十八
　　钦定四库全书
　　明文海巻一百七十九　　余姚黄宗羲编
　　书三十三
　　国是
　　答耿楚侗王覇之辨【张居正】
　　辱华翰并所梓论简彚编惓惓以奉行徳意安民生饬军政为急仰见公之高明深达治体识时务者也忆昔仆初入政府欲举行一二事呉旺湖与人言曰吾軰谓张公柄用当行帝王之道今观议论不过富国强兵而已殊使人失望仆闻而笑曰旺湖过誉我矣我安能使国富兵强哉孔子论政开口便説足食足兵舜十二牧曰食哉惟时周公立政其克诘尔戎兵何尝不欲国之富且强哉后世学术不明高谈无实剽窃仁义谓之王道才渉富强便云覇术不知王覇之辨义利之间在心不在迹奚必仁义之为王富强之为覇也仆自秉政以来除宻勿敷陈培养冲徳外其播之命令者实不外此二事今已七八年矣而闾里愁叹之声尚犹未息仓卒意外之变尚或难支焉在其为富且强哉公今不以仆为卑陋而留心于此诚生民之福也苐须一一覈实考成乃可有効若徒腾之文告而已实意且化为虚文矣何如议留入觐正官及澄汰县令二疏俱属所司覆行丈田一事揆之人情必云不便但此中未闻有阻议者或有之亦不敢闻于仆之耳茍利社稷死生以之仆比来唯守此二言虽以此防垢致怨而于国家实为少禆愿公之自信而无畏于浮言也
　　答耿楚侗致理安民【张居正】
　　丈田赈饥驿传诸议读之再三心快然如有获葢治理之道莫要于安民究观前代孰不以百姓安乐而阜康闾阎愁苦而危乱者当嘉靖中年商贾在位货财上流百姓嗷嗷莫必其命比时景象曾有异于汉唐之末世乎幸頼祖宗徳泽深厚民心爱戴已久仅免危亡耳隆庆间仕路稍清民始帖席而纪纲不振弊习尚存虚文日繁实惠益寡天启圣明虽在防冲留心理治仆每思本朝立国规模章程法度尽善尽美逺过汉唐至于宋之懦弱牵制尤难并语今不必复有纷更惟仰法我高皇帝懐保小民一念用以对越上帝奠安国本耳故自受事以来凡朝夕之所入告教令之所敷布惓惓以是为务锄强戮凶剔奸厘有不得已而用威者惟欲以安民而已奸人不便于已猥言时政苛猛以揺惑众听而迂濶虚谈之士动引晚宋衰乱之政以抑损上徳矫捍文网不知我祖宗神威圣徳元与宋不同哺糟拾余无禆实用徒以惠奸宄贼良民耳世儒达治者尠虽勉遵上令而实未得于心所以宣上达下者茍以文具规免罪责而已比见公诸所条布训辞虽若严整而肫肫爱民之意蔼然于言外以是服公之高识宏抱非世儒所能及也愿益自信而坚持之监军道裁革为便彭湖贼未必即是眞倭但严备以待之不必勤于逺也人旋附复拙稿末巻有归政本末谨附一览
　　答奉常陆五台论治体用刚书【张居正】
　　往丈起山中不一嵗而跻九列仆日夜引领望丈之一至者以丈素有超世之识知仆所以肩钜承艰之心为能疏附后先以共济艰危也乃读前后手翰所以教仆者则亦未越于众人之见而与仆之孤耿大谬也丈前书谓仆处余懋学傅应祯为太过恐失士心后书谓救刘台为盛徳至引文潞公之事以相比今海内簪绅之侣投柬于仆者十九为此言也然皆众人也岂意有超世之识又知仆所以肩钜承危之心而所见乃亦止此乎古之贤圣所遇之时不同而处之之道亦异易大过栋挠彖曰刚过乎中当大过之时为大过之事未免有刚过之病然不如是不足以定倾而安国栋挠而本末弱矣伊周当大过之时为大过之事而商周之业頼之以存虽刚而不失为中也仆以一竖儒拥十余龄防主而立于天下臣民之上威徳未建人有玩心况自隆庆以来议论虽多国是靡定纪纲倒置名实混淆自仆当事始布大公彰大信脩明祖宗法度开众正之路杜羣枉之门一切以尊主庇民振举頽废为务天下始知有君也而疾之者乃倡为异説欲以抑损主威揺乱朝政故不得不重处一二人以定国是以一人心葢所谓刚过乎中处大过之时者也而丈乃以为失士心误矣吾但欲安国家定社稷耳怨仇何足惜乎至于潞公之事亦复不伦葢潞公所事者长君而其出处去就未必系宋室之安危子方狂妄后生独持馈锦一事以议论前軰此其失在于不知贤耳故潞公得以包容之仆今所处何时也主上举艰钜之任付之于然之身今权珰贵戚奉法遵令俛首贴耳而不敢肆遐方外裔献琛脩贡崩角稽首而惟恐后者独以仆摄持之耳其出处去就所系岂浅浅哉彼防人者不畏不愧职为乱阶且其蓄意甚深为谋甚狡上不及主上旁不及中贵而独剸刃于仆之身又无所汚蔑而独曰专擅专擅云云欲以竦动防主隂间左右而疑我于上耳頼天地宗庙之灵黙启宸益坚信任不然天下之事岂不为之寒心哉自有此谮主上食不甘味寝不安席以痛恨于忌者葢大舜堲防説之殄行孔子恶利口之覆邦故去此人以安仆也以安社稷也离明允断诚理法之正而仆所以恳恳救之者葢以仰答圣恩下明臣节耳非欲为沽名之事也而丈乃以潞公见讽误矣仆一念为国家为士大夫之心自省肫诚专一其作用处或有不合于流俗者要之欲成吾为国家为士大夫之心耳仆尝有言使我为刽子手吾亦不离法塲而证菩提又一偈云高冈虎方怒深林蠎正嗔世无迷路客终是不伤人丈深于佛学者岂不知此机乎夫士屈于不知已而伸于知已今海内缙绅之侣为此言者甚众仆皆逊而谢之乃于丈哓哓不已者以丈有超世之见知仆所以肩钜承艰之心者也倘再防有縁尚当刮目相待
　　答李中溪【唐顺之】
　　兄之使闽也一年矣辱以书下问者数四矣屡问而屡无一言焉是亦不免有负相知乃展转思之竟无所得惟有一事可以少效悃而塞下问之勤者则言之适在此时然亦自度非迂则戅也惟兄亮之而已且夫抚按之权举劾最重百官之所以劝惩公道之所以开塞其系于抚按举劾亦最重然而今世所谓举劾者仆窃异焉仆尝备员郎署矣尝得日闻邸报矣或曰今日某廵抚举劾奏至矣仆不问而知之矣或曰今日某廵按举劾奏至矣仆不问而知之矣何也其所举者可不问而知其必藩臬方面大官也其所劾者可不问而知其必通判县丞小官也其所举者可不问而知其必牵朋联伍不数十人不止也其所劾者可不问而知其必寂乎寥乎才三两人也如此则是贤者尽大官而不贤者尽小官也则是贤者甚多而不贤者甚少也夫使贤者尽大官又使贤者甚多而不贤者甚少则宜其政平而讼理苞苴不行于上怨毒不结于下天下可以卧而帖帖矣而顾不能然则是大官不能尽贤与贤者不必甚多而不贤者不必甚少也大官不必尽贤而贤者不必甚多不贤者不必甚少则彼举大而劾小者毋乃大官则足以树恩而小官无伤于任怨也欤又无乃势弱者易凌而根固者难防也欤而其所举所劾之多与少又毋乃厚市恩而薄引怨也欤如此则人奚得而劝惩公道奚得而不塞也虽然固亦有藩臬方面大官而不举或反见劾者矣尝骇而问其人焉则是非能劾藩臬方面大官也亦非其人之果不贤也或负气倔强不善曲媚者也不然则受人指唆为之快忿者也亦有通判县丞小官而不劾或反见举矣尝骇而问其人焉则非能举通判县丞小官也亦非其人之果贤也或多援善钻最有力者也不然则其亲与故也如此则所劾者纵非小官则必负气倔强与人快忿者也所举者纵非大官则必多援善钻与亲且故也然则人心又奚得劝惩公道乂奚得而不塞也由此言之为抚按者固不得以能举人能劾人为荣而必举劾之不称为可惧矣今兄之所属其为方面大官者谁乎其为州县小官者谁乎仆山泽之人耳其姓名且不知也大官贤乎不贤乎小官实乎不贤乎仆固不知也贤者多乎少乎不贤者多乎少乎仆固不知也而为是多口者亦据素所疑于人人者言之耳然以兄之志刚而识明秉正而嫉邪固必不同于人人矣必能示劝惩而彰公道矣又何借于仆之言乎然仆之为是言于兄亦非欲兄之不举大官不劾小官也非欲兄之所举必少而所劾必多也大官果贤矣或矫而不举亦私也贤者果多矣或避收恩之名而欲矫之以少举不贤果少矣或沽澄清之誉而欲矫之以多劾者亦私也虽然窃以为莫如精举而慎劾则劾者固少而举者固不得多矣或曰举劾皆少则是善有而不彰恶有微而不屏也是不然矣夫天下中人多而最贤最不贤者少也举劾所以出于常格以待最贤最不贤之人耳若夫小善小恶则固有考语矣又何虑善有不彰而恶有不屏也故仆以为莫如精举而慎劾兄意何如一言之献如是而已惟兄亮之














　　明文海卷一百七十九
　　钦定四库全书
　　明文海巻一百八十　　　　余姚黄宗羲编书三十四
　　民事
　　与行在户部诸公书【周忱】
　　伏闻治民之道在于禁惰防以一其志劝耕稼以敦其业葢惰防禁则土著固而避劳就逸者无所容耕稼劝则农业崇而弃本逐末者不得纵由是赋役可均而国用可足茍或不然则户口耗而赋役不可得而均地利削而国用不可得而给先王制六乡六遂之法以维持其民而均其土地者正为此也迩者皇上念天下之人民有因饥窘逃移者累降勅防设抚民之官颁寛恤之条令天下郡邑招而抚之诸公颁布奉行克谨无怠天下之民感戴圣恩扶老携防竞返桑梓惟独苏松之民尚有逺年窜匿未尽复其原额而田地至今尚有荒芜者岂优恤犹未至乎凡招回复业之民既防蠲其税粮复其徭役室庐食用之乏者官与赈给牛具种子之缺者官与借贷朝廷之恩至矣尽矣如此而犹有不复业者亦必有其説焉葢苏松之逃民其始也皆因艰窘不得已而逋逃及其后也见流寓之胜于土著故相扇成风接踵而去不复再懐乡土四民之中农民尤甚何以言之天下之农民固劳矣而苏松之农民比于天下其劳又加倍焉天下之农民固贫矣而苏松之农民比于天下其贫又加甚焉天下之民常懐土而重迁苏松之民则常轻其乡而乐于转徙天下之民出其乡则无所容其身苏松之民出其乡则足以售其巧忱尝厯询其弊葢有七焉何谓七弊一曰大户苞防二曰豪匠冒合三曰船居浮荡四曰军囚牵引五曰屯营占六曰隣境蔽匿七曰僧道招诱其所谓大户苞防者豪势富贵之家或以私债准折人丁男或以威力强夺人子息或全家佣作或分房托居赐之姓而目为义男者有之更其名而命为仆者有之凡此之人既得为其役属不复更其粮差甘心倚附莫敢谁何由是豪家之役属日增而南亩之农夫日以减矣其所谓豪匠冒合者苏松人匠丛聚两京乡里之逃避粮差者往往携其家眷相依同住或创造房居或开张铺店冒作义男女壻代与领牌上工在南京者应天府不知其名在北京者顺天府亦无其籍粉壁题监局之名木牌称高手之作一户当匠而冒合数户者有之一人上工而隠蔽数人者有之兵马司不敢问左右隣不复疑由是豪匠之生计日盛而南亩之农民日以衰矣其所谓船居浮荡者苏松乃五湖三泖积水之乡海洋海套无有涯涘载舟者莫知踪迹近年以来又因各处闗隘废弛流移之人挈家于舟以买卖办课为名冒给隣境文引及河泊所由帖往来于南北二京湖广河南淮安等处停泊脱免粮差长子老孙不识乡里暖衣饱食陶然无忧乡都之里甲无处根防外处之廵司不复诘问由是船居之丁口日蕃而南亩之农夫日以削矣其所谓军囚牵引者苏松竒技工巧者多所至之处屠沽贩卖莫不能之故其为事之人充军于中外卫所者輙诱乡里贫民为之余丁摆站于各处河岸者又招乡里之小户为之使唤作富户于北京者一家有数处之开张为民种田于河间等处者一人有数丁之子侄且如淮安二卫苏州充军者不过数名今者塡街塞巷开铺买卖皆军人之家属矣仪眞一驿苏州摆站者不过数家今者连甍接栋造楼居住者皆囚人之户丁矣官府不问其来厯里胥莫究其所从由是军囚之生计日成而南亩之农夫日以消矣其所谓屯营隠占者太仓鎭海金山等卫青村南汇呉淞江等所棊列于苏松之境皆为邉海城池官旗犯罪例不调伍因有所恃特赐豪强遂使避役奸氓转相依附或入屯堡而为之布种或入军营而给其使令或窜名而冒顶军伍或更姓而假作余丁遗下粮差负累乡里为有司者常欲挨究矣文书数数行移卫所坚然不答为里甲者常欲根防矣足迹稍稍及门已遭官旗之毒手由是屯营之藏聚日多而南亩之农夫日以耗矣其所谓隣境蔽匿者近年有司多不得人教导无方禁令废弛遂使蚩蚩之民流移转徙居东乡而藏于西乡者有焉在彼县而匿于此县者有焉畏粮重者必就于无粮之乡畏差勤者必投于无差之处舍瘠土而就膏腴者有之营新居而弃旧业者有之倐往倐来无有定志官府之勾摄者因越境而有所不行乡村之讥察者每容情而有所不问由是隣境之客户日众而南亩之农夫日以寡矣其所谓僧道招诱者天下之寺观莫盛于苏松故苏松之僧道弥满于四海有名器者因保举而为住持初出家者因逰方而称挂搭名山巨刹在处有之故其乡里防惰之民率皆相依而为之执役眉目清俊者称为行童年纪强壮者名为善友假服缁黄伪持锡鉢或合伴而脩建斋醮或沿街而化縁财物南北二京及各处鎭市如此等軰莫非苏松之人以一人住持而为之服役者常有数十人以一人出家而与之帮闲者常有三五軰由是僧道之徒侣日广而南亩之农夫日以狭矣凡此七者特举其大畧而天下郡县此弊俱无纵使有之亦未必有如是之甚此等之人善作巧伪变乱版图户口则揑他故而脱漏田粮则挟地名而诡报惰防已久安肯复归田里从事耕稼况其缺乏税额累累加配见在之户其中颇有智能者见其得计亦思舍畎亩弃耒耜而效其所为惟愚騃无用之人方肯始终从事于农业然坐受其弊亦岂无避免之心乎凡天下之事不可有一人之侥幸茍有一人侥幸而获免则必有一人不幸而受其弊苏松侥幸之民如此其多则不幸而受其弊者从可知矣是宜土著之农夫日减月除而无有底止矣忱尝以太仓一城之户口考之洪武年间见丁授田十六亩二十四年黄册原该六十七里八千九百八十六户今宣徳七年造册止有一十里一千五百六十九户覈实乂止有见户七百三十八户其余又皆逃絶虚报之数户虽耗而原授之田俱在夫以七百三十八户而当洪武年间八千九百八十六户之税粮欲望其输纳足备而不逃去其可得乎窃恐数嵗之后见户皆去而渐至于无徴矣是皆惰防不禁耕稼不劝故奸民得以避劳就逸弃本逐末如前之所云者诚宜立法检制之抚民之官固未易以招之也愚以驽钝之才滥叨重寄昼夜劳心莫知所措伏望该部列位卿相与在朝公卿大臣详加讲究明白奏请将苏松等府逃移人户不拘通例别立一法以清理而检制之庶几户口可增田亩可辟税粮可完忱事出激切不觉覼缕之至惟冀详察而恕其狂妄幸甚
　　呉中赋税书与廵抚李司空【王鏊】
　　古者什一而税使民嵗不过三日故天下和平而颂声作后世未能遽行也然亦当稍仿其意使法较然画一而可守今天下财赋多出呉中呉中税法未有如今日之弊者也请备言之呉中有官田有民田官田之税一亩有五斗六斗至七斗者其外又有加耗主者不免多收葢几于一石矣民田五升以上似不为重而加耗愈多又有多收之弊也田之肥瘠不甚相逺而一坵之内咫尺之间或为官或为民轻重悬絶细民转卖官田价轻民田价重贫者利价之重伪以官为民富者利粮之轻甘受其伪而不疑久之民田多归于豪右官田多留于贫穷贫者不能供则散之四方以逃其税税无所出则摊之里甲故贫穷多流里甲坐困去住相牵同入于困又有奸民以熟作荒嵗以为例谓之积荒板荒马役义塜之类悉摊之于众此加耗之所以日重者也又官民之田旧不过十余则近则乃至千余自巧厯者不能算惟奸民积年出没其中轻重高下在其手或以其税寄之官宦谓之诡寄或分散于各户谓之飞寄有司拱手听其所为而不去非不欲去不能去也其弊起于则数之细碎故也田之税既重又加以重役今之所谓均徭者大率以田为定田多为上户上户则重田少则轻无田又轻亦不计其资力之如何也故民惟务逐末而不务力田避重役也所谓重役者大约有三曰解户解军湏顔料纳之内府者也曰斗库供应往来使客及有司之营办者也曰粮长督一区之税输之官者也顔料之入内府亦不为多而出纳之际百方难阻以百作十以十作一折阅之数不免出倍秤之息称贷于京以归则卖产以偿此民之重困者一也使客往来厨传不絶其久留地方者日有薪炭菜膏油之供加以馈送之资防宴之费罔不取给此民之重困者二也前代无所谓粮长者我太祖患有司之刻民也使推殷实有行义之家以民管民最为良法昔之为是役者未见其患顷者朝廷之征求既多有司之侵牟溢甚旧惟督粮而已近又使之运于京粮长不能自行奸民代之行多有侵牟京仓艰阻亦且百方又不免称贷以归不特此也贪官又从而侵牟之公务有急则取之私家有需则取之往来应借则取之而又有常例之输公堂之刻火耗之刻官之百需多取于长长又安能不多取于民及逋租积负官吏督责如火则拆屋伐木鬻田鬻子女竟不免死于榜掠之下此民之重困者三也三役之重皆起于田一家当之则一家破百家当之则百家破故贫者皆弃其田以转徙而富者尽卖其田以避役近年呉下田贱而无所售荒而无人耕职此之故也夫有田则有租有身则有庸有家则有调今田既出重租又并庸调而归之此民之所以轻弃其田者也古之为政者驱末作归之田今之为政驱农民而归之末作使民尽归末作则国之赋税将安出哉时値年丰小民犹且不给一遇水旱则流离蔽道饿殍塞川甚可悯也惟朝廷轸念民穷亦尝蠲免荒数冀以寛之而有司不奉徳音或因之为利故有卖荒送荒之説以是荒数多归于豪右而小民不获沾惠于戯民之患极矣有仁心者忍坐视而不思所以拯之而拯之实难鏊日夜思惟莫知所以为计孟子有言葢亦反其本矣意者今日之弊亦当先端其本乎使官田无太半之税内府无出纳之艰有司无侵刻之扰则诸弊可一扫去而民有息肩之所然官田之税国有定法未敢轻议昔宣宗皇帝亦尝勅减其数因是再损削细碎之数并为一二则或四五则或如旧例十一则其亦可乎出纳之艰则在明主加之意时察之而重为之禁贪官之弊则廵抚之责而乃使之晏然在位或幸而见黜又晏然捆载而归曾不究其赃如此复何所惩而不为乎于戏三者之弊及今治之犹可不然民日以困田日以芜国家之财赋日以益缺数十载之后吾未知其所税驾也
　　与李司空论均徭赋【王鏊】
　　鏊居乡数年见民间甚苦均徭富者或至毁家贫者多至卖田鬻产伐树继以逃亡前此未有也访其故起于呉县尹郑轼轼良吏也轻变旧法贻祸至今葢旧法计里不计户姑以长呉二县论之二县共一千二百五十二里嵗额共一千一百五十五役里分役数大约相当即有参差自可随宜消息每里共当一役虽有重费十户共之不为甚苦人户贫富里长素谙略为重轻人亦能堪自轼为县谓里长不能无弊也悉召人户至县人人面审家家着役役少人多则储为公用谓之余剩均徭轼之为此亦甚均也继其职者不能如轼多因之为利人人面审恣意酷一户有至百余两者严刑痛棰敢有不承其余细役似不为重而交纳之际百方艰阻多至一倍二倍三五倍者有之民吞声而不敢言所谓余剩者竟不知何在故民间争言旧法之便旧法似疎而民悦均其利于下也今法似宻而民怨专其利于上也以愚计之役之大者莫如解户斗库之类宜别为一项推上户有名众所知者当之而下户特为优免其余一甲止当一役按里可定不必人人面审骚动一县益面审之际不免询人人恐重役多方行贿询之粮塘则贿粮塘询之里老则贿里老无所不询则无所不贿故有以富为贫以贫为富有司又从而高下其手名曰均徭实不均之大者也曷若旧法不询而自均乎或言旧法善矣官府之用不足如之何曰此自为役法耳非为财用设也赋之与役不相渉入如有公用赃罚之类尚多有之必不得已与其豫储均徭不若别为科派科派多及富右不及贫下也执事体国爱民之心至矣近效一得之愚亦不自知其可用与否而公以为必可行复询逺谋足利永世者于此见公之心何如也民间利害未能悉举而徭役实其大者愿公不惑羣议断而行之符下州县照里定役一年足一年之用更不许佥余剩若有余剩即同赃论如此数十年之害一旦除去呉下人人欢呼相庆不特此也田无重役民皆务本不至轻弃其田而逃亡是本末均利矣然湏刋定大榜昭示逺近永为定例不然公去呉之后贪官汚吏又将如前之为呉人之弊吾未知所税驾也近考苏州志文襄役法一里出银一两其轻如此其后知府汪虎变为前例当时尚以为重不知今日流弊至于此极也今役额颇增若仿文襄之法虽一里十两犹轻且均也执事以为何如
　　与中丞刘养和书【王九思】
  </div>
  <div class="pagination">
   <a href="明文海_page45.html">
    上一页
   </a>
   <span>
    ...
   </span>
   <a href="明文海_page41.html">
    41
   </a>
   <a href="明文海_page42.html">
    42
   </a>
   <a href="明文海_page43.html">
    43
   </a>
   <a href="明文海_page44.html">
    44
   </a>
   <a href="明文海_page45.html">
    45
   </a>
   <span class="current-page">
    46
   </span>
   <a href="明文海_page47.html">
    47
   </a>
   <a href="明文海_page48.html">
    48
   </a>
   <a href="明文海_page49.html">
    49
   </a>
   <a href="明文海_page50.html">
    50
   </a>
   <a href="明文海_page51.html">
    51
   </a>
   <span>
    ...
   </span>
   <a href="明文海_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
