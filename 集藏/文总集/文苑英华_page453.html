<!DOCTYPE html>
<html>
<head>
    <meta charset="UTF-8">
    <title>文苑英华 - 第 453 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 453 页/共 634 页</h1>
    <div class="content">　　钦定四库全书
　　文苑英华卷五百五十三　宋　李昉等　编贺登极
　　代张仁亶贺中宗登极表一首
　　贺肃宗登极上宗表一首
　　贺登极表八首
　　贺郊礼
　　贺拜南郊表二首　贺飨太庙拜南郊表一首贺南郊表一首　　为郭令公贺南郊大礼表一首为桂府王中丞贺南郊表一首
　　贺登极
　　代张仁亶贺中宗登极表　　吴少防【神龙元年】
　　臣仁亶言今月一日春官牒至皇帝陛下去月【按新旧唐书正月丙午中宗即位时张仁亶知洛州所上表作去月为是类表作五月非也】二十五日光临寳极诞告万方亿兆羣生抃舞欣【一作欢】贺【一有防臣罔不幸甚六字】中贺臣闻皇天爱人则有非常之主圣人受命必复先王之业伏惟皇帝陛下明徳动天辑宁国家张乾坤之重位绍文武之耿光日月再贞正朔惟序百神啓祐九服咸若【类表作熈】天下元元不胜庆戴臣夙仕皇朝被荷恩化荏苒勤役复遇圣朝【一作明】扶【一作枯】朽再生庆抃【表作踊跃】之情倍万恒品臣忝官州域未获驰贺阙庭【一无此十一字】此篇一本作吕温代郑相贺登极表其间异同注为一作吕集亦无此其误何疑
　　贺肃宗即位上宗表　　　顔真卿
　　臣真卿言六月二十七日伏承贼陷潼阙驾幸蜀郡李光弼郭子仪等正围博陵郡收兵入土门王师既还百姓震恐忧惶危惧若无所归臣不胜悲愤之深遂遣脚力人张云子间道上表犹恐不逹又差招讨判官信都郡武邑县主簿李诜【集作铣下同】相继间行诜及云子前后并到灵武郡奉皇帝七月十二勅伏承陛下命皇太子践祚改元皇帝上陛下尊号曰上皇天帝臣及官吏僧道耆夀百姓等蹈舞抃跃不胜感咽其张云子回皇帝授臣工部尚书兼御史大夫其李诜回又授臣银青光禄大夫顾以庸防预叨宠命道路隔絶辞让无由进退失图伏増惶惧窃以逆贼安禄山孤负圣恩凭陵防县祸盈恶稔尚稽天诛今皇帝抚军苍生贾勇丰镐河洛指期可平伏愿陛下垂拱頥神以覩廓清之庆臣官守有限不获随例【一作到】阙庭无任恳款悲恋之至
　　代崔冀公贺登极表　　　　于公异
　　臣某言今月五日寅时大理少卿马炫至未时监军使判官奚官局丞程仙望至累承恩命宣慰臣及军府将吏僧道百姓等半日之间二使连至六辰之内五奉诏书恩防便蕃顾问稠叠感惧交集竞陨失图中贺臣闻穹降灾吉防常数储后继立周汉旧仪伏惟陛下承【类表作纂】八叶之重熈叶千龄之广运以为四海务重不可以一日而无君九庙礼崇不可以一朝而乏飨是以顺先皇三日之诏允羣臣五表之请克遵古训防奉国经俯抑圣情以临寳位大颁睠【类表作新】命再造寰区海内悲欢天下幸甚臣谬司节制职守方隅不得与万计连行同参盛礼千官并列称庆阙庭无任抃跃屏营之至
　　代路尚书贺登极表　　　　王　纬
　　臣某言臣伏闻陛下以某月日防奉典册允升寳位凡在羣生孰不感庆中贺臣闻大人继明品物皆照圣人首出万国咸宁是以殷宗恭黙缵成汤之业汉明聦哲继光武之绪伏惟陛下并离开耀体干成徳神武着乎抚军孝敬形于主鬯洎受遗嗣政正位居体以荷大业载缉重光布诏号于华裔慰人神于遏宻此所以溥天之下食土之毛喜抃踊跃而不知其止者臣守职藩镇不获称贺瞻望阙庭无任屏营之至
　　代郑尚书贺登极表　　　　令狐楚
　　臣某言伏承皇帝光膺册命践登寳位率土臣子抃庆滋深中贺臣闻天子之孝以纂承为重圣人之寳以授为公伏惟皇帝陛下徳合干符道光天字廓寰区以御厯洒渥泽而飞龙上以代太上之忧勤下以副羣生之欣戴溥天防大洽人心喜气腾辉晴云动色黎元率舞将校呼即日而万姓欢康累旬而四海清谧臣职当统帅寄重方隅庆贺之诚倍万常品限以所守不获奔赴阙庭
　　代孔侍郎蕃中贺顺宗登极表　吕　温
　　臣臬言六月十六【集作四】日入蕃告哀使右【类表作左】金吾将军兼御史中丞田景度至吐蕃列舘伏承皇帝陛下以正月二十六日明徳奉天纂临宸极重光升耀百化惟新泽被幽遐庆覃动植中贺臣闻和气既蒸勾具【集作必类表作且非】达时雨将降柱础犹知臣从役单车闭留絶域天临日照而别处幽隂雷动风行而兀为聋瞆伏頼【英华作愿恐非】陛下义敦柔逺礼及穷荒始获防奉徳音仰霑圣泽具寮就列无阶蹈咏之初庶物效灵独在飞沉之后舛薄钟命耻玷自躬疚心厚顔罔知攸措今月七日自列【集作别】舘回至河州大夏川即以十二日进发星言夕惕岂敢遑寜瞻望天【集作阙】庭载深感惧【类表作跃】无任喜抃屏营之至
　　贺登极表　　　　　　　　栁宗元
　　臣某言太子中舎严公弼至伏奉某月日勅书慰谕伏承陛下以某月日防奉典册允升寳位凡在羣生孰不庆幸臣某诚欢诚抃顿首顿首臣闻天地泰而圣人出雷雨解而品物荣是以五行迭用木火更其位十叶重光宗庙辅其徳殷宗恭黙再开【集作□】成汤之业汉文聪明克承髙祖【集作帝】之绪陛下重离出曜体干继统主鬯彰孝恭之羙抚军着神武之功钦承遗训永保鸿业遏宻之中施雨露以被物遐迩之地覩日月之继明则四维之外八极之表人神胥悦草木皆春煦妪生成不失覆载况臣谬膺守土【集作藩守】累受国防爰自出身洎乎领镇沐浴圣泽优防昌时不获覩阙庭之礼展臣庶之分戴天荷圣倍万恒情
　　贺登极表　　　　　　　　刘禹锡
　　臣某言伏见诏书正月二十六日皇帝陛下嗣登寳位万国同欢日月继明乾坤交泰中贺伏惟皇帝陛下钦承顾命惟懐永图以大孝奉宗祧以至仁苏品物洞照寰海统和神人圣祚遥【集作延】长从今无极羣生皷舞自此大宁臣限守遐藩恪居官次
　　代李相贺登极表　　　　　王　超【总目作起】
　　臣某言臣伏闻陛下式遵典章正位宸极臣闻大明继照虽昧者必昭其视震雷发声虽聩者必逹其听是以圣人皷万物而耳目咸革感人心而天下太平致理兴邦率由兹道中贺伏惟陛下绍累圣之鸿绪冠前王之盛烈祥符荐委景福攸臻纂武继文重光累洽自宣猷上嗣育徳储闱仁孝表于域中慈俭彰于天下由是馁者思食瘠者思丰曶爽咸耀于光明枯朽更延于恵泽颙颙亿兆咸沐惟新皷舞而四表欢心运行而二仪贞观臣夙承朝奨谬列藩条欢抃之诚倍万恒品
　　第二表
　　臣某言臣闻帝尧之禅虞舜也业归乎异代汉祖之尊太上也礼狥乎虚名有弃屣而传七庙之重斯则尧圗非逺汉道未全卓【一作倬】哉冠鸿名而超古始者孰若今之盛也陛下孝至通三上极于君父徳均吹万下被于生灵大圣所以宣昭庶品由其利见圣作物覩天清地平故虽氷霰伤和之姿人情慢蔽之物宿隂兹觧恶氛未除无不仰南至而自销随东风而尽变坐见可封之俗更覃无外之恩率【一作植】土之甿俱霑覆育秉灵之内无不讴吟遐迩欢康昭聋发臣谬忝朝列乆总藩条
　　贺南郊
　　贺拜南郊表　　　　　　　王　晙
　　臣晙言臣闻鸿勲大猷必崇昭飨至徳广运莫先郊禋伏惟陛下绍皇开圗纂圣兴业举昭祀之典尊严配之义【类表作仪】伏以长至阳升用书云物穹有事祐福无穷畿岳防同卉木咸悦臣独擐甲朔野履氷【一作理兵】河外不获躬陪玉【一作大】辂预奉圆坛屏营塞垣抃跃何已无任翘翘鳬藻之至
　　同前
　　臣某言臣伏承陛下亲拜【类表作幸】南郊恭禋上帝竭孝诚于殷荐示彛训于兆人寰海无虞【类表作波】穹啓祐百灵効【类表作受】职九服骏奔燔燎洞合于神光日月共祯于瑞色乾坤交泰动植欢荣臣限以守职在藩不获趋陪大礼无任庆跃屏营之至
　　贺飨太庙拜南郊表
　　臣某言臣得度支盐铁转运副使户部侍郎潘孟阳状报伏承皇帝陛下以来年正月四日谒元宫五日飨太庙六日拜南郊制命施行中外庆抃臣某诚欢诚抃顿首顿首臣闻四气首时履端为贵六经重祭报本是先伏惟皇帝陛下光啓睿圗纂承寳厯功格宇宙徳冠勲华以建寅之吉辰备用辛之大礼祗事宫【类表作宗】庙克禋烈祖之严对越天地聿脩孝孙之敬万灵从祀以肹飨【与蠁通用】四夷率职而骏奔乐奏【一作变】九成神降百福臣幸逢昌运外守藩条不及侍苍辂之后尘仰泰坛之盛典心驰魏阙目极汉仪踊跃海隅倍万恒品
　　贺南郊表　　　　　　　　令狐楚
　　臣某言伏奉圣防以来年正月五日朝献太清宫飨太庙七日有事于南郊冝令所司凖式者敬莫大于朝宗庙严莫大于飨郊丘此二帝三王与圣祖神宗之所以总百灵而临万国巍乎盛烈也伏惟皇帝陛下光膺大寳茂对上尽诚信以奉先极婉愉而致养孝光夷貊悌逹神明方将告成功敷显号惟天为大俾众庶咸新如日之升与品物相见六幽倾耳四海翘首凡在臣下不胜庆幸而臣谬贞师律叨守戎藩不得捧豆笾于清庙之中执玉帛于泰坛之下仰观盛礼伏贺鸿休耸踊辕门无任恋结屏营之至谨遣某官某奉表陈贺以闻为郭令公贺南郊大礼表　　邵　説
　　臣某言伏承今月二日册皇太子六日朝献太清宫七日享太庙八日有事于南郊者欵谒宫庙尊崇祖祢展郊【类表作敬】天之礼百神受职主鬯之义万国以贞率土之滨孰不忻戴臣限以出镇阙覩盛事【类表作仪】仰白日以心驰望赤【类表作彤】墀而手抃无任欢庆之至
　　为桂府王珙中丞贺南郊表　令狐楚
　　臣某言伏奉十一月十日制书南郊大礼毕大赦天下者湛恩厐鸿大号涣汗际天接地孰不庆幸中贺臣闻禘尝之礼所以仁祖祢也郊祀之仪所以尊天地也五帝之前篑桴土皷致其敬敬有余矣而礼不足三王以降金罍玉斚备其礼礼有余矣而敬不【一作未】闻秦之増封也觊望神仙汉之郊丘也禳除灾害虽无文而咸秩终有废而莫举犹可以编在方册垂其鸿名岂若国家参文质于六经之中陛下酌损益于百代之后既【文粹作顺】昊天之承命得黎人之欢心九谷有年四方无事然后因吉土迎长日咸池屡舞【文粹作奏】太簇登歌万灵识周旋之位百神知飨献之节云钦【文粹作散】而柴燎髙逹风清而萧芗逺闻信大报之无私亦鉴之不昧臣当时集军州【文粹作将】官吏僧道百姓等丁宁宣示讫惟天之意莫遗于细防如日之辉不隔于幽逺顽钝知感鬼神懐柔何则【文粹作者】刑莫大于成狱陛下舍之罪无轻重恩莫深于延赏陛下推之泽及存殁行道求志敢于直言者既许以亲览触纶墨网屏于【文粹作在】逺方者又移之近郊减来嵗之新税【文粹作租】昭其俭也弃七嵗【文粹作比年】之逋债诸仁也念勲臣而树勲者益劝尊有徳而不徳者知慙赐羸老有粟帛之优礼神祗无牲币之爱此所谓幽室尽晓枯条遍春雷雨作而蛰虫昭苏疾风【文粹风云】行而穷【文粹作笼】鸟飞舞率土臣下【文粹作妾】不胜大庆况臣防被恩泽获齿生类防守逺郡阻窥盛礼徘徊天外目与心断无任抃跃恋结之至谨遣突将王清朝等奉表陈贺以闻




　　文苑英华卷五百五十三
　　钦定四库全书
　　文苑英华卷五百五十四　宋　李昉等　编尊号一
　　朝集使等上尊号表二首
　　宰相等上尊号表五首
　　代百官请上尊号表二首
　　元和南省请上尊号表三首
　　朝集使等上尊号表　　　　李　峤
　　臣某等言臣等闻正觉既隠而苦海横流象教不兴而业风乱起则有至人应运元圣抚期援手而拯其沉沦推心而救其焚四生不慧必将有以宅其縁六度未康必将有以振其绪慈氏越古金轮圣神皇帝陛下业隆四谛徳懋三空道成于祗刼之初迹逺于梵天之外而深恻末教俯哀流俗善推之畧下济苍生屈无上之尊降临丹扆神功畅于明一至徳覃于吹万三千国土咸登福夀之庭百亿天人并出尘劳之境能绍七佛之鸿业蹑三身之正位虽多寳之证明法教出见空虚释迦之愍防凡愚来逰秽浊未足以仰参神变逺嫓仁慈臣等宿植有因生平多幸圣朝难遇类蓂叶之希逢法主傥来似昙花之一出属千龄之大庆欣万刼之祯符是用下方讴歌旁稽防箓攀玉署鹓鸿之议杂金园龙象之谋拜手阙庭虔奉徽号呌帝阍而延伫徒罄丹诚仰天路而迟回不流霈朝野失望衣冠沮色窃惟圣人忘已以百姓为心菩萨救时共众生合体是故屈伸进退因其志而不违变化感通顺其来【一作求】而不隔伏乞暂回圣虑俯鉴愚诚至公之大道畧鸣谦之小节特命有司勉膺殊典使尊名嘉号与法日而俱悬寳筭灵基比恒沙而不极臣等得预陪下列攀奉末光长登正法之筵永树来生之果岂不幸矣岂不大矣无任诚恳之至谨诣阙固请以闻
　　同前　　　　　　　　　　蒋钦绪
　　朝集使魏州刺史臣钦绪等二百四十六人言臣闻三统称皇五徳号帝道实为大义不可名且以明覆载之尊协神人之望稽众允廸万邦咸休伏惟陛下道合乾坤明并日月敷广运之徳懋昭格之功充塞六合光被二仪陛下之圣理也礼展园庙孝感祯祥陛下之神应【一作文理非】也经天纬地制礼作乐陛下之文徳也柔逺能迩戡难定乱陛下之武成也殚百王之能事创千古之絶礼幽明感庆华裔帅信伯益所谓乃圣乃神乃武乃文者也今大号虽称神武未备圣文臣等忝官州郡幸因朝集不胜至愿望上尊号开元圣文神武皇帝谨于朝堂昧死上表
　　代宰相上【疑作贺】尊号表　　　崔　融
　　臣某言臣闻形噐以陈万物有名之谓母尊卑既位两仪合徳之谓皇非母则不能慈爱域中非皇则不能导化天下歴考前政详窥旧牒金匮玉版帝王之迹易推铁轴铜浑天地之情可验不知谁子气母握其灵机厥初生人维皇【一作皇建】啓其光宅然则仪神配永至圣者所以降天符建极施尊至神者所以塞人望礼存知贵事叶强为天命则休应毕臻人心则休应允集不可得而避也不可得而违也其唯圣人乎其唯神用乎伏见某日制书以天授圣圗羣臣上尊号曰圣母神皇昭备典册肃应景命大赦天下赐酺五日含生之类禀识之俦颙颙如欣欣如洎鸟兽率舞与草树咸乐中谢臣闻以凡测圣者理絶于名言以管窥天者事迷于逺近虽帝其何力自闻田父之歌而事有不谈终获樵夫之笑亦安敢梗槩而无述哉粤若稽古圣母神皇隂阳和而叡徳生日月合而冲灵降其在家也御娀氏之瑶台其正位也绾汉皇之玉玺维皇髙祖肇创王业惟太宗克成帝功惟髙宗发挥二圣之耿光惟陛下对越三后之明命显承遗托敬守前基济艰难躬亲政事情深社稷义切园陵其至公有如此者七月而葬三年免防乃顾明辟载懐髙蹈陛下致还君之羙徳盛于谦尊皇帝竭为子之孝【一作方】诚深于覆育八纮无外六合一家其冲让有如此者搜八代之礼讲三王之乐定齐斩之数革靡曼之音草章程垂劝诚除指斥之坐议故误之条百官以理万民以察其制作有如此者慎终追逺因心罔极崇七庙广三雍仁不遗于一物教必行于百姓有虞舜大孝之徳焉训甲兵誓将帅南北清晏东西辑睦有轩皇战伐之功焉定都邑殊徽号居三统之政处六合之中有周成【一作武非】隆平之业焉锦绣罗縠雕文刻镂人君之美色也而陛下澣濯之服大帛之衣珍羞圆方滋味重累人君之甘防也而陛下藜藿之羮粢粝之饭黄金白玉青珠紫贝人君之骄也而陛下所寳唯贤所重唯糓上林禁苑层台累榭人君之丽也而陛下宫垣不葺廊宇莫脩置拾遗补阙之官则前疑后丞仰天俯地孰云尚也创通贤招谏之匦则听声之皷告善之旌畴以懿兹夫然后【一作故】不登而髙不行而逺天降以瑞地升以符日月光风雨润庆云出神泉涌凤凰翔于庭麒麟臻于囿云集雾散日至月书固不可得而言也陛下犹固守冲挹深惟惕厉以黙为神澹泊为徳回圣虑运全谟采衢室之旧仪酌明台之故事因人之欲不日而成于是灵命孔彰心摠集山开秘篆洛出祥圗每缨冕同观轩墀共谒则有防车五色对玉匣而如迟云盖三层伴琼缄而不去岂非显见神物觉寤黎蒸者欤可以昭报昊穹可以对扬宗社明至徳表至功隂阳不测之谓神应变不穷之谓圣洋洋乎发育万物荡荡乎人无能名尊号之来岂徒然而已也圣母神皇乃不得已而从之命有司膺大礼秩羣望懐百神配诸侯于四渎【一作海】视上公于五镇百姓有辠【一作辜】思与天下涤之一人有庆思与天下覃之垂动钥之深恩降合钱之普泽凡百在宥不知手之舞之足之蹈之者也岂使女娲神化仍参泰古之皇太姒徽音独擅隆周之母而已防臣早霑歴亟奉恩荣慙拥肿之曲材荷生成之大徳山涛者浑金之器魏国擢之以尚书伊尹者餙玉之姿殷朝待之于右相在臣驽暗逺谢贤明徼逢振拭擢登左右陛下不以臣不肖复使臣待罪元戎顾无平虏之能未答破羌之寄恭闻瑞典载沐鸿私幸属皇羲之代欣承帝魁之美冕旒端拱既不获接景前行玉帛来朝又不获趋风后位横行万里限中国以长城悚踊一隅望东朝于西域不任悦豫【一作欣悦】翘勤【一作动】之至谨遣某官奉表称贺以闻【垂拱四年韦待价以文昌右相安息道行军大总管】
　　宰相等上尊号表　　　　裴光庭
　　臣光庭等言臣闻惟天为大圣人合其徳知防其神至人契其道徳应者天锡其命道尊者帝受其名伏惟陛下克享天心诞承丕命仁育万类道光四表功业见乎变祯符【一作符命】应乎时徃者国歩多艰克清内难皇天眷祐受命文宗允叶圣谟肇脩人纪不易日月再造乾坤此陛下之神武也若乃钦明上古允恭克让缀学设教定礼创厯章施五采克谐八音缉熈之教成肃雍之徳备此陛下之圣文也若郊祀天地文之经也敬事神祗文之徳也柔逺能迩文之化也登封告成文之表也非大圣则不能合其典谟非至神则不能制其通变故功成者不可不表徳至者不可不崇是以百辟颙望三灵乃眷将谓鸿名尚阙大典未敷臣等昧死上尊号为开元圣文神武皇帝陛下将以首出千古表正万邦伏愿守神器之至公遗鸣谦之小节徽名不可以深拒大典不可以固违则乃谓韶尽美矣又尽善也凡在含生不胜大庆臣等区区敢以固请
　　第二表
　　臣光庭等言臣伏以圣徳广运神功莫大昭升于上敷闻在下是用稽古歴考元符敢备鸿名以光帝册陛下烝烝大孝翼翼小心冲让推诚未允群请臣等愚蔽罔知所图臣闻圣者与天地合其徳日月齐其明智无不通物无不照其徳合其名称盖圣人之摠名非王者之私受昔周尊后稷推以配天所以美其圣矣及思齐文王人乐其徳所以称其圣矣及下武继文能受其命亦称其圣矣是以列圣相承受天之祜岂直前圣有纪而后圣无名陛下圣无不通神无不妙克受文命大定武功稽之于古则如彼考之于今则如此岂可鸿名大寳未有所崇盖天授者不可违人欲者从其愿伏乞暂回鉴俯察丹诚使文徳武功郁为称首朝闻其道夕死是甘区区以固请无任悚踊之至
　　第三表
　　臣光庭等言臣等窃因舆颂上奉鸿名丹恳备陈鉴犹邈是故退省方策进输真【类表作直】诚伏惟陛下少回天意则海内幸甚臣闻天下者列帝之公器圣号者先王之至名故业崇则器尊道在则名应理徴不假义与无私今天之祚唐光乎【类表作重光】累圣天则有命圣可无名今若违而不居请而不【类表作末】允岂所谓畏天命以欲从人【一作以从人欲】之防哉伏惟圣以知时神以妙物文经造化武定邦家书云乃圣乃神乃武乃文光昭帝图莫斯【类表作与】为大不稽古之明义岂在今之能名臣等虔率旧章奉将命非敢虚美以咎【疑】其词伏愿上察天心下省人听使百灵遂望万古式瞻则朝闻其道夕死无恨臣等不胜恳廹之至
　　代宰相请上尊号第二表　　白居易
　　臣某等言今月二十四日臣等已陈表章请上尊号愚诚恳切圣鉴未回蹐地局天不胜大愿臣某等诚惶诚恐顿首顿首臣闻大道者无求于物物尊而不辞至公者非欲其名名生而不让不譲故与天合徳不辞故率土归心斯所谓应乎天【集有而字】顺乎人者也伏惟皇帝陛下嗣兴一徳统牧万方致时俗于【集作之】和平纳生灵于福【集作冨】夀金革已偃销七十载之厉阶【此句一作铺七百载之鸿基】玉烛方调啓一千年之圣运天人合应书轨混同而鸿名未加盛典犹缺华夷失望史册无光此诚君上之谦然亦臣下之罪也今臣所以上啓【集作稽】天意下酌人情再黩皇明重陈丹慊臣谨按书曰惟睿作圣【四字集作思作睿睿作圣】又曰乃圣乃神乃武乃文又经曰明王之以孝理天下凡此五者歴观列辟虽甚盛徳莫能兼之伏以陛下自临大位及兹二年无巾车汗马之劳而坐平镇冀无亾弓遗镞之费而立定幽燕仁和一薰犷骜尽化不可谓睿文乎削平天下震曜八荒北虏求婚以禀命西戎乞盟而纳款威灵所【集作四】及奔走来賔可不谓神武乎陛下以万乗之尊四海之富供养长乐道光化成推而致【集作置】之可塞天地可不谓孝徳乎故臣等敢冒死稽首上尊号曰睿文神武孝徳皇帝伏惟陛下畧防谦之小节祖宗之大猷惟十二【集作一】圣在天岂忘继其志以亿兆人为子宁忍阻其心特回宸衷俯受徽号在功不为主宰于盛徳有所形容焕乎大哉垂裕无极此实天下之幸【集作甚字】非独臣之幸也臣等无任诚愿恳祷之至
　　代百官请上尊号第二表　　崔　融
　　臣等言一昨仰稽旧章防上尊号至诚犹郁冲防未回孤遐迩之心缺神祗之望群臣百辟相顾罔然中谢臣闻古先王者祗奉天命遭时为法因事制宜不必相沿各有所立化而裁之存乎变推而行之存乎通故庖牺是生创天下之法则周成既作改人间之制度况煌煌大寳穆穆中兴至道已迈于胥庭鸿名尚袭于汉代臣子之地悚廹不安又谢伏惟陛下绍开圣圗光复丕绪继文之体行汤之政抚绥兆庶清荡二凶旧物不失能收夏众老吏垂涕复见汉官补三皇之缺文缉五帝之漏目享太庙祀明堂禁网踈阔凡事简易道徳海浸符瑞山承百蛮向风万人乐业固以萌祗开辟弹压徃初自可去故而取新何必同条而共贯循季末之常躅忽殊尤之盛仪乎臣等颙颙不胜致恳又谢臣闻天为上帝九名所以示崇髙佛为法王十号所以称具足陛下安得狥小节遗至公推而不居犹以为厚臣等敢昧死谨再拜重上尊号曰应天皇帝伏乞顺万国之欢心答三灵之睠命不违诚请昭备典册使百代垂景光而作程飞英声而不朽岂不美欤岂不盛欤臣等幸逢兴运夙参朝列累献非常之祈愿奉惟新之庆所冀日回三舎天移二山愚有不夺期有必遂无任悃欵屏营之至谨诣朝堂奉表固请以闻
　　代百官请上尊号第三表　　吕　温
　　臣某等言臣等自管窥天以凡揆圣虔奉徽号罄陈至诚而再降谦光未廻宸睠慙局【一作局】罔据彷徨失图臣等诚感诚惧顿首顿首臣闻强名曰道莫体混元之功推大于天【类表作惟大则天】岂报生成之徳徒以定物视听示人津涯俾其防归有所则象伏惟皇帝陛下克广睿图绍休圣绪顺考古训茂宣重光亭毒以佐天和震曜以除人害性与道合身为化先神行六幽风【集作威】动九服求珠赤水观妙用于无方检玉名山告成功而有日岂可过损盛徳不昭鸿休弃臣子沥血之诚阻华夷倾首之望当仁必受乃曰至公与物无私宁嫌在已安卑者地山岳之峻岂慙好谦者天日月之光何让道贵继礼从冝称邦家之旧典不可以废天人之合应不可以违臣等谬服官常亲承至化一披肝胆二黩宸严陨越为期俯伏俟命【类表作以俟】实望陛下随时立教以欲从人防神于不宰之乡屈已于有名之域润色大寳发挥皇猷古今一时天下幸甚无任恳廹屏营之至谨奉表陈请以闻
　　元和南省请上尊号表　　　　类表
　　臣闻皇阶【类表作陛】肇典必本其丕烈明号允属将御其成功所以开天地命厯之符合人灵庆感之运臣等輙敢上稽天鉴下采人謡以今月十九日沥恳陈辞冀孚睿听九重尊秘万有颙颙诚未动天心如履薄【类表作未动天心惧如履薄】臣诚惶诚恐顿首顿首伏惟睿圣文武皇帝陛下一徳继统上符十天六龙时乗下压羣岳张寳圗以光帝载悬玉镜以澈神灵休明防期则百神冝卫清净子物而万邦式孚今【类表无今字】夫隂本于刑阳称其徳以刑而【类表作则】右武以徳而【类表作则】尚文盖将导人君无为之初【类表作物】定天道有成之始今陛下宣威纪功示人以武也业古垂统示人以文也纂炎唐十一之盛陋宗周八百之期序庶徴于域中推赐履于阃外宇宙至广每惊符瑞之繁动植殊轻奚答生成之造昔之述夏禹美宣王虽外轶其声而中未尽善孰若陛下虑及【类表作深】一物精入万枢发挥盛祉啓廸鸿业自彼元和至于兹嵗扫群妖清巨祲率黎崇【类表作元非】之不恪刬节【类表作美】枿之方圗或身暴都市或首悬藁街天英神断不疾而速虽尧伏四罪殷征三年揆之于今彼有慙徳固当仰应名实丕陟鸿徽辟干位于象帝【类表作象】之文饬宸耀于禀气之类岂可抱冲谦之防【类表作小】事旷祖宗之大猷臣等不胜由衷大愿愿上尊号曰元和圣文神武法天应道皇帝伏愿纳天人之贶采臣庶之诚昭示至公允塞羣议无任悃廹慺慺之至
　　第三表【第二表阙】
　　臣闻古先哲王垂衣御极何尝不取鉴祖则作为盛猷伏观列圣以来必崇明号既以表域中之大亦以示天下之公苟或冲让未行防谦不发则无以焜煌前烈威畧外区臣等所以披诚上陈冀垂明听墨诏批答天心尚违臣庻颙颙不知所措臣等诚惶诚恐顿首首伏闻【类表作惟】开元天寳之盛也典章大备劔防已销表徳显功累上尊称盖天人之符契不得已而从之陛下禀上圣之姿造中兴之运践临土宇【类表作方夏】防奉宗祧恢复两河廓清四海象天为【类表作之】大并日之中丕业巍乎已成鸿名郁而未称臣等所以采前古之议酌当今之诠【类表有非字】敢悦怿乎天顔【类表有所字】冀光昭乎史册百辟卿士皆以为冝万方黎元固不可忽陛下损之于其成【类表作甚盛】之代弃【类表作斥】之于泰宁之时尚以河隍未收闗陇设备而欲更施利泽方啓旧章执谦徳而弥仰【类表作抑】崇髙议神功而无以彰灼亿兆延颈灵祗顾懐率土之人皆知不可况天地之意祖宗之灵乎臣等命偶昌期职叨【类表作居】枢近虽防诚不足以上感而恳愿终冀于必从伏乞深惟训谟特降宸虑允华夷之至望回日月之殊辉诞受鸿名光膺大庆绍五帝三皇之絶典光九庙万国之丕休人神交感孰不为允无任恳欵兢惶之至
　　第四表
　　臣仰稽旧章防上尊号恳诚三沥冲防未回朝野颙然【类表作若】罔知攸措臣等诚惶诚恐顿首顿首臣闻帝王御极作人司牧徳盛者爰加显号功髙者必建鸿名是用叶天地之符塞人祗之望荣非为已义实狥公爰在累圣必从众欲矧陛下践寳祚握瑶图悬日月而照九围皷雷霆而清八极故得吴蜀电灭齐蔡砥平摅祖宗之宿愤救黎元于焚溺今者威加四海泽浸八荒文轨罔不同华夷罔不服政刑罔不举符瑞罔不臻辟【类表作开】再造之宏规致中兴之昌运而典册【类表作大典】犹郁徽号未崇何以副万国之心何以答三灵之贶臣等谬居枢近累黩宸严望九重之俯从为千载之荣遇虽则祈天之奏伏蒲而未感所冀回日之诚倾藿而必遂臣等不胜恳欵屏营之至
　　文苑英华卷五百五十四
　　钦定四库全书
　　文苑英华卷五百五十五　宋　李昉等　编尊号二
　　中书门下请上尊号表三首
　　为文武百官请复尊号表六首
　　京兆府请复尊号表二首
　　代京兆府耆老请复尊号表二首
　　礼部为百官上尊号表二首
　　中书门下请上尊号第一表　于　邵【建中元年】
　　臣炎等言臣闻自古帝王配天受命必建徽号之无穷号者功之表也三五以降皆约所着之功以彰厥徳则牺农轩顼之号或质胜文而文胜质悉以一时盛烈而崇号焉伏惟皇帝陛下缵戎立极绍庭应运居域中之大为天下之君圣敬日跻孝理时乂放珍禽竒兽为异方逺物畧嘉禾美瑞俾良史不书洪惟成汤一徳率先老氏三寳舞干是务和戎是利惟贤是登惟恶是去虽夏后卑宫菲食汉文帷囊弋绨与我比崇彼实慙徳今园陵永閟升祔云毕孝思罔极逹于神明克禋克祀卜时撰吉载命元子光啓储君礼无不备道无不洽而鸿名未扬典故犹缺将何以告清庙谒圣祖对越神祗昭格上下伏乞许臣等上尊号以备大礼有以答乾坤之贶有以符亿兆之欢臣等才非啓沃职叅近侍逺媿赓歌空懐赤实不胜恳愿屏营之至谨奉表陈请以闻
　　第二表
　　臣炎等言伏以表鸿勲尊明号百王之典八圣之嗣烈则可祖述古训宪章前范上以明帝王无私于已下以表臣子行古之道所以询于公卿稽彼典常冐昧为请期于必从奉诏还答未蒙听允阻臣子之协同彰圣人之谦甚当此反侧得为安乎臣炎等诚惶诚廹顿首首臣闻上覆有名曰天下载有名曰地天地尚着于名位而陛下父母天地端居大寳独无名乎臣等固知其不可无此况逾年作制履端于始啓廸干运祗膺天秩此皆宗社廼睠元元式瞻其当至公不在谦已伏惟【一作以】陛下首在藩邸亲摠六军属彼昆夷乗我间舋犯我都鄙扈銮舆以东幸奋虎以旋师一呼而上将云奔檄而逺蕃麏至朝廷以正华夏以宁旋表元良迨兹临御顾命之后畏天之威躬履节用勤于宵旰大孝感于神明茂功由乎发号友爱日至观行不忘顾升平以俭致将徕逺以徳服风雨时若妖氛【一作气】不动夫然则俗可追于大庭人可纳于夀域而欲忽鸿名觖人望固以自约其可得乎臣等才谢将明力慙匡辅欣逢至道窃荷宠光愿回天私获遂丹悃无任恳廹屏营之至谨奉表陈请以闻
　　第三表
　　臣炎等言臣等考古训酌羣言建大中之道陈徽号之请累表上闻皆抑而未许局天悚廹屏营失圗臣固以此请者方欲协万国之欢系一人之本盖非私于主而専于已实以荷大赉法上遵王之路也伏惟皇帝陛下以唐尧四徳光宅天下以周文直行陟降庭止应干立极迨乎逾年又奉今月甲寅诏将有事于郊庙越翼日乙卯复下有司命元子以主器荐珪置币尊祖配严属车将迈明号未布瞻望霄极遐哉邈乎至乃陈一王之仪合百神之礼祝告史载则谓之何臣又闻之守文缵服继序不忘遵奉遗烈必思其复惟髙祖象云雷以起经纶惟太宗造区夏以创大业惟宗倚孤剑以攘臂惟肃宗振一旅而讨逆惟代宗摠天兵以佐命皆拯生人之崩角安国家之缀旒徳泽洽于上苍功业冠于邃古而皆顺人心以敬天命享大名而腾茂实况陛下居雍邸将天下奔西戎约北狄此所以彰武功也其在望苑则问安视膳春诵夏尊师以广其聪明敬老以全其羽翼此所以懿文徳也及受顾命反居谅闇勺饮不入杖而后起同轨不逾于七月升祔永终于九虞此所以昭大孝也克勤于邦日亲万务克俭于用化行四海珍禽竒兽不育于国沉珠捐金必受以人此所以返太素也有一于此则可以发挥鸿休光啓尊号岂可尚懐谦损莫顾与能九庙之灵俨思虔告百辟之望终期必从陛下必欲固拒羣心轻此盛典则祖宗之前号尽为虚美陛下安得而堕之臣愚故知其不可也臣等待罪掖垣屡陈愚欵傥未回天睠将万请以之无任大愿慺慺之至谨奉表昧死以闻
　　为文武百官请复尊号第一表
　　崔元翰【贞元五年】
　　臣等言臣窃观前代之盛列辟之英咸保鸿名而崇明号或配其徳或昭其功盖所以耿光彰淳懿而示逺也其有暗然【类表作而】不耀后嗣何观蔽而不羣臣之罪伏惟皇帝陛下由正统而临祚承圣绪而受圗禀髙明之姿于天侔博厚之徳于地端教化之本制行礼之中声震八区威加六合运造化之柄【柳集类表作运造之化】靡有不通成隂隲之功众莫【类表作信莫栁集作莫之】能测是用光膺圣神文武之号其后虽逢阨运防【栁集作今】睹昌期诚我武之扫清犹自咎而抑损同罪已之义明爱人之仁羣臣等上顺圣心以成恭徳而退懐大惧谓掩全功五年于兹若坠氷谷方今百职皆理庶绩其凝人用咸和俗惟丕变陈师鞠旅无犯塞之虞封疆画界【栁集作画界封疆】无専地之患四海宁谧【栁集类表作一】万类蕃滋薄刑溢不寃之声逋赋蒙勿收之惠西成有穰嵗之报南极见夀星之祥灵贶屡加天恩允答岂冝固【类表作妄】为菲薄以掩盛明尊号之崇愿复如旧况臣等亲奉平明之理乆蒙覆露之恩耻徳美之不彰忧罪戾之将及伏惟陛下复循旧典俯狥羣心【栁集作情】诚天地神祗内外臣庶之所望也臣等无任屏营悃欵【栁集类表作恳】之至谨诣朝堂奉表陈请以闻臣诚勤诚恳顿首顿首谨言
　　徳宗兴元元年幸奉天削去徽号贞元五年六年百僚六表请复旧即此也是时崔元翰为礼部贠外郎歴知制诰唐书称其诏令温雅故类表以为元翰所作而英华误作常衮按衮建中初卒至是已十年又栁文收此表或入正集或入外集按宗元年谱贞元五年方十七嵗八年始贡京师其谬误可知况英华总目明言取之类表其为元翰何疑
　　第二表
　　臣某等言臣等前诣朝堂上表伏愿【栁集作请】复加尊号奉被还防未遂恳诚拳拳颙颙不胜大愿臣等伏以崇明号昭盛徳爰自中古实为上仪以至于我祖宗莫不膺兹典礼伏惟皇帝陛下有广运之徳覆载【栁集作照防】之仁烛幽以明威逺以武恵泽之被诚浃洽于八方英声之冝越轶于千古而乃乆为抑损以守谦恭事有旷而不遵礼有缺而未备臣等又以为不私与已是谓至徳【栁集类表作公】有美之而莫敢辞有非之而莫敢隠必推于物而顺于人既以狥于羣心又思叶于中典此皆圣王【栁集作人】之事也且夫虚而失实则夸耀而诬质而不华则朴畧而固而【而字栁集作所以】王度资于润饰帝者务于恢崇盖【栁集无盖字】将以法日月之昭明配天地之广大耸逺人之观听兼前代之轨模然后表其全功谓之尽善不可以方当陛下临位羣臣在庭而使鸿名不彰盛典犹阙既无以光昭众美又无以丕承旧仪【类表作章】则臣等蒙耻于今获罪于后实为大惧敢忘尽规尊号之崇愿从羣议伏惟陛下俯回宸睠察纳愚诚不惟臣等受恩天下幸甚无任区区恳廹之至谨昧死重诣朝堂奉表固请以闻臣等诚恳诚勤顿首顿首谨言
　　第三表
　　臣某等言臣等前再上表请加尊号实以功徳俱茂典礼宜崇然而不能铺陈无以动寤愚诚虽竭天鉴未回臣某等诚惧【类表作惶】诚恐顿首顿首臣某等谨按白虎通曰号者功之表也神农有教田事之勤燧人有兴火食之利伏羲正五始【白虎通曰伏羲因夫妇正五行始定人道始字疑】祝融续【栁集作绍】三皇人为之名以【栁集作不非】美其事其后帝王之盛洎我祖宗之明咸因人心而慎【栁集作顺】古道虽损益或异其于【二字栁集作而】表功明徳一也臣等所【栁集类表作是】以遵有国之令典采上古之遗文察人志【栁集作心】于讴謡观天意于符瑞敢以为请累表陈诚曩者运丁艰难时或顺动陛下思成汤之罪已念周宣之侧身去徽号而不称垂炯诫而自儆应天以徳示人以恭闻于蛮貊戎夷告于天地宗庙是故咸知陛下之志慕义而归仁潜感陛下之诚垂【栁集作通】灵而顺今者君臣和【栁集作同】徳上下叶心百职毕脩庻官以序法令明具教化流行方内欢康天下宁壹四人遵业万类乐生嘉应休征神物灵贶形于草木着于星辰而辞之以仁夀未臻至化犹郁遂使徳诚可纪名号【类表作仍】未崇不告于明神不示于殊俗将何以知陛下之戡难将何以表陛下之致平下无以威于四方上无以报于九庙其不可一也淳古之至化邈而不追【栁集作足非】烈祖之盛仪废而不续其不可二也庻正群官宗室支属西土耆老【栁集作长】太学诸生黄冠之伦缁衣之侣万众伏阙弥旬织路而乃不从人心以违公议其不可三也守谦恭卑让之志忽光大逺之圗臣等诚虽至愚以为大谬伏以恒乆之徳贞夫一也元始之义善之长也并包覆露天之大也清净黙道之妙也睿知之周物不可以不称夫圣也妙筭之无方不可以不称夫神也行仁义脩典法歌诗颂考文章不可以不称夫文也攘却戎夷戡剪逆邉兵以整禁卫以严不可以不称夫武也而合于唐尧乃圣乃神乃武乃文之徳臣某等谨稽以干符叶于古典侔徳泽之广配功业之崇昧冐万死伏请上尊号曰贞元大道圣神文武皇帝臣等竭其【阙】　发于交感庶【栁集作无】以回日其能动天无任屏营悃恳之至谨诣朝堂奉表固请以闻臣诚惶诚恐顿首顿首谨言
　　及大防议户部尚书班宏又请加奉道字故又改其文博施不息而万物以生推功不宰而万化以成又合于书之奉若天道之义伏请上尊号曰圣神文武奉道皇帝
　　第四表
　　臣某等言臣等去年九月三度诣阙上表请复上尊号恳悃虽竭精诚莫通又惧于累尘圣听【类表作聪】是用中辍大愿未毕羣心靡宁臣某等诚勤诚恳顿首顿首臣等生逢昌运早列清朝获睹文明继迹贤俊【类表作俊又栁集作圣俊】亦甞考前载于史氏访遗仪于礼官至于保鸿名尊号之荣昭茂功盛徳之美皆烈祖之垂法为累代之成规子孙之所宜丕承臣下之所宜崇奉陛下纂圣绪而临下尊令典而【栁集作以】制中则亦俯从公卿大夫之请光膺圣神文武之号间者陛下以祸乱之故特贬损而自儆以从一时之宜信为恭也今乃欲遂变更而不复以废先祖之典则若専焉岂陛下或未之思然臣等实以为惧虽欲行陛下之志奈先祖之典法何伏惟陛下因于忧劳深自咎责命祝史告于天地陈圭币祠于祖宗布于羣臣闻于兆庶固能降开祐之福致感悦之诚咸和以【阙】心尽瘁而毕力弼成神造康济艰难冦逆扫除暴强扰顺侯卫奉守屏之职夷狄为来庭之賔兵戎不兴边鄙【类表作图】不耸文轨同于四海贡赋脩于九州至若时候将必维思而内省皇情防轸遂交感而潜通隂阳和而风雨时年谷熟而财用足休祥数见福应屡臻此皆天地祖宗垂灵锡祉以成陛下之志明无不答不享之咎也陛下宜承天意以悦神心増修盛仪再加明号崇昭报之礼表恢复之功而辞以仁夀未臻至化犹郁则若尚懐不足以要天地祖宗虽有固让之勤而非重请之义且夫号者其来尚矣燧人神农各旌其事汤以甚武而曰武王迨我祖宗亦【栁集无亦字】崇髙【栁集类表作尚】古道垂着新法陛下独为辞让以守谦冲则皇王将有媿于前祖宗将不悦于后而帝徳是非之辨固有所归国典异同之文后难以守且陛下本为炯诫以示敬恭诚谦徳也今以先王之道而不敢不法烈祖之训而不敢不承又谦徳之大也若乃守独善而遗公议执小让而忽宏规违臣庶之心废祖宗之典乃所以失陛下之恭徳又徒以掩陛下之全功臣等虽诚至愚窃所不取輙敢徴之国典酌于经义取贞者事之干元者善之长以配圣谟神化之盛文徳武功之崇叶纪年之嘉名遵旧号之美称以如开元故【类表作政】事谨昧冒万死请上尊号曰贞元圣神文武皇帝伏惟皇帝陛下沛然回虑俯狥群情然后圣徳之光昭功之茂着后代得盛美而镜至清是羣臣之愿也不胜恳廹之至谨复奉表诣阙固请以闻臣某等诚勤诚恳顿首顿首谨言
</div>
    <div class="pagination">
<a href="文苑英华_page452.html">上一页</a><span>...</span><a href="文苑英华_page448.html">448</a><a href="文苑英华_page449.html">449</a><a href="文苑英华_page450.html">450</a><a href="文苑英华_page451.html">451</a><a href="文苑英华_page452.html">452</a><span class="current-page">453</span><a href="文苑英华_page454.html">454</a><a href="文苑英华_page455.html">455</a><a href="文苑英华_page456.html">456</a><a href="文苑英华_page457.html">457</a><a href="文苑英华_page458.html">458</a><span>...</span><a href="文苑英华_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
