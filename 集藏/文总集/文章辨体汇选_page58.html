<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 58 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 58 页/共 396 页</h1>
    <div class="content">
　　臣闻书曰与治同道罔不兴与乱同事罔不亡汉有天下四百年唐有天下三百年及其亡也皆由宦官相去五百余年如循一轨葢与乱同事未有不亡者也汉自元帝任用石显委以政事杀萧望之周堪而废刘向等汉之基业坏于元帝东汉邓后临朝中官用事手握王爵口含天宪顺帝以后五侯专朝桓帝灵帝之时十常侍擅天下子弟亲党割剥百姓毒流四海附之者宠及三族违之者灭及五宗大考党狱夷戮天下名士于是黄巾贼起朝埜崩离及袁绍诛宦官献帝奔播困饿而曹操因之以簒汉唐自明皇使高力士决省章奏宦官始盛李林甫杨国忠等皆因力士以进唐亡之祻基于开元肃宗任李辅国末年寝疾辅国以兵刼迁明皇于西内杀张皇后及二王明皇以幽崩肃宗以骇没贵为天子上不保其父中不保其身下不保其妻子由用辅国一人而已代宗用程元振功臣畏谗吐蕃冦陷京师播迁于陜徳宗用宦官分领神策禁兵其后天子由其所立唐室终以此亡宪宗服金丹躁忿为陈洪志所弑敬宗为刘克明所弑文宗欲诛宪宗之贼谋泄仇士良杀四宰相及朝臣灭其族流血成渠朝廷半空文宗忧愤以至于没武宗以后皆由宦官所立僖宗呼田令孜为父天下大乱黄巢贼起播迁于蜀又幸兴元杨复恭自称定策国老呼昭宗为负心门生天子刘季述等废昭宗于东内韩全诲等刼昭宗幸凤翔于是崔裔诛中官而朱全忠刼迁昭宗遂弑之因以簒唐观汉唐亡国之祸其酷如此后之人主岂可不以为刻肌刻骨之戒哉太宗时王继恩有平蜀之功中书欲除宣徽使太宗曰朕读前代书史不欲宦官预政事宣徽使执政之渐也宰相恳言继恩有大功非此不足为赏太宗切责宰相等乃命学士别立宣政使之目以授继恩布衣韩拱宸诣检院上言继恩功大赏薄太宗大怒以拱辰妖言惑众枤脊黥面配流崖州太宗可谓深鉴前古而塞祻乱之源矣英宗服药任守忠往来间构两宫致慈圣太后与英宗不相悦言者劾奏其辠贬蕲州安置尽逐其党然后慈圣英宗母子如初宫省清肃熙宁元丰间内臣之中李宪王中正宋用臣三人者最为魁杰宪总兵熙河兼领三路中正总兵河东兼领四路其权势震动内外自陜以西人不敢斥言宪名中正口勅募兵州郡不敢违师徒冻饿奔溃死亡最甚宪陈再举之策以诱夏贼致永乐陷没在熙河僣拟不法用臣兴土木之役无时休息榷舟船置堆垜网市井之微利夺细民之衣食专事刻剥为国敛怨此三人者虽加诛未足以谢万姓朝廷止从寛典量加废黜唯宪独死中正用臣犹存陛下近召内臣十人续又召数人而李宪王中正之子皆在其中又除押班二人带御器械一人中外无不惊愕既而闻二人以执政言其有过先罢三人以舍人缴其词头且辍前来指挥首违故事又李宪王中正之子既得入侍则中正用臣亦将进用人心不得不忧故臣敢极言之陛下与太皇太后同听政之初外逐蔡确章惇吕惠卿等及羣小人故朝廷肃清内逐李宪王中正宋用臣等及羣小人故宫禁肃清内外皆无凶人故天下安静臣厯观近古内外肃清未有如今日也祖宗法度所以维持后世不可轻变陛下柰何先自坏之陛下所以享南面之尊蒙已成之业四方万里奔走而听命者以朝廷公正天下心服也陛下何不慎守法度规矩増修徳政使过于垂帘之时然后不失天下之望今未及进一贤行一善先骤用中官如此之盛四方闻之必以为政出宫掖无复纲纪如衰季之世岂不大失人心哉夫人心一失欲复收之甚难陛下若作一二事使中外悦服四方竦动则它日所为有顺流之易人心先信故也若作一二事使中外忧疑四方解体他日虽有美意人已不信在前岂得使心服乎如此而望徳业之光名誉之隆非臣之所知也今中官止是陛下左右给事使令臣虽至愚亦知其未必有害政之事然欲治外者必先治内欲治远者必先治近是以明王慎选左右壬人尧舜畏之佞人孔子远之恐其有损而不自觉也昔唐之时仇士良敎其党曰天子不可令闲常宜以奢靡娱其耳目使日新月盛无暇更及他事则吾軰可以得志慎勿使之读书亲近儒士彼见前代兴亡心知忧惧则吾軰踈斥矣士良以此固其权宠故能专恣二十余年夫汉唐之事当今必无然以先帝天姿英睿圣学高明可谓不世出之主而内外为小人所悞外兴师旅内兴百役先帝未尝享太平之乐终以忧勤损寿凡不便民之事皆羣小所为而使先帝受天下之谤臣常痛之故不愿陛下复近小人葢以此也陛下诚能听臣之言悉追罢除用内臣指挥未到者别与差遣已入者复授外官则中外之人称诵圣徳万口一辞以为至美乃可以解众庶之惑洗陛下之谤此如反掌之易何难而不为哉自闻近臣两次指挥以来外议汹汹皆云大臣不能争执陷陛下于过举台谏之臣又皆畏避中人莫敢一言但恐陛下未知之耳若使知之必不为也臣侍经筵八年日望一日岁望一岁期陛下为令徳之主唯恐有纎毫之失故不避违拂圣意数进苦切之言陛下每留睿听以臣愚直见知臣亦不量微力窃以献纳自任今兹事体实系朝政污隆人情去就臣义均休戚荣辱不忍黙黙坐视敢冐万死而献其忠唯陛下裁詧

　　论听政疏【范祖禹】

　　臣等伏以天下不幸大行太皇太后登遐陛下号慕哀毁孝性天至在廷闻者无不摧陨今摠揽庶政延见羣臣四方之民倾耳而听拭目而视此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也呜呼可不慎哉可不慎哉臣等久备讲读职在论思首当献言以助万一陛下宜先诚意正心推广圣孝发为徳音行为仁政以慰答天下生民之望此在陛下加意而已非有所难也愿陛下循其本而行之则其末可以无难昔周公以成王幼弱故位冢宰治天下七年制礼作乐以致太平其功徳至隆周公殁成王追念其勋劳赐鲁天子礼乐使世世祀周公以为非此不足以称周公之徳也成王所以报周公如此故天下莫不归心汉大将军霍光尊立宣帝霍光既没宣帝亦塟以天子之礼帝始亲政事又思报大将军功徳夫周公霍光皆人臣也有非常之功故成王宣帝皆报以非常之礼而况太皇太后英宗之配神宗之母陛下之祖母有大功于宗庙社稷有大徳于亿兆人民于陛下之恩与天地无极岂人臣之比哉然则今陛下所宜先者莫如报太皇太后之徳也自仁宗以来三后临朝皆有大功章献明肃之于仁宗慈圣光献之于英宗鞠育扶持勤劳艰难亦未得如太皇太后之于陛下也元丰之末神宗寝疾已不能出号令陛下年始十岁太皇太后内定大策拥立陛下储位遂定陛下之有天下乃得之于太皇太后也听政之初诏令所下百姓无不欢呼鼓舞自古母后多私外家惟太皇太后未尝有毫髪假借族人不惟族人而已徐王魏王皆亲子也以朝廷之故踈远隔绝魏王病既没然后一往太皇太后疾已革然后徐王得入进退羣臣必从天下人望不以已意为喜怒赏罚故至公无私之徳虽匹夫匹妇之口亦能道之临朝九年未尝少自娱乐焦劳刻苦以念生民所以如此岂有他求哉凡皆为赵氏社稷宋室宗庙专心一意以保佑陛下也故身当其劳苦而使陛下享其安逸昔章献明肃临朝亲党侥幸滥恩仁宗既亲机不免厘革故小人不能无怨今太皇太后自临朝以来左右请求一切拒绝内外肃然葢以朝廷不可无纪纲故身当其怨而使陛下坐收肃清之功陛下如欲报太皇太后之徳莫若循其法度而谨守之祖宗以来唯以徳泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然而仁宗圣性寛裕不忍拒人内降滥恩其后亦比比而有惟太皇太后严正至静不可干犯故能外斥逐奸邪以清朝廷内裁抑侥幸以肃宫禁九年之间终始如一故虽徳泽深厚结于百姓而小人之怨亦不为少矣今必有小人进言曰太皇太后不当改先帝之政逐先帝之臣此乃离间之言陛下不可不察也当陛下嗣位之初太皇太后同听政中外臣民上书者以万数皆言政令有不便者太皇太后因天下人心欲改故与陛下同改之非以己之私意而改也既改其法则作法之人及主其法者有罪当逐陛下与太皇太后亦以众言而逐之其所逐者皆上负先帝下负万民天下之所仇疾众庶所欲同去者也太皇太后岂有憎爱于其间哉顾不如此则天下不安耳惟陛下清心照理辨察是非斥远佞人深拒邪说有敢以奸言惑圣听者宜明正其罪付之典刑痛惩一人以儆羣慝则帖然无事矣陛下若稍入其语不正其罪则恐奸言邪说继进不已万一追报之理小有不至此于太皇太后圣徳无损而于陛下孝道有亏必大失天下之心陛下岂不见司马光以公忠正直为天下所信服陛下与太皇太后用以为相海内之人无不忻悦光殁之日无不悲哀乃至茶坊酒肆之中亦事其画像光所以得人心如此者为其能辅佐陛下与太皇太后功及天下也以光之功比之太皇太后止是万分之一而百姓思之如此而况太皇太后有天地之心于陛下若听小人谗说或追报有所不至或轻改其政事岂不大失天下人心乎人心离于下则天变见于上陛下虽欲为善以救之改过以补之亦无及矣孝者万行之本本既不立则其余何足观焉夫小人之情非为朝廷之计亦非为先帝之事皆为其身之利也日夜伺候欲逞其憾者乆矣太皇太后新弃天下陛下初揽政事乃小人乗间伺隙之时也不可不预防之此等既上悞先帝今又欲复悞陛下天下之事岂堪小人再破坏邪臣等恭闻陛下自太皇太后寝疾朝夕不离左右躬亲药膳衣不解带忧瘁泣涕形于颜色自遭变故以来哀慕毁瘠中外具闻丧服之礼务从至隆又下诏发扬太皇太后盛徳推恩高氏此大孝之极也至亲之际无所间然然而臣等犹言及此者窃以小人众多恐置陛下于有过之地也如臣等所言虽万万无之然不敢不虑于未然或有纎芥流闻于外则臣等上负陛下不先言之罪大矣不胜忧国爱君之至惟陛下深留圣思

　　文章辨体彚选巻一百三

　　●钦定四库全书

　　文章辨体彚选巻一百四

　　（明）贺复征 编

　　○疏十八

　　论王安石疏【宋吕诲】

　　臣窃以大奸似忠大诈似信惟其用舍系时之休否也昔如少正卯言伪而辨行伪而坚顺非而泽强记而博非宣父圣明孰能去之唐相卢杞天下谓之奸邪徳宗不知终成大患所以言知人之难尧舜其犹病诸陛下即位之初起王安石就知江宁府未几召为学士缙绅皆庆陛下之明及进贰台席佥论未允衡石之下果不能欺其轻重也臣伏覩参知政事王安石外示朴野中藏巧诈骄蹇慢上阴贼害物臣畧疏十事冀上寤焉安石向在嘉佑中判纠察刑狱司因争鹌鹑公事举驳不当御史台累移文催促谢恩倨傲不恭相次仁宗皇帝上僊安石丁忧其事遂已安石服满托疾坚卧终英宗朝陛下即位亦不赴阙一见及除江宁府于私安便然后从命慢上无礼其事一也安石任小官每一迁转逊避不已自知江宁府除翰林学士不闻固辞慢前恭后见利忘义好名干进其事二也人主延对经术之士设侍讲侍读常员执经进说非传道也安石居是职遂请坐而讲屈万乗之重取师氏之尊不识上下之仪君臣之分要君取名其事三也安石自居政府与同列异议共因奏对留身进说多乞御批以塞公论是则掠美于已非则敛怨于君用情罔公其事四也安石自纠察司举驳多不中理与法官争论常怀忿隙昨许遵误断谋杀公事力为主张妻谋杀夫欲举减等科罪两制定夺但闻朋附二府看详亦皆畏避狥私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文巻不优其人遂罹中伤小惠必报纎仇必复及居政府纔入半年卖弄威福无所不至畏之者勉意俯从附之者自鬻希进怙势招权其事六也宰相不视事旬日差除自専逐近臣补外不附已者妄言尽出圣衷若然不应是安石报怨之人丞相不书勅本朝故事未之闻也意示端恣耸动朝著作威害政其事七也凡奏对御前唯肆强辨向与唐介争论遂致喧哗众非安石而是介介忠劲之人不能以口舌胜不幸愤懑发疽而死自是同列尤甚畏惮任性陵轹其事八也陛下方稽法唐尧敦睦九族奉亲爱弟以风天下而小人章辟先献言俾岐王迁居于外离间之罪固不容诛旨送中书欲正其罪安石坚拒不从仍进危言以惑圣聪朋奸离间其事九也今邦国经费在于三司安石居政府与知枢密者同制置三司条例兵与财兼领之又举三人勾当八人廵行诸路名曰商榷财利其寔动揺天下未见其利先见其害其事十也臣指陈猥琐烦黩高明诚恐陛下悦其才辨乆而倚毗情伪不得知邪正无复辨大奸得路则贤者渐去乱繇是生臣究安石之迹固无远畧惟务改作立异于人徒文言而饰非将罔上而欺下臣切忧之误天下苍生必斯人也望陛下图治之宜当稽于众方天灾屡见人情未和唯在澄清不宜挠浊如安石乆居庙堂必无安静之理臣所以沥恳而言不虞横祸期感动于聪明庶判别于真伪况陛下志在刚决察于隠伏当质于士论然后知臣言之中否然诋讦大臣之罪不敢茍逭孤危若寄职分难安当复露章请避怨敌

　　进戒疏【王安石】

　　臣某昧死再拜上疏皇帝陛下臣窃以为陛下既终亮阴考之于经则羣臣进戒之时而臣待罪近司职当先事有言者也窃闻孔子论为邦先放郑声而后曰远佞人仲虺称汤之徳先不迩声色不殖货利而后曰用人惟已葢以谓不淫耳目于声色玩好之物然后能精于用志能精于用志然后能明于见理能明于见理然后能知人能知人然后佞人可得而远忠臣良士与有道之君子类进于时有以自竭则法度之行风俗之成甚易也若夫人主虽有过人之材而不能早自戒于耳目之欲至于过差以乱其心之所思则用志不精用志不精则见理不明见理不明则邪说诐行必窃间乗殆而作则其至于危乱也岂难哉伏惟陛下即位以来未有声色玩好之过闻于外然孔子圣人之盛尚自以为七十而后敢纵心所欲也今陛下以鼎盛之春秋而享天下之大奉所以惑移耳目者为不少矣则臣之所豫虑而陛下之所深戒宜在于此天之生圣人之材甚吝而人之值圣人之时甚难天既以圣人之材付陛下则人亦将望圣人之泽于此时伏惟陛下自爱以成徳而自强以赴功使后世不失圣人之名而天下皆蒙陛下之泽则岂非可愿之事哉臣愚不胜惓惓唯陛下恕其狂妄而幸赐省察

　　谏调停疏【苏辙】

　　臣近面论君子小人不可并处圣意似不以臣言为非者然天威咫尺言词廹遽有所不尽臣而不言谁当救其失者亲君子远小人则主尊国安踈君子任小人则主忧国殆此理之必然未闻以小人在外忧其不悦而引之于内以自遗患也故臣谓小人虽不可任以腹心至于牧守四方奔走庶务无所偏废可也若遂引之于内是犹患盗贼之欲得财而导之于寝室知虎豹之欲食肉而开之以垧牧无是理也且君子小人势同冰炭同处必争一争之后小人必胜君子必败何者小人贪利忍耻击之则难去君子洁身重义沮之则引退古语曰一薫一莸十年尚犹有臭葢谓此矣先帝聪明圣智疾颓靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留矣尚頼二圣慈仁宥之于外葢已厚矣而议者惑于说乃欲招而纳之与之共事谓之调停此軰若进岂肯但已哉必将戕害正人渐复旧事以快私忿人臣被祻葢不足言臣所惜者祖宗朝廷也惟陛下断自圣心勿为流言所惑勿使小人一进后有噬脐之悔则天下幸甚

　　论邪正疏【刘敞】

　　臣伏以驭臣之道在分别邪正正臣当亲而迎之邪臣当踈而远之至于天下之人亦皆以此窥朝廷若正臣聚于朝则奸雄屏息治平可望若邪臣聚于朝则侥幸竞进倾败可待二者不可不深詧也臣伏覩朝廷太平积乆贤能众多然其间邪正亦杂有之或爱君忧国非公正不发愤或朋党比周背公树私亦有循然自守不能为善又不敢为恶陛下临御三十余年矣以上圣之姿监羣下所为固无遁形固无隠情然有可戒谨者在此而已凡正臣常难进而易退邪臣常易进而难退何以言之正臣者唯义所在言则逆君之耳是所以难进也言或不用不欲自显因事而去是所以易退也邪臣者唯利所在言则逢君之欲是所以易进也行虽恶不顾礼义名虽丑不知愧耻患失之耳是所以难退也此两臣者愿陛下参伍观之母使当亲者踈当踈者亲则朝廷尊荣而社稷安矣近者翰林侍读学士吕溱枢密直学士蔡襄继出典郡今又闻御史中丞孙汴翰林学士欧阳修知制诰贾黯翰林韩绛并乞补外此其等人皆有忠直无流心议论不阿执政有益当世者也诚不宜许之使四方有以窥朝廷而奸佞侥幸之雄因而竞起此则分别邪正之一端也臣以孤拙叅官侍从日夜思维无以少禆聪明恐陛下忽于正臣之易退而忘左右前后直道之容也不胜其愚谨献所闻唯赐采择之

　　进流民图疏【郑侠】

　　臣伏覩去年大蝗秋冬亢旱以至于今经春不雨麦苗焦枯黍粟麻豆粒不及种旬日来街市米价暴贵羣情忧惶十九惧死方春斩伐竭泽而渔大营官钱小求升米草木鱼鳖亦莫生遂蛮夷轻肆敢侮中国皆由中外之臣辅相陛下不以道以至于此臣窃惟灾患有可召之道无可试之形其致之有渐而来如疾风暴雨不可复御流血藉尸方知丧败此愚夫庸人之见而古今比比有之所贵于圣神者为其能图患未然而转祸为福者也方今之势犹有可救臣愿陛下开仓廪赈贫乏诸有司敛掠不道之政一切罢去庶几早召和气上应天心调阴阳降雨露以延天下万姓垂死之命而固宗社万万年无疆之祉君臣际遇贵乎知心以臣之愚深知陛下养爱黎庶甚于赤子故自即位以来一有利民便物之政靡不毅然主张而行陛下之心亦欲其人人寿富而跻之尧舜三代之盛耳夫岂区区充满府库盈溢仓廪终以富衍强大胜天下哉而中外之臣畧不推明陛下此心而乃肆其叨懫劓割生民侵肌及骨使之困苦而不聊生坐视夫民之死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤徳亦在乎人君所以驾御之如何耳古之人在山林畎亩不忘其君其刍荛负贩匹夫匹妇咸欲自尽以赞其上陛下之朝台谏黙黙具位而不敢言事至有规避百为不敢居是职者而左右辅弼之臣又皆贪猥近利使夫抱道懐识之士皆不欲与之言不知时然耳抑陛下有以使之然耶以为时然则尧舜在位便有夔契汤文在上便有伊吕以至汉唐之明君我祖宗之圣朝皆有大忠义大贤徳之臣而在中外君臣之际共腹心手足然君唱于上臣和于下主发于内臣应于外而休嘉之徳下浸于昆虫草木千百世之下莫不欣慕而效则之独陛下以仁圣当御抚养为心而羣臣所以应和之者如此夫非时然抑陛下所以驾驭之道未审尔陛下以爵禄驾驭天下忠贤而使之如此甚非宗庙社禝之福也夫得一饭于道旁则遑遑图报而终身餍饱于其父则不知徳此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不越樽爼治庖人之事牛羊茁壮会计当各以其职而不相侵也至于邦国若否知无不言岂有君忧国危羣臣乃饱食餍观若视路人之事而不救曰吾各有守天下之事非我忧哉故知朝廷设官位有高下臣子事上忠无两心与其得罪于有司孰与不忠于君父与其苟容于当世孰与得罪于皇天臣所以不避万死冒干万重之天阍以告诉于陛下者凡以上畏天命中忧君国而下忧生民耳若臣之身使其粉碎如一蝼蚁无足顾爱臣切闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣折坏庐舍而卖于城市输官输粟遑遑不给之状为图而献前者臣不敢以所闻谨以安上门逐日所见绘成一图百不及一但经圣明眼目已可嗟咨涕泣而况数千里之外有甚于此者哉其图谨附状投进如陛下观图行臣之言十日不雨即乞斩臣宣徳门外以正欺君慢天之罪如稍有所济亦乞正臣越分言事之刑甘俟诛戮

　　文章辨体彚选巻一百四

　　●钦定四库全书

　　文章辨体彚选巻一百五

　　（宋）贺复征 编

　　○疏十九

　　谏立后疏【宋邹浩】

　　臣闻礼曰天子之与后犹日之与月阴之与阳相须而成者也天子理阳道后治阴徳天子听外治后听内职然则立后以配天子安得不审今陛下为天下择母而所立乃贤妃刘氏一时公议莫不疑惑诚以国家自有仁祖故事不可不遵用之耳葢皇后郭氏与美人尚氏争宠致罪仁祖既废后不旋踵并斥美人所以示公也及至立后则不选于妃嫔必选于贵族而立慈圣光献所以远嫌也所以为天下万世法也陛下以罪废孟氏与废郭氏实无以异然孟氏之情未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以远嫌亦有仁祖故事存焉二者必居一于此矣不可得而逃也况孟氏罪废之初天下孰不疑立贤妃为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下之所以疑陛下者于是乎信矣载在史册传示万世不免上累圣徳可不惜哉可不惜哉且五伯三王之罪人也其葵丘之会载书犹首曰无以妾为妻况陛下之圣高出三王之上其可忽此乎万一自此以后士大夫有以妾为妻者臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足夫名之不正遂至民无所措手足其害何可胜道尤不可不察也臣伏观陛下天性仁孝追奉谟烈惟恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五伯之所不为者以自比是岂先帝之意乎是岂继志述事所当然者乎此尤公议之所未谕也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏未尝有子也所以立为后者以徳冠后宫故也祥符中徳妃刘氏亦未尝有子也所以立为后者以锺英甲族故也又况贵人之系实为马援之女徳妃之时且有废后之嫌其与贤妃事体迥然异矣若曰贤妃冠徳后宫亦如贵人锺英甲族亦如徳妃则何不扵孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之邪兼臣闻顷年冬享景灵宫贤妃寔随驾以往是日雷作其变甚异今又宣麻之后大雨继日已而飞雹又自告天地宗庙社稷以来阴霪不止以动人心则上天之意益可见矣陛下事天甚谨畏天甚至尤宜思所以动天而致然者考之人事既如彼求之天意又如此安可不留圣虑乎夫成汤圣君也仲虺不称其无过而称其改过不吝高宗贤君也传说不告以拒谏而告以从谏则圣臣虽愚不足以方古谏者常念唐太宗犹有耻君不及尧舜之臣况直可以为尧舜如陛下之圣而于身亲见之乎是以不敢爱身冒犯天威图报陛下亲自识拔大恩之万一而区区血诚尽于此矣愿陛下俯从而改之不以为吝则万世之下所以仰望陛下之圣者亦将在成汤高宗之上矣岂不美哉岂不美哉

　　进保伍策疏【李昭玘】

　　昔先王和同四方连络万里使家与家相爱人与人相亲保之而不忘合之而不散者有道以维之有政以属之有法以制之而已以民情为易离也故以九両系焉牧以地得之则食之者不去长以贵得之则事之者不忘师以贤得之儒以道得之则乐其敎者安宗以族得之主以利得之则亲其上者服友以任得之则善有以相成薮以富得之则利有以相养以民心为易危也故又以本俗六安焉媺宫室所以同其生族坟墓所以同其死聨兄弟所以同其恩聨师儒朋友所以同其义同衣服所以同其礼故能上下统一远近和合父与父言义子与子言孝长与长言友幼与幼言弟质足以合情而相爱文足以饰貌而相接此维之有道者也先王既有以系其民又有以安其俗犹以为不足恃也故五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾至于守望相助出入相友嫁娶相媒有无相贷疾病相恤祭祀同福死丧同哀男子不足于畊也相从而助畊妇人不足于绩也相从而助绩一乡之事皆通也无求而不得一乡之情皆同也无为而不和此属之有政也先王以谓有政以属于前无法以制于后未足以防民也故徙于国中及郊则从而授之徙于它则以旌节行之无授无节则以圜土纳之窜伏者无所匿欺伪者无所容无事而出乡则乡必问无事而出闗则闗必讥民不扰于流寓吏不劳于呼索由此而登于司民则可以知其数由此而比于乡大夫则可以均其力由此而敛于司稼则可以制其食由此而会于小司徒则可以用其众此制之有法也维之既有道属之既有政制之既有法不幸旱干水溢民食不足转流四方则非道之所能维非政之所能属非法之所能制虽天属俯仰之间不足以自存又焉有守邑地居室家而不去者哉故为之乡里之委积以恤艰阨为之县都之委积以待凶荒又为之荒政十二以聚万民不必敛其利而利可散不必尽其征而征可薄力则弛其劳刑则缓其责舍禁以赦小害去几以释小过眚礼而使勿克杀哀而使勿致乐则蕃而不用昏则多而不备索鬼神以致福去盗贼以除害虽凶年饥岁民犹安居重家佚居饱食故自少壮以至于老耄老耄以至于死亡食其田饮其井十里之外不知道涂百里之外不传风俗此先王之保民也可谓至矣自夫仁政不行井地不均民易其业官失其守内不能制其情外不能知其数此宣王料民于太原仲山甫所以非之也迨夫战国交侵土地时易封强不足以限其迁徙城邑不足以遏其流亡管仲以区区濒海之齐制国为二十五乡郊之内自轨以至帅郊之外自邑以至属以相紏聨以相保合少相居长相游居处相乐行作相知以守则固以战则服故桓公九合诸侯而号为强国者善保民故也自熙宁之初尝诏天下行保伍之令此有意于三代之连法也行之数年法虽具存而民未安土义不足以相守则时有桴鼔之警恩不足以相保则或起父子之讼壮力分于出赘世业入于兼并戸口隠于图版夫家脱于聨伍轻乡危家远出千里故秦多晋冦而鲁杂齐语祭祀不从丘陇老死不知子孙罚不及于其邻罪不及于其友其犯法也轻其背上也众虽欲均地着之政立土断之法未得制也昔三代之时里无闲民民无游业居皆劝功乐事之人出则为伏节死难之士以守则国富以战则兵强今天下壮有力之民侨寓杂处散于四方手不服耒耜之勤心不知田亩之乐为淫巧竒技屠贩游博其无理之甚者啸聚不逞杀人于货邑里不告讦门闗不诃问县官乡吏察治无术计戸而不得其家计家而不得其人居无与守出无与战此为国计者未尝不深惜之也昔者既诏天下置义仓矣义仓设则虽年糓不丰民可仰食贫不至于易业饥不至于轻家然后禁游手抑末作去旧里者必告入新乡者无容如此则民无流散之苦吏无逋逃之忧三代之法可以渐致而力行矣

　　论蔡京疏【陈瓘】

　　臣闻尽言招祻古人所戒言语之臣岂能免此臣伏见翰林学士承旨蔡京当绍圣之初与其弟卞俱在朝廷导赞章惇共作威福卞则阴为谋画惇则果断力行且谋且行者京也哲宗笃于继述专于委任事无大小信惇不疑卞于此时假继述之说以主私史惇于此时因委任之笃自明已功京则盛推安石之圣过于神考以合其弟又推定策之功毁蔑宣仁以合章惇惇之矜伐京为有助卞之乖悖京寔赞之当此之时言官常安民屡攻其罪京与惇卞共怒安民协力排陷斥为奸党而孙谔董敦逸陈次升亦因论京相继黜逐哲宗晩得邹浩不由进拟寘之言路浩能忘身狥节上副圣知京又因其得罪从而挤毁是以七年之间五害言者掩朝廷之耳目成私门之利势言路既绝人皆箝黙凡所施行得以自恣遂使当时之所行皆为今日之所改臣请畧指四事皆天下之所以议京者也蔡卞之薄神考陛下既明其罪矣兄弟同朝埙箎相应事无异议罪岂殊科一黜一留人所未谕此天下之所以议京者一也邢恕之累宣仁陛下既明其罪矣宣训之语究治之事陛下既察其诬造于是司马光刘摰梁焘等皆蒙叙复京尝奏疏请诛灭摰等家族审如京言则所以累宣仁者岂特邢恕一人而已哉在恕则逐之在京则留之其可以塞邢恕不平之口而慰宣仁在天之灵乎此天下之所以议京者二也章惇自明定策之功追贬王珪京亦自谓元丰末命京带开封府刽子携劔之内欲斩王珪京之门人皆谓京于此时禁制宣仁京亦有社稷之功今陛下雪珪之罪还其旧官则是以惇之贬珪为非也在惇则非之在京则留之如是惇有词矣珪有憾矣此天下之所以议京者三也章惇之初笃信京卞倾心竭意随此二人假继述之说以行其私三人议论如出一口自绍圣三年九月卞为执政于是京有觖望而与惇暌矣四年三月林希为执政于是京始大怨而与惇绝矣自今观之京之所以与惇暌绝者为国事乎为已事乎然京之所以语人者曰我助惇而惇不听也我故绝之我敎卞而卞不从也我故怒之我与弟卞不相往来乆矣我縁国事今与爱弟不相往来而况于惇乎臣切料京之所以欺陛下者亦必以此言也何以验之卞之赴江宁也京往饯之期亲远行法当赐告而京之所以牒阁门者初以妺行为请法不许也遂请朝假终不敢以弟卞为言虽在朝假而日至国门之外京之动静如此即不知陛下皆得其实乎此明主之所宜察也且兄弟同朝共议国事自无不相往还之理假使不相往还岂人伦之美事乎此天下之所以议京者四也陛下即位之初以用贤去邪为先而京之蒙蔽欺罔曽无忌惮陛下必欲留京于朝者其故何哉臣知陛下圣意本无适莫而京之所以据位希进牢不可拔者葢以韩忠彦曽布不能为国远虑轻率自用激成其势故也京卞同恶天下所知若用天下之言以合公议则显正二人之罪何难之有忠彦等不务出此而果于自用于是托于谋帅而出之太原虽加以两学士之职而实以诡计除之想当进拟之时必有不情之奏用竒设策不由诚心二圣安得而无疑公议亦以为未允及京之留布复争辨再三之渎无以取信相激之势因此而成唐明皇欲用牛僊客为尚书张九龄以为不可明皇曰但加实封可乎九龄又以为不可明皇变色曰事皆由卿耶李林甫曰僊客宰相才也何有于尚书九龄书生不达大体由是明皇悦林甫之言卒相僊客而九龄自此浸踈终见黜罢今忠彦及布无九龄之望而京之气焰过于僊客因势观望而为林甫之言者不知几何人也陛下进贤退邪法则尧舜明皇之事固不足道然而天下之心皆疑陛下有大用京之意者以京之复留故也京之所以复留者以忠彦等去之不以其道故也去之不以其道则留之者生于相激万一京果大用则天下治乱自此分矣崔羣谓唐之治乱在李林甫张九龄进退之时今京轻欺先帝与林甫无异而又归过于先烈卖祸于惇卞曲为自安之计而陛下果留之也今既可复留后亦可以大用天下治乱之势系于一京崔羣之言可不念耶臣恐后之视今亦犹今之视昔祸乱之机不可以不早辨也陛下嗣位之初首开言路可谓知所先务矣臣愚首预兹选明知京在朝廷必为大患而不能以时建言万一有意外不虞之变陛下翻然悔悟诛责当时言事之臣则臣虽碎首陷胸何补于事此臣所以愤闷而不敢黙也臣尝为卞所荐与京无纎介之隙所以言者为国事耳非特为国亦为蔡氏也自古不忠之臣以私害公初因自利终必累国国有迍邅私家将安归乎卞之尊绍王氏知有安石岂知有神考知有金陵岂知有京师绝灭史学一似王衍重南轻北分裂有萌臣之痛心忧黙非一日也真宗景徳中北虏至澶渊王钦若请驾幸金陵当时若用此计则天下分为南北乆矣頼真宗用冠凖之言所以四方混同得至今日天锡陛下聪明仁勇融会南北去卞不疑然而京尚未去人实忧之自古为人臣者官无高下干犯人主未必得祸一触权臣则破碎必矣或以为离间君臣或以为买直归怨或托以它事阴中伤之或于已黜之后责其怨望此古之人所不免也臣岂敢自爱其身乎若使臣自爱其身则陛下不得闻京之罪矣国家内外无事一百四十一年矣太平之乆古所无有甚可畏也譬如年老之人康宁无疾日服温暖犹恐气衰至于保养阴邪必成心腹之患京在朝廷何以异此伏望陛下慎保祖宗之业独持威福之柄断自宸衷果于去恶天下幸甚

　　论冯澥疏【崔鶠】

　　伏覩六月一日诏书诏谏臣直论得失以求寔是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生用一故吏逐则一故吏来更持政柄互秉钧轴厯千百年无一人立异虽万子孙无一人害已此蔡京之本谋也安得寔是之言闻于陛下且如冯澥近日上章其言曰士无异论太学之盛也此奸言也昔王安石除异已之人当时名臣如韩琦富弼司马光吕公着吕诲吕大防范纯仁等咸以异论斥逐布衣之士谁敢为异乎士携书负笈不远千里游于学校其意不过求仕宦尔安石着三经之说用其说者入官不用其说者黜落于是天下靡然雷同不敢可否陵夷以至于今大乱此无异论之效也而尚敢为此说以荧惑人主乎又曰崇宁以来愽士先生狃于党与各自为说附王氏之学则诋毁元佑之文服元佑之学则诋诮王氏之说尤为欺罔岂有博士先生敢为元佑之学而诋诮王氏之说乎自崇宁以来京贼用事以学校之法驭士人如军法之驭卒伍大小相制内外相辖一容异论者居其间则累及上下学官以黜免废锢之刑待之其意以为一有异论则已之罪必暴于天下闻于人主故尔博士先生者敢诋诮王氏乎欲乞下太学取博士讲解覆视则澥之诞信见矣至如苏轼黄庭坚文集范镇沈括之杂说畏其或记祖宗之事或记名臣之说于已不便故一切禁之坐以严刑购以重赏不得收藏则禁士之异论其法亦已宻矣澥言服元佑之学诋诮王氏之说其欺罔不亦甚乎欺罔之言公行则寔是何从而见焉先王之求寔是亦有道矣传曰皇帝清问下民周官询于众庶孟子不以左右卿大夫之言为然必询于国人则寔是见矣臣乞以澥所上章并臣之章垂于象魏揭于通衢以验国人之论而赏罚之以戒小人欺罔君父者此陛下之福天下之幸也取进止

　　上三策疏【李纲】

　　臣愚以谓今日之策有三上策莫如亲征讲求真庙幸澶渊故事选将励兵躬临训练降诏问罪涓日启行以慑戎心以鼔士气此上策也中策莫如坚守夫京师天下之根本也宗庙社稷朝廷宫室之所在百官之所聚宻迩陵寝中四海而临万邦高城深池有金汤之险聨营环卫有虎貔之师运漕东南以足财用控制西北以威夷狄天下无二舍此安归定坚守之计励士民之心效死为期无毫发欲去之意既务镇静又施权谋遣帅出师分屯旁近要害之地翼卫帝室设使北蕃之众敢肆慿陵当如周亚夫御七国之策坚壁勿战以挫其锋待其粮竭气衰邀其归路多设方畧一鼓破之此中策也下策为避狄之计如太王去邠而居岐臣有所不忍言然道涂闾巷之人皆知之臣亦疑圣意或出于此何哉比者不议河北守臣而先议东南守臣一也遣使分其诸路兵而不起淮浙兵二也控拦沿汴舟船三也建牧四也为此策者虽足以纾一时之急然知其利而不知其害臣窃痛曽不深讣而熟念之也事势一去不可复振臣恐京师朝行而夕乱其祸可胜言哉陛下虽命皇太子建牧以监之何补于事是不若偕行之愈也必不得已臣有愚计陛下欲行避狄之计而命皇太子留守以系人心以捍大敌以保陵寝宗庙社稷是也而建以为牧非也本朝及唐故事皇帝行幸郡国则皇太子监国此特国家闲暇之时典礼如此今大敌入冦天下震动安危存亡在呼吸间而用平时典礼可乎名分不正而当大权禀命则不威专命则不孝何以号召天下率励豪杰与之以死抗敌期成功于万分之一哉唐明皇避安禄山之难而入蜀父老拥马乞留太子以讨贼而肃宗有灵武之立势不得不肰当时之议曽不早定后世惜之陛下度今日人心已揺可以与之共患难而坚守则守而勿去可也度不能守则胡不假皇太子以位号使为陛下保守宗社收将士心以死捍贼臣窃观皇太子仁孝夙成恭俭好学四海属心如臣之计天下可保在此一举夫父子之间人所难言况今日之事宁复有大于此乎臣素愚直感戴大恩所以不避重诛为陛下言此者欲陛下深思而定之于早也

　　乞复李纲旧职疏【陈东】

　　在廷之臣奋勇不顾以身任天下之重者李纲是也所谓社稷臣也其庸缪不才忌嫉贤能动为身谋不恤国计者李邦彦白时中张邦昌赵野王孝廸蔡懋李棁之徒是也所谓社稷之贼也陛下断然不疑拔纲于九卿之中不一二日任为执政中外相庆知陛下能任贤矣斥时中而不用知陛下能去邪矣纲任而未专时中斥而未去复相邦彦又相邦昌自余又皆擢用何陛下之任贤犹未能勿贰去邪犹未能勿疑乎今又闻复罢纲职事臣等惊疑莫知所以邦彦等享高爵厚禄为日最乆坐视天下之弊未尝肯发一言以图补报至如王黼童贯蔡攸共兴北师唯郑居中力争以为不可轻举而王安中者力赞其役邦彦等軰畧不可否于其间实阴助黼以贻今日之祸陛下新即寳位遽有变乱之虞邦彦等不引咎归已自求贬放而尚偃蹇固位忌贤嫉能陛下若听其言斥纲不用则宗社存亡未可知且敌人既和之后尚敢纵兵肆掠屠我畿内北人之性急则怗服缓则恣睢闻陛下任纲自知灭亡无日请和之意必更激切而邦彦等乃得借口以沮成谋纲罢命一传士大夫失色兵民骚动至于流涕相吊咸谓不日为敌擒矣则是陛下罢纲非特堕邦彦等计中又堕敌计中也闻邦彦等尚执前议必欲割地与之曽不知祖宗土地得之甚难况河北实朝廷之根本而三闗四镇实河北之根本若弃三闗四镇是弃河北若弃河北则朝廷复可都大梁乎纲孤立无助天下共知其可以大用顷岁京师大水自宰相大臣下及百官争占舟船或结木栰为避水计独纲慷慨为上言之至为奸臣譛逐数年不用前日边报初至宰相骨肉尽皆出奔独纲妻孥未尝迁徙陛下方深顾北之忧左右无一人为陛下请行者独纲奋然以身任之纲之用心可见矣若纲用兵小挫遂当废罢则童贯创开边隙以贻今日之祸近又引兵数十万以事云中之役几于匹马只轮无还者朝廷曽不议贯之罪何纲小挫而加罪乎

　　论恢复疏【岳飞】

　　敌人所以立刘豫于江南盖欲荼毒中原以中国攻中国尼堪因得休兵观衅臣欲陛下假臣月日便则提兵趋京洛据河阳陜府潼闗以号召五路叛将叛将既还遣王师前进彼必弃汴而走河北京畿陜右可以尽复然后分兵浚滑经畧两河如此则刘豫成擒敌人可灭社稷长乆之计实在此举

　　文章辨体彚选巻一百五

　　●钦定四库全书

　　文章辨体彚选巻一百六

　　（宋）贺复征 编

　　○疏二十

　　兴复闗中疏【宋虞允文】

　　臣以孤远之踪曲蒙陛下亲擢圣恩不一实为非常之遇但以才力几微未有毫髪报効媿惧并心敢因便令輙以今日不可失之机仰干四聪之听伏惟陛下圣智黙运成算不遗规模之远固已素定用敢冒昧冀禆万一臣既闻敌中之乱敌兵在中原者不多实天相陛下恢复之时而形势便利莫如陜西盖得兵得马得粮可以壮国威可以足军饷欲守则有险可恃欲战则有资可慿自古进取天下固有次序而莫先于此臣尝所忧者大将相与因循无一肯出力为国家任责两日来吴拱出示吴璘三书谨録呈进臣观其书意知敌为甚怯知其兵为可用知民心为已归知粮道可以取足于西人又知其疾之已去老之可忧而自勉于一举而臣所不知者朝廷怯于立事和战未决尚以为疑也自敌使及境而去或以为敌中方乱有所未暇或以为敌人未肯归疆将有所要致于我以臣愚虑二说皆可置不问所当急者今日之机如因璘之意而用其机此在陛下与二三大臣断以一言而已臣博采舆论谓中原之敌不多必无深入之忧若且令董庠以本管兵守淮东郭振以四统制兵守淮西赵樽驻信阳李道廹新野唐邓之间各因其险而固守勿与敌战因得息兵以待用先令吴拱选精兵二万人从邓州路与王彦会于商州以万人守潼闗使河南之敌不能进兵以援长安又以万人与彦合力进讨而吴璘姚仲拥大兵而出西人知朝廷大举唱义而应者必甚于今日官军声振闗辅则寳鸡之敌知其无援又为西人之所共弃若不请降亦必引兵渡河而去国家得于此时收兵籍马因长安之粮而取河南因河南之粮而会诸军以取汴则兵力全而可以省诸道之运至如两河之地因民之心可传檄而定矣臣闻兵好合而恶分时难得而易失欲望陛下与二三大臣察纳其说而熟计之潜以一定之说分命诸府使戮力以收不世之功天下幸甚臣廹于愚忠抵冒天威伏深震惧

　　论守淮宜立三镇疏【辛弃疾】

　　臣窃惟自中兴以来驻跸临安阻江为险然江之为险须藉两淮自古南北分离之际葢未有无淮而能保江者然则两淮形势在今日岂不重哉臣仰惟陛下垂意边防规恢远畧沉几先物虑无遗策然臣偶有管见虑之甚熟诚恐有补万一唯陛下寛听葢两淮绵地千里势如张弓若敌骑南来东趋扬楚西走和庐茍吾兵无以断隔其中则彼东西往来其路径直如走弦上荡然无虑若吾兵断隔其中则彼淮东之兵不能救淮西而淮西之兵亦不能应淮东设使势穷力蹙之际复由淮北而来则走弓之背其路迂远悬隔千里势不相及入吾重地兵分为二其败可立而待古之为兵者谓其势如常山之蛇击其首则尾应击其尾则首应击其身则首尾俱应然后其兵立于不败之地今以两淮地形言之则淮东为首而淮西为尾淮之中则其身也断其身则首尾不能救明矣三国之时吴人以瓦梁堰为身筑垒而守之而魏终不能胜吴者吴保其身而魏徒能击淮西之尾也五代之时南唐虑周师之来葢尝求吴人故迹而守之功未成而周兵至然犹遣皇甫晖姚凤以精兵十五万扼定逺县负清流闗而守世宗亦以艺祖皇帝神武之兵当之敌骑之来也常先以精骑由濠梁破滁州然后淮东之兵方敢入冦其去也唯滁之兵为最后由此观之自古及今南兵之守淮北兵之攻淮未尝不先以精兵断其中也况今敌人之势一犯吾境其所以忌吾者非战也忌吾有兵以出其后耳一出其后则淮北之民必乱而淮北之城亦可乗间而取如向之海泗唐邓是也今陛下城楚城扬于东城庐城和于西金汤屹然所以为守者具矣然臣以谓两淮之中犹未有积甲储粟形格埶禁可以截然分断敌人首尾之处以臣愚见当取淮之地而三分之建为三大镇择沈鸷有谋文武兼具之人假以岁月寛其绳墨而守之而居中者得节制东西二镇缓急之际敌攻淮东中镇救之而西镇出兵淮北临陈蔡以挠之敌攻淮西中镇救之而东镇出兵淮北临海泗以挠之敌攻中镇则建康悉兵以救之而东西镇俱出兵淮北以挠之东西镇俱受兵则彼兵分力寡中镇悉兵淮北临宿毫以挠之此苏秦敎六国之所以为守而秦人闻之所以不敢出兵于函谷闗也比之纷纷纭纭自战其地者利害不侔矣如臣言可采乞下两府大臣并知兵将帅详议建立三镇去处措置施行

　　请持三年之服疏【胡寅】

　　恭惟大行太上皇帝大行宁徳皇后蒙犯边尘永诀不复实由尼雅满是有不共戴天之雠考之于礼雠不复则服不除寝苫枕戈无时而终伏观十二月二十五日圣旨沿国朝故典以日易月臣窃以为非矣自常礼言之犹须大行有遗诏然后遵承今也大行诏旨不闻而陛下降旨行之是以日易月出陛下意也大行幽厄之中服御饮食人所不堪疾病粥药必无供亿崩殂之后衣衾敛藏岂得周备正棺卜兆知在何所茫茫沙漠瞻守为谁陛下一念及此荼毒摧割苴麻之服其可二十七日而遂释乎纵未能遵春秋复雠之义俟雠殄而后除服犹当革汉景之薄丧纪以三年为断不然以终身不可除之服二十七日而除之是薄之中又加薄焉必非圣心之所安也吴王夫差每出必使人谓已曰汝忘越王之杀汝父乎则对曰唯不敢忘陛下衰服在躬痛苦随之甚于夫差虽宅忧三祀而军旅之事皆当决于圣裁则谅闇之典有不可举盖非枕块无闻之日是乃枕戈有事之辰故鲁侯有周公之丧而徐夷并兴东郊不开则以墨缞即戎孔子取其誓命后世晋王克用薨梁兵压境荘宗决胜于夹寨周太祖殂契丹入冦世宗接战于高平古今莫不以为孝今六师戒严誓将北讨万几之众孰非军旅陛下听断平决得礼之变卒哭之后以墨缞临朝合于孔子所取其可行无疑也前日诏书令大将军偏禆发哀成服识者无不称善此乃汉祖为义帝缟素之师得驭军之本制胜之大几矣陛下更以率之深有以感动于人仁者増思慕大行之心智者画扑灭仇雠之策勇者奋百死无一还之气天下匹夫匹妇皆可率而効命于龙荒之外自古所谓君臣之义父子之恩悉归于陛下不亦善乎昔子思论丧礼曰必诚必信勿有悔焉葢人子之丧亲非可再为者也今日行礼一有未尽是为不诚不信它日追悔尚可及耶

　　请罢球马疏【杨万里】

　　臣闻人主之治天下必正其治之之主人臣之相其君必先正其人主之主而小人敌国之欲倾人之国也必先败其人主之主而已齐人惩于夹谷而谋鲁也不以齐谋鲁也以鲁谋鲁也鲁以女乐罢朝而孔子行则先败其用孔子之主也孰为用孔子之主也非鲁君之心乎越人惩于会稽而谋吴也不以越谋吴也以吴谋吴也吴信宰嚭而子胥疏则先败其用子胥之主也孰为用子胥之主也非吴王之心乎世之君子之相其君也不过曰人材之未用也民力之未裕也国未冨而兵未强也太平之未有期而敌国外患未有已也是皆知扶其主之家也而未知正其家之主也古之君继体守文不知艰难而败其国者臣未暇言也请言其创业之难而又自败者隋文帝取周取陈以混一百年四分五裂之天下开皇之治汉以来仅有此尔唐荘宗与梁对垒于河上不解甲者十五六年百战而气不折卒以灭梁然皆身不免于祸而国不免于亡葢二君者天下之主也二君之心者二君之主也勤俭创业之心一变而为逸欲乐成之心主已败矣当其惑于女子嬖于伶人二君自以为无害也然女子伶人之祸一发则横溃决裂而不可救卒以杀二君之身而覆二国之祀则天下之所以治乱存亡者夫岂偕于外哉亦视其人主之主如何尔今以天子之圣明仁孝而加之以典学之缉兢业如舜勤俭如禹不迩声色如汤不盘于游田如文王则所以正心诚意以立其致治之主者至矣臣犹首以为言者葢圣人之防其心不恃其天而尽其人不儆于危而儆于安今日边事小息矣忧顾小纾矣道涂相传万机之暇球马稍进矣臣不敢信也而不能不惧也独不见高渐离之筑耶事岂必大而后虑也汉文帝之贤与成康孰先孰后也敦朴勤俭一无嗜好顾独稍好射猎未损帝之贤也而贾谊谏之曰不猎猛敌而猎田彘翫细娱而不图大患可为流涕贾山亦谏曰愿少衰田猎修先王之道不如此则行日坏而荣名日灭二臣者所以责文帝备也非责之备也爱帝之全也臣愿圣天子罢球马之细娱而求圣贤之至乐敌国虽强其强易弱也
</div>
    <div class="pagination">
<a href="文章辨体汇选_page57.html">上一页</a><span>...</span><a href="文章辨体汇选_page53.html">53</a><a href="文章辨体汇选_page54.html">54</a><a href="文章辨体汇选_page55.html">55</a><a href="文章辨体汇选_page56.html">56</a><a href="文章辨体汇选_page57.html">57</a><span class="current-page">58</span><a href="文章辨体汇选_page59.html">59</a><a href="文章辨体汇选_page60.html">60</a><a href="文章辨体汇选_page61.html">61</a><a href="文章辨体汇选_page62.html">62</a><a href="文章辨体汇选_page63.html">63</a><span>...</span><a href="文章辨体汇选_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
