<!DOCTYPE html>
<html>
<head>
    <meta charset="UTF-8">
    <title>文章正宗 - 第 15 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章正宗 - 第 15 页/共 27 页</h1>
    <div class="content">　　与崔羣书
　　自足下离东都凡两度枉问寻承已达宣州主人仁贤同列皆君子虽抱羇旅之念亦且可以度日无入而不自得乐天知命者固前修之所以御外物者也况足下度越此等百千軰岂以出处近逺累其灵台邪【方无百千軰三字○今按诸本及详文势皆当有此三字但不知指何人而言耳】宣州虽称清凉高爽然皆大江之南风土不并以北将息之道当先理其心心闲无事然后外患不入风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在左右者邪所以如此云云者以爲足下贤者冝在上位托于幕府则不爲得其所是以及之乃相亲重之道耳非所以待足下者也仆自少至今从事于往还朋友间一十七年矣日月不爲不乆所与交往相识者千百人非不多其相与如骨肉兄弟者亦且不少或以事同或以艺取或慕其一善或以其乆故或初不甚知而与之已宻其后无大恶因不复决舍或其人虽不皆入于善而于己巳厚虽欲悔之不可【悔之下或有亦字】凡诸浅者固不足道深者止如此至于心所仰服考之言行而无瑕尤窥之阃奥而不见畛域明白淳粹辉光日新者惟吾崔君一人【服或作伏】仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚知足下出羣防萃无谓仆何从而得之也与足下情义宁须言而后自明邪所以言者惧足下以爲吾所与深者多不置白黒于胷中耳既谓能粗知足下而复惧足下之不我知亦过也此亦有人说足下诚尽善尽美抑犹有可疑者仆谓之曰何疑疑者曰君子当有所好恶好恶不可不明【上好恶字或作法非是然本字亦未安】如清河者人无贤愚无不说其善伏其爲人以是而疑之耳仆应之曰鳯凰芝草贤愚皆以爲美瑞青天白日奴隶亦知其清明譬之食物至于遐方异味则有嗜者有不嗜者至于稻也梁也脍也防也岂闻有不嗜者哉疑者乃解解不解于吾崔君无所损益也自古贤者少不肖者多自省事已来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死不贤者或至眉寿不知造物者意竟如何无乃所好恶与人异心哉又不知无乃都不省记任其死生寿夭邪未可知也人固有薄卿相之官千乘之位而甘陋巷菜羮者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君崔君无怠无怠【或作崔君无怠崔君无怠】仆无以自全活者从一官于此转困穷甚思自放于伊颍之上当亦终得之【颍之方作颍水】近者尤衰惫左车第二牙无故动揺脱去目视昏花寻常间便不分人顔色两鬓半白头髪五分亦白其一须亦有一茎两茎白者仆家不幸诸父诸兄皆康彊早世如仆者又可以图于乆长哉以此忽忽思与足下相见一道其怀小儿女满前能不顾念足下何由得归比来仆不乐江南官满便终老嵩下足下可相就仆不可去矣珍重自爱愼饮食少思虑惟此之望愈再拜
　　与陈给事书
　　愈再拜愈之获见于閤下有年矣始者亦尝辱一言之誉贫贱也衣食于奔走不得朝夕继见其后閤下位益尊伺候于门墙者日益进【下或无于字】夫位益尊则贱者日隔伺候于门墙者日益进则爱博而情不专【益尊或无益字日隔或无日字】愈也道不加修而文日益有名夫道不加修则贤者不与文日益有名则同进者忌始之以日隔之防加之以不专之望以不与者之心而听忌者之说由是閤下之庭无愈之迹矣去年春亦尝一进谒于左右矣温乎其容若加其新也【若法或有其字也】属乎其言若闵其穷也【属或作厉方从文苑云属犹附属连属之属决非厉字也】退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容若不察其愚也悄乎其言若不接其情也退而惧也不敢复进今则释然悟翻然悔曰其邈也乃所以怒其来之不继也其悄也乃所以示其意也不敏之诛无所逃避不敢遂进輙自防其所以并献近所爲复志赋已下十首爲一巻巻有标轴送孟郊序一首生纸冩不加装饰皆有楷字注字处急于自解而谢不能竢更写閤下取其意而畧其礼可也愈恐惧再拜
　　荅冯宿书
　　垂示仆所阙非情之至仆安得闻此言【方无得字】朋友道阙绝乆无有相箴规磨切之道仆何幸乃得吾子【诸本乆下有矣字方从阁杭本云汉武纪夷狄无羲所从来乆语自此也○今按矣字有无无利害姑从方本但未有以见其必用汉纪中语而决无此字耳】仆常闵时俗人有耳不自闻其过懔懔然惟恐已之不自闻也而今而后有望于吾子矣然足下与仆交乆仆之所守足下之所熟知在京城时嚣嚣之徒相訾百倍足下时与仆居朝夕同出入起居亦见仆有不善乎然仆退而思之虽无以获罪于人亦有以获罪于人者【获字或作服○今按二句皆云获罪于人恐有误字作服亦无理疑上句人字或是天字更详之】仆在京城一年不一至贵人之门人之所趋仆之所傲与已合者则从之游不合者虽造吾庐未尝与之坐此岂徒足致谤而已不戮于人则幸也追思之可爲战栗寒心故至此已来尅已自下虽不肖人至未尝敢以貌慢之况时所尚者邪以此自谓庶几无时患不知犹复云云也闻流言不信其行呜呼不复有斯人也君子不爲小人之恟恟而易其行【方无而字】仆何能尔委曲从顺向风承意汲汲恐不得合犹且不免云云命也可如何然子路闻其过则喜禹闻昌言则下车拜古人有言曰告我以吾过者吾之师也愿足下不惮烦苟有所闻必以相告吾亦有以报子不敢虚也不敢忘也
　　上考功崔虞部书
　　愈不肖行能诚无可取行已颇僻与时俗异态抱愚守迷固不识仕进之门廼与羣士争名竞得失行人之所甚鄙求人之所甚利其爲不可虽童昬实知之如执事者不以是爲念援之幽穷之中推之高显之上是知其文之或可而不知其人之莫可也知其人之或可而不知其时之莫可也既以自咎又叹执事者所守异于人人【句】废耳任目华实不兼故有所进故有所退且执事始考文之明日浮嚣之徒已相与称曰某得矣某得矣问其所从来必言其有自一日之间九变其说凡进士之应此选者三十有二人其所不言者数人而已而愈在焉及执事既上名之后三人之中其二人者固所传闻矣华实兼者也果竟得之而又升焉其一人者则莫之闻矣实与华违行与时乖果竟退之如是则可见时之所与者时之所不与者之相逺矣然愚之所守竟非偶然故不可变凡在京师八九年矣足不迹公卿之门名不誉于大夫士之口始者谬爲今相国所第此时惟念以爲得失固有天命不在趋时而偃仰一室啸歌古人今则复疑矣未知夫天竟如何命竟如何由人乎哉不由人乎哉欲事干谒则患不能小书困于投刺欲学爲佞则患言讷词直卒事不成徒使其躬儳焉而不终日【而诸本作如方云蜀本作而今本皆以表记语刋作如然不知古而如同意此语不当以如似之义读之唐人惟韩柳知此子厚荅韦中立书假而以仆年先吾子惟公此文是也董彦逺曰春秋书星陨如雨左氏室如县罄是皆以如爲而风俗通国人望君而望歳邹阳书白头而新是皆以而爲如按家语君入庙如右茍子作而○今按孟子望道而未之见亦是此例方言又有而如古字通用之说然陆徳明论当时语音之失有曰北人则而如靡异盖不以为然也然则此而字湏读为如乃为正耳】是以劳思长怀中夜起坐度时揣已废然而返虽欲从之末由也已又常念古之人日已进今之人日已退【常方作尝】夫古之人四十而仕其行道为学既已大成而又之死不倦故其事业功德老而益明死而益光故诗曰虽无老成人尚有典刑言老成之可尚也又曰乐只君子德音不已谓死而不亡也夫今之人务利而遗道其学其问以之取名致官而已得一名获一位则弃其业而役役于持权者之门故其事业功德日以忘月以削老而益昏死而遂亡愈今二十有六矣距古人始仕之年尚十四年岂为晚哉行之以不息要之以至死不有得于今必有得于古不有得于身必有得于后用此自遣且以为知己者之报执事以为如何哉其信然否也今所病者在于穷约无僦屋赁仆之资无緼袍粝食之给驱马出门不知所之斯道未防天命不欺岂遂殆哉岂遂困哉窃惟执事之于愈也无师友之交无乆故之事无顔色言语之情卒然振而发之者必有以见知尔故尽暴其所志不敢以黙又惧执事多在省非公事不敢以至是则拜见之不可期获侍之无时也是以进其说如此庶执事察之也
　　柳宗元寄许京兆孟容书
　　宗元再拜五丈伏防赐书诲谕防悉重厚欣踊恍惚疑若梦寐捧书叩头悸不自定伏念得罪来五年未尝有故旧大臣肯以书见及者何则罪谤交积羣疑当道诚可怪而畏也以是兀兀忘行尤负重忧残骸余防百病所集痞结伏积不食自饱或时寒热水火互至内消肌骨非独瘴疠为也忽奉教命乃知幸为大君子所宥欲使膏肓沉没复起为人夫何素望敢以及此宗元早歳与负罪者亲善始奇其能谓可以共立仁义禆教化过不自料懃懃勉励唯以中正信义为志以兴尧舜孔子之道利安元元为务不知愚陋不可力彊其素意如此也末路厄塞臲兀【一作末路孤危阨塞臲兀】事既壅隔很忤贵近狂踈缪戻蹈不测之辜羣言沸腾鬼神交怒加以素卑贱暴起领事人所不信射利求进者填门排户百不一得一旦快意更造怨讟以此大罪之外诃万端旁午搆扇便为敌讐恊心同攻外连彊暴失职者以致其事此皆丈人所闻见不敢为他人道说怀不能已复载简牍此人虽万被诛戮不足塞责而岂有赏哉今其党与幸获寛贷各得善地无公事坐食俸禄明德至渥也尚何敢更【一本无更字】俟除弃废痼以希望外之泽哉年少气锐不识几防不知当不但欲一心直逐果防刑法皆自所求取得之【一本无得之】又何怪也宗元于众党人中罪状最甚神理降罚又不能即死犹对人言语求食自活迷不知耻日复一日然亦有大故自以得姓来二千五百年代为冡嗣今抱非常之罪居夷獠之乡卑湿昏雾恐一日塡委沟壑旷坠先绪以是怛然痛恨心骨沸热防防孤立未有子息荒陬中少士人女子【一本无女子字】无与为婚世亦不肯与罪人亲眤以是嗣续之重不絶如缕每常春秋时享孑立捧奠顾眄无后继者懔懔【一本作栗栗一本作惸惸】然欷歔惴惕恐此事便已摧心伤骨若受锋刅此诚丈人所共悯惜也先墓所在城南无异子弟为主独托村隣自谴逐来消息存亡不一至乡闾主守者固以益怠昼夜哀愤惧便毁伤松栢刍牧不禁以成大戾近世礼重拜扫今已阙者四年矣每遇寒食则北向长号以首顿地想田野道路士女遍满皂隶庸丐皆得上父母丘墓马医夏畦之鬼无不受子孙追养者然此已息望又何以云哉城西有数顷田树果数百株多先人手自封植今已荒秽恐便斩伐无复爱惜家有赐书三千巻尚在善和里旧宅宅今已三易主书存亡不可知皆付受所重常繋心腑然无可为者立身一败万事瓦裂身残家破为世大僇复何敢更望大君子抚慰收防尚置人数中耶是以当食不知辛咸节适洗沐盥漱动逾歳时一搔皮肤尘垢满诚忧恐悲伤无所告愬以至此也自古贤人才士秉志遵分被谤议【晏本作被谤无议字】不能自明者仅以百数故有无兄盗嫂娶孤女云檛妇翁者然赖当世豪杰分明辩别卒光史籍【一作作册】管仲遇盗升为功臣匡章被不孝之名孟子礼之今已无古人之实为【一无为字】而有诟欲望世人之明已不可得也直不疑买金以偿同舍刘寛下车归牛乡人此诚知疑似之不可辨非口舌所能胜也郑詹束缚于晋终以无死钟仪南音卒获返国叔向囚虏自期必免范座骑危以生易死蒯通据鼎耳为齐上客张苍韩信伏斧锧终取将相邹阳狱中以书自活贾生斥逐复召宣室倪寛摈死后至御史大夫董仲舒刘向下狱当诛为汉儒宗此皆瓌伟博辩奇壮之士能自解脱今以恇怯淟涊下才末技又婴恐惧痼病虽欲慷慨攘臂自同昔人愈疎阔矣贤者不得志于今必取贵于后古之著书者皆是也宗元近欲务此然力薄才【一本作志】劣无异能解虽欲秉笔覼缕神志荒耗前后遗忘终不能成章往时读书自以不至觝今皆顽然无复省録每读古人一传数纸已后则再三伸巻复观姓氏旋又废失假令万一除刑部囚籍复为士列亦不堪当世用矣伏惟兴哀于无用之地垂德于不报之所但以【一有存字】通家宗祀爲念有可动心者操之勿失【一有虽】不敢望归扫茔域退托先人之庐以尽余齿姑遂少北益轻瘴疠就婚娶求嗣有可付托即防然长辞如得甘寝无复恨矣书辞繁委无以自道然即文以求其志君子固得其肺肝焉无任恳恋【一作恳恳】之至不宣宗元再拜
　　与杨京兆凭书
　　日月宗元再拜献书丈人座前役人胡要返命奉教诲壮厉感发铺陈广大上言推延贤隽之道难于今之世次及文章末以愚防剥防顿悴无以守宗族复田畆为念忧悯备极不唯其亲宻故旧是与复有【一作是乃为若】公言显赏许【一本作取】其素尚而激其忠【一作中字】诚者用是踊跃敬惧类向时所被简牍万万有加焉故敢悉其愚以献左右大凡荐举之道古人之所谓难者其难非苟一而已矣知之难言之难听信之难夫人有有之而耻言之者有有之而乐言之者有无之而工言之者有无之而不言似有之者有之而耻言之者上也虽舜犹难知之孔子亦曰失之子羽下斯而言知而不失者妄矣有之而言之者次也德如汉光武冯衍不用才如王景畧以尹纬爲令史是皆终日号鸣大咤而卒莫之省无之而工言者贼也赵括得以代廉颇马谡得以惑孔明今之若此类者不乏于世将相大臣闻其言而必能辨之者亦妄矣无之而不言者土木类也周仁以重臣爲二千石许靖以人誉而致位三公近世尤好此类以爲长者最得荐宠夫言朴愚无害者其于田野乡闾爲匹夫虽称爲长者可也自抱关撃柝以往则必敬其事愈上则及物者愈大何事无用之朴哉今之言曰某子长者可以爲大官类非古之所谓长者也则必土木而已矣夫捧土揭木而致之岩廊之上防以绂冕翼以徒趋走其左右岂有补于万民之劳苦哉圣人之道不益于世用凡以此也故曰知之难孔子曰仁者其言也讱孟子病未同而言然则彼未吾信而吾告之以士必有三间是将曰彼诚知士欤知文欤疑之而未重一间也又曰彼无乃私好欤交以利欤二间也又曰彼不足我而惎我哉兹咈吾事三间也畏是而不言故曰言之难言而有是患故曰听信之难唯明者爲能得其所以荐得其所以言得其所以听一不至则不可冀矣然而君子不以言听之难而不务取士士理之本也苟有司之不吾信吾知之不舍其必有信吾者矣苟知之虽无有司而士可以显则吾一旦操用人之柄其必有施矣故公卿之大任莫若索士士不预备而熟讲之卒然君有问焉宰相有咨焉有司有求焉其无所以应之则大臣之道或阙故不可惮烦今之世言士者先文章文章士之末也然立言存乎其中即末而操其本可十七八未易忽也自古文士之多莫如今今之后生爲文希屈马者可得数人希王褒刘向之徒者又可得十人至陆机潘岳之比累累相望若皆爲之不已则文章之大盛古未有也后代乃可知之今之俗耳庸目无所取信桀然特异者乃见此耳丈人以文律通流当世叔仲鼎列天下号爲文章家今又生敬之敬之希屈马者之一也天下方理平今之文士咸能先理理不一断于古书老生直趣尧舜大道孔氏之志明而出之又古之所难有也然则文章未必爲士之末独采取何如耳宗元自小学爲文章中间幸联得甲乙科第至尚书郎专百官章奏然未能究知爲文之道自贬官来无事读百家书上下驰骋乃少得知文章利病去年吴武陵来美其齿少才气壮徤可以兴西汉之文章日与之言因爲之出十数篇书庶几铿锵陶冶时时得见古人情状然彼古人亦人耳夫何逺哉凡人可以言古不可以言今桓谭亦云亲见杨子云容貌不能动人安肯传其书诚使博如庄周哀如屈原奥如孟轲壮如李斯峻如马迁富如相如明如贾谊专如杨雄犹爲今之人则世之高者至少矣由此观之古之人未必不薄于当世而荣于后世也若吴子之文非丈人无以知之独恐世人之才高者不肯乆学无以尽训诰风雅之道以为一世甚盛若宗元者才力阙败不能逺骋高厉与诸生摩九霄抚四海夸耀于后之人矣何也凡爲文以神志爲主自遭责逐继以大故荒乱耗竭又常积忧恐神志少矣所读书随又遗防一二年来痞气尤甚加以众疾动作不常眊眊然骚扰内生霾雾填拥惨沮虽有意穷文章而病夺其志矣每闻人大言则蹶气震怖抚心按胆不能自止又【晏本无又】永州多火灾五年之间四爲大火所迫徒跣走出坏墙穴牖仅免燔灼书籍散乱毁裂不知所往一遇火恐累日茫洋不能出言又安能尽意【一本作志】于笔砚矻矻自苦以伤危败之魂哉中心之悃愊郁结具载所献许京兆丈人书不能重烦于陈列凡人之黜弃皆望望思得効用而宗元独以无有是念自以罪大不可解才质无所入苟焉以叙忧栗爲幸敢有他志伏以先君禀孝德秉直道高于天下仕再登朝至六品官宗元无似亦尝再登朝至六品矣何以堪此且柳氏号爲大族五六从以来无爲朝士者岂愚防独出数百人右哉以是自忖官已过矣宠已厚矣夫知足与知止异宗元知足矣若便止不受禄位亦所未能今复得好官犹不辞让何也以人望人尚足自进如其不至则故无憾进取之志息矣身世孑然无可以爲家虽甚崇宠之孰与爲荣独恨不幸获托姻好而早凋落寡居十余年尝有一【晏本无一】男子然无一日之命至今无以托嗣续恨痛常在心目孟子称不孝有三无后爲大今之汲汲于世者唯惧此而已矣天若不弃先君之德使有世嗣或者犹望延寿命以及大宥得归乡闾立家室则子道毕矣过是而犹竞于宠利者天厌之天厌之丈人旦夕归朝廷复爲大僚伏惟以此爲念流涕顿颡布之座右不任感激之至宗元再拜
　　与萧翰林俛书
　　思谦兄足下昨祁县王师范过永州爲仆言得张左司书道思谦蹇然有当官之心乃诚助太平者也仆闻之喜甚然微王生之说仆岂不素知耶所喜者耳与心协果于不谬焉尔仆不幸向者进当臲不安之势平居闭门口舌无数况又有乆与游者乃岌岌而造其门其求进而退者皆聚爲仇怨造作粉饰蔓延益肆非的然昭晣自断于内则孰能了仆于防防之间哉然仆当时年三十三甚少自御史里行得礼部贠外郎超取显美欲免世之求进者怪怒嫉其可得乎凡人皆欲自逹仆先得显处才不能逾同列名不能压当世世之怒仆宜也与罪人交十年官又以是进辱在附会圣朝大贬黜甚薄不能塞众人之怒谤语转移嚣嚣嗷嗷渐成怪民饰智求仕者更言仆以恱讐人之心日爲新奇务相喜可自以速援引之路而仆軰益坐困辱万罪横生不知其端伏自思念过大恩甚乃以致此悲夫人生少得六七十者今已三十七矣长来觉日月益促歳歳更甚大都不过数十寒暑则无此身矣是非荣辱又何足道云云不已秪益爲罪兄知之勿爲他人言也居蛮夷中乆惯习炎毒昏眊重膇意以爲常忽遇北风晨起薄寒中体则肌革惨懔毛发萧条瞿然注视怵惕以爲异意绪殆非中国人楚越间声音特异鴂舌啅噪今听之怡然不怪已与爲类矣家生小童皆自然哓哓昼夜满耳闻北人言则啼呼走匿虽病夫亦怛然骇之出门见适州闾市井者其十有八九杖而后兴自料居此尚复几何岂可更不知止言说长短重爲一世非笑哉读周易困卦至有言不信尚口乃穷也往复益喜曰嗟乎余虽家置一喙以自称道诟益甚耳用是更乐瘖黙思与木石爲徒不复致意今天子兴教化定邪正海内皆欣欣怡愉而仆与四五子者独沦防如此岂非命欤命乃天也非云云者所制余又何恨独喜思谦之徒遭时言道道之行物得其利仆诚有罪然岂不在一物之数耶身被之目覩之足矣何以攘袂用力而矜自我出耶果矜之又非道也事诚如此然居理平之世终身爲顽人之类犹有少耻未能尽忘傥因贼平庆赏之际得以见白使受天泽余润虽朽枿败腐不能生植犹足蒸出芝菌以爲瑞物一释废锢移数县之地则世必曰罪稍解矣然后收召魂魄买土一爲耕甿朝夕歌謡使成文章庻木铎者采取献之法宫増圣唐大雅之什虽不得位亦不虚爲太平之人矣此在望外然终欲爲兄一言焉宗元再拜
　　与李翰林建书
　　杓直足下州传遽至得足下书又于梦得处得足下前次一书意皆勤厚庄周言逃蓬藋者闻人足音则跫然喜仆在蛮夷中比得足下二书及致药饵喜复何言仆自去年八月来痞疾稍已往时间一二日作今一月乃二三作用南人防榔余甘破决壅隔大过隂邪虽败已伤正气行则膝颤坐则髀痹所欲者补气丰血彊筋骨辅心力有与此宜者更致数物得良方偕至益善永州于楚爲最南状与越相类仆闷即出游游复多恐渉野则有蝮虺大蜂仰空视地寸歩劳倦近水即畏射工沙虱含怒窃发中人形影动成疮痏时到幽树好石暂得一笑已复不乐何者譬如囚拘圜土一遇和景负墙搔摩伸展支体当此之时亦以爲适然顾地窥天不过寻丈终不得出岂复能爲舒畅哉明时百姓皆获欢乐仆士人颇识古今理道独怆怆如此诚不足爲理世下执事至比愚夫愚妇又不可得窃自悼也仆曩时所犯足下适在禁中僃观本末不复一一言之今仆癃残顽鄙不死幸甚苟爲尧人不必立事程功唯欲爲量移官差轻罪累即便耕田艺麻取老农女爲妻生男育孙以供力役时时作文以咏太平摧伤之余气力可想假令病尽已身复壮悠悠人世【一有越】不过爲三十年客耳前过三十七年【一有与】瞬息无异复所得者其不足把翫亦已审矣杓直以爲诚然乎仆近求得经史诸子数百巻常候战悸稍定时即伏读颇见圣人用心贤士君子立志之分著书亦数十篇心病言少次第不足逺寄但用自释贫者士之常今仆虽羸馁亦甘如饴矣足下言已白常州煦仆仆岂敢众人待常州耶若众人即不复煦仆矣然常州未尝有书遗仆仆安敢先焉裴应叔萧思谦仆各有书足下求取观之相戒勿示人敦诗在近地简人事今不能致书足下黙以此书见之勉尽志虑辅成一王之法以宥罪戾不悉宗元白
　　与顾十郎书
　　四月五日门生守永州司马员外置同正员柳宗元谨致书十郎执事凡号门生而不知恩之所自者非人也缨冠束袵而趋以进者咸曰我知恩知恩则恶乎辨然而辨之亦非难也大底当隆赫柄用而蜂附蚁合喣喣趄趄便僻匍匐以非乎人而售乎已若是者一旦势异则电灭飚逝不爲门下用矣其或少知耻惧恐世人之非己也则矫于中以貌于外其实亦莫能至焉然则当其时而确固自守蓄力秉志不爲向者之态则于势之异也固有望焉大凡以文出门下由庶士而登司徒者七十有九人执事试追状其态则果能效用者出矣然而中间招众口飞语哗然诪张者岂他人耶夫固出自门下頼中山刘禹锡等遑遑惕忧无日不在信臣之门以务白大德顺宗时显赠荣谥扬于天官敷于天下以爲亲戚门生光宠不意璅璅者复以病执事此诚私心痛之堙郁汹涌不知所发常以自憾在朝不能有奇节宏议以立于当世卒就废逐居穷厄又不能著书断往古明圣法以致无穷之名进退无以异于众人不克显明门下得士之大今抱德厚蓄愤悱思有以効于前者则既乖谬于时离散摈抑而无所施用长爲孤囚不能自明恐执事终以不知其始偃蹇退匿者将以有爲也犹流于向时求进者之言而下情无以通盛德无以酬用爲大恨固常不欲言之今惧老死瘴土而他人无以辨其志故爲执事一出之古之人耻躬之不逮傥或万万有一可冀复得处人间则斯言几乎践矣因言感激浪然出涕书不能既【一作就】宗元谨再拜
　　韩愈送董邵南序
　　燕赵古称多感慨悲歌之士董生举进士连不得志于有司怀抱利器郁郁适兹土吾知其必有合也董生勉乎哉夫以子之不遇时苟慕义彊仁者皆爱惜焉矧燕赵之士出乎其性者哉然吾尝闻风俗与化移易吾恶知其今不异于古所云邪聊以吾子之行卜之也【此篇言燕赵之士仁义出于其性乃故反其词以深讥其不臣而习乱之意故其卒章又爲道上威德以警动而招徕之其防微矣读者详之】董生勉乎哉吾因子有所感矣爲我吊望诸君之墓而观于其市复有昔时屠狗者乎爲我谢曰明天子在上可以出而仕矣
　　送廖道士序
　　五岳于中州衡山最逺南方之山巍然高而大者以百数独衡爲宗最逺而独爲宗其神必灵衡之南八九百里地益高山益峻水清而益驶【驶或作驶音快】其最高而横絶南北者岭郴之爲州在岭之上测其高下得三之二焉【测如周礼测土深之测方作测下别有南字皆非是】中州清淑之气于是焉穷气之所穷盛而不过必蜿蟺扶舆磅礴而郁积衡山之神既灵而郴之为州又当中州清淑之气蜿蟺扶舆磅礴而郁积其水土之所生神气之所感白金水银丹砂石英钟乳橘柚之包竹箭之美十寻之名材不能独当也【当下或有奇字非是】意必有魁竒忠信材德之民生其间而吾又未见也其无乃迷惑溺没于老佛之学而不出邪【学或作教】廖师郴民而学于衡山气专而容寂多艺而善游岂吾所谓魁竒而迷溺者邪【迷下或有惑没字】廖师善知人若不在其身必在其所与游访之而不吾告何也于其别申以问之
　　送王秀才序
　　吾少时读醉乡记私怪隐居者无所累于世而犹有是言岂诚防于味邪及读阮籍陶潜诗乃知彼虽偃蹇不欲与世接然犹未能平其心或为事物是非相感发于是有托而逃焉者也若顔氏子操瓢与箪曽参歌声若出金石彼得圣人而师之汲汲每若不可及其于外也固不暇尚何麴蘖之托而昏防之逃邪吾又以为悲醉乡之徒不遇也建中初天子嗣位有意贞观开元之丕绩在廷之臣争言事当此时醉乡之后世又以直废吾既悲醉乡之文辞而又嘉良臣之烈思识其子孙今子之来见我也无所挟吾犹将张之况文与行不失其世守浑然端且厚惜乎吾力不能振之而其言不见信于世也于其行姑与之饮酒
　　送区序
　　阳山天下之穷处也陆有丘陵之险虎豹之虞江流悍急横波之石亷利侔劒防舟上下失势破碎沦溺者往往有之县郭无居民官无丞尉夹江荒茅篁竹之间小吏十余家皆鸟言夷靣【方云汉书严助传谿谷之间篁竹之中顔曰竹田曰篁】始至言语不通画地为字然后可告以出租赋奉期约【语方作说不下有相字】是以賔客游从之士无所为而至愈待罪于斯且半嵗矣有区生者誓言相好自南海拏舟而来升自賔阶仪观甚伟坐与之语文义卓然庄周云逃空虚者闻人足音跫然而喜矣况如斯人者岂易得哉入吾室闻诗书仁义之说欣然喜若有志于其间也与之翳嘉林坐石矶投竿而渔陶然以乐若能遗外声利而不厌乎贫贱也歳之初吉归拜其亲酒壷既倾序以识别【吉或作告方云毛氏诗传云初吉朔日也此盖通言嵗首也拜或作觐】
　　送高闲上人序
　　苟可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治音声扁鹊治病僚之于丸秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾者也往时张旭善草书不治他伎喜怒窘穷忧悲愉佚怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹鬼神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲鬬进有得有防勃然不释然后一决于书而后旭可几也今闲师浮屠氏一死生解外胶【诸本作胶方作缪云缪莫侯切犹绸缪也庄子内□者不可缪而捉义盖同此○今按胶者粘着之物而其力之溃败不黏为解今以下文頺堕溃败之语反之当定作胶】是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎然吾闻浮屠人善幻多技能闲如通其术则吾不能知矣【方云此篇用意皆本于庄子所称宋元君画图有一史后至解永槃礴嬴郭注云内足者神闲而意定又云王彦法谓退之此数语乃深得祖师向上休歇一路其见处胜裴休逺甚○今按韩公本意但谓人必有不平之心鬰积之乆而后发之则其气勇决而技必精今高闲既无是心则其为技宜其溃败委靡而不能竒但恐其善幻多技则不可知耳此自韩公所见非如画史祖师之说也】
　　送殷员外序
　　唐受天命为天子凡四方万国不问海内外无小大咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节往赐君长告之朕意又选学有经法通知时事者一人与之为贰【法或作术】由是殷侯侑自太常博士迁尚书虞部贠外郎兼侍御史朱衣象笏承命以行朝之大夫莫不出饯酒半右庶子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几微出于言面岂不真知轻重大丈夫哉【殷大夫或作殷侯持或作襆入直三省方云洪庆善谓唐无三省持被入直当为句絶三息暂反省息井反朱新仲云唐以侍中两令为三息长官说者以唐无三省非也若不言三省不知入直何所刺刺方云洪庆善云刺音虑逹反樊云刺七迹切若如洪读则当以戾为义顾婢子语何戾耶潘岳閤道謡和峤刺促不得休语意皆同此当以七迹切为正】丞相以子应诏眞诚知人士不通经果不足用于是相属为诗以道其行云
　　送杨少尹序
　　昔疏广受二子以年老一朝辞位而去【疏或作疎　今按疏正字疎俗体也】于时公卿设供张祖道都门外车数百两道路观者多叹息泣下共言其贤汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡世常说古今人不相及今杨与二疏其意岂异也予忝在公卿后遇病不能出不知杨侯去时城门外送者几人车几两马几疋【或无几人字疋或作驷】道边观者亦有叹息知其为贤与否而太史氏又能张大其事为传继二疏踪迹否不落莫否见今世无工画者而画与不画固不论也然吾闻杨侯之去丞相有爱而惜之者白以爲其都少尹不絶其禄又为歌诗以劝之京师之长于诗者亦属而和之又不知当时二疏之去有是事否古今人同不同未可知也中世士大夫以官为家罢则无所于归杨侯始冠举于其乡歌鹿鸣而来也【乡或作家】今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没而可祭于社者其在斯人欤其在斯人欤
　　送温处士赴河阳军序
　　伯乐一过冀北之野而马羣遂空夫冀北马多天下伯乐虽善知马安能空其羣邪解之者曰吾所谓空非无马也无良马也伯乐知马遇其良輙取之羣无留良焉苟无良虽谓无马不为虚语矣东都固士大夫之冀北也恃才能深藏而不市者洛之北涯曰石生其南涯曰温生大夫乌公以鈇钺鎭河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉防其尤暮取一人焉防其尤自居守河南尹以及百司之执事与吾軰二县之大夫政有所不通事有所可疑奚所谘而处焉士大夫之去位而巷处者谁与嬉游小子后生于何考德而问业焉缙绅之东西行过是都者无所礼于其庐若是而称曰大夫乌公一鎭河阳而东都处士之庐无人焉岂不可也夫南面而听天下其所托重而恃力者惟相与将耳相为天子得人于朝廷将为天子得文武士于幕下求内外无治不可得也愈縻于兹不能自引去资二生以待老今皆为有力者夺之其何能无介然于怀邪生既至拜公于军门其为吾以前所称为天下贺以后所称为吾致私怨于尽取也留守相公首为四韵诗歌其事愈因推其意而序之【以上杂论】
　　右先汉以后儒者书序之辞








　　文章正宗巻十五
　　钦定四库全书
　　文章正宗巻十六　　　　宋　真德秀　编叙事
　　左氏叙隐桓嫡庶本末
　　传惠公元妃孟子【言元妃明始适夫人也】孟子卒【无諡先夫死不得从夫諡】继室以声子生隐公【声諡也盖孟子之侄娣也诸侯始娶则同姓之国以侄娣媵元妃死则次妃摄治内事犹不得称夫人故谓之继室】宋武公生仲子仲子生而有文在其手曰为鲁夫人故仲子归于我【妇人谓嫁曰归以手理自然成字有若天命故嫁之于鲁】生桓公而惠公薨【言归鲁而生男惠公亦以桓生之年薨】是以隐公立而奉之【隐公继室之子当嗣世以祯祥之故追成父志为桓尚少是以立为太子帅国人奉之○吕成公曰隐桓皆非嫡隐为庶长当立让桓非正也】
　　叙郑庄公叔段本末
　　隐元年初郑武公娶于申曰武姜生庄公及共叔段【段出奔共故曰共叔】庄公寤生惊姜氏故名曰寤生遂恶之爱共叔段欲立之【欲立以为太子】亟请于武公公弗许及庄公即位为之请制公曰制岩邑也虢叔死焉佗邑唯命【虢叔东虢君也恃制岩邑而不脩德郑灭之恐段复然故开以佗邑】请京使居之谓之京城大叔【公顺姜请使段居京谓之京城大叔言宠异于众臣京郑邑】祭仲曰都城过百雉国之害也【祭仲郑大夫方丈曰堵三堵曰雉一雉之墙长三丈髙一丈侯伯之城方五里径三百雉故其大都不得过百雉】先王之制大都不过参国之一【三分国城之一】中五之一小九之一今京不度非制也【不合法度非先王制】君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于已【鄙郑边邑贰两属】公子吕曰国不堪贰君将若之何【公子吕郑大夫】欲与大叔臣请事之若弗与则请除之无生民心【叔久不除则举国之民当生他心】公曰无庸将自及【言无用除之祸将自及】大叔又收贰以为己邑【前两属者今皆取以为己邑】至于廪延【言转侵多也廪延郑邑】子封曰可矣厚将得众【子封公子吕也厚谓土地广大】公曰不义不昵厚将崩【不义于君不亲于兄非众所附虽厚必崩】大叔完聚【完城郭聚人民】缮甲兵具卒乘【歩曰卒车曰乘】将袭郑夫人将啓之【啓开也】公闻其期曰可矣命子封帅车二百乘以伐京【古者兵车一乘甲士三人歩卒七十二人】京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也【传言夫子作春秋改旧史以明义不早为之所而养成其恶故曰失教段实出奔而以克为文明郑伯志在于杀难言其奔】遂寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之【食而不啜羮欲以发问也】公曰尔有母遗繄我独无【繄语助】颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然【隧若今延道】公从之公入而赋大隧之中其乐也融融【赋赋诗也融融和乐也】姜出而赋大隧之外其乐也泄泄【泄泄舒散也】遂为母子如初君子曰颍考叔纯孝也【纯犹笃也】爱其母施及庄公诗曰孝子不匮永锡尔类其是之谓乎【不匮纯孝也庄公虽失之于初孝心不忘考叔感而通之所谓永锡尔类诗人之作各以情言君子论之不以文害意故春秋传引诗不皆与今说诗者同他皆仿此○吕成公曰左氏序郑庄公之事极有笔力写其怨端之所以萌良心之所以囬皆可见始言亟请于武公亟之一字母子之相仇疾病源在此后面言姜氏欲之焉避害此全无母子之心盖庄公材畧尽髙叔段已在他掌握中故祭仲之徒愈急而庄公之心愈缓待共段先发而后应之前面命西鄙北鄙贰于己与收贰为已邑庄公都不管且只是放他去到后来罪恶贯盈乃遽絶之畧不假借命子封帅师伐京叚奔鄢公又亲帅师伐鄢于其未发待之甚缓于其已发追之甚急公之于叚始如处女敌人开戸后如脱兎敌不及拒者也然庄公此等计术施于敌国则为巧施于骨肉则为忍此左氏铺叙好处以十分笔力写十分人情】
　　叙秦晋相失本末
　　僖十五年晋侯之入也秦穆姬属贾君焉【穆姬申生姉秦穆夫人贾君晋献公次妃贾女也】且曰尽纳羣公子【羣公子晋武献之族宣二年传曰骊姬之乱诅无畜羣公子】晋侯烝于贾君又不纳羣公子是以穆姬怨之晋侯许赂中大夫【中大夫国内执政里防等】既而皆背之赂秦伯以河外列城五东尽虢畧南及华山内及解梁城既而不与晋饥秦输之粟【在十三年】秦饥晋闭之籴【在十四年】故秦伯伐晋【按此十数句如大具狱然真名笔也】
　　叙晋重耳出亡本末
　　僖二十三年晋公子重耳之及于难也晋人伐诸蒲城【事在五年】蒲城人欲战重耳不可曰保君父之命而享其生禄【享受也保犹持也】于是乎得人【以禄致众】有人而校罪莫大焉【校报也】吾其奔也遂奔狄从者狐偃赵衰【衰赵叔弟】颠颉魏武子【武子魏犫】司空季子【胥臣臼季也时狐毛贾佗皆从而独举此五人贤而有大功】狄人伐廧咎如【廧咎如赤狄之别种也隗姓】获其二女叔隗季隗纳诸公子公子取季隗生伯儵叔刘以叔隗妻赵衰生盾【盾赵宣子】将适齐谓季隗曰待我二十五年不来而后嫁对曰我二十五年矣又如是而嫁则就木焉【言将死入木不复成嫁】请待子处狄十二年而行【以五年奔狄至十六年而去】过卫卫文公不礼焉出于五鹿乞食于野人野人与之块公子怒欲鞭之子犯曰天赐也【得土有国之祥故以为天赐】稽首受而载之及齐齐桓公妻之有马二十乘公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯【无去志故怒】及曹曹共公闻其骈胁欲观其祼浴薄而观之【薄迫也骈胁合干】僖负羁之妻曰吾观晋公子之从者皆足以相国若以相【若遂以为傅相】夫子必反其国反其国必得志于诸侯得志于诸侯而诛无礼曹其首也子盍蚤自贰焉【自贰自别异于曹】乃馈盘飱寘璧焉公子受飱反璧及宋宋襄公赠之以马二十乘及郑郑文公亦不礼焉叔詹谏曰臣闻天之所啓人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也【犬戎狐姬之子故曰姬出】离外之患【出奔在外】而天不靖晋国殆将啓之二也有三士足以上人而从之三也【国语狐偃赵襄贾佗三人皆卿才】晋郑同侪【侪等也】其过子弟固将礼焉况天之所啓乎弗听及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之【畏其志大】楚子曰晋公子广而俭文而有礼其从者肃而寛忠而能力晋侯无亲内外恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人怀嬴与焉【怀嬴子圉妻子圉諡怀公故号为怀嬴】奉匜沃盥既而挥之【湔也】怒曰秦晋匹也何以卑我【匹敌也】公子惧降服而囚【去上服自拘】他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜
　　叙晋文始霸
　　僖二十七年晋侯始入而教其民二年欲用之子犯曰民未知义未安其居【无义则苟生】于是乎出定襄王【二十五年定襄王以示事君之义】入务利民民怀生矣将用之子犯曰民未知信未宣其用【宣明也未明于见用之信】于是乎伐原以示之信【伐原在二十五年】民易资者不求丰焉【不诈以求多】明征其辞【重言信】公曰可矣乎子犯曰民未知礼未生其共于是乎大搜以示之礼【搜顺少长明贵贱】作执秩以正其官【执秩主爵秩之官】民听不惑而后用之出谷戍释宋围【楚子使申叔去谷子玉去宋】一战而霸文之教也【谓明年战城濮】
　　叙晋楚城濮之战
　　僖二十八年春晋侯将代曹假道于卫卫人弗许还自南河济侵曹伐卫正月戊申取五鹿【五鹿卫地】二月晋郤縠卒原轸将中军胥臣佐下军上德也【先轸以下军佐超将中军故曰上德胥臣司空季子】晋侯齐侯盟于敛盂【敛盂卫地】卫侯请盟晋人弗许卫侯欲与楚国人不欲故出其君以说于晋卫侯出居于襄牛【襄牛卫地】公子买戍卫【晋伐卫卫楚之昬姻鲁欲与楚故戍卫】楚人救卫不克公惧于晋杀子丛以说焉【召子丛而杀之以谢晋】谓楚人曰不卒戍也【诈告楚人言子丛不终戍事而归故杀之】晋侯围曹门焉多死曹人尸诸城上晋侯患之听舆人之谋曰称舍于墓【舆众也舍墓为将发冡】师迁焉曹人凶惧【迁至曹人墓凶恐惧声】为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状【轩大夫车言其无德居位者多故责其功状】令无入僖负羁之宫而免其族报施也【报飱璧之施】魏犫颠颉怒曰劳之不图报于何有【二子各有从亡之劳】僖负羁氏魏犫伤于胷公欲杀之而爱其材使问且视之病将杀之魏犫束胷见使者曰以君之灵不有宁也距跃三百曲踊三百【距跃超越也曲踊跳踊也百犹励也】乃舍之杀颠颉以徇于师立舟之侨以为戎右宋人使门尹般如晋师告急【门尹般宋大夫】公曰宋人告急舍之则絶【与晋絶】告楚不许我欲战矣齐秦未可若之何【未肯战】先轸曰使宋舍我而赂齐秦【求救于齐秦】借之告楚【假借齐秦使为宋请】我执曹君而分曹卫之田以赐宋人楚爱曹卫必不许也【不许齐秦之请】喜赂怒顽能无战乎【言齐秦喜得宋赂而怒楚之顽必自战也不可告请故曰顽】公说执曹伯分曹卫之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害【除惠懐吕郤】天之所置其可废乎军志曰允当则归【无求过分军志兵书】又曰知难而退又曰有德不可敌此三志者晋之谓矣【谓今与晋遇当用此三志】子玉使伯棼请战【伯棼子越椒也鬬伯比之孙】曰非敢必有功也愿以间执谗慝之口【间执犹塞也谗慝若蒍贾之言谓子五不能以三百乗入】王怒少与之师唯西广东宫与若敖之六卒实从之【楚子还申遣此兵以就前围宋之众楚有左右广又太子有宫甲分取以给之若敖楚武王之祖父塟若敖者子玉之祖也六卒子玉宗人之兵六百人言不悉师以益之】子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之【私许二国使告絶于楚而后复之携离也】执宛春以怒楚既战而后图之公说乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎防楚之惠不及此【重耳过楚楚成王有赠送之惠】退三舍辟之所以报也【一舍三十里初楚子云若反国何以报我故以退三舍为报】背惠食言以亢其雠【亢犹当也雠谓楚也】我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔天秦小子憖次于城濮【国归父崔夭齐大夫也小子憖秦穆公子也城濮卫地】楚师背酅而舍【酅丘陵险阻名】晋侯患之听舆人之诵【恐众畏险故听其歌诵】曰原田毎毎舍其旧而新是谋【髙平曰原喻晋军美盛若原田之草毎毎然可以谋立新功不足念旧惠】公疑焉【疑众谓己背旧谋新】子犯曰战也战而防必得诸侯若其不捷表里山河必无害也【晋居外河而内山】公曰若楚惠何栾贞子曰汉阳诸姬楚实尽之【贞子栾枝也水北曰阳姬姓之国在汉北者楚尽灭之】思小惠而忘大耻不如战也晋侯梦与楚子搏【搏手搏】楚子伏己而盬其脑【盬啑也】是以惧子犯曰吉我得天楚伏其罪吾且柔之矣【晋侯上向故得天楚子下向地故伏其罪脑所以柔物子犯审见事宜故权言以答梦】子玉使鬬勃请战【鬬勃楚大夫】曰请与君之士戱君冯轼而观之得臣与寓目焉【寓寄也】晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣【不获止命】敢烦大夫谓二三子【烦鬬勃令戒勅子玉子西之属】戒尔车乘敬尔君事诘朝将见【诘朝平旦】晋车七百乘韅靷鞅靽【五万二千五百人在背曰韅在胷曰靷在腹曰鞅在后曰靽言驾乗修备】晋侯登有莘之虚以观师曰少长有礼其可用也【有莘故国名少长犹言大小】遂伐其木以益其兵【伐木以益攻战之具舆曵柴亦是也】己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右【子西鬬宜申子上鬬勃】胥臣蒙马以虎皮先犯陈蔡陈蔡奔楚右师溃【陈蔡属楚右师】狐毛设二斾而退之【斾大旗也又建二斾而退使若大将稍却】栾枝使舆曵柴而伪遁【曵柴起尘诈为众走】楚师驰之原轸郤溱以中军公族横击之【公族公所率之军】狐毛狐偃以上军夹攻子西楚左师溃楚师败绩子玉收其卒而止故不败【三军唯中军完是大崩】晋师三日馆谷【馆舍也食楚军谷三日】及癸酉而还甲午至于衡雍作王宫于践土【衡雍郑地今荣阳巻县襄王闻晋战胜自徃劳之故为作宫】
　　叙晋楚邲之战
　　宣十二年春楚子围郑旬有七日郑人卜行成不吉卜临于大宫【临哭也大宫郑祖庙】且巷出车吉【出车于巷示将见迁不得安居】国人大临守陴者皆哭【陴城上僻倪皆哭所以告楚穷也】楚子退师郑人修城进复围之三月克之【哀其穷哭故为退师而犹不服故复围之九十日】入自皇门至于逵路【涂方九轨曰逵】郑伯肉袒牵羊以逆【肉袒牵羊示服为臣仆】曰孤不天不能事君使君怀怒以及敝邑孤之罪也敢不唯命是听其俘诸江南以实海濵亦唯命其翦以赐诸侯使臣妾之亦唯命【翦削也】若惠顾前好【楚郑世有盟誓之好】徼福于厉宣桓武不泯其社稷【周厉王宣王郑之所自出也郑桓武始封之贤君也愿楚要福于此四君使社稷不灭】使改事君夷于九县【楚灭九国以为县愿得比之】君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可防乎退三十里而许之平【退一舍以礼郑】潘尫入盟子良出质【潘尫楚大夫子良郑伯弟】夏六月晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之【桓子林父】楚归而动不后随武子曰善【武子士防】防闻用师观衅而动德刑政事典礼不易不可敌也不为是征楚君讨郑怒其二而哀其卑叛而伐之服而舍之德刑成矣伐叛刑也柔服德也二者立矣昔岁入陈【讨征舒】今兹入郑民不罢劳君无怨讟【讟谤也】政有经矣荆尸而举【荆楚也尸陈也楚武王始更为此陈法遂以为名】商农工贾不败其业而卒乘辑睦【歩曰卒车曰乘】事不奸矣【奸犯也】蒍敖为宰择楚国之令典【宰令尹蒍敖孙叔敖】军行右辕左追蓐【在军之右者挟辕为战备在左者追求草蓐为宿备传曰令尹南辕又曰改乘辕楚陈以辕为主】前茅虑无【虑无如今军行前有斥蹋伏皆持以绛及白为幡见骑贼举绛幡见歩贼举白幡备虑有无也茅明也或曰时楚以茅为旌识】中权后劲【中军制谋后以精兵为殿】百官象物而动军政不戒而备【物犹类也戒敕令】能用典矣其君之举也内姓选于亲外姓选于旧【言亲疏并用】举不失德赏不失劳老有加惠【赐老则不计劳】旅有施舍【旅客来者施之以惠舍不劳役】君子小人物有服章【尊卑别也】贵有常尊贱有等威【威仪等差】礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也勺曰于铄王师遵养时晦耆昧也【耆致也致计于昧】武曰无竞惟烈抚弱耆昧以务烈所可也彘子曰不可【彘子先縠】晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也命为军帅而卒以非夫唯羣子能我弗为也以中军佐济【佐彘子所帅也济渡河】知庄子曰此师殆哉【庄子荀首】周易有之在师□【坎下坤上师】之临□【兊下坤上临师初六变而之临】曰师出以律否臧凶【此师卦初六爻辞律法否不也】执事顺成为臧逆为否【今彘子逆命不顺成故应不臧之凶】众散为弱【坎为众今变为兊兊柔弱】川壅为泽【坎为川今变为兊兊为泽是川见壅】有律以如已也【如从也法行则人从法法败则法从人坎为法象今为众则散为川则壅是失法之用从人之象】故曰律否臧且律竭也【竭败也坎变为兊是法败】盈而以竭天且不整所以凶也【水遇天塞不得整流则竭涸也】不行之谓临【水变为泽乃成临卦泽不行之物】有帅而不从临孰甚焉此之谓矣果遇必败彘子尸之虽免而归必有大咎韩献子谓桓子【献子韩厥】曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔【郔郑北地】沈尹将中军【沈或作寝寝县也】子重将左子反将右将饮马于河而归【子反公子侧】闻晋师既济王欲还嬖人伍参欲战【参伍奢之祖父】令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反斾【廻车南乡斾军前大旗】伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乘辕而北之次于管以待之晋师在敖鄗之间【敖鄗二山】郑皇戌使如晋师曰郑之从楚社稷之故也未有二心楚师骤胜而骄其师老矣而不设备子击之郑师为承【承继也】楚师必败彘子曰败楚服郑于此在矣必许之栾武子曰【武子栾书】楚自克庸以来【在文十六年】其君无日不讨国人而训之【讨治也】于民生之不易祸至之无日戒惧之不可以怠【于曰也】在军无日不讨军实而申儆之【军实军器】于胜之不可保纣之百克而卒无后训之以若敖蚡冒筚路蓝缕以啓山林【若敖蚡冒皆楚之先君筚路柴车蓝缕敝衣言此二君勤俭以啓土】箴之曰民生在勤勤则不匮不可谓骄【箴诫】先大夫子犯有言曰师直为壮曲为老我则不德而徼怨于楚我曲楚直不可谓老【不德谓以力争诸侯徼要也】其君之戎分为二广【君之亲兵】广有一卒卒偏之两【十五乘为一广司马法百人为卒二十五人为两车十五乘为大偏今广十五乘亦用旧偏法复以二十五人为承副】右广初驾数及日中左则受之以至于昬内官序当其夜【内官近官序次也】以待不虞不可谓无备子良郑之良也师叔楚之崇也【师叔潘尫为楚人所崇贵】师叔入盟子良在楚楚郑亲矣来劝我战我克则来不克遂徃以我卜也郑不可从赵括赵同曰率师以来唯敌是求克敌得属又何俟必从彘子【得属服郑】知季曰原屏咎之徒也【知季庄子也原赵同屏赵括徒党也】赵庄子曰栾伯善哉【庄子赵朔栾伯武子】实其言必长晋国【实犹充也言栾书之身行能充此言则当执晋国之政也】楚少宰如晋师【少宰官名】曰寡君少遭闵凶不能文【闵忧也】闻二先君之出入此行也【二先君楚成王穆王】将郑是训定岂敢求罪于晋二三子无淹久【淹留也】随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱人【人谓伺候望敌者】敢拜君命之辱彘子以为谄使赵括从而更之曰行人失辞寡君使羣臣迁大国之迹于郑【迁徙也】曰无辟敌羣臣无所逃命楚子又使求成于晋晋人许之盟有日矣【有期日】楚许伯御乐伯摄叔为右以致晋师【单车挑战又示不欲崇和以疑晋之羣帅】许伯曰吾闻致师者御靡旌摩垒而还【靡旌驱疾也摩近也】乐伯曰吾闻致师者左射以菆【左车左也菆矢之善也】代御执辔御下两马掉鞅而还【两饰也掉正也示间暇】摄叔曰吾闻致师者右入垒折馘【折馘断耳】执俘而还皆行其所闻而复晋人逐之左右角之【张两角从旁夹攻之】乐伯左射马而右射人角不能进矢一而已麋兴于前射麋丽【丽着也背之隆高当心也】晋鲍癸当其后使摄叔奉麋献焉曰以岁之非时献禽之未至敢膳诸从者鲍癸止之曰其左善射其右有辞君子也既免【止不复逐】晋魏锜求公族未得【锜魏犨子欲为公族大夫】而怒欲败晋师请致师弗许请使许之遂徃请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者叔党命去之【叔党潘尫之子】赵旃求卿未得【旃赵穿子】且怒于失楚之致师者请挑战弗许请召盟许之与魏锜皆命而徃郤献子曰二憾徃矣【献子郤克】弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乘我防师无日矣不如备之楚人无恶除备而盟何损于好若以恶来有备不败且虽诸侯相见军卫不彻警也【彻去也】彘子不可【不肯设备】士季使巩朔韩穿帅七覆于敖前【帅将也覆为伏兵七处】故上军不败赵婴齐使其徒先具舟于河故败而先济潘党既逐魏锜【言魏锜见逐而退】赵旃夜至于楚军【二人虽俱受命而行不相随赵旃在后至】席于军门之外使其徒入之【布席坐视无所畏也】楚子为乘广三十乘分为左右右广鸡鸣而驾日中而说【说舍也】左则受之日入而说许偃御右广养由基为右彭名御左广屈荡为右【楚王更迭载之故各有御右】乙卯王乘左广以逐赵旃赵旃弃车而走林屈荡抟之得其甲裳【下曰裳】晋人惧二子之怒楚师也使軘车逆之【軘车兵车名】潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先啓行先人也【元戎戎车在前也诗小雅言王者军行必有戎车十乘在前开道先人为备】军志曰先人有夺人之心薄之也【夺敌战心】遂疾进师车驰卒奔乘晋军桓子不知所为鼔于军中曰先济者有赏中军下军争舟舟中之指可掬也【两手曰掬】晋师右移上军未动【言余军皆移去唯上军在经所以书战言犹有陈】工尹齐将右拒卒以逐下军【工尹齐楚大夫右拒陈名】楚子使唐狡与蔡鸠居告唐惠侯曰不谷不德而贪以遇大敌不谷之罪也然楚不克君之羞也敢借君灵以济楚师【借犹假借也】使潘党率游阙四十乘【游车补阙者】从唐侯以为左拒以从上军驹伯曰待诸乎【驹伯郤克上军佐也】随季曰楚师方壮若萃于我吾师必尽【萃集也】不如收而去之分谤生民不亦可乎【同奔为分谤不战为生民】殿其卒而退不败【以其所将卒为军后殿】王见右广将从之乘屈荡尸之曰君以此始亦必以终【尸止也军中易乘则恐军人惑】自是楚之乘广先左【以乘左得胜故】晋人或以广队不能进【广兵车】楚人惎之脱扄【惎教也扄车上兵阑】少进马还又惎之拔斾投衡乃出【还便旋不进斾大旗也拔斾投衡上使不防风差轻】顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乘【逢氏】谓其二子无顾【不欲见赵旃】顾曰赵傁在后【傁老称也】怒之使下指木曰尸女于是授赵旃绥以免明日以表尸之【表所指木取其尸】皆重获在木下【兄弟累尸而死】楚熊负羁囚知防知庄子以其族反之【负羁楚大夫知防知庄子之子族家兵反还战】厨武子御【武子魏锜】下军之士多从之【知庄子下军大夫故】毎射抽矢菆纳诸厨子之房【抽擢也菆好箭房箭舍】厨子怒曰非子之求而蒲之爱【蒲杨栁可以为箭】董泽之蒲可胜既乎【董泽泽名】知季曰不以人子吾子其可得乎吾不可以苟射故也射连尹襄老获之遂载其尸射公子谷臣囚之以二者还【谷臣楚王子】及昏楚师军于邲晋之余师不能军【不能成营屯】宵济亦终夜有声【言其兵众将不能用】丙辰楚重至于邲【重辎重也】遂次于衡雍潘党曰君盍筑武军【筑军营以章武功】而收晋尸以为京观【积尸封上其上谓之京观】臣闻克敌必示子孙以无忘武功楚子曰非尔所知也夫文止戈为武【文字】武王克商作颂曰载戢干戈载櫜弓矢【戢藏也櫜韬也诗美武王能诛灭暴乱而息兵】我求懿德肆于时夏允王保之【肆遂也夏大也言武王既息兵又能求美德故遂大而信王保天下】又作武其卒章曰耆定尔功【武颂篇名耆致也言武王诛讨致定其功】其三曰铺时绎思我徂维求定【其三三篇铺布也绎陈也时是也思辞也颂美武王能布政陈教使天下归徃求安定】其六曰绥万邦屡丰年【其六六篇绥安也屡数也言武王既安天下数致丰年此三六之数与今诗颂篇次不同盖楚乐歌之次第】夫武禁暴戢兵保大定功安民和众丰财者也【此武七德】故使子孙无忘其章【着之篇章使子孙不忘】今我使二国防骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而彊争诸侯何以和众利人之防【防危矣】而安人之乱以为已荣何以丰财【兵动则年荒】武有七德我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝【鲸鲵大鱼名以喻不义之人吞食小国】今罪无所【晋罪无所犯也】而民皆尽忠以死君命又何以为京观乎祀于河作先君宫告成事而还【传言楚庄有礼所以遂兴】
　　叙齐晋靡笄之战
　　成二年春齐侯伐我北鄙围龙【龙鲁邑】顷公之嬖人卢蒲就魁门焉【攻龙门也】龙人囚之齐侯曰勿杀吾与而盟无入而封【封竟】弗听杀而膊诸城上【膊磔也】齐侯亲鼔士陵城三日取龙遂南侵及巢邱卫侯使孙良夫石稷寗相向禽将侵齐与齐师遇【齐伐鲁还相遇于卫地良夫孙林父之父】石子欲还孙子曰不可以师伐人遇其师而还将谓君何【言无以荅君】若知不能则如无出今既遇矣不如战也夏有【阙文失新筑战事】石成子曰师败矣子不少须众惧尽【成子石稷也卫师已败而孙良夫复欲战故成子欲使须救】子丧师徒何以复命皆不对又曰子国卿也陨子辱矣子以众退我此乃止【我于此止御齐师】且告车来甚众【新筑人救孙桓子故并告令军中】齐师乃止次于鞫居【鞫居卫地】新筑人仲叔于奚救孙桓子桓子是以免【于奚守新筑大夫】既卫人赏之以邑【赏于奚】辞请曲县【轩县也周礼天子乐宫县四面诸侯轩县阙南方】繁缨以朝许之【繁缨马饰皆诸侯之服】仲尼闻之曰惜也不如多与之邑唯器与名不可以假人【器车服名爵号】君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已孙桓子还于新筑不入【不入国】遂如晋乞师臧宣叔亦如晋乞师皆主郤献子【宣十七年郤克至齐为妇人所笑遂怒故鲁卫因之】晋侯许之七百乘【五万三千五百人】郤子曰此城濮之赋也有先君之明与先大夫之肃故捷克于先大夫无能为役请八百乘许之【六万人】郤克将中军士爕佐上军栾书将下军韩厥为司马以救鲁卫臧宣叔逆晋师且道之季文子帅师防之及卫地韩献子将斩人郤献子驰将救之至则既斩之矣郤子使速以徇告其仆曰吾以分谤也师从齐师于莘【莘齐地】六月壬申师至于靡笄之下【靡笄山名】齐侯使请战曰子以君师辱于敝邑不腆敝赋诘朝请见【诘朝平旦】对曰晋与鲁卫兄弟也来告曰大国朝夕释憾于敝邑之地【大国谓齐敝邑鲁卫自称】寡君不忍使羣臣请于大国无令舆师淹于君地【舆众也淹久也】能进不能退君无所辱命【言自欲战不复须君命】齐侯曰大夫之许寡人之愿也若其不许亦将见也齐髙固入晋师桀石以投人【桀担】禽之而乘其车【既获其人因释已车而载所获者车】系桑本焉以徇齐垒【将至齐垒以桑树系车而走欲自异】曰欲勇者贾余余勇【贾卖也言已勇有余欲卖也】癸酉师陈于鞌邴夏御齐侯逢丑父为右晋解张御郤克郑邱缓为右齐侯曰余姑翦灭此而朝食不介马而驰之【介甲也】郤克伤于矢流血及屦未絶鼔音【中军将自执旗鼔故虽伤而击鼓不息】曰余病矣张侯曰自始合而矢贯余手及肘余折以御左轮朱殷岂敢言病吾子忍之【张侯解张也朱血色久则殷殷音近烟今人谓赤色为殷色言血多汚车轮御犹不敢息】缓曰自始合苟有险余必下推车子岂识之然子病矣【以其不识已推车】张侯曰师之耳目在吾旗鼔进退从之此车一人殿之可以集事【殿镇也集成也】若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之【晋师从郤克车】齐师败绩逐之三周华不注【华不注山名】韩厥夣子舆谓已曰且辟左右【子舆韩厥父】故中御而从齐侯【居中代御者自非元帅御者皆在中将在左】邴夏曰射其御者君子也公曰谓之君子而射之非礼也【齐侯不知戎礼】射其左越于车下【越队也】射其右毙于车中綦母张丧车从韩厥曰请寓乘【綦母张晋大夫寓寄也】从左右皆肘之使立于后【以左右皆死不欲使立其处】韩厥俛定其右【俛俯也右被射仆车中故俯安穏之】逢丑父与公易位【居公处】将及华泉骖絓于木而止【骖马絓也】丑父寝于轏中【轏士车】蛇出于其下以肱击之伤而匿之故不能推车而及【为韩厥所及丑父欲为右故匿其伤】韩厥执絷马前【絷马绊也执之示修臣仆之职】再拜稽首奉觞加璧以进【进觞璧亦以示敬】曰寡君使羣臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士【若奔辟则为辱晋君并为齐侯羞故言二君此盖韩厥自处臣仆谦敬之饰言】敢告不敏摄官承乏【言欲以已不敏摄承空乏从君俱还】丑父使公下如华泉取饮郑周父御佐车宛茷为右载齐侯以免【佐车副车】韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出【重其代已故三入晋军求之】每出齐师以帅退入于狄卒【齐师大败皆有退心故齐侯轻出其众以帅厉退者遂并入狄卒狄卒者狄人从晋讨齐者】狄卒皆抽戈楯冒之以入于卫师卫师免之【狄卫畏齐之强故不敢害齐侯皆共免防之】遂自徐关入齐侯见保者曰勉之齐师败矣【所过城邑皆勉励其守者】辟女子【使辟君也齐侯单选故妇人不辟之】女子曰君免乎曰免矣曰锐司徒免乎曰免矣【锐司徒主锐兵者】曰苟君与吾父免矣可若何乃奔【走辟君】齐侯以为有礼【先问君后问父故也】既而问之辟司徒之妻也【辟司徒主垒壁者】予之石窌【石窌邑名】
　　叙申公巫臣教呉叛楚
　　成七年楚围宋之役【在宣十四年】师还子重请取于申吕以为赏田王许之【分申吕之田以自赏】申公巫臣曰不可此申吕所以邑也是以为赋以御北方若取之是无申吕也【言申吕頼此田成邑耳不得此田则无以出兵赋而二邑坏也】晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位【楚共王以鲁成公元年即位】子重子反杀巫臣之族子阎子荡及清尹弗忌【皆巫臣之族】及襄老之子黒要【以夏姬故并怨黑要】而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书【子重子反】曰尔以谗慝贪惏事君而多杀不辜余必使尔罢于奔命以死巫臣请使于呉晋侯许之呉子寿梦说之乃通呉于晋【寿梦季札父】以两之一卒适呉舍偏两之一焉【司马法百人为卒二十五人为两车九乘为小偏十五乘为大偏盖留九乘车及一两二十五人令呉习之】与其射御教呉乘车教之战陈教之叛楚【前是呉常属楚】寘其子狐庸焉使为行人于呉呉始伐楚伐巢伐徐【巢徐楚属国】子重奔命【救徐巢】马陵之防呉入州来子重自郑奔命【因伐郑而行】子重子反于是乎一岁七奔命蛮夷属于楚者呉尽取之是以始大通呉于上国【上国诸夏】
　　叙晋楚鄢陵之战
　　成十六年春楚子自武城使公子成以汝隂之田求成于郑郑叛晋子驷从楚子盟于武城【为晋伐郑起】夏四月滕文公卒郑子罕伐宋宋将鉏乐惧败诸汋陂【败郑师也乐惧戴公六世孙将鉏乐氏族】退舍于夫渠不儆【宋师不儆备】郑人覆之败诸汋陵获将鉏乐惧宋恃胜也【汋陂夫渠汋陵皆宋地】卫侯伐郑至于鸣鴈为晋故也晋侯将伐郑范文子曰若逞吾愿诸侯皆叛晋可以逞【逞快也晋厉公无道三郤骄故欲使诸侯叛冀其惧而思德】若唯郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士爕佐之郤锜将上军荀偃佐之韩厥将下军郤至佐新军荀防居守郤犫如卫遂如齐皆乞师焉栾黡来乞师孟献子曰有胜矣【卑让有礼故知其将胜楚】戊寅晋师起郑人闻有晋师使告于楚姚句耳与徃楚子救郑司马将中军【子反】令尹将左【子重】右尹子辛将右【公子壬夫】过申子反入见申叔时【叔时老在申】曰师其何如对曰德刑详义礼信战之器也【器犹用也】德以施惠刑以正邪详以事神义以建利礼以顺时信以守物民生厚而德正用利而事节【动不失礼则事得其节】时顺而物成【羣生得所】上下和睦周旋不逆【动顺理】求无不具【下应上】各知其极【无二心】故诗曰立我烝民莫匪尔极是以神降之福时无灾害民生敦厐和同以聴【敦厚厐大也】莫不尽力以从上命致死以补其阙【阙战死者】此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整丧列志失列丧将何以战楚惧不可用也五月晋师济河闻楚师将至范文子欲反曰我伪逃楚可以纾忧【纾缓也】夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战郤至曰韩之战惠公不振旅【众散败也在僖十五年】箕之役先轸不反命【死于狄也在僖三十三年】邲之师荀伯不复从【荀林父奔走不复故道在宣十二年】皆晋之耻也子亦见先君之事矣今吾辟楚又益耻也文子曰吾先君之亟战也有故【亟数也】秦狄齐楚皆彊不尽力子孙将弱今三彊服矣【齐秦狄】敌楚而已唯圣人能外内无患自非圣人外宁必有内忧【骄亢则忧患生矣】盍释楚以为外惧乎甲午晦楚晨压晋军而陈【压笮其未备】军吏患之范匄趋进【匄士爕子】曰塞井夷灶陈于军中而疏行首【疏行首者当陈前决开营垒为战道】晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶【子重子反】王卒以旧【罢老不代】郑陈而不整【不整列】蛮军而不陈【蛮夷从楚者不结陈】陈不违晦【晦月终隂之尽故兵家以为忌】在城而嚣【嚣喧哗也】合而加嚣【陈合宜静而益有声】各顾其后莫有鬭心【人恤其所底】旧不必良以犯天忌我必克之楚子登巢车以望晋军【巢车车上为橹】子重使大宰伯州犂侍于王后【州犂晋伯宗子前年奔楚】王曰骋而左右何也【骋走也】曰召军吏也皆聚于中军矣曰合谋也张幕矣曰防卜于先君也【防敬也】彻幕矣曰将发命也甚嚣且尘上矣曰将塞井夷灶而为行也【夷平也】皆乘矣左右执兵而下矣曰聴誓也【左将师右军右】战乎曰未可知也乘而左右皆下矣曰战祷也【祷请于鬼神】伯州犂以公卒告王【公晋侯】苖贲皇在晋侯之侧亦以王卒告【贲皇楚鬬椒子宣四年奔晋】皆曰国士在且厚不可当也【晋侯左右皆以伯州犂在楚知晋之情且谓楚众多故惮合战与苖贲皇意异】苖贲皇言于晋侯曰楚之良在其中军王族而已请分良以撃其左右而三军萃于王卒【萃集也】必大败之公筮之史曰吉其卦遇复□【震下坤上复无变】曰南国防射其元王中厥目国防王伤不败何待公从之有淖于前【淖泥也】乃皆左右相违于淖【违辟也】歩毅御晋厉公栾鍼为右【歩毅即郤毅】彭名御楚共王潘党为右石首御郑成公唐苟为右栾范以其族夹公行【二族强故在公左右】陷于淖栾书将载晋侯鍼曰书退国有大任焉得专之【在君前故子名其父大任谓元帅之职】且侵官冒也【载公为侵官】失官慢也【去将而御失官也】离局奸也【逺其部曲为离局】有三罪焉不可犯也乃掀公以出于淖【掀举也】癸已潘尫之党与养由基蹲甲而射之彻七札焉【党潘尫之子蹲聚也一发逹七札言其能陷坚】以示王曰君有二臣如此何忧于战【二子以射夸王】王怒曰大辱国【贱其不尚知谋】诘朝尔射死艺【言女以射自多必当以艺死也诘朝犹明朝是战日】吕锜梦射月中之退入于泥【吕锜魏锜】占之曰姬姓日也【周世姬姓尊】异姓月也【异姓卑】必楚王也射而中之退入于泥亦必死矣【锜自入泥亦死象】及战射共王中目王召养由基与之两矢使射吕锜中项伏弢【弢弓衣】以一矢复命【言一发而中】郤至三遇楚子之卒见楚子必下免胄而趋风【疾如风】楚子使工尹襄问之以弓【问遗也】曰方事之殷也【殷盛也】有韎韦之跗注君子也【韎赤色跗注戎服若袴而属于跗与袴连】识见不谷而趋无乃伤乎【恐其伤】郤至见客免胄承命曰君之外臣至从寡君之戎事以君之灵间蒙甲胄【间犹近也】不敢拜命敢告不宁君命之辱【以君辱赐命故不敢自安】为事之故敢肃使者三肃使者而退晋韩厥从郑伯【从逐也】其御杜溷罗曰速从之其御屡顾不在马可及也韩厥曰不可以再辱国君乃止【二年鞌战韩厥已辱齐侯】郤至从郑伯其右茀翰胡曰谍辂之余从之乘而俘以下【欲遣轻兵单进以拒郑伯车前而自后登其车以执之】郤至曰伤国君有刑亦止石首曰卫懿公唯不去其旗是以败于荧乃内旌于弢中【荧战在闵二年】唐苟谓石首曰子在君侧败者一大我不如子子以君免我请止乃死【败者一大谓军大败也言石首亦君之亲臣而执御与车右不同故首当御君以退已当死战】楚师薄于险【薄迫也】叔山冉谓养由基曰虽君有命为国故子必射【王有死艺命】乃射再发尽殪叔山冉抟人以投中车折轼晋师乃止【言二子皆有过人之能】囚楚公子茷【为郤至见譛张本】栾鍼见子重之旌请曰楚人谓夫旌子重之旌也彼其子重也日臣之使于楚也子重问晋国之勇臣对曰好以众整曰又何如【又问其余】臣对曰好以暇【暇间暇】今两国治戎行人不使不可谓整临事而食言不可谓暇【食好整之言】请摄饮焉【摄持也持饮徃饮子重】公许之使行人执榼承饮造于子重【承奉也】曰寡君乏使使鍼御持矛【御侍也】是以不得犒从者使某摄饮子重曰夫子尝与吾言于楚必是故也不亦识乎【知其以徃言好暇故致饮】受而饮之免使者而复鼔【免脱也】旦而战见星未巳子反命军吏察夷伤【夷亦伤也】补卒乘【补死亡】缮甲兵【缮治也】展车马【展陈也】鸡鸣而食唯命是听【复欲战】晋人患之苖贲皇狥曰搜乘补卒【搜阅也】秣马利兵【秣谷马也】修陈固列【固坚也】蓐食申祷【申重也】明日复战乃逸楚囚【逸纵也】王闻之召子反谋谷阳竖献饮于子反子反醉而不能见【谷阳子反内竖】王曰天败楚也夫余不可以待乃宵遁晋入楚军三日谷【食楚粟三日也】范文子立于戎马之前曰君幼诸臣不佞何以及此君其戒之周书曰惟命不于常有德之谓【周书康诰】楚师还及瑕【瑕楚地】王使谓子反曰先大夫之覆师徒者君不在【谓子玉败城濮时王不在军】子无以为过不谷之罪也子反再拜稽首曰君赐臣死死且不朽【王引过亦所以责子反】臣之卒实奔臣之罪也子重使谓子反曰初陨师徒者而亦闻之矣盍图之【闻子玉自杀终二卿相恶】对曰虽防先大夫有之大夫命侧侧敢不义【言以义命已不敢不受】侧亡君师敢忘其死王使止之弗及而卒
　　叙晋人弑厉公
　　成十七年晋厉公侈多外嬖【外嬖爱幸大夫】反自鄢陵欲尽去羣大夫而立其左右【终如士爕言】胥童以胥克之废也怨郤氏【童胥克之子宣八年郤缺废胥克】而嬖于厉公郤锜夺夷阳五田五亦嬖于厉公郤犫与长鱼矫争田执而梏之【梏械也】与其父母妻子同一辕【系之车辕】既矫亦嬖于厉公栾书怨郤至以其不从已而败楚师也欲废之【鄢陵战栾书欲固垒郤至言楚有六间以取胜也】使楚公子茷告公曰此战也郤至实召寡君【鄢陵战晋囚公子茷以归】以东师之未至也【齐鲁卫之师】与军帅之不具也曰此必败【荀防佐下军居守郤犫将新军乞师故言不具】吾因奉孙周以事君【孙周晋襄公曾孙悼公君楚王也】公告栾书书曰其有焉不然岂其死之不恤而受敌使乎【谓鄢陵战时楚子问郤至以弓】君盍尝使诸周而察之【尝试也】郤至聘于周栾书使孙周见之公使觇之信【觇伺也】遂怨郤至厉公田与妇人先杀而饮酒后使大夫杀【传言厉公无道先妇人而后卿佐】郤至奉豕【进之于公】寺人孟张夺之【寺人奄士】郤至射而杀之公曰季子欺余【季子郤至公反以为郤至夺孟张豕】厉公将作难胥童曰必先三郤族大多怨去大族不偪【不偪公室】敌多怨有庸【讨多怨者易有功】公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之【言俱死无用多其怨咎】君实有臣而杀之其谓君何我之有罪吾死后矣若杀不辜将失其民欲安得乎【言不得安君位】待命而已受君之禄是以聚党有党而争命【争死命】罪孰大焉【传言郤至无反心】壬午胥童夷羊五帅甲八百将攻郤氏长鱼矫请无用众公使清沸魋助之【沸魋亦嬖人】抽戈结袵【袵裳际】而伪讼者【伪与清沸魋讼】三郤将谋于榭矫以戈杀驹伯苦成叔于其位【位所坐处也驹伯郤锜苦成叔郤犫】温季曰逃威也遂趋【郤至本意欲禀君命而死今矫等不以君命而来故欲逃凶贼为害故曰威言可畏也或曰威当为藏】矫及诸其车以戈杀之皆尸诸朝【陈其尸于朝】胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君【人谓书与偃】臣闻乱在外为奸在内为轨御奸以德御轨以刑不施而杀不可谓德臣偪而不讨不可谓刑德刑不立奸轨并至臣请行遂出奔狄【行去也】公使辞于二子曰寡人有讨于郤氏郤氏既伏其辜矣大夫无辱其复职位【胥童刼而执之故云辱】皆再拜稽首曰君讨有罪而免臣于死君之惠也二臣虽死敢忘君德乃皆归公使胥童为卿公游于匠丽氏【匠丽嬖大夫家】栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也闰月乙卯晦栾书中行偃杀胥童民不与郤氏胥童道君为乱故皆书曰晋杀其大夫十八年春王正月庚申晋栾书中行偃使程滑弑厉公【程滑晋大夫】葬之于翼东门之外以车一乘【言不以君礼葬诸侯葬车七乘】使荀防士鲂逆周子于京师而立之【悼公周】生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也【传言其少有才所以能自固】对曰羣臣之愿也敢不唯命是听庚午盟而入馆于伯子同氏【晋大夫家馆舍也】辛巳朝于武宫【武宫曲沃始命君】逐不臣者七人【夷羊五之属】周子有兄而无慧不能辨菽麦故不可立【国语既弑厉公栾武子使知武子彘恭子如周迎悼公庚午大夫逆于清原公言于诸大夫曰孤始愿不及此孤之及此天也抑人之有元君将禀命焉若禀而弃之是焚谷也其禀不材是谷不成也谷之不成孤之咎也成而焚之二三子之虐也孤欲长处其愿出令将不敢不成二三子为令之不从故求元君而访焉孤之不元废也其谁怨元而以虐奉之二三子之制也若欲奉元以济大义将在今日若欲暴虐以离百姓反易民常亦在今日图之进退愿由今日大夫对曰君镇抚羣臣而大庇防之无乃不堪君训而陷于大戮以烦刑史辱君之允令敢不承业乃盟而入以二书参然后知传文之峻洁也】
　　叙晋悼公复霸
　　晋悼公即位于朝【朝庙五日而即位也厉公杀絶故悼公不以嗣子居丧】始命百官【始为政】施舍已责【施恩惠舍劳役止逋责】逮鳏寡【惠及微】振废滞【起旧德】匡乏困救灾患【匡亦救也】禁淫慝薄赋敛宥罪戾【宥寛也】节器用【节省也】时用民【使民以时】欲无犯时【不纵私欲】使魏相士鲂魏颉赵武为卿【相魏锜子鲂士防子颉魏颗子武赵朔子此四人其父祖皆有劳于晋国】荀家荀防栾黡韩无忌为公族大夫使训卿之子弟共俭孝弟【无忌韩厥子】使士渥浊为太傅使修范武子之法【渥浊士贞子武子为景公大传】右行辛为司空使修士蒍之法【辛将右行因以为氏士蒍献公司空也】弁纠御戎校正属焉【弁纠栾纠也校正主马官】使训诸御知义【戎士尚节义】荀賔为右司士属焉【司士车右之官】使训勇力之士时使【勇力皆车右也勇力多不顺命故训之以共时之使】卿无共御立军尉以摄之【省卿戎御令军尉摄御而已】祁奚为中军尉羊舌軄佐之魏绛为司马【魏犫子也】张老为奄铎遏寇为上军尉籍偃为之司马【偃籍谈父为上军司马】使训卒乘亲以听命【相亲以听上命】程郑为乘马御六驺属焉使训羣驺知礼【程郑荀氏别族乘马御乘车之仆也六驺六闲之驺周礼诸侯有六闲马乘车尚礼容故训羣驺使知礼】凡六官之长皆民誉也【大国三卿晋时置六卿为军师故总举六官则知羣官无非其人】举不失軄官不易方【官守其业无相逾易】爵不逾德【量德授爵】师不陵正旅不偪师【正军将命卿也师二千五百人之帅也旅五百人之帅也言上下有礼不相陵偪】民无谤言所以复霸也【此以上通言悼公所行未必皆在即位之年】
　　叙宋乐喜备火政
　　襄九年春宋灾乐喜为司城以为政【乐喜子罕也为政卿知将有火灾素戒为备火之政】使伯氏司里【伯氏宋大夫司里里宰】火所未至彻小屋涂大屋【大屋难彻就涂之】陈畚挶具绠缶【畚篑笼挶土轝绠汲索缶汲器】备水器【盆之属】量轻重【计人力所任】蓄水潦积土涂巡丈城缮守备【巡行也丈度也缮治也行度守备之处恐因灾作乱】表火道【火起则从其所起标表之】使华臣具正徒【华臣华元子为司徒正徒役徒也司徒之所主也】令隧正纳郊保奔火所【隧正官名也五县为隧纳聚郊野保守之民使随火所起徃救之】使华阅讨右官官庀其师【亦华元子代元为右师讨治也庀具也使具其官属】向戌讨左亦如之【向戌左师】使乐遄庀刑器亦如之【乐遄司寇刑器刑书】使皇郧命校正出马工正出车备甲兵庀武守【皇郧皇父充石之后校正主马工正主车使各备其官】使西鉏吾庀府守【鉏吾大宰也府六官之典】令司宫巷伯儆宫【司宫奄臣巷伯寺人皆掌宫内之事】二师令四乡正敬享【二师左右师也乡正乡大夫享祀也】祝宗用马于四墉祀盘庚于西门之外【祝大祝宗宗人墉城也用马祭于四城以禳火盘庚殷王宋之逺祖城积隂之气故祀之凡天灾有币无牲用马祀盘庚皆非礼】
　　叙向戌合晋楚之成
　　襄二十七年宋向戌善于赵文子又善于令尹子木欲弭诸侯之兵以为名【欲获息民之名】如晋告赵孟赵孟谋于诸大夫韩宣子曰兵民之残也财用之蠹小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折爼礼也仲尼使举是礼也以为多文辞戊申叔孙豹齐庆封陈须无卫石恶至【须无陈文子】甲寅晋荀盈从赵武至【赵武命盈追己故言从赵武后武遣盈如楚】丙辰邾悼公至【小国故君自来】壬戌楚公子黒肱先至成言于晋【时令尹子木止陈遣黒肱就晋大夫成盟载之言两相然可】丁卯宋向戌如陈从子木成言于楚【就于陈成楚之要言】戊辰滕成公至【亦小国君自来】子木谓向戌请晋楚之从交相见也【使诸侯从晋楚者更相朝见】庚午向戌复于赵孟赵孟曰晋楚齐秦匹也晋之不能于齐犹楚之不能于秦也【不能服而使之】楚君若能使秦君辱于敝邑寡君敢不固请于齐【请齐使朝楚】壬申左师复言于子木子木使驿谒诸王【驿传也谒告也】王曰释齐秦他国请相见也【经所以不书齐秦】秋七月戊寅左师至【从陈还】是夜也赵孟及子晳盟以齐言【子晳公子黑肱素要齐其辞至盟时不得复讼争】庚辰子木至自陈陈孔奂蔡公孙归生至【二国大夫与子木俱至】曹许之大夫皆至以藩为军晋楚各处其偏【晋处北楚处南】伯夙谓赵孟【伯夙荀盈】曰楚氛甚恶惧难【氛气也言楚有袭晋之气】赵孟曰吾左还入于宋若我何【营在宋北东头为上故晋营在东有急可左回入宋东门】辛巳将盟于宋西门之外楚人甲【甲在衣中欲因防击晋】伯州犂曰合诸侯之师以为不信无乃不可乎夫诸侯望信于楚是以来服若不信是弃其信以服诸侯也固请释甲子木曰晋楚无信久矣事利而已苟得志焉焉用有信大宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚甲以告叔向叔向曰何害也匹夫一为不信犹不可单毙其死【单尽也毙踣也】若合诸侯之卿以为不信必不捷矣食言者不病【不病者单毙于死】非子之患也【楚食言当死晋不食言故无患】夫以信召人而以僣济之【济成也】必莫之与也安能害我且吾因宋以守病【为楚所病则欲入宋城】则夫能致死与宋致死虽倍楚可也【宋为地主致死助我则力可倍楚】子何惧焉又不及是曰弭兵以召诸侯而称兵以害我【称举也】吾庸多矣非所患也【晋独取信故其功多】季武子使谓叔孙以公命曰视邾滕【两事晋楚则贡赋重故欲比小国武子恐叔孙不从其言故假公命以敦之】既而齐人请邾宋人请滕皆不与盟【私属二国故】叔孙曰邾滕人之私也我列国也何故视之宋卫吾匹也乃盟故不书其族言违命也【季孙专政于国鲁君非得有命今君唯以此命告豹豹宜崇大顺以显弱命之君而遂其小是故贬之】晋楚争先【争先防血】晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣【狎更也】岂专在晋叔向谓赵孟曰诸侯归晋之德只【只辞】非归其尸盟也子务德无争先且诸侯盟小国固必有尸盟者【小国主辨具】楚为晋细不亦可乎【欲推使楚主盟】乃先楚人书先晋晋有信也【盖孔子追正之】
　　叙呉公子请观周乐
　　襄二十九年呉公子札来聘请观于周乐【鲁以周公故有天子礼乐】使工为之歌周南召南【此皆各依其本国歌所常用声曲】曰美哉【美其声】始基之矣【周南召南王化之基】犹未也【犹有商纣未尽善也】然勤而不怨矣【未能安乐然其音不怨怒】为之歌邶卫【武王伐纣分其地为三三叛周公灭之更封康叔并三之地故三国尽被康叔之化】曰美哉渊乎忧而不困者也【渊深也亡国之音哀以思其民困卫康叔武公德化深逺虽遭宣公淫乱懿公灭亡民犹秉义不至于困】吾闻卫康叔武公之德如是是其卫风乎【康叔周公弟武公康叔九世孙皆卫之令德君也聴声以为别故有疑言】为之歌王【王黍离也幽王遇西戎之祸平王东迁王政不行于天下风俗下与诸侯同故不为雅】曰美哉思而不惧其周之东乎【宗周陨灭故忧思犹有先王之遗风故不惧】为之歌郑【诗第七】曰美哉其细已甚民弗堪也是其先亡乎【美其有治政之音讥其烦碎知不能久】为之歌齐【诗第八】曰美哉泱泱乎大风也哉【泱泱大之声】表东海者其大公乎【大公封齐为东海之表式】国未可量也【言其或将复兴】为之歌豳【诗第十五豳周之旧国在新平漆县东北】曰美哉荡乎乐而不滛其周公之东乎【荡乎荡然也乐而不滛言有节周公遭管蔡之变东征三年为成王陈后稷先公不敢荒滛以成王业故言其周公之东乎】为之歌秦【诗第十一后仲尼删定故不同】曰此之谓夏声夫能夏则大大之至也其周之旧乎【秦本在西戎汧陇之西秦仲始有车马礼乐去戎狄之音而有诸夏之声故谓诸夏声及襄公佐周平王东迁而受其故地故曰周之旧】为之歌魏【诗第九魏姬姓国闵元年晋献公灭之】曰美哉沨沨乎大而婉险而易行以德辅此则明主也【沨沨中庸之声婉约也险当为俭字之误也大而约则俭节易行惜其国小无明君也】为之歌唐【诗第十唐晋诗】曰思深哉其有陶唐氏之遗民乎不然何忧之逺也【晋本唐国故有尧之遗风忧深思逺情发于声】非令德之后谁能若是为之歌陈【诗第十二】曰国无主其能久乎【淫声放荡无所畏忌故曰国无主】自郐以下无讥焉【郐第十三曹第十四言季子闻此二国歌不复讥论之以其微也】为之歌小雅【小雅小正亦乐歌之常】曰美哉思而不贰【思文武之德无贰叛之心】怨而不言【有哀音】其周德之衰乎【衰小也】犹有先王之遗民焉【谓有殷王余俗故未大衰】为之歌大雅【大雅陈文王之德以正天下】曰广哉熈熈乎【熈熈和乐声】曲而有直体【论其声】其文王之德乎【雅颂所以咏盛德形容故但歌其美者不皆歌变雅】为之歌颂【颂者以其成功告于神明】曰至矣哉【言道备】直而不倨【倨傲】曲而不屈【屈挠】迩而不偪【谦退】逺而不携【携贰】迁而不淫【淫过荡】复而不厌【常日新】哀而不愁【知命】乐而不荒【节之以礼】用而不匮【德大】广而不宣【不自显】施而不费【因民所利而利之】取而不贪【义然后取】处而不底【守之以道】行而不流【制之以礼】五声和【宫商角徴羽谓之五声】八风平【八方之气谓之八风】节有度守有序【八音克谐节有度也无相夺伦守有序也】盛德之所同也【颂有殷鲁故曰盛德之所同】见舞象箾南籥者【象箾舞所执南籥以籥舞也皆文王之乐】曰美哉犹有憾【美哉美其容也文王恨不及已致太平】见舞大武者【武王乐】曰美哉周之盛也其若此乎见舞韶濩者【殷汤乐】曰圣人之也而犹有慙德圣人之难也【慙于始伐】见舞大夏者【禹之乐】曰美哉勤而不德非禹其谁能修之【尽力沟洫勤也】见舞韶箾者【舜乐】曰德至矣哉大矣如天之无不帱也【帱覆也】如地之无不载也虽甚盛德其蔑以加于此矣观止矣若有他乐吾不敢请已【鲁用四代之乐故及韶箾而季子知其终也季札贤明才博在呉虽已渉见此乐歌之文然未闻周国雅声故请作周乐欲聴其声然后依声以参时政知其兴衰也闻秦诗谓之夏声闻颂曰五声和八风平皆论声以参政也舞毕知其乐终是素知其篇数】
　　叙子产从政
　　襄三十一年子产之从政也择能而使之冯简子能断大事子大叔美秀而文公孙挥能知四国之为【知诸侯所欲为】而辨于其大夫之族姓班位贵贱能否而又善为辞令禆谌能谋谋于野则获谋于邑则否【此才性之蔽】郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使断之事成乃授子太叔使行之以应对賔客是以鲜有败事北宫文子所谓有礼也【传迹子产行事以明北宫文子之言】
　　叙中行穆子败狄
　　昭元年晋中行穆子败无终及羣狄于太原【即大卤也无终山戎】崇卒也【崇聚也】将战魏舒曰彼徒我车所遇又阨【地险不便车】以什共车必克【更増十人以当一车之用】困诸阨又克【车毎困于阨道今去车故为必克】请皆卒【去车为歩卒】自我始乃毁车以为行【魏舒先自毁其属车为歩陈】五乘为三伍【乘车者车三人五乘十五人今改去车更以五人为伍分为三五】荀呉之嬖人不肯即卒斩以徇【魏舒辄斩之荀呉不恨所以能立功】为五陈以相离两于前伍于后专为右角参为左角偏为前拒【皆临时处置之名】以诱之翟人笑之【笑其失常】未陈而薄之大败之【传言苟呉能用善谋】
　　叙晏子辞宅
　　初景公欲更晏子之宅曰子之宅近市湫隘嚣尘不可以居【湫下隘小嚣声尘土】请更诸爽垲者辞曰君之先臣容焉【先臣晏子之先人】臣不足以嗣之于臣侈矣【侈奢也】且小人近市朝夕得所求小人之利也敢烦里旅【旅众也不敢劳众为己宅】公笑曰子近市识贵贱乎对曰既利之敢不识乎公曰何贵何贱于是景公繁于刑【繁多也】有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜【拜谢新宅】乃毁之而为里室皆如其旧【本坏里室以大晏子之宅故复之】则使宅人反之【还其故室】且谚曰非宅是卜唯邻是卜【卜良邻】二三子先卜邻矣【二三子谓邻人】违卜不祥君子不犯非礼【去俭即奢为非礼】小人不犯不祥古之制也吾敢违诸乎卒复其旧宅公弗许因陈桓子以请乃许之
　　叙楚灵王之败
　　昭十二年楚子狩于州来次于颍尾使荡侯潘子司马督嚣尹午陵尹喜帅师围徐以惧呉【五子楚大夫徐呉与国故围之以偪呉】楚子次于干谿以为之援雨雪王皮冠秦复陶【秦所遗羽衣也】翠被豹舄执鞭以出【执鞭以教令】仆析父从【楚大夫】右尹子革夕【子革郑丹夕莫见】王见之去冠被舍鞭【敬大臣】与之语曰昔我先王熊绎【楚始封君】与吕伋【齐太公之子丁公】王孙牟【卫康叔子康伯】爕父【晋唐叔之子】禽父【周公子伯禽】竝事康王【康王成王子】四国皆有分我独无有【四国齐晋鲁卫分珍寳之器】今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽跋渉山林以事天子唯是桃弧棘矢以共御王事【桃弧棘矢以御不祥言楚在山林以所出有】齐王舅也【成王母齐太公女】晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅【陆终氏生六子长曰昆吾少曰季连季连楚之祖故谓昆吾为伯父昆吾尝居许也故曰旧许是宅】令郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也【四国陈蔡二不羮】又加之以楚敢不畏君王哉工尹路请曰君王命剥圭以为鏚秘【鏚斧也柲柄也破圭玉以饰斧柄】敢请命【请制度之命】王入视之析父谓子革吾子楚国之望也今与王言如响国其若之何【讥其顺王心如响应声】子革曰摩厉以须王出吾刃将斩矣【以已喻锋刃欲自摩厉以斩王之慝】王出复语左史倚相趋过【倚相楚史名】王曰是良史也子善视之是能读三坟五典八索九邱【皆古书名】对曰臣尝问焉昔穆王欲肆其心【周穆王肆极也】周行天下将皆必有车辙马迹焉祭公谋父作祈招之诗以止王心【谋父周卿士祈父周司马世掌甲兵之职招其名祭公方谏游行故司马官而言此诗逸】王是以获没于祗宫【获没不见篡弑】臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音【愔愔安和貌式用也昭明也】思我王度式如玉式如金【金玉取其坚重】形民之力而无醉饱之心【言国之用民当随其力任如金冶之器随器而制形故言形民之力去其醉饱过盈之心】王揖而入馈不食寝不寐数日【深感子革之言】不能自克以及于难【克胜也】仲尼曰古也有志克已复礼仁也信善哉楚灵王若能如是岂其辱于干谿
　　叙子产火政
　　昭十八年夏五月火始昏见【火心星】丙子风梓慎曰是谓融风火之始也【东北曰融风融风木也木火母故曰火之始】七日其火作乎【从丙子至壬午七日壬午水火合之日故知当火作】戊寅风甚壬午火甚宋卫陈郑皆火梓慎登大庭氏之库以望之【大庭氏古国名在鲁城内鲁于其处作库髙显故登以望气参近占以审前年之言】曰宋卫陈郑也数日皆来告火【言经所以书】禆灶曰不用吾言郑又将火【前年禆灶欲用瓘斝禳火子产不听今复请用之】郑人请用之【信灶言】子产不可子大叔曰寳以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信【多言者或时有中】遂不与亦不复火【传言天道难明虽禆灶犹不足以尽知之】郑之未灾也里析告子产曰将有大祥【里析郑大夫祥变异之气】民震动国防亡吾身泯焉弗良及也【言将先灾死】国迁其可乎子产曰虽可吾不足以定迁矣【子产知天灾不可逃非迁所免故托以知不足】及火里析死矣未葬子产使舆三十人迁其柩【以其尝与已言故】火作子产辞晋公子公孙于东门【晋人新来未入故辞不使前也】使司寇出新客【新来聘者】禁旧客勿出于宫【为其知国情不欲令去】使子寛子上巡羣屏摄至于大宫【二子郑大夫屏摄祭祀之位大宫郑祖庙巡行宗庙不得使火及之】使公孙登徙大【登开卜大夫】使祝史徙主祏于周庙告于先君【祏庙主石函周庙厉王庙也有火灾故合羣主于祖庙易抺防】使府人库人各儆其事【儆备火也】商成公儆司宫【商成公郑大夫司宫巷伯寺人之官】出旧宫人寘诸火所不及【旧宫人先公宫女】司马司寇列居火道【备非常也】行火所焮【焮炙也】城下之人伍列登城【为部伍登城备奸也】明日使野司寇各保其征【野司寇县士也火之明日四方乃闻灾故戒保所征役之人】郊人助祝史除于国北【为祭处于国北者就大隂禳火】禳火于防回禄【防水神回禄火神】祈于四【城也城积土隂气所聚故祈祭之以禳火之余灾】书焚室而寛其征与之材【征赋税也】三日哭国不市【示忧戚不防市】使行人告于诸侯宋卫皆如是陈不救火许不吊灾君子是以知陈许之先亡也【不义所以亡】
　　叙魏献子辞梗阳人
　　昭二十八年冬梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必諌皆许诺退朝待于庭馈入召之比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人
　　以上左氏传叙事之文




　　文章正宗巻十六
　　钦定四库全书
　　文章正宗巻十七　　　　宋　真德秀　编叙事
　　太史公叙秦孝公变法
　　秦孝公元年河山以东彊国六与齐威楚宣魏惠燕悼韩哀赵成侯竝淮泗之间小国十余楚魏与秦接界魏筑长城自郑濵洛以北有上郡楚自汉中南有巴黔中周室防诸侯力政争相并秦僻在雍州不与中国诸侯之防盟夷翟遇之孝公于是布惠振孤寡招战士明功赏下令国中曰昔我穆公自岐雍之间修德行武东平晋乱以河为界西霸戎翟广地千里天子致伯诸侯毕贺为后世开业甚光美防徃者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛于心賔客羣臣有能出竒计彊秦者吾且尊官与之分土于是乃出兵东围陜城西斩戎之獂王【应邵曰獂戎邑音桓】卫鞅闻是令下西入秦因景监求见孝公二年天子致胙三年卫鞅说孝公变法修刑内务耕稼外劝战死之赏罚孝公善之甘龙杜挚等弗然相与争之卒用鞅法百姓苦之居三年百姓便之乃拜鞅为左庶长其事在商君语中七年与魏惠王防杜平八年与魏战元里有功十年卫鞅为大良造将兵围魏安邑降之十二年作为咸阳筑冀阙秦徙都之并诸小乡聚集为大县县一令四十一县为田开阡陌东地渡洛十四年初为赋【徐广曰制贡赋之法也】十九年天子致伯二十年诸侯毕贺秦使公子少官率师防诸侯逢泽朝天子二十一年齐败魏马陵二十二年卫鞅击魏虏魏公子卭封鞅为列侯号商君二十四年与晋战鴈门虏其将魏错孝公卒子惠文君立是岁诛卫鞅鞅之初为秦施法法不行太子犯禁鞅曰法之不行自于贵戚君必欲行法先于太子太子不可黥黥其傅师于是法大用秦人治及孝公卒太子立宗室多怨鞅鞅亡因以为反而卒车裂以徇秦国
　　叙秦并天下后事
　　秦初并天下令丞相御史曰异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庶防息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约撃我南郡故发兵诛得其王遂定其荆地燕王昏乱其太子丹乃隂令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以之身兴兵诛暴乱頼宗庙之灵六王咸伏其辜天下大定今名号不更无以称成功传后世其议帝号丞相绾御史大夫刼廷尉斯等皆曰昔者五帝地方千里其外侯服夷服诸侯或朝或否天子不能制今陛下【蔡邕曰陛阶也所由升堂也天子必有近臣立于陛侧以戒不虞谓之陛下者羣臣与天子言不敢指斥故呼在陛下者与之言因卑逹尊之意也上书亦如之】兴义兵诛残贼平定天下海内为郡县法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可【蔡邕云羣臣有所奏请尚书令奏之下有司曰制天子荅之曰可】追尊庄襄王为太上皇制曰朕闻上古有号母諡中古有号死而以行为諡如此则子议父臣议君也甚无谓朕弗取焉自今以来除諡法朕为始皇帝后世以计数二世三世至于万世传之无穷始皇推终始五德之传以为周得火德秦代周德从所不胜方今水德之始改年始朝贺皆自十月朔衣服旄旌节旗皆上黑数以六为纪符法冠皆六寸而舆六尺六尺为步乘六马【张晏曰水北方黒终数六故以六寸为符六尺为步瓉曰水数六故以六为名谯周曰步以人足为数非独秦制然】更名河曰德水以为水德之治刚毅戾深事皆决于法刻削母仁恩和义然后合五德之数于是急法久者不赦丞相绾等言诸侯初破燕齐荆地逺不为置王母以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏逺相攻撃如仇讐诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬭不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡郡置守尉监更名民曰黔首大酺收天下兵【应劭曰古者以铜为兵】聚之咸阳销以为钟鐻金人十二重各千石置廷宫中一法度衡石丈尺车同轨书同文字地东至海暨朝鲜西至临洮羌中南至北向戸北防河为塞并隂山至辽东徙天下豪富于咸阳十二万戸诸庙及章台上林皆在渭南秦每破诸侯写放其宫室作之咸阳北坂上南临渭自雍门以东至泾渭殿屋复道周阁相属所得诸侯美人钟鼓以充入之二十七年始皇巡陇西北地出鸡头山过回中焉作信宫渭南已更命信宫为极庙象天极自极庙道通郦山作甘泉前殿筑甬道【应劭曰筑垣墙如街巷】自咸阳属之是岁赐爵一级治驰道【应劭曰驰道天子道也道若今之中道】二十八年始皇东行郡县上邹峄山立石与鲁诸儒生议刻石颂秦德议封禅望祭山川之事乃遂上泰山立石封祠祀下风雨暴至休于树下因封其树为五大夫禅梁父刻所立石
</div>
    <div class="pagination">
<a href="文章正宗_page14.html">上一页</a><span>...</span><a href="文章正宗_page10.html">10</a><a href="文章正宗_page11.html">11</a><a href="文章正宗_page12.html">12</a><a href="文章正宗_page13.html">13</a><a href="文章正宗_page14.html">14</a><span class="current-page">15</span><a href="文章正宗_page16.html">16</a><a href="文章正宗_page17.html">17</a><a href="文章正宗_page18.html">18</a><a href="文章正宗_page19.html">19</a><a href="文章正宗_page20.html">20</a><span>...</span><a href="文章正宗_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
