<!DOCTYPE html>
<html>
<head>
    <meta charset="UTF-8">
    <title>文苑英华 - 第 526 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 526 页/共 634 页</h1>
    <div class="content">　　臣闻王者列职分司为人求理求理之道必在用贤得其人则公务克修非其才则厥官加旷旷官则事废事废则人残渐至陵迟率由于此顷者选曹授职政事官人或异才升多非德进皆因依贵要互为粉饰茍得即是曾无逺图上下相防谁肯言及臣闻官爵者公器也恩幸者私惠也只可金帛富之粱肉食之以存私泽也若以公器为私用则公议不行而劳人解体以小私而妨至公则私谒门开而正言路塞险人逓进君子道消日消日朘卒见凋弊者为官非其人也昔汉舘陶公主为子求郎明帝谓曰郎官上应列宿出宰百里茍非其人则人受其殃赐钱十万而已此即至公之道不亏恩思之情无替良史直笔将为美谈于今称之不辍其口者也当今列位已广冗员倍多祈求未厌日月增数陛下降不訾之泽近戚有无涯之请卖官利已鬻法徇私台寺之内朱紫盈满官职益轻恩赏咸贵【一作弥数】贪【一作险】利之辈冒进而不【一作莫】识亷隅方雅之流知难而敛分立垅则才者莫用用者不才二事相形十有其五故人不効力而官匪为人欲求其理实乃难遂【一作成】臣窃见宰相及近侍要官子孙多居美爵此并势要亲戚罕有才艺逓相嘱托虚践官荣诗云东人之子职劳不来西人之子粲粲衣服私人之子百僚是试或以其酒不以其浆鞙鞙佩璲不以其长此言王政不平众官废职私家之子列试于荣班茍非其人【一作非任之人】徒长其饰佩臣愚伏愿陛下想居安思危之义行改易张之道重【一作爱】惜爵赏审量材职【一作识】官无虚授人必为官进大雅于枢近退小人【一作子】于闲僻政令惟一威恩以信私不害公情不挠法则天下幸甚臣伏见贞观故事宰相子弟多居外职者非直抑强宗分大族亦以退不肖择贤才伏愿陛下逺稽旧典近遵先圣特降神勑令宰相以下及诸司长官子弟并改授外官庶望分职四方共宁百姓表里相统遐迩乂安



　　文苑英华卷六百九十六
　　钦定四库全书
　　文苑英华卷六百九十七　宋　李昉等　编刑法
　　为侯君集疏一首　　　论李泰疏一首为魏元忠疏一首　　　论刑法多滥疏一首为索元礼首按制狱疏一首
　　论巡察风俗疏一首　　为杨濬疏一首
　　论削夺王珙授赠官爵疏一首
　　货殖上
　　谏回易纳利充官人俸疏一首
　　论不税关市疏一首　谏不置劝农判官疏一首刑法
　　为侯君集疏【前篇作谏侯君集等下狱表】　岑文本【贞观十年】
　　臣伏以君集等或位居辅佐或职分牙爪并防拔擢授将帅之任不能正身奉法以报陛下之恩举措肆情罪负盈积实宜防之典刑【旧唐书作刑典】以肃朝纲但髙昌昬迷人神共弃在朝议者以其地在遐荒或欲置之度外惟陛下运独见之明授决胜之畧君集等奉行圣筭遂得指期平殄若论事实并是陛下之功君集等只有道路之劳未足以称其勲力而陛下天德【前篇作为而】弗宰乃推功于将帅露布初至便降大恩从征之人皆沾涤荡及其凯旋特防曲宴又封属国加之重赏内外文武咸欣陛下赏不逾时而未经旬日【前篇作不盈数日】并付大理虽乃君集等自挂网罗而在朝之人未知所犯恐海内又疑陛下惟録其过似遗其功臣以下才谬叅近职既有所见不敢黙黙臣闻古之人君出师命将克敌则受【唐书前篇作履】重赏不克则受严刑是以当其有功也虽贪残淫纵必防青紫之宠当其有罪也虽勤躬洁已不免斧钺之诛故书曰记人之功忘人之过宜为君者也昔汉贰师将军李广利捐五万之师糜亿万之费经四方之劳惟获骏马三十疋虽斩宛王之首而贪不爱卒罪恶甚多武帝以为万里征伐不録其过遂封广利海西侯食邑八千户又校尉陈汤矫诏兴师虽斩郅支单于而汤素贪盗所收康居财物事多不法为司所繋汤乃上疏曰臣与吏士共诛郅支幸得擒灭今司乃收繋案騐是为郅支报雠也元帝赦其罪封汤关内侯赐黄金百斤又晋龙骧将军王濬有平吴之功而王浑等论濬违诏不受节度军令得孙皓寳物并烧皓宫及船濬上表曰今年平吴实为大庆于臣之身更为咎累武帝赦而不推拜辅国大将军封襄阳侯赐帛【唐书作绢】万疋近隋新义郡公韩擒虎【唐讳下同】平陈之日纵士卒暴乱叔寳宫内文帝亦不问罪虽不加爵拜擒虎上柱国赐物八千叚由斯观之将帅之臣防慎者少贪求者众是以黄石公军势曰使智使勇使贪使愚故智者乐立其功勇者好行其志贪者邀趋其利愚者不避其死是知前圣莫不收人之长弃人之短良为此也臣又闻之【唐书有夫字】天地之道以覆载为先帝王之德以含为美夫以区区汉武及歴代诸帝犹能宥广利等况陛下天纵神武振宏图以定六合岂独正兹刑纲不行古人之事哉伏惟圣怀当自己有斟酌臣今所以陈闻非敢私君集等是以萤爝末光增辉日月陛下若降雨露之泽收雷电之威録其防劳忘其大过使君集等重升朝列复预驱驰虽非清贞之臣犹是贪愚之将斯则陛下圣德虽屈法而德弥显君集等过虽防宥而过更彰足使立功之士因兹皆劝负罪之将由斯而改节矣
　　此篇六百一十七卷重出前已削去
　　论李泰疏【髙宗】　　　　　于志寜
　　【时泰坐法大尉长孙无忌诏令不待时而斩决乃上此疏】
　　伏惟陛下情笃功臣恩隆右戚以无忌横遭诬告事并是虚欲戮告人以明赏罚一以絶诬谤之路二以慰勲戚之心又以所犯若是真无忌便有破家之罪今告为妄泰即宜戮不待时且真犯之人事当罪逆诬谤【一作谋】之类罪惟及身以罪校量明非恶逆若欲依律合待秋分今时属阳和万物生育而特行刑罪【一作罚】此谓有伤春气窃谓未安左传声子曰赏以春夏刑以秋冬顺天时也又礼记月令曰孟春之月无杀昆【一作孩】虫省囹圄去桎梏无肆掠止狱讼又汉书董仲舒曰王者欲有所为宜求其端于天【一有道字】天之道【一作道之】大者在隂阳阳为德隂为刑刑主杀而德主生阳常居大夏而以生育长养为事隂常居大冬而积于空虚不用之处以此见天之任德不任刑也伏惟陛下纂圣升祚继明御极追连【一作华】胥之絶轨蹈轩顼之良规欲使举动顺于天时刑罚依于律令隂阳为之式序景宿于是无【一作靡】差风雨不愆雩禜辍祀方今太簇统律青阳应期当生长之辰振【一作施】肃杀之令伏愿暂回圣虑察古之【一作人】言傥防垂纳则生灵幸甚
　　一作旧唐书夲传
　　为魏元忠疏【武后】　　　　　苏安恒
　　臣伏闻明王有含天下之量有济天下之心必能达天下之善除天下之恶若为君主而不行此四者则当神怨【一作寃】鬼怨隂错阳乱欲使国家荣泰其可得乎陛下革命之初勤于庶政亲防万机博采谋猷旁求俊彦【一作乂】故四海之内以陛下为纳谏之主陛下暮年以来怠于政教谗邪结党水火成灾百姓不亲五品不逊故四海之内以陛下为受佞之主矣邪正莫辩狱讼含寃岂陛下昔是而今非盖居安忘危之失也臣窃见御史大夫检校太子左庶子同鳯阁鸾台平章事魏元忠亷直有闻位居宰辅履忠正之基者用元忠为龟镜践邪佞之路者嫉元忠若仇雠麟台监张易之兄弟在身无德于国无功不逾数年遂极隆贵自当饮冰怀惧酌水思清夙夜兢兢以报恩造不谓溪壑其志豺狼其心欲指鹿而为马先害忠而损善将斯乱代之法乃汚【一作汚哉】明君之朝自元忠下狱臣见长安城内街谈巷议皆以陛下委任奸佞【一作宄】斥逐贤良以元忠必无不顺之言以易之必有交乱之意相逢偶语人心不安虽有忠臣烈士空抚髀于私室而钳口不敢言者皆惧易之等威权恐无辜而受戮亦徒虚死耳今虏贼强盛赋【一作徴】敛烦重以臣观之万姓不胜其弊况又闻陛下纵逸奸慝禁锢良善傥刑罚【一作赏刑】失中则遐迩生变臣恐四夷因之则窥觇得失以为邉郡之患百姓怨愤【一作因之】即结聚义兵以除君侧之恶复恐逐鹿之党叩关而至乱阶之徒从中相应争锋于朱雀门内问鼎于大明殿前陛下将何事以谢之复何方以御之臣今为陛下计安百姓之心者莫若收雷电之威解元忠之网复其爵位君臣如初则天下幸甚陛下好生恶杀纵不能斩佞臣头以塞人望臣请夺其宠荣剪其羽翼无使权柄在手骄横日滋专国俗于穰侯回天过于左悺则社稷危矣惟陛下图之臣本防贱不识元忠易之岂此可亲而彼可疎耶但恐谗邪长而忠臣絶伏愿陛下特垂天鉴察臣此心即防臣朝志得行夕死无恨【一作皆旧唐书本传】
　　论刑罚多滥疏【武后】　　　　韦嗣立
　　臣窃尝闻之在尧舜之日画其衣冠当文景之时几致刑措历兹千载以为美谈臣伏惟陛下濬哲钦明穷神知化自轩昊以降莫之与京独有往之论法或未尽善皆由主司奸凶惑乱于视听寻而陛下圣察具详之矣然竟未能明其本源察其前事令天下万姓识陛下本心尚使四海多衔寃之人九泉有抱痛之鬼臣诚愚昧不识大纲请为陛下始末而言其事杨豫之后刑狱渐兴用法之伍务于穷竟连坐相牵数年不絶遂使巨奸大猾伺隙乘间内包豺狼之心外示鹰鹯之迹隂图潜结共相影防构似是之言成不赦之罪皆深为巧诋【文粹作诬】恣行楚毒人不胜痛便乞自诬公卿士庶连颈受戮道路借借虽知非辜而鍜链已成辩占皆合纵臯陶为理于公定刑则谓污宫【英华作棺】毁柩犹未塞责虽陛下仁慈哀念恤狱缓死及览辞状便已周宻皆谓勘鞫得情是其实犯虽欲寛舍其如法何于是小乃身诛大则族灭相縁共坐者不可胜言此岂宿搆雠嫌将申报复皆图苟成功効自求官赏当时称传谓为罗织其中陷刑得罪者虽有敏识通才【一作材】被告言者便遭枉抑心徒痛其寃酷口莫能以自明或受诛夷或遭殛窜并甘心引分赴之如归故知弄法侮文伤人实甚赖陛下特回圣察昭然详究周兴邱勣之类义俊臣之徒皆相次伏诛事暴遐迩而朝野庆泰若再观阳和且如仁杰元忠俱罗枉陷被勘鞫之际亦皆已自诬向非陛下至明垂心【一作以】省察则葅醢之戮已及其身欲望输忠圣代安可复得陛下擢而升之各为良辅国之栋干称此二人何乃前非而后是哉诚由枉陷与甄明耳臣但恐往之得罪者多并皆此流则向时之寃者其数甚众昔杀一孝妇尚或降灾而滥者盖多寜无寃【文粹作怨下同】气寃气上达则水旱所兴欲望嵗登不可得也陛下傥【一作傥陛下】天地之大德施雷雨之深仁归罪于陷【一作削】刻之徒降恩于枉滥之伍自垂拱已来大辟罪已下常赦所不原者罪无轻重一皆原洗被以昭苏伏法之辈追还官爵縁累之徒普霑恩造如此则天下皆知比所陷罪元非陛下之意咸是虐吏之辜幽明欢忻则感通和气和气下降则风雨以时风雨以时则国丰嵗稔【一作五谷丰稔】嵗既稔矣人亦安矣太平之美亦何逺哉伏愿陛下深察
　　一作皆旧唐书本传
　　为索元礼首案制狱疏【武后】　周　矩【载初元年】
　　顷者小人告讦习以为常内外诸司人怀茍免姑息台承接强梁非故欲其然规避诬搆耳又推劾之吏皆以深刻为功凿空争能相矜以虐泥耳笼头枷研揳防折胁籖爪悬髪薰鼻【一作耳】卧隣矢【一作】溺曾不聊生号为制狱【一作狱持】将或累日节食连宵缓间昼夜摇鏁【一作撼】使不得眠号曰宿囚此等既非木石且抜目前苟求賖死臣窃听舆议皆称天下太平何苦要反岂被告者尽是英雄以求帝王耶只是不堪【一作胜】楚毒自诬耳何以覈之陛下试取所告状酌其虚实者付令推之防讽【一作讯】动以探其情所推者必上下其手希圣防也愿陛下察之今朝士【一作满朝】侧息不安皆以为陛下朝与之宻夕与之雠不可保也闻有追摄与妻子即为死诀故为国者以仁为宗以刑为助周用仁而昌秦用刑而亡此之谓也愿陛下缓刑用仁天下幸甚
　　一作皆旧唐书索元礼传
　　论巡察风俗疏【一作请毎十州分置御史廵按疏】
　　李　峤
　　陛下创置右台分廵天下察吏人善恶观风俗得失斯政途之纲纪礼法之凖绳无以加也然犹有未折衷者臣请试论之夫禁网尚疎法令宜简则法易行而不烦杂疎则所罗广而无苛碎窃见垂拱二年诸道廵察使所奏科目凡有四十四件至于别凖格勑令察访者乂有三十余条而廵察使率是三月已后出都十一月终奏事时限迫促簿书填委昼夜奔逐以赴限期而毎道所察文武官多至二千余人少者一千已下皆须品量才得褒贬得失欲令曲尽行能则皆不暇此非敢惰于职而慢于官也实才有限而力不及耳臣望量其功程与其节制使器周于用力济于时然后进退可以责成得失可以精覈矣又曰今之所察但凖汉之六条推而广之则无不包【文粹作苞】矣无为多张科目空费簿书且朝廷万务【唐书文粹作机】非无事也机事之动恒在四方是则【唐书文粹作故】冠盖相望邮驿继踵今廵使既出其外州之事悉当委之则传驿大减矣然则御史之职故不可得闲自非分州统理无由济其繁务请大小相兼率十州置御史一人以周年为限使其亲至属县或入闾里督察奸讹观采风俗然后可以求其实効课其成功若此法果行必大裨政化且御史出持霜简入奏天阙其于励已自修奉职存宪比于他吏可相百也若其按劾奸邪发摘欺隐比于他吏可相十也陛下试用臣言妙择贤能委之心膂假温言以制之陈赏罚以劝之则莫不尽心而效死矣何政事之不理何禁令之不行何妖孽之敢兴哉
　　为杨濬疏【已见六百十几卷题作夷州刺史杨濬决杖表】
　　裴耀卿【开元三十四年】
　　凡死罪之人【旧唐书作色前篇作则】长师【前篇作长官】乃五刑【乃前篇作者】只施于【只前篇作品】诚则以诚乖【前篇作非】不行刑【前篇作不耐杖】却天【一作践】于刑者【前篇作于死者】
　　请削夺王珙授赠官爵疏　　罗　衮
　　臣防以罪在乱逆慈后罔赦事关惩劝圣人恒执其或生漏刑辟没有追败万代可知百王不易之道也窃见故保义军节度使赠太师王珙于国不忠于家不孝身为首帅行桀纣之虐名挂人伦纵豺狼之性顷乘京国患难借父叔勲劳宠极将相凶逾冦贼生召伯甘棠之树残毒郡人对傅说筑版之岩侵侮王室朝臣幕客受戮辱者非少军吏百姓遭杀害者甚众朝廷比属多事毎须含垢而上天不容遂振疎网虽假手麾下幸就屠灭然靡伏就法终为侥幸向使珙能于晩节粗立一善以功补过谁曰不然考其终始无改暴横以珙之骨千鞭不足快愤嫉之人陛下以在宥垂风崇恕御物存其棺冢为恩已厚尚污典册于理实难今复请追珙所受赠官爵悉皆削夺以正宪律令天下忠臣孝子知陛下昭章淑慝转相慕効将来傥复有如珙类者亦冀覩没后之诛而革其生前之虑明时裁化莫尚于斯先为珙所害故给事中王柷以下一十人寻防圣造已各赠官其官府寃死士庶伏乞下陜州以勑吊祭存问其家使并日之明无所不足如春之泽深渐泉壤甫刑曰皇帝哀矜庶戮之弗辜言唐尧之德也伏惟陛下与尧同心干渎宸严无任战越之至
　　货殖上
　　谏回易纳利充官俸疏【已见六百七卷仍题作请废在官诸司捉钱令
　　史表】　　　　　　　　　　禇遂良
　　臣譬【前篇作臣作】榱椽【前篇作榱桷】涨海【前篇作成海】取其纳流【前篇作取平细流】为理【作为治】在乎【前篇作在于】其元【前篇作其原】即依补拟【前篇拟字】三十贯【前篇四十贯】有国有家【前篇作有国家者】常笑汉代卖官【前作世】颇类于彼【前作此】输利【前作输钱】理治致【前作致治】悉意【前作一意】其居【前作居其】而可为将来【前无为字】人间【前作民间】辄敢【前作轻敢】议详【前篇作详録非】
　　请不税关市疏　　　　　　崔　融【长安三年】
　　伏见有司税关市事条不限工商但是行人尽税者臣谨按周礼九赋其七曰关市之赋窃惟市纵繁巧关通末游欲令此徒止抑所以咸增赋税臣谨商度今古料量家国窃将为不可税谨件事迹如左伏惟圣防择焉古往之时素【旧唐书文粹作淳】朴未散公田籍而不税关防讥而不征中代已来浇风骤进桑麻疲弊稼穑辛勤于是各徇通财争趋作巧求径捷之【旧唐书有欲字】速忘嵗计之【唐书有无字】余遂使田莱日荒仓廪不积蚕织休废弊緼阙如饥寒猥臻乱离斯瘼【唐书作起】先王惩其若此所以变古随时依本者恒科占末者增税夫关市之税者谓市及国门阙门者也惟敛出入之商贾不税来往之行人今若不论商人通取诸色事不师古法乃任情悠悠末代于何瞻仰济济盛朝自取嗤笑虽欲宪章前古【二本作姬典】乃是违背周官臣知其不可者一也臣谨按易繋称庖羲氏没神农氏作日中为市致天下之人聚天下之货交易而退各得其所班志亦云财者帝王聚人守位养成群生奉顺天德理国安人之本也士【唐书仕下同】农工商贾四人有业学以居位曰士辟土殖谷曰农作巧成器曰工通财鬻货曰商圣王量能授事四人陈力就职然则四人各业乆矣今后安得动而摇之萧何有云人情一定不可复动班固又云曹叅相齐齐国安集大称贤相叅去属其后相曰以齐狱市为寄慎勿扰也后相曰理无大于此者乎叅曰不然夫狱市者所以并容也今欲扰之奸人安所容乎吾是以先之夫狱市兼受善恶若穷极奸人无所容窜【唐书叠奸人无所容窜六字】乆且为乱秦人极刑而天下叛孝武峻法而刑狱繁此其効也老子曰我无为而人自化我好静而人自正叅欲以道化其本不欲扰其末臣知其不可者二也四海之广九州之杂关必据险路市必凭要津若乃富商大贾豪宗恶少轻死重义结党成群喑呜则弯弓睚眦则挺剑少有失意且犹如此一朝变法定是相惊乘兹困穷或致骚动便恐南走越北走胡非惟流逆齐人亦自扰乱殊俗又如邉徼之地冦贼为隣兴胡之旅嵗月相继傥因科赋致有猜疑一从散亡何以制禁求利虽切为害方深而有司上言不识文体徒欲益府【二本作帑下同】藏助军国殊不知军国益扰府藏逾空臣知其不可者三也孟轲又云古之为关也将以御暴今之为关也将以为暴今行者皆税本末同流且如天下诸津舟航所聚旁通蜀汉前指闽越七泽十薮三江五湖控引河洛兼包淮海舸巨舰千轴万艘交贸往返憧憧【唐书作昧旦】永月今若江津河口置铺纳税纳税则检覆检覆则迟留此津才过彼铺复【一作覆】止非惟国家税钱更遭主司僦赂船有大小载有多少量物而税触途淹乆统论一日之中未过十分之一因此拥滞必致吁嗟一朝失利则万商废业万商废业则人不聊生其间或有轻薄【二本作訬】任侠之徒斩龙刺蛟之党鄱阳暴虐之客富平悍壮之夫居则藏镪出便竦剑加之以重税因之以威胁一旦兽穷则搏鸟穷则攫执事者复何以安之哉臣知其不可者四也五帝之初不可详矣三王之后厥有着云秦汉相承典章大备至如关市之税史籍有文秦政以雄图武力舍之而不用也汉武以霸畧英才去之而勿取也何则关为御暴之所市为聚人之地税市则人散税关则暴兴暴兴则起异图人散则怀不轨夫人心莫不背善而乐祸易动而难安一市不安则天下之市必摇矣【唐书一作新】　一关不安则天下之关必动矣况浇风乆扇变法为难徒欲禁末游规小利岂知夫黙乱大伦魏晋小齐隋龌龊亦所谓【唐书无此字】不行斯道者也臣知其不可者五也今之所以税关市者何也岂不以国用不足邉冦为虞一行斯术冀有殷赡然也防臣敢借前箸以筹之伏惟陛下当圣朝御箓沉璧于洛刻石于嵩铸九【唐书作寳】鼎以穷奸坐明堂而布政神化广洽至德潜通东夷暂惊应时平殄南蛮才动计日归降西域五十余国广轮一万余里城堡清夷亭候静谧比为患者唯苦二蕃今吐蕃请命邉事不起即目虽尚屯兵乆后终成弛析独有黙啜假息孤【唐书作辜】恩恶贯祸盈覆亡不暇征役日已省矣繁费日已稀矣然犹下明制遵大朴爱人力惜人财王侯旧封妃主新礼所有支科【文粹作继】咸令削灭此陛下以躬率先尧舜之用心也且关中河北水旱数年诸处逃亡今始安辑倘加重税或虑相惊况承嵗积薄赋日乆俗荷深恩人知自乐卒有变法必多生怨生怨则惊扰惊扰则不安中既不安外何能御文王曰帝王富其人霸主富其地理国若不足乱国若有余古人有言帝王藏于天下诸侯藏于百姓农夫藏于庾商贾藏于箧惟陛下详之必若师兴有费国储多窘即请倍筭客商加敛平人如此则国保强富人免忧惧天下幸甚臣知其不可六也陛下畱神繋表属想政源冒滋炎炽早朝晏坐一日二日万【二本作机】务不遗先天后天灵【唐书作虚】心宻应时政得失小子何知率陈瞽辞伏纸惶怖【唐书作惧一作慑】
　　谏不置劝农判官疏　　　　皇甫憬【开元中】
　　臣闻智者千虑或有一失也而【一无此二字】愚夫千计亦有一得也【一无也字】且夫无益之事繁则不急之务重务重则役数【一作数役下同】役数则人疲人疲则无聊生矣是以太上务德以静为本其次化之以安为上但责其疆界严之隄防山水之余即为见地何必聚人阡陌亲遣检【一作括】量故夺农时遂【唐书作致】令受弊又应出使之辈未识大体之【一作所】由殊不知陛下爱人之【一无此字】至深务以勾剥为计州县惧罪据牒即徴逃士之家隣保代出隣保不济又便更逃【一作输】急之则都不谋生缓之则虑法交及臣恐逃逸从此更深至如澄流在源止沸在火不可不慎今之具寮向逾万数蚕食府库侵害黎民国絶数载之储家无经月之蓄虽有厚税亦不可供户口逃亡莫不由此纵使伊臯申术管晏陈谋岂息兹弊若以此为【一无此字】给将何以堪虽东海南山尽为粟帛亦恐不足岂量【一作括】田税客能周给也
　　一作皆旧唐书宇文融传













　　文苑英华卷六百九十七
　　钦定四库全书
　　文苑英华卷六百九十八　宋　李昉等　编货殖下
　　论度支疏一首
　　水旱
　　谏捕蝗疏一首　　　　论关中饥饿疏一首
　　杂疏
　　奏杨素疏一首　　　　上东宫请减膳疏一首上百里昌言疏一首
　　谏中宗置公主府官疏一首
　　请勿令胡僧婆陀燃灯疏一首
　　请褒僧刘蕡疏一首
　　货殖下
　　论度支疏【德宗】　　　　　　权德舆
　　十一月十二日将仕郎守右补阙臣权德舆谨昧死顿首上疏皇帝陛下臣闻建官惟贤任人以器细大毕効辕辐无遗盖就其所长以求至当古人所以有优于赵魏而劣于滕薛败于粟邑而理于频阳诚才各有所极也伏见司农少卿权判度支裴延龄早以文学累居官次固而似守刻而少通有专谨之心且非适时之器往者贰大农之卿长司大仓之出纳号为称职盖有恒规陛下急于奨能切于赏善权委邦赋冀有成绩【集作冀其有成】且度支所务天下至重量入为出从古所难使物无遗利而不可竭竭则害生类使奸无隐情而不可刻刻则伤人和调其盈虚制其损益上繋邦本下繋元元茍非全才通识则有所壅自延龄受任已近半载【集作嵗】群议纷然皆曰非宜且权其轻重固与守之之才不同邉储经费之功懋迁移用之法贵无畱事以酌乎中簿领简书周行郡国失于毫厘利病相万一物未理所轸皇情而延龄切于感恩昧于量力思有以効强所不通则有枉尺直寻之心多方自固之计吏伺其隙人售其奸因縁防弊触类滋长致逺恐泥学制实伤异时甚败罪之何补伏料圣意乆未正授延龄职名似观其能否以为进退官司闾里众口一心评议諠哗所不可遏伏望与一二宰臣时有裁议或诏问度支郎官使得以事实条对茍言者谬妄盖有以辩之或才实未称恐难乆处倘择能代命以他官以全延龄以便天下上副求理之意下遂陈力之宜则事任交修职业不废臣忝备员陛下谏诤之官常服师训缄黙自负无以为容阮嗣宗口不言人之短臣心常师之但以束带立朝则异于是职当献纳岂敢顾身耳有所闻心有所见义在无隐以奉圣明言而获戾臣之死所不胜愚悃欵之至伏惟陛下裁择谨奏
　　水旱
　　谏捕蝗疏【宗】　　　　　　韩思复
　　臣伏闻近日河南河北蝗虫为害【旧唐书作顷日】更益繁炽经歴之处苗稼都损今渐翾飞向西荐【旧唐书作防】食至洛使命来往不敢昌言山东数州甚为惶惧且天灾流行埋瘗难尽臣望陛下悔过责躬发使宣慰损不急之务召至公之人上下同心君臣一德持此诚实以答休咎前后驱蝗使等伏望縂停书云皇天无亲惟德是辅人心无常惟惠是怀不可不收揽人心也
　　论关中饥疏【文粹作请勤政崇俭疏】　　张廷珪【开元初】
　　臣闻古有艰难兴王殷忧启圣者皆以事危则志逺【旧唐书作鋭】情迫则思深故能自下登髙转祸为福者也伏见景龙之末中宗遇祸先天之际凶党搆谋社稷有危于倒悬【唐书旧作缀旒文粹作悬旒】国朝殆【唐书作将】均于絶纽【二本作綖】陛下神武超代精诚动天再扫氛沴六合清朗而后上顺皇防俯念黔黎髙运璿衡光膺寳箓【文粹有以字】日月所烛之地书轨未通之乡无不霑濡渥恩被服元【唐书作淳】化十尧九舜未足称也明明上帝照临下土宜锡介祉以答鸿休然属顷嵗以【唐书作已】来隂阳愆候九谷失稔万姓阻饥关辅之间更为尤剧至有樵苏莫爨糠麧【唐书作粮籺】靡资不暇【唐书作复】聊生方忧转死偶防昌运遘兹艰否【文粹作险】者臣窃思之皇天之意将恐陛下春秋鼎盛神圣在躬不崇朝而建大功自藩邸而陟元后或简下济之道独满雄图之志轻虞舜而不法思汉武以自髙是故昭见咎徴载加善诱将欲大君日慎一日虽休勿休永保太【文粹作天】和以固邦本也斯则皇天之于陛下睠顾深矣陛下焉可不奉若休防而寅畏哉臣愚诚愿陛下约心削志澄思励精考羲农之书敦朴素之道登庸端士放黜佞人屏退后宫减彻外廐场无蹴鞠之翫野絶纵禽之赏促【文粹作休】石田之逺境罢金甲之悬军【文粹作运】惠【唐书作矜】恤惸嫠蠲薄徭赋去竒伎淫巧损和璧隋珠不见可欲使心不乱自然波清四海尘销九域农夫乐其业余粮栖于畆则和气上通于天虽五星连珠两曜合璧未足多也珍祥下降于地虽鳯凰巢阁麒麟在郊未足竒也或谓天之鉴【二本作烱】戒不足畏者则将上帝凭怒风雨迷错荒馑【缺】甚无以济下矣或谓人之穷乏不足恤者则将齐甿沮志亿兆携离愁苦怨极无以奉上矣斯盖安危所系祸福之源奈何朝廷曾不是察况今陛下受命伊始敷政惟新卿士百寮华夷万族莫不清耳以听刮目而视延颈企踵冀有所闻颙颙如也何可怠弃典则坐孤其望哉
　　杂疏
　　奏杨素疏　　　　　　　　　梁　毗
　　窃见左仆射杨素幸遇愈重权势日隆所私皆非忠谠所信咸是亲戚子弟布列兼州连县天下无事自可息图四海稍虞必为祸始夫奸臣擅命有渐而来王莽资之于积年桓簒之于易世卒殄汉祀终倾晋祚陛下若以素为阿衡臣恐其心未必如伊尹也谨疏
　　上东宫请减膳疏【髙宗咸亨中为太子典膳】
　　邢文韦
　　臣窃见礼大戴记曰太子既冠成人免于保傅之严则有司过之史彻膳之宰史之义不得不司过宰之义不得不彻膳不彻膳则死今皇帝式稽前典妙简英俊自庶子已下至谘议【英华作司议】舍人及学士侍读等使翼佑【一作佐】殿下式【一作以】成圣德近者巳来未甚延纳谈议不狎谒见尚稀三朝之后但与内人独居何由发挥圣智使睿哲文明者乎今史虽阙官宰当奉职忝备所司不敢逃死谨守礼经防申减膳谨言
　　一作皆旧唐书本传
　　上百里昌言疏　　　　　　王　勃
　　勃言郷人奉五月一日诲子弟各陈百里之术宣于政者承命惶灼伏增悲悚勃闻古人有言明君不能畜无用之臣慈父不能爱无用之子何则以其无益于国而累于家也呜呼如勃尚何言哉辱亲可谓深矣诚宜灰身粉骨以谢君父复何面目以谈天下之事哉所以迟回忍耻而已者徒以虚死不如立节茍殒不如成名悔过傥存于已为仁不假于物是以孟明不屑三奔之诮而罢匡秦之心冯异不羞一败之失而摧辅汉之气故其志卒行也其功卒就也此言虽小可以喻大此勃所以怀既往而不咎指将来而骏奔割万恨于生涯进一篑于平地者今大人上延国谴逺宰邉邑出三江而浮五湖越东瓯而度南海嗟乎此皆勃之罪也无所逃于天地之间矣然勃尝闻之大易曰人之所助者信也天之所助者顺也是以君子不以否屈而易方故屈而终泰忠臣不以固穷而丧志故穷而必亨今交趾虽逺还珠者尝用之矣书不云乎弗虑胡获弗为胡成不胜愤激之至谨上百里昌言一部列为十八篇分为上下卷庶谒私欵少禆公政追思罪戾若投氷谷谨奉言疏不备勃再拜
　　谏中宗置公主府官疏　　　辛替否【景龙元年】
　　臣闻圣人广视听于四方纳讴谣于九有者盖欲以上通下达逺闻迩信元首惟圣股肱惟明若此则国可长乆时无灾害者也臣闻事君上牧黎庶莫不慎器与名畏怨重祸不激诡以求进不货贿以要荣公侯伯子男等各以功为先后卿大夫士九品各以德为次等刘毅无卖官之诮仲经无免爵之谣则格于皇天光于后土何风雨不顺隂阳不和之有哉臣闻古之建官员不必备九卿已下皆有其位而阙其选赏一人谋乎三事职一人访乎群司负宠者畏权势之在躬求【一作知】荣者避权门而不入故称赏不僣官不滥士皆完行家有亷节朝廷有余俸百姓有余食下忠于上上礼于下委裘而无仓卒之危垂拱而无颠沛之患夫事有扬耳目动心虑作不师古以行于今者盖有之矣伏惟陛下百倍行赏十倍增官金银不供其印束帛无充于锡何媿于无用之臣何慙于无力之士至于公府补授罕存推择遂使富商豪贾尽居缨冕之流鬻伎行巫咸陟膏腴之地一旦羊头入兴狗尾生谣将恐巍巍盛唐取议于后臣闻于古人曰福生有基祸生有胎伏惟公主陛下之爱女选贤良以嫁之设官职以辅之倾府库以赐之壮第观以居之广池籞以嬉之可谓之至重也可谓之至怜也然而用不合于古义行不根于人心将恐变爱成憎转福为祸何者竭人之力人怨也费人之财人怨也夺人之家人怨也爱数子而取三怨于天下使邉疆之士不尽力朝廷之士不尽忠人之散矣独特所爱何所恃乎向者鲁王赏同诸壻礼等朝臣则亦有今日之福无曩时之祸人徒见其祸不知其祸之所来所以祸之者宠爱过于臣子也去年七月五日已见其徴矣今犹【前篇作与今一作而今】事无改更理尚因循弃一宅而造一宅忘前祸而忽后祸臣窃谓陛下憎之矣非爱之也何利于公主臣闻君以人为本本固则邦宁邦宁则陛下之夫妇母子长相保也伏惟外谋宰臣为乆安乆宁【一作之计】以存之不使奸臣贼子以伺之臣闻防不可不防逺不可不虑当今疆场惊骇仓廪空虚掲干【一作竿】守御之士赏不及肝脑涂地之卒输不充野多食草家不识谷而方大起寺舍广营第宅伐木空山不足充梁栋运土塞路不足充墙壁夸古耀今逾章越制百僚钳口四海伤心臣闻释教者以清浄为基慈悲为主故常【一作当】体道以济物不为利欲【一作不欲利已】以损人故常去已以全真不为荣身以害教三时之月掘山穿地【一作池】损命也殚府虚帑损人也广殿长廊荣身也损命则不慈悲损人则不济物荣身则不清浄岂大圣大神之心乎臣以为非真教非佛意违时行违人欲自像王西下佛教东传青螺不入于周前白马方行于汉末【一作后】风流雨散千帝百王饰弥盛而国弥空寳弥重而祸弥大覆车继轨曾不改途晋臣以佞佛取讥梁主以舍身搆隙若以造寺必为其治体养人不足以经邦则殷周以往皆暗乱汉魏已降皆圣明殷周已往为不长汉魏已降为不短臣闻夏为天子二十余代而殷受之殷为天子二十余代而周受之周为天子二十余代而秦汉受之自汉已后歴代可知也何者有道之长无道之短岂因其穷金玉修塔庙方建长乆【一作方得长乆】之祚乎臣闻于经曰若菩萨心住于法而行布施如人入暗则无所见又曰一切有为法如梦幻泡影如露亦如电臣以为减雕琢之费以赈贫人【一作下】是有如来之德息穿掘之苦以全昆虫是有如来之仁罢营搆之直以给邉陲是有汤武之功回不急之禄以购亷清是有唐虞之理缓其所急急其所缓亲未来而疎见在失真实而冀虚无徇俗人之所为而轻天子之功业臣窃痛之矣当今出财依势者尽度为沙弥【一作门下同】避役奸讹者尽度为沙弥其所未度唯贫穷与善人耳将何以作范乎将何以租赋乎将何以力役乎臣以为出家者舍尘俗离朋党无私爱今殖货营生非舍尘俗援亲树知非离朋党畜妻养孥非无私爱是致人以毁道非广道以求人伏见今日之宫观台榭唯京师之与洛阳不曾【一作增】修饰犹恐奢丽陛下尚欲填池堑捐苑囿以赈贫人无产业者今之天下之寺盖无其数一寺当陛下一宫壮丽甚之矣用度过之矣是十分天下之财而佛有其七八陛下何有之矣百姓何食之矣虽以隂阳为炭万物为铜役不食之人使不衣之士犹尚不给况资于天生地养风动雨润而后得之乎臣闻国无九年之储国非其国伏惟【一作以】计防【一无防字】仓廪量【一无量字】度府库百寮供给百事用度臣恐卒嵗不充况于九年之积乎一旦风尘再扰霜雹荐臻沙弥不可执干戈寺塔不足攘饥馑臣窃惜【一作痛】之矣
　　此篇一作皆旧唐书本传六百二十一巻重出题作諌多造寺观及王主邸第表而文多节畧前巳削去
　　请勿令胡僧婆陁燃灯疏【已见六百二十巻题作諌安福门酺乐表】
　　严挺之
　　且臣卜其昼未卜其夜【前篇无此四字】斯存【前篇作攸传】返朴覆古【前篇作还淳复古】不获【前篇作矜】颇积【前篇作巳积】之欢【前篇作乐】货易【前篇作贸易】
　　请褒赠刘蕡疏　　　　　　罗　衮
　　右臣衮伏以典礼褒荣用广哲王之道生死抱痛可念直臣之魂伏以陛下再阐皇图初平内患善无殁而不纪恶无存而不诛事或有遗臣不敢不奏窃见故秘书郎责授栁州司户臣刘蕡当大和年对直言防是时宦官方炽朝政已侵人谁敢言蕡独能指抑堕雨回天之势欲使当门夺官卿爵土之权将令拥篲遂遭退黜实负寃欺其后竟陷侵诬终罹谴逐沉沦絶世【唐书作身异世唐讳】六十余年正士为之吞声【唐书作切齿】义夫为之饮泣当时排先见之説后代袭蔽聦之谋寖成其风以至前嵗东内幽辱西州播迁旒缀竿而未危矢及屋而非乱伏赖陛下德胜妖孽义感勲贤克返尘銮再安寳位向使蕡防得用蕡才得施则杜渐防萌寻消逆节岂殷忧多难逺及圣躬以此追惟诚堪轸悼当氛雾蔽亏之日虽累朝明圣其奈蕡何及天地廓清【唐书作及正】之辰则寞幽寃【唐书作枉愤胔】必有望于陛下矣特乞宣府中书门下显加褒赠仍勑天下州府求蕡子孙振拔録用不独慰耀九泉之骨庶亦感励四海之心冒渎宸严臣衮无任战惧陨越之至

　　文苑英华巻六百九十八
　　钦定四库全书
　　文苑英华卷六百九十九　宋　李昉等　编文集一
　　庾信集序一首　　　　文思博要序一首王勃集序一首
　　庾信集序　　　　　　　　宇文逌
</div>
    <div class="pagination">
<a href="文苑英华_page525.html">上一页</a><span>...</span><a href="文苑英华_page521.html">521</a><a href="文苑英华_page522.html">522</a><a href="文苑英华_page523.html">523</a><a href="文苑英华_page524.html">524</a><a href="文苑英华_page525.html">525</a><span class="current-page">526</span><a href="文苑英华_page527.html">527</a><a href="文苑英华_page528.html">528</a><a href="文苑英华_page529.html">529</a><a href="文苑英华_page530.html">530</a><a href="文苑英华_page531.html">531</a><span>...</span><a href="文苑英华_page527.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
