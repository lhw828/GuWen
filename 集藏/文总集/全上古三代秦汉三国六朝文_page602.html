<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 602 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 602 页/共 658 页
  </h1>
  <div class="content">
   ◇上书言李谧学行
　　窃见故处士赵郡李谧，十岁丧父，哀号罢邻人之相；幼事兄，恭顺尽友于之诚。十三通《孝经》、《论语》、《毛诗》、《尚书》，历数之术尤尽其长，州闾乡党，有神童之号。年十八，指学受业，时博士即孔也。览始要终，论端究绪，授者无不欣其言矣。于是鸠集诸经，广校同异，比三《传》事例，名《春秋丛林》，十有二卷。为等判析隐伏，垂盈百条。滞无常滞，纤毫必举；通不长通，有枉斯屈。不苟言以违经，弗饰辞而背理。辞气磊落，观者忘疲。每曰「丈夫拥书万卷，何假南面百城」。遂绝迹下帷，杜门却扫，弃产营书，手自删削，卷无重复者四千有馀矣。犹括次专家，搜比谠议，隆冬达曙，盛暑通宵。虽仲舒不窥园，君伯之闭户，高氏之遗漂，张生之忘食，方之斯人，未足为喻。谧尝诣故太常卿刘芳推问音义，语及中代兴废之由，芳乃叹曰：「君若遇高祖，侍中、太常非仆有也。」前河南尹、黄门侍郎甄琛内赞近机，朝野倾目，于时亲识求官者，答云：「赵郡李谧，耽学守道，不闷于时，常欲致言，但未有次耳。诸君何为轻自媒？」谓其子曰：「昔郑玄、卢植不远数千里诣扶风马融，今汝明师甚迩，何不就业也？」又谓朝士曰：「甄琛行不愧时，但未荐李谧，以此负朝廷耳。」又结宇依岩，凭崖凿室，方欲训彼青衿，宣扬坟典，冀西河之教重兴，北海之风不坠。而善空闻，暴疾而卒。邦国衔殄瘁之哀，儒生结摧梁之慕。况等或服议下风，或亲承音旨，师儒之义，其可默乎！（《魏书·逸士李谧传》。延昌四年卒。四门小学博士孔等学官四十五人上书，诏谥曰贞静处士。）
　　◎王硕
　　硕为上党王长孙稚管记。
　　◇白上党王
　　伏承世子聪慧之姿，发于天性，目所一见，诵之于口。此既历世罕有，窃愿验之。（《周书·长孙绍远传》。父稚。作牧寿春，绍远年甫十三，稚管记王硕闻绍远强记，心以为不然，遂白雅。）
　　◎李业兴
　　业兴，上党长子人。师事徐遵明。宣武时，举孝廉，为校书郎。孝明时，累迁奉朝请。历临淮王骑兵参军、广陵王渊外兵参军。孝庄时，除著作佐郎，赐爵长子伯。长广王建号，除通直散骑侍郎。前废帝时加宁朔将军。又除征虏将军、中散大夫。孝武时，转散骑侍郎，除平东将军、光禄大夫，寻加安西将军。封屯留县子。转中军将军、通直散骑常侍，后入为侍读。孝静时，除镇南将军、兼散骑常侍，加中军大将军。除国子祭酒，出为太原太守。齐文襄引为中外府谘议参军。后坐事禁止。武定七年死于禁所。
　　◇乞赠谥徐遵明表
　　臣闻行道树德，非求利于当年；服义履仁，岂邀恩于没世。但天爵所存，果致式闾之礼；民望攸属，终有祠墓之荣。伏见故处士兖州徐遵明，生在衡泌，弗因世族之基；长于原野，匪乘雕镂之地。而托心渊旷，置情恬雅，处静无闷，居约不忧。故能垂帘自精，下帷独得，缵经纬之微言，研圣贤之妙旨。莫不入其门户，践其堂奥，信称大儒于海内，擅明师于日下矣。是故眇眇四方，知音之类，延首慕德，踵依风。每精庐暂辟，杖策不远千里，束受业，编录将逾万人。固已企盛烈于西河，拟高踪于北海。若慕奇好士，爱客尊贤，罢吏游梁，纷而成列。遵明以硕德重名，首蒙礼命，曳裾雅步，眷同置醴。黄门李郁，具所知明，方申荐奏之恩，处心守壑之志，潜居乐道，遂往不归。故北海王入洛之初，率土风靡，遵明确然守志，忠洁不渝，遂与太守李湛将诛叛逆。时有邂逅，受毙凶险。至诚高节，湮没无闻，朝野人士，相与嗟悼。伏惟陛下远应龙序，俯执天衷，每端听而忘昃，常坐思而侯晓。虽微功小善，片言一行，莫不衣裳加室，玉帛在门。况遵明冠盖一时，师表当世，溘焉冥没，旌纪寂寥。逝者长辞，无论荣价，文明叙物，敦厉斯在。臣托迹诸生，亲承顾眄，惟伏膺之义，感在三之重。是以越分陈愚，上喧幄座。特乞加以显谥，追以好爵，仰申朝廷尚德之风，下示学徒稽古之利。若宸鉴昭回，曲垂矜采，则荒坟千载，式贵生平。（《魏书·徐遵明传》。永熙二年，遵明弟子通直散骑常侍李业兴表。卒无赠谧。）
　　◇对信都芳驳新历
　　岁星行天，伺候以来，八九馀年，恒不及二度。今新历加二度。至于夕伏晨见，纤毫无爽。今日仰看，如觉二度，及其出没，还应如术。镇星，自造《壬子》元以来，岁常不及，故加《壬子》七度，亦知犹不及五度，适欲并加，恐出没顿校十度、十日，将来永用，不合处多。太白之行，顿疾顿迟，取其会归而已。近十二月二十日，晨见东方，新旧二历推之，分寸不异。行星三日，顿校四度。如此之事，无年不有，至其伏见，还依术法。
　　又芳唯嫌十二月二十日星有前却。业兴推步已来，三十馀载，上算千载之日月星辰有见经史者，与凉州赵匪攵、刘义隆、廷尉卿何承天、刘骏、南徐州从事史祖冲之参校，业兴《甲子元历》长于三历一倍。考洛京已来四十馀岁，五星出没，岁星、镇星、太白，业兴历首尾恒中，及有差处，不过一日二日、一度两度；三历之失，动校十日十度。荧惑一星，伏见体自无常，或不应度。祖冲之历多《甲子历》十日六度；何承天历不及三十日二十九度，今历还与《壬子》同，不有加增。辰星一星，没多见少，及其见时，与历无舛，今此亦依《壬子》元不改。太白、辰星，唯起夕合为异。业兴以天道高远，测步难精，五行伏留，推考不易，入目仰窥，未能尽密，但取其见伏大归，略其中间小谬，如此历便可行。若专据所见之验，不取出没之效，则历数之道，其几废矣。夫造历者，节之与朔，贯穿于千年之间，闰馀斗分，推之于毫厘之内。必使盈缩得衷，间限数合，周日小分，不殊锱铢，阳历阴历，纤芥无爽，损益之数，验之交会，日所居度，考之月蚀，上推下减，先定众条，然后历元可求，犹甲子难值。又虽值甲子，复有差分，如此春驳，参错不等。今历发元甲子，七率同遵，合璧连珠，其言不失。法理分明，情谓为可。如芳所言，信亦不谬。但一合之里星度不验者，至若合终必还。依术，镇星前年十二月二十日见差五度，今日差三度；太白前差四度，今全无差。以此准之，见伏之验，寻效可知，将来永用，大体无失。
　　芳又云，以去年十二月中算新历，其镇星以十二月二十日在角十一度留，天上在亢四度留，是新历差天五度；太白、岁星，并各有差。校于《壬子》旧历，镇星差天五度，太白岁星亦各有差，是旧历差天为多，新历差天为少。凡造历者，皆须积年累日，依法候天，知其疏密，然后审其近者，用作历术。不可一月两月之间，能正是非。若如荧惑行天七百七十九日，一迟、一疾、一留、一逆、一顺、一伏、一见之法，七头一终；太白行天五百八十三日，晨夕之法，七头一终；岁星行天三百九十八日，七头一终；镇星行天三百七十八日，七头一终；辰星行天一百一十五日，晨夕之法，七头一终。造历者必须测知七头，然后作术。得七头者，造历为近，不得头者，其历甚疏，皆非一二日能知是非。自五帝三代以来，及秦、汉、魏、晋，造历者皆积年久测，术乃可观。其仓卒造者，当时或近，不可久行。若三四年作者，初虽近天，多载恐失。今《甲子》新历，业兴潜构积年，虽有少差，校于《壬子元历》，近天者多。若久而验天，十年二十间，比《壬子元历》三星行天，其差为密。（《魏书·律历志》下。兴平元年，命李业兴立《甲子元新历》。事讫。诏以示信都芳，芳驳业兴对云。诏付外施行。）
　　◇路思令
　　思令字季俊，阳平清渊人。宣武时，历广阳王嘉司空参军，转城局。随府转司徒记室，加威远将军，迁尚书左民郎，转右民。后拜假节、征虏将军、阳平太守。迁左将军、南冀州刺史、假平东将军、都督。后除平东将军、金紫光禄大夫，转卫将军、右光禄大夫。天平三年卒，赠骠骑将军、定州刺史。
　　◇陈兵事疏
　　臣闻国之大事，惟祀与戎。戎之有功，在于将帅。三代不必别民，取治不等；五霸不必异兵，各能克定。有汤武之贤，犹须伊望之佐；尧舜之圣，尚有稷契之辅。得其人也，六合唾掌可清；失其人也，三河方为战地。何者？动之甚易，靖之至难。窃以比年以来，将帅多是宠贵子孙，军幢统领，亦皆故义托附。贵戚子弟，未经戎役，至于衔杯跃马，志逸气浮，轩眉攘腕，便以攻战自许。及临大敌，怖惧交怀，雄图锐气，一朝顿尽。乃令羸弱在前以当锐，强壮居后以安身。兼复器械不精，进止不集，任羊质之将，驱不练之兵，当负险之众，敌数战之虏，欲令不败，岂有得哉？是以兵知必败，始集而先逃；将又怖敌，迁延而不进。国家便谓官号未满，重爵屡加，复疑赏赍之轻，金帛日赐。帑藏空虚，民财殚尽。致使贼徒更增，胆气益盛，生民损耗，荼毒无聊。主叹臣哀，何心寝食。臣虽位微，窃不遑舍。臣闻孝行出于忠贞，节义率多果决。德可感义夫，恩可劝死士。今若舍上所轻，求下所重，黜陟幽明，赏罚善恶。搜徒简卒，练兵习武，甲密弩强，弓调矢劲。谋夫既设，辨士先陈，晓以安危，示其祸福。如其不悛，以我义顺之师讨兹悖逆之竖，岂异厉萧斧而伐朝菌，鼓洪炉而燎毛发，虽愚者知其不旋踵矣。敢以愚短，昧死陈诚。（《魏书·路恃庆附传》）

卷五十一
◎温子升
　　子升字鹏举，太原人。晋大将军峤后，世居江左，避难济阴冤句，因为冤句人，师事崔灵恩。宣武时为广阳王渊行台郎中。渊败，陷入葛荣，得脱。建义初为南主客郎中，出为元天穆行台郎中，加伏波将军。元入颢洛，以为中书舍人。孝庄还宫，复为舍人，除正员郎，永熙中为侍读兼舍人、镇南将军、金紫光禄大夫，迁散骑常侍、中军大将军，后领本州大中正。齐文襄引为大将军府谘议参军，寻见疑，饿死晋阳狱。有《集》三十九卷。
　　◇孝庄帝杀尔朱荣大赦诏（永安三年九月戊戌）
　　盖天道忌盈，人伦嫉恶，疏而不漏，刑之无舍。是以吕霍之门，祸谴所伏，梁董之家，咎征斯在。顷孝昌之末，天步孔艰，女主乱政，监国无主。尔朱荣爰自晋阳，同忧王室，义旗之建，大会盟津，与世乐推，共成鸿业。论其始图，非无劳效。但致远恐泥，终之实难，曾未崇朝，豺声已露，河阴之役，安忍无亲。王公卿士，一朝涂地，宗戚靡遗，内外俱尽。假弄天威，殆危神器。时事仓卒，未遑问罪。寻以葛贼横行，马首南向，舍过责成，用平丑虏。及元颢问鼎，大驾北巡，复致勤王，展力行所。以此论功，且可补过。
　　既位极宰衡，地逾齐、鲁，容养之至，岂复是过？但心如猛火，山林无以供其暴；意等漏卮，江河无以充其溢。既见金革稍宁，方隅渐泰，不推天功，专为己力，与夺任情，臧否肆意，无群之迹，日月以甚。拔发数罪，盖不足称；斩竹书愆，岂云能尽。方复托名朝宗，阴图衅逆，睥睨天居，窥觎圣历。乃有裂冠毁冕之心，将为拔本塞源之事。天既厌乱，人亦悔祸，同恶之臣，密来投告。将而必诛，罪无容舍。
　　又元天穆宗室末属，名望素微，遭逢际会，颇参义举。不能竭其忠诚，以奉家国，乃复弃本逐末，背同即异，为之谋主，成彼祸心。是而可忍，孰不可恕！并以伏辜，自贻伊戚。元恶既除，人神庆泰，便可大赦天下。（《魏书·孝庄纪》帝杀尔朱荣、元天穆于明光殿，及荣子菩提，乃升阊门，诏云云。《艺文类聚》五十二。）
　　◇孝庄帝生皇太子赦诏（永安三年十月戊申）
　　有国三善，事属元良，本枝百世，义钟继体。朕应天纂命，握图受，景祚唯新，卜年以永。今月吉辰，皇子诞育。彩云映日，神光照殿，方开博望，将起龙楼。远近同欢，人神共悦，便可大赦天下。（《艺文类聚》十六，《初学记》十）
　　◇迁都拜庙邺宫赦诏（天平四年四月）
　　建国所先，理属于宗庙，立事为大，礼归于祀。大丞相渤海王神武命世，重匡颓历，导塞源于将竭，扶神器于已倾，立天地之大功，成人臣之重义。朕以冲昧，猥当乐推，关路多虞，衿带难固。瞻言往事，取则前修，乃袭酆，用追迁亳，定鼎邺都，卜世惟永。民用子来，功成不日。今清庙初兴，宫始就，灵萃止，祖考来格，神光夜照，香气朝闻。令月吉辰，躬展诚敬，时和气婉，景丽云柔。四表来庭，万国在位，不相交，感庆兼集。固宜观象雷雨，布宽大之恩，取类泽风，申肆眚之令。可大赦天下。（《艺文类聚》五十二）
　　◇孝武帝答高欢敕
　　前持心血，远以示王，深冀彼此共相体悉，而不良之徒坐生间贰，近孙腾仓卒向彼，致使闻者疑有异谋，故遣御史中尉綦隽具申朕怀。今得王启，言誓奶恻，反覆思之，犹所未解。以朕眇身，遇王武略，不带尺刃，坐为天子，所谓生我者父母，贵我者高王。今若无事背王，规相攻讨，则使身及子孙，还如王誓。皇天后土，实闻此言。
　　近虑宇文为乱，贺拔胜应之，故纂严，欲与王俱为声援。宇文今日使者相望，观其所为，更无异迹。贺拔在南，开拓边境，为国立功，念无可责。群若欲分讨，何以为辞？东南不宾，为日已久，先朝已来，置之度外。今天下户口减半未宜穷兵极武。
　　朕既暗昧，不知佞人是谁，可列其姓名，令朕知也。如闻厍狄干语云：「本欲取懦弱者为主，王无事立此长群，使其不可驾御，今但作十五日行，自可废之，更立余者。」如此议论自是王间勋人，岂出佞臣之口？去岁封隆之背叛，今年孙腾逃走，不罪不送，谁不怪王。腾既为祸始，曾无愧惧，王若事君尽诚，何不斩送二首？王虽启图西去，而四道俱进，或欲南度洛阳，或欲东临江左，言之者犹应自怪，闻之者宁能不疑？王若守诚不二，晏然居北，在此虽有百万之众，终无图彼之心。王脱信邪弃义，举旗南指，纵无匹马只轮，犹欲奋空拳而争死。朕本寡德，王已立之，百姓无知，或谓实可。若为他所图，则彰朕之恶，假令还为王杀，幽辱齑粉，了无遗恨。何者？王既以德见推，以义见举，一朝背德舍义，便是过有所归。本望群臣一体，若合符契，不图今日分疏到此。古语云：「越人射我，笑而道之，笑而道；吾兄射我，泣而道之。」朕既亲王，情如兄弟，所以投笔拊膺，不觉欷。（《北齐书·神武纪下》。帝据胡床，拔剑作色，子升乃为敕。）
　　◇魏帝纳皇后群臣上礼章
　　臣闻轩辕乃神西陵以之作合；夏后至圣，涂山于是来嫔。伏惟陛下龙飞缵历，大明理运，长秋既建，阴教有主，景命无穷，灵基长世。普天之下，莫不欣跃。（《艺文类聚》十五，《初学记十）
　　◇为上党王元天穆让太宰表
　　臣闻策蹇长途，终惭一日之致；悬缕层台，讵任千钧之重。固知才弱不可自强，力微难以企及。智小谋大，恐贻折足之忧；才轻任重，惧有绝膑之悔。既虑铄金，固陈匪石。（《艺文类聚》四十五，《御览》二百六）
　　◇为西河王谢太尉表
　　臣闻拂羽决起，力谢摩天，策蹇载驰，功微送日，将短翮难以陵高，驽乘无由致远。虽复建出郡，未追楚赵之风；捧壶入侍，徒踵金张之迹。及天祚明德，运启兴王，六遂始迁，九鼎初定，于焉承乏，有用当官，草靡从风，未遑克让。常恐执辔轻轮，操刀伤锦。（《艺文类聚》四十六）
　　◇为安丰王延明让国子祭酒表
　　臣闻宝剑未砥，犹乏切玉之功；美箭阙羽，尚无冲石之势。况才非会稽之竹，质谢昆吾之金。至于敷教东序，流训上庠，置樽待叩，必须蕴朱蓝以成彩，立规矩以为式，垂三行于贵游，扬六艺于胄子。而臣学愧聚沙，问惭攻木，虽历文史，不治章句，于兹旷官，青衿何仰。（《艺文类聚》四十六）
　　◇为司徒高敖曹谢表
　　委水横流，群龙交战，徒悲道丧，空怀主辱。虽复见义援戈，临危奋剑，顾惭后衄，终谢先鞭。事等泣河，无救三川之竭；有类忧天，岂支四极之坏。（《艺文类聚》四十七）
　　◇为临淮王谢封开府尚书令表
　　臣道愧山东，气惭陇右，激水弗堪，抟风无力。但以平原带地，资绪极天，发趾自高，理翮以远。出临侯服，既乏刺举之能；入践帝阍，又无应对之美。空复受弋清庙，推毂朱门，孝阙泪河，功惭汗海。大宝远隆，横草未树，顾以有涯，愿言知止。
　　◇为南阳王宝炬让尚书令表
　　臣闻立而托乘，乃成臻远之功；坐以运舟，遂有利涉之用。若以轻任重课，凭虚责实，虽欲自勤，终焉靡效。（《艺文类聚》四十八）
　　◇为广阳王渊让吏部尚书表
　　假势风云，非由羽翮，徒得推迁就列，亻黾亻免当官。曾无辟雍议礼之名，讵有铜爵献赋之敏。而政本实繁司会万尤切，抑扬智地，用舍时流，实当年之准的，乃一世之权衡。得其人则分职之任隆，非其才则旷官之失起。（《艺文类聚》四十八）
　　◇为广阳王渊北征请大将表
　　为四郊多垒，三军申发，率土之滨，莫敢宁晏。况忝末属，复董元戎。臣不尽心，谁将竭力，岂容饰让，苟违戎重。但以军旅之事实所未学，求保重将，随方指麾。臣请先驱，被坚督战，若使旗鼓相望，埃尘相接，决机两陈之间，不辞万死之地。脱独委臣，专总戎旅，兵术靡常，军机屡变，以臣当之，必所未达，虽奉广算，有均胶柱。（《艺文类聚》五十九）
　　◇为御史中丞元匡奏劾于忠
　　臣闻事主不以幽贞革心，奉上不以趣舍亏节。是以倚秦宫而恸哭，复楚之功已多；陟卢龙而树勤，广魏之勋不浅。而申包避赏，君子于是义之；田畴拒命，良史所以称美。窃唯宫车晏驾，天人位易，正是忠臣孝子致节之秋。前领军将军臣忠不能砥砺名行，自求多福，方因矫制，擅相除假，清官显职，岁月隆崇。臣等在蕃之时，乃心家国，书诮往来，愤气成疚。伤礼败德，臣忠即主。谨案臣忠世以鸿勋盛德，受遇累朝，出入承明，左右机近。幸国大灾，肆其愚戆，专擅朝命，无人臣之心裴郭受冤于既往，宰辅黜辱于明世。又自矫旨为仪同三司、尚书令、领崇训卫尉，原其此意，便欲无上自处。既事在恩后，宜加显戮。请御史一人｜令史二人就州行决。崔光与忠虽同受召，而谓光既儒望，朝之礼宗，摄心虚远，不关世务。但忠以光意望崇重逼光，光若不同，又有危祸。伏度二圣钦明，深垂昭恕。而自匀正月十三日世宗晏驾以后，八月一日皇太后未亲以前，诸有不由阶级而权臣用命无人臣之心或发门下诏书，或由中书宣敕，擅相拜授者，已经恩宥，正可免其叨窃之罪。既非时朝野所知，冒阶而进者，并求追夺。（《魏书＊于栗传》，熙平元年，御史中尉元匡奏案，《北史·温子升传》，熙平初，中尉东平王匡召补御史，台中弹文皆委焉，知此文是子升作。）
　　◇为广阳王渊上书言边事
　　边竖构逆，以成纷梗，其所由来，非一朝也。昔皇始以移防为重，盛简亲贤，拥麾作镇，配以高门子弟，以死防遏。不但不废仕宦，至乃偏得复除。当时人物，忻慕为之。及太和在历，仆谢李冲当官任事，凉州土人，悉免厮役，丰沛旧门，仍防边戍。自非得罪当世，莫肯与之为伍。征镇驱使，但为虞候白直，一生推迁，不过军主。然其往世房分留居京者得上品通官，在镇者便为清途所隔。或投彼有北，以御魑魅，多复逃胡乡。乃峻边兵之格，镇人浮游在外，皆听流兵捉之。于是少年不得从师，长者不得游宦，独为匪人，言者流涕。
　　自定鼎伊洛，边任益轻，唯底滞凡才，出为镇将，转相模习，专事聚敛。或有诸方奸吏，犯罪配边，为之指踪，过弄官府，政以贿立，莫能自改。咸言奸吏为此，无不切齿憎怒。
　　及阿那瑰背恩，纵掠窃奔，命师追之，十五万众度沙漠，不日而还。边人邮此援师，便自意轻中国。尚书令臣崇时即申闻，求改镇为州，将允其愿，抑亦先觉。朝廷未许。而高阙戍主率下失和，拔陵杀之，敢为逆命师追之攻城掠地，所见必诛。王师屡北，贼党日盛。此段之举，指望销平。其崔暹只轮不反，臣崇与臣逡巡复路。今者相与还次云中，马首是瞻，未便西迈，将士之情，莫不解体。今日所虑，非止西北，将恐诸镇寻亦如此，天下之事，何易可量。（《魏书·广阳王建附传》。案：《魏书·温子升传》，正光末，广阳王渊为东北道行台，召为郎中，军国文翰，皆出其手。及渊为葛荣所害，子升亦见羁执。）
　　◇又上言
　　今六镇俱叛，二部高车，亦同恶党，以疲兵讨之，不必制敌。请简选兵，或留守恒州要处，更为后图。（《魏书·广阳王建附传》）
　　◇为广阳王渊具言城阳王徽构隙意状
　　往者元叉执权，移天徙日，而徽托附，无翼而飞。今大明反政，任寄唯重，以徽褊心，衔臣切骨。臣以疏滞，远离京辇，被其构阻，无所不为。然臣昔不在其后，自此以来，翻成陵谷。徽遂一岁八迁，位居宰相，臣乃积年淹滞，有功不录。
　　自徽执政以来，非但抑臣而已，北征之勋，皆被拥塞。将士告捷，终无片赏，虽为表请，多不蒙遂。前留元标据于盛乐，后被重围，析骸易子，倒悬一隅，婴城二载。贼散之后，依阶乞官，徽乃盘退，不允所请。而徐州下邳戍主贾勋，法僧叛后，暂被围逼，固守之勋，比之未重，乃立得州，即授开国。天下之事，其流一也，功同赏异，不平谓何。又骠骑李崇，北征之日，启募八州之人，听用关西之路。及臣在后，依此科赏，复言北道征者，不得同于关西。定襄陵庙之至重，平城守国之要镇，若计此而论，功亦何负于秦楚？但以嫉臣之故，便欲望风排抑。
　　然其当途以来，何直退勋而已，但是随臣征者，即便为所嫉。统军袁叔和曾经省诉，徽初言有理，又闻北征隶臣为统，应时变色。复令臣兄子仲显异端公臣，缉缉翩翩，谋相诽谤。言臣恶者，接以恩颜；称臣善者，即被嫌责。甄琛曾理臣屈，乃视之若仇雠；徐纥颇言臣短，即待之如亲戚。又骠骑长史祖莹，昔在军中，妄增首级，矫乱戎行，蠹害军府，获罪有司，避命山泽。直以谤臣之故，徽乃还雪其罪。臣府司马刘敬，比送降人，既到定州，翻然背叛。贼如决河，岂共能拥。且以臣府参寮，不免身首异处。徽既怒迁，舍其元恶。及胥徒。从臣行者莫不悚惧。
　　顷恒州之人乞臣为刺史，徽乃斐然言不可测。及降户结谋，臣频表启，徽乃因执言此事。及向定州，远彼奸恶，又复论臣将有异志。翻覆如此，欲相陷没。致令国朝遽赐迁代。贼起之由，谁使然也？徽既优幸，任隆一世，慕势之徒，于臣何有。是故余人摄选，车马填门，及臣居边，宾游罕至。臣近比为虑其为梗。是以孜孜乞赴京阙。属流人举斧，元戎垂翅，复从后命，自安无所，亻黾亻免先驱，不敢辞事。及臣出都，行尘未来灭，已闻在后复生异议。言臣将儿自随，证为可疑之兆，忽称此以构乱。悠悠之人，复传音响，言左军臣融、右军臣衍皆受密敕，伺察臣事。徽既用心如此，臣将何以自安！
　　窃以天步未夷，国难犹梗，方伯之任，于斯为急。徽昔临藩，乃有人誉，及居端右，蔑尔无闻。今求出之为州，使得申其利用徽若外从所长，臣无内虑之初。脱蒙（阙）公私幸甚（《魏书·广阳王建附传》，深除大都督，城阳王徽构深，灵太后遣使问深意状，乃具言。）
　　◇钟铭
　　宫商弟变，律吕相生。立号则起，从革以成。调之必应，击而不横。铜盘韵响火鸟和声。出入成则，明宵有音。（《初学记》十六）
　　◇舜庙碑
　　怀山不已，龙门未辟，大道御世，天下为公。感梦长人，明扬仄陋，降二女，结友九男。执耜历山，耕夫所以让畔；施罟雷泽，渔父于是让川。亦既登庸，以之纳录，九官咸事，百揆时叙。有大功于当世，集历数而在躬。受文祖之命，致昭华之玉，班五瑞于群后，六宗于上玄，舞干戚而远夷宾，弃金璧而幽灵应。青云浮洛，荣光塞河，符瑞必臻，休祥咸萃。以君人之大德，为帝王之称首，陟方之驾遂往，苍梧之窆不归。爰自先民，实存旧庙，既缉药房，遂镇瑶席。龙驾帝服，盖依稀于慕舜；交鼓亘瑟，实仿佛于闻韶。其辞曰：
　　虹气降灵，姚墟诞圣，树阴未徙，帝图已定。乃宾四门，以齐七政，天眷功高，民归德台既荡荡，化亦巍巍，南风在咏，西环有归。疑山永逝，湘水长违，灵宫肃肃，神馆微微。（《艺文类聚》十一）
　　◇侯山祠堂碑（《魏书·温子升传》，作侯山祠堂碑文，常景见而善之。）
　　◇常山公主碑
　　启泰微之层构，辟阊阖之重扉，据天下以为家，苞率土而光宅。然则昆山西峙，爰有夜光，汉水东流，是生明月。公主禀灵宸极，资和天地，芬芳有性，温润成质。自然秘远，若上元之隔绛河；直置清高，类娥之依桂树。令淑之至，比光明于宵烛；幽闲之盛，匹华于桃李。托体宫闱，而执心顺，婉然左辟，率礼如宾。举华烛以宵征，动鸣佩而晨去，臻肃雍于车乘，成好合于琴瑟，立行洁于清冰，抗志高于黄鹄，停轮表信，阖门示礼，终能成其子姓，贻厥孙谋。而钟漏相催，日夜不息，川有急流，风无静树。奄辞身世，从宓妃于伊洛；遽捐馆舍，追帝子于潇湘。铭曰：
　　龙辔莫援，日车遂往，奄离形神，忽归丘壤。祖歌薤露，出奏巫山，永厝中野，终掩穷泉。萧瑟神道，荒凉墓田，松贾徒列，琬琰空传。（《艺文类聚》）
　　◇齐献武王碑
　　（《魏书·温子升传》，齐文襄使之作献武王碑，文既成，乃饿诸晋阳狱。）
　　◇寒陵山寺碑
　　昔晋文尊周，绩宣于践土；齐桓霸世，威著于邵陵。并道冠诸侯，勋高天下。衣裳会同之所，兵车交合之处，寂寞销沈，荒凉靡灭。言谈者空知其名，遥遇者不识其地。然则树同表迹，刊石记功，有道存焉，可不敞欤？
　　永安之季，数钟百六，天灾流行，人伦交丧。尔朱氏既绝彼天纲，断兹地纽，禄去王室，政出私门，铜马竞驰，金虎乱噬，九婴暴起，十日并出，破璧毁，人物既尽，头会箕敛，杼柚其空。大丞相渤海王命世作宰，惟机成务，标格千仞，崖岸万里，运鼎阿于襟抱，纳山丘于胞怀，拥玄云以上腾，负青天而高引。钟鼓嘈Γ，上闻于天；旌旗缤纷，下盘于地，壮士懔以争先，义夫愤而竞起。兵接刃于斯场，车错毂于此地。轰轰隐隐，若转石之坠高崖；良々盖々，如激水之投深谷。俄而雾卷云除，冰离叶散，靡旗蔽日，乱辙满野。楚师之败于柏举，新兵之退自昆阳，以此方之，未可同日。
　　既考兹沃壤，建此精庐，砥石砺金，莹珠琢玉。经始等于佛功，制作同于造化。息心是归，净行攸处，神异毕臻，灵仙总萃。鸣玉鸾以来游，带霓裳而至止，翔凤纷以相，飞龙蜿而俱跃。虽复高天销于猛炭，大地沦于积水，固以传之不朽，终亦记此无忘。（《艺文类聚》七十七）
　　◇印山寺碑
　　自结绳运往，观象代兴，礼乐相因，诗书间出，喻是非于一指，论道德于二篇，九流之义遂开，百家之言并作。皆以赋命有遭随，摄养致夭寿，爱惠起于吉凶，情伪动于利害。虽改张罗之咒，未易衅钟之牲，因果之业未申，感应之途犹蔽。是以修短有命，子夏论之而未详；报施在天，史迁言之而未悟。
　　大丞相渤海王膺岳渎之灵，感辰象之气，直置与兰桂齐芳，自然共圭璋比洁。加以体备百行，智周万象，道兼语默，思极天人。固以兆云非虎，自怀公辅之德；世称卧龙，实在王佐之器。道足以济天下，行足以通神明。表立人之上才，含广途之大量。
　　永安之末，时各异谋，蜂虿有毒，豺狼反噬，彀弩临城，抽戈犯跸，世道交丧，海水群飞。既而苍龙入隐，白虎出见，命世有期，匡时作宰。拯沈溺以援手，涉波澜而濡足，悬日于胸怀，起大风于衿袖，动之以仁义，行之以忠贞。附之者影从，应之者响起。（《艺文类聚》七十七）
　　◇大觉寺碑
　　维天地开辟，阴阳转运，明则有日月，幽则有鬼神。初地辽远，末路悠长，自始及终，从兄至圣。积骨成山，祗劫莫数；垂衣拂石，恒河难计。及冠日示梦，蒙罗见谒，应世降神，感物开化，颜如满月，心若盈泉，体道独悟，含灵自晓。居三殿以长想，出四门而永虑。声色莫之留，荣位不能屈。道成树下，光属天上，变化靡穷，神通无及，置须弥于葶苈，纳世界于微尘，辟慈悲之门，开仁寿之路，殛烦恼于三涂，济苦难于五浊。非但化及天龙，被教人鬼，固亦福沾行雁，道洽游鱼。但群生无感，独尊罢应，杂色照烂，诸山摇动，布金沙而弗受，建宝盖而未留。遂上微妙之台，永升智慧之殿。而天人慕德，像法兴灵，图影西山，承光东壁。主上乃据地图，揽天镜；乘六龙，朝万国；牢笼宇宙，禁带江山；道济横流，德昌颓历。四门穆穆，百僚师师，乘法船以径度，驾天轮而高举。神功宝业，既被无边，鸿名懋实，方在不朽。抵掌措言，虽不尽意，执笔书事，其能已乎。（《艺文类聚》七十七）
　　◇定国寺碑
　　盖两仪交运，万物并生，始自苦空，终于长乐。而缘障未开，业尘犹拥，漂沦欲海，颠坠邪山。虽复光华并于日月，术数穷于天地，有扶危定倾之力，为济世夷难之功。登涂山而未归，游建水而不反，并驰于苦乐之境，皆入于生死之门。幽隐长夜，未睹山北之烛；沉迷达路，炬见司南之机。昔日先民，虽云善诱，尚导盖缠，未能解脱。至如八卦成象，示之以吉匈；百药为医，道之以利害。衣食有业，民免饥寒之忧；水土既平，人无垫溺之患。斯诚事周于世用，功济于生民。不论过去之因缘，讵辩未来之果报。惟无上大觉，均悟玄机，应现托生，方便开教，圣灵之至，无复等级，威神之力，不可思议。动三乘之驾，泛八解以，引诸子于火宅，渡群生于海岸。自一音辍响，双树潜神，智慧虽徂，象法犹在，光照金盘，言留石室，遍诸世界，咸用归爷。（《艺文类聚》七十七）
　　◇司徒元树墓志铭
　　昔枢电降祥，姬水成业，握八符以驭世，膺五命以会昌，钦明格于上下，光泽被于宇宙。卜年永久，历世遐长，有文王之孙子，启周公之苗裔。积善所及，踵武称贤，每以辛、李为言，恒持韩、白自许。殚百虑之一致，尽能事于生民，苍苍在上，义归无厚。徒有东平避世之意，空怀北海自晦之情。疾非逢雾，终异启手。铭曰：
　　明允笃诚，发于岐嶷，未镂已雕，不扶而直。修礼以耕，强学为殖，孔既叹鲁，庄亦吟越。况以度思，有怀明发，翻然高举，归于魏阙。长路未穷，朝光已没。（《艺文类聚》四十七）
　　◇司徒祖茔墓铭
　　自天命生商，王居徙亳，源源毖远，枝叶繁华。祖德润于身，声高邦国；父行成于己，名重京师。公钟美多福，资神积善，器局闲灵，志识开悟，口含碧鸡之辨，手握雕龙之文，门有善业，家传庆灵。砺金成器，相遣满ぷ；琢玉为宝，待价联城。匪直也人，实惟有道，言折秋毫，辞连春藻。（《艺文类聚》四十七）
　　◇阊阖门上梁祝文
　　维王建国，配彼太微。大群有命，高门启扉。良辰是简，穆卜无违。雕梁乃架，绮翼斯飞。八龙杳杳，九重巍巍。居宸纳祜，就日垂衣。一人有庆，四海攸归。（《艺文类聚》六十三，《初学记》二十四）
　　◎荀济
　　济字子通，颍川人。世居江左，与梁武帝为布衣交，后以表讥佛教，惧诛奔魏。武定末为常侍、侍讲，与元瑾等谋诛高澄，事露见杀。
　　◇论佛教表
　　三坟五典，帝皇之称首；四维六纪，终古之规模。及汉武祀金人，莽新以建国；桓灵祀浮图，阉竖以控权。三国由兹鼎峙，五胡仍其荐食，衣冠奔于江东，戎教兴于中壤，使父子之亲隔，君臣之义乖，夫妇之和旷，友朋之人绝，海内淆乱，三百年矣。稽古之诏未闻，崇邪之命重沓，岁时，未尝亲享，竹脯面牲，欺诬宗庙，违黄屋之尊，就苍头之役，朝夕工以之胡鬼，曲躬供贪淫之贼秃，耽信邪胡，诌祭淫祀，恐非聪明正直而可以福陛下者也。臣请言得失，推校是非。
  </div>
  <div class="pagination">
   <a href="全上古三代秦汉三国六朝文_page601.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page597.html">
    597
   </a>
   <a href="全上古三代秦汉三国六朝文_page598.html">
    598
   </a>
   <a href="全上古三代秦汉三国六朝文_page599.html">
    599
   </a>
   <a href="全上古三代秦汉三国六朝文_page600.html">
    600
   </a>
   <a href="全上古三代秦汉三国六朝文_page601.html">
    601
   </a>
   <span class="current-page">
    602
   </span>
   <a href="全上古三代秦汉三国六朝文_page603.html">
    603
   </a>
   <a href="全上古三代秦汉三国六朝文_page604.html">
    604
   </a>
   <a href="全上古三代秦汉三国六朝文_page605.html">
    605
   </a>
   <a href="全上古三代秦汉三国六朝文_page606.html">
    606
   </a>
   <a href="全上古三代秦汉三国六朝文_page607.html">
    607
   </a>
   <span>
    ...
   </span>
   <a href="全上古三代秦汉三国六朝文_page603.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
