<!DOCTYPE html>
<html>
 <head>
  <meta charset="utf-8"/>
  <title>
   晚明二十家小品 - 第 4 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晚明二十家小品 - 第 4 页/共 11 页
  </h1>
  <div class="content">
   ○答江长洲绿萝
    家弟既有《锦帆集》矣，门下可无《茂苑集》乎？集果行，不佞当僭跋数语，庶几贱性名托佳篇不朽，意在附骥，不耻为蝇也。家弟尚未抵家，不知萍踪近在何处？音耗不通，业已半载。徵仲真责难得，其仿山谷老人者尤难得。明窗几，沐手展玩，神采奕奕，射映一室，尘土胃肠，为之一浣。十年梦想虎丘茶，如想高人韵士，千里寄至，发瓿喜跃，恰如故人万里归来，对饮之语，不足方弟之愉快也。弟仅有一女适人。匝岁死于产病，情殊难堪。所幸当事见怜，听辞试差，婆娑一室，良朋时来，一觞一咏，消结涤郁，恩缠爱纟曳，日就轻微，卜夏之病，庶其免矣。知下念我，故缕及近怀。

    ○答陶石篑
    《览镜》诸作，绝似元白，《五泄六咏》，非坡老不能为也。《怀弟》诸篇俱佳。七言尤胜。“总为儿女谋身易，亦有威仪与俗同。”新鲜矫警，又为诸句领袖。即日书作简板。读令弟妙什，便可想见第五风神。弟虽不敢望石篑，然令弟则酷类我家小修。意欲属和，少酬高雅，然君家兄弟，精锐如林，所谓不战而气亦索矣。入冬以来，支离枯槁，如鱼去水，幸天怜我寂寞，中郎恰补得京兆授，屈指定有几年相聚，斋头相对，商榷学问，旁及诗文；东语西话，无所不可；山寺射堂，信步游览，无所不宜。足下闻此，得无复动北来兴耶？中郎极不满近时诸公诗，亦自有见。三四年前，《太亟》新刊，至燕肆几成滞货，弟尝检一部付贾人换书，贾人笑曰：“不辞领去，奈无买主何？”可见模拟文字，正如书画赝本，决难行世，正不待中郎之喃喃也。州才却大，第不奈头领牵制，不容不入他行市，然自家本色，时时露出，毕竟不是历下一流人。闻其晚年撰造，颇不为诸词客所赏，词客不赏，安知不是我辈所深赏者乎？前范凝宇有抄本，弟借来看，乃知此老晚年全效坡公，然亦终不似也。坡公自黄洲以后，文机一变，天趣横生，此岂应酬心肠，格套口角，所能仿佛之乎？我朝文如荆川遵严两公，亦有几篇看得者，比见归震川集，亦可观。若得尽借诸公全集，共吾文精拣一帙，开后来诗文正眼，亦快事也。中郎见弟近作，谬相称许，强以灾梨。兄《五泄》诸作殊佳。《别家诗》九章果是八月寄至。谢公归时，匆匆作书，偶忘及之。诸篇俱力敌，《五泄》三言稍未称。中郎又云：“僧湛然，戒力见地，俱可与君家兄弟谈。”二兄不出篱落，得此善友，何得更叹离索乎？老卓住城外数月，喜与一二朦胧人谈兵谈经济，不知是格外机用耶？是老来眼昏耶？兄如相见，当能识之。
 
 
《晚明二十家小品》
袁中郎小品

    ○叙姜陆二公同适稿
    苏郡文物甲于一时，至弘下间，才艺代出，斌斌称极盛，词林当天下之五。厥后昌谷少变吴，元美兄弟继作，高自标誉，务为大声壮语，吴中绮靡之习，因之一变。而剽窃成风，万口一响，诗道寝弱。至于今市贾庸儿，争为讴吟，递相临摹，见人有一语出格，或句法事实非所曾见者，则极诋之为野路诗。其实一字不观，双眼如漆，眼前几则烂熟故实，雷同翻复，殊可厌秽。故余往在吴，济南一派，极其呵斥，而所赏识，皆吴中前辈诗篇，后生不甚推重者。高季迪而上无论，有以事功名而诗文清警者，姚少师徐武功是也。铸辞命意，随所欲言，宁弱无缚者，吴文定王文格是也。气高才逸，不就羁绁，诗旷而文者，洞庭蔡羽是也。不为王李所摈斥，而识见议论，卓有可观，一时文人，望之不见其崖际者，武进唐荆川是也。文词虽不甚奥古，然自辟户牖，亦能言所欲言者，昆山归震川是也。半趋时，半学古，立意造词，时出已者，黄五岳皇甫百泉是也。画苑书法，精绝一时，诗文之长，因之而掩者，沈石田唐伯虎祝然哲文徵仲是也。其他不知名，诗文可观者甚多，大抵庆历以前，吴中作诗者，人各为诗。人各为诗，故其病止于靡弱，而不害其为可传。庆历以后，吴中作诗者，共为一诗。共为一诗，此诗家奴仆也，其可传与否，吾不得而知也。间有一二稍自振拔者，每见彼中人士，皆姗笑之，幼学小生，贬驳先辈尤甚，揆厥所由，徐王二公实为之俑。然二公才亦高，学亦博，使昌谷不中道天夭，元美不中于鳞之纛，所就当不止此。今之为诗者，才既绵薄，学复孤陋，中时论之纛，复深于彼，诗安得不愈卑哉？姜陆二公，皆吴之东洞庭人，以未染庆历间习气，故所为介和诗，大有吴先辈风。意兴所至，随事直书，不独与时矩异，而二公亦自异，虽间有靡弱之病，要不害其可传。夫二公皆吴中不甚知名者，而诗之简质若此，余因感诗道昔时之盛而今之衰，且叹时诗之流纛深也。

    ○叙竹林集
    往与伯修过董玄宰，伯修曰：“近代画苑诸名家，如文徵仲唐伯虎沈石田辈，颇有古人笔意不？”玄宰曰：“近代高手，无一笔不肖古人者。夫无不肖，即无肖也，谓之无画可也。”余闻之，悚然曰：“是见道语也。故善画者，师物不师人；善学者，师心不师道；善为诗者，师森罗万象，不师先辈；法李唐者，岂谓其机格与字句哉？法其不为汉，不为魏，不为六朝之心而已。是真法者也。是故减灶背水之法，迹而败，未若反而胜也。夫反，所以迹也。今之作者，见人一语肖物，目为新诗。取古人一二浮滥之语，句规而字矩之，谬谓复古。是迹其法，不迹其胜者也，败之道也。嗟夫！是犹呼传粉抹墨之人，而直谓之蔡中郎，岂不悖哉！今夫时文，一末技耳。前有注疏，后有功令，驱天下而不为新奇不可得者，不新，则不中程故也。夫士即以中程为古耳，平与奇何暇论哉？”王以明先生为余从举师，其为诗，能以不法为法，不古为古；故余为叙其意若此。噫！此政可与徐熙诸人道也。

    ○谢于楚历[C052]草引
    古云：“诗能穷人，”又云：“诗非能穷，穷者而后工也。”夫使穷而后工，曹氏父子当为伧夫，而谢客无芙蓉之什，昭明兄弟要以纨绮终也。唯云“诗能穷人，”大似有之。管城亲而牙筹疏，一不合也。气高语率，令人自远，二不合也。富者恶其厉缗，仇之若敌；贵者忌其厉官，避之若祟；三不合也。有一于此，皆足以穷，而况并之？故云：“一日执管，二朝废饔。”妻子之所羞，而宗党之所怒也。是物者，何益人秋毫事，而余辈酷嗜之？余与于楚交有年，初于歙，再于白下，于广陵，于燕市，每见必以诗相质，力追作者。今春忽于见浪，衣上尘寸许，是则梦想不及者也。问别来何所遇，嘿无语。试解其装，但见其诗益富，语益奇，而他无有。余喏曰：“谢郎穷若此，而诗不止，是中殆有鬼，非命也。善乎，坡公之谓王子玄也，有致穷这具而与子瞻为亲，又欲往求鱼直，其穷殆未易瘳也。”余才不逮古人，而穷不啻过之。世人之见余者皆唾，畏其气相沾染也。于楚访余深山，是余大幸，然两人者，其气味适足以相增益，甚非趋避之道也。于楚不能忍穷，幸且焚笔研，余亦从此改业焉。

    ○识伯修遗墨后
    伯修酷爱白苏二公，而嗜长公尤甚。每下直，辄焚香静坐，命小奴伸纸，书二公闲适诗，或小文，或诗余一二幅，倦则手一编而卧，皆山林会心语，近懒近放者也。余每过抱瓮亭，即笑之曰：“兄与长公，直是一种气味。”伯修曰：“何故？”余曰：“长公能言，吾兄能嗜，然长公垂老玉局，吾凶直东华，事业方始，其不能行，一也。”伯修大笑，且曰：“吾年止是东坡守高密时，已约寅年入山，彼时才得四十三岁，去坡翁玉局，尚二十余年，未可谓不能行也。昔乐天七十致仕，尚自以为达，故其诗云：”达哉达哉白乐天，“此犹白头老寡妇，以贞骄人，吾不学也。”因相与大笑，未几而伯修下世。嗟乎，坡公坎轲岭外，犹得老归阳羡；乐天七十罢分司，优游履道，尚十余年。使盏兄幸而跻下寿，长林之下，兄倡弟和，岂二公所得比哉？弟自壬辰得第，宦辙已十三年。然计居官之日，仅得五年，山林花鸟，大约倍之，视兄去世之年，仅余四哉。夫兄以二老为例，故以四十归田为早，若弟以兄为例，虽即今不出，犹恨其迟也。世间第一等便宜事，真无过闲适者，白苏言之，兄嗜之，弟引之，皆奇人也。甲辰闰九月九日，弟宏道书于栀了楼。

    ○拙效传
    石公曰：天下之佼于趋避者，兔也，而猎者得之，乌贼鱼吐墨以自蔽，乃为杀身之梯，巧何用哉？夫蒇身之计，雀不如燕，谋生之术，鹳不如鸠；古记之矣。作《拙效传》：
    家有四钝仆：一名冬，一名东，一名戚，一名奎。冬即余仆也。掀鼻削面，蓝睛虬须，色若乡铁，尝从余武昌。偶令过邻生处，归失道，往返数十回，见他仆过者，亦不问。时年已四十余，余偶出，见其凄凉四顾，如欲哭者，呼之，大喜过望。性嗜酒，一日，家方煮醪，冬乞得一盏，适宜他役，即忘之案上，为一婢子窃饮尽。煮酒者怜之，与酒如前。冬供伛偻突间，为薪焰所着，一烘而过，须眉几火。家人大笑，仍与他酒一瓶。冬甚喜，挈瓶沸汤中，俟暖即饮，偶为汤所溅，失手堕瓶，竟不得一口，瞠目而出。尝令开门，门枢稍紧，极力一推，身随门辟，头颅触地，足过顶上，举家大笑。今年随至燕邸，与诸门隶嬉游半载，问其姓名，一无所知。东貌亦古，然稍有诙气，少役于伯修。伯修聘继室时，令入城市，饼，家去城百里，吉期已迫，约以三日归，日晡不至。家严同伯修门外望。至夕，见一荷担从柳堤来者，东也。家严大喜，急引至舍，释担视之，仅得蜜一瓮。问饼何在？东曰：“昨至城隅，见密价贱，遂市之。饼价贵，未可市也。”时约以明纳礼，竟不得行。戚，奎，皆三弟仆。戚尝刈薪，跪而缚之，力过绳断，拳及其胸，闷绝仆地，半日始。奎貌若野獐，年三十尚未冠，发后攒作一纽，如大绳状。与钱市帽，奎忘其纽，及归，束发加帽，眼鼻俱入帽中，骇叹竟日。一日，至比舍，犬逐之，即张空拳相角，如与人交艺者，竟啮其指。其痴绝皆此类。然余狡猾之仆，往往得过，独中拙颇能守法，其狡猾者相继逐去，资身无策，多不过一二年，不免冻馁。而四拙以无过坐而衣食，主者谅其我他，计口而授之粟，唯恐其失所也。噫！亦足以见拙者之效矣。

    ○虎丘
    虎丘去城，可七八里。其山无高崖邃壑，独以近城故，箫鼓楼船，无日无之。凡月之夜，花之晨，雪之夕，游人往来，粉错如织，而中秋为尤胜。每至是日，倾城闭户，连臂而至。衣冠士女，下迨屋，莫不靓丽服，重茵累席，置酒交衢间，从千人石上至山门，栉比如鳞，檀板丘积，樽樽云泻；远而望之，如雁落平沙，霞铺江上；雷辊电霍，无得而状。布席之初，唱千百声，若聚蚊不可辨识，分曹部署，竞以歌喉相斗，雅俗既陈，妍媸自别。未几而摇首顿足者，得数十人而已。已而明月浮空，石光如练，一切瓦釜，寂然亭声，属而和者，才三四辈，一箫，一寸管，一人缓板而歌，竹肉相发，清声亮彻，听者魂销。比至夜深，月影横斜，荇藻凌乱，则箫板亦不复用，一夫登场，四座屏息，音若细，响彻云际，每度一字，几尽一刻，飞鸟为之徘徊，壮士听而下泪矣。剑泉深不可测，飞崖如削千顷云，得天池诸山作案，恋壑竞秀，最可觞客，但过午则日光射入，不堪入坐耳。文昌阁亦佳，晚树尤可观。面北为平远堂旧址，空旷无际，仅虞山一点在望。堂废已久，余与江进之谋所以复之，欲祠韦苏州白乐天诸公于其中，而病寻作。余既乞归，恐进之兴亦阑矣。山川兴废，信有时哉。吏吴两载，登虎丘者六。最后与江进之方子公同登，迟月生公石上，歌者闻令来，皆避匿去，余因谓进之曰：“甚矣。乌纱之横，皂隶之欲哉！他日去官，有不听曲此石上者，如月！”今余幸得解官，称吴客矣，虎丘之月，不知尚识余言否耶？

    ○上方
    去胥六十里，而得石源，上方踞湖上，其观大于虎丘，岂非以太湖故耶？至于峰峦攒簇，层波叠翠，则虎丘亦自佳。徙倚孤亭，令人转忆千顷云耳。大约上方比诸为高，而虎丘独卑，高者四顾皆伏，无复波澜；平者远翠稠叠，为屏为障，千山万壑，与平原旷野相发挥，所以入目尤易。夫两山去城皆近，而游趋舍若此，岂非标孤者难信，入俗者易谐哉？余尝谓上方山胜虎丘，以他山胜。虎丘如冶女艳妆，掩映帘泊。上方如披褐道士，丰神物秀。两者孰优劣哉？亦各从所好也矣。乙未秋秒，曾与小修江进之登峰看月，藏钩肆谑，令小青奴罚盏。到夜半，霜露沾衣，酒力不能胜，始归。归而东方白矣。

    ○天池
    从贺九岭而进，别是一洞天。峭壁削成，车不得方轨，飞楼跨之，舆骑从楼下度。逾岭而西，平畴广野，与青峦紫逻相映发。时方春仲，晚梅未尽谢，花片沾衣，香雾霏霏，弥漫十余里，一望皓白，若残雪在枝。奇石艳卉，间一点缀。青篁翠柏，参差而出，种种夺目，无暇记忆，归来思之，十不得一。独梦境恍惚，余芬犹在枕席间耳。土人以茶为业，隙地皆种茶。室庐不甚大。行旅亦少。鸡犬隐隐，若在云中。因诵苏子瞻“空山无人，水流花开”之偈，宛然如画。四顾参曹，无一人可语者。余因下舆，令两下奚掖而行。问若佳否？皆云：“疲甚，那得佳？”行数里，始至山足。道旁青松，若老龙鳞，长林参天，苍崖蔽日，幽异不可名状。才至山腰，屏山献青，画峦滴翠；两年尘土面目，为之洗尽。低回片晷，宛尔秦余。马首红尘，恍若隔世事矣。天池在山半，方可数十余丈。其泉玉色，横浸山腹。山颠有石，如莲花瓣。翠芷摇空，鲜芳可爱，余时以勘地而往，无暇得造峰顶，至今为恨。寂照在池旁，内有石室三间，柱瓦皆石，刻镂甚精。室后石殿一。殿甚宏敞，内外柱皆石，围三尺许。禅堂僧舍，周绕春侧，亦胜地也。时寺僧方有构，内行脚挂搭者多，余意欲讽其去，因大书简板曰：“种阿僧，只善根。亲非亲，怨非怨。阳焰空华，诸法皆如幻，遍阎浮提佛土，去自去，来自来，闲云野鹤，何天不可飞？”自是诸僧稍稍散矣。

    ○灵崖
    灵崖一名砚石，《越绝书》云：“吴人于砚石山作馆娃宫，”即其处也。山腰有吴王井二，一圆井，日池也；一八角井，月池也。周遭石光如镜，细腻无驳蚀，有泉常清，莹晶可爱。所谓银床素绠，已不知化为何物？其间挈军持瓶钵而至者，仅仅一二山僧，出没于衰草寒烟之中而已矣。悲哉！有池曰砚池，旱岁不竭。或曰即曷元 华池也。登琴台，见太湖诸山，如百千螺髻，出没银涛中，亦区内绝景。山上旧有响さ廊，盈欲皆松，而廊下松最盛。每动风至，声惹飞涛。余笑谓曰：“此美人环佩钗钏声，若受具戒乎，宜避去。”僧瞪目不知所谓。石上有西施履足迹，余命小奚以袖拂之，奚皆徘徊色动。碧纟意缃钩，宛然石中，虽复铁石作肝，能不魂销心死？色之于人甚矣哉！山仄有西施洞。洞中石貌甚粗丑，不免唐突。或云石室，吴王所以囚范蠡也。僧为余言其下处为东西画船湖，吴王与西施泛舟之所，采香迳在山前十里，望之若在山足，其直如箭，吴宫美人种香处也。山下有石，可为砚。其色深紫，佳者殆不减歙溪。米氏《砚史》云：“蠖村石理粗，发墨不糁。”即此石也。山之得名，盖以此。然在今收伐殆尽，石亦无复佳者矣。嗟乎！山河绵邈，粉黛若新，椒华沉彩，竟虚待月之帘；夸骨埋香，谁作双鸾之雾？既已化为灰尘白扬青草矣，百世之后，幽人逸士，犹伤心寂寞之香趺，断肠虚无之画さ；矧夫看花长洲之苑，拥翠白玉之床者，其情景当何如哉？夫齐国有不嫁之姊妹，仲父云：无害霸，蜀宫无倾国之美人，刘禅竟为俘虏。亡国之罪，岂独在色？向使库有湛卢之藏，潮无鸱夷之恨，越虽进百西施，何益哉？

    ○湘湖
    萧山樱桃鸳鸟莼菜皆知名，而莼尤美。莼采自西湖，浸湘湖一宿，然后佳。若浸他湖，便无味。浸处亦无多地，方圆仅得数十丈许。其根如符，其叶微类初出水荷钱。其枝丫如珊瑚而细，又如鹿角菜。其冻如冰，如白胶附枝叶间，清液冷冷欲滴。其味香粹滑柔，略如鱼髓蟹脂，而清轻远胜。半日而味变，一日而味尽；比之荔枝，尤觉娇脆矣。其口可以宠莲嬖藕，无得当者。唯花之中之兰，果中之杨梅孬要，可异类作配耳。惜乎此物东不逾绍，西不过钱塘江，不能远去，以故世无知者。余往仕吴，问吴人张翰莼作何状，吴人无以对。果若尔，季鹰弃官，不为折本矣。然莼以春暮生，入夏数日尽，秋风鲈鱼，将无非是？抑千里湖中，别有一种莼邪？湘湖在萧山城外，四匝皆山。余游时，正值湖水为渔者所盗，湖面甚狭。行数里即返舟，同行陶公望王静虚旧向余夸湘湖者，皆大惭失望。

    ○天目一
    数日阴雨，若甚。至双清庄，天稍霁。庄在山脚，诸僧留宿庄中，僧房甚精，溪浪激石作声，彻夜到枕上。石篑梦中误以为雨，愁极，遂不能寐。次早，山僧供茗糜，邀石篑起。石篑叹曰：“暴雨如此，将安归乎？有卧游下。”僧曰：“天已晴，风日甚美。响者乃溪声，非雨声也。”石篑大笑，急披衣起，啜茗数碗，即同行。

    ○天目二
    天目幽邃奇古，不可言。由庄至颠，可二十余里。凡山深僻者多荒凉，峭削者鲜迂曲；貌古则鲜妍不足，骨大则玲珑绝少；以至山高水乏，石峻毛枯；凡此皆山之病。天目盈山皆壑，飞流淙淙，若万疋缟，一绝也。石色苍润，石骨奥巧，石径曲折，石壁竦峭，二绝也。虽幽谷悬崖，宇皆精，三绝也。余耳不喜雷。而天目雷声甚小，听之若婴儿声，四绝也。晓起看云，在绝壑下，白净如绵，奔腾如浪，尽大地作琉璃海，诸山尖出云上若萍，五绝也。然云变态最不常，其观奇甚，非山居久者不能悉其形状。山树大者几四十围，松形如盖，高不愈数尺，一株直万余钱，六绝也。头茶之香者，远胜龙井，┺味类绍兴破塘，而清远过之，七绝也。余谓大江之南，修真栖隐之地，无愈此者，便有出缠结室之想矣。宿幻住之次日，晨起看云，已后登绝顶，晚宿高峰死关。次日，由活埋寻旧路而下。数日晴霁甚，山倍以为异，下山率相贺。山中僧四百余人，执礼甚恭，争以饭相劝。临行，诸僧进曰：“荒山僻小，不足当巨目奈何？”余曰：“天目山某等亦有些子分，山僧不劳过谦，某亦不敢面誉。”因大笑而别。

    ○游盘山记
    盘山外骨而中肤。外骨，故峭石危立，望之若剑戟熊虎之林；中肤，故果大繁而松之抉石罅出者，崎嵌虬曲，与石争怒，其干压霜雪不得伸，故旁行侧偃，每十余丈。其面削，不受足，其背坦，故游者可迂而达。其石皆锐下而丰上，故多飞动。其叠而上者，渐高则渐出，高者层数十寻，则其出必半，仄焉若半圯之，故登者忄栗。其下皆奔泉，夭矫曲折，触巨细石皆斗，故鸣声彻昼夜不休。其山高古幽奇，无所不极。述其最者：初入得盘泉，次曰悬空石，最高曰盘顶也。泉莽莽行，至是落为潭。白石卷而出，底皆金沙。纤鱼数头，尾鬣可数。落花漾而过，影彻底，忽与之乱。游者乐释衣，稍以足沁水，忽大呼曰：“奇快！”则皆跃入没胸。稍氵斥而上，愈三四石，水益讠华，语不得达。间或取梨李，掷以观旋折奔舞而已。悬空石数峰一壁，青削到地。石粘空而立，如有神气性情者。亭负壁临绝涧，涧声上彻，与松韵答。其旁为上方精舍，盘之绝胜处也。盘顶如初抽┺，锐而规上，为堵波。日光横射，影落寒外；奔风忽来，翻云抹海；信足不得久，乃下。迂而僻，且无石级者，曰天门开。从髻石取道，阔以掌，山石一，右臂左履，虚不见底，大石中绝者数。先与导僧约，遇绝险处，当大笑。每闻笑声，皆胆落。扪萝探棘，更上下仅得度。两崖秀削立，太古云岚，蚀壁皆翠。下得枰石，方广可几筵，抚松下瞰，惊定，乃笑世上无判命人，恶得有此奇观也。面有洞，嵌绝壁不甚阔。一衲攀而登。如猕猴，余不往，谓导僧曰：“上山险在背，肘行可达，下则目不谋足，殆已。将奈何？”僧指其凸曰：“有向径。但一壁峭而油，不受履。过此，虽险可攀，至脊迂之，即山行道也。”僧乃跣，蛇矫足登。下布以迂，健儿以手送余足。腹贴石，石腻且外诃，至半体僵。良久足缩，健儿努以手从，遂上。迨至脊，始咋指相贺，且相戒也。峰名不甚雅，不尽载。其洞壑初不名，而新其目者，曰石雨洞，曰慧石亭。洞在下盘道，听涧声觅之可得。石距上方百步，纤瘦丰妍不一态，生动如欲语。下临飞涧，松鬣覆之，如亭。寐可凭，坐可茵，闲可侣，故“慧”之也。其石泉奇僻而蛇足之者，曰红龙池。其洞天成可者，曰瑞云之前洞。次则中盘之后岭也。其山壁窈窕秀出，而寺废者，曰九华顶，不果上。其刹宇多，不录。寄投者，曰千像，曰中盘，曰上方，曰塔院也。其日为七月朔，数得十。偕游者曰苏氵夫，小修，僧死心，宝方，寂子也。其官于斯而以旧雅来者曰钟刺史君威也。其不能来以书讯，且以蔬品至者，曰李郎中酉卿也。

    ○云峰寺至天池寺记
    云峰寺而上，道愈羲，青崖邃谷，匝叠而行。絮而粘履者曰云。幽咽而风仞者曰涧。独石而梁，一丝百石，下临千仞者，曰锦涧桥。缬红萦碧，蜿蜒而导者，曰九叠屏，（一名九旗峰。）怒而兀仇，如悍夫之介而相怖者，曰铁船峰。数里一息，芟崖而亭之者五。路嵌削，杖而跻，遇泉则卷叶以酌。过试心石，望竹林寺后户，泉韵木响，皆若梵贝，乃拜。亭尽，梵刹出上霄，诸峰障而立，犹在天半。佛庐甚华整，覆以铁，一溪涨绿，冷然阶下。稍定，乃上文殊台，俯盘鹰见背，千顷一杯。少焉，云缕缕出石下，缭松而过，若茶烟之在枝。已乃为人物鸟兽状，忽然匝地，在地皆澎湃。抚松坐石，上碧落而下白云，是亦幽奇变幻之极也。走告山僧，僧曰：“此恒也，无足道。”

    ○开先寺至黄崖寺观瀑记
    庐山之面，在南康。数十里皆壁。水从壁罅出，万仞直落，势不得不森竖跃舞，故飞瀑多而开先为绝胜。登望楼，见飞瀑这半，不甚畅。沿崖而折，得青玉峡。峡苍碧立，汇为潭。巨石当其下，横偃侧布，瀑水掠潭行，与石遇，而斗，不胜，久乃敛狂斜趋，侵其趾而去。游人坐石上，潭色浸肤，扑面皆冷翠。良久月上，枕涧声而卧。一客以文相质，余曰：“试扣诸泉。”又问，余曰：“试扣诸涧。”客以为戏。余告之曰：“夫文，以蓄人，以气出者也。今夫泉，渊然黛，泓然静者，其蓄也。及其触石而行，则虹飞龙矫，曳而为练，汇而为轮；络而为绅，激而为霆；故夫水之变，至于幻怪翕息，无所不有者，气为之也。今吾与子历含れ，涉三峡，濯涧听泉，得其浩瀚古雅者，则为六经；郁激曼衍者，则骚赋；幽奇怪伟，变幻诘曲者，则为子史百家。凡水之一貌一情，吾直以文遇之。故悲笑歌鸣，卒然与水俱发，而不能自止。”客起而谢。次日晨起，复至峡观香炉紫烟心动。僧曰：“至黄崖之文殊塔，瀑势乃极。”杖而往，磴狭且多折，芒草割人。而少进，石愈嵌，白日蒸，如行热冶中。向闻诸客皆有嗟叹声。既至半，力皆备，游者昏昏愁堕。一客眩，思返。余曰：“恋躯惜命，何用游山？且而与其死于床第，熟若死于一片冷石也？”客大笑，勇百倍。顷之，跻其颠，入黄崖寺。少定，折而至前岭，席文殊塔，观瀑。瀑注青壁下，雷奔海立，孤搴万仞，峡风逆之，帘卷而上，忽焉横曳，东披西带。诸客请貌其似，或曰：“此鲛人输绡圆也。”余：“得其色。然死水也。”客曰：“青莲诗比苏公白水佛迹孰胜？”余曰：“太白得其势，其貌肤；子瞻得其怒，其貌骨，然皆未及其趣也。今与客从开先来，欹削十余里，上烁下蒸，病势已作，一旦见瀑，形开神彻，目增而明，天增而朗，浊虑之纵横，凡吾与子数年陶汰而不肯净者，一旦皆逃匿去，是岂文字所得诠也？”山僧曰。“崖径多虎，宜早发。”乃下，夜宿归宗寺。次日，过白鹿洞，观五老峰，愈吴障山而返

    ○由水溪至水心崖记
    晓起揭逢窗，山翠扑人面。不可妨，遽趣船行。愈水溪，十余里，至沙萝村。四面峰峦如花芷，纤苞浓朵，横见侧出，二十里内，秀阁眉，殆不可状。夫山远而缓，则乏神；逼而削，则乏态。余始望不及此，遂使官司奴息誉于山阴，梦得悼言于九子也。又十余里，至倒水崖。崖削立数十仞，正侧面皆霞壁。有窦八九，下临绝壑。一窦悬若黄肠者五，见极了了。问山中人，云有好事者，乘涨倚舰，令健夫引ㄌ而上，至则见有遗蜕，沉香为棺。其言不可尽据，然石无寸肤，虽猿猱不能攀，不知当时何从置此。又半里，至渔仟寺。寺有伏波避暑石室，是征壶头时所凿，余窦历历如僚幕。寺幽绝，左一小峰拔地起，若盆石，尖秀可玩。江光岫色，透露窗扉。部一老僧，方牧豕，见客不肃。问几何众，曰单丁无徒侣。相与咨嗟而去。又数里，至穿石。石三面临江，锋怒立，突出诸峰上，根锐而却，末垂水如照影，又若壮士之将涉。石腹南北穿，如天阙门，高广略倍。山水如在镜面，缭青萦白，千里一规，真花源中一尤物也。一客忽咳，有若瓮鸣。余因命童子度吴曲。客曰：“止止！否则裂石。”顷之，果有若沙砾堕者，乃就舡。又十余里，至新湘溪。众山束水，如不欲去。山容殊闲雅，无刻露态。水至此亦敛怒，波澄黛蓄，递相亲媚，以与游人娱。大约山势回合，类新安江，而淡冶相得，略如西子湖。如是十余里，山色稍狞，水亦渐汹涌，为仙掌崖。又数里，山舒而畦见，水落而滩见；为仙人溪。既迫夜，舟人畏滩声，不敢行，遂泊于滩之渴石上。滩皆石底，平滑如一。方雪，因命小童烹茶石上。次日舟发，见水心崖，如在舡头，相距才里许。榜人踊跃，顷刻泊崖下。崖南逼江岸，渔网溪横其趾，遂得跃波而出。两峰内立无寸肤，生动如欲去。或锐如规，或方如削，或欹侧如堕云，或为芙蓉冠，或如两道士偶语，意态横出。其方者独当溪流之奥，适古之极。对面诸小峰，亦有佳色，为之佐妍，四吊皆龙湫，深绿畏人。崖顶有小道房，路甚仄，行者股忄栗，数息乃得上。既登舟，不忍别，乃绕崖三匝而去。石公曰：“游仙源者当以渌萝为门户，以花源为轩庭，以穿石为堂奥，以沙萝及新湘诸山水为亭榭，而水心崖乃其后户云。”大抵诸山之秀雅，非穿石水心之奇峭，亦无以发其丽，如文中之有波澜，诗中之有警策也。君超又为余言灵崖及诸山之幽奇甚多，要余再来。余唯唯，他日买山，当以此中为第一义也。

    ○识张幼于箴铭后
    余观古今士君子，如相如窃卓，方朔俳优，中郎醉龙，阮藉母丧酒肉不绝口，若此类者，皆世之所谓放达人也。又如御前数马，省中树，不冠入厕，自以为罪，若此类者，皆世之所谓慎密人也。两种若冰炭不相入，吾辈宜何居？袁子曰：“两者不相肖也，亦不相笑也。各任其性耳。性之所安，殆不可强。率性而行，是谓真人。今若强放达者而为慎密，强慎密者而为放达，绩凫项，断鹤颈，不亦大可叹哉！”夫幼于氏淳谦周密，恂恂规矩，亦其天性然耳。若以此矜持守墨，事栉物比，目为极则，而叹今古高视阔步，不矜细行之流，以为不必有，则是拘儒小夫，效频学步之陋习耳，而以之美幼于，岂真知幼于者欤？

    ○识张幼于惠泉诗后
    余友麻城丘长孺，东游吴会，载惠山泉三十坛之圃风。长孺先归，命仆辈担回。仆辈恶其重也，随倾于江。至倒灌河，始取山泉水盈之。长孺不知矜重甚。次日，即邀城中诸好事尝水。诸好事如期皆来，团坐斋中，甚有喜色。出尊取磁瓯，盛少许，递相议，然后饮之。嗅玩经时，始细嚼咽下，喉中汩汩有声，乃相视而叹曰：“美哉水也！非长孺高兴，吾辈此生，何缘得饮此水？”皆叹羡不置而去。半月后，诸仆相争，互发其私事。长孺大恚，逐其仆。诸好事之饮水者，闻之鬼叹而已。又余弟小修，向亦东询，哉惠山中冷泉各二尊归，以红笺书泉名记之。经月余，抵家。笺字俱磨灭。余诘弟曰：“孰为惠山？孰为中冷？”弟不能辨。尝之，亦复不能辨。相顾大笑。然惠山胜中冷，何况倒灌河水？自余吏吴来，尝水既多，已能辨之矣。偶读幼于此册，因忆往事，不觉绝倒。此事政与东坡河阳美猪肉事相类，书之并博幼于一笑。

    ○寄散木
    散木近作何状，人生何可一艺无成也？作诗不成，即当专精下棋，如世所称小方，小李是也。又不成，即当一意蹴リㄐ弹，如世所称查八十郭道士等是也。凡艺至极精处，皆可成名，强如世间浮泛诗文百倍。幸勿一不成，两不就，把精神乱抛撒也。知尊多艺，故此相砥，勉之哉！

    ○龚惟长先生
    数年闲散甚，惹一场忙在后，如此人，置如此地，作如此事，奈之何？嗟夫！电光泡影，后岁知几何时，而奔走尘土，无复生人半刻之乐，名虽作官，实当官耳！尊家道隆崇，百无一阙；岁月如花，乐何可言！然真乐有五，不可不知：目极世间之色，耳极世间之声，身极世间之鲜，口极世间之谭，一快活也。堂前列鼎，堂后度曲，宾客满席，男女交鸟，烛气薰天，珠翠委地，金钱不足，继以田土，二快活也。箧中藏万卷书，书皆珍异，宅畔置一馆，馆中约真正同心友十余人，人中立一识见极高如司马迁罗贯中关汉卿者为主，分曹部署；各成一书，远文唐宋酸儒之陋，近完一代未竟之篇，三快活也。千金买一舟，舟中置鼓吹一部，妓妾数人，游闲，数人，泛家浮宅，不知老之将至，四快活也。然人生受用至此，不及十年，家资田地荡尽矣。然后一身狼狈，朝不谋夕，托钵歌妓之院，分餐孤老之盘；往来乡亲，恬不知耻，五快活也。士有此一者，生可无愧，死可不朽颖。若只幽闲无事，挨排度日，此最世间不紧要人，不可为训。古来圣贤，公孙朝穆，谢安，孙辈，皆得此一着，此所以他一生受用，不然，与东邻某子甲蒿目而死者何异哉？

    ○丘长孺
    闻长孺病，甚念念。若长孺死，东南风雅尽矣，能无念耶？弟作令备极丑态，不可名状，大约遇上官则奴，候过客则妓，治钱谷则仓老人，谕百姓则保册婆，一日之间，百暖百寒，乍阴乍阳；人间恶趣，令一身尝尽矣。苦哉！纛哉！家弟秋间欲过吴，虽过吴，亦只好冷坐卫斋，看诗读书，不得如往时携候子登虎丘册故事也。近日游兴发不茂苑主人虽无钱可赠客子，然尚有酒可醉，茶可饮，太湖一勺水可游，洞庭一块石可登，不大落莫也。

    ○汤义仍
    作吴令，备诸苦趣，不知遂昌仙令，趣复云何？俗语云：“鹄般白，鸦般黑，”由此推之，当不免矣。人生几日耳，长林丰草，何所不适，而自若若是！每看陶潜非不欲官者，非不丑贫者，但欲官之心，不胜其好适之心；丑贫之心，不胜其厌劳之心；故竟归去来兮，宁乞食而不悔耳。弟观古往今来，唯有讨便宜人，是第一种人，故漆园首以《逍遥》名篇。鹏唯大，故垂天之翼，人不得而笼致之。若其可笼，必鹅鸭鸡犬之类，与夫负重致远之牛马耳。何也？为人用也。然则大人终无用哉？五石之瓠，浮游于江海；参天之树，逍遥乎广莫之野；大人之用，亦若此而已矣。且《易》不以龙配大人乎？龙何物也，飞则九天，潜则九地，而人岂得而用之？由此观之，大人之不为人用久矣。对大人言，则小人也，弟小人也，人之奔走驱逐我，固分，又何厌焉？下笔及此，近况可知。

    ○李子髯
    髯公近日诗否？若不作诗，何以过活这寂寞日子也？人情必有所寄，然后能乐，故有以弈为寄，有以色为寄，有以技为寄，有以文为寄地。古之达人，高人一层，只是他情有所寄地，不肯浮泛虚度光景。每见无寄之人，终日忙忙，如有所失，无事而忧，对景不乐，即自家亦不知是何缘故，这便是一座活地狱，更说甚么铁床铜柱，刀山剑树也，可怜可怜！大抵世上无难为的事，只胡乱做将去，自有水到渠成日子。如子髯之才，天下事何不可为，只怕慎重太过，不肯拼着便做，勉之哉，毋负知己相成之意可也。

    ○答陶石篑
    寄来诗文并佳，古胜律，律胜文，至扇头七言律，尤为奇绝。昔白乐天谓元微之：“近日格律大进，当是熟读吾诗。”兄或者亦读仆诗耶？徐文长老年诗文，幸为索出，恐一旦人醋妇酒媪之手，二百年云山，便觉冷落，此非细事也。弟近日始遍阅宋人诗文，宋人诗长于格而短于韵，而其为文，密于持论，而疏于用裁，然其中实有超秦汉而绝盛唐者，此语非兄不以为决然也。夫诗文之道，至晚唐而益小，欧苏矫之，不得不为巨涛大海，至其不为汉唐人，盖有能之而不为者，未可以妾妇之恒态责丈夫也。弟比来闲甚，时时想像西湖乐事，每得一景一语，即笔之于书，以补旧记之缺，书成可两倍旧作，容另致之。

  
《晚明二十家小品》
袁小修小品

    ○程申之文序
    申之既得中，山水幽，谓予曰：“予将买之而隐。”予笑曰：“子非隐者也。子之文，清而贵，绮丽而无枯槁之气，实金华殿中语也，岂山中之人哉？子有可以栖隐之地，而时不当隐，心不肯隐，其才又不容隐，然则此一片地，终当付之山樵野老，鹤怨而猿啼，有日也。”予故曰，子非隐者也。夫岂惟中不能留申之以隐，而其山水之清美，且足以发灵慧之性，而助其深湛之思。今申之此篇，皆中之所得也，果不可隐耶？数年之后，予以瓢笠入黄山，取道中，欲于是处觅申之地，岂可得哉？谨已上之以券。

    ○殷生当歌集小序
    才人必有冶情，有所为而束之，则近正，否则近衰。丈夫心力强盛时，既无所短长于工民，不得已逃之游冶，以消磊块不平之气，古之文人皆然。近日杨用修云：“一措大何所畏，特是壮心不堪牢落，故耗磨之耳。”亦情语也。近有一文人，酷爱声妓赏适，予规之，其人大笑曰：“吾辈不得志于时，既一同缙绅先生，享安富尊荣之乐，止此一缕闲适之趣，复塞其路而欲与之同守官箴，岂不若哉？”其语卑卑，益可怜矣。饮酒者，有出于醉之外者也；徵妓者，有出于欲之外者也；谢安石李太白辈，岂即同酒食店中沉湎恶客，与鬻田宅迷花楼之浪子等哉？云月是同，溪山各异不可不辨也。虽然，此亦是少年时言之耳。四十以后，便当寻清寂之乐，鸣泉灌木，可以当歌，何必粉黛？予梦已醒，恐殷生之梦，尚栩栩也。殷生负美才，其落魄甚予，宜其情无所束，而大畅于簪裙之间。所著诗文甚多，此特其旁寄者耳。昔周画山水人物皆佳，而世独称其美人。此集之行，抑亦周美人类也。殷生行年如予，必当去三闹三杖孤藤，模写山容水态，从于碧水青山之间，日可俟矣，予淬眼望之矣。酸腐居士袁中道书。

    ○陈无异寄生篇序
    六一居士云：“风霜冰雪，刻露清秀。”以山色言之，四时之变化亦多矣，而惟经风霜冰雪之余，则别有一种胜韵，澹澹漠漠，超于艳冶浓丽之外。春之盎盎，百花献巧争妍者，不可胜数，而梅花独于风霜冰雪之中，以标格韵致为万卉冠。故人徒知万物华于温燠之余，而不知长养于寒Ё之时者，为尤奇也。由此观之，士生而处丰厚，安居饱食，毫不沾风霜冰雪之气，即有所成，去凡品不远。惟夫计穷虑迫，困衡之极，有志者往往淬励磨练，琢为美器。何者？心机震撼之后，灵机逼极而通，而知慧生焉。即经世出世之学问，皆由此出，而况举业文字乎？吾友无异，少遭困呃，客寄四方，益自振，下帷发愤，穷极苦心，发为文章，清胜之气，迥出埃盍，若叶落见山，古梅着蕊；一遇慧眼而兼收之。固其宜也。然予每会无异于长孺座上，嘿嘿而亲之，私自念此非经风霜冰雪之余，有以消磨其习气而然欤？古人有言：“能推食与人者，尝饥者也；赐之车马而辞焉者，不畏徒步者也。”若畏饥而惮步，则天下事其吝为之，怯为之，不亦多乎？无异常天下之难者也，必无难天下事矣，予以此券无异焉。

    ○谷记
    谷，周遭可三十亩，皆美竹。门以内，芟去竹一方，纵可十丈，横半之。前以木香编篱，植锦川石数丈者一，芭蕉覆之。有木榍二株，皆合抱，开时香闻十余里。赡卜黄白梅各二株。有亭，颜曰衤集华林。旁有室，曰梅花廊。总以竹篱络之，而篱外之前后左右，皆竹也。于篱之西，衤集华林之后，有竹径百武，又芟去竹一方，纵可三十丈，横二之，有一亭三楹，颜曰净绿。后有堂三楹，名曰箨龙。其后为燕居小室。总以啬络之，而墙外之左右前后，皆竹也。于墙之西，净绿亭之后，又芟去竹一方，纵可十丈，衡半之，种黄柑四株，皆合抱，岁得柑实数石，甘美异他柑。有亭，曰橘乐。亦以篱络之，而篱之前后左右，皆竹也。竹为清士所爱，然未有植之几数万个，如予竹之多者。予耳常聆其声，目常览其色，鼻常嗅其香，日常食其笋，身常亲其冷翠，意常令其潇远，则天下之爱享此竹，亦未有如予，若饮食衣服，丝毫不相离者。予既以腴田数百亩易之王氏，稍与中郎相视点缀，数年间遂成佳圃，而中郎总名之曰谷云。

    ○清荫台记
  </div>
  <div class="pagination">
   <a href="晚明二十家小品_page3.html">
    上一页
   </a>
   <a href="晚明二十家小品.html">
    1
   </a>
   <a href="晚明二十家小品_page2.html">
    2
   </a>
   <a href="晚明二十家小品_page3.html">
    3
   </a>
   <span class="current-page">
    4
   </span>
   <a href="晚明二十家小品_page5.html">
    5
   </a>
   <a href="晚明二十家小品_page6.html">
    6
   </a>
   <a href="晚明二十家小品_page7.html">
    7
   </a>
   <a href="晚明二十家小品_page8.html">
    8
   </a>
   <a href="晚明二十家小品_page9.html">
    9
   </a>
   <span>
    ...
   </span>
   <a href="晚明二十家小品_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
