<!DOCTYPE html>
<html>
<head>
    <meta charset="UTF-8">
    <title>香艳丛书 - 第 114 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 114 页/共 467 页</h1>
    <div class="content">　　其貌略同李夫人，而体更丰整，手执芙蓉者，邢夫人也； 
　　其头上有双髻，而仪容婀娜，诸美毕具，不可殚述，手执牡丹者，为王昭君，盖出塞后早亡，魂依中国，仍返汉宫云； 
　　其淡妆靓服，颜若朝霞，手执菊花，为班婕妤； 
　　其身小面圆，眉妩间略有愁容，手执兰花者，为哀帝傅皇后； 
　　其举止矜庄，默然端坐，手执梅花者，为平帝王皇后。 
八人中以王昭君、陈皇后、李夫人、邢夫人为最丽，戚夫人、班婕妤次之，然亦并世所未见也。傅后、王后，则貌略胜中人而已。 
　　余方凝神热望，忽空中仙乐嘹亮，有仙舆冉冉而降，诸后妃皆出迓。舆中人降舆入殿，举步姗姗，如轻云之出岫。厥服上绀下黄，深领广袖，珠冠绣带，鸣佩锵然。厥体颀硕而俊俏，厥面稍长而两颐圆满，如世所谓鹅蛋脸者。广颡隆准，云鬓蛾眉，口如含樱，齿如编贝，嫣然一笑，颊辅有圆晕如指痕。亦庄亦丽，亦澹亦雅。盖王昭君、陈皇后辈，虽及其姝艳，而重厚或不逮也。余因问叟：“此何人也？”曰：“惠帝张皇后也。”后既入殿，就正位南面坐。诸后妃皆旁坐，各以其花进献。后独接兰梅各一枝，插于坐右瓶内，复与诸后妃笑语久之。余以目注殿上，而默忆《汉书?孝惠张皇后传》，因问叟曰：“张皇后并未以容德见称，《汉书》本传且有贬辞，何以独为花神之主？”叟曰：“吁，子何见之拘也。自古琼姿丽质，或埋没于穷巷之中；淑德佳人，或幽闭深宫之内。当时无所知名，史册不及纪载者，何可胜道。其或以中人之姿，而遇一势焰烜赫者，深宠而极爱之，则往往幸获美名，后人不能辨也。张皇后容德兼美，本为汉代后妃之冠。而史家必贬抑之者，以其见废也。”余乃详问张皇后事，叟曰：“后乃鲁元公主之长女，惠帝之甥，实以淑美得配惠帝，入宫时年仅十一二。惠帝多宠后宫美人，后幽闲贞静，绝无妒宠争妍之事。及惠帝崩，而后无子，吕太后立惠帝后宫之子，名为张皇后所生。是时，后年尚幼，而诸吕擅权，后寂处深宫，绝不与闻外事。然心弗善诸吕所为，隔绝不与相通。及大臣诛诸吕，并除惠帝之后，迎立文帝。独念惠帝皇后尚在，恐有后患，因相与废张皇后，幽之北宫；复加以失德之名，诬以党吕之恶，布告天下。此皆大臣之阴谋也，文帝从大臣之请，未为昭雪。史家不察，因而害之。其冤不白于后世者，逾二千年。然在人世被抑甚者，则天之偿之也独厚。张后废在北宫，幽居十有七年，澄心静摄，得悟大道，此所以为天下花神之主也。”言未已，忽闻传呼之声，诸后嫔送张后升舆，红云一朵，冉冉向东而去。余问后往何处？叟曰：“先至洛阳，盖历代旧都，皆历代后嫔之所会。今夕品花，太抵周历六七处云。” 
　　顷之，诸后嫔亦各登舆而去，殿内阒然。叟催余出门。月斜鸡唱，余怅惘惨栗，独行十余里，返寓，则东方已曙。明日复往求所谓宫殿者，邈不可得。披榛扫苔，读一残碑，乃知为未央宫旧址。余于是连夕携僮步月，踯躅荒郊，冀再有所见，而终无一遇。今年四月，道出西安，余复为停车数月，尝夜至其处，仍寂寂无睹也。然余每忆斯事，至今犹在心目中，聊一为子述之如此。 
　　青溪居士曰：此事骤听甚奇，然世间异事，往往无意中遇之。如子所言，登诸稗乘，非特以广异闻，亦且有裨史学。此考古之士，所乐闻也。因为叙其颠末而书之。 


　　黑心符　唐　于义方　撰 

　　一妻不能御，一家从可知。以之卿诸侯，一国从可知，以之相天子，天下从可知。盖夫夫妇妇而天下正，正家而天下定矣。“惟女子小人为难养，近之则不逊，远之则怨”，《论语》之教也。“牝鸡之晨，惟家之索”，《书》之训也。“无由遂，在中馈”，《易》之戒也。“能循法度，则可以承先祖，共祭礼”，《诗》之劝也。威公纵文姜，丧躯而几亡鲁；高祖畏吕氏，召乱而几亡汉。文帝牵制于独孤，废嫡长，立致大业之倾。高宗溺惑于武媚，故失威权，阶大周之僭。万乘尚尔，况庶人乎？又况讲再醮，备继室，既无结发之情，常有扶筐之志，安得福祥，免祸幸矣。闵家以芦絮示薄，许氏以铁杵表酷，其事历历可见。为夫者，耽少姿，入巧言，房箦之间，夜以继日，缠爱纽情，牢不可拔。妻计日行，夫势日削。如钳碍口，噤不得声；如络冒头，痴不得动；如纽械被身，束缚囚系，不得自由。而至寒热饥饱，在彼不在我；出入起居，在彼不在我。使为不信惟命，使为不义惟命，使为不忠惟命，使为不慈惟命，使躬行夷狄犬彘之所不为惟命。呼令杀人，则恨头落之迟；呼令自杀，则恐刀来之晚。极口骂辱焉，迎以笑嬉；尽力决挞焉，连称罪过。数以犯再拜谢之，役以事健步办之，曰舐吾痔诺而趋，曰尝吾便跪而进。上不知有亲，知有吾妻而已；下不省有幼，省有吾妻而已。人方以为古不闻，今不见，彼尚且流汗积踵，吐血逾胸，悚惧慞惶，战栗振掉，惟恐妻语之厉而色之庄也。 
　　其效伊何？有家则妻擅其家，有国则妻据其国，有天下则妻指挥其天下。令一县则小君映帘，守一州则夫人并坐。论道经邦，奋庸熙载，则于飞对内殿，连理入都堂，粉黛判赏罚，裙襦执生杀矣。世虽晚犹有是非，俗虽浇犹分善恶。有臣如此，君必乱之；有朋如此，朋必绝之；有闾里如此，世邻必去之；有民如此，官必刑之；有子如此，父母必号泣而摈之；有同气如此，兄弟必纷纭而舍之；有父如此，有祖如此，有叔伯如此，子孙侄如此，必色变心移，东西南北而避之。妇人遂启口为云雾，发喉为雷霆，展身为电，转身为风，诬春为秋，改白为黑，指吴作越，号女作男。无力龃龉，喜不自胜，喜在其间，愚以度日，坐以待尽。或十年，或六七年，或二三年，齿发且哀，寿命且尽，货均彼卷而怀之，则联秦合晋之事萌，而请媒通聘之迹见矣。昏丈夫，君已不用，友已不齿，乡已不录，兄弟不亲，子孙不集。人非高于泰山，鬼责深于沧海。其家虚矣老方悲，其墓臭矣死尤辱。妻而继焉有格言也。就夫言之，乃并枕于菟，连盘野葛；就子孙言之，乃通心钻，彻骨锥；就朋友亲族言之，乃一轮车，四墙屋。甚者至于杀夫首子，祸绵刀锯，冤着市曹，祭礼绝而门庭芜。然世人恬为之，悟且畏者无有也。 
　　吾年六十，目见耳闻，不可算数。今训汝等，有妻固所不免，当待之如宾客，防之如盗贼，以德易色，修已率下。妻既正，子孙敢不正乎。万一不幸，中道鼓盆，巾栉付之侍婢，盐米畀之诸子，日授方略，坐享晏安。又或无嗣孤单，则宜归老弟侄，以心与之，孰敢不尽。若更重婚续娶，定见败身殒家。至时亲友不欲言，子孙不敢谏，兼己惑已误，难信难处，岂知吾熟谙而预言之。龟鉴在前，无复缕缕，立石中寝，永戒来裔。稍越吾言，祖先明神，共赐诛殛，百世循之，真万金之良药也。 
　　〖《颜氏家训》云：江右不讳庶孽，丧室之后，多以妾媵终家事。疥癣蚊虻，或未能免，限以大分，故稀闺阃之斗。河北鄙于侧出，不预人流，是以必须重娶，至于三四母，年有少于子者。后母之弟，与前妇之兄，衣服饮食及婚宦，至于士庶贵贱之隔，俗以为常。身没之后，辞讼盈公门，谤辱彰道路，子诬母为妾，弟黜兄为佣，播扬先人之辞迹，暴露祖考之长短，以求直已者，往往而有。悲夫！自古奸臣佞妾，一言陷人者众矣。况夫妇之义，晓夕移之，婢仆求容，助相说引，积年累月，安有孝子乎？黑心符微伤大雅，要自伤弓惊饵之言，留之为颜氏下一注脚。于义方，莱州右长史。〗 

 
　　竹夫人传　宋　张耒文潜　撰 

　　夫人竹氏，其族本出于渭川，往往散居南山中，后见灭于匠氏。武帝时，因缘得食上林中，以高节闻。元狩中，上避暑甘泉宫，自卫皇后以下，后宫美人千余人从。上谓皇后等曰：“吾非不爱若等，顾无以益我，思得疏通而善良，有节而不隐者亲焉。”皇后等谢曰：“妾得与陛下亲，沾渥多矣。而不能有以风陛下，罪万死。”于是共荐竹氏，上使将作大匠铦拜竹氏职为夫人。既进见，夫人衣绿衣黄中单。上笑曰：“所谓绿衣黄里者。”初，夫人家久见灭，上曰：“尔灭亡之余也。”夫人谢曰：“妾之灭亦大矣。”然夫人未尝自屈体就帝，帝每左右拥持之，上有所感，时召幸后宫宠姬，而夫人常在侧，若无见焉。而诸幸姬等，皆相谓曰：“是所谓善良者，安能间吾宠。”由是莫有妒之者。是时上方郊五畤，祠太乙，以致神仙，率常斋戒，自祓除而暇，每召夫人。有所游幸，诸将军幸臣等，更为帝扶持夫人以行，帝亦不疑也。上幸汾阴，祠后土，济汾水，饮群臣，作《秋风辞》，归未央，坐温室，夫人自此宠少衰。上谓夫人曰：“而第归，善自安，明年夏，吾当召卿。”至期，果复召夫人。夫人见上，中不能无小妒，由是罢之。复遣将作大匠，别选他竹氏，使加职焉。夫人居后宫，至孝成皇帝时，犹无恙。是时班婕妤失宠，作《纨扇诗》见怨。夫人读之曰：“吾与若类也，然尔犹得居箧笥乎。”至王莽败，汉军焚未央，夫人犹自力出，赴火而死。 
　　〖予大父贞之公，尝命题《竹夫人》诗云： 
　　悲秋已过又伤春，待得郎归荷叶新。 
　　守节碎身终不改，知名一似管夫人。 
时予年十岁，今读是传，先得我心。痛大父之不及见也，掩卷呜咽者久之。〗 

　　汤媪传　明　吴宽　撰 

　　媪之先金姓，少昊之苗裔也。夏禹治水功成，别锡之氏。世有从革之德，载《周书?洪范》篇。穆王时，有金母，实生媪。媪少遇为燧人氏之言者，授以水火相济之术，善养气，能吐故纳新，延年不死。人异之，昼窃观其所为，块处室中，腹枵然，及暮，惟饮汤数升而已。人因扣之曰：“媪何以寿？”对曰：“汝独不闻冬日则饮汤之说乎？吾术止此，他无以告子者。”因号曰“汤媪”。 
　　媪为人有器量，能容物，其中无钩鉅，而缄默不泄，非世俗长舌妇人比。性更恬淡，贵富家未尝有足迹，独喜孤寒士，有召即往，藜床纸帐，相与抵足寝，和气蔼然可掬。唐有广文先生，知其名，召之。媪至，让抑居下坐，广文揖而进，媪曰：“足下虽冷官，妾则妇人，岂可与公比肩哉！”广文多其让，与语。至夜半，颓然就睡。偶以足加其腹，媪亦不怒。天明，更与语，倾倒殆尽。自是广文非媪，寝不安席。尝曰：“和而不流，清而不激，卑以自牧，即之也温。惟媪能兼之。”人以为知言。 
　　媪复知医，思以济世，人谓其满腔子，皆春意也。有贵介公子，犯寒疾，独卧别室，迎致之。媪初不欲往，或曰：“此正媪行仁之秋也，何以拒为？”不得已行视，其疾已在骨髓。循其经络起足厥阴，曰：“是非铁可加，法宜用汤液。”从其言，体温温自下起，若饮姜桂然。及视其剂，则其平日所饮者也。公子奇其效，欲留侍终身。诸姬患之，相与谗于公子曰：“媪虽知医，然昼伏夜见，踪迹叵测，其殆鬼物耶，公子尚慎之。”媪闻而愠见曰：“吾生平号能容物，至是不觉使人热中。”卒骂曰：“家世非寒族，幸自温饱，无求于世。若辈粉白黛绿，专以色媚人，鬼物真自谓，吾见若辈之杀公子也。”竟去。及接他人，终不失和气。公子亦遂疏之，诸姬更进御。未几，疾复作，竟死，如媪言。媪同时有夫人竹氏，与媪每春秋时，辄为人弃置。相会默然无怨言，叹曰：“人生出处各有时耳。” 
　　媪自周历汉唐至宋，已二千余岁，人谓其犹处子也。阅人虽多，无可以当意者。闻涑水司马公，有清德，欲依之。公得媪恨晚，家有侍妾，不一顾。其夫人亦贤，乃盛饰之以进，卒挥去。既而公拜相，夜则思天下事，往往达旦不寝。媪进曰：“公幸不弃，处我布衾之下，愧无以报德，惟公尽谇事国，貌日加瘠，幸为天下自爱。”公惊曰：“吾久不闻媪言，媪言甚爱我，愿卒闻媪之所以处世者。”媪曰：“昔在周末，犹及见老子，教予曰：‘汝惟知足，知足不辱。’予谨受教，以至今日。”公悟曰：“媪殆谓我也。”即谢事，退居于洛。后薨，朝廷因有温国之封。媪后寿益高，虽云得异术，要其先世从革之德所致，不可诬也。 
　　〖汤媪其来已久，喜孤寒士，而不附势趋炎，器识诚足尚矣。篇中指出鬼物媚人，能枯骨水，孰若此媪善施汤液，为功涌泉，人安可不务静摄乎哉。〗 



　　周栎园奇缘记　清　徐忠以斋　撰 

　　河南周栎园先生亮工为滁牧，莅任时州民共观之。以公少年科第，貌秀雅，咸啧啧称羡。官署前有银工钱氏女者，年及笄矣。生而美丽，性聪慧柔和，素自负，不肯偶俗流。一见公，心动焉，退而卧不起。母疑其疾也，问女何苦，女曰：“儿之苦，母所不能解也。”母讶之，走语父。父致询，女不言，与之食，不食，如是日余。钱独女无子，夫妇爱怜甚，百计诱之，言曰：“女自念惟一死耳”。因堕泪云：“天生我貌，复少假之才，即当生我名族中，纵不得作显者妇，不失为士人妻。今不幸父业贱，以类为偶，逆计异时所适，不出一银工而止。”曰：“然则儿何欲？”女曰：“儿不言亦死，言亦死，儿欲得事人如新牧周公品貌科第者。”父曰：“痴妮子，彼赫奕若此，宁尚无妇，纵未有妇，肯婿汝家耶。”曰：“儿岂不自揣，第得为侍妾，死不恨。”父曰：“小儿女，全不晓功令，渠为民父母，敢妾治下女乎？”女遂不言不食如故，竟成疾。父母忧甚，延医葛生理焉。葛为滁国士，应酬官衙，得出入于周公所。视女无他疾，惟中怀郁结耳。父母不能讳，语之故。葛素有侠肠，曰：“小姑毋自苦，吾且设策为汝媒，倘有天缘，幸而成不可知。宜自爱，勿使憔悴。”女遽起，叩头谢。居数日，公延生入视脉。生按视良久，状出神，似别有所思者。公曰：“吾食饮日稍减，无恙乎？”生不答，他视而笑，公复云，生终不答，笑自若。公怒曰：“汝目中无我耶？胡语汝，若不闻？”生请罪，曰：“某见公，不觉触一事，殊可笑。故失对。”因问：“何事，可共闻乎？”生故不敢言。公云：“第言之，何害？”曰：“公勿责也。署之前有钱氏女者。”既言复止。公问：“钱女若何”曰：“曩者见公之玉貌，且耳熟公少年科第，才出群，女自负素有姿，工女红，颇知书，誓必人如公者始事之，为妾不辞。又度势万不能，将饿以死。生哀其志，悲其遇，而嗤其妄也，是以笑耳。”公曰：“世有女子怜才若此者乎？情不可负也。今与君约，明晨吾当出谒客，君语彼，倚门俾我见，果适我意，我微作首肯状以定情，当曲成之，不可则速已。”生语女，女自信曰：“吾事必谐矣。”晨起，略事栉沐，裙布钗荆。公于舆望之，不禁首肯者三，众不觉也，女郎入。公归，思所以动夫人者，曰“世间不虞之誉，有出人意外者，吾与卿抵此未久，外间何所闻，乃有银工女某者，谓夫人大家女，贤淑世无比，彼不幸为小家子，未娴教诲，若得朝夕侍夫人，学闺范，虽为婢，有荣焉。是不亦痴乎？奚所慕而若是。”夫人曰：“宁有此耶？”公曰：“我何由知，医生某笑其女，为我述之云尔也。”夫人召生，叩其详。公已预白生，生即宛转曲为之词以悦夫人。夫人曰：“有志女子也。顾其貌如何？”则以中材对。夫人曰：“吾为取之，成若志。”公佯斥之曰：“君谬甚，独不畏物议，玷官箴耶。”夫人曰：“吾筹之详矣，自有处。”即托以治首饰，呼钱入，畀之百金，与订婚。令徙南都，无处吾境。居久之，公当诣省，夫人出钗铒币帛之属，使往娶焉。既成婚，公入房，女却曰：“妾愿执箕帚，今得侍大人，何幸！第未谒夫人，不敢奉衾枕。”公爱其有礼，勿强也。洎归，见夫人，公以前言告，夫人喜。是夕公入室，女又推曰：“大人远归，夜宿夫人所，妾不敢当夕。”公怅然而去，夫人闻益喜，手秉烛送公来曰：“妹尊我，意甚善，吾已具知之。今夕佳夕，无负吉期，此吾命也。”女乃从，自此女奉公与夫人，如妇事舅姑，惟谦益自下，事必谘禀而后行。坐不敢共，走不敢偕，饮食则食夫人之余者，曰：“妾心敬慕夫人，夫人所余，食之若更有味也。”夫人乃爱之甚于公。公小有龃龉，夫人必愠曰：“人舍父母而来事公，且其德性如此，公尚有不足耶。”嫡庶相处若姊妹，欢然无间言，各生二子。后公官成，既老，夫人子归河南，钱氏之子寄居于滁，至今子孙家焉。此滁人骆遇安舟中，为余详言之也。 
　　〖贫家小女纵有才色，然以资格所限，卒为庸夫偶者，何可胜数。古语云：“红颜薄命”，不诬也。钱氏恃才色，而妄希贵游，矢愿既坚，痴情终遂，可谓有志者，事竟成。至若委曲周全，温柔和顺，使公与夫人绝爱怜之，是其才更有足多者。〗 


　　彩云曲（有序）　近人　恩施樊增祥云门　撰 

　　傅彩云者，苏州名妓也。年十三，依姊居沪上，艳名噪一时。某学士衔恤归，一见悦之，以重金置为簉室，待年于外。祥琴始调，金屋斯启，携至都下，宠以专房。学士持节使英，万里鲸天，鸳鸯并载。至英，六珈象服，俨然敌体。英故女主，年垂八十，雄长欧洲，尊无与并。彩出入椒庭，独与抗礼，尝偕英皇并坐照象，时论荣之。学士代归，从居京邸，与小奴阿福奸生一女。学士逐福留彩，浸与疏隔。俄而文园消渴，竟夭天年，彩故与他仆私，至是遂为夫妇。居无何，私蓄略尽，所欢亦殂，仍返沪为卖笑计，改名曰“赛金花”。苏人公檄逐之，转至津门。虽年逾三十，而艳名不减畴昔。己亥长夏，与客谈此事，因记以诗。先是，学士未第时，为人司书记，居烟台，与妓爱珠有啮臂盟。比再至，巳魁天下，遽与珠绝。珠冤痛累日，竟不知所终。今学士已矣，若敖鬼馁，燕子楼空。唱金镂者，出节度之家；过市门者，指状元之第。得非霍小玉冥报李十郎乎？余为此曲，亦如元相所云，甚愿知之者不为，而为之者不惑耳。 
　　姑苏男子多美人，姑苏女子如琼英。 
　　水上桃花如性格，湖中秋藕比聪明。 
　　自从西子湖船住，女贞尽化垂杨树。 
　　可怜宰相尚吴棉，何论红红兼素素。 
　　山塘女伴访春申，名字偷来五色云。 
　　楼上玉人吹玉管，渡头桃叶倚桃根。 
　　约略鸦鬟十三四，未遣金刀破瓜字。 
　　歌舞常先菊部头，钗梳早入妆楼记。 
　　北门学士素衣人，暂踏球场访玉真。 
　　直为丽华轻故剑，况兼苏小是乡亲。 
　　海棠聘后寒梅喜，侍中居外明诗礼。 
　　两见泷冈墓草青，鸳鸯弦上春风起。 
　　画鹢东乘海上潮，凤皇城里并吹箫。 
　　安排银鹿娱迟暮，打叠金貂护早朝。 
　　深宫欲得皇华使，才地容斋最清异。 
　　梦入天骄帐殿游，阏氏含笑听和议。 
　　博望仙槎万里通，霓旌难得彩鸾同。 
　　词赋环球知绣虎，钗钿横海照惊鸿。 
　　女君维亚乔松寿，夫人城阙花如绣。 
　　河上蛟龙尽外孙，虏中鹦鹉称天后。 
　　使节西持娄奉章，锦车冯嫽亦倾城。 
　　冕旒七毳瞻繁露，盘敦双龙赠宝星。 
　　双成雅得君王意，出入椒庭整环佩。 
　　妃主青禽时往来，初三下九同游戏。 
　　装束潜将西俗娇，语言总爱吴娃媚。 
　　侍食偏能餍海鲜，投书亦解翻英字。 
　　凤纸宣来镜殿寒，玻璃取影御床宽。 
　　谁知坤媪山河貌，祗与杨枝一例看。 
　　三年海外双飞俊，还朝未几相如病。 
　　香息常教韩寿闻，花枝每与秦宫并。 
　　春光漏泄柳条轻，郎主空嗔梁玉清。 
　　祗许丈夫驱便了，不教琴客别宜城。 
　　从此罗帐怨离索，云蓝小袖知谁托， 
　　红闺何日放金鸡，玉貌一春锁铜雀。 
　　云雨巫山枉见猜，楚襄无意近阳台。 
　　拥衾总怨金龟婿，连臂犹歌赤凤来。 
　　玉棺书下新宫启，转尘玉郎长己矣。 
　　春风肯坠绿珠楼，香径还思苎罗水。 
　　一点奴星照玉台，樵青婉娈渔童美。 
　　穗帷犹挂郁金堂，飞去玳梁双燕子。 
　　那知薄命不犹人，御叔子南先后死。 
　　蓬巷难栽北里花，明珠忍换长安米。 
　　身是轻云再出山，琼枝又落平康里。 
　　绮罗丛里脱青衣，翡翠巢边梦朱邸。 
　　章台依旧柳鬖鬖，琴操禅心未许参。 
　　杏子衫痕学宫样，枇杷门榜换冰衔。 
　　吁嗟乎！ 
　　情天从古多缘业，旧事烟台那可说。 
　　微时菅蒯得恩怜，贵后萱芳都弃掷。 
　　怨曲争传紫玉钗，春游未遇黄衫客。 
　　君既负人人负君，散灰扃户知何益。 
　　歌曲休歌金缕衣，买花休买马塍枝。 
　　彩云易散玻璃脆，此是香山悟道诗。 

</div>
    <div class="pagination">
<a href="香艳丛书_page113.html">上一页</a><span>...</span><a href="香艳丛书_page109.html">109</a><a href="香艳丛书_page110.html">110</a><a href="香艳丛书_page111.html">111</a><a href="香艳丛书_page112.html">112</a><a href="香艳丛书_page113.html">113</a><span class="current-page">114</span><a href="香艳丛书_page115.html">115</a><a href="香艳丛书_page116.html">116</a><a href="香艳丛书_page117.html">117</a><a href="香艳丛书_page118.html">118</a><a href="香艳丛书_page119.html">119</a><span>...</span><a href="香艳丛书_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
