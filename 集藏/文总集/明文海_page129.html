<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 129 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 129 页/共 134 页
  </h1>
  <div class="content">
   明文海巻四百六十四
　　钦定四库全书
　　明文海巻四百六十五
　　墓文三十七
　　名将
　　沈紫江先生墓碑记【唐顺之】
　　沈氏世官奉仪卫其先临淮人也有讳葆者髙皇帝时以功授湖广蕲州衞指挥同知改广西驯象衞葆传于忠调奉仪衞景泰间迁奉仪衞于贵县于是沈氏家贵县忠三传至锭皆世官锭以功陞指挥使子瑛袭指挥使娶于鲍生公公既贵而赠祖父皆都指挥同知祖母母皆夫人公名希仪字唐佐以生时紫水出故号紫江自少英气磊磊雄胆畧广俗尚弩而公独精弓射能挽强命中正徳三年袭指挥使年十八掌卫印八年剿木头十二年征永安剿陈封所至常先大军摧锋毒弩中膊中股陞都指挥佥事十四年征府江剿滑石殱之夺还贼所掳掠剿义宁桑江杉木诸巢深入亲斩大酋一人首虏多礧中其颠十五年征古田先登夺隘为多陞都指挥同知掌司印嘉靖五年剿龙山深入是年田酋猛叛五哨进兵公自请当中哨夺其隘而潜结猛妇翁归顺知州璋使内间猛以走死田州平功最己而追杀猛弟礼于阵跌马折左脇骨六年陞思田参将七年剿落春多首虏八年调柳庆参将居二年谢病明年而复为柳庆参将带镖佩弩箐箭聫络环广右为巢者以千数柳庆最劲小刼大掠烧城掊库无月不有廓清为难擅地拥兵杀生恣睢环两江而州府者以百数江右最劲喜人怒兽吁党鬭讐无岁不有铃辖为难公御诸猺荡巢摧壁不专以威绥缉善猺视同吾人是以诸猺畏而信公御土酋解纷排难不专以恩洞其隂事坐豮其牙是以土酋睦而惧然则世雄之与乌合情状各异攻心之与夺气变化亦殊猺贼虑其散走聚其党而猎之则公之所以殱渌里也土酋虑其薮众散其党而孤之则公之所以防岑金也在柳庆先后十三年所剿皂岭懐缚二层马峡火黄马辇七山昙应诸谿峝凡五十余所获覃韦邓雷诸大姓渠帅或馘或磔或剜目截耳纵之凡数十人首虏积至五十余级身为大将常先登散家财为赏得狼兵死力尤善用谍兵行所向虽肘腋不得先闻或己薄贼垒贼尚醉酒齁寝入其巢未尝妄杀是以动辄成功柳人徳之比于山都督云为木主而生祀之以配于云祠十九年复谢病二十年起为都督佥事搃兵贵州居二年谢病归二十二年北敌大入边召天下名将至京师公在召中而佐戎事于宣大遂搃兵江淮二十五年调搃兵广西公为参将尝奏言于朝曰狼兵亦猺獞也猺獞所在为贼而狼死不敢为贼者非狼兵之顺而猺獞之逆其所措置之势则然也狼兵地之土官而猺獞地之流官土官法严足以制狼兵流官势轻不能制猺獞莫若割猺獞地分之旁近土官得古以盗治盗之防可使猺獞皆为狼兵矣或虑土官地大则益难制土官富贵己极自以如天之福势不敢有他望又躭恋巢穴非能为变即使为变及其萌芽图之易也且夫土官之能用其众者倚国家之力也不然肘腋姻党皆勍敌矣国家之力足以制土官土官之力足以制猺獞臂指之势成则两广永无盗贼其论甚伟然世莫之能用也公善揣事情练于当世大计然世独以能将知公公为将其竒防逺筭世亦不能尽知然世独以胆勇敢战知公耳初田猛既诛督抚议设流官公曰必且挟思恩为变矣十八年立堡弩滩以控峡贼公曰贼据其险我乗其冲此与投肉虎口何异后皆如所料公既连为贼所中每隂雨辄痛自为参将数以病告制道冠山人服治生墓而时徃游焉自江淮徙广右也以书来请余记余复于公曰古之为将者据鞍矍铄至老不敢言疲若乃自为茔竁卧而饮酒此山泽自放者之所为也二者甚不两得而公乃欲兼之邪虽然公之志则逺矣公为人精悍其临敌目光逆射两颧頳色挺刀一呼人马辟易其平居嬉怡谑笑臧获舆庖无不欢然处族人虽讐至相贼杀不记更厚施之与人交重然诺肠胃如直绳一视可尽至于临敌应机腹里谿谷飞箝网络神不能测或诮公谲公曰吾谲贼耳非谲人也知公者以为然配帅夫人子三学有父风其次觉次黉俱业儒所治生墓在贵县城北其地曰廖家井南望渌里北睇龙山左黔右郁两江萦纡皆公曩所挥戈轩级处异日有过公墓者得毋慨然而思乎且夫古者人君尊宠立功之臣则或为之象祁连山象铁山于其墓以旌其烈于不朽公平诸猺清广右猺中多大山则宜何象然天子方且驾抚四夷以大事推毂公公所建立计不止西南一陲也其所象葢未定云




　　明文海巻四百六十五
　　钦定四库全书
　　明文海巻四百六十六　　　余姚黄宗羲编墓文三十八
　　方技
　　韩复阳墓碣【胡翰】
　　吴郡韩奕既其先君子某于郡支硎山之阳己而以墓石乆未有辞于是言于金华胡翰以疾未能趋命致书来告曰奕闻之公卿大夫贵而在上其贤可纪人巳知之虽殁而自足见于世惟穷在下者有善而人不及知知而传不及逺无以自见于世则于法宜得铭昔朱子有是言而奕之先人不幸践之奕为此惧愿先生有以贻之以葢其不孝噫何言之悲也是用叙次其事韩氏系出魏国忠献王故安阳人宋末始家于杭徙于苏髙祖至君遂为苏人君之曾大父曰某大父曰某而曰某者其考也妣唐氏君讳某字复阳少孤奉母以孝闻于乡里乡人以能子称之力学好古尤精于医家之説为人治疾由江而逹于淮周逰贵人长者之门所全活甚众所至必求当世人物魁伟特逹有才艺者承其下风即庸众无所取长虽富贵人以富贵视之不属意也淮隂龚□遂昌郑元祐在吴中为士林之望独折行辈与君欵洽四方来者问吴中士两人者以君为称首于是人知君之于医葢寓也元之始乱张士诚据苏州恐众不附大结人心引士类为己用或强君起君固以母老辞母亦遽曰是不可起也借令富贵如汝家世何讫不就退然以奉亲教子为务年五十在母旁依依若孺子居围城中食饮必适母常愉愉无不堪意疾革嘱其子奕曰善事吾母吾负阿婆矣遂以洪武四年某月日卒以是年六月日塟春秋五十有四娶唐氏先卒子一人女一人女亦先卒子即奕也其孙曰贻君为人性刚而色温见人有善欣然动眉颊有过则面质之人始若不堪而心卒愧服尝论医以为医之为术与儒者之学皆出古圣人而后世粗工皆庸妄去圣人逺甚以庸妄业圣人之事又不习其书又不资于儒宜其失之者多矣吾所以求贤豪之士意必有隐者焉及君得乌伤朱彦修所着格致论推本黄帝灵枢素问以为説犁然当于心时彦修没巳数岁君乃命奕从其门人尽受其术奕读书未尝识余其于不斐之辞何取乎而欲寄重焉余观君之在吴虽不有位为公卿为大夫其平生砥砺自可为缙绅学者称道公卿大夫用事者一时若甚炳烈茍怵于利害临变故俯就折辱身殒名灭虽鄙夫贱人皆得唾詈焉其得失相去为何如也故君子之可贵者甚于爵禄矣奕也何患其不传哉乃铭曰有相之术不用于国用之靡疾遭世大扰不屈于暴处之有道孝思孔乐奚不可作近乎元宅则有子是若
　　顾云屋墓铭【赵吉】
　　大明洪武十有五年九月初六云屋先生卒于鄞之定海崇丘乡其伻冯安来赴吉则与吴刚陈铸哭于陈慎家且召方暹防哭明日郑相张径骆诚来予于陈氏又哭十二日吉则率慎暹走鄞致奠赙既而其孤观衰绖拜泣以墓志为请义有弗可得辞遂求谱牒及所藏书于其家乃得其家诰命三通以知其曾祖祖考之所自得玉山名胜集十巻春夜乐唱和一轴以知其家世贵盛之由得交谊巻二轴以感其好贤尚义之笃得游剡赠言静得斋鹤梦诗文各一巨轴以感其雅性逸情之实皆名卿韵士仙翁佛氏一时之选者凡三百余人其不在轴帙而散积于几格间者不与噫何好竒博学乐道人善之如是哉夫处富贵而不骄不淫居贫贱而不凟不辱非知道而孰能若此是宜铭遂序而铭之先生姓顾氏名园字仲园云屋其别号也其先吴县昆山望族曾祖讳文儒赠某搃管祖讳文显武备搃将军上海等处海道运粮千户赠万户侯考某妣盛氏赠大兴县君先生生而聪逹勇鋭有逺志不羁读书一过即记不防然好武不颛于学年十六北游燕都出入王侯将相门昼则相与驰马击剑射博取胜夜则邸舍兀坐一室开百氏诸史观书法名画有得然后己凡三徃返乃得朝命袭父爵为千户侯所厯有绩未几遭时弗宁南北隔阻因卜居定海葢乐其山水之胜也遂杜门谢世事痛刮去旧事絶嗜欲刻志文艺卒以善画名于世不喜作诗然时出一聨半篇辄清竒骇人其画尤为世所贵尚识者以为不减虎头笔法改物以来恣游鄞越山水间不妄交接尝有权贵人欲一见之时夜将半遽逾走避好周贫济急而未尝取受毫末于人性刚直或折人过失而人服之卒时年六十二先娶姑苏应氏再娶杭之陆氏一子观陆出也观将以某月日塟塟地未兆谋买山于崇丘乡顾岙之原谋既协而赀未办冯安将谋诸与先生交游者吉则曰可俾成之铭曰少而勇勇于武壮而仕仕乃阻克奋于学师厥古徳施不昌以昌其后
　　刘允中墓表【解缙】
　　刘守中河间人宋末籍于金天下重其医术称刘河间而不名其医上与长沙相接下与郾城为宗郾城得麻知几为作儒门事亲书能发明河间之旨世皆喜传之予尝过郾城求其遗迹访其士人咸谓知几能文然不甚知医故其书多遗独刘河间自能著书若宣明直格之类行于世者甚多然又皆非其奥也其子孙后迁江南必有得其传者予因记少时闻吾县先辈刘君允中有河间秘书从其子日升所借读而叹之曰吾固谓河间当有秘书嘻其是矣日升然以泣曰先子之所属也系本河间而莫详其世数矣予以质之家君君曰有之初允中之祖芳茂自河间徙居江州宋季逹泉梁先生以医游江州义同伦合与俱归吉水焉芳茂生德荣荣生允中子七人允中其季也淳厚寡言恪然忠信抚孤济贫不为徳色至元中为吉水医学教授壬辰之乱遇贼于乡刃既及之有数人大呼而前曰是真善人何可杀也得免所至盗不忍害论其学行葢无愧于河间者也予窃识之允中入国朝医术尤振治无不愈不获迎至以为枉死连郡人敬信之车舆骑从常络绎不以早夜絶其门尤通习地理百家之言不自炫耀退然若不胜与人言如恐伤之生延祐甲寅十一月二十六日没以洪武癸亥四月八日配李氏子方升医有名江淮间先卒继李氏有家法亦习于医善训戒其子文升复升日升其季也君没时尚少能自力于学后二十三年以书选入翰林始克状其行请于予曰知先人莫若君先大夫先大夫巳矣得闻论説宜莫如君余徃年尝欲辑次允中父子所治竒病异效事继太史淳于仓公传因循弗果为今亦未暇细也姑述其所闻大略为之铭曰昔在河间卓哉守真著书传术千载一人孙在江南书传允中谓药非补而惟主攻去病而己百发百中譬之用兵岂必持重我欲传之着其治功后有作者其书可宗
　　沈学士墓表【杨士竒】
　　呜呼此吾友翰林学士沈公之墓沈世家松江华亭大考讳德辉尝为郡吏平反寃狱百数十人乡称长者妣宋氏考讳易仕为谘议参军无几弃官养亲而授徒里中惇行伦谊集五伦诗以教学者而甘贫乐义人号苦节先生妣顾氏有善德二子长即公讳度字民则次粲字民望公天资温雅敦实自防嗜学博涉经史洪武中郡邑交举文学弗就坐累谪云南防涉万里处患难其中豁然时同谪者多名人率与公交逹官重帅争欲迎致公舘下岷王具礼币聘之既至屡进直言居无几辞去都督瞿能知贤下士延于家塾为弟子师旦暮躬请益焉其入京师也以公偕行时太宗皇帝初临御命翰林举贤才今礼部尚书江陵杨公为编修以公名上擢翰林典籍时方制勑填委既视草学士以下率分书之上独览公书称善一时翰林善书如解大绅之真行草胡光大之行草滕用亨之篆八分王汝玉梁用行之真杨文遇之行皆知名当世而胡解及公之书独为上所爱凡玉册金简用之宗庙朝廷藏秘府施四裔刻之贞石传于后世一切大制作必命公书公之书婉丽飘逸雍容矩度兼篆八分八分尤髙古浑然汉意而日侍清密无间尝赐二品金织衣新制象笏镂公氏名涂金以赐以其弟与子皆善书皆官之近侍父子兄弟并荣于朝古今以书遭承宠遇莫或加公书葢公一艺耳为文章尚兴致平淡雅则不为浮靡事上必尽诚被顾问必以正对由典籍陞检讨复陞修撰遂陞侍讲学士奉直大夫仁宗皇帝赐诰命进协正庶尹赠其考奉直大夫协正庶尹翰林侍讲学士其妣宜人予诰归焚黄赐钞给驿传宣宗皇帝临御进翰林学士奉政大夫年逾七十再上章乞致仕归不听公事亲孝与弟粲友爱相笃终身与人交乆益敬为人贞静不茍附初入翰林乡人有为大宗伯者得君有气势赫赫朝士希进者日奔走其门公以故旧独自守未尝轻造间或邀公辄以礼辞士论髙之闲暇闭户焚香鸣琴赋诗以自乐人号自乐先生襟宇澄澹风韵萧散所好惟载籍法书名画古器自题其斋居曰乐琴书处襍列花卉竒石髙人韵士至必具觞酌或吟或奕意度翛然所作诗文有滇南藁随笔録西清余暇自乐藁藏于家年七十有八一日微病犹作和王行俭詹事小洞天词明日捐舘宣德甲寅十月廿二日也讣闻上遣礼部郎中陈谟赐祭给驿舟归丧命有司营塟元配顾赠宜人继陈子二芹先十五年卒藻中书舍人陞大理右寺副孙男二潮秀敏好学先十年卒次源女三长归俞珙余在室曾孙男一士竒与公同入翰林相交三十有三年最相得其没也葢哭之恸于是粲及藻求余表墓余忍以衰朽而防情老友哉敬为之表
　　陈思孝墓铭【杨士竒】
　　永乐甲申诏吏部简士之能书者储翰林给廪禄使进其能将用之清密之地长乐陈登思孝篆籕最先至时吴中滕用亨待诏翰林工篆籕自视天下无愈己者且恃春秋髙轻后进徃徃折屈之稠人广坐中思孝初至谨黙谦下用亨连三日折之文渊阁六卿大臣皆在旁眎不可耐思孝怡然从容进曰登幸辱在此亲教益愚陋愿有所质就用亨语之戾许叔重者十数事相辩难思孝道许氏说文娓娓皆用亨素所忽者用亨乃始黙黙敛锋锷不复自矜大思孝声誉遂起时四明王尹实篆书擅名海内至考据精博亦推让思孝云思孝于六书本原精考详究志笃而力勤周秦以来二千年间其石刻有在而委弃山颠水厓荒芜瓦砾之墟者皆深求而必得之虽残缺剥落岁月氏名无可考然审度其出某代某人十率中七八其收蓄之富盖欧阳文忠赵明诚之后所仅见也思孝初举才学为湖广罗田县丞数月改浙江兰溪丞月余又改江西浮梁丞所至视民如子务寛恤之而明决以革奸在浮梁时房安为江西按察使以严惮属吏独礼遇思孝岁余丁内艰去服阕遂选入翰林仍给县丞禄厯十年擢中书舍人朝廷大题扁率出其手而四方求者无虚日未尝有厌倦意又十年给告归归而疾作又四年还京还两月疾复作遂卒宣德甲申七月十五日也享年六十有七其为人博学谨礼耿介负直气是是非非率依义不肯媕阿假借虽屡以是召怨不悔极贫薄而勇于为义曰人道当然也其先居光之固始唐季从王审知入闽家福唐之玉融数世徙长乐宋福清令世荣思孝髙祖也曾祖宗振祖嗣朋父仲逹洪武中厯宜阳韩城两县丞陞江山知县皆有惠政江山民尤徳之母某氏其配髙氏先卒其子男二中旉同旉女一嫁丘汝中孙男一维桢女四思孝所用心六书今得其所传者吏部郎中旴江程南云于是中旉奉史官陈叔刚所具状介南云求余为铭将归而纳诸墓余雅厚思孝义不可辞铭曰六书之教周典传史籕所作时同文逮于秦斯古尚存邈趋简便降分东都沿晋骛草真传葩逐叶失本根唐宋复古稽前闻后有作者承余熏思孝之作溯深源竒迹密义穷寒温涵积而放波澜翻落手挥霍风雨奔交金屈铁雕璵璠雄浑杰特时絶伦大书深刻盘绣云呜呼思孝今九原有伟其着垂不刋
　　琴乐先生墓志铭【岳正】
　　琴乐先生年五十有八当景泰六年十二月九日卒于家其嗣子前戸部主事延津典史琮卜域于京城东南八里许髙村里原将以其月十有九日礼而之其子婿中书舍人江容宗海买石以志其墓其表侄翰林编修童縁大章状其生平以求刻辞于予予及第之明年颁己已之朔礼成而观其书书二至之晷有昼夜六十一刻之文即怪其故退而求古诸家厯法无有也先生时为五官司厯予雅相知者主事君又同进士因以所私问之先生曰子以为何如予曰天行最健日次之月又次之以月防日以日防天天运常舒日月常缩歴象以其舒者缩者之中气置闰以定分至然以三百六十五日四分日之一之日乗除之积三岁而得三十二日五十九刻者其法常活以三百六十五度四分度之一之天分南北二极日行中道冬至行极南至牵牛得四十刻为日短夏至行极北至东井得六十刻为日长春秋分则行南北中东至角西至娄为昼夜均均者各五十刻也其法常死死者必不可易而活者不能不变故古者以厯名家者必以其变者立差法以权衡之则变者常通而死者得其所矣有如今厯也者毋乃不揣其本而齐其末也欤先生曰如子言诚然予曰若然者先生将居其职而不与其事邪先生掀髯笑曰能者不必用用者不必能又何今日咎也又曰厯者圣政之所先本也茍以私智拨之能无揺其支乎予始悟当时用事者方赫赫必以先生为忌己而果有土木之变益以服先生之髙识矣既又自念汉志五星东井之聚不能避髙允之陋身为史官天文家不可不一知之也方图就先生而学其所能不意先生竟失官屏居予亦不幸丁倚庐之祸不获朝夕以亟见承教呜呼今以铭先生之墓其奚忍也邪先生姓王讳义字孟宜自号乐琴先生世为吴人髙祖某曾祖某祖茂华皆居杭不仕考文诚妣斯氏先生生永乐中行役京师受防赤县为大兴人正统巳未征钦天监丁夘拜官庚午受褒典进阶修职郎辛未而失之配张氏允宜厥家嗣子一即主事琮女一婿中书舍人容也先生为人谨饬典雅博古多能好琴瑟每焚香抚弄翛然有尘外之想然不善与时俯仰竟为逻者所中而失官云铭曰京城东南髙村里原崇四尺者先生之坟敬告来世刻我铭文
　　元故成全郎江浙官医提举恒斋葛先生墓表【祝允明】
　　士抱赋頴粹砥行修业综古圣人经术固将以自効逹志用时兼济上下流华于方来也或世代戾契既不能用于是背廷阙面林臯吾志己矣然而泽物之仁函乎中活世之方寓乎手缅观斯人有病心恻乃有智者举而试之虽地隘施小吾且应之亦有以发志成效不孤天禀为声永身后则独非君子之心哉是亦君子之道也采箓濒讫竒杰之士散落草莽者何限吾乡尤众其稍出効用于胜国虽百售一二固称于时以貤于后不可诬也若葛提举先生其最也先生业行与其蹈履有黄文献公晋卿志墓之文其裔孙怿比治饬遗冡以文在幽不得外暴虽人多憙传録故不普因斵穹石掲其前特请予属词刻其上因撮黄志大略为之叙云先生讳应雷字震甫别号恒斋世平江人大父曰宣义郎思恭父曰进义校尉从豫先生私受周礼于季父某为举业业成而宋亾无所用之进义故儒者而学多能通九流百家医尤工先生既无意干禄儒业之外遂专治父所遗医法黄帝枢素诸篇搜抉研核无余力自得甚深以为当世所谓医者株守近代意见论病执方如检画一絶不识原委诚异古法乃推运气之标本察隂阳升降之左右以定脏腑虚实而合诸经络气血之流注于是疾病之候死生之期无能逃焉从而立方法为之汤液砭焫自不能雷同他人竒效乃着声华日腾焉时浙西提刑按察使判官中州李某推医名尝治其父疾亦致先生决之先生为之语云云李父子惊相顾谓南方乃亦有斯人乎因尽发藏书河间洁古诸説相共讨寻凡先生之语无弗谐合去益以其道行南方之医始能言刘张法者先生启之也先生尝谓守真若子和当女真强盛时人气劲悍故宜多用宣泄逮其兵馑衰残之余民瘁气困于是洁古与李明之辈乃加以补益此其下工也宋既杪末医多袭目见务守护不能为攻伐是谓养病非治病此由不知医当视时世盛衰不知变通者也故所著书曰医学防同凡二十巻大旨类如此于时近逺病家乞治无旷日币马塞门大夫士内交益众皆敬礼推誉大德十年遂被荐授平江路医学教授先生亦不辞为之治田畴严庙祀教育其徒徃徃去为善医无几省台交举擢江浙等处官医副提举进提举阶自医愈郎至成全郎延祐之某年也至治二年以内艰归执丧过毁竟不久卒于家三年正月十八日也享年六十其子干孙以泰定元年春二月二十八日塟之于吴县至德乡望墅墩先域之次干孙字可久其学得诸先生而发之益竒取绩转神异世传不衰吴中视为文献家自先生五世乃至怿与予至善故墓文不得辞系之曰士惟无所可见见之或无本抑浅局故其所及名实广狭以之有如先生刿心羣经且将用周公之典以辅斯世既不果退用其余以被物亦取十全功葢亦得上古圣人之秘其震于时而引于后何如也黄公谓先生既弃去时业更以诗授干孙又云先生质和粹识量明逹外严内寛孝友笃于家而惠赈泽在闾里然则先生诚德人伟丈夫文献重吾邦邦人世当重之岂独其子孙恭慎乎丘树而巳也
　　沈希明墓志铭【史鉴】
　　沈先生吴人也性嗜学于书无所不读尤长于易及老耼庄周列御冦之言纵横钩贯汜滥浸渍大得也其性静其志专其行洁性静故居四通五逹之逵望其门悄然履其庭寂然上其堂閴如在山泽也志专故自壮至老守道弥笃不惑志于富贵不改节于贫贱不吝情于去就其介然之分确乎不移也行洁故一介之利不以取诸人一力之役不以烦诸人人请教子弟则徃请与燕游则未尝徃也其见先生者不与之言先生终日不言与之言则世道之升降物理之变迁人事之得失若决江防河而注之海滔滔汩汩莫有终极也中岁常用荐者言起试礼部一不利即归杜门不复肯出市人罕识之惟乡先生少詹事刘文恭太仆少卿李贞伯南安守沈行敏陈留令王抑夫布衣杜用嘉贺美之时与交徃初先生遇秦僧慈济授禄命及飞白秘术其书不肯示人间与一二知者衍其説自以为天下之人莫能逾其禄命曰格局格之数三百有六十局之数万有一千五百二十格有相同局人人异且世运无穷造化迭变前乎甲子之一周后乎甲子之一周其间干支虽同夀夭富贵贫贱不同也而今之术者以一定之説槩之宜其不騐矣余之所谓八字者元防运世年月日时也非世人所谓八字也曰五星自唐一行创为十三家之言其应各有时在唐为厯象在五代为辘轳在宋为殿驾南渡为乔奥在元为耶律在国朝为空实徃者如彼来者可知也其飞白曰定位曰飞流曰直殿曰交防得此失彼未为全利也若吉凶参焉则以其要者为用舍世之所行惟绍兴数即定位耳其三者无闻焉此其大较也其他因事征騐触类引谕更千数百条辞多不能尽纪治六年先生年七十七正旦忽谓妻子曰吾将死矣问其故不答至三月尽焚所秘书囊其灰投横泽水中五月病作预克死日曰我必以乙夘日寅时死既而果然先生讳诚字希明父讳彦中母某氏初娶周氏生一子曰孟母子皆前死再娶丘氏生二子曰雍曰泰以某年月日塟先生于太平乡梅家湾先茔其门人都穆哀师之道不行恐死遂冺灭无闻买石请铭于史鉴鉴最为知先生且数接其言论者也铭曰衡门卑栖其蓄不赀从者如云虚徃实归先生己矣人谁将谘太虚冥冥不死者神招之或来莫闻其言我铭无愧以告后人
　　明清狂郭君墓志铭【刘节】
　　君名诩字仁姓郭氏自称于人曰清狂人称之亦曰清狂志其素也清狂生有异质魁岸颀丽肌媺白如晳性豪逸不乐縻束贤人髙士与处意倾洽出肺肝相示贵逹挟矜傲不欲见见不欲数数徃语不合望望去不顾旅食豫章慕徐穉苏云卿风构亭湖上曰二梦间为蹋局鬬奕击筑鸣瑟响歌放游骛驷豢诸戏示不羁识者知其有所遁也少时与同舍生师师肄文艺稍试灿然贤习业者无何辍而叹曰夫务浩观者遂瑰玮之思者也立极艺者着周旋之迹者也拘学则不然循咫尺之讽诵市荣当世此与蛭螾何异丧四方之志矣遂弃去体极其能于画乃南窥九疑践衡岳转溯建康东入吴越折北度淮经汶泗吊古齐鲁之墟观容尼父之堂极抵帝里遡代汴荆楚以归曰画在是矣爰肆手模即成画兴神竒妙发于声诗诗不尽肆为画画不尽又尽于诗好为抱膝辟谷诸图多以自貌寓其逍遥之想世莫之测也时楚人吴伟吴人沈周燕人杜堇擅能画览清狂画退避延颈愿交焉艺苑名籍籍起海内竞传清狂画购画百金尝画羲农周孔及古列贤像摄衣巾俯伏从事貌圣儒如图史所记若有神授者南海陈白沙髙蹈一世徃谒之甚见礼遇豫章张学士东白在告侨居湖亭时数见亲洽一日担夫某倚贼东白门问故对曰小人乏食觏清狂画画畀我贸米食食足喜故窃视公东白曰清狂知予矣隆贵人恃势欲多得画心缪之卬首瞠目数屋梁不对盘金固索即跮踱狂趋叫奡跳号去隆贵人大笑曰狂生狂生中常侍萧敬最近幸异其能防以锦衣世禄假他故辞却敬不能强先宁康王荆和王好术学招致宾客独以方外服见风度逸旷王望之类有道术者呼曰清狂道人厚赠金为饮食费则散诸兄弟朋友及当意者所得亦缘手尽焉家人讽之子贷金钱丰生产怒麾去少保尹公文和解相里居引为防年交比应【以下阙】













　　章筼谷墓志铭【王世贞】
　　章叟讳文字简甫后以字行其先自闽徙而为吾吴之长洲人赵宋时己负善书名兼工镌刻而叟之大父防父浩尤着至叟则益着叟生而羙须眉善谈笑动止标举有儒者风宁庶人国豫章慕叟能而罗致邸中与故知名士唐伯虎谢思忠偕伯虎觉其意阳清狂不慧以免而庶人卒谋反挟叟与思忠从行谋脱身不得至中道乃尽出所赐金帛予守者弛之夜分偕跳宵行乱军中几死者数矣裸袒二千里而归谒其父相抱哭时叟年仅三十自是其萟益髙赀亦小裕葢又十年而复游豫章时朱邸诸王孙故亡恙素闻叟名争延致为上客叟饮醉间游庶人故宫徙倚叹息歌黍离之章作羊昙恸而后返吾郡文待诏征仲名书家也而所书石非叟刻不快待诏每曰吾不能为钟成侯戴居士手自登石章生非吾茅绍之耶绍之者赵文敏客也而是时祝京兆希哲王太学履吉陈太学复甫彭徴士孔嘉有所言亦必属之叟叟他所摹刻华氏真赏斋帖陆氏懐素自叙孙氏太清楼右军十七帖其能夺古人精魄如生动即搨者赝古得善价而其人莫辨也郡岁遭倭乱修塜墓者多叟日以困而故分宜相欲登肃帝所赐制书劄谕于石而聘叟徃留相邸四岁而后归分宜败邸客无得免者于叟略不濡人谓叟善为客徃客宁庶人不死今客分宜相复不濡叟笑曰吾向者以智免今者以廉免叟性好客虽一室亦必洁治庋阁图籍彛鼎之属客至相与摩娑盘礴叹赏少时则呼茗茗己呼酒酒至命炙诸贤士大夫如待诏辈磬折而入委巷不避也叟好客且时时从博徒游所得赀随手散尽至卒而不能具丧礼其明年仲子藻为人佣书强自力以倡其伯季塟叟于武丘乡采字圩祖茔葢万厯甲戌之三月也翁以治辛亥生得夀八十有二娶刘氏侧室周氏子三人草娶朱氏藻娶周氏芝娶沈氏女三人嫁吴铨髙某孙枝孙男女共若干人叟不欲自名其书而楷法絶类待诏尝为待诏书三乞休草家弟以为待诏也示藻而后知之三子皆能习叟业藻于书尤精客吾家久葢葬之十年而始谒余志且铭之状草自钱处士元治铭曰迹乎艺心乎士食乎征仲氏何以不朽惟藻意元美为之铭且志
　　明文林郎大理寺左寺左评事研山顾先生墓志铭【陈所蕴】
　　嵗万厯戊子顾廷评研山先生卒其孤九斿等贫不能举窀穸越三载始克襄大事圗所以不朽先生者而以朱文学季则状来征铭嗟乎仲宣告殂子建表徳孝若云亡安仁述行铭恶可辞哉先生姓顾氏讳从义字汝和松江之上海人也顾氏自典午时即望于东吴元末有友实公者居邑淞宅里后徙邑治四传而广南守英起家明经拜二千石顾氏文献始此矣子澄防故业家益阜昌澄子二长东川公定芳官御医次上川公世芳官署正其后御医以伯子从礼贵赠光禄少卿配李赠宜人实先生之自出而署正之得阶儒林郎与配周之为太安人则以先生为所后赠封皆以先生贵也先生生而端重聪明絶人读书过目辄成诵顾不喜博士家训诂语喜战国先秦诸书晋魏开元以前诸大家词赋及古李斯程邈篆籕文日坐乌皮几伏读而摹画之遂以笔札擅长葢自天性矣防先生父兄宦京师遂为太学生嵗庚戌有诏六馆士端行善书者入直文华殿先生首应诏故事殿直选率从中贵人第甲乙中贵人第责金钱多寡为殿最不复校艺工拙人皆以赀进而是役也肃皇帝实称制决焉御笔署为第五授试中书舍人葢异数也当是时殿直诸郎多贾人子炫服怒马鸣驺呵导扬扬得意甚不知所课何业先生抑首受策供事惟谨故衣羸马恂恂书生耳己奉使留都便道归省适上川公捐馆舍遂以忧解官时上川公业巳举子从周先生后公自若公故多藏比殁而周安人家柄无所分予仅提空言执三年丧知交或有后言先生苐擗踊号恸而己开府曹公某雅集先生行部至县谓令刘曰吾闻顾舍人贫甚为人后而不能名其父一钱令奈何不为持平令出亟语先生将收其家监问状先生避席对曰先君子故无余赀即有之始念不及此且从义幸得以文墨侍天子俸入足自给即贫未至填沟壑奈何以此伤太安人心愿明公毋复出口异日犹可见先君子于地下令乃止不穷竟也而开府公闻之亦多先生长者矣除服还守故官肃皇帝坐西斋宫效甘泉宣室故事祠祀上清太乙诸神祝词不领于祠官特令儒臣撰青词舍人执笔书简策诸舍人以为华惟是制诰两房以给事辅臣故得与选殿中舍人体稍卑不得与而先生独为肃皇帝简任即日召八西内与两房诸舍人同直斋宫先生既入直益勤敏不懈旦夕含毫搦管非赐休沐不出也而书法精工尤称上意一时金泥玉检文书出先生手数被宠赉逾于诸舍人无何穆皇帝即天子位以久次迁大理评事时礼官请祀天下岳渎则以先生陪祀海岱先生为趣治装登泰山日观峰观日出临海而叹秦皇汉武之愚曰恶覩所谓海中三神山尽幻妄耳己于事而竣则下榻白云楼与李于鳞相唱和遂遡洙泗上邹峄山过故阙里为低徊不忍去者久之比以便道归里中则与太安人丧防复以忧解官先生久宦减父产居然食贫独其所以治太安人丧一与弟从周等不以贫困为解人复谓从周私太安人赀者先生笑曰不佞利金钱为人后当借手开府公矣闻者韪之先生之抚从周备极友爱门外事悉以身任不令有支御忧从周卒而所遗孽子起方在襁褓人皆为起危赖先生护持谨幸而有立此其故即起不能知惟先生亦不欲令起知也服除复守故官防今上登极奉玺书诏谕滇南滇帅沐黔国以百金为先生夀先生谢曰陆贾使尉佗受佗千金装以为辱国从义即不肖何敢效贾尤以王命为市却不受既报命叹曰予幸得以薄技载笔三朝日请俸邑餐钱尺寸无所报称三奉使节驰驱齐鲁吴越荆楚滇蜀之郊予倦游矣仕宦不止车生耳予其归乎遂上书乞骸骨优诏许焉先生即日解进贤冠挂春明门服山人之服而归是时伯兄光禄汝由仲兄鸿胪汝修业先致政归先生归而家自为社相从杖屦饮酒赋诗先是潘恭定公与弟比部别驾光禄先后归称潘氏四老至是人以先生并光禄鸿胪而三为顾氏三老矣先生故与徐少师有连先生絶口不道或以居间请必峻谢却之己少师公归而有修故恡者嗾直指监司齮龁公里中羣不逞遂以徐氏戚为竒货挟取金钱而郡邑有司有所承望状牒非连徐氏戚置弗署以故里中争讼徃徃籍先生名速先生于讼先生时时囚服对簿当事者欲螫先生以希上防陵谇侮詈无所不至出则诸恶少手砖石随其后且掷且诟先生自若也第问平头奴猿鹤无恙责园丁树梅种菊耳语在朱太学邦宪二记中皆实録也先生与人交落落莫莫不作嗫嚅态乆而不防平生有故人某子甲丽重辟先生以广栁车载其子出都门变姓名俱归里中为筑丙舍居之人比之鲁朱家云先生笃志慕古又精赏鉴所畜鼎彛罍甑甗镦璧刀剑匜盘皆三代以前物书法名画非妙絶神品不居居恒好购古帖善本得即摹勒上石无论淳化定武脍炙人间即砚旁小品好事者亦购之如吉光片羽矣先生性尤好石尝得米元章砚山而寳之遂以砚山为别号复购梧台泗滨诸恠石列盆中为小山山隙树松栢橘柚栟榈芭蕉诸种髙不盈尺而扶踈偃仰居然有千霄薄云势先生日婆娑其间手自盥濯以为乐性尤巧慧衣履綦带每以己意缘饰古制为之尝制瘿匏石竹芝五冠吴门王百谷为作五冠赞又以卭湘粤卫曲竹为杖为几为簪为如意为钩并其身而六为六君子则四明沈嘉则传之里中少年浮慕先生名每一制出辄争相仿效然终不能及也居恒好客客自逺方来望先生如赴家岁入不足则典裘带称贷子钱家而家故勤织絍织布美有兰花菱花紫花天水碧诸名赖是有以佐客驩客日益进而先生之闻誉亦日益起矣先生善称诗诗法陶韦所着有荆溪唱和重防荆溪稿滇南使集藏于家至于书法小楷逼钟尚书行草在右军大令父子间径尺大字则入顔常山赵承防矣先生性冲夷蕴借恬惔谦和骤而迫之而不得其疾言遽色久而察之而不得其惰容厌心横逆加之而不惊权贵迩之而不昵博物似张茂先陆沉类东方曼倩淳谨孝友不减万石君郑义门而竒好癖嗜则嵇叔夜阮遥集其人矣若先生者可于今人中求之哉而今己矣先生生于嘉靖癸未四月八日卒于万厯戊子十月二十八日享年六十有六配朱氏封孺人子男三长九斿侧室丁出娶乔氏次九防侧室黄出娶予女次九逸侧室萧出娶朱氏女三长适杨举人继美先生姊女也先生以姊早寡育而嫁之者今其遗孤尚防顾姓次受孙士彦胡梦龙聘者皆夭铭曰世道交丧风雅亦倾畴挽畴振厥惟先生既有内美亦备修能人不厌旧是曰典型斧如堂如言言佳城过而式者服此徳馨
　　盛溪緑生志【胡嘉】
　　吾乡吕水山先生通博异才微及萟事率尔造极书法精劲在二令之间画无尘埃气余尝得其所写双柑图枝叶扶映生气可摘性好奬成人材凡有片长引接不倦盛世者安溪人也避仇居先生前庑下盛故工写照及神仪佛像以糊其口先生谛视之殊有思理一日悬子昭四时图于堂促盛至曰子能捉笔乎盛素有胆智又心屈服先生不敢违漫应曰诺键户临染三日始成先生掀髯曰子可教也遂与语山水去就曲折草木舒结芉绵之致盛大悟笔法顿上髙峦截云层陵新雾展拓得势由是摹东村无不东村矣摹征仲无不征仲矣苐其自布一局自出一意则亦为其溪绿者而己一日与余饭卓仲昌斋中是年适其六十诞期余戯谓盛君长松大椿子所自有余何以夀子盛立庭下饮泣哀咽若不自胜余恠骇之拭涕言曰余哭吾母也世生匝歳痘发炽然累累着面目肿如覆盂母苗日夜防吮一目复开六十年留偏明于人间见日月光不至懵懵作死人者皆吾母涕唾余也母亾矣虽有目视之不见矣世何以报吾母子能言怜而志其痛世死且不朽何以夀为余蹙然许之世为人直戅无粉藻胸腹所欲言落落喉间若吐矣居恒以孝弟忠信礼义廉耻自矢道拾遗金必还其人分与勿许也瓶无常粟需十指为活然见人穷迫如刺心肺袖中一钱两钱不尔即为解衣务期必济无难割之色六歳就外傅善占对笔嬝嬝辄作人物形祖鹤亭钟爱之十岁祖亾父龙桥不问生产又为同役者欺弄家日消落十四而父母相继殁不聊生矣夫耕于前妇播于后担薪绩麻襍作继之仅足自立隣有怨家徙居塘西即所称吕先生庑下得授画者也其画老益精进前辈名笔无不心摹手追于戴文进更觉有微合处余尝与之言曰画山水不必尽似山水不似而似晻暧斐亹子瞻所谓得其意思所在是也画山水而画似山水画草木而画似草木中有不相似者矣画之不可不似者莫如行象顾长康之益颊上三毫传神正在阿堵则其神明感防亦不在举体皆似矣子能为似不能为不似不可不解此妙谛也余性爱丘壑穷崖极巅防其疲曵当其独处无人之野浩然而吟神散气开诗即无形之丘壑也君苦煨尘张绡素以映托坐卧观玩不觉自徃画又无声之诗也由有形而无形有声而无声递转而矣宗少文岂真倦游人哉亦曰畅神而已神超理得又何必称屐底杖头乃具济胜耶画不必其似爱不必其有此有进于画与游者也子于此悟入可矣君生于嘉靖某年某月日今万厯庚戌得年六十有一妇沈氏同其甘苦者无子果蠃之负为子生孙男一甫四岁初为钱唐安溪人今为仁和塘西人溪緑其别号也













　　明文海巻四百六十六
　　钦定四库全书
　　明文海卷四百六十七　　　余姚黄宗羲编墓文三十九
　　二氏
　　外史张公墓碑铭【姚绶】
　　呜呼此句曲外史贞居先生张公墓也南屏之右西湖之阳梁题玉钩涧度灵石路披篠树隖带烟霞石室藏书碑文纪事其形虽逝其神则存翰墨在人文章垂世俨然生气之张皇謦欬无声周旋灭影穆若太虚而示寂开元精舍久无继续之贤句曲贞居全乏访求之彦遂使墓门荒翳兆址崩奔松柏摧薪莫设时樵之禁身世何物曾罹夜客之侵痛兹劔跃雷津慨尔研离玉匣既徃何咎将来可图旷世而黙契乎心尚友而景行前哲爰合佳士聿来嗣人即冡土之增崇求体魄之绥静其灌其例于以植夫羙材有纪有堂于以开夫幽隧不有伐石将安载详是欲唤起令威再返辽东之白鹤招还曼倩同瞻云外之青鸾苐恐紫极髙栖罔由下适自谓黄中密迩端冀旁临先作传以述夫始终贞珉是托复赘铭以纪夫岁月彤管庸书铭曰于厥张公天雨伯雨是名是字早曰贞居晚曰外史厥号不一幻僊亦尔文章闯古凿凿齿齿书法俊逸不邕以止乐道忘我人莫之訾相灵石涧爰墓于此有峯而岌有水而驶乔乔者林盈盈者芷逈絶风尘攸驱虎兕以岩为扃以云为畤朝烟夕霏纡青委紫时逺世异毋恠頺圮聿増修之属后来士于厥张公克具众美周耼之学洞究旨独立羽化匪忽焉死光华曷居天汉之涘诵予铭者式味妙理矧嗣教人其不兴起荐溪之毛挹齐之醴公恒贲斯以陟降只
　　明进士胡伯子墓志铭【许宗鲁】
　　少华山人曰余尝读内典及古髙僧传见其载授胎夺舍事每怪其诞妄不经不之信也今读胡举人传状其从子进士伯子事行其大异也乎哉志曰明有髙僧净敖者戒行修洁始居宁夏宁静寺与胡封君琏友善嗣又纳交封君之子襄陵尹汝楫世好弗替襄陵伯兄司马公汝砺卒于官勅塟咸宁县韦曲里襄陵罢县遂依之居长安城中而净敖寻亦来居终南山丰徳寺与襄陵交益善敖毎至襄陵第诸子姓皆以先辈事之敖感其善遇每形之言曰吾受君家供养累世吾当为犬以报德敖年八十余一日入城过襄陵若将诀别者告襄陵曰吾行且归尽顾君家遇我厚吾当生为若子弟酬君厚遇此自吾释家事君勿讶也语竟别去正德甲戌四月十九日夜襄陵假寐梦见敖突入室中己而变虎跃出襄陵惊寤语其子佑且共骇之语未脱口佑之室喻就蓐伯子生矣时漏下乙夜逮丙夜闻扣门声甚棘讯之乃净敖之徒德中奔告曰师夜二鼓趺坐而化于黄氏馆中襄陵诧曰异哉敖师真乃尔耶师固谓为吾子弟其言在耳且岁舍甲戌其为犬之騐乎遂以和尚名志其报也伯子有知识不为儿嬉不乐世态沉黙寂处若禅定然长恶饮酒絶荤味造请都谢居然一僧也弱冠勉从家世遂精儒业嘉靖甲午中乡试明年乙未登进士人以其年少得第率皆欣艶伯子顾独尘视不欢随例试政工部朴素自隐不求阶荐岁余遘病京邸瞑卧超想若有厌俗反真之意将属纩尚以功名误我为言又咏杜甫青袍白马有何意金谷铜驼非故乡之句盖悔其堕落而叹其漂泊也其父佑为裹巾帻伯子揽镜顾视笑曰原一僧也易形为儒今乃裹巾若道士本来面目固如是耶语毕溘然长逝时二十有三尔贫弗克殓同朝大夫赠之始克殓弗克归驾部给传始克归十年弗克当路部使者赙之始克塟墓在慈恩寺雁塔东南时则戊申四月十六日也伯子名叔元字允卿先世溧阳人国初徙宁夏今为咸宁人厥室王氏生一女字于王三才无子乃以其弟举人叔才次子桢为伯子后少华山人曰余志进士胡伯子墓诠其事行始信而终疑焉夫敖僧之报胡氏固其感德之诚乗气向徃寓体化生此释氏所谓念头不差终遂果愿者然生之未几寻以寂灭报之无实徒以幻何言行不相防耶説者谓禅宗之妙恶泄其几方其见梦襄陵入室化虎固己示其变现有符易象大人之占而乃命名昭灼发其蕴遂使果报不终人实为之于敖奚疑然耶否耶观其临命之叹葢亦悔心矣语曰道不同不相为谋余又何所究竟哉铭曰其来奚自其返奚归泡光石火倐熄倐辉四大虽假一真不迷生亦何利死亦何违委形化灵照幽微嗟嗟伯子孰测其机
　　治平僧晓公骨塔记【蔡羽】
　　治平寺入门而右为晓公之房盖寺之西南房也寺僧多不能忘俗晓独由由云尔矣故能僧而不能俗能道而不能僧夫能俗者官不以其僧而免于给使俗不以其僧而免于里社晓皆不能故里舍之而愚若号官舍之而贫若身视寺之诸苾蒭犹夫不克家之子也其道独宜于僧夫能僧者有空之名无空之实者也我观尔时诸苾蒭受一切诸福地诸金玉弟子请聘竞为懴悔主因亦竞广尔道塲结尔应果以名解寃资福以大有舍于桑门而晓不与也能俗者有僧之名无僧之实者也我观尔时一切诸香火诸苾蒭其惟善男子不罪过于尔菩萨地诸常争论不屈里则建尔为曲直主亦有人家诸吉凶乡则建尔为庆吊主以均其酒食燕防而晓不与也乃衲衣苦空长斋学道懵懵然众诮之不尔媿人或谓之无衣则曰吾尚多尔衲或谓之无食则曰尚多饱尔伊蒲塞是故青云之士髙俗之家反有取焉予之识晓也在治甲子吾于尔时持有弟子李时贤狥于尔室晓于尔时亦集有弟子礼弟子鹤説法于尔首座予之再识晓也在正徳丙子吾于尔时持有弟子王履约王履吉亦狥于尔室晓于尔时亦教有弟子一山弟子正説法于尔竹林社夫得之无喜失之无嗔岂惟我众寡能哉吾视一切苾蒭弟子亦病多烦恼乃晓公无见于不足恒由由焉尔矣固请其术初无别诸识懵懵然尔矣我观尔教从空中现尔空中一切受用皆烦恼蜕尔形亦他人形而何问于人已哉晓号听松尝以诸施主缘修行春桥迄某年月日遂湼槃僧腊几十弟子正立塔请为记
　　皇明戒僧真塔碑【李黙】
　　嘉靖癸丑京师南闗初作重城有掘得废塜者启之乃僧真藏龛处也距塟凡十有三年龛壊独僧趺坐屹然如故都人聚观者竟月崔中贵利覩而异之舁至慈源寺西厢稍加粉绘奉以佛礼流闻四方观者噂防一时香火甚盛明年夏太保锦衣陆公邀余过其南园偶话及之寺即太保少时读书处去园里许遂偕大宗伯闗中王公徃观咸共惊叹焉按僧本京城大军仓人俗姓林名春年三十七始从万峰师祝髪持教律良谨又三十年而趺化啓竁时尚有识其面目者再逾年中贵以其事希觏惧为时骇乃谋于太保甃塔寺背移奉其中从佛法也予惟佛之为教本求脱离生死了无罣碍故有蹈罹兵刃水火猛兽而无贪怖者贵佛性不贵殻漏子也然予尝过曹溪清源山覩所谓六祖与济大师者其法身固宛然而在永乐间马珰三至西洋尝记释迦湼槃遗迹颇具然则佛不贵是而如是者徃徃非佛不能是僧行业深浅性根利钝予不可知然而乃亦能是皆予之所未喻也中贵图示永久辄来请记乃为述所覩闻如此中贵祁州人酷慕佛其竭力所事大抵此类也塔成于是年乙夘首夏塟以其月八日因作偈语俾并刻之
　　偈曰汝本无生孰云有身汝无无身孰知汝身既脱烦恼永离四大自覔自我我又何物汝性汝观赤洒洒地作如是观观汝身是
　　四义僧舍利碑铭记【冯恩】
　　皇帝三十有二祀内华化洽守在四夷万国诸酋曰昔宾贡其在东南日本琉球莫敢不享粤自徃岁海氓黩货倭奴搆祸入冦两浙天子赫怒爰命廷臣讨诸不轨都御史王思质公应命至乃按先中丞朱秋崖公梓行图籍曰野倭宗叛寨集马积蹲危逗深负海为固非破其巢弗可乃遣将汤克寛焚其板寨防穷奔逸癸丑春顺流舟乗巨颿日踔数百里首攻太仓次刼上海于时安乂备弛民不识兵贼曵兵行市巷若践无人之境烧聚屠邑烟熖相接奔越长吏毒刘文武俘馘男女惨烈殊剧时巡抚彭草亭公操江蔡可泉公相继督临未经题请兵食未备二公矢心讨贼或权调兵饷或亲冐矢石百具俱饬兵威稍震先是镇江六合邳扬官兵调集处州坑兵亦募至贼锋大鋭数进皆衂二公患之闻少林僧兵勇义可泉公亟遗书鹿园公礼迎之僧官月空统百余僧至再起在告韩都阃玺督诸路兵进因之韩惩前欲持重行防方双江郡公初视郡见谍报曰事迫矣兵贵神速乃三进礼拜亟为劝驾以六月初四启行结营南滙所初六日闻海洋有贼舶月空率僧数骑击之走遂破其三艘燔之十一日韩遣指挥朱杨等先率兵行樊景旸李某次之僧兵又次之十二日六合尹董邦政指挥朱扬遇贼战于八团皆不利樊与李晚驻兵于六团僧兵亦至贼闻韩督兵临欲南奔僧兵夹众兵彻夜翼追之十三日至白沙湾相值月空谕众僧曰汝等日夜不饮食毋自馁贼虐杀众僧势不俱生当发汝父母本来元气无忘偈戒贪生以堕落僧曰诺皆怒目裂眦月空身先跃马大呼曰杀贼众奋击戈穿贼喉刀剸贼骼侧者十余人贼有绿睛钜人名赵大王者防张螳怒攘奋踉跄而进众刃十余而仆其伤残枕籍死者及百人羣贼溃走葢贼水战时为解守备所破陆战数月来则未有此大衂也自是无深入志矣大兵乗胜前追不虞残孽后伏起乗其殿勇夫奔蹑僧有了心者起格鬭僧彻堂一峯真元援之方交兵村人逺招曰僧且走四僧不顾鬭益急皆死之呜呼僧本缁流习西方之教中国有君父者弗与也月空了悟心性超然上乗乃能以君父之道率其徒其徒翕然急君父焉生者济艰死者善道心心相印生顺死安岂非昌黎所谓墨名而儒行者哉悲夫今之以儒名者言彻孔孟学饰程朱孝躐参骞忠许逄干自谓死生以之一旦临利害介死生则丧心掉魂家焉不能保其亲国焉不能急其君甚至偷生行同狗彘卖国视君冦雠则援儒而羽角之又安能摩顶放踵以利天下如墨名而儒行者哉义僧彻堂一峯苏门人真元楚人了心杭人月空其师也居虎跑寺四人皆无海内责勤王死事礼有祀典监司重其懿命有司给官帑为塟埋郡公方双江邑侯王韦轩又为市地优锡以礼将以某月日函厥舍利作四石塔窆于余山之北树碑建祠乞予言以诏世嗟乎生为禅丈死为国殇予己悲乎海上千百人之死于贼之无名尤悲乎四僧为夫千百人而死于贼之有名乃为之铭曰四僧异端明我常道舍身弗迷圆寂觉妙海上清风轮回大造死者奚愧生者则效余山塔碑永世立教
　　蛾眉山别传和尚碑铭【瞿汝稷】
　　法季圣逺栴檀凋落波旬窃衣裂我释网不有鹏耆髙骞法宇则昏衢冥行孰为烛迷若别传和尚非今之鹏耆哉和尚名慧宗别传其字族出楚之云梦汪氏防则慈和志薄世尚甫弱冠即逺离爱纒独游巴蜀礼綦江吉祥寺宗实法师驱乌受具俄念大事未明辞师徧参凢蜀之名席靡不歴扣一锡百城寒暑不避既入归宗之室有所省发旋登峨嵋瞻谒普贤道塲至双飞桥忽值大士放无量光和尚因叹曰三曼防陀心与我等世界何刹非是大士行愿众生心悉具足顾汩淆烦尘不能追蹑妙躅耳我今承此光相力大愿则举足下足尝在此光明中矣因自号愿释时峰顶白水寺圮落已久缁白共惜莫能兴复和尚即力荷营葺唱导甫播士民悦来殿宇鼎新复辟基搆铜瓦大殿周以寮庑像设精严规制丽为蜀胜冠既又封树嘉木十万八千株既又念始双飞桥遇光相因即其地饭僧十万八千众日夕干圣毗耶梨有所举作若造经像缮浮图种种净因悉以十万八千为期谓世之言佛国逺者则云十万八千而诸净因皆菩提路众生由之可入圣域也蜀人士向风归德自大学士赵公贞吉而下皆以师礼延之和尚竟弃去游京都手一应器容斗余分卫四衢随出恒满亦随给孤独及十方应供所如是者若干年如一日道声蔼着七众恃若慈母度诸难化罔不信受金张许史争为建普贤庵居之章和尚行愿也未几亦弃去念支那至乃隠感激希有因结茅补陀东岩绎闻覃思习三摩地化诸逺来越三载吾邑少师徐公阶宗伯陆公树声素严事三寳不啻汉之牟传晋之宗陶闻和尚微韵敦迎至邑之某寺诸名宿为大法防和尚为唱导文二公见之懽踊赞叹且着三大士现相颂呈和尚和尚夷然不屑防毕亦旋弃去乃陟五髻行过京师缁素竞留和尚曰人生有死当有别幻化之躯讵能常保诸仁者但能信乐至道慈惠及物老僧虽去犹常在也闻者感泣遂入台山金阁寺垂一载一日谓众曰今夜声钟吾当去矣尔等阇维收骨埋道旁题曰蜀大峨山愿释家之塜俾徃来者见我名念佛一声是吾身后与大结缘也言毕泊然而逝世夀八十有二坐六十二夏众两分其灵骨一分归峨嵋白水寺一分归五髻旧路岭龙泉寺弟子镇源等为浮图藏之时来京师求余塔铭余方慨世之缁流其伊兰痖羊无论即见解入微辨才无碍而或忍铠漶漫戒瓶黕防足不逮目者有之终不副初者有之乃和尚一覩光相遂力荷愿至矻矻一世老而弥笃所至翛然如白云在空莫能系留示寂之际尚期以窣堵波度生真足以澂浊氛而扬智月故乐为之铭朂诸将来铭曰日城掩耀迷云□曀人天聿皇津梁罔寄猗欤宗公觉苑珪璋一瞻邲输遂荷愿王五衍恒转万行纷披人见公勤而公无为妙严鸳蓝锦纡霞烁人劳其迹而公无作东吴西蜀烟水万程飞锡靡驻公未尝行金阁安居补陀寂黙六用都灭公未尝息公来岂来公去宁去心月朗然今古常住我铭贞石示诸初心一念能入六牙俨临
　　五台山大博庵无边和尚塔铭【瞿汝稷】
　　每读传灯诸録见唐宋诸名宿棋布寰区靡适无秉拂之英拈花之圣未尝不心慕其盛而恨今之寥寥窃虑慧炬日沉伊兰日茂则何必三武法且自替彼毁之而不可正以开士林林含识攸仰即有波旬难惑众聼耳道以人奈何今之寥寥耶及见密藏诸上人以真参自荷担慧目精朗灵根卓越则私自喜谓正法眼藏其寄之此数衲子乎万厯庚寅幻予上人过予谈五台无边和尚诣行甚卓及辛夘藏公手一编而示余曰此无邉和尚状也愿子铭其塔予读之至施庵一事真足澂昏衢之浊氛开法苑之智镜葢然重之按状师讳某无边其法号也山西代州崞县曹氏子防孤母胡鞠之穉龄则志慕出家谒无相禅师求薙染无相曰苐能悟道家何系汝师问如何得悟道相曰发决定志转不退轮即得悟道师终不释然一日遂辞母至忻州谒无碍原禅师薙染原示师令起疑叅求本来面目未几辞去发心立禅久之谒汾州礼空安公安令叅万法归一语安一日举波斯区王观河语问师师求指示安曰我不辞説何与汝事汝须自悟一日涉河若有所领寻过牛山石谒大圆入火塲既复谒流山敏安翠峰圆诸名宿俄闻汾州安公有疾遂复趋侍安公究万法归一语一日汜扫次闻诵阿陀经者至其土有佛号阿弥陀今见在説法师忽失声见安曰某识得一也安曰在甚麽处师曰今见在説法安曰一归何处师茫然安遽掌曰学语之流师退泣曰我固分明柰对镜复迷何自是侍安复十余载安钳锤甚密师寝食寒暑都忘既谒秋山示以死心实叅师因得轻安觉叅语如顺流行舟不事费力既叅玉峯忽然内不见有身心外不见有山河大地师呈所证曰汝心空矣既谒崞阳寳山寳机锋甚峻诸方畏之师见问答次稍拟议寳批师颊至流血师礼谢陈后先厯叅语寳曰前僧与汝去病汝不能领后僧与汝绳索汝却肯他师低头寳喝曰瞎汉又甚麽去也师洒然汗下复相酬复寳不许曰汝今正在梦未得如睡梦觉也师不肯寳因举九峰勘首座因缘相诘师不能对寳曰于此不瞥地其余知解皆是障子正光明处学道非学语鹦鹉何济生死子必欲真悟必尽飏却从前珍惜如愚若哑向塜间林下叅去师闻悚然礼辞至台山静室一麻一麦者五年一日大雪恍然若证圆觉所云三千大千世界雨皆知滴数复闻林中鸟鸣不觉身心踊跃遂述一偈偈见师所自叙行脚因缘中后以人事烦杂忽于酬酢间似有碍膺偶闻樵者曰人苦不歇心师闻复爽然曰万法本闲惟人自閙古人岂欺我哉复述一偈亦具行脚因缘中趋见龙树楚峰树印可树济下二十六代法裔也侍树三年一日语师曰荆壁大士授我心印我久未得所授今子虽未证悟己得少悟我今授子宜善防持师自是韬光晦迹岩栖谷饮人莫能窥其涯涘久之徒侣奔凑争为结庵遂剏今大博庵住山以枯淡自持食作必与大众同有古人风住山三十年如一日逺近争颂之万厯戊子密藏幻予二上人以刻方册大藏道塲卜之于曼殊大士三卜皆五髻吉因图买山搆室以举此胜因师闻曰僧庵乃十方常住而今之人悉私之吾素以为耻兹幸际此胜因吾将尽以此庵及所有施之藏公使方册大藏早行阎浮提一日是吾法轮一日转也于是悉召山中耆宿为证一日而尽施且立约云徒属以一盂一锡自私者即摈出藏公初尚犹豫未敢承既见师意恳至因听焉时师己有疾又三月而化其在病苦中日夕与藏公征决第一义谛絶不以病苦少蹙额云那罗延窟学人瞿某曰如来出世度生不过善破诸有耳凡夫人执有无论彼二乗人沉空空亦二乗之有也如来以空谛破凡夫人之有于有以中谛破二乗之有于空其破若异而为有一也故曰破有法王今观无边之所行持真有志于破有者哉箪食豆羮人不能无恡色师举生平所蓄一朝而授之人固己行人所难矣四大欲离风火相逼人所叫号惶怖不暇为理时而师谆谆惟以第一义相决择不尤难哉是能遗身矣夫惟能遗身故能遗此庵如敝屣也不可为末法之光明幢耶至师于宗乗所诣则悉如上述具眼者自能别之铭曰华严知识各标一法一法入流何不逹猗欤上人末法寳幢善破诸有皭然孔光照耀寻幽开朗蒙瞽不言之教防大法雨波利不出均是韬灵五髻突兀伊兰丛生上人之来允如来使一澂浊氛云林吐气公骨虽窆公心讵沦冷风寒月千秋俨存我铭贞石于窣堵波瞻者礼者悉超爱河





　　明文海巻四百六十七
　　钦定四库全书
　　明文海巻四百六十八　　　余姚黄宗羲编墓文四十
　　列女
　　华孺人墓表【杨守陈】
　　无锡华烱之妻阙氏孺人卒塟于其里西夀山之原其二子塾基既求南京吏部侍郎王公防志诸幽矣复属其族人进士珏请某表诸明珏乃余所论之秀还徃素习而请甚恳至故余不得而辞乃考志参其行状取余所信者书之孺人世家苏之常州父曰公澍母蔡氏也年十七而归烱其舅素饶于赀方承二亲抚四弟羣子姓公私事繁日不暇给孺人为冡妇佐其姑周旋于内不逆不怠事尊属以恭处诸姑以谦日食不二味常服惟浣濯之衣未始作骄侈态及舅老而传也孺人相烱无废事馔宾加丰训子弥笃御婢妾有法每授以织纴之事必身帅焉其姑有疾孺人侍之劳惫姑卒哭之过哀成疾久增剧医祷弗效里人羣约祷于神祠孺人曰吾疾不可为矣毋以我故使彼妨农费财也亟遣子谢而止之既而闻其舅亦疾辄呼天以吁泣下沾巾鬰郁不食而卒年才五十有七时塾以纳马冠带与基皆有子矣凡此皆志与状之言也志又言孺人卒时其族谓孺人之行备矣葢节以壹惠而以贤孝称之于是志之书题与为传者皆如之独余不能从之葢节以壹惠者周人之諡法也在礼生无爵则死无諡爵谓大夫以上也鲁庄公诔县贲父檀弓载之曰士之有诔自此始记失礼之由也后世士而私諡若陈文范陶靖节君子犹或议之而况妇人乎妇人惟从夫之爵而己諡惟后夫人得之虽大夫之妻未闻有諡而况士民之妇乎然则族称孺人节以壹惠过矣宜余之不从也虽然孺人之行如余所书亦庶乎贤孝矣凡表妇人墓者其言有传不传而人之闻无闻系焉使余言而不传也则孺人安能有闻虽加以数字之諡徒自勤耳使余言而传也虽不书諡而孺人之闻其有既乎
　　继母朱氏行状【史鉴】
　　继母姓朱氏讳淑清嘉兴秀水县思贤乡人也大父逹父忠母张氏正统十二年继母年三十二矣归先君为继室先君家故多蚕其初收也以衣衾覆之昼夜程其寒暖之节不使有过过则有伤是为防种其初生也则以桃叶火炙之散其上候其蠕蠕而动濈濈而食然后以鹅羽拂之是为摊乌其既食也乃炽炭于筐之下并其四周剉桑叶如绵者而谨食之又上下抽畨昼夜巡视火不可烈叶不可缺火烈而叶缺则蚕饥而伤火致病之源也然又不可太缓缓则有漫漶不齐之患矣编绖曰蚕荐用以围火恐其气之散也束结曰叶墩用以承刀恶其声之着也是为看火食三四日而眠眠则摘眠一二日而起起则餧是为初眠自初而之二自二而之三其法尽同而用力益劳为务益广是为出火葢自此蚕离于火而叶不资于刀矣又四五日为大起大起为薙薙则分箔薙早则足伤而丝不光茔薙迟则气蒸而蚕多湿疾又六七日为熟巧为登簇巧以热葢曰贴巧騐其犹食者也簇以藁覆曰冐山济其不及者也风雨而寒则贮火其下曰炙山晴暖则否三日而辟户曰亮山五日而去疾曰除托七日而采絸为落山矣凡蚕之性房宜卑卑则温蚕簇宜髙髙则爽又其收种时须在清明后谷雨前大起须在立夏前过此不宜也至于桑叶尤宜干而忌湿少则布挹之多则箔晞之凡此成法而继母独得其要他人效者莫能及又能节其寒暖时其饥饱调其气息尝使先不逾时后不失期而举得其宜一时任事诸女仆又相兴起率励咸精故其所收率倍常数传者始而惊中而疑终而信也其后益加讲求为法愈密所产益良前后几二十年岁无败者时咸谓吾家有养蚕术焉岁时得以充赋税供衣服佐婚嫁者葢不少也而禄命家之言又以先君始生之日为癸丑岁午月建己已午火为癸之财蚕命属午死于巳继母年月日皆为丙申其午与纳音尽属火故宜蚕云然徒委诸命不资人力非所以为训也初继母无子爱某如己生后侧室生子曰铎均其爱于铎又聘其妹之女张氏为铎妇先君卒铎防继母所以为铎虑者无所不至也成化十九年三月二十八日卒夀六十八卜以是年十二月二十五日奉柩葬于小旬原从先君兆先君姓史名某字廷贵号桂轩世居苏州吴江县范隅乡穆溪里先十有六年卒子男二人不肖某铎孙男二永锡永龄孙女三曾孙男三呜呼我继母之殁不肖孤某不敢称述先德惟是墓中之石宜有刻也谨掇其大者着于状托立言君子以图其不朽焉谨状
　　萧孺人行状【罗玘】
　　孺人姓曾氏讳掌珠泰和长溪人处士彦威之女万安夏云箫莘夫先生之妻监察御史柯之母彦威父兴甫兴甫父祥卿莘夫之父为重山处士皆能以其家声振于二县中而彦威妻魏氏魏亦安成宗家内则世娴故孺人生而柔慧夙成姆不能施其规矩教诲之益长而在闺学女事或时诵古书虽家人不能见其面姆以其女事示其宗亲姝妪博观啧叹逹于防属或以为式竟亦莫能如也既笄归莘夫重山素方严姑刘氏亦欲端冡妇于其初备设诸难以为试曾则徐随应之如水注地莫不酾布之姑大悦贺重山能为宗子得妇重山亦心幸老遗五穉脱有不幸可无戛羹忧正统丙寅疫鬼入室中姑剧又中重山亦剧又次第中家众羣然呼呻门阈絶无履迹鸡犬飞逸不知其处或曰归可避也孺人曰咄吾骨可碎吾足不可移惟与莘夫约吾入侍女出扫除焚涤瘗吾出扫除焚涤瘗女入侍无间疫势乃大炽不可为卒皆死凡南方谚禁疫丧哀哀且及哀者孺人曰乌有执舅姑之丧而不哀者乎哀如常敛殡葬虽草具亦粗以礼事既定所存惟重山所遗五穉暨孺人莘夫七人五穉于孺人叔也门戸狼籍不可支过者伤心孺人抚五穉叔或然而悲又忽而喜谓莘夫曰木摧折甚矣然根存犹可培也假我数年吾见其亭亭乎于是悉发箧实得布焉时五叔之寒温而制以为衣得缯绮簪珥焉量门阀之宜而委禽以婚得金钱焉资之贽师以学视其学成焉者而又资之以进取鷇呱呱在褓若弗子曰吾所爱何敢视舅所爱矧其无所怙恃一蹉跌何以为解拮据徬徨绸缪补苴越数十年迄今一缕一钩之复实于箧而地之畆割入户者倍旧之二户之口升入县籍者倍疫余之十莘夫遂埒封君至推择为长掌区税事五叔亦拥雄名崭出邑里自能权子母为居积乃聚谋曰吾拊吾头颅至吾胫踵居而庐出而骑坐而指使佣奴其吾能邪繄吾兄也盍以父视之亦吾嫂也盍以母视之兹犹总领日仆仆以佚吾吾奚以安曷若割而自食幸释二人重负何如皆诺孺人不能夺然日犹为之防检若初不懈人以兄父嫂母謡之君子以为确论子三人伯升文仲御史季叔廷皆遣学进士业御史登治癸丑髙第入翰林为庶吉士立台三年最典恩封以月日计乃兹四月二十二日得家报白函疑焉剥之丙辰十二月十八日孺人殁此讣也年七十有三御史请奔归治丧且谋诸伯季告先生率民逸民安民懐民用民表葢孺人孙也将以某年某月某日奉葬孺人于县龙塘山之源濒行玘比县人也同逰于西涯先生之门又尝同院徃临吊御史泣谓曰人有言与西涯先生同世而不得一言以为重是自藏也况幸游其门而不得一言于其父母是藏父母也自藏可藏父母不可先生忍藏吾母乎然吾母之行先生不知也今吾昏愦不能一二数数一二子亦必能之吾当执是请幸赐之铭与殒吾身以报吾母有间矣玘哀之不能辞也谨状
　　嫡母苖宜人墓志铭【徐渭】
  </div>
  <div class="pagination">
   <a href="明文海_page128.html">
    上一页
   </a>
   <span>
    ...
   </span>
   <a href="明文海_page124.html">
    124
   </a>
   <a href="明文海_page125.html">
    125
   </a>
   <a href="明文海_page126.html">
    126
   </a>
   <a href="明文海_page127.html">
    127
   </a>
   <a href="明文海_page128.html">
    128
   </a>
   <span class="current-page">
    129
   </span>
   <a href="明文海_page130.html">
    130
   </a>
   <a href="明文海_page131.html">
    131
   </a>
   <a href="明文海_page132.html">
    132
   </a>
   <a href="明文海_page133.html">
    133
   </a>
   <a href="明文海_page134.html">
    134
   </a>
   <a href="明文海_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
