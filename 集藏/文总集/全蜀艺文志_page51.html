<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 51 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 51 页/共 53 页</h1>
    <div class="content">　　樊敏碑跋　　　　　　　　　丘常
　　此碑相传为魏受禅碑为世絶出而此乃建安十年所立又在黄初之前虽暴露中野而字画醇古文尚可读岂非所【阙】　远而人【阙】　知者欤然而千里【阙】间霖雨之所【阙】　阳之所暴有兽已【阙】有【阙】已摧而此碑将仆是可悯也余因扶其既倒植其将仆又为屋以庇之庶几永其传也崇宁壬午知县丘常题
　　樊敏碑跋　　　　　　　　　程勤
　　皇上励精更化以扬祖宗之大烈属当京师父老流涕太息思欲复见汉官威仪之时而仆仕于庐山天下最处廼得建安十年巴郡太守樊君故碑于荒山榛莾间亟作大屋覆其上表而出之目其顔曰巴郡太守樊侯之墓呜呼碑隂所记崇宁壬午距今五十八年而人之任斯邑者皆曰吾乡人扶倒植仆偶相似然岂物之废兴固有数耶绍兴己卯眉山程勤懋传书
　　跋芦山县樊敏碑　　　　　明李一本
　　右此碑踞于道周迨今几千有余歳矣在宋以前讹为魏受禅碑大明一统志云谓其字文漫灭不可考以故惑于闻见者不为注目予捧檄窃禄于兹屡经过焉见其荒于荆榛蚀于莓苔亦谓信然越治己未仲冬因偕门生白应清骆琰陈宣宋万全等访古偶憇其下因束篠为帚拂之倐见字画隠隠而出皆醇古逈异从者进曰此商彛周鼎复出也殆竒遇乎为磨洗具楮蜡如法摹搨得墨本有三盖以防字画之同异者考正之然其模糊不可读者亦过半矣既而归置轩次遂校以本叅以众目就其可识者仅得什之九其疑误者则傍为防注以俟博古者正焉载攷古文苑所纪樊毅樊安等碑亦灵献中所作其属辞比事与此文势相类或者当时子迁之徒为之也夫文选所集皆秦汉以来古文而此碑独不见録古文苑又为文选而作又不见载毋乃此地僻在遐荒而人不见知欤抑或于闻见之似而不及録欤吁是碑虽不见録于古幸而名不泐壊延有今日得以附入邑志以永其传亦竒矣匪徒为斯邑之光实斯文之幸也然则世之为志者茍徒据耳之所托而不博厯以致审焉虽有石鼓之文其不至于湮没无闻者几希矣是月十一日长至蜀忠南李一本识【此以类附不叙时代】
　　何君阁道碑跋　　　　　　　宋洪
　　蜀郡太守何君阁道碑光武中元二年刻此碑蜀中近出东汉八分斯为之首字法劲古意有余如瞻冠章甫而衣缝掖者使人起敬不暇虽败笔成冡未易窥其籓篱也
　　唐防州都督府记跋【防昌五年】　欧阳修
　　余尝谓唐世人人工书故其名湮没者不可胜数毎与君谟叹息于斯也如贝灵该缪师愈今人尚不知其姓名况其书乎余以集録之博仅各得其一尔
　　后汉文翁石柱记跋
　　右汉文翁石柱纪云汉初平五年防龙甲戍旻天季月修旧筑周公礼殿始自文翁开泮宫据顔有意益州学舘庙堂记云按【一无此字】华阳国志文翁为蜀郡守造讲堂作【一无此字】石室一名玉堂安帝永初间烈火为灾及寺舍并皆焚燎惟石室独存至献帝兴平元年太守高眣于玉堂东偏复造石室为周公礼殿有意又谓献帝无初平五年当是兴平【四字一作当如华阳志名兴平】元年盖时天下防乱西蜀僻远年号不通故仍称旧号也今检范晔汉书本纪初平五年正月改为兴平顔説是也治平元年六月十三日书
　　后汉文翁学生题名跋
　　右汉文翁学生题名凡一百有八人文学祭酒典学从事各一人司仪主事各二人左生七十三人右生三十人文翁在蜀教学之盛为汉称首其弟子着籍者何止于此盖磨灭之余所存者此耳治平元年六月二十日书
　　跋汉巴官铁铭【此盆色类丹砂鲁直石刻云其一阙秦刀巴弓二百五十一永平七年第二十七阙余绍兴庚午嵗亲见之今在巫山县治韩晖仲云】赵明诚
　　右汉巴官鉄量铭云巴官永平七年三百五斤第二十七前代以永平纪年者凡五汉明帝晋惠帝后魏宣武李宻伪蜀王建惟明至十八年其他皆无及七年者以此知为明帝时物也此铭王无竞见遗
　　汉王稚子阙铭跋
　　右汉王稚子阙铭一其一云汉故先灵侍御史河内县令王君稚子阙其一云汉故兖州刺史洛阳令王君稚子之阙按范晔后汉书循吏传王涣字稚子尝为温令而刻石为河内令者盖史之误涣以元兴元年卒然则阙铭盖和帝时立也
　　唐益州学舘庙堂记跋
　　右唐益州学舘庙堂记成都县令顔有意书撰人题法曹陈玉文学太子詹事待诏文舘陵州长史而姓名残缺不可辨集古録直以为有意撰非也碑隂载当时官僚姓名后人题云此记贺遂亮撰未知果是否记文叙述前世遗迹考究同异文词古雅甚可喜也
　　汉车骑将军冯绲碑跋【碑在宕渠】
　　右汉车骑将军冯绲以范晔后汉书考之史云字鸿卿而碑【阙】　史云初孝亷七迁至广汉属国都尉拜御史中丞顺帝末持节扬州诸军事与中郎将滕抚击破羣贼今据碑自举孝亷至为广汉属国都尉凡十一迁而中丞与都使徐扬二州讨贼皆在为都尉前碑云讨贼时坐廹州县正法而史不载又云为陇西太守吏【阙】不分去官以羗骇动为四府所表复【阙】拜陇西太守而史但言迁陇西太守尔史云为辽东太守征拜京兆尹转司校尉迁廷尉【阙】拜车骑将军以碑考之绲为辽东太守以前常为治书侍御史迁尚书遂为廷尉未尝拜京兆尹及司也史云振旅还京师监军使者张敬承【阙】　　　奏绲防长沙贼复起攻桂阳武陵绲以军还盗贼复发策免而碑云临当受封以謡言奏河内太守中常侍左琯弟坐逊位史复拜廷尉时山阳太守单迁以罪系狱绲考致其死迁故车骑将军超之弟中官相党遂共诽韦诬绲坐输左校而碑云表荆州刺史李隗南阳太守成晋【晋汉史作缙】太原太守刘瑱不宜以重论坐正法作左校亦皆不合史人云为河南尹时上旧典中官子弟不得为牧人职帝不纳拜屯骑将军复为廷尉卒于官而碑云复廷尉奏中官子弟不宜典牧州郡获过左右逊位永康元年薨亦当以碑为正碑又云绲諡曰桓而史亦不载余尝谓石刻当时所书其名字官爵不应差误可信无疑至于善恶大节则当以史氏为据今此传首尾颠倒错谬如此然则史之所载是非褒贬失其实者多矣果可尽信耶
　　汉周公礼殿记跋
　　右汉周公礼殿记者今成都府学有汉时所建旧屋柱皆正方上狭下濶此记在柱上刻之灵帝初平五年立距今盖千年矣而字画完好可读当时石刻在者往往磨灭此记托于屋楹乃与金石争夀亦异矣记有云甲午年故府梓潼文君増造吏舍二百余间按华阳国志有文参字子竒梓潼人平帝用为益州太守不从王莽公孙述光武嘉之疑此记所载即其人也盖光武建武十年歳次甲午云
　　汉冯使君墓阙铭跋
　　右汉冯使君基阙铭云故尚书侍郎河南京令豫州刺史冯使君神道按后汉书冯绲父焕安帝时为幽州刺史而绲碑亦云幽州君之元子此字在宕渠绲墓前双石阙上知其为焕阙也
　　跋东坡先生书　　　　　　　王履道
　　世学公书者众矣剑拔弩张骥奔猊抉则不能无至于尺牍狎书姿态横生不矜而妍不束而庄不轶而豪萧散容与霏霏如零春之雨森踈掩敛熠熠如从月之星纡徐婉转纚纚如抽茧之丝恐学者未到也
　　题东坡字后
　　东坡居士极不惜书然不可乞毎书者正色诘责之或终不与一字元祐中鎻试礼部毎见过案上纸不择精麄书遍乃已性喜酒然不能四五龠已烂醉不辞谢而就卧鼻鼾如雷少焉苏醒落笔如风雨虽谑弄皆有义味直神仙中人此岂与今世翰墨之士争衡哉
　　跋东坡墨迹
　　东坡道人少日学兰亭故其书姿媚似徐季海至酒酣放浪意忘工拙字特痩劲廼似柳诚悬中歳喜学顔鲁公杨风子书其合处不减李北海于笔圆而韵胜挟以文章妙天下忠义愤日月之气本朝善书自当推为第一数百年后必有知余此论者
　　跋古栢图　　　　　　　　　陆防
　　此图吾家旧藏予居成都七年屡至汉昭烈惠陵此栢在陵旁庙中忠武侯室之南所谓先主武侯同閟宫者与此略无小异则画工亦当时名手淳熙六年龙集己亥六月一日陆某识
　　跋中和院东坡帖
　　此一巻皆苏仲虎尚书所藏鉴定精审无一帖可疑者刻石在成都大圣慈寺中和胜相院淳熈六年六月十七日陆务观题
　　跋陵阳先生诗草
　　右陵阳先生韩子章诗草一卷得之其孙借先生诗擅天下然反复涂乙又歴疏语所从来其严如此可以为后軰法矣予闻先生诗成既以予人乆或累月远或千里复追取更定无毫发恨乃止则此草亦未必皆定本也大歇庵诗一章徐师川作而先生手録之亦足见其无昔争名之病矣故附见卷中淳熈庚子四月二十二日笠泽陆某书
　　跋东坡问疾帖
　　东坡先生忧其亲党之疾委曲详尽如此则爱君忧国之际可知矣其曰勿使常医弄疾天下之至言读之使人感叹弥日淳熈九年五月乙未甫里陆某书
　　跋东坡诗草
　　东坡此诗云清吟杂梦寐得句旋已忘固已竒矣晚谪惠州复出一聨云春江有佳句我醉堕渺莽则又加于少作一等近世诗人老而益严盖未有如东坡者也学者或以易心读之何哉淳熙九年五月二十六日玉局祠吏陆某书于镜湖下鸥亭
　　跋三苏遗文
　　此书蜀郡吕商隠周辅所编周辅入朝为史官得唐安以归未至家暴卒可悲也淳熙十一年正月十一日务观识
　　跋东坡书髓
　　成都西楼下石刻东坡帖十卷择其尤竒逸者为一编号东坡书髓三十年间未尝释手去歳都下脱败甚乃再装缉之嘉泰三年歳在癸亥九月三日务观老学庵北牕手记
　　跋关著作行记
　　著作闗公出使峡中风采峻甚仕者人人震栗莫敢仰视某以孤生起罪籍万里佐州浅闇滞拙自期且汰去而闗公独厚遇之举酒赋诗谈台阁旧事忘其位之重也公免归之明年某以事至卧龙山咸平寺长老惠连言公徃有行记今特刻之石因属某书其末某曰方闗公之门可炙手时此书伏不出今公归卧青城山中賔客解散形势一变而连方刻其书为不朽计嗟乎足以愧士大夫矣乾道七年七日左奉议郎通判防州军州主管学事陆某谨识
　　跋先氏书岩　　　　　　　　元虞集
　　凉国公勲业闻望着于天下我国家蓍也年七十余闲居金陵又以文章学问为吾道砥柱其得于天而裕于人何其盛哉读书岩之记序其源委博赡考据乡里晚生后进盖有不及闻者吾蜀百十年故家旧族若先氏岩者多有之矣安得一一表章于大臣元老之手乎然先氏子孙所恃以不朽者不徒在于岩者矣
　　跋先氏书岩　　　　　　　　谢端
　　端亦蜀人也流离江汉间几十余年矣某山某水不知几何所读书岩之记始知先氏之有贤子孙矣端今老矣行于四方欲求一畆之居而不可得吾蜀多异人异书何时扁舟泝江而上从书岩岚光林影之下求其遗书而读之庶几补过以希前修汝砺可尚不吾却也其可感慨也夫
　　跋宋太史楹铭　　　　　　　明献园
　　积邱山之善尚未为君子贪丝毫之利便陷于小人右金华宋太史景濓楹铭盖其引年而归田里时所作也昔卫武公年九十犹作抑诗以自警即此意欤其门人王绅为予书此予取而读之悚然若亲见大史于前也惕然若亲闻太史之言也所谓虽无老成人尚有典型者信乎古语云从善如登从恶如崩可不慎哉今观绅文章孝友蚤有时望诚可谓青出于蓝氷寒于水者矣然于此铭尤当书诸绅而弗忘则非惟无负于太史亦无负于已之所学也特识数语以归于某且用以自勗
　　跋鲜于枢书诸葛表后　　　　　惠园
　　鲜于太常伯机胷次无滞迹所书汉丞相诸葛公出师二表真墨笔力遒劲韵度不凡得妙中之妙与赵松雪相伯仲宜其为世所寳余罢朝毎毎披阅心目豁然但恐其墨渝纸不能乆有于天地间因命工勒石以惠来学云时成化十三年五月一日识
　　跋钓鱼城志后　　　　　　　邹智
　　予尝观天下之大势矣立国于北者恃黄河之险立国于南者恃长江之险而蜀寔江之上防也敌人有蜀则舟师可自蜀涪江而下而长江之险敌人与我共之矣由此言之守江尤在于守蜀也元南侵而必自蜀始岂非有见于此与冉氏弟兄受知余玠而首画城钓鱼之防王坚张珏且战且守至死不渝岂非有见于此与向使无钓鱼城则无蜀乆矣无蜀则无江南乆矣宋之宗社岂待崖山而后亡哉呜呼当兹城之成也宋无西顾之忧元无东下之路使贾似道能用汪立使之防陈宜中能用文天祥之防下防与上防齐奋内郡与外郡并力天下事未可知也天时不齐人事好乖令人有千古不平之愤
　　牟女打虎赋跋　　　　　　　魏瀚
　　粤王化既邈习俗浇薄虽父子兄弟夫妇利害所在不相顾惜甚至戕恩贼义有难言者余迁守兹郡听谳之际凡悖伦伤恩者靡不开其蔽而通其明全其情而惧以法然固有心革威慑翻然悔悟者而伦理尚未见厚讼狱终未能清岂身敎之政有未至而习染之锢未易新耶佥宪范公追赋牟氏打虎救母诗惓惓以牟女之孝为足重而守令能旌劝为可嘉公复以职在观风申谕吾民勿使是女专美于前公之究心扶持世敎弭息讼源不特文字之可称述而已凡在吾民独不思牟一弱女而孝心激烈捍虎救母奋不顾身况壮而为男子者乎又况读书明理为丈夫者乎





　　全蜀艺文志卷五十九
　　钦定四库全书
　　全蜀艺文志卷六十　　　明　周复俊　编尺牍
　　与周益州书【周抚为益州刺史永和三年　凡八则】王羲之
　　足下今年政七十耶知体气常佳此大庆也想复勤加頥养吾年垂耳顺推之人理得此以为厚幸但恐前路转欲逼耳以尔要欲一逰目汶领非复常言足下但当保护以俟此期勿谓虚言得果此縁一叚竒事也去夏得足下致卭竹杖皆至此士人多有尊老者皆即分布令知足下远惠
　　徃在都见诸葛颙曾具问蜀中事云成都城池门屋楼观皆是秦时司马错所修令人逺想慨然具示为广异闻
　　云谯周有孙高尚不出今为所在其人有以副此志否令人依依足下具示
　　省足下别疏具彼土山川诸竒扬雄蜀都左太冲三都殊为不备悉彼故为多竒益令其逰目意足也可得果当告卿求迎少人足耳至时示意迟此期眞以日为嵗想足下鎭彼土未有动理耳要欲及卿在彼登汶领峨眉而还实不朽之盛事但言此心已驰于彼矣
　　知有汉时讲堂在是汉何帝时立此知画三皇五帝以来备有画又精妙甚可观也彼有能画者不欲因摹取当可得否信具告
　　严君平司马相如扬子云皆有后不
　　彼盐井火井皆有否足下目见不为欲广异闻
　　与谢安书【法帖不载蜀中旧有石刻】　　　　　前人
　　蜀中山川如岷山夏含霜雹校之所闻昆仑之仲也
　　与某帖　　　　　　　　　　王献之
　　益部耆旧传令送想催驱写取了慎不可过淹留【米元章释为益郎非】
　　与萧纪书　　　　　　　　　梁元帝
　　蜀中斗绝易动难安弟可镇之吾自当灭贼又别纸云地拟孙刘各安境界情深鲁卫书信常通
　　与孙叔静简　　　　　　　　宋苏轼
　　眉山人有巢谷者字元修曽应进士武举皆无成笃于风义已七十余矣闻某谪海南徒步万里来相劳问至新兴病亡官为藁殡録其遗物于官库元修有子防在里中某已使人呼防来迎防颇助其路费仍约过永而南当更资之但未到耳旅殡无人照管或毁壊暴露愿公愍其不幸因廵检至其所特为一言于彼守令得稍修治其殡常戒至者保护之以须其子之至则恩及存亡耳死罪死罪
　　答蜀僧几演
　　几演大士防惠蟠龙集向已尽读数册廼文笔力竒健深増【阙】伏【阙】尝观贯休齐已诗尤多凡陋而遇知得名赫奕如此盖时文凋故使此二僧为雄强今吾师老于吟咏精敏豪放而汨没流俗岂亦有幸不幸耶然此道固亦澹泊寂寞非以蕲人知而鼔誉也但鸣一代之风雅而已既承厚贶聊奉广耳
　　与巢元脩
　　日日望归今日得文甫书乃云昨日始与君瑞成行东坡荒废春笋渐老饼餤已入未限闻此当俟驾耶老兄别后想健某五七日来苦壅殊甚饮食语言殆废矧有乐事今日渐住近日牢城失火烧荡十九雪堂亦危潘家皆奔避堂中飞熖已燎檐天幸而先生两瓢无恙四石亦吐芽矣
　　答佛印禅师
　　尘劳衮衮忽得来书读之如蓬蒿藜藿之迳而闻謦欬之音可胜慰悦且审即日法履轻安又重以慰也某防恩擢置词林进陪经幄是为儒者之极荣实出禅师之善祷也余热千万自重
　　重答佛印
　　人至承诲示知俶装聚道防见不远岂胜欣慰向冷跋涉自爱
　　与家复礼【复礼眉州人】
　　前日辱访别怅恋不已隂寒起居佳否送行诗别写得一本都胜前日书者复纳去远道万万自重
　　黔中与人简
　　顷承惠香极清淡可喜毎与范道人同之耳比来绝无香材时时焚降真甲籛浅俗零霍虚躁非主人深静不能调制此物耳闻元叔苦疮疡遂平复否焚香何不见寄如王所献天女惟我能受可以与我呵呵
　　答唐彦道
　　比因三家作酒皆美以饮客因作三颂谩往一笑有金桃棕栮二颂热倦未暇録也王广道有举业言行有常可喜人也言欲防富义谒入关赍欲倚公一言为重如何
　　答从圣使君
　　此帮茶乃可饮但去城或数日土人不善制度焙多带烟耳不然亦殊佳今往防州都濡月兎两饼施州入香六饼试将焙碾尝都濡在刘氏时贡炮也味殊厚恨此方难得真好事者耳
</div>
    <div class="pagination">
<a href="全蜀艺文志_page50.html">上一页</a><span>...</span><a href="全蜀艺文志_page46.html">46</a><a href="全蜀艺文志_page47.html">47</a><a href="全蜀艺文志_page48.html">48</a><a href="全蜀艺文志_page49.html">49</a><a href="全蜀艺文志_page50.html">50</a><span class="current-page">51</span><a href="全蜀艺文志_page52.html">52</a><a href="全蜀艺文志_page53.html">53</a><a href="全蜀艺文志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
