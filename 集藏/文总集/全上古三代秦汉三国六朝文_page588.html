<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 588 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 588 页/共 658 页
  </h1>
  <div class="content">
   渊，仕苻坚，官爵未详。又仕姚兴父子，为灵台令。姚泓灭，仕赫连昌，为太史令。太武平统万，复为太史令，迁骠骑军谋祭酒。
　　◇观象赋（并序）
　　《易》曰：天垂象，见吉凶，圣人则之。又曰：「观乎天文，以察时变，观乎人文，以化成天下。」然则三极虽殊，妙本同一；显昧虽遐，契齐影响。寻其应感之符，测乎冥通之数，天人之际，可见明矣。夫机象冥缅，至理幽玄，岂伊管智所能究畅。然歌咏之来，偶同风人，目阅群宿，能不歌吟？是时也，岁次析木之津，日在翼星之分，阊阖晨鼓而萧瑟，流火夕叹以摧颓，游气眇其高搴，辰宿焕焉华布。睹时逝怀川上之感，步秋林同宋生之戚，叹巨艰之未终，抱殷忧而不寐，遂彷徨于穷谷之里，杖策陟神岩之侧。乃仰观太虚，纵目远览，吟啸之顷，懔然增怀。不览至理，拔自近情。常韵发于宵夜，不仕咏歌之末，遂援管而为赋。其辞曰：
　　陟秀峰以遐眺，望灵象于九霄。（陟，升。遐，远。九霄，九天也。）睹紫宫之环周，嘉帝坐之独标。（紫宫垣十五星在北斗北，天皇大帝一星在紫宫中，天帝位尊，故言独标也。）瞻华盖之荫蔼，何虚中之迢迢。（华盖七星，杠九星，合十六星，在大帝上。迢迢，高远之貌。）观阁道之穹隆，想灵驾之电飘。（阁道六星在王良东北，天帝之所乘摄，灵驾之所由从。电飘，疾也。）尔乃纵目远览，傍极四维，北鉴机衡，南睹太微，（四维，四方之维。机衡，谓北斗星。太微宫十星，在翼轸北。）三台以双列，皇座ぁぁ以垂晖，（三台凡六星，两两而居，起文昌，极太微。皇座一星在太微星中。、ぁぁ，皆星光明之貌也。）虎贲执锐于前阶，常陈屯聚于后闱。（三台谓之太阶，虎贲一星在下台南，故言前阶。常陈七星，如毕状，在皇座北，皆宿卫天帝前后，备非常。阐门，宫中之门也。）遂回情旋首，次目文昌。（文昌七星，在北斗魁前，别一宫之名，皆相位次也。）仰见造父，爰及王良。（造父五星，在传舍河中。造父，周穆王御。死，精上为星。王良五星，在奎北。王良者，晋大夫，善御，九方湮之子。良一名邮无正，为赵简子御。死，精托于星，为天帝之驭官。）傅说登天而乘尾，奚仲托于津阳。（傅说一星在尾后。傅说，殷时隐于岩中，殷王武丁梦得贤人，圜画其象，求而得之，即立为相。死，精上为星。乘尾，在龙驷之间。奚仲四星，在天津北，近河傍。太古时造车舆者，死而精上为星。水北曰阳，在河北，故曰津阳也。）织女朗列于河湄，牵牛焕然而舒光。（织女三星在纪星东端，牵牛六星在河鼓南。世人复以河鼓为牵牛。）五车亭柱于毕阴，两河侠井而相望。（五车三柱，都十四星，在毕东北。在宿北，故谓之阴。两河，南河、北河。六星侠东井，东西遥相对，故曰相望也。）灼灼群位，落落幽纪，设官分职，罔不悉置。（灼灼、落落，皆星光明希疏之貌。群位，谓天设三公九卿之官，皇后嫔御之位。分，谓分其所司，而各有所典。罔，无。悉，尽。言无不尽备，官职亦有之也。）储贰副天，庭延三吏。（储贰，谓太子一星，在帝座北。三吏，三公星，在太微宫中也。）论道纳言，各有攸司。（论道，谓三公坐而论道。纳言，谓尚书献可替否）将相次序以卫守，九卿珠连而内侍。（大微宫十星，皆有上将上相次将次相之位。九卿三星在太微庭中，行列似珠之相连而内侍。）天街分中外之境，四七列九土之异。（天街二星，昴毕间，近月星，阴阳之所分，中国之境界。天街以西属外国，旌头毡褐，引弓之民皆属焉。天街以东属中国，绅之士冠带之伦皆属焉。四七二十八宿，角、亢，郑国兖州；氏、房、心，陈国豫州；尾、箕，燕国幽州；斗、牛，吴国扬州；女、虚、危，齐国青州；营室、东壁，卫国并州；奎、娄，鲁国徐州；胃、昴、毕，赵国冀州；觜、参，魏国益州；井、鬼，秦国雍州；柳、星、张，周国洛阳、三河；翼、轸，楚国荆州。天有十二次，日月之所经历，地有十二州，王侯之所国。方土所出之物，各有殊异不同者。）左则天纪、枪、、摄提、大角，二咸防奢，七公理狱。（天纪九星在贯索东，天枪三星在北斗杓东，天五星在女床东北。摄提六星侠大角，大角一星在摄提间。二咸：东咸四星在房东北，西咸四星在房西北，此星主防奢淫诌佞之事。七公七星在招摇东，接近贯索。贯索为天狱。刑狱失中，则七公评议，理其冤枉。）库楼炯炯以灼明，骑官腾骧而奋足。（库楼十星在大角南。骑官二十七星在氐南。骑官典乘，故曰腾骧也。）天市建肆于房、心，帝座磊落而电烛。（天市二十四星在房、心北，帝座一星在天市中心。）于前则老人、天社，清庙所居。（老人一星在弧南，常以春秋分候之。天社六星亦在弧南。清庙十四星在张南。）明堂配帝，灵台考符。（明堂三星在太微西南角外，灵台三星在明堂西。）丈人极阳而慌忽，子孙ィィ于参。（丈人二星在军市西南。星在南方，故称极阳。慌忽，谓星细小，远邈难见。《老子》曰：「忽兮慌兮，其中有象；慌兮忽兮，其中有物。」子二星，在丈人东。ィ，小貌。孙二星，在子东。《诗》云：「ィ彼小星，三五在东。」此之谓乎？）天狗接狼以吠守，野鸡伺晨于参墟。（天狗七星在狼北，野鸡一星在参东南。天市中街，主警怖，故曰吠守。鸡能候时，故曰伺晨。）右则少微、轩辕，皇后之位，嫔御相次，尊卑有秩。（少微四星在太微西，南北列，白衣处士之位。轩辕十七星在七星北，有皇后嫔御之位，尊卑相次，皆秩序之也。）御宫典仪，女史执笔。（御宫四星在钩陈左傍，此星主典司礼仪、威容步趋之事。女史一星在柱下史北。女史记识昼夜昏明，节漏省时，在钩陈右傍。）内平秉礼以伺邪，天牢禁愆而察失。（内平四星在中宫南，有邪媚之事，以礼正之。天牢六星在北斗魁下，有过失则惩其愆也。）于后则有车府、传舍，匏瓜、天津，（车府七星在天津东，传舍五星在华盖上，匏瓜五星在丽珠北，天津九星在匏瓜北。）扶匡照曜，丽珠佩珍。（扶匡七星在天津东，丽珠五星在须女北。丽桂、衣珠、佩珍，后夫人之盛饰。其星主皇后之服也。）人星丽玄以闲逸，哭、泣连属而趋坟。（人星五星在车府南，丽，附；玄，天。言人星近于闲逸。《易》曰：「日月星辰丽于天。」《石氏经》曰：「人星优游，人乃安宁。」，哭二星在虚南，泣三星在哭东。坟墓四星在危南。哭、泣星行列趋向坟墓，故曰连属。）河鼓震雷以訇磕，腾蛇蟠萦而轮菌。河鼓十二星在南斗北，此星昏中南方而震雷。《易》曰「鼓之以雷霆」此之谓也。此星主声音，故曰訇磕，腾蛇二十二星在营室北，形状似訇蛇，故曰轮菌。于是周章高眄，还旋辰极。（辰极，北极。）既觌钩陈中禁，复睹天帝休息。（钩陈六星在紫宫中，天皇大帝之所居。诸宫别馆及天床星，皆是休息寝卧而游也。）渐台可升，离宫可即。（渐台、离宫皆天宫台之名。渐台四星在织女东足下。离宫六星与营室相连。言天帝或升渐台而睹，或就离宫而游。即，就也。《礼记》曰「即宫于宗周」也。）酒旗建醇醪之旌，女床列窈窕之色。（酒旗三星在轩辕左角，天设置酒官为饮燕之事，故建牙旗为标。女床三星在纪星东北端，奉侍天王之女。侍卫天王，必有《关雎》窈窕之美，无妒忌之心，乃可侍卫天王左右，故言列窈窕之色也。）辇道屈曲以微焕，附路立于云阁之侧。（辇道五星在织女西足，屈曲而细小，故言微焕也。附路一星在阁道傍，言天帝出入由阁道附路。豫防败伤，故言天帝立于云阁之侧。）其列星之表，五车之间，乃有咸池、鸿沼、玉井、天渊、建树、百果、竹林在焉。（列宿之外谓之表。咸池三星在天潢东，鸿沼二十三星在须女北，玉井四星在参左足下，天渊十星在龟星东南，建树、百果星在胃南，竹林二十五星在园西南。）江河炳著于上穹，素气霏霏其带天。（江，天江星。天江四星在尾北，言天江星乃炳然著见于天上。素气者，天河白气。素，白。霏霏然，带著于天也。）神龟曜甲于清冷，龙鱼ゼ光以英连。（神龟，龟星也，有五星在尾南。龟知来事，故称神。在河中，故言清冷。鱼龙，谓鱼一星，在尾后河中。尾为龙宿，故言龙鱼。此星在河中，以鱼星之映，水有光曜也。）又有南门、鼓吹，器府之官，奏彼丝竹，为帝娱欢。（南门、鼓吹二星在库楼南，翼西南。器府三十二星在轸南。器府典掌丝竹之事，以娱乐天帝也。）熊、罴绵络于天际，虎、豹傥煜而晖烂。（虎、豹、熊、罴四星在狼星傍。）弧精引弓以持满，狼星摇动于霄端。（狼一星在参东南，弧九星在狼东南。《星传》云：「天下兵起，则弧弓张天。」）其外则有燕、秦、齐、赵列国之名。（外，谓列宿之外，复有诸国之名。齐一星在九坎东，赵二星在齐北，郑一星在赵北，越一星在郑北，周二星在越东，秦二星在周东，代二星在秦南，晋一星在代南，韩一星在晋西，魏一星在韩北，楚一星在韩西，燕一星在楚南。诸列国之名，凡有十二星也。）雷电霹雳，雨落云征。（征，行也。雷电六星在营室南，霹雳五星在上公西南，云雨四星在霹雳南。）陈车策驾于氐南。天驷骋步于太清。（陈车三星在氐南，房星一名天驷。）园、苑周回以曲列，仓、廪区别而殊形。（天园十四星在苑南，天苑十六星在昴、毕南，天仓六星在娄南，天廪四星在昴南，言形象殊别不同也。）内则尚书、大理、太一、天一之宫，（尚书五星在紫微宫门内东南维。大理二星在紫徽宫中。太一、天一各一星，相近，在紫宫门南。）柱下著术，传示无穷。（柱下史一星在北极东。）六甲候大帝之所须，内厨进御膳于皇躬。（六甲在华盖下，内厨二星在紫宫西南角外。）天船横汉以普济，积水候灾于其中。（天船九星在大陵北，积水一星在天船中。）阴德播洪施以恤不足，四辅翼皇极而阐玄风。（阴德二星在尚书西，四辅四星侠北极。播，布。洪，大。玄，天也。阴德之官，必有阳报。夫阴施阳报，自然之常数，贫穷困死，生民之极艰。以至困乏□死，遭阴德之终。故穷者不希周恤而惠与自至，施者无求于报而酬答自来。斯乃冥中之理，大象岂虚构其曜哉？四辅星既翼佐北极之枢，又能阐扬天帝之风教，故言阐玄风也。）恢恢太虚，寥寥帝庭。（恢恢、寥寥，皆广大清虚之貌。《老子》曰：「天网恢恢，疏而不失。」帝庭，谓太微宫也。）五座并设，爰集神灵。（五座，谓太微宫中五帝座也。黄帝灵威仰位东方，赤帝赤怒位南方，白帝白招矩位西方，黑帝汁光纪位北方，黄帝含枢纽位中央。五帝各异，并集诸神之宫，与之谋国事。《孝经·援神契》曰：「并设神灵集谋。」此之谓也。）乃命荧惑，伺彼骄盈。（荧惑常以十月、十一月入太微，受制伺无道之国，故曰伺彼骄盈也。）执法刺举于南端，五侯议疑于水衡。（太微南门，谓之执法。刺举者，刺奸恶，举有功。五侯五星在东北。东井为水衡，辨疑狱，五侯议而评之也。）金、火时出以成纬，七宿匡卫而为经。（金、火，荧惑、太白也。七宿，谓一方七宿。天文谓五星为纬，二十八宿为经，故举金火七宿为言，则五星二十八宿可知也。言五星出人，伏见有时，不常出也。）烨昱其并曜，粲若三春之荣。（言星辰布曜，若春日之荣华也。）
　　睹夫天官之罗布，故作则于华京。（言天官罗布于上，王者法效于下。《论语》曰：「惟天为大，惟尧则之也。」）及其灾异之兴，出无常所。（言灾异出无常宿，随其善恶而处之。假使郑国有事，则变见角、亢也。）归邪缤纷，飞、流电举。（如星非星，如云非云，谓之归邪。夹以微气，故称缤纷。飞，飞星也。流，流星也。飞星与流星各异，飞星焱去而迹绝，流星迹存而不灭。电举者，似焱电长。）妖星起则殃及晋平，蛇乘龙则祸连周楚。（《春秋》鲁襄公十年春正月戊子，妖星出于婺女，见于申维。婺女属齐，申为晋分。梓慎见妖星出，知晋侯以戊子日死。蛇乘龙，谓襄公二十八年，岁星次天津，于玄枵十五度，在虚下。岁星主木，位在东，体合房、心，故名龙。虚在坎，坎子位，次玄枵，龟蛇之类。岁星失次，行虚之外，出其下，故曰蛇乘龙。龙位寿星，宋、郑之分。梓慎见蛇乘龙，知饥在宋、郑。然裨灶以为周王及楚子皆死。二人推变不同，所见各异。梓慎、裨灶，古之良史也。）或取证于逢公，或推变于冲午。（逢公，齐邑，姜之先。言逢公死时，亦有此星见，梓慎推星，以此方之，知晋平公将死。冲午，谓虚宿对午。午为张、翼，张、翼周楚之分，裨灶占知周王、楚子死，故言推变于冲午。）乃有钦明光被，填逆水府，（昔尧遭洪水，填星逆行入水府。《书》曰：「钦明文思，光被万邦。」）洪波滔天，功隆大禹。（言洪水既出，尧命鲧治之而功不成，乃复命禹治而平之，禹有济世之难，治水之功。《书》曰：「洪水滔天。」又曰：「禹锡玄圭，告厥成功。」）此则冥数之大运，非治纲之失绪。（言尧遭洪水，致填星逆行之异，非不德所致，此乃运数应尔也。）盖象外之妙，不可以粗理寻，重玄之内，难以荧燎睹。（言玄理微妙，不可知见也。）至于精灵所感，迅逾骇向。刑轲慕丹，则白虹贯日而不彻。（昔荆轲慕燕太子丹之义，入秦为刺客，虽至精感上，而事竟不捷。）卫生画策，则太白食昴而ゼ朗。（昔卫先生为秦画策于长平，昭王疑而不信，太白有食昴之变。）鲁阳指麾，而曜灵为之回驾。（鲁阳，古之贤人，以手麾日，能再回也。）严陵来游，而客气著于乾象。（昔光武为白衣时，与严陵相厚善，及登帝位，陵来入见，太史奏曰：「客星犯帝座。」光武诏曰：「乃严子陵，非客。」）斯皆至感动于神，诚应效于既往。尔乃四气鳞次，斗建辰移。虽无声言，三光是知。（言四时代谢不常，每月斗移建一辰，天无声言语止以星辰见变谴，以示人也。）星中定于昏明，影度以之不差。测水旱于未然，占方来之安危。（孟春正月，昏参中，旦尾中。仲春之月，昏弧中，旦建星中。季春之月，昏七星中，旦牵牛中。孟夏之月，昏翼中。旦婺女中。仲夏之月，昏亢中，旦危中。季夏之月，昏心中，旦奎中，孟秋之月，昏建星中，旦毕中。仲秋之月，昏牵牛中，旦觜Δ中。季秋之月，昏虚中，旦柳中。孟冬之月，昏危中，旦七星中。仲冬之月，昏东壁中，旦轸中。季冬之月，昏娄中，旦氐中。冬至之日，建八尺之标，影长一丈三尺五寸也。夏至之日，影长一尺六寸也。影长为水，影短为旱。）阴精乘箕，则大飙暮鼓，西南入毕，则淫雨滂沲。（阴精，月也。东北失道入箕则多风。移而西南，失道入毕，则多雨。雨三日为淫雨。《诗》曰：「月丽于毕，俾滂沲矣。」《书》曰：「星有好风，星有好雨。」此之谓也。）譬犹晋锺之应铜山，风云之从班螭。（言云从龙，风从虎，同气相求，同类相应，蜀山崩而晋锺鸣也。）若夫冥车潜驾，时乘六虬。大仪回运，万象俱流。（六虬，六龙。《易》曰：「时乘六龙以御天。」此皆是天回运转。）北斗俄其西倾，群星忽以匿幽。（幽，暗也。）望舒纵辔以骋度，灵轮浃旦而过周。（望舒，月也。月，日行十三度十九分度之七，周天凡三百六十五度四分度之一。天一日一夜运转过周一度。浃，匝也。至旦晓而过匝，故曰浃旦而过周也。）
　　尔乃凝神远瞩，晒目八荒。察之无象，视之眇茫。状若浑元之未判别，又似浮海而睹沧浪。幽遐迥回希夷，寸眸焉能究其傍。（凝神，精不动也。言极远傍视，茫然若造化之始，元气未分，似浮海远望而不见其边。《论语》曰：「乘桴浮于海。」《老子》曰：「听之不闻其声，名曰希；视之不见其形，名曰夷。」）于是乎夜对山水，栖心高镜。远寻终古，攸然独咏。美景星之继昼，大唐尧之德盛。（《瑞应图》曰：「景星大如半月，生于晦朔，助月光明。」当尧之时，有此星见，故美尧之德能致之也。）嘉黄星之靡锋，明虞舜之不竞。（昔舜将受禅于尧，先有星见，圆而无锋芒。言舜当用土德王天下。星见而无芒角者，示揖让而受，不以兵事争竞也。）畴吕尚之宵梦，善登辅而翼圣。（昔太公未遇文王时，钓鱼于溪，夜梦得北斗辅星，神告尚以伐纣之意。事见《尚书·中侯篇》也。）钦管仲之察微，见虚、危而知命。（昔管仲与鲍叔牙商贾于南阳，见三星聚虚、危之分，知齐将有霸主，遂共戮力，来投齐地也。）叹荧惑之舍心，高宋景之守政。（当春秋时，荧惑守心，景公不从史韦之言，荧惑退舍，而延二十年。）壮汉祖之入秦，奇五纬之聚映。（昔汉祖入秦，五星聚于东井，秦之分。）尔乃历象既周，相佯岩际。（相佯，倘佯也。《尚书》曰：「历象日月星辰。」）寻图籍之所记，著星变乎书契。览前代之将沦，咸谴告于昏世（言先代之君将沦亡，天必告灾异之徵也）。桀斩谏以星孛，纣荒而致彗（夫景星见则太平应，彗、孛作而祸乱兴，天之常也。昔夏桀无道，斩关龙逢而极恶，孛星见，汤伐之，放于鸣条之野。殷纣设炮烙之刑，彗星出，武王悬之白旗也）。恒不见以周衰，枉蛇行而秦灭（昔鲁庄公十年夏四月，恒星不见，自是以后，周室衰微。枉矢出，蛇行而无尾，自昔项羽入关，有此变。见《汉书》）。谅人事之有由，岂妖灾之虚设。（言天以冥应，玄象为变，要由人事，岂妖灾而已。）诚庸主之难悛，故明君之所察。（言庸君暗主，玄象谴告，不能改行自新以答天变。贤君明主则不然，见天灾异，惧而修德也。）尧无为犹观象，而况德非乎先哲。（夫唐尧至治，犹历象璇玑，窥七政，况德不及古，而不观之乎。《魏书·张渊传》，又见《十六国春秋》六十九。无注。案：「张渊」《北史》作张深，《文选·月赋注》引作「张泉」，皆避唐讳。《初学记》一略载此赋，作宋张镜。《隋志》有《宋新安太守张镜集》十卷，岂此赋又见《张镜集》邪？疑《初学记》「宋」字误。）
　　◎崔宏
　　宏，字玄伯，清河东武城人。魏司空林六世孙。仕秦，为苻融阳平公侍郎，领冀州从事，管征东记室。徵为太子舍人，不就，左迁著作佐郎。历苻丕征东功曹。苻坚亡，慕容以为吏部郎尚书左丞、高阳内史，道武以为黄门侍郎，迁吏部尚书。赐爵白马侯，加周兵将军。明元时拜天部大人，进爵为公。泰常三年卒，赠司空，谥曰文贞。
　　◇国号议
　　三皇五帝之立号也，或因所生之土，或即封国之名。故虞、夏、商、周始皆诸侯，及圣德既隆，万国宗戴，称号随本，不复更立。唯商人屡徙，改号曰殷，然犹兼行，不废始基之称。故《诗》云「殷商之旅」，又云「天命玄鸟，降而生商，宅殷土茫茫」。此其义也。昔汉高祖以汉王定三秦，灭强楚，故遂以汉为号。国家虽统北方广漠之土，逮于陛下，应运龙飞，虽曰旧邦，受命维新，是以登极之初，改代曰魏。又慕容永亦奉进魏土。夫「魏」者大名，神州之上国，斯乃革命之徵验，利见之玄符也。臣愚以为宜号为魏。（《魏书·崔玄伯传》）
　　◎崔浩
　　浩，字伯渊，小名桃简，宏长子。皇始中，为通直郎。天兴中，给事秘书，转著作郎。明元即位，拜博士祭酒，赐爵武城子。泰常中，袭父爵白马公。东宫建，以为右弼。寻拜相州刺史，加左光禄大夫。太武即位，以公归第。始光中，进爵东郡公，拜太常卿。神中，加侍中、特进、抚军大将军、左光禄大夫，进司徒。太平真君十一年六月，坐修国史忤旨，并范阳卢氏、太原郭氏、河东柳氏皆夷族。时年七十。
　　◇册封沮渠蒙逊为凉王
　　昔我皇祖，胄自黄轩，总御群才，摄服戎夏，叠曜重光，不殒其旧。逮于太祖，应期协运，大业唯新，奄有区宇，受命作魏。降及太宗，广辟崇基，政和民阜。朕承天绪，思廓宇县，然时运或否，雾四张，赫连跋扈于关西，大檀陆梁于漠北，戎夷负阻，江淮未宾，是用自东徂西，戎轩屡驾。赖宗庙灵长，将士宣力，克翦凶渠，震服疆犷，四方渐泰，表里无尘。王先识机运，经略深远，与朕协同，厥功洪茂。当今运锺时季，僭逆凭陵，有土者莫不跨峙一隅，有民者莫不荣其私号，不遵众星拱极之道，不慕细流归海之义。而王深悟大体，率由典章，任土贡珍，爱子入侍。勋义著焉，道业存焉。惟王乃祖乃父，有土有民，论功德则无二于当时，言氏族则始因于世爵。古先帝王，褒贤赏德，莫不胙土分民，建为藩辅，是以周成命大公以表东海，襄王锡晋文大启南阳。是用割凉州之武威、张掖、敦煌、酒泉、西海、金城、西平七郡封王为凉王。受兹素土，苴以白茅，用建冢社，为魏室藩辅，盛衰存亡，与魏升降。夫功高则爵尊，德厚则任重，又加命王入赞百揆，谋谟帏幄，出征不怀，登摄侯伯。其以太傅行征西大将军，仗钺秉旄，鹰扬河右，远祛王略，怀柔荒隅，北尽于穷发，南极于庸岷，西被于昆岭，东至于河曲，王实征之，以夹辅皇室。又命王建国，署将相群卿百官，承制假授，除文官刺史以还、武官抚军以下。建天子旌旗，出入警跸，如汉初诸侯王故事。钦哉惟时，往践乃职，祗服朕命，协亮天工，俾九德咸事，无忝庶官，用终尔显德，对扬我皇祖之休烈。（《魏书·沮渠蒙逊传》。崔浩之辞也。）
　　◇议军事表
　　昔汉武帝患匈奴疆盛，故开凉州五郡，通西域，劝农积谷，为灭贼之资。东西迭击。故汉未疲而匈奴已敝，后遂入朝。昔平凉州，臣愚以为北贼未平，征役不息，可不徙其民，案前世故事，计之长者。若迁民人，则土地空虚，虽有镇戍，适可御边而已，至于大举，军资必乏。陛下以此事阔远，竟不施用。如臣愚意，犹如前议，募徙豪疆大家，充实凉土，军举之日，东西齐势，此计之得者。（《魏书·崔浩传》）
　　◇上《五寅元历》表
　　太宗即位元年，敕臣解《急就章》、《孝经》、《论语》、《诗》、《尚书》、《春秋》、《礼记》、《周易》。三年成讫。复诏臣学天文、星历、《易》式、九宫，无不尽看。至今三十九年，昼夜无废。臣禀性弱劣，力不及健妇人，更无馀能，是以专心思书，忘寝与食，至乃梦共鬼争义。遂得周公、孔子之要术，始知古人有虚有实，妄语者多，直正者少。自秦始皇烧书之后，经典绝灭。汉高祖以来，世人妄造历术者有十馀家，皆不得天道之正，大误四千，小误甚多，不可言尽。臣愍其如此。今遭陛下太平之世，除伪从真，宜改误历，以从天道。是以臣前奏造历，今始成讫。谨以奏呈。唯恩省察，以臣历术宣示中书博士，然后施用。非但时人天地鬼神知臣得正，可以益国家万世之名，过干三、皇五帝矣。（《魏书·崔浩传》）
　　◇上疏赞明寇谦之受神诰事
　　臣闻圣王受命，则有大应。而《河图》、《洛书》，皆寄言于虫兽之文。未若今日人神接对，手笔粲然，辞旨深妙，自古无比。昔汉高虽复英圣，四皓犹或耻之，不为屈节。今清德隐仙，不召自至。斯诚陛下侔踪轩黄，应天之符也，岂可以世俗常谈，而忽上灵之命。臣窃惧之。（《魏书·释老志》。崔浩独异寇谦之言，因师事之，授其道术。于是上疏，赞门其事。）
　　◇注易叙
　　国家西平河右，敦煌张湛、金城宗钦、武威段承根，三人皆儒者，并有俊才，见称于西州。每与余论《易》，余以《左氏传》卦解之，遂相劝为注。故因退朝馀暇，而为之解焉。（《魏书·张湛传》）
　　◇食经叙
　　余自少及长，耳目闻见，诸母诸姑，所修妇功，无不蕴习酒食。朝夕养舅姑，四时供祭祀，虽有功力，不仕僮使，常手自亲焉。昔遭丧乱，饥馑仍臻，饣蔬糊口，不能具其物用，十馀年间，不复备设。先妣虑久废忘，后生无所知见，而少不习业书，乃占授为九篇，文辞约举，婉而成章，聪辨疆记，皆此类也。亲没之后，值国龙兴之会，平暴除乱，拓定四方。余备位台铉，与参大谋，赏获丰厚，牛羊盖泽，赀累巨万。衣则重锦，食则粱肉。远惟平生，思季路负米之时，不可复得，故序遗文，垂示来世。（《魏书·崔浩传》。浩母卢氏，谌孙女也。浩著《食经叙》。又《北史》二十一）
　　◇论诸葛武侯
　　承祚之评亮，乃有故义过美之誉，案其迹也，不为负之，非挟恨之矣。何以云然？夫亮之相刘备，当九州鼎沸之会，英雄奋发之时，君臣相得，鱼水为喻，而不能与曹氏争天下，委弃荆州，退入巴蜀，诱夺刘璋，伪连孙氏，守穷崎岖之地，僭号边夷之间。此策之下者。可与赵他为偶，而以为管、萧之亚匹，不亦过乎？谓寿贬亮，非为失实。且亮既据蜀，恃山险之固，不达时宜，弗量势力。严威切法，控勒蜀人。矜才负能，高自矫举。欲以边夷之众抗衡上国。出兵陇右，再攻祁山，一攻陈仓，疏迟失会，摧衄而反。后入秦川，不复攻城，更求野战。魏人知其意，闭垒坚守，以不战屈之。知穷势尽，愤结攻中，发病而死。由是言之，岂合古之善将见可而进，知难而退者乎？（《魏书·毛修之传》）
　　◇广德殿碑颂
　　肃清帝道，振慑四荒，有蛮有戎，自彼氐羌，无思不服，重译稽颡，恂恂南秦，敛敛推亡，峨峨广德，奕奕煌。（《水经·河水注》三。太平真君三年，刻石树碑，勒宣时事，碑颂云云。侍中、司徒、东郡公崔浩之辞也。碑阴题宣城公李孝伯、尚书卢遐等从臣姓名。）
　　◇女仪
　　近古妇人，常以冬至日上（一作「进」。）履韦蔑于舅姑，践长至之义也。（《御览》二十八，又六百九十七。）

卷二十三
◎崔道固
　　道固，字季坚。清河东武城人，汉末中尉琰八世孙。宋元嘉中，孝武为徐、兖二州刺史，辟为从事，后为宁朔将军、冀州刺史。泰始初，与薛安都推立晋安王子勋。子勋败，遂降于魏。魏献文以为前将军、徐州刺史、清河公。寻通款于宋。皇兴初，复降魏，以为平齐太守，赐爵临淄子，加宁朔将军。延兴中卒。
　　◇上表请罪
　　臣资生南境，限隔大化，本朝不以卑末，委授藩任。而刘氏萧墙内侮，惧贻大戮，前遣崔启之奉表归诚，幸蒙陛下过垂矜纳，并赐爵宠，庆佩罔极，应奔阙庭。但刘寻续遣使，恕臣百死。愚以世奉刘氏，深愆蒙宥，若犹违背，则是不忠于本朝，而欲求忠于大魏。虽曰希生，惧大魏之所不许。是用迷回，孤负天日，冒万死之艰，固执拒守。仆臣白曜，振曜威灵，渐经二载，大将临城，以今月十四日臣东郭失守，于臣款之诚，庶可以彰于大魏矣。臣势穷力屈，以十七日面缚请罪，白曜奉宣皇恩，恕臣生命。斯实陛下起臣死尸，肉臣朽骨，天地造物，所不能行，而陛下育之。虽虞舜之贷有苗，姬文之宥崇垒，方之圣泽，未足以喻。既未奉朝旨，无由亲驰道路，谨遣大息景徽，束骸归阙，伏听刑斧。（《魏书·崔玄伯附传》。道固复叛。皇兴初，显祖诏慕容白曜筑长园，政其城东郭，道固面缚请罪表。）
　　◎崔僧渊
　　僧渊，道固兄子。归国后徙于薄骨律镇，太和中还。为尚书仪曹郎。后领青州中正，寻出为广陵王羽征东谘议参军，加显武将军。除龙骧将军、南青州刺史。
　　◇复族兄惠景书
　　主上之为人也，无幽不照，无细不存，仁则无远不及，博则无典不究，殚三坟之微，尽九丘之极。至于文章错综，焕然蔚炳，犹夫子之墙矣。遂乃开独悟之明，寻先王之迹，安迁灵荒，兆变帝基，惟新中壤，宅临伊域。三光起重辉之照，庶物蒙再化之始。分氏定族，料甲乙之科，班官命爵，清九流之贯。礼俗之叙，粲然复兴，河洛之间，重隆周道。巷歌邑颂，朝熙门穆，济济之盛，非可备陈矣。加以累叶重光，地兼四岳，士马强富，人神欣仰，道德仁义，民不能名。且大人出，本无所在，况从上圣至天子天孙者乎？圣上诸弟，风度相类，咸阳王已下，莫不英越，枝叶扶疏，遍在天下，所称稍竭，殊为未然。文士竞谋于庙堂，武夫效勇于疆场，若论事势，此为实矣。
　　计彼王篡杀之迹，人鬼同知，疑亲猜贵，早暴遐迩。兄投心逆节，千载何名！物患无施，器非时用，生不振世，没无令声，先师以为鄙，君子以为耻。此则事困伎殚，自勉无益，故其宜矣。以兄之才，夙超乡土，如弟之徒，谁不瞻仰，每寻昔念，未敢忘怀。虽复途遥二千，心想若对，敬遵轨范，以资一生。今名可扬矣而不能显亲，事可变矣而不能离辱，故世之所未解也。且君子在家也不过孝于其亲，入朝也不过忠于其君。主上之于兄，恩则不可酬，义则不可背。身可杀也故非其酬，功不逮也故非其报。今可以效矣而又弗为，非孝也。即实而言，兄之不变，得为忠乎？至于讲武争强，不敌者久矣；论安与危，不同者验矣；群情背去，独留者谬矣。愿深察之。王晏道绝外交，器非雄朗，专华保望，便就屠割。方之于兄，其全百倍。且淮蕃海捍，本出北豪，寿春之任，兄何由免？以是而言，猜嫌已决。又宗门未几，南北莫寄，先构之重，非兄何托，受社之荣，鄙心之相望矣。今执志不寤，忠孝两忘，王晏之辜，安能自保，见机而作，其在兹乎。
　　国家西至长安，东尽即墨，营造器甲，必尽坚精，昼夜不息者，于兹数载。今秋中月，云罗必举，贾不及时，虽贵不用，若不早图，况枉连城矣。枚乘有言，欲出不出，间不容发，精哉斯谈。弟中于北京，身罹事谴，大造之及，有获为幸。比蒙清举，超进非一，犬马之心，诚有在矣。虽复彼此为异，犹昔情不移也，况于今日哉！如兄之诲，如弟之规，改张易调，易于反掌，万一乖情，此将运也。（《魏书·崔玄伯附传》。齐明帝遣僧渊族兄惠景遗书，规令改图。僧渊复书。）
　　◎崔亮
　　亮，字敬儒，道固兄孙。献文平齐，内徙桑乾，为平齐民。孝文时，中书博士，转议郎，迁尚书二千石郎，兼吏部郎。寻为太子舍人，迁中书侍郎兼尚书左丞。带野王令。宣武时，迁给事黄门侍郎，仍兼吏部郎，领青州大中正。除散骑常侍，迁度支尚书，领御史中尉。转都官尚书，转七兵，领廷尉卿。除安西将军、雍州刺史，徵为太常卿，摄吏部事。孝明即位，出为抚军将军、定州刺史，假镇南将军。进号镇北将军，除殿中尚书，迁吏部尚书，转侍中、太常卿，迁左光禄大夫、尚书右仆射。转尚书仆射，正光二年卒，赠车骑大将军、仪同三司、冀州刺史，谥曰贞烈。
　　◇上言
　　今宣武皇帝主虽入庙，然尝时祭，犹别寝室，至于殷，宜存古典。案《礼》，三年丧毕，于太祖，明年春，于群庙。又案杜元凯云：「卒哭而除，三年丧毕而。」魏武皇后以太和四年六月崩，其月既葬，除服即吉，四时行事，而犹未时，王肃以为今除即吉，故特时祭，至于，宜存古礼。高堂隆如肃议，于是停不殷祭。又仰寻太和二十三年四月，孝文帝崩，其年十月祭庙，景明元年七月于太祖，三年春于群庙，亦三年乃，准古礼及晋魏之议，并景明故事，愚谓来秋七月，祭应停，宜待三年终，乃后。（《通典》五十。）
　　◇奏开铜矿
　　恒农郡铜青谷有铜矿，计一斗得铜五两四铢；苇池谷矿，计一斗得铜五两；鸾帐山矿，计一斗得铜四两；河内郡王屋山矿，计一斗得铜八两；南青州苑烛山、齐州商山并是往昔铜官，旧迹见在。谨案铸钱方兴，用铜处广，既有冶利，并宜开铸。（《魏书·食货志》。熙平二年冬，尚书崔亮奏。又见《通典》九。）
　　◇答刘景安书
　　汝所言乃有深致。吾乘时邀幸，得为吏部尚书。当其壮也，尚不如人，况今朽老，而居帝难之任。常思同升举直，以报明主之恩。尽忠竭力，不为贻厥之累。昨为此格，有由而然，今巳为汝所怪，千载之后，谁知我哉？可静念吾言，当为汝论之。吾兼、正（《通典》作「廉正」。）六为吏部郎，三为尚书，铨衡所宜，颇知之矣。但古今不同，时宜须异。何者？昔有中正，品其才第，上之尚书，尚书据状，量人授职，此乃与天下群贤共爵人也。吾谓当尔之时，无遗才，无滥举矣，而汝犹云十收六七。况今日之选，专归尚书，以一人之鉴照察天下。刘毅所云：「一吏部、两郎中而欲究竟（《北史》作「锐」，《通典》作「鉴」。）人物，何异以管窥天，而求其博（《通典》作「溥」。）哉。今勋人甚多，又羽林入选，武夫崛起，不解书计，唯可纩弩前驱，指踪捕噬而已。忽令垂组乘轩，求其烹鲜之效，未曾操刀，而使专割。（《通典》作「割」。）又武人至多，官员至少，不可周溥。设今十人共一官，犹无官可授，况一人望一官，何由可不怨哉？吾近面执，不宜使武人入选，请赐其爵，厚其禄。既不见从，是以权立此格，限以停年耳。昔子产铸刑书以救弊，叔向讥之以正法，何异汝以古礼难权宜哉！仲尼云：德（《通典》作「知」。）我者亦《春秋》，罪我者亦《春秋》。吾之此指，其由是也。但令当来君子，知吾意焉。（《魏书·崔亮传》、《通典》十四。）
　　◎崔光韶
　　光韶，亮从父弟。太和中为司空行参军兼秘书郎，掌校华林御书。明帝初，除青州中从事，后为司空骑兵参军，又兼司徒户曹。出为济州辅国府司马，迁青州平东府长史，入为司空从事中郎。解职归。孝庄初，为东道军司，寻徵辅国将军、廷尉少卿。未至，除太尉长史，加左将军，迁廷尉卿。永安末，解职归。后除征东将军、金紫光禄大夫，不起。卒年七十一。孝静初，赠散骑常侍、骠骑将军、青州刺史。
　　◇请以司空行参军让从叔和表
　　臣诚微贱，未登让品，属逢圣朝，耻无让德。（《魏书·崔亮附传》）
　　◇诫子孙
　　吾自谓立身，无惭古烈，但以禄命有限，无容希世取进。在官以来，不冒一级，官虽不达，经为九卿。且吾平生素业，足以遗汝，官阀亦何足言也。吾既运薄，便经三娶，而汝之兄弟，各不同生，合葬非古，吾百年之后，不须合也。然赠谥之及，出自君恩，岂容子孙自求之也，勿须求赠。若违吾志，如有神灵，不享汝祀。吾兄弟自幼及老，衣服饮食未曾一片不同，至于儿女官（疑作「冠」。）婚荣利之事，未尝不先以推弟。弟顷横祸，权作松榇，亦可为吾作松棺，使吾见之。（《魏书·崔亮附传》）
　　◎崔休
　　休，字惠盛，光韶族弟。孝文时，举秀才，历尚书主客郎，转通直正员郎，兼给事黄门侍郎。进尚书左丞，转长史。宣武即位，除渤海太守。入为吏部郎中，迁散骑常侍，免。后除龙骧将军、洛州刺史。寻行幽州事，徵拜司徒右长史。复除吏部郎中，加征虏将军、冀州大中正。迁光禄大夫，行河南尹。孝明初，加平东将军。寻除平北将军、幽州刺史，进号安北将军，迁安东将军、青州刺史。徵为安南将军、度支尚书，寻进号抚军将军、七兵尚书，转殿中尚书。正光四年卒，赠车骑将军、尚书仆射、冀州刺史，谥曰文贞。
　　◇议用薛钦朱元旭船运计
　　刳木为舟，用兴上代；凿渠通运，利尽中古。是以漕挽河渭，留侯以为伟谈；方舟蜀汉，郦生称为口实。岂直张纯之奏，见美东都；陈勰之功，事高晋世。其为利益，所从来久矣。案钦所列，实允事宜；郎中之计，备尽公理。但舟楫所通，远近必至，苟利公私，不宜止在前件。昔人乃远通褒斜，以利关中之漕，南达交广，以增京洛之饶。况乃漳洹夷路，河济平流，而不均彼省烦，同兹巨益。且鸿沟之引宋卫，史牒具存；讨虏之通幽冀，古迹备在。舟车省益，理实相悬；水陆难易，力用不等。昔忝东州，亲迳验斯损益，不可同年而语。请诸通水运之处，皆宜率同此式。纵复五百、三百里，车运水次，校计利饶，犹为不少。其钦所列州郡，如请兴造。东路诸州，皆先通水运，今年租调，悉用舟楫。若船数有阙，且赁假充事，比之僦车，交成息耗。其先未通流，宜遣检行，闲月修治，使理有可通，必无壅滞。如此，则发召匪多，为益实广，一尔暂劳，久安永逸。（《魏书·食货志》）
　　◇诫诸子
　　汝等宜皆一体，勿作同堂意，若不用吾言，鬼神不享汝祭祀。（《北史》二十四。休诫诸子云云，休亡，枕中有书，如平生所诫。）
　　◎崔光（一）
　　光，字长仁，东清河俞阝人。亮族兄。本名孝伯，孝文赐改。太和中拜中书博士，转著作郎。迁中书侍郎、给事黄门侍郎。赐爵朝阳子，拜散骑常侍、兼太子少傅。寻兼侍中，进爵为伯。宣武即位，正除侍中。迁太常卿，领齐州大中正。正始初，加抚军将军，除中书令，进号镇东将军。延昌初，迁中书监、太子少傅。历右光禄大夫，迁特进。孝明即位，封博平县公，领国子祭酒，迁车骑大将军、仪同三司，更封平恩县侯，进司徒太保，固辞。正光四年卒，年七十三，赠太傅、领尚书令、骠骑大将军、开府、冀州刺史，谥曰文宣。有集五十馀卷。
　　◇请复李彪史职表
　　伏见前御史中尉臣李彪，夙怀美意，创刊魏典，臣昔为彪所致，与之同业积年，其志力贞强，考述无倦，督劝群寮，注缀略举。虽顷来契阔，多所废离，近蒙收起，还综厥事。老而弥厉，史才日新，若克复旧职，专功不殆，必能昭明《春秋》，阐成皇籍。既先帝厚委，宿历高班，纤负微愆，应从涤洗。愚谓宜申以常伯，正绾著作，停其外役，展其内思，研积岁月，纪册必就。鸿声巨迹，蔚乎有章，盛轨懋咏，铄焉无泯矣。（《魏书·李彪传》。景明二年春，崔光表。）
　　◇答诏问鸡祸表
　　臣谨案《汉书·五行志》，宣帝黄龙元年，未央殿路令中，雌鸡化为雄，毛变而不鸣，不将，无距。元帝初元中，丞相府史家雌鸡伏子，渐化为雄，冠距鸣将。永光中，有献雄鸡生角。刘向以为鸡者小畜，主司时起居，小臣执事为政之象也。言小臣将乘君之威，以害政事，指石显也。竟宁元年，石显伏辜，此其效也。灵帝光和元年，南宫寺雌为雄，一身毛皆似雄，但头冠尚未变。诏以问议郎蔡邕，邕对曰：「貌之不恭，则有鸡祸。臣窃推之，头为元首，人君之象也，今鸡一身已变，未至于头，而上知之，是将有其事，而不遂成之象也。若应之不精，政无所改，头冠或成，为患滋大。」是后张角作乱，称「黄巾贼」，遂破壤四方，疲于赋役，民多叛者。上不改政，遂至天下大乱。今之鸡状，虽与汉不同，而其应颇相类矣。向、邕并博达之士，考物验事，信而有证，诚可畏也。
　　臣以邕言推之，翅足众多，亦群下相扇助之象，雏而未大，脚羽差小，亦其势尚微，易制御也。臣闻灾异之见，皆所以示吉凶，明君睹之而惧，乃能招福；暗主视之弥慢，所用致祸。《诗》、《书》、《春秋》，秦、汉之事多矣，此陛下所观者也。今或有自贱而贵，关预政事，殆亦前代君房之匹比者。南境死亡千计，白骨横野，存有酷恨之痛，殁为怨伤之魂。义阳屯师，盛夏未返；荆蛮狡猾，征人淹次。东州转轮，往多无还；百姓困穷，绞缢以殒。北方霜降，蚕妇辍事。群生憔悴，莫甚于今。此亦贾谊哭叹，谷永切谏之时。司寇行戮，君为之不举，陛下为民父母，所宜矜恤。国重戎战，用兵犹火，内外怨弊，易以乱离。陛下纵欲忽天下，岂不仰念太祖取之艰难，先帝经营劬劳也。
　　诚愿陛下留聪明之鉴，警天地之意，礼处左右，节其贵越。往者郑通、董贤之盛，爱之正所以害之。又躬飨加罕，宴宗或阙，时应亲肃郊庙，延敬诸父。检访四方，务加休息，爰发慈旨，抚振贫瘼。简费山池，减撤声饮，昼存政道，夜以安身。博采刍荒。进贤黜佞。则兆庶幸甚，妖弭庆进，祯祥集矣。（《魏书·崔光传》。正始元年夏，有典事史元显献四足四翼鸡，诏散骑侍郎赵邕以问光，光表答云云。世宗览之，大悦。后数日，而茹皓等并以罪失伏法。又见《北史》四十四。）
　　◇答敕示太极西序菌表
　　去二十八日，有物出于太极之西序，敕以示臣，臣案其形，即《庄子》所谓「蒸成菌」者也。又云「朝菌不终晦朔」，雍门周所称「磨萧斧而伐朝菌」，皆指言蒸气郁长，非有根种，柔脆之质，凋殒速易，不延旬月，无拟斧斤。又多生墟落秽湿之地，罕起殿堂高华之所。今极宇崇丽，墙筑工密，粪朽弗加，沾濡不及，而兹菌构，厥状扶疏，诚足异也。夫野木生朝，野鸟入庙，古人以为败亡之象。然惧灾修德者，咸致休庆，所谓家利而怪先，国兴而妖豫。是故桑谷拱庭，太戊以昌。ず雉集鼎，武丁用熙。自比鸱鹊巢于庙殿，枭鹏鸣于宫寝，菌生宾阶轩坐之正，准诸往记，信可为诫。且东南未静，兵革不息，郊甸之内，大旱跨时，民劳物悴，莫此之甚。承天子育者，所宜矜恤。伏愿陛下追殷二宗感变之意，侧躬耸诚，惟新圣道，节夜饮之忻，强朝御之膳，养方富之年，保金玉之性，则魏祚可以永隆，皇寿等于山岳。（《魏书·崔光传》。正始二年八月，光表。又见《北史》四十四。）
　　◇求取高绰等检验历法表
　　《易》称「君子以治历明时」，《书》云「历象日月星辰」，「乃同律度量衡」，孔子陈后王之法，曰「谨权量，审法度。」《春秋》举「先王之正时也，履端于始」，又言「天子有日官」。是以昔在轩辕，容成作历，逮乎帝唐，羲和察影。皆所以审农时而重民事也。太和十一年，臣自博士迁著作，忝司载述，时旧钟律郎张明豫推步历法，治己丑元，草创未备。及迁中京，转为太史令，未几丧亡，所造致废。臣中修史，影明初，奏求奉车都尉、领太史令赵樊生，著作佐郎张洪，给事中、领太乐令公孙崇等造历，功未及讫，而樊生又丧，洪出除泾州长史，唯崇独专其任。暨永平初，亦已略举。时洪府解停京，又奏令重修前事，更取太史令赵胜、太庙令庞灵扶、明豫子龙祥共集秘书，与崇等详验，推建密历。然天道幽远，测步理深，候观迁延，岁月滋久，而崇及胜前后并丧。洪所造历为甲午、甲戌二元，又除豫州司马。灵扶亦除蒲阴令。洪至豫州，续造甲子、己亥二元。唯龙祥在京，独修前事，以皇魏运水德，为甲子元。兼校书郎李业兴本虽不豫，亦和造历，为戊子元。三家之术，并未申用。故贞静处士李谧私立历法，言合纪次，求就其兄追取，与洪等所造，递相参考，以知精粗。臣以仰测晷度，实难审正，又求更取诸能算术兼解经义者前司徒司马高绰、驸马都尉卢道虔、前冀州镇东长史祖莹、前并州秀才王延业、谒者仆射常景等，日集秘书，与史官同检疏密。并朝贵十五日一临，推验得失，择其善者，奏闻施用。限至岁终。但世代推移，轨宪时改，上元今古，考准或异，故三代课步，始卒各别。臣职豫其事，而朽惰已甚，既谢运筹之能，弥愧意算之艺，由是多历年世，兹业弗成，公私负责，俯仰惭。（《魏书·律历志上》。延昌四年冬，侍中、国子祭酒领著作崔光表。）

卷二十四
◎崔光（二）
　　◇乞降阶授张彝李韶泛级表
　　彝及李韶，朝列之中唯此二人出身官次，本在臣右，器能干世，又并为多，近来参差，便成替后。计其阶途，虽应迁陟，然恐班秩，犹未赐等。昔卫之公叔，引下同举，晋之士丐，推长伯游。古人所高，当时见许。敢缘斯义，乞降臣位一阶，授彼岩级，齐行圣庭，帖穆选叙。（《魏书·张彝传》。肃宗初，侍中崔光表。）
　　◇上妇人文章录表
　　孔子云：「士志于道，据于德，依于仁，游于艺。」艺谓礼、乐、书、数、射御。明前四业，丈夫妇人所同修者。若射、御，唯主男子，事不及女。古之贤妃烈媛，母仪家国，垂训四海，宣教九宗，可秉道怀德，率遵仁礼。是以汉后马邓，术迈祖考，羊嫔蔡氏，具体伯喈。伏惟皇太后含圣履仁，临朝阐化，肃雍恺悌，靖徽齐穆，孝祀通于神明，和风溢于区宇。因时暇豫，清暑林园，远藐姑射，眷言矍相，弦矢所发，必中正鹄，威灵遐畅，义震上下。文武慑心，左右悦目，吾王不游，吾何以休，不窥重仞，安见富美。天情冲谦，动容祗愧，以为举非蚕织，事存无功，岂谓应乾顺民，裁成辅相者哉！臣不胜庆幸，谨上妇人文章录一帙，其集具在内，伏愿以时披览，仰裨未闻。息弯挟之劳，纳闲拱之泰，颐精养寿，栖神翰林。（《魏书·崔光传》。时灵太后临朝，每于后园，亲执弓矢，光乃表上中古妇人文章，因以致谏。）
　　◇谏灵太后频幸王公第宅表
　　《礼记》云：「诸侯非问疾吊丧而入诸臣之家，是谓君臣为谑。」不言王后夫人，明无适臣家之义。夫人父母在，有时归宁，亲没，使卿大夫聘。《春秋》纪陈、宋、齐之女，并为周王后，无适本国之事。是制深于士大夫，许姬唁兄，又义不得，卫女思归，以礼自抑。《载驰》、《竹竿》，所为作也。汉上官皇后将废昌邑，霍光，外祖也，亲为宰辅，后犹御武帷，以接群臣，示男女之别，国之大节。伯姬待姆，安就炎燎，樊姜俟命，忍赴洪流。传皆缀集，以垂来训。昨轩驾频出，幸冯翊君、任城王第，虽渐中秋，馀热尚蒸，衡盖往还，圣躬烦倦。丰厨嘉醴，罄竭时羞，上寿弗限一觞，方丈甘逾百品，旦及日斜，接对不憩，非谓顺时而游，奉养有度。纵云辇崇凉，御筵安畅。左右仆侍，众过千百，扶卫跋涉，袍钾在身，蒙曝尘日，涣污流离，致时饥渴，餐饭不赡，赁马假乘，交费钱帛。昔人称陛下甚乐，臣等至苦，或其事也。伏惟皇太后月灵炳曜，坤仪挺茂，诞育帝躬，维兴魏道。德逾文母，仁迈和熹。亲以天至，远异莫间，爱由真固，非俟虚隆。纡屈銮驾，降临里，荣光帝京，士女藻悦。白首之耋，欣遇牺年，青衿之童，庆属唐日。千载之所难，一朝之为易，非至明超古，忘骄释吝，孰能若斯者哉？魏元以来，莫正斯美，兴居出入，自当坦然，岂同往嫌，曲有矫避。但帝族方衍，勋贵增迁，祗请遂多，将成彝式。陛下遵酌前王，贻厥后矩，天下为公，亿兆己任。专荐郊庙，止决大政，辅养神和，简息游幸。以德为车，以乐为御，考仁圣之风，习治国之道，则率土属赖，含生仰悦矣。臣过荷恩荣，所知必尽，默默唯唯，愚窃未敢，轻陈狂瞽，分贻宪坐。（《魏书·崔光传》，又《北史》四十四。）
　　◇求补缀石经表
　　《诗》称：「蔽芾甘棠，勿翦勿伐，邵伯所茇。」又云：「虽无老成人，尚有典刑。」《传》曰：「思其人，犹爱其树，况用其道，不恤其人。」是以《书》始稽古，《易》本山泉，观于天文，以察时变，观于人文，以化成天下。孟子□实，匡张训说。安世记箧于汾南，伯山抱卷于河右。元始孤论，充汉帝之坐，孟皇片字，悬魏王之帐。前哲之宝重坟籍，珍爱分篆，犹若此之至也。矧乃圣典鸿经，炳勒金石，理为国楷，义成家范，迹实世模，事则人轨，千载之格言，百王之盛烈，而令焚荒匆毁，积榛棘而弗埽，为鼯鼬之所栖宿，童竖之所登踞者哉！诚可为痛心疾首，拊膺扼腕。伏惟皇帝陛下孝敬日休，自天纵睿，垂心初学，儒业方熙。皇太后钦明慈淑，临制统化，崇道重教，留神翰林。将披云台而问礼，拂麟阁以招贤。诚宜远开阙里，清彼孔堂，而使近在城，面接宫庙，旧校为墟，子衿永替。岂所谓建国君民，教学为先，京邑翼翼，四方是则也？寻石经之作，起自炎刘，继以曹氏《典论》，初乃三百馀载，计末向二十纪矣。昔来虽屡经戎乱，犹未大崩侵如。闻往者刺史临州，多构图寺，道俗诸用，稍有发掘，基跖泥灰，或出于此。皇都始迁，尚可补复，军国务殷，遂不存检。官私显隐，渐加剥撤。播麦纳菽，秋春相因。□生蒿杞，时致火燎，由是经石弥减，文字增缺。职忝胄教，参掌经训，不能缮修颓坠，兴复生业，倍深惭耻。今求遣国子博士一人堪任干事者，专主周视，驱禁田牧，制其践秽，料阅碑牒所失次第，量厥补缀。（《魏书·崔光传》。神龟元年夏，光表。）
　　◇上《神龟历》表
　　《春秋》载「天子有日官，诸侯有日御」，又曰「履端于始」，「归馀于终」，皆所以推二气，考五运，成六位，定七曜，审八卦，立三才，正四序，以授百官于朝，万民于野。阴阳刚柔，仁义之道，罔不毕备。繇是先代重之，垂于典籍。及史迁、班固、司马彪著立书志，所论备矣。谨案历之作也始自贡帝，辛卯为元，迄于大魏，甲寅纪首，十有馀代，历祀数千，轨宪不等，远近殊术。其消息盈虚，觇步疏密，莫得而识焉。去延昌四年冬，中坚将军、屯骑校尉张洪，故太史令张明豫息荡寇将军龙祥、校书郎李业兴等三家并上新历，各求申用。臣学缺章程，艺谢筹运，而窃职观阁，谬忝厥司，奏请广访诸儒，更取通数兼通经义者，及太史并集秘书，与史官同验疏密，并请宰辅群官，临检得失，至于岁终，密者施用。诏听可。时太傅、太尉公、清河王臣怿等以天道至远，非卒可量，请立表候影，期之三载，乃采其长者，更议所从。又蒙敕许。于是洪等与前镇东府长史祖莹等研穷其事，尔来三年，再历寒暑，积勤构思，大功获成。谨案洪等三人前上之历，并驸马都尉卢道虔、前太极采材军主卫洪显、殄寇将军太史令胡荣及雍州沙门统道融、司州河南人樊仲遵、定州钜鹿人张僧豫所上，总合九家，共成一历，元起壬子，律始黄钟，考古合今，谓为最密。昔汉武帝元封中治历，改年为太初，即名《太初历》，魏明帝影初中治历，即名《景初历》。伏惟陛下道惟先天，功邈稽古，休符告徵，灵蔡炳瑞。壬子北方，水之正位，龟为水畜，资符魏德，修母子应，义当《麟趾》。请定名为《神龟历》。今封以上呈，乞付有司，重加考议。事可施用，并藏秘府，附于典志。（《魏书·律历志》上。神龟初，光复表。）
　　◇谏灵太后登永宁寺九层佛图表
　　伏见亲升上级，伫跸表刹之下，祗心图构，诚为福善。圣躬玉趾，非所践陟，臣庶忄匡惶，窃谓未可。案《礼记》：「为人子者，不登高，不临深。」古贤有言：策画失于庙堂，大人蹶于中野。《汉书》：上欲西驰下峻坂，爰盎揽辔停舆曰：「臣闻千金之子不垂堂，百金之子不倚衡，如有车败马惊，奈高庙太后何？」又云：上酎祭宗庙，出，欲御楼船。薛广德免冠顿首曰：「宜从桥，陛下不听臣，臣以血污车轮。」乐正子春，曾参弟子，亦称至孝，固自谨慎，堂基不过一尺，犹有伤足之愧。永宁累级，阁道回隘，以柔懦之宝体，乘至峻之重峭，万一差跌，千悔何追？《礼》，将祭宗庙，必散斋七日，致斋三日，然后入祀，神明可得而通。今虽容像未建，已为神明之宅。方加雕缋，饰丽丹青，人心所祗，锐观滋甚，登者既众，异怀若面。纵一人之身，恒尽诚洁，岂左右侍妾各竭虔仰？不可独升，必有扈侍，惧或忘慎，非饮酒茹荤而已。昨风霾暴兴，红尘四塞，白日昼昏，特可惊畏。《春秋》，宋、卫、陈、郑，同日而灾，伯姬待姆，致焚如之祸。去皇兴中，青州七级，亦号崇壮，夜为上火所焚。虽梓慎、裨灶之明，尚不能逆克端兆。变起仓卒，豫备不虞。天道幽远，自昔深诫。墟墓必哀，庙社致敬，望茔凄恸，入门耸栗，适墓不登陇，未有升陟之事。《传》云：「公既视朔，遂登观台。」其下无天地先祖之神，故可得而乘也。《内经》，宝塔高华，堪室千万，唯盛言香花礼拜，岂有登上之义。独称三宝阶，从上而下，人天交接，两得相见。超世奇绝，莫可而拟。恭敬拜跪，悉在下级。远存瞩眺，周见山河，因其所眄，增发嬉笑。未能级级加虔，步步崇慎，徒使京邑士女，公私凑集。上行下从，理势以然，迄于无穷，岂长世竞慕一登而可抑断哉？盖心信为本，形敬乃末，重实轻根，靖实躁君，恭己南面者，岂月乘峻极，旬御层阶。今经始既就，子来自劝，基构已兴，雕绚渐起，紫山华台，即其宫也。伏愿息躬亲之劳，广风靡之化，因立制防，班之条限，以遏嚣污，永归清寂。下竭肃穆之诚，上展瞻仰之敬，勿践勿履，显固亿龄，融教阐悟，不其博欤？（《魏书·崔光传》。神龟二年八月，灵太后幸永宁寺，躬登九层佛图。光表谏。）
　　◇谏灵太后幸嵩高表
　　伏闻明后当亲幸嵩高，往还累宿。銮游近甸，存省民物，诚足为善。虽渐农隙，所获栖亩，饥贫之家，指为珠玉，遗秉滞オ，莫不宝惜。步骑万馀，来去经践，驾辇杂Ш，竞鹜交驰，纵加禁护，犹有侵耗，士女老幼，微足伤心。秋末久早，尘壤委深，风霾一起，红埃四塞。辕关峭，山路危狭，圣驾清道，当务万安。乘履涧壑，蒙犯霜露，出入半旬，途越数百，飘曝弥日，仰亏和豫。七庙上灵，容或未许，亿兆下心，实用悚栗。且藏蛰节远，昆虫布列，蠕之类，盈于川原，车马辗蹈，必有残杀。慈矜好生，应垂未测，诚恐悠悠之议，将谓为福兴罪。厮役困于负檐，爪牙窘于赁乘，供顿候迎，公私扰费。厨兵幕士，衣履败穿，昼暄夜凄，罔所覆藉，监帅驱捶，泣呼相望。霜旱为灾，所在不稔，饥馑荐臻，方成俭弊。为民父母，所宜存恤，靖以抚之，犹惧离散，乃于收敛初辰，致此行举，自近及远，交兴怨嗟。伏愿远览虞舜，恭己无为，近遵《老》、《易》，不出户牖。罢劳形之游，息伤财之驾，动循典防，纳诸轨仪，委司责成，寄之耳目。人神幸甚，朝野悦。（《魏书·崔光传》。神龟二年九月，灵太后幸嵩高，光上表谏。不从。）
　　◇答诏示秃鹜表
　　蒙示十四日所得大鸟，此即《诗》所谓「有在梁，解云「秃也」。贪恶之鸟，野泽所育，不应入于殿庭。昔魏氏黄初中，有鹈鹕集于灵芝池，文帝下诏，以曹恭公远君子近小人，博求贤俊，大尉华歆由此逊位而让管宁者也。臣闻野物入舍，古人以为不善，是以张恶任鸟，贾谊忌鹏。鹈鹕暂集而去，前王犹为至诫，况今亲入宫禁，为人所获，方被畜养，晏然不以为惧。准诸往义，信有殊矣。且饕餮之禽，必资鱼肉，菽麦稻粱，时或餐啄，一食之费，容过斤镒。今春夏阳旱，谷籴稍贵，穷窘之家，时有菜色。陛下为民父母，抚之如伤，岂可弃人养鸟，留意于丑形恶声哉？卫侯好鹤，曹伯爱雁，身死国灭，可为寒心。陛下学通《春秋》，亲览前事，何得口咏其言，行违其道！诚愿远师殷宗，近法魏祖，修德延贤，消灾集庆。无用之物，委之川泽，取乐琴书，颐养神性。（《魏书·崔光传》。正光二年八月，获秃鸟于宫内，诏以示光。光表。肃宗览表大悦，即弃之池泽。又见《北史》四十四、《御览》九百二十五。）
　　◇上言文昭太后改葬服制
　　被台祠部曹符，文昭皇太后改葬，议至尊、皇太后、群臣服制轻重。四门博士刘季明议云：「案《丧服》，《记》虽云『改葬缌』，文无指据，至于注解，乖异不同，马融、王肃云，本有三年之服者，郑及三重。然而后来诸儒，符融者多，与玄者少。今请依马、王诸儒之议，至尊宜服缌。案《记》：『外宗为君夫人，犹内宗。』郑注云：『为君服斩，夫人齐衰，不敢以亲服至尊也。』今皇太后虽上奉宗庙，下临朝臣，至于为姑，不得过期，计应无服。其清河、汝南二王母服三年，亦宜有缌。自馀王公百官，为君之母妻，唯期而已，并应不服。」又太常博士郑六议云：「谨检《丧服》并中代杂论，《记》云：『改葬缌。』郑注：『臣为君，子为父，妻为夫。亲见尸柩，不可以无服，故服缌。』三年者缌则期已下无服。窃谓郑氏得服缌之旨，谬三月之言。如臣所见，请依康成之服缌，既葬而除。愚以为允。」（《魏书·礼志》四。神龟元年十一月，侍中、国子祭酒、仪同三司崔光上言。诏可。又见《通典》一百二。）
　　◇奏免赵霸
　　不遵宪度，威虐任情，至乃手击吏人，寮属奔走。不可以君人字下，纳之轨物，辄禁止在州。（《魏书·酷吏张赦提传》。又有华山太守赵霸，酷暴非理，大使崔光奏霸。）
　　◇奏简高显碑铭
　　常景名位乃处诸人之下，文出诸人之上。（《魏书·常景传》。世宗季舅高显卒，其兄右仆射肇私托景及尚书邢峦、并州刺史高聪、通直郎徐纥各作碑铭，并以呈御。世宗悉付侍中崔光简之，光以景所造为最，乃奏。）
　　◇奏停刑元愉妾李氏
  </div>
  <div class="pagination">
   <a href="全上古三代秦汉三国六朝文_page587.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page583.html">
    583
   </a>
   <a href="全上古三代秦汉三国六朝文_page584.html">
    584
   </a>
   <a href="全上古三代秦汉三国六朝文_page585.html">
    585
   </a>
   <a href="全上古三代秦汉三国六朝文_page586.html">
    586
   </a>
   <a href="全上古三代秦汉三国六朝文_page587.html">
    587
   </a>
   <span class="current-page">
    588
   </span>
   <a href="全上古三代秦汉三国六朝文_page589.html">
    589
   </a>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <a href="全上古三代秦汉三国六朝文_page592.html">
    592
   </a>
   <a href="全上古三代秦汉三国六朝文_page593.html">
    593
   </a>
   <span>
    ...
   </span>
   <a href="全上古三代秦汉三国六朝文_page589.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
