<!DOCTYPE html>
<html>
<head>
    <meta charset="UTF-8">
    <title>全唐文 - 第 239 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 239 页/共 603 页</h1>
    <div class="content">    ○对不受徵判
    〈甲有赐田，不受徵税。〉
    王者制田，庶人计亩。征孟子之说，彻故难移；读公羊之书，禁皆不可。然则食土之子，与执圭之人，按籍既有常法，加田固宜不税。此乃行古之道，诚非近今之宜，甲之所执，或未为允。
    ☆阎随侯
    随侯，开元时人。
    ○镇座石狮子赋（以今日良宴会为韵）
    有西域之奇兽，显嘉名於古今；因匠石之著象，非虞罗之所擒。若乃良牧见悦，观者同钦；以可重而作镇，将制猛以示心。仁而能驯，似悦君子之德；兽用不扰，无假虞人之箴。尔其拂拭为容，剖斩成质；临玉簟而双丽，向雕楹而对出。形势雄壮，似生入户之风；浮彩轻明，欲夺临轩之日。用之则进，舍之则藏，信贤智之堪拟，岂飞走之可当？幸兹为玩，设彼华堂；视之者震来，封之者容自锵锵。俯以琉璃之砌，安以玳瑁之床；芳座艳绮罗之色，锦衣染兰麝之香。光耀铜武，彩映银章。威忄百城，褰帷见之而增惧；坐镇千里，伏猛无劳於武张。有足不攫，若知其豢扰；有齿不噬，更表於循良。岂比夫昔者作贡，从来於远？幸蒙处之罗荐，承荣靡倦；一为席上之珍，几对高堂之宴。弃置为从於取舍，光价幸生乎顾盼。观乎府庭之内，莫之为最；其情也无欲於中，其质也见神於外。既狎人之不恐，亦与物而何害；愿承翦拂之恩，长表衣冠之会。
    ○西岳望幸赋
    壮哉太华兮，为金方之镇！削成四面，壁立千仞；势厄河关兮横地以杰出，气雄宇宙兮极天而增峻。疏凿则禹，封崇则舜。历选列辟，咸五载而一巡；於昭有唐，曷不登以肆觐？我圣君之开元一十八载，威灵限乎无外；至德与日月齐明，宝位与乾坤比大。鸿泽洋溢，湛恩滂沛；万国同於文轨，百蛮袭於冠带。河海清夷，风□昭泰；鬼神奔走而奉职，玉帛梯航而入会。荡荡乎，巍巍乎，诚圣人之神用也，美不可得而称载。至若祖武宗文之业，观风问俗之勤；举由礼兮动为仁，礻是百福兮延群神。无文之典咸秩，中和之政惟醇；邦国之鸿徽克播，帝王之盛事毕陈。若乃诗书礼义之府，礼乐典章之则；设金马石渠之署，修成均崇文之职。坐公卿以论道，养更老而崇德；询善而当宁委裘，礼贤而日旰忘食。振木铎而施令，正铜仪而御极；歌舞尽盛德之容，声明彰具物之饰。此圣人之文教也。先王剡木为矢，弦木为弧；所以修戎器，戒不虞。於是简车徒，誓将帅；百官象物而动，军政不戒而备。重之以三令五申，示之以戎昭果毅；正卒伍，骈部位。鹅鹳鱼丽兮雁行鳞次，鸣笳叠鼓兮隐天动地；自朝及野兮千乘万骑，谷转山移兮天旋云被。赫赫震震，耀武中原兮，将除害以兴利，因农隙而讲武事。羌夷睹之以夺魄，蛮狄闻之以挫气。虽商汤有景亳之命，方此以知惭；周成有岐阳之，比兹而愧。然後班师旅，行庆赐；穆穆煌煌焉，舍策勋而饮至。此圣人之武功也。太原启圣，诞受骏命，传万代兮本枝盛；上党兴王，休有烈光，应大横兮天业昌。汉高不忘於丰沛，光武本起於南阳。故逾孟门，越太行；铲危磴，夷高冈。马无泛驾兮銮佩锵锵，车靡摧轮兮和铃钅央々；纷霍以电迈，震隐辚以军装。坌入乎？旧宫之皇皇，思祖宗之艰难，咏潜龙於沂康；出德教兮修国章，问老病兮劝农桑。岂徒率子弟以佐酒，歌《大风》而还乡。此圣人之巡狩也。古者为高必因邱陵，为下必因川泽；去舂陵之天邸，望台骀之星陌。黄轩访道，乃逍遥於广成；丹陵出游，还怅望於姑射。践唐人之旧壤，遵汉家之馀迹；祠后土於汾阴，盛礼容於瑶席。既而泰折启，方坛辟；有洁在盛，有牲在涤。奏《咸池》兮罗金石，钦瘗缯兮埋玉璧；幽仿佛兮地格，电辉辉兮神光赫。时展豫兮群瑞臻，纷景福兮随吾君。黄龙降兮应景运，宝鼎见兮写龙文；整楼船兮济横汾，纵欢乐兮歌白□。此圣人之报地也。礼行於郊，百神受职焉；礼行於社，百货可极焉。既即阴以报地，遂就阳而礼天。因吉土，历广廛；跨周服，掩秦田。万乘星陈，出直城之郊外；八方□会，就京兆之天边。骑杂沓，车骈阗；赫赫奕奕而烛川，以届乎圜丘之前。於是牲用特，酒尚元；乐以《□门》是重，礼以苍玉为先。推高祖以作配，五精率而来旋。达上下，合腥膻；设柴燎，致高烟。上帝降监兮享明德，子子孙孙兮万亿年。此圣人之礼天也。王者受命，必升中以因名山，告成功而纪厥美。四时以春方首事，五岳以岱宗为始。无怀以降，七十有馀；管仲所详，十二而已。我皇承先王正统，继列圣遐轨；幽明协同，灵物蕃祉。故天不爱其宝，地不爱其珍；卿□烂漫而动色，醴泉涌溢而流津。莫赤匪狐，九尾而自扰；莫黑匪乌，三趾而来驯。况复西鹣比翼，东鲽呈鳞；黍生於高阝，苞茅出於江滨。一茎九穗之禾，备粢盛而竞发；双骼共之兽，供牺牲而自臻。可不谓然乎？我皇虽以平地天清，时和岁贞；欲行封禅之事，犹执谦之情。则有冠冕列辟，绅诸生；互陈嘉颂，争献恳诚。候属车之尘者，率土皆是；请阙庭之下者，靡日不盈。於是备法驾，顺卜征；袭时服，肃天行。河洛之人，尚观於後乘；邹鲁之地，已识其前旌。水湛千年之色，山呼万岁之声。常龙之峰，帝乡之白□遥接；金鸡之岫，长安之晓日再明。所以登封降禅，所以胜鸿飞英。既刻石以颂美，亦泥金而告成；信四三皇而六五帝；曾何周汉之足名？然後审度量，正权衡；咨岳牧，问黎。人荷复除之惠，家蒙牛酒之荣。此圣人之东封也。宗庙所以本仁，祭祀所以尊祖；馨香宁止於黍稷，备物必该於水土。故醴在堂，粢醍在户；歌《采茨》、《肆夏》之节，奏《文始》、《五行》之舞。有来斯雍，助我明主；祝嘏祠说，岂云虚取？宜春时和人丰，而神降之祜也。故所以灵芝秀，祥飙兴；月毳下，膏露凝。奉先帝而追孝，遂加敬於园陵。此圣人之致孝也。倬彼灵岳，杰出秦畿；害为巨防，壮我皇威。虽国家盛德之无限，固先王设险而可依；雄天府以岌岌，符圣寿而巍巍。万物生华，禀少阴之精粹；五星分纬，翮太白之先辉。俯压黄壤，上干翠微；况灵异之所蓄，乃神仙之所归；实五镇之为首，谅群山之所稀。且夫西岳之为镇也大焉，西方之为义也多矣。其色也白，白为五色之质；其音也商，商为五音之纪；其味也辛，辛为五味之和；其行也金，金为五行之始。帝则少居神，位则蓐收在祀；岁时有揪敛之功，瑰宝多金石之美。然所以能协我大君之明命，永作固而配天高峙也。徒观其交错纠纷之势，盘礴峻秀之形。岩义，停停荧荧；纷刻峭其若削，洞含岈以杳冥。树色凝黛，天光结青；暗谷孝而藏胚浑之气，幽岩炎而化神仙之灵。中融寒暑，下闻雷霆；南涧载阳而北涧停雪，西峰见日而东峰见星。伟哉灵造，上峨穹昊；凭之者永安，陟之者难老。叠嶂重峦互稠沓，千岩万壑相萦抱。其虚谷也，数行发地缘茂松；其峻壁也，百仞悬崖不生草。夫昆阆峙於方外，蓬瀛杰於海岛；皆元圣之所游，非化人之可保。岂若兹岳，俯临京镐；上有明星、玉女峰，下有长安、洛阳道。作镇并崇於雍豫，灵祠化传於洒扫；虽则祀典远更於百王，都未若祚我唐之寿考矣。然则神其聪明，正直而一；既德则斯辅，知信不可失。往岁垂天文，运宸笔；勒苕琬，崇望秩。云待余安民治国，然後徐思其事；懿夫俗阜时康，今也正惟其日。故可扬鸿徽而腾茂实，奚不指河潼而严警跸也。又欲大康兆人兮岳翼，化淳四海兮岳布；有冲和、无疵疠兮岳奖，定礼乐、谐神人兮岳听。今万邦胥悦，四海肃清；礼交乐举，人和政平。岂犹兹岳之所致？实维我后之明明。又曰斯岳降神，生此多士，则庶绩咸若，百工允。河东地近，领袖既得乎裴公；圯上神人，帷幄复归於张氏。况业固磐石，城维宗子；以为肺腑之亲，更任股肱之理。惟邦是翰，谅在乎此？生甫及申，岂惟於彼？况乎圣德幽运，通天至精；山灵附化而开石，奚路非人而自成。旧日隘途，将帝道而俱泰；从来绝险，与太阶而共平。非我后至圣之所感，岂能使造化之力再呈？至乃紫阙东临，黄河北注；嘉气通於郊野，休光被於草树。桃林之野，伫天马而来游；莲花之峰，翼华盖而高度。昔禹禅吴会，穆幸昆邱；既江山劳止，徒辙迹空留。岂如是岳，不远皇州？何云岁时展狩？信亦朝夕可游。今左冯郡县，万方黎献，佥曰吾王不游，吾何以休？吾王不豫，吾何以助？咸倾想於班瑞之辰，属望幸於肆朝之处。国家频成大礼，天下大和；丰穰岁积，符瑞日多。圣人虽欲行谦光逊让之礼，其如天意人欲何？其如鬼神符命何？诚可备西封之盛仪，采东巡之旧制；顺三秋之仲月，升二华而展祭。巨灵，愿高掌以扶轮；仙庙虚伫，欲容而警卫。寻可封十状之美，尽遥陟七梯之势。命兹毛女，执左纛而先驱；策彼茅龙，随六马而高逝。坐金机於□表，题玉册於岩际；象榻与瑶坛共华，石鼓将天声俱厉。如是则鸿猷振於万古，盛烈光於千帝。然後临大河而沈璧，更秩於百灵；卷东洛以回銮，永延於亿岁。已而归格艺祖，道洽华胥；更崇太室之事，复率东岱之初。遂就恒山而展礼，望衡峤而移车。圣主功成，永穆羲皇之化；小臣多幸，敢献登封之书。
    ☆员押
    押，（一作狎）开元时擢书判拔萃科。
    ○对学书判
    〈丁学盘盂书，庚相为引重，後一云遂学或止之，兴庚或止之，丁云以此报德。〉
    学贵博通，九流异轸；书称秘奥，四微攸藏。必温故而知新，方不朽而致远。丁服勤罔倦，考古斯多。精孔甲之书，方求筮仕；获郑庄之荐，终闻推毂。登朝有誉，常怀报德之心；司败在官，遂致无私之罚。此乃韩厥之举，却诜其人，旌国史而无惭，访朝英而罕辈。彼或止者，何其小哉？请息挽弓之言，以锡来车之宝。
    ○对祭五岳判
    〈所司有事恒山，用沈辜，御史纠失礼，不伏。〉
    能兴□雨，山川有咸秩之文；以悬日月，祭祀为不刊之典。必考前志，是谓礼经，或忘甲令，宁因官守？惟彼恒山，镇兹魏国。有虞巡狩，玉瑞班乎冀州；无恤登临，宝符并於代郡。准天之极，括地之维，先王是崇，上公攸视。四时有礼，璧或闻其瘗埋；百代常行，牲牢不忘於割。所司有事，故实无稽，沈毁殊乎大川，辜亦非乎小祀。山川反覆，礼物徒施；职业废隳，刑章安舍？惠文直指，始迹事而平弹；尸祝无能，遽繁词而直对。不有丕蔽，何惩旷官？
    ☆孟楚琼
    楚琼，开元时擢书判拔萃科。
    ○对无夫修是堰判
    河南诸州申无夫修理是堰，请与之平价，仍免外徭。省司以为与平价则官无所供，免外徭则公事废阙，不之许。州诉人实阻饥，恐不及冬，成至春复桃花水为害。
    五材并用，水德灵长；八卦裁成，坎宫流润。银河有漂查之浪，金堤苦悬釜之忧。《汉书》以沟洫兴谣，《史记》乃河渠发咏，疏导得理，编以宁。眷彼诸州，是称修葺。是堰纵横，瓠子须切，黎人阻饥，匏瓜莫食。远由兰署，庶救梅林，何高见之不同，而平价之无给？夫则非人莫可，人则非食罔存。数日暂劳，犹宜不许；累旬重役，焉可阙如？官供尚且云无，私备奚能取济？况国家无事，主是唐尧；河内有仓，吏非汲黯。但使准格兴役，何必申省拘文？公课自有常程，令式宁无旧例？免徭请价，蒙窃惑焉。
    ☆韦缜
    缜，开元时擢进士第。
    ○读春令赋
    首四时曰春，贞百度曰圣；复其度必圣之元，定其时惟春之孟。太史先谒，以明在木之文；上公奉仪，乃读行春之令。故汉王修之以展礼，晋后奉之以施敬。伊历载之或亏，洎我唐之斯盛。若夫太昊统节，勾芒御辰；历以元而天地更始，气直震而物候惟新。皇上乃顺时令，序彝伦；载青旗之容与，服苍玉之玢。辨色而金貂列位，迎春而玉辂回轮。爰奉令以进读，遂授时而发春；俯偻前止，精诚上陈。晓色分於丹陛，韶华发於紫宸；遂焕爵以颁秩，乃布德而昭仁。则知臣职不愆，国典靡阙；修阳事而考阴令，祀朝日而享夕月。陈而未读，千门之寒气犹飞；捧而既宣，九有之春辉已发。览读斯竟，庆赐乃行；缓政刑於肃杀，遂性命於生荣。习习和风，扇万物而条畅；迟迟丽景，照八极之文明。陈盛礼於元辰，酌宏谋於往旧。祀为国本，燔柴斯用乎上辛；食惟政先，祈谷必当於太蔟。莫不汨之则斯祸，叙之则斯；所以敕上公之恒典，俾畴人之敬授。穆穆秘殿，明明我皇；体乾道以从事，阅春令而颁方。可谓君奉时而罔失，臣出言而有章；时历克正，宪度克扬。既同文於戎貊，亦暨教於要荒；谅皇家之宏务，将永世而观光。
    ☆贾登
    登，开元时官中书舍人。
    ○上阳宫赋
    天子卜惟洛食，受於河图；开上阳之别馆，取大壮之规模。尔其则以三象，当乎四术；沓云构而承天，擎露盘而洗日。俯驰道而将半，临御沟而对出；疑海上之仙家，似河边之织室。昔者响明南面，十月游巡；既其避暑，亦以迎春。镂章霞布，环卫星陈；集诸侯则朝乎万国，张广乐则和乎千人。得横汾於即事，将燕镐而为邻。既而大驾斯去，华宫不御。闭玉户而藏春，掩金台而罢曙；见芳草之空积，看桂花之独著。人多幸之诚，地惜离宫之处。别有洛阳下客，东鲁馀风；辞官北部，对问南宫。赋甘泉於此日，希客荐於扬雄。
    ○奉和圣制喜雨赋
    圣人在位，体天法地；示人以五行，应天以五事。修其貌也时两若，正其言也时至；彼气象之或乖，将反身而可致。皇哉我君，元德敷闻；御极而三才交正，乘时而四序平分。十有六年，以至今载。旬有一雨，不愆乎晦；所谓元化之功，行於太平之代。粤在春馀，而乘夏初；或土官以位，或火正其居。土胜於水，午冲於子；阳景且曜，阴风莫起。当天数之适然，非岁行之常纪。惟帝念兹，闻诸有司；莫献舞雩之请，或陈斋社之期。省而不录，云夺农时；直以万乘之贵，躬亲三日之祠。王言既出，圣心惟一；天昭厥诚，神降之吉；霈然为雨，不俟终日。明明圣后，知微知彰；迪彼炎暑，化为清凉。恐二气之相迫，於兆人而不臧；以身作戒，因物考祥。当是时也，收其威而雷不敢作，隐其耀而电不能烁；昭其令而风不愦愤，布其和而气不交错。徒以元默为贞，清明惟神；简服用，兴德仁。如此者上独感其□行，下独成其雨施；六合虽广，一朝毕被。其始至也，历乱希微，雾杂烟霏；其少进也，湛覃凌厉，泉飞飙逝。惊碎滴於瑶池，喷悬流於锦砌，传声竹树之末，濯色菱荷之际。乘日月而此多，仰年丰而可计。帝乃罢薰风之弦，奏其雨之篇；归功於大造，致美於皇天。词因喜降，义以情传。是礼也，且高於商武；斯文也，复掩於周宣。非圣德之兼济，何以臻於此焉？巍乎圣主，谦以自辅；虑其率土，犹称疾苦。申命文武，更求多祜；又吹之以轩后大风，又沐之以殷宗霖雨；润再洽兮恩重溥，自朝廷兮至草莽。铄皇篇兮熙帝谱，於胥德兮振万古。
    ○对凶荒判
    〈豫州昔岁人羹芋魁，所由徵租，百姓不伏。〉
    则以三壤，均乎？九赋，或愆岁计之期，必降时宜之典。荆河惟豫，芋区在蜀，往有菜蔬之色，获充藜藿之资。采葑以菲，且存下体；如葵非智，斯无卫足。既而吏作轻税，人因薄言，虽称汉代有文，颇异尧年作法。且所缘岁损，合豫申陈，六条初不上言，百姓无从下免。任从收税，岂谓合宜？
    ○对太室择嗣判
    〈甲於太室而择嗣，先幼者，或非之，称神所命。〉
    立嫡以长，不惟其贤，或有时而舍兄，则因次而谋弟。惟甲克绍先烈，启迪後生，有高阳之才，聚太邱之德。聿求门子，听是庙谋。螽斯其绳，虽有众多之义；雁行以列，然乖长幼之序。义则非据，人斯见尤，必欲构之以神，何如节之以礼？况楚君遗法，殷家旧制，人实不等，代亦颇殊。纵为疑义，益彰违越。罪之僭失，在甲宜以准科；惩之後先，其男请从改正。
    ☆颜朝隐
    乾隐，曲阜人，开元时擢进士第。
    ○对驱傩判
    〈月晦，所司阙堂赠之礼。〉
    室勿自索，凶其罕除，因凭神之道，戒天厉之灾。所以职在夏官，事殷元月，焕其金目，纷若亻辰童。是知阼阶之仪，用符堂赠之礼。况夫时方代序，推砌而已残；物有札瘥，在桃符而何阙？载紊旧典，合彝条。
    ○对小吏持剑判
    〈得乙为小吏，持剑执烛事功曹，後忽带剑於槐，弃炬於地，功曹将罚之，乙不伏。〉
    天生小人，以事君子。各徇所守，式恭尔位，恪勤或懈，法罚必施。居官之恒，虽细不宥。既署名於小吏，则委质於功曹，持剑为仪，执炬行夜。乙诚微品，猥构无良，徒效激节慕奇，不知安卑守道。遂使披莲宝锷，向春树而弃捐；桂华焰，委宵途而扑灭。执御洋洋，不爽伊善；为士谔谔，果贻其伤。空思︹梁，罪欲何逭？
    ○对凶荒判
    〈豫州昔岁人羹芋魁，所由徵租，百姓不伏。〉
    食以为天，农固其本，几缺有秋之稔，徒有望岁之忧。睇彼荆河，实惟菜色，丰祥不闻於鸣雀，徇急颇见於蹲鸱。地虽化於岐山，岂臻丰富？人已歌於翟氏，讵得徵收？百姓有词，理固难夺。
    ☆虞咸
    咸，开元时擢书判拔萃科。
    ○对太室择嗣判
    〈甲於太室而择嗣，先幼者，或非之，称神所命。〉
    天子建国，诸侯立家，率由旧章，克备恒典。列昭穆以有序，承继嗣而著。粤惟彼甲，若昔大猷，无忝乃先，懋昭有训。同乎班氏，思欲叙其家声；类夫韦孟，将以传其祖德。虽璋克荷，而嫡庶ζ戎，载怀捧翟之伦，犹疑干蛊之嗣。协比长幼，阴骘庙祧，庶降祉以象贤，凭灵贶以立德。同其楚国，先弃疾之当璧；方彼卫人，乃祁子而顺兆。神所命也，则尝闻之；龟有知焉，实在兹矣。或非无艺，甲择有孚，欲於理，谁谓其可？
    ☆张郊
    郊，开元时擢书判拔萃科。
    ○对升高判
    〈解式与长年行，因升高不从所视，遂杖之。式诉，州断斗论，省科失入。〉
    行已以恭，执事在敬。同人攸往，於野则亨，苟践礼而不逾，必游目而从睹。瞻言解式，惟是长年。道契三人，方擢同心之利；名参百行，亦专好德之宠。行迈云靡，邱陵是升，览□物於五方，壮山河於千里。不从吾视，奚率尔虞？事类武侯，且未屈於吴起；义同文子，仍不徵於叔向。礼经有紊，贾楚收威，实长者之训恭，何薄言之速讼？淫刑以逞，外台於是触藩；宽政荐敷，仙省准（一作宜）其射隼。
    ☆任ギ
    ギ，开元时擢书判拔萃科。
    ○对莱田不应税判
    劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。
    宇宙为家，实惟天府；疆理为亩，成赋中邦。而九州同风，万国共贯，莫不开庐井而平赋税，准沃脊以明劳逸。则人狎於野，穑而成功。是以晋置爰田，既易种於差美；周任稍地，复出布於不毛。相彼莱田，是称馀地，旧不应税，今则有徵。事将利国，法焉循古？虽纷若人讼，而略陈地宜。何者彼田？若焚草，沟塍相错，稼穑屡登。亦可据亩数以均收，随上下而加减。必孟春月，陈新未即，事不应而可坐，处非法而奚疑？况州阻饥馑，薄言给贷。仿均地之法，事举其中；轸忧人之道，敛从其薄。劝农便国，待子而行，即徽纟墨，未为允当。
    ○对陂防判
    甲秉权决去陂，水人相传云，有两鹄言陂当复。甲以惑众，云饭我豆食羹芋魁，科不伏罪。
    纽金曳组，贤不兼利，决水窒陂，权曷由已？伊甲开洗务，无闻史起之功；鸠薮牧皋，习为翟进之理。俾初汪万顷，隐长天而不见；载翔千仞，下高风而有言。评其放纷，涸将必复，而草木震色，犹失其润。况舄卤偏溉，孰不思肥？寄黄鹄而遗音，食蹲鸱而犹美。且受羹含菽，利不天来；委亩宿粮，事资陂涨。今夺众水，不及私恩，是曰残人，何以富俗？更收威也，能无辞乎？与其秉权以求利，曷若乘禄以自驭？请遏其清畎之充，罔愆我宜鳞之所。
    ●卷四百一
    ☆田南水
    南水，开元时擢书判拔萃科。
    ○对升高判
    〈解式与长年行，因升高不从所视，遂杖之。式诉州，断斗论，省科失入。〉
    罚惩其淫，礼主於敬。若长幼而失节，在典刑而无舍。蠢尔解式，从於长年。三人而行，尚闻择善；十年以长，非可肩随。况侍上邱陵，不能向其所视；如问及□物，其将对以何词？无仪所谓於伊人，有体自均於《相鼠》。杖其傲礼，固未乖宜。昔者蜡毕出游，言偃问其何叹？幼而不逊，尼父叩其夷俟。合志为友，前言犹且不嗤；年长以倍，今日云何致罚。必若齿於乡党，则应金作赎刑；如或列於父兄，岂可求之凡斗。失入宜从省见，定刑更待州申。钦哉惟刑，舍此将滥。
    ☆赵不为
    不为，开元时擢书判拔萃科。
    ○对申公杜门判
    〈申公杜门不出，聚远方众百馀人，里中兴讼。〉
    儒惟教先，学乃德本。苟立诚以业，终养中而果行。故道存斯贵，方类是归，无愆自远之会，庶广克成之业。虽门人请益，既有孚於鼎新；而邑里无仪，却兴言於狱讼。沈吟汉牍，反覆周典，党而成众，义非止於严科；问以辩之，理何妨於聚学。况杜门不出，事非干进，敦鲁服之元风，指楚郊之远避。讲习典礼，翱翔坟索，足以激扬时俗，光阐儒门。谅旌贲之可知，岂讼声之所及？舍而勿问，深合国章。
    ☆梁庶
    庶，开元时擢书判拔萃科。
    ○对马惊师徒判
    〈卜氏为御，马惊师徒小却，监军纠为无勇，卜氏遂死之。或诔其功，监军请乎理。诔者执云：非罪。〉
    戎御近官，事资良艺；或逐禽而过表，且并辔而授绥。克敌是因，搴旗攸属，卜氏参名训仆，奉职佳兵。悬父之马或奔，晋侯之车将败，师徒小却，钲鼓微旋。即获谴於有司，载兴惭於无勇，鸣毂小故，犹有伏剑之臣；败军大尤，须闻免胄之客。是用捐躯不吝，视死如归，东野倾辕，虽则其罪。国书殒首，终用可嘉。足比乘邱之能，宜锡滑台之诔。庶甄死节，以宠鬼雄。
    ☆房自厚
    自厚，开元朝官御史。
    ○对佯狂让弟判
    〈陈乙袭爵，遂佯狂，以让弟甲嗣爵。後方入仕，邻人告甲非嫡子，不合袭。〉
    德懋懋官，功懋懋赏，是崇开国之典，以致承家之事。陈乙志符前彦，爱结友于；虽佯狂之或违，亦志义之可尚。循令问而克嗣，虑不当仁；依德言而靡渝，理应承嫡。况操刀使割，能能无伤；执射从畋，贯乃斯获；仕进所取，孝弟归先。苟以让而入官，能济人而辅国；以之立长，可不谓贤。邻告失宜，窃以为得。
    ☆马З
    З，（一作扌先）开元时擢书判拔萃科。
    ○对三命判
    〈乙仕登三命，举以特牲，礼以少牢。人告其僭，加於举礼也。〉
    圣人成能，设位待士；君子业，考行入官。等威有伦，名器不假，（一作紊）。乙爵登宠命，位列周行；举善有存乎礼物，敬享无亏於丰杀。既感霜露，不忘豺獭。是以用礻龠，於焉展牲？信以大夫之礼，能行孝子之志。缘祀而加，诚不违於旧典；或人妄告，固未适於时宜。虽二簋之可享，岂少牢之为僭。此其礼欤？固无尤矣。
    ☆薛霁
    霁，开元时擢书判拔萃科。
    ○对清白二渠判
    〈得清白二渠，交口不著斗门堰。府司科高陵令罪。云是二月一日以前。〉
    导水东流，百川归海，甘泉北对，二渠交错。灌注不息，黔黎资上善之功；奔泻无穷，生灵得下润之广。郑国创业，白公继焉；秦兼十倍之资，韩得数年之力。决渠降雨，不待商羊之歌；荷锸成□，宁假飞龙之气。理合克奉时令，谨塞堤防，水潦盛昌，惧有奔突。桃花泛溢，增修及二月之前；瓠子兴谣，流润安四人之业。县宰弦歌缉化，鸾雉添祥。雷震一时，风行百里。遵乎令典，诚未失时；见彼章程，不罹其咎。有词难罚，无滥斯人。
    ☆柳同
    同，开元时擢书判拔萃科。
</div>
    <div class="pagination">
<a href="全唐文_page238.html">上一页</a><span>...</span><a href="全唐文_page234.html">234</a><a href="全唐文_page235.html">235</a><a href="全唐文_page236.html">236</a><a href="全唐文_page237.html">237</a><a href="全唐文_page238.html">238</a><span class="current-page">239</span><a href="全唐文_page240.html">240</a><a href="全唐文_page241.html">241</a><a href="全唐文_page242.html">242</a><a href="全唐文_page243.html">243</a><a href="全唐文_page244.html">244</a><span>...</span><a href="全唐文_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
