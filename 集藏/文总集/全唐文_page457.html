<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 457 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 457 页/共 603 页
  </h1>
  <div class="content">
   诸道州府百姓诣台诉事，多差御史推劾。臣恐烦劳州县，先请差度支户部盐铁院官带宪衔者推劾。又各得三司使申称，院官人数不多，例专掌院务，课绩不办。今诸道观察使幕中判官，少不下五六人，请於其中带宪衔者，委令推劾。如累推有劳，能雪冤滞，御史台阙官，便令奏用。
    ○谏纳李孝本女疏
    臣闻治国家者，先资於德义。德义不修，则国家必坏。故王者以德服人，以义使人。服使之术，要在修身，修身之道，在於孜孜。夫一失百亏之诫，存乎久要之源。故前王遗言曰：“勿以小恶而为之，勿以小善而不为。”斯则惧於渐也。臣又闻君如日焉，显晦之微，人皆瞻仰，照临之大，何以掩藏。是以前哲设敢谏之鼓，立诽谤之木。贵日新其德，日闻其过也。陛下自即位以来，诞敷文德，不悦声色。出後宫之怨妇，匹在外之鳏夫。洎今十年，绝其采纳。大雅既作，淫风不行，则上超三皇，次出五帝。凡百相贺，前王比隆，斯实天下之幸甚也。臣窃观近自一两月山来，天眷稍回，留神妓乐。至於教坊百人二百人选试未已，庄宅司收市有闻。昨又宣取李孝本次女一人，遽将入内。宗姓不异，宠幸何名。如此之事，皆不益慎修，有亏一篑。臣窃惟陛下九重之内，不得闻之。凡此之流，大生物论，实将乖道理之本，徒起尘秽之言。夫欲人不知，不若不为。谚曰：“止寒莫若重裘，止谤莫若自修”者也。伏惟陛下照鉴不惑，稍抑将来，绝其渐门。使无怨欲。崇千载之盛德，去一旦之玩好。教坊停息，宗女遣还。则大正人伦之风，深宏王者之体。昔汉光武坐侧设列女屏风，时宋宏正色谏曰：“未有好德如好色者。”光武因为彻之，谓宏曰：“闻义有改，可乎。”宏曰：“陛下进德，臣不胜其喜。”前史以为美言。今陛下柰何不思宋宏之谏，而若居光武之下乎？臣切不愿也。职当规谏，敢尽血诚。伏地叩头，昧死陈达。
    ○论董昌龄量多硖州刺史疏
    臣闻王者涣汗之恩，凡罪宽宥。唯故杀人者死，乃王者不易之典也。其董昌龄，比者录以微效，任之方隅。不能祗慎宠光，恣其狂暴，无辜专杀，事迹显彰。妻孥衔冤，万里来诉。伏蒙陛下睿圣慈悯，念其狂横，特令鞫劾，寻得罪源。尚以微绩，曲全性命。中外言议，窃为未当。今授之牧守，以理疲人，则杀人者遭拔擢，冤苦何申诉。此则法理所紊，交谓不可。臣忝备谏列，不敢不言。况陛下慎恤刑狱，朔望循省，虑有冤滥，以及生人。傥事理稍乖，则伤圣化。今兹宠授，物议嚣然。伏乞陛下速回成命，以警列士。则天下幸甚！
    ○论吕令琮毁骂江陵县令疏
    臣见诸司杂报，韦长送状西院，分析监军下凌毁县令事。伏以州县侵屈，只合上闻。中外关连，须存旧制。韦长任膺廉使，体合精详。公事都不奏闻，私情擅为偷越。况事无巨细，不可将迎。县令官业有乖，便宜理罪。监军职司侵越，即合闻天。或以虑烦圣听，何不但申门下。今则首紊常典，理合纠绳。伏望陛下宣示宰臣，速加惩诫。
    ○请将贺兰进兴等重付台司覆勘疏
    臣伏闻传说，官中捕捉造妖徒党，在外人情汹汹，深所不安。恐涉诖误之嫌，或爰爱憎而起。况事出军镇，未经台府。咸怀斯惧，递不保生。滋蔓傥深，为患不小。今切在早去枝叶，不遗蔓延。呜呼！如事系军人，即委军中推勘；如名该百姓，宜从府县鞫寻。冀各尽情，免称冤死。臣伏以当圣代，不宜有陷平人。如罪状昭然，始可从法。其间轻重，须有等差。臣窃知陛下近对法官，必将访狱。臣伏想此际官吏，岂能直言。如能直言，即皆戴胄之守职也。且镞不在有司推劾，法官亦焉得细知。伏以陛下爱育生灵，不欲一物失所。此则事关刑戮，不可轻易处置。臣深虑旦夕诏下，忽有冤人。既当发生之时，切要审令详覆。成陛下好生之德，契前哲恤刑之心。伏请重敕法司，再令疏理。岂惟全其大体，冀不紊於刑章。
    ☆李蔚
    蔚字茂休，陇西人。开成末进士。咸通朝累官礼中侍郎，转尚书右丞，拜京兆尹太常卿。寻以本官同平章事，出为山南东道节度使，入为吏部尚书，加检校右仆射宣武军节度使。乾符四年复为吏部尚书检校司空。六年拜河东节度使卒。
    ○谏禁中饭僧疏
    臣闻孔子圣者欤，言则引周任之言；苻融贤者也，谏必凭王猛之谏。诚以事求师古，词贵达情。臣伏睹陛下自缵帝图，克崇佛事，止当修外，未甚得中。臣略采本朝名臣启奏之言，以证奉佛初终之要。
    臣闻天後时，曾营大像，功逾百万。狄仁杰上疏云：“夫宝铰殚於缀饰，瑰材竭於轮奂。功不使鬼，必在役人；物不天来，皆从地出。非损百姓，将何以求？物生有时，用之无度。臣每思维，实所悲痛。至如往在江表，像法盛兴，梁武、简文，施舍无限。及至三淮沸浪，五岭腾烟。列刹盈衢，无救危亡之祸；缁衣蔽路，岂有勤王之师。况近年以来，风尘屡扰，水旱不节，征役稍繁。必若多费官钱，又苦人力，一隅有难，将何救之？”此切当之言一也。中宗时，公主外戚皆奏度僧尼，姚崇奏曰：“佛不在外，求之於心。佛图澄最贤，无益於後赵；罗什多艺，不救於姚秦。何充、苻坚，皆遭败灭；齐襄、梁武，未免灾殃。但志发慈悲，心行利益，使苍生安乐，即是佛身。”此切当之言二也。睿宗为金仙玉真二公主作大观，辛替否谏曰：“自夏已来，淫雨不解，谷荒於垅，麦烂於场。入秋已来，亢旱为灾，苗而不实，霜损虫暴，草菜枯黄，下人咨嗟，未知赈贷。今陛下爱二女而造两观，烧瓦运木，载土填沙。道路流言，皆云计用钱百万馀贯。伏惟陛下圣人也，远无所不知；陛下明君也，细无所不见。既知且见，知仓有几年之储，库有几年之帛，知百姓之间，可存活乎？三边之士，可转输乎？当今发一卒以捍边陲，遣一兵以卫社稷，多无衣食，皆带饥寒，赏赐之间，迥无所出。军旅骤败，莫不由斯。而乃以百万贯钱，造不急之观，以贾六合之怨，以违万人之心。”此切当之言三也。替否又谏造寺曰：“夫释教以清净为基，以慈悲为主。故常体道以济物，不利已而害人。每去已以全真，不营身以害教。今三时之月，筑山穿池，损命也；殚府虚帑，损人也；广殿长廊，营身也。损命则不慈悲，损人则不济物，营身则不清净。岂大圣至神之心乎？佛书曰：一切有为法，如梦幻泡影，如露亦如电。臣以为减雕琢之费，以赈贫人，是有如来之德；息穿掘之苦，以全昆虫，是有如来之仁；罢营葺之直，以给边陲，是有汤武之功；回不急之禄，以购清廉，是有唐虞之理；陛下缓其所急，急其所缓，亲未来而疏见在，失真实而冀虚无，重俗人之所为，轻天子之功业，臣实痛之。”此切当之言四也。
    臣观仁杰天後、高宗朝上公也，元崇先天、开元中贤哲也。替否中宗、睿宗时直臣也。臣每览斯文，则未尝不废卷长叹而感慕之。伏以陛下深重缁流，妙崇佛事，其为乐善，实迈前踪。但细详时代之安危，眇鉴昔贤之敷奏，则思过半矣。道远乎哉！臣过忝渥恩，言亏匡谏，但举从绳之义，少裨负之明，营缮之闲，稍宜停减。
    ☆薛逢
    逢字陶臣，河东人。会昌中进士。累迁侍御史尚书郎。大中末出为巴州刺史，徙蓬州，入为太常少乡，迁秘书监卒。
    ○凿混沌赋（以“清浊忽分，物来伤已”为韵）
    有物混成，先天地生。言乎地兮不浊，谓乎天兮不清。物我俱亡，莫究希夷之际；元黄未判，因标混沌之名。有南海之帝曰，北海之帝曰忽。胥遇於兹，一言相发。伊人以视听食息滋养，观尔则耳目口鼻俱阙。将欲レ尔听以置音声，抉尔明以分日月。疏尔准而通气，翕尔啄而容。厥议既臧，厥臂用攘。扌甚颡舂ㄕ，真随手伤。一之二之日，视之茫茫；三之四之日，听之锵锵。六日而穹鼻ぴ息，七日而巨口箕张。於戏！奸伪兹始，回邪作矣。中明役神，外物攻己。一彼一此，无终无已。痛乎道德丧而仁义生，亦由形兆分而混沌死。嗜欲悲哀，声牵响来；蘧然寐觉，划然形开。日月星辰，强配阴阳之数；轮辕榱桷，争标曲直之材。观夫执仁斤，横义斫。剖圭角，析清浊。投伊砺乃之器，入彼敦弓之朴。势腾凌，声氵氵爵。静者地而动者天，融为河而结为岳。则知朴能成器，器成朴分。木能生火，火盛木焚。盖所谓聪明著而胜负交战，知勇昭而是非纠纷。夫如是，又安得二气凝而不流，万有来而不拂。吾欲寂唱和於声响，缦文章於黼黻。然後弃尔见而阻尔闻，复归於无物。
    ○天上种白榆赋（以“垂阴天上，历代不雕”为韵）
    象帝之先，种白榆於自然。布历历之真质，遍高高之远天。攀折何因，杳在寰区之外；阴阳不测，永无雕落之年。徒观夫夹帝座以分行，直天街而互对。婆娑乎黄道之侧，荫映乎端门之内。匪据险以称关，讵临戎而设塞。星槎去日，曾莫问其短长；鹤驾来时，又不言乎年代。易古移今，烟浓雾深。当空耀本，向日舒阴。攒柯於贝阙之前，圆光霭霭；倒影於瑶池之上，寒彩沈沈。轮既出於中台，偃蹇亦临乎上将。分土明得地之势，编珠表连理之状。或全或缺，陋蟾桂於月中；莫往莫来，鄙蟠桃於海上。美素荚之规规，状列钱之离离。苒云竦，玲珑露垂。崇朝而颢气常积，永夜而元风自吹。发端既异於乾行，成象或殊於隰有。曲直之号徒尔，斤斧之虞则否。始或丛邱墟，依培娄。与槎，混枯朽。叹颓龄之日，既不殊桑；充燧火之时，焉能异柳。夫於是又安得越汉排霄，含芳振条。壅灵根而万古长烂，披素叶而千霜不雕。所谓向晦而明，终天而觌。衰荣不系乎寒暑，运动罔差乎经历。榆之寿兮，诚大椿之莫敌。
    ○谢西川白相公寄赐新诗书
    某启。伏蒙仁恩，猥垂下顾，兼赐新诗三十首。向风长跪，齐思探元。如畏途咀冰，若旱苗蒙泽，莹心冷骨，润叶滋茎。旷无津涯，杳失顾视。秋日悬而氛昏息，雅音作而聋醒。辄欲再颐幽元，重开户牖，旁窥陟级，渐冀升堂。徒循夫子之墙，未梦江生之笔。今则缄之瑞锦，贮以盘囊。不独荣耀於子孙，实亦发扬於流辈，生死幸甚！伏计即离征镇，当赴阙廷。鼓万有而炉冶重开，序群伦而权衡再设。使《郑》《卫》不作，《咸》《韶》更张，吹而寒谷春生，沾洒而枯ぼ萌动，天下幸甚！某此时或希匠化，获序宗彝。愿承舟楫之功，出风波之路。嗟叹不足，继之咏歌，谨录长句七言诗一首献上。尘黩尊严，惶恐无状。
    ○与崔学士书
    贤弟《过岐山赋》《谒让帝陵》二篇，自三两复，莫究津涯。焕乎与日月齐明，汹乎与江海争大。苞若天地，速如鬼神。迎之不见其前，随之莫睹其後。波澜之外，惩劝在焉。崛立当今，峭若嵩华。是以谓之文矣。叹之不足，继之咏歌。霜雾兴怀，未即拜赐。谨先奉状，代申诚款。不宣。谨状。
    ○上盐铁崔尚书书
    伏承相公忽承明诏，远赴阙廷。天子倾心，庙堂虚席。沙堤尚在，复瞻丞相之车；莲幕重开，再理将军之第。伏想华轩拥路，贺客盈门。喜集原，风随雁序。昨者幸从祗拜，获贡姓名。言及曩时，期於远路。铅黄入镜，顾陋质而多宜；金石宣声，觉巴俞之和寡。因敢专驰状启，远谢恩知。伏虑方倦将迎，未暇披览。实虞奖拔，失在毫厘。其启状本，谨别录上。伏望联行之际，一赐发挥。俾风波之路不迷，见常称誉数四。心期旦夕，必拟提携。伏见吾兄当数集会时，望深赐重言也。某顿首。
    ○与崔况秀才书
    自今日春榜到县，当日差人持状到京。方乘车骑，寻已东去。恨结之至，空积下情。不审自归淮南，尊体何似。伏计不乖将息，远想淮山秀润，水木幽寄，扇枕之馀，讴吟自适，甚盛甚盛。某龙锺山县，忽忽过时。素秋轸怀，华发栖鬓。昔日凌□之志，自觉泥蟠；今兹失路之人，谁为乡导。但饮冰励节，食蘖苦心。用省刑名，以安疲瘵。除此之外，非愚所知。故人恩怜，曾不悯念。秋风已戒，关路须西。雄文与谁俦比，一日千里，今也其时。居安败名，古人所慎。某顿首。
    ○上白相公启
    某启。某闻杞梓居林，抡才必藉其良匠；骅骝伏皂，发迹用章於圉人。将假激扬，必先绍介。如某者，关中士族，海内穷人。幼遭悯凶，壮知传导。南穷海裔，北济河源。勤苦一经，ゐ惶三纪。家门板荡，亡惠子之五车；风树哀缠，痛虞邱之三失。加於元昆抱瘵，孀妹无家。同气六人，半归泉壤。嗟乎！郭氏之昆多疹，颜生之室屡空。纵白首粗沾一名，或终身不知五味。哀凶荐及，沈痛可知。往往昼卧及昏，夜坐达晓。长安甲第，罗列九衢。朱门大开，欲往谁诉。
    因大中四年冬，蒙相公念以苦心，拔授官职。期於旦暮，必使奋飞。旋遇羌寇犯边，相公北讨，风□一失，流落十年。尉万年而郎秘书，宰四畿而纠东洛。凡所莅守，皆立涓尘。但以时尚佻浮，不熟根本。以亲庶务者为俗吏，以能矫枉者为令人。声名看门簿高低，流品出人家子弟。竖置童，侪排老成。遂使清贯华资，蔑闻於拟议；涂趋坌走，久困於风尘。
    自相公再秉钧衡，重开垆冶。私门相庆，如春发荣。山妻敛袂而前曰：“尔以词赋掇高科，以诗篇达天听，以政事取章绶，以孤直沈下僚。今相国司徒公鼓铸元和，畴庸品物。风俗日益厚，泰阶日益平。是怀才抱器之人，云飞雨化之秋也。何尚悒悒於蓬茅者乎。？”於是整某之冠，急某之带，驱策仆御，促某出门。仍授某洛下所著百篇，再拜祝而送之曰：“飞龙在天，云雨阗阗。贤相秉钧，伦方序圆。时哉时哉，君其勉焉。”某离鞍拜赐，超乘而出。茫茫然而又不知其所自。平生坎禀，难自梯媒。进退嗫嚅，终莫上达。亦犹魇者梦逐，声愈哀而言愈不宣，足愈勤而身愈不进。孤影无援，危灯在旁。幽忧旅魂，逼迫中夜。独能振臂呼而寐之者，唯相公乎！伏惟明诚烛两曜，大信钧四时。纲维设而天地开，阴阳顺而风雨若。一物失所，如推诸隍。某所以涤虑响风，斋心卜日。细将肝胆，具以披陈。伏惟念以迷邦，释之网罟。幸甚！
    每自握朝镜，潜窥壮猷。恭守门风，不敢坠地。或乘秋抟击，或载笔芟夷。或献替而定否臧，或从容而备顾问。俦诸流辈，亦不後人。诚知自炫自媒，士之丑行。但以日暮途远，倒行逆施。若俟陟级循涯，必虑填委沟壑。而又搜寻志尚，爰及成人。役叻虑者三十年，著诗赋者千馀首。虽不足夸张流辈，亦可以传示子孙。岂料尚与荫弟小儿，敝薛中途而争先後。抑又闻哀音入耳，达者动容。伏惟示以长途，指之中道。俾入怀之鸟，重明戛汉之心；曳尾之龟，再有巢莲之望。不独衔环报宝，矫印酬愉。必能当场效克敌之功，灼骨献非熊之兆。
    伏以国政初毕，机务尚繁。敢罄腹心，先致门闼。僭越之状，无所逃刑。伏惟俯赐省览，百生幸甚！百生幸甚！不宣。谨启。
    ○上崔相公启
    某启。某闻臃肿之材，动乖於绳墨；之韵，自合於宫商。虽观听以由人，实否臧而在己。所以困骥见称於伯乐，焦桐取誉於伯喈。咸发迹一时，垂芳千祀。某自开成建号，则执艺求知。迹忝及门，名叨中选。或缘情序美，移时而奖导再三；或体物达诚，一席而称扬数四。遂使声华振耀，喧动辈流。桂折高枝，名登上第。但以依仁岁久，轩墀之桃李成阴；趋岸年深，门巷之椅桐暗老。徒蒙荫覆，莫自根牙。良辰几何，元鬓倏改。伏惟相公推名意切，录旧情深。朝宣一言，夕济千里。俾平生志业，不负於辛勤；向者恩知，果成其远大。生死幸甚！生死幸甚！颇将偃顿，屡渎阶墀。日暮途遥，诚堪悯念。
    ○上翰林韦学士启
    学士文章拔俗，嵩华让其孤标；学海无边，乾坤以之涯。优游仙署，偃息禁闱。笔洒王猷，砚涵天泽。成霖而雨露非远，吐气而虹霓坐舒。流品人伦，衣冠仰其衡镜。扶持大厦，社稷思其栋梁。不有伊人，孰为邦彦。某顷因章句，获达门墙。虽大匠翦拂之闲，多惭臃肿；而贫女铅黄之饰，岂让娉婷。故得桂枝先攀，杨叶高中。始谓陵跃出泥滓，指顾生风□。嗟乎！九仞将成，而一篑莫前；三年欲飞，而长风不借。顾影增叹，谁将寤言。尝闻通义相公炉冶新开，陶甄是切。傥阁下犹伤坠屦，终许埽门。信执鞭之亦为，奚指踪而不可。方今选限犹远，官秩未期。伏希度以短长、择其任用。上可以考校书府，下可以羽檄戎藩。庶竭驽骀，稍裨万一。聊将肝胆，辄自梯媒。躁进之辜，不敢逃责。
    ○上宰相启
    伏以玉烛开年，金仪应历；轩律风暖，羲轮驭迟。草木以之萌芽，禽鱼以之翔泳。伏以相公化宏动植，道洽雍熙。吹必至於幽深，暄润不遗於枯。如某兀如枯木，性若寒灰。沐和风而莫振柯条，应阳管而才知动息。伏惟相公模於心匠，待以天成。鼓铸贤愚，区分贵贱。动用阴阳之炭，开张天地之炉。量其小者，则为盎为盂；举其重者，则成钟成鼎。苟圆方式序、幽陋不遗。及兹发生，俾遂春气。生死幸甚！
    ○上虢州崔相公启
    相公河岳锺灵，芝兰蕴德。顷因直道，常中佞人。阻绝九重，播迁万里。无非中正，发言而天地鉴知；不负神明，冒险而灵附助。所以恬和自得，寝膳长安。虽经夷貊之长途，不烁江山之气，皇天眷，於焉有徵。伏惟相公道济中兴，仁归厚德。即当重开炉冶，再设权衡。俾器用各适圆方，锱铢不失轻重。天下幸甚！逢此时或因陶铸，得叙宗彝。伫从长养之时，复睹升平之代。自相公归官虢略，寻欲附状起居。伏以县令卑微，不敢轻肆虚黩。昨者从孙薛诚过此，今候方便，咨达姓名。琐琐形骸，或希记忆。谨启。
    ○上崔相公罢相启
    某闻川梁壅而舟楫施，禾黍登而霖雨霁。天地常数，古今共然。伏惟相公理达卷舒，用明进退。调阴阳以成岁，受功於天；执谦让以归仁，宏道於己。所谓进退惟正，卷舒适时。某每念庸虚，常蒙匠化。当幽滞之求振拔，则且愿持权；在卑恳之望荫庥，复稍思税驾。从古难者，於今见之。虽范蠡登舟，子房避世。方之高躅，何足比肩。凄凄恳诚，伏望深鉴。
    ○上前郑滑周尚书启
    尚书笔综文经，机参武纬。虚已应物，推诚济时。澄明而识内融，操而锋不露。在文宗时，以词藻参近密，峭若孤峰；在武宗时，以韬略镇藩维，殷然巨障。谓往无不利，动皆适时。今者急诏徵还，开襟待见。必当付以舟楫，委之陶甄。康济兆人，范庶物。天下幸甚！此时或希匠化，获备圆方。盗天地之太和，沐唐虞之至化。生死幸甚！
    ○上前易定卢尚书启
    尚书文从心匠，武自天机。西南贞右界之师，东北振中山之旅。莫不皆争死节，愿答深仁。乃者训抚二州，折冲四境。饮成德卢龙之帅，尽醉礼容；啖天雄横海之师，被充文教。故得人知俎豆，俗废干戈。严城夜开，外户不闭。遂使常山蛇阵，翻成干戚之文；易水剑歌，遽变鹿鸣之奏。虽去病不师吴起，世祖常合伏波，方之变通，曾何比数。伫见翱翔温树，刷荡天池。代著中兴，风还太古。此时或将歌咏，获赞雍熙，心醉尧樽，神迷舜乐。百生幸甚。
    ○上中书李舍人启
    某启。某闻枝枯干悴，助茎叶者烟萝；栋桡梁欹，能扶持者匠石。是以茂盛自丰於茎叶，孤危全赖於扶持。若不为枝梧，则立见倾弛。某因缘恩顾，辄吐肺肝。伏惟念以风波，必垂拯济。某死幸甚！
    某家望陵迟，眇然孤藐。飘流勤苦，垂三十年。分分自登，粒粒自啄。取第不因於故旧，蒙知皆自於隽贤。每用饮水清心，闭门守道。南宫试艺三篇，徒献於九重；东观雠书七稔，才登於一邑。同时流辈，尽列班行。独此後时，有惭先达。得不沈吟俯首，局促哀鸣。某自守一官，倏尔两考。惟将勤俭，用免悔尢。刻意抚绥，才成条贯。曹无冤案，狱罕系囚。孤弱者贷之以恩，豪强者绳之以法。置公廨草三千束，粟三百石。小有供须，了无率配。洎徵三税，不鞭一胥。公署无喧，雀罗可设。县南峡口，群盗所居。白昼劫人，赤丸杀吏。某自到县，百计方圆。峡南北各置一铺，仍选有身手健，两处共置十人。给与园场，兼之杵臼。往来应援，旦夕提防。自此以还，盗贼弥息。其馀恢张廨宇，搜抉奸欺。澄清镇军，检辖僚吏。乃至招携户口，役使人夫。利物之由，不可遽数。
    昨者秋收自京回，具舍人面唤，询诸所图。上戴恩知，莫能比喻。某比者依投仁宇，首尾三年。苟非同声，未尝接武。辄将勤苦，勉自进修。岂暇再言，素应详熟。尚想樽前即席，月下谈诗。偏於才隽之场，曲借吹之便。其奈惊湍暗激，利觜潜伤。清要班资，寂寥拟议。自料於家必孝，於国必忠，於事必勤，於身必正。刑於兄弟，至於家邦。亦何必贵拟齐桓，富侔盗跖。复念誓志，不识古人。盟府策勋，用为己事。至於亭障山川之险易，储蓄经费之有无，戈利便之短长，戎狄土风之好尚，莫不心摹意揣，虑计神筹。言从智符，事与机会。陈思王之自试，不独古人；班定远之束书，焉知来者。既蒙忧轸，得以咨谋。
    伏惟念以迷方，指其捷路。生死幸甚！今所期者，国庠博士，赤县子男。傥蒙历试诸艰，便作秦陇刺史。不妨缘阶取贵，因效建功。事列尊彝，名光史册。生死幸甚！所谓射己之鹄，无信旁人。苟能自审行藏，不致甚费恩力。伏望悯其孤立，曲赐重言。俾枯荑再生於青杨，枯骨重肥於白日。誓当触槐全盾，结草抗回。生为厮养之臣，死作埽除之鬼。生死幸甚！如或责以狂妄，校以尊卑。躁僭之辜，生死惟命。伏惟俯垂仁恕，幸甚！不备。谨启。
    ☆林滋
    滋字後象，闽人。会昌三年进士，官金部郎中。
    ○文战赋（以“士之角文，当如战敌”为韵）
    为学之人，会友以文。念斯文之枢要无极，将一战而是非可分。索隐穷微，既不愆於夫子；解经挫锐，爰取譬於将军。由是推匪石之心，召如林之士。籍之奥斯究，万夫之雄莫拟。且曰战也者，所以分胜败之端；文也者，所以明盛衰之理。必将抑浮伪，考深旨。措词苟得於朝闻，游刃宁甘於夕死。是用徵师於伐善之所，命将於角胜之场。鹗视而鹅鹳斯列，豹变而貔貅莫当。利口纵横，已有摧坚之意；雄姿踊跃，那无露颖之囊。得失未分，切磋斯见。张弛既出於心术，向背宁虞於色战。忠为甲而信为胄，岂惮重围；笔有阵而词有锋，诚能万变。既区以别矣，乃则而象之。拂湘作鼓鼙之响，卷绛纱为旌旆之姿。波骇九流，苟再扬而尽委；心攒百箭，终一贯而无遗。乃考击蒙，谅无前敌。决胜既返於三隅，请命俄分於四壁。是以及门之子，互骋其成功；无勇之徒，空悲於败绩。已而探讨无馀，词林晏如。九合之刚肠斯弭，千里之秘思潜舒。深浅既分，尽洗兵於学海；奸回云革，皆弃甲於德车。荩以振此芳尘，仰於先觉。苟能立分於阃阈，曷愧坐筹於帷幄。今则仗其信，志其学。幸从战之有闻，愿无惭於挫角。
    ○阳冰赋（以“海上沙前，光耀清景”为韵）
    考庶物於朱垠，得阳冰於碧海。托巨浸以潜结，泛惊波而长在。坚乎自得，峨峨之素色宁亏；涣若无虞，皎皎之清光讵改。始其孕太阴之精，因积水而成。劲飕之远吹，澄漾之馀清。别浦宵凝，狐听之声乍绝；回汀晓合，虫疑之质俄生。由是外肃重溟，中分万景。沧渊掩巨蚌之魄，碧落夺寒蟾之影。幽疑玉树，露皓气之皑皑；净若银河，亘秋光之耿耿。既叶数九，宁将屡迁。乍莹洪涛之末，时明绿岸之前。不解东风，谅难资於履薄；非藏北陆，复何患於攻坚。炎炎之畏景虽临，冽冽之寒威益壮。皓辉想冰始之日，洞澈得夏颁之状。鲜飙乍触，无惭於云母屏中；纤翳不生，曷愧於琉璃地上。净拂霜影，轻笼月华。禀质苟因於涸Ё，分形讵委於泥沙。既异在阴，彩射鲛人之室；非同向晦，光寒渔父之家。至若浪息瑶川，烟收远峤。焱晶灼野以增炽，皓色澄空而引耀。清含上善，曾无泮涣之期；素激中流，岂惮赫曦之照。所谓出自灵长，居然异常。苟惟贞而自守，虽盛暑其何伤。亦由抱素者绝陷已之患，履道者为终身之防。幸消释之无日，庶永托於朝光。
    ○木人赋（以“周穆王时，有进斯戏”为韵）
    何伊人兮异常，爰委质以来王。想具体之初，既因於乃雕乃斫；及抱材而至，孰知其为栋为梁。原夫始自攻坚，终资假手。虽克已於小巧之下，乃成人於大朴之後。来同辟地，举趾而根柢则无；动必从绳，结舌而语言何有。心游刃兮在兹，鼻运斤兮罔遗。兀若得木公之状，块然非土偶之资。曲直不差，既无蠹於今日；短长合度，宁自伐於当时。莫不脱枯槁以前来，投胶漆而自进。低回而气岸方肃，伫立而衣裾屡振。华不改，对桃李而自逞芳颜；朽质莫侵，指蒲柳而讵惊衰鬓。既手舞而足蹈，必左旋而右抽。藏机关以中动，假丹粉而外周。生本林间，苟有参乎之美；立当君所，何惭柴也之俦。是则贯彼五行，超诸百戏。误穿节以瞪目，疑耸干於奋臂。如令居杞梓之上，则树德非难；若使赴汤火之前，则焚躯孔易。进退合依，依然在斯。既无丧无得，亦不识不知。迹异草莱，其言也无莠；情同木讷，其行也有枝。可谓暗合生成，潜因习熟。虽则挫身於斤斧，曷合守身於林麓。宜乎削尔肩，刳尔腹。既有乱於真宰，宁取笑於周穆。
    ○小雪赋（以“寒律变时，因风有渐”为韵）
    伟兹雪之霏霏，应元冥而不失其期。赋象於虹藏之日，成形於冰冻之时。委地则微，庶表三冬之候；翻空虽小，那无六出之姿。当其寒气初升，阴风始变。既淅沥於遥野，却飘於广甸。边城一望，龙山之净色犹；上苑再瞻，凤阙之清光未遍。眇若毫端，轻飞可观。细细而千岩送令，飘飘而万户迎寒。霏微墀庑之间，瑶台月晓；仿佛草茅之上，玉树花攒。回拂阴轩，高翻晓律。萦枝分盈尺之象，带月误如圭之质。微交月影，天边之孤雁应迷；稍助山明，松际之浮烟已失。细糁长空，纤缘绮栊。净若芦花之覆水，轻同柳絮之因风。是则谢氏林亭，尽在回眸之内；梁王池馆，无非跬步之中。於以明洁白之姿，於以表阴凝之渐。虽见见而无滞，讵因污而成染。初疑画阁，妆奁之香粉微微；又若琼筵，玉箸之凝酥点点。既而纤细缤纷，呈祥是因。掩日而难分薄雾，开帘而不辨轻尘。影入空帷，预想映书之子；光侵远水，潜思访戴之人。可谓不远而来，自无而有。始萦盈於阶砌，终散漫於林薮。安得不燎薰炉，命芳酒。作小雪之赋，继大夫之後。
    ●卷七百六十七
    ☆沈询
    询字诚之，赠吏部尚书传师子。会昌初进士，累迁中书舍人。出为浙东观察使，除户部侍郎。咸通四年为昭义节度使。奴结牙将为乱，灭其家。赠兵部尚书。
    ○封棣王制
    门下。朕闻王者建植子弟，胙以茅土。将欲蕃昌磐石，深固本根。周汉之隆，率由斯道。及我列圣，每有昝章。所以抚安生灵，保中外。朕恭承天序，敢紊前规。爰加立爱之恩，庶广推公之义。宪宗第十八子惴，生则温柔，性惟聪达。神迈气朗，闻神知方。蕴积中之粹和，资奉上之孝敬。必能副予友爱，始终令图。以耀金枝，以辅王室。是命俾开朱邸，盛建戚藩。载启唐虞之风，用崇麟趾之庆。呜呼！惟兹盛典，用别亲贤。必思继美二南，绍休五等。佩维城之重，思外屏之尊。无怠无荒，服我丕命。可封棣王，仍令择日备礼册命。
    ○授曹确充翰林学士制
    敕。职奉命书，选归於鸿藻；名参侍从，任切於端人。由具美而方升，非一善而能进。我今慎择，得自佥言。起居郎曹确，秀发人伦，行修儒阃。保此全器，彰乎令名。负贾生之才识，窥夫子之墙仞。礼乐尽在，襟情甚夷。贞而能和，用则善晦。遐志陵厉，早超脱於池中；茂业宏深，动声华於日下。爰自侯府，列於王庭。践霜台而职举方书，立文阶而事光载笔。持以风表，居然羽仪。稽其行能，雅副铨擢。是用宠尔良吏，为予近臣。俾从琐闼之荣，更侍玉堂之奥。皇猷思畅，用宣秘密之文；清秩不移，尚受无私之旨。秉心勿替於正道，视草勉高乎训词。无忘懿图，伫答休命。可守本官充翰林学士。
    ○崔铉魏扶拜相制
    门下。润色王业，允俟於良臣；丹青帝图，必资於宰匠。朕嗣膺大宝，思阐鸿猷。永惟化源，实属髦杰。斯所以调六气以遂物，总万几而富人。梦帝赉予，爰立作相。正议大夫守御史大夫崔铉，山河秀气，经纬长才。金声含正始之和，玉立在风尘之表。正议大夫行兵部侍郎判户部事魏扶，天与全德，性惟中庸。有致远之宏谋，负王佐之盛业。并操身特立，抱器挺生。高标旁英於群伦，明识动符於大雅。早登华显，备阅休嘉。穆然清明，郁有素望。居易求已，秉仁立诚。每怀忧国之心，益竭徇公之志。或早以精虑，升於鼎司。深陈造膝之言，密厉匪躬之节。或尝以敏用，服於大寮。智有洞於机权，才复深於练达。爰委纲宪，仗名节而立朝；亦总地卿，当会计而经国。纪纲式叙，征税益饶。陟其休庸，付以大柄。朕欲宣明号令，宏济生灵。致寰海之安，复河隍之土宇。尔从容奏议，朝夕揣摩。副华夏之具瞻，展舟航之大用。辅教化本乎无隐，辨雅正在於至公。俾践中台，同参庶务。敬服明训，式扬茂勋。铉可中书侍郎同中书门下平章事。扶可守本官同中书门下平章事。
    ○魏拜相制
    门下。天不能独运，任寒暑而成岁功；君所以称尊，仗股肱而熙帝载。高拱岩廊之上，卒成天地之宜。故风後登庸，轩图以穆，文终佐理，汉业遂昌。何莫斯由，夫岂相远，爰感风□之会，果符梦卜之求。属在休期，俾升良弼。户部侍郎判户部事魏，膺贤运之间气，负王佐之宏材。山岳孤高，圭璋特达。道德忠信，资以修身。文章政事，乃其馀力。自腾芳词苑，振迹谏坦。文宗知臣，深加宠遇。检校甚峻，守道不回。未至达官，蔚为国器。星霜屡变，流落几途。秀木摧风，燎原见玉。汲黯心存乎廊庙，望之志在於本朝。朕获奉宝图，励精理本。尽伸人隐，思变时雍。伫闻宣室之言，是有夕扉之拜。伟其风望，委以宪纲。正色立朝，不仁自远。贰於卿秩，掌我地征。吏不敢欺，身无伐善。弥见精强之用，颇闻流衍之能。朕常咨以谟谋，观其识略。动中理会，虑必输忠。切靡刂每赖其沃心，慷慨不忘於造膝。是宜树为名表，载之休声。俾增辉於三台，允佥谐於四岳。於戏！调盐梅之元鼎，济舟楫之巨川。上维四方之安危，下系群生之舒惨。居是任者，不其重欤！夫激浊扬清，众自耸善。著诚去伪，人斯归厚。尔其开张教化之具，导迎阴阳之和。使万物各遂其宜，百官得任其体。昔尔先祖，为唐辅臣。人镜之名，阿衡比德。尔尚纂承义训，克嗣清风。勉思贻厥之谋，以阐将明之业。勿畏嫌而避事，无执谦以自疑。永孚於休，用观乃绩。可守本官同中书门下平章事，依前判户部事。
    ○授裴休中书门下平章事依前判盐铁制
    门下。我国家之称至理，其惟贞观开元乎。虽盛德成於祖宗，而致君存乎辅弼。委是丕构，付予冲人。实资献臣，共荷洪业。俾登玉铉，用振金声。正议大夫守礼部尚书充诸道盐铁转运等使裴休，明堂栋梁，清庙瑚琏。道崇五美学综九流。持去邪与善之心，蕴尊主济时之术。早升甲乙，首冠贤良。谏垣驰谠正之名，史氏动直言之笔。羽仪著定，律吕缙绅。仙闱道播於弥纶，右掖词推於润色。三临藩郡，皆垂良吏之能；四贰卿曹，效力见大臣之体。洎乎司泉府之重，山泽之财。用适变通，法均宽猛。大计如富强之业，常规多饶羡之功。人无告劳，刃有馀地。是可以载光衮职，爰陟台阶。式赞雍熙，宜膺梦卜。尔其允厘庶绩，盛起讦谟。涉大川而示吾津涯，驭六马而遗吾衔策。俾臻皇极，克嗣前修。於戏！人代天工，予违汝弼。悉乃心力，作吾股肱。无使阿衡专美於殷家，山甫独称於周室。勉宏懿德，勿忝虚怀。可守本官同中书门下平章事，依前充诸道盐转运等使。
    ○左迁工部尚书杨汉公秘书监制
    考三载之绩，尔最无闻；致多士之朝，人言未息。既起风波之论，难安喉舌之司。
    ☆郑畋
    畋字台文，桂管观察使亚之子。会昌二年进士。乾符中以吏部侍郎同平章事。僖宗上尊号，加中书侍郎，转门下侍郎兼礼部尚书集贤殿大学士，封荥阳郡侯。中和三年复拜司空门下侍郎平章事。罢授检校司徒太子太保。卒年六十三，赠太尉，又赠太傅。昭宗时追赠司徒，谥文昭。
    ○授武臣宁节度使制
    门下。推毂总戎，朝廷之重寄；登坛受钺，将帅之殊荣。况地接燕山，境连京甸。兵雄俗阜，拱我宸居。宜择英贤，以壮垣翰。具官某乙，雷泉禀气，邳石降筹。习起、翦之兵书，用关、张之战略。雄严可惮，忠赤无疑。彰勇艺於辕门，显勤劳於禁旅。言皆许国，志在忘家。骅骝岂恋於絷维，雕鹗常思於振击。今故锡之旄钺，授以土田。俾侯於，用示殊宠。尔其申严斥堠，训习师徒。增畴陇以俟丰穰，饬器甲以图精利。乘补卒，无惑於惰游。御寇安人，必期於静谧。尚父之英威未殄，古公之风化犹存。勉扬政经，无负优寄。可检校某官充宁节度使。主者施行。
    ○授李师望定边军节度使制
    门下。全蜀之南，封部遐广。屏限蛮貊，为要冲。间者守将不严，寇兵来陷。萧条故地，寂寞有年。与其黩武开疆，孰若屯师固圉。况精甲可用，腴田可耕。苟得其人，岂复玩寇。是用割分州里，崇建翰垣。思其长才，付以重事。简求中外，格於旬时。果得良臣，实契朕志。朝议大夫前凤翔少尹上柱国赐紫金鱼袋李师望，早以才干，彰於吏途。纵横不羁，沉毅有断。顷岁王师伐叛，命尔供军。糗粮相继於路歧，兵士皆忻於饫饱。裘甫之役，尔守天台。克以偏师，大挫狂孽。厥後继领符竹，咸推器能。二尹岐山，既从休罢。鸷羽岂於上，神终跃於腰间。朕以荒服未宁，坤维多虑。式当经制，尤渴英奇。知其可行，召与之语。嘉谋响答，雄论风生。奏刀而髋髀皆虚，聚米而山河尽睹。筑坛骤拜，余无悔焉。於戏！初造之邦，讵有坚敌。种落杂处，兵粮未殷。全资智谋，克在威爱。尔其投醪共味，立法推诚。理军犹家，养士如子。辟污莱以务稼穑，筹险阻以制关防。弓矢戈矛，当严锻砺。风□氛，无忽视瞻。熟孙武之韬钤，慕孔明之事业。使苴[A09B]城下，常惊鼓鼙之威；大度河南，永保金汤之固。勉思报国，勿负知臣。擢握兵符，衔荣宪印。统诸军之钺，兼六部之赋舆。上应星辰，贵为侯伯。将旌殊渥，匪限彝章。敬之戒之，无忝休命。可州剌史兼御史大夫充定边军节度使眉蜀邛雅黎等州观察处置统押近界诸蛮并统领诸道行营兵马制置等使。
    ○切责高骈诏
    省表具悉。卿一门忠孝，三代勋庸。铭於景钟，焕在青史。卿承祖父之训，袭弓冶之基。起自禁军，从微至著。始则囊锥露颖，稍有知音；寻则天骥呈才，急於试效。自秦州经略使授交趾节旄，联翩宠荣。汗漫富贵，未尝断绝。仅二十年，卿报国之功，亦可悉数。最显赫者，安南拒蛮，至今海隅尚守。次则汶阳之日，政声洽平。洎临成都，胁归骠信。三载之内，亦无侵凌。创筑罗城，大新锦里。其为雄壮，实少比俦。渚宫不暇於施为，便当移镇；建邺才闻於安静，旋即渡江。自到广陵，并锺多垒。即亦招降草寇，救援临淮。大约昭灼功勋，不大於此数者。朝廷累加渥泽，靡吝徽章。位极三公，兵环大镇。铜盐重务，绾握约及七年；都统雄藩，幅员向於万里。朕瞻如太华，倚若长城。凡有奏论，无不依允。其为托赖，岂愧神明。
    自黄巢肆毒咸京，卿并不离隋苑。岂金陵苑水，能遮鹅鹳之雄；风伯雨师，终阻帆樯之利。自闻归止，宁免郁陶。卿既安住芜城，郑畋以春初入觐。遂命上相，亲领师徒。因落卿都统之名，固亦不乖事例。仍加封实，贵表优恩。何乃疑忿太深，指陈过当。移时省读，深用震嗟。聊举诸条，粗申报复。
    卿表云：“自是陛下不用微臣，固非微臣有负陛下者。”朕拔卿汶上，超领剑南。荆润维扬，联居四镇。绾利则牢盆在手，主兵则都统当权。直至京北京南，神策诸镇。悉在指挥之下，可知董制之雄。而乃贵作司徒，荣为太尉。以为不用，何名为用乎。
    卿又云：“若欲俯念旧勋，伫观後效。何不以王铎权位，与臣主持。必能纠率诸侯，诛锄群盗者，朕缘久付卿兵柄，不能翦灭元凶，自天长漏网过淮，不出一兵袭逐，奄残京国，首尾三年，广陵之师，未离封部，忠臣积望，勇士兴讥，所以擢用元臣，诛夷巨寇，心期貔武，便扫枪，卿初委张，请放却诸道兵士，辛勤召置，容易放还，果败亡，巢益颠越，卿前年初夏，逞发神机，与京中朝贵书题云，得灵仙教导，芒种之後，贼必荡平，寻闻围逼天长，必谓死在卿手，岂知鱼跳鼎釜，狐脱网罗，遽过长淮，竟为大憝，都统既不能御遏，诸将更何以枝梧，果致连犯关河，继倾都邑，从来倚仗之意，一旦控告无门，凝睇东南，惟增凄恻，及朕蒙尘入蜀，宗庙污於贼庭，天下人心，无不雪涕，既知历数犹在，讴谣未移，则怀忠拗怒之臣，贮救难除奸之志。便须果决，安可因循，况恩厚者其报深，位重者其心急，此际天下义举，皆望淮海率先，岂知近辅儒臣，先为首唱，而穷边勇将，誓志平戎，关东寂寥，不见干羽，洎乎初秋览表，方云仲夏发兵，便诏军前，并移汶上，喜闻兵势，渴见旌幢，寻称定理润阻艰，难从天讨，谢元破苻坚於淝水，裴度平元济於淮西，未必儒臣，不如武将。
    卿又云：“若不斥逐邪佞，亲近忠良，臣既不能保家，陛下岂能安国。忽当今日，弃若寒灰”者。未委谁是忠良，谁为邪佞。终日宠荣富贵，何尝不保其家；无人捍御寇戎，所以不安其国。岂有位兼将相，使带铜盐。自谓寒灰，真同浪语。
    卿又云：“不痛园陵之开毁，不念宗庙之焚烧。臣实痛之，实在兹也。”且龟玉毁於椟中，谁之过也；鲸鲵漏於网外，抑有其由。卿手握强兵，身居大镇。不能遮围擒戮，致令脱漏猖狂。虽由上系天时，抑亦旁由人事。朕自到西蜀，不离一室之中。屏弃笙歌，杜绝游猎。蔬食适口，布服被身。焚香以望园陵，雪涕以思宗庙。省躬罪己，不敢遑安。奸臣未悟之言，谁人肯认；陛下犹迷之语，朕不敢当。
    卿又云：“自来所用将师，上至帅臣，下及裨将，以臣所料，悉可坐擒。用此为谋，安能集事”者。且十室之邑，犹有忠信；天下至大，岂无英雄。况守固城池，悉严兵甲。纵非尽美，安得平欺。卿尚不能缚黄巢於天长，安能坐擒诸将？只如拓拔思恭诸葛爽辈，安能坐擒耶！勿务大言，不堪垂训。
    卿又云：“王铎是败军之将，兼徵引矍相射义”者。昔曹沫三败，终复鲁仇；孟明再奔，竟雪秦耻。近代汾阳尚父咸宁太师，亦曾不利鼓鼙，寻则功成锺鼎。安知王铎不立大勋？
    卿又云：“无使百代有抱恨之臣，千古留刮席之耻。但虑寇生东土，刘氏复兴。即轵道之灾，岂独往日哉！”我国家景祚方远，天命未穷。海内人心，尚乐唐德。朕不荒酒色，不亏刑名。不结怨於生灵，不贪财於宇县。自知运历，必保延宏。况巡省已来，真祥荐降。西蜀半年之内，声名又以备全。塞北日南，悉来朝贡；黠戛善阐，并至梯航。但虑天宝、建中，未如今日；清宫复国，必有近期。卿云刘氏复兴，不知谁为其首？遽言刮席之耻，比朕於刘盆子耶？仍忧轵道之灾，方朕於秦子婴也？虽称直行，何太罔诬！三复斯言，尤深骇异。
    卿又云：“贤才在野，忄佥人满朝。致陛下为亡国之君，此子等计将安出。伏乞戮卖官鬻爵之辈，徵鲠直公正之臣”者。且唐虞之世，未必尽是忠良；今岩野之间，安得不遗贤彦。朕每今铨择，亦遣访求。其於选将料兵，安人救物，但属收复之业，讲求理化之基，自有长才，同匡大计。卖官鬻爵之士，中外必不有之。勿听狂辞，以资游说。
    且朕远违宫阙，寄寓巴邛。所失恩者甚多，尚不兴怨；卿落一都统，何足介怀。况天步未倾，皇纲尚整。三灵不昧，百度犹存。但守君臣之轨仪，正上下之名分。宜遵教约，未可隳凌。朕虽冲人，安得轻侮。但以知卿岁久，许卿分深。贵存始终之恩，勿贮猜嫌之虑。所宜深省，无更过言。
    ○擢官自陈表
    臣年十八登进士及第，二十二书判登科。此时结绶王畿，便贮青□之望。洎一沉风水，久换星霜。厌外府之樽，渴明庭之礼乐。咸通五年，方始登朝。若非遭逢圣君，无以发扬幽迹。臣任刑部员外郎日，累於阁内对扬。去冬蒙擢宰万年，又得延英中谢。倾藿幸依於白日，舍盆终睹於青天。昨以京县浩穰，苦心为政。疲羸初息，强御无踪。方专宰字之心，用副忧勤之化，陛下过垂采听，超授恩荣。擢於百里之中，致在三清之上。才超翰苑，遽改郎曹。
    ○加知制诰自陈表
  </div>
  <div class="pagination">
   <a href="全唐文_page456.html">
    上一页
   </a>
   <span>
    ...
   </span>
   <a href="全唐文_page452.html">
    452
   </a>
   <a href="全唐文_page453.html">
    453
   </a>
   <a href="全唐文_page454.html">
    454
   </a>
   <a href="全唐文_page455.html">
    455
   </a>
   <a href="全唐文_page456.html">
    456
   </a>
   <span class="current-page">
    457
   </span>
   <a href="全唐文_page458.html">
    458
   </a>
   <a href="全唐文_page459.html">
    459
   </a>
   <a href="全唐文_page460.html">
    460
   </a>
   <a href="全唐文_page461.html">
    461
   </a>
   <a href="全唐文_page462.html">
    462
   </a>
   <span>
    ...
   </span>
   <a href="全唐文_page458.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
