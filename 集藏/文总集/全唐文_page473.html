<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 473 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 473 页/共 603 页
  </h1>
  <div class="content">
   韫牍遍寻，缄筠穷索。思安世箧内，搜伯喈帐中。更睹沈家令之谢笺，思生松黛；杨师道之佳句，才发暖华。抑又时方得贤，地不爱宝。定知灾祥不两，谁识穹昊所无。还介方酬，郁仪未睨。羽驿沓集，笔路载驰。岂知石室之书，能迷中散；麻襦之语，独辨光和。底滞之时，徵引多误。殚笔搦纸，惭怯倍增。
    问义不休，揽笔即作，何啻悬鼓得槌也。小生方更陪鳃，尚自举尾。更搜屋犬，得复刀圭。因记风人辞中，将书乌皂；长歌行里，谓出松烟。供椒掖量用百丸，给兰台率以六石。棠梨所染，滋润多方；黎勒共和，周遮无法。傅元称为正色，岂虚言欤！飞卿笔阵堂堂，舌端衮衮。一盟城下，甘作附庸。
    ○诺皋记序
    夫度朔司刑，可以知其情状；葆登掌祀，将以著於感通。有生尽幻，游魂为变。乃圣人定璇玑之式，立巫祝之官。考乎十之祥，正乎九黎之乱。当有道之日，鬼不伤人；在观德之时，神无乏主。若列生言灶下之驹掇，庄生言户内之雷霆。楚庄争随兕而祸移，齐桓睹委蛇而病愈。徵祥变化，无日无之，在乎不伤人不乏主而已。成式因览历代怪书，偶疏所记，题曰《诺皋记》。街谈鄙俚，舆言风波，不足以辨九鼎之象，广七车之对。然游息之暇，足为观览（一作鼓吹）云耳。
    ○塑像记
    在世间攘巨寇，必思衽金浴铁强矫雄毅者，虽空门亦忿怒麝扑，为法大防也。据内典，下天处苏迷卢之半，为忉利尉候北方毗沙门统药义众所治，水精宫城护世，其住处曰纷陀利，曰质多罗，曰七林，曰摩偷，曰如意等。下压象迹，当欢喜之地；上接蜂歌，杂庄严之境。常╂尸迦将破怨敌圣者，夺勇健臂，出甲胄林，独揭胜幢，不顿一戟。迦娄而垂翅，扌修罗而束手。犹怒折莲柄，狂搜藕丝。盖多闻位居初地，离十二失，故经云：毗沙门得方便救护之门。昔缚喝伽蓝北虏，感梦而忏悔；近于阗聚落西羌，睹相而来降。其威神营卫，灵应，事无虚译，世不绝书。相传北方天王与瞻部有缘，谓西域瞿萨国，本天王栖神之处也。
    庐陵龙兴寺西北隅，先有设色遗像，武宗五年毁废。至大中初重建寺，其处为僧乾立所居。乾每谄呓不安，旬日方晤。遽徙他室，哲造化方变，请押衙熊略为导首。辂遂与执白筹者郭宣熊师佐等纵臾闾伍，为说第一施，结增上缘。获零忄祭货贝共二十万，辂厚自损彻，周岁功就。乃多闻仪形，严毅如生。眉结□聚，目棱电击，猛焰彗肩，支蜂抢轩。金涂错落而磷乱，形彩陆离而芒角，得工巧明矣。其或夔&lt;鬼虚&gt;蛊亻刺&lt;瓜见&gt;，是不翅击三尸磔五冢也。及素天女主藏神凡四四事。堂内三壁，写载部落。雷公拗怒，忖留恶觑，吁可畏也。吉之人香火徼福，林[
XDD]乞灵，福既据我，灵讵乏主。噫！予曾阅《正法念经》，说摩陀山六齐日四天於此，会计阎浮提善业，岂容不归敬与。
    辂为学性端介敏辩，王公多伏之。复晤禅那宗要，得总持契诀，常持北方真言。大中三年病且死，忽梦天王操戟卓地，有泉迸射，抟之及面。因惊觉，汗洽而愈。十二年，洪州狂贼盗兵杀吏，寻定州差辂上府，至新涂，梦天王支塑张目曰：“世途若此，尔欲何往？”即宿留数日。贼毛鹤果脍肝饮头，尢恣残酷，其践较著如是。十三年秋，予闲居汉上，辂为交趾使入京，请予纪释氏事。以上事请予明张北方，故实焉。
    ○好道庙记
    大凡非境之望，及吏无著绩，冒配於社，皆曰淫祠。然感通，无方不测。神有所胪，鬼有所归。苟不乏主，亦不为厉。或降而观祸，格而飨德。能为□雷，诛殛奸凶。俾苗之硕，俾货之阜。纟魃籍虎，磔蝮与蛊。可以尸祝者，何必著诸祀典乎？缙云郡之东南十五里，抵古祠曰好道。询於旧云：置自后周，莫详年月。好溪本曰恶溪，时有陈氏子失名，尝任永嘉长史。秩满北归，卒於溪阴。意乎骨青独勇，目紫方视。负垂冠之一敌，耻结绶於千石。赍志就木，竟不呼医。岂泰山伍伯，敦道而行；昊天藏吏，请告而返。何魂不敛於秋柏，气不散於蒿。若伯有见怪，据传巫语，是时陆擅蛇虎，水制蛟螭。道路绝，一境相恐。吏民始为建庙。木人长史，徒俨衣冠。桐郎诸侯，未加印绶。州内定，畏涂坦夷，安流涟漪。遂名溪曰好溪，路曰好道。里人因以署庙焉。计其岁月，逾六甲子矣。
    庙据水之阳，有堂一区。连甍四注，庭幅甚褊。图像偶像，观怪多骇。缯罩旋风，楮钱流苏。马窃衔而欲蹀，犬摇钅每而欲嗾。神状凭怒，帻而褒衣。伏寇厉，政在阿堵。其匡床古媛，盖南帝女郎也。萱支纺绩，狎十巫之语言；甘罗伯求，遵五路以巡逻。阖境毕事，咸若户到。致敬不渎，徼福有徵。岂同度朔地衰，蒋山灵歇。予大中九年到郡，越月方谒。至十年夏旱，悬祭沈祀。毒泉石，初无一应。始斋沐诣神以，诚附[
XDD]，一掷而吉。其日远峰殷雷，犯电云。半夜连震，大雨如瀑。自一更至二更，中如散丝，迟明稍止。沟塍涌泛，斥卤沈淖，信宿又作。梓潼之祠纳著，王门之庙输替。事岂虚传欤！以后涉旬不雨，田无荫者。复惧，再命大将郑达一杯直祝，来日雨一时，阴一夕，田苗斗长，其长隐隐。稻巨葆，禾长稠，菽多旋，麻疏节。农夫大庆，乃撰日而祭焉。标二牲首，杳列方丈。参乎舍余捐黍，彻犬以鱼。乾松阳之鲞，映石亭之[A18L]。蟹螯{制虫}额，备海错之珍；三菁七菹，殚陆毛之品。酹泥九酝，沥溜十浆。伐鼓交符，笙竽狂会。巫忽嚏云，神大喜，因效神轩渠焉。手又为迎神曲，著辞七章，俾优巫踏之。
    予学儒外，游心释老，每远神订鬼，初无所信。常希命不付於管辂，性不劳於郭璞。至於夷坚异说，阴阳怪书，一览辄弃。自临此郡，郡人尚鬼，病不呼医，或拜饣盍番间，火焚楮镪，故病患率以钓为名，有天钓、树钓、檐钓，所治曰吹、曰方，其病多已。予晓之不回，抑知元规忘解牛，太真因毁犀，悉能为祸，前史所著。以好道州人所向，不得不为百姓降志枉尺，非矫举以媚神也。因肆笔直书，用酬神之不予欺。大中岁在景子季秋中丁日建。
    ○寺塔记
    武宗癸亥三年夏，予与张君希复善继同官秘书，郑君符梦复连职仙署。会暇日，游大兴善寺。因问《两京新记》及《游目记》，多所遗略。乃约一旬寻两街寺，以街东兴善为首。二记所不具，则别录之。游及慈恩，初知官将并诗，僧众草草，及泛问一二上人，及记塔下画迹，游於此遂绝。後三年，予职于京洛。及刺安成，至大中七年归京，大外六甲子。所留书籍，扌前坏居半。於故简中睹与二亡友游寺，沥血泪交，当时造适乐事，邈不可追。复方刊整，才足续穿蠹。然十亡五六矣。次成两卷，传诸释子。
    ○送穷文
    予大中八年作《留穷辞》，词人谓予辞反之胜也。至十三年客汉上，复作《送穷祝》。是年正之晦，童稚戏为送穷船。判筒而槽，比择而闾。细泉缠幅楮，饰木偶。家督被酒，请禳穷，将酹地歌舞，予谓穷曰：予送非饣崇历戚，循阴索隙，荤瀹饼，直ㄕ涎沥者。非寒哭蔟磷，败衣网身，恶觑墙间，冷啸凄辛者。非吓觋嗾巫，欺痴娆衰，烬薮潴泉，扰押狐狸者。噫！有才歉升窄，肠哕喀，几童其笔，燥心汗滴，以是而殁者去些。有开卷数幅，窒心妨目，袭经攻史，方寸日戚，以是而殁者去些。有议古酌今，左凌右侵，麓垤酒涔，短浅不禁，以是而殁者去些。
    ○毁
    古之非人也，张口沫舌，指数於众人，人得而防之。今之大人也，有张其所违，戚而忧之，人不得而防也。岂雕刻机杼有淫巧乎？言非有乎？
    ○寂照和尚碑
    释氏徒毗尼者，虽不辙乎意地，而形骸之外，是是辐。火宅煽赫，羊鹿效驾。亦各也视中夏圣人。刑自墨数三千，或由性戾，将墨而之赎金也，将赎而之昼衣惭惧也。以至蹙刍视袷，未尝犯者。信生於手，乡可约束，至颜氏子也。西方圣人设戒二百五十，俾堤限身口，径出生死，今言法者彀喉舌镝铠其人。我性镘戾垢，不常澡雪，近非延奘，或不能孕业人天也。言禅者失之理圯，渐磴一念五位不及能者，吾见其为泥人，若射箭也。至乎畛生死之流，身口之岐，其在毗尼乎。国初有宣声乎毗尼，寂寂然将二百年，有照公嗣焉。
    大德号寂照，字法广，族庞氏。京兆兴平人。父诠，灌锺府折冲镇於咸阳马跑泉精祠。母窦氏，尝梦礼掌塔，既而有娠，不嗜荤腴。及产，吮而不啼，敏而始谁。窦氏日滋善种，福塍颖硕，请介处不饣盍，其夫许之。块然若居士之室，太常之斋也。虽元口於床，将ン不触。遂同谒总持寺积禅师，始具五戒，大德隶执Ψ。年七岁，宇泰定者，仡如颠白。积公异之。父即留为童，俾勤汲炀，不难辞别。初读《法华经》，五行俱下。次授《维摩经》《俱舍论》，未终热际腹三百幅。众号神童，遂毁发焉。如匠之度木，中若蠹蝎，心入震火，叩之其声虚嘶，为桴则速腐，不能久持大厦。故鼓地之桐，大士之种也；涧梓之腹，大士之声也；荆氏之林，大士之用也。而猊弦号种，一鼓殷然。
    大历十四年，西明寺遇方等坛试得度，隶於慈悲寺。初肄《四分》，勤不交睫。即开讲於海觉寺，著名两街。后弋志於《涅经》《起信论》。功汰六尘，理混四生。坏堤瀵激，宗流于性。或有墨守慢[A15B]，利喙三尺，一被偈答，暗革埏范，固毗耶比邱不足以解疑悔也。贞元六年，诏启无优王寺舍利，因游凤翔。檀律学者从而响臻。大德规规不怠，处众如表，影惟直矣。或珥多罗叶者，钵蒲萄蔓者，不病面而鉴壁者，染瓜而半月形者，志惭由右门而出也。
    十年春，将夏于清凉山。清凉山曼殊大士是司鳞长，游之不诚，必有疾雷烈风。大德胝趼膜拜，终日不息。见若白构而梁，木散而缸，虞乳剽於霓末，戟网母於曦表。其光大而绠直，细而萤滴，诡状云互，蹩影电延。千变万化，不可穷极。居山雪首者惊曰：“自有此山，未有此相。”由大德行洁诚著也。因屦及蔚州，入到此山。险如楞伽，势如乔陟。便桧骈植，衢柯四布。夏籁所及，百俊苔色。其下榻车夜千，锦挛芊芊。相传云普贤地也。大德望麓一礼，五云触石。越一年，之太白。复宾於虢，止发会福庆寺。往来於渭滨坞间。十馀年后，教授陇州。稠林槎，魔界日蹙。时昭义刘公邕在普润，息女出家，请大德具戒焉。
    元和初，钟创钜，戚难及。至三年，於咸阳魏店立尊胜幢，祈褫法界也。其年功德使请住安国寺，寻移圣容院。俾二望僧主之，锡二时服，各[E162]七人，大德一数也。自长庆中、宝历末、太和初，皆驾幸安国寺，大德导於前跸，仪容偈答，不隔旒纩。因诏入内，夏於神龙寺。太和二年，来延唐寺。数乎菩提，忄四乎禅冉阝。洎七年冬季，上弦而疾，下弦而病。将化之夕，异香满风，体可折支。其月维於寺北原。僧年七十六，僧夏五十七。置幢於积祖师塔院。门人神晏、启初纪日於幢，其词蔚然矣。门人律大德智文其行唯肖，门人契元驾说者也。大德设臬元构，心迹规矩，若日出於汤谷，至於昆吾，是谓正中。其徒化之，宾宾然不差净触。噫！大德之去，佛日虞泉矣。门人兴善寺实相上人，恶俗决&lt;疒丸&gt;，&lt;骨页&gt;处尘外，嗣师之志。以成式腹笥三藏，请词其德。铭曰：
    汗汗元流，导於港沟。觉路垣夷，俞其。燧明厚夜，业白东晷。由之不懈，二乘其轵。惟宣斯述，惟寂斯绍。伛つ枉，影直其表。性苦擢筠，貌寒耸冰。珠数绝贯，衣持坏塍。志完海囊，为正法朋。堤防意地，林猿不腾。エ卜惟嗅，多罗不断。鸣痴翼慧，无明破卵。烬其业，弦厥乘缓。驶绝中流，平沤抉氵单。一雨濯枝，岚飙鼓翰。偈古云碧，庭秋桂丹。群木绳方，众景圭端。资粮趼跣，长途仅半。然而往，慧曦δ晚，卯树螬实。柰萎霜苑，甚垢斯泞。众缚斯茧。觉源醮，大宅灾单。迪豪讵昏，品莲讵凋。行著高石，劫穷不消。
    ○韦斌传
    韦斌虽生於贵门，而性颇厚质。然其地望素高，冠冕特盛。虽门风稍奢，而斌立朝侃侃，容止尊严，有大臣之体。每会朝，未尝与同列笑语。旧制，群臣立殿庭，既而遇雨雪，亦不移步於廊下。忽一旦，密雪骤降。自三事以下，莫不振其簪裾。或更共立位。独斌意色益恭，俄雪甚至膝。朝既罢，斌於雪中拔身而去。见之者咸叹重焉。斌兄陟，早以文学识度著名於时，善属文，攻草隶书。出入清显，践历崇贵，自以门地才华，坐取卿相。而接物简傲，未尝与人款曲。衣服车马，犹尚奢侈，侍儿阉竖，左右常数十人。或隐凡扌耆颐，竟日懒为一言。其子馔羞犹为精洁，仍以乌羽择米，每食毕，视厨中所委弃，不啻万钱之直。若宴於公卿，虽水陆具陈，曾不下筋。每令侍婢主尺牌往来复章奏，常自札受意而已。词旨重轻，正今陟意。而书体遒利，皆有楷法。陟唯署名。尝自谓所书陟字，如五朵云，当时人多仿效，谓之郇公五云体。尝以五彩纸为缄题。其侈纵自奉，皆此类也。然家法整肃，其子允，课习经史，日加诲督，夜分犹使人视之。若允习读不辍，旦夕问安，颜色必悦；若稍怠惰，即遽使人止之，令立於堂下，或弥旬不与语。陟虽家僮数千人，应门宾客，必遣允为之，寒暑未尝辍也，颇为当时称之。然陟竟以简倨恃才，为持权者所忌。
    ●卷七百八十八
    ☆李顾行
    顾行，元和六年进士。官监察御史金部员外郎。
    ○上元县开善寺修志公和尚堂石柱记
    盖六度为万行之本，施檀其一焉。然以不住相而为者其用大，不希福而舍者其道宏。故我廉察使御史大夫赞皇公是以有法财之施焉。亦犹真谛无像，因像以教立；至人无功，由功而用显。志公和尚者，实观音大士之分形者欤！然迹见於近代，《梁书》具载其事。夫妙觉本寂，法身圆对。应群品而必呈，观众生而常度。故利见则洪钟待扣，感毕乃慈航息运。初志公之未迁灭也，梁武帝命工人审像而刻之，相好无遗，俨然若对。建堵波於金陵之开善寺，圣功冥经，历代瞻敬。人钦其神者二百馀祀。公乃具彩舟设幡盖而迎，至则置於听事西偏方丈之净室。每旦散名花，灵香。时复膳百味，鼓八音。以展诚敬，以申供养。公曰：“观其寂然不动，契定惠於真宗；杜口无言，若息心於了义。夫色相如影，则遗像与全身不殊；文字性空，则言语与寂默奚异。吾知之矣，吾得之矣。”亦既观相，爰归本寺，幢幡赞呗，如始至焉。公乃减清俸，解上服。命修珠帐，饰花座。因陀之网如悬，上帝之宝咸在。其馀则置膏腴之田，以供香火之用。所以崇像设，显灵踪，宏有为之教。俾蒙昏之类，永有所依归。僧徒等欲昭示於后，以图不朽，请刻石以纪事。小子承命而述焉。长庆四年三月十一日记。
    ☆韦筹
    筹，宣宗时官博士。
    ○原仁论
    救天下者皆曰仁，得天下者皆曰利。则可乎？曰：不可也。不得已而有天下，则曰仁；得已而有者，则曰利也。善畏其利，善决其仁，皆圣也。汤、文王是也。原意曰：圣人视生民以天下，襁褓在焚溺，无不挈者。然则挈而授其家乎？将遂挈而有之乎？彼家无人而有之，不得已而仁矣。有人而有之，则得已而利矣。夏无人也，汤有以仁。殷有人矣，文王畏其利。前贤明汤意，故曰无伯夷。后圣明文王意，故曰周之德可谓至德也已矣。
    ○文之章解
    垂日月所以为天也，光盛而形物於地，备礼乐所以成人也，言成而著训於简。非是而光者，烛龙火亦光矣。非是而言者，狂童讠皮子亦言矣。故定曰天文，曰人文。自文而之於地之於简者章也。然而文在帝则简在史，是以尧文思章於典，舜文明亦章於典。文王性尧、舜之文也，治於西伯，章於《诗》《易》。仲尼性尧、舜、文王之文，而弗帝弗伯也，盛章於《礼》《乐》经记。回性仲尼之文也，文不及章。偃、商学仲尼文而之於人也，故学章武城民而经章魏国君。性其祖者也，参以学而章於《中庸》。轲性者也，勤其道而章於七篇。由偃至轲，无有礼乐者乎，是必由人文而章者也，未见不由而章者也。人视影於地才，仰而见爝火，而不见日月，必曰非天文之章也。视辞章於简者，久而见狂滥，而不见礼乐，则不曰非人文之章也，浸有不自文而章。《易》曰：“观乎人文，以化成天下。”使章不自人文也，天下孰观而孰化。
    ☆李
    字懿川，宣宗朝历官仓部考功员外。咸通元年迁谏议大夫。
    ○请自出律钱收赎善权寺事奏
    臣窃见前件寺在县南五十里离墨山，是齐时建立。山上有九斗坛，颇谓灵异。每准赦令祭名山大川，即差官致奠。凡有水旱祈祷，无不响应。寺内有洞府三所，号为乾洞者石室。通明处可坐五百馀人，稍暗处执炬以入，不知深浅其中。石有鸟兽之形，及盐堆米堆怪异之状极多。洞门直下，便临大水洞，潺宛转，湍濑实繁於山腹内，漫流入小水洞。小水洞亦是一石室。室内水泉无底，大旱不竭。洞门对斋堂厨库，似非人境。洞内常有□气升腾，云是龙神所居之处。臣太和中在此习业，亲见白龙於洞中腾出，以为雷雨。寺前良田极多，皆是此水灌溉。时旱水小，百姓将水车於洞中取水，车声才发，雨即旋降。
    会昌中毁废寺宇之后，为一河阴院官锺离简之所买。宣宗却许修崇佛寺，简之便於寺内所居堂前造一逆修坟，以绝百姓收赎建立之路。其茔才成，忽见一大赤蛇，长数丈，据於坟前。简之惊悸成疾，遂卒於此。子息亦固吝寺前良田，竟葬简之於其间。万古灵迹，今成茔域，乡村痛愤，不敢申论，往来惊嗟，无不叹息。况简之男侄家业见居扬州海陵县，松贾亦元在彼处。只以固护废寺田产，一二儿侄在此。今伏遇陛下至明至圣，凡是坠典，已皆举明。今以古迹灵境，恐游玩喧哗，居人亵渎，无依，神失所，尚令官中收赎，复置寺宇。岂有此灵异古迹，兼是名山大川之薮，今为墓田，理似不可。臣怀此冤愤，近三十年。傥不遇陛下睿思通幽，圣虑彻古，特降敕命，尽许却收，即难特有论请。齐朝梵宇，永为邱墟，神仙窟宅，终被芜秽。
    臣今请自出俸钱，依元买价收赎。访名僧主持教化，同力却造成善权寺。其连寺田产，收赎之后，并却舍入寺家，永充供养。伏乞圣慈敕下常州，差官检勘，勒简之男侄等移旅榇归海陵。其寺地及林木庄田等，并重出公验，交付臣勾当军将。待拣定僧徒后，施入常住。其收赎价钱，亦请便交付简之男侄等。其寺仍请准近敕格，度僧住持。灵泉胜境，因陛下重遂洒扫；洞府仙官，因陛下再获依据。佛刹重兴於旧地，钟磬复闻於故山。臣既沐元泽，获毕素愿。臣无任踊跃忭荷屏营之至！谨录奏闻，伏听敕旨。
    ☆蒋伸
    伸字大直，秘书监子。第进士。历佐使府，大中二年入为右补阙史馆修撰，转驾部郎中知制诰。白敏中领宁节度使，表伸自副。加右庶子。入知户部侍郎。九年为翰林学士，进承旨。十年改兵部侍郎，判户部。以本官同中书门下平章事。解户部，加中书侍郎。懿宗立，兼刑部尚书，监修国史。咸通二年出为河中节度使。徙宣武，俄以太子少保分司东都。七年为华州刺史，再迁太子太傅致仕。卒赠太尉。
    ○对鄂王制
    门下。周家受命，诸子疏封；汉氏造邦，二等垂制。式崇藩屏，思固本根。逮於国朝，必稽典宪。太宗创久长之业，乃建亲贤；列圣遵继守之文，广分土宇。朕获承丕构，敢废彝章。非惟永保於皇基，盖亦无私於天下。第六男润，生而聪敏，性则温恭。孝敬夙彰，诚明日至，能服《诗》《书》之教，居然礼义之姿。虽在幼年，动由义训。周旋知为善之乐，谦和无自伐之心。足可以膺犬牙之封，厚麟趾之庆。授以茅社，锡其桐。俾为戚藩，以辅王室。尔宜继二南之美躅，习三雍之旧仪。敬服斯言，用光礼命。可封鄂王。令所司备礼册命。
    ○封盛唐公主制
    门下。展亲外馆，则必待年；广爱中闱，宜光启邑。第七女祥开银汉，秀金枝。孝敬生知，柔闲早禀。克奉姆师之训，每遵诗礼之文。法度自持，华益茂。爰申彝典，载锡嘉名。俾承汤沐之封，式示邦家之庆。可封盛唐公主，备礼册命。
    ○授李珏扬州节度使制
    门下。维扬右都，东南奥壤。包淮海之形胜，当吴越之要冲。星繁，舟车露委。若非人伦硕望，台鼎旧臣，则何以镇抚巨藩，允膺佥属。金紫光禄大夫守吏部尚书李珏，器量宏深，襟灵冲粹。道光朝彦，德契人师。文章穷三变之风，学术洞九流之奥。庄敬形外，温和积中。松筠自高，玉不耀。负经国之策，蕴致君之谟。辅弼两帝，始终一心。忠直贯於金石，节操励於冰霜。邦家克宁，毗倚是属。扬历斯久，声猷益光。洎受钺孟津，宣风列郡。而能训齐师旅，润泽蒸黎。奸豪惧秋霜之威，孤弱怀冬日之爱。载膺参选，望洽冢卿。铨管无差，操鉴惟允。惟尔早践骊龙之位，再分邵武之雄。儒臣之荣，可谓全美。式崇端揆之重，仍兼亚相之权。勉思令图，副我嘉宠。
    ○授郑涓徐州节度使制
    门下。地控淮沂，俗推丰沛。将军处右，既膺分阃之权；元戎启行，必仗贞师之节。爰举成命，属於信臣。平卢军节度使检校左散骑常侍郑涓，峻直无徒，坚明有立。浑金发彩，夷玉不雕。属文能搴其菁英，聚学必穷其根本。诚同匪石，利可弗刂钟。早践华资，备扬称述。宪府常闻於避马，外台亦致其拥辕。遂列粉闱，旋升琐闼。弥高素望，深竭忠规。洎尹正神州，益彰才用。不施钩距之术，自销桴鼓之鸣。论洽缙绅，名喧辇毂。爰授征钺，出临全齐。称路驰声，下车报政。黄霸布理人之绩，寇恂推驭众之材。阅乃器能，式光委寄。今以彭门重镇，禹贡名区。兵车素号於精坚，舟楫适当其津要。求我良翰，惟尔佥谐。是宜节费通商，均劳齐佚。刚柔无忘於迭用，威惠必在於兼行。约已丰财，正身率下。俾夫三军畏爱，一境澄清。懋昭厥庸，祗服休宠。加荣曳履，以壮登坛。勉副知人，伫酬明奖。
    ○授孙范青州节度使制
    门下。作朝廷之巨屏，实利建侯；委兵旅之大权，必先谋帅。况地雄北海，境接东莱。任贡盐，俗尚经传。所付至重，擢才惟难。守太府卿孙范，文学传家，清贞励己。以词律振迹，用吏理扬名。周旋台阁之间，浃洽休嘉之称。连分符竹，出抚蒸黎。所至皆号为循良，秉心不爽於诚信。洎徵还朝籍，服在大僚。物情与能，公论弥畅。俾列象河之位，仍司长府之殷。出纳有程，帑藏无耗。念此勤效，爰议酬劳。乃眷全齐，名高中域。州实分於伯禹，化则起於太公。具五方之人，成一都之会。其所抚制，必俟通明。夫务穑劝分之谓勤，秣马训兵之谓备。保大定功之谓德，救患睦邻之谓仁。率彼三军，行兹四美。藩垣东夏，羽卫中邦。勤修武经，静致俗阜。先副朝奖，用答予知。既超郑默之官，又进周昌之秩。皆谓殊宠，伫闻休声。可检校左散骑常侍青州节度使。
    ○授王宰河阳节度使李拭河东节度使制
    门下。盟津雄屏，大卤名都。上控三川，旁联七邑。风俗近陪於卜洛，山河旧壮於列京。苟非谋叶理戎，惠能及物，则何以并膺阃寄，服我朝章。河东节度兼诸道行营招讨党项使王宰，业贯韬钤，家传带砺。备五才为战器，讲七德为武经。气本沉雄，望高宿将。河阳节度检校礼部尚书李拭，学深堂奥，庆袭轩裳。以言行为枢机，以礼义为干橹。才推通变，时号正人。咸早分武符，颇识兵要；顷总师旅，其平壶关。既宏偃伯之功，并著勤王之节。尝酬显效，久殿参墟。历涉清途，动闻直道。爰自太府，出戌浙河。载申揽辔之能，果称宣风之美。用稽懿绩，乃践斋坛。朕以杂虏犯边，天兵在野。尽护诸将，属於长材。而宰以微恙所婴，全师难进。虏成逋寇，始务更张。宜拥肺於中军，复建旄於善地。久以晋阳作镇，戎索所邻。抚其四封，必资硕望。而拭临人著术，整众有方。克树休声，允膺茂选。俾改辕於东夏，盛推毂於北门。尔其肃彼戎行，条其吏职。内安凋弊，远瞻征徭。勉副虚怀，伫振纪律。不移郑武之位，再居陈宠之班。懋乃有终，式承丕命。
    ○授幽州留后张允伸充节度使制
    门下。统制方隅，昭宣威略。苟非绩效之茂，孰当委寄之权。故开幕任青，登坛拜信。建置斯重，古今为常。幽州节度留后检校左散骑常侍张允伸，性禀诚明，才推倜傥。端己每存於忠孝，嗜学早习乎天人。侃然器能，冠於戎籍。自维城遥领，留箩筐在躬。惟专报国之心，以洽奉公之道。节度既换，俭恪弥勤。况辽阳甲兵之雄，幽都控驭之远。假机谋以董杂俗，资刑赏以靖朔邻。由是锡钺之正名，授喉舌之显秩。升以亚相，示之殊荣。於戏！施令在严，失之者则虐；为仁由惠，过之者则非。所宜政不逮苛，法不隳制。讲武备以御寇，举化条而育人。服吾宠光，伫尔休问。可检校工部尚书幽州节度使。
    ○授田牟灵州节度使制
    门下。秦筑城以备虏，未若选将为长城；汉设策以御戎，吾知得人为上策。况朔野之北，全凉以东，兵临五城，地远千里。非筹劳无以分爵土，非用武何以示恩威。副吾勤求，允属雄杰。检校金部尚书金吾卫大将军田牟，才度间生，智能兼耸。家承弓冶，业擅韬钤。而又揭厉儒流，详娴吏术。不战而烽烟自息，言兵而胜负已知。洎早服官荣，常参羽卫。流五原之懿绩，播三镇之威声。风猷蔼然，令望斯著。如尔兄弟之孝友，化於闺门；祖父之忠贞，书於竹帛。是用擢在环列，为予警巡。觌其形容，益见诚意。朕以党羌未灭，边障是忧。藉汝通明，与我安抚。所宜励清廉於虏俗，宣惠泽於戎人。恢纪律贵乎齐刑，理蛮夷恶其生事。藩垣北地，控带长河。仍加毛之荣，不改赵尧之秩。可检校吏部尚书灵州节度使。
    ○授郑光河中节度使郑朗汴州节度使制
    门下。蒲津重镇，式居关辅之荣；梁苑故都，上应房心之野。若非德继周舅，才超汉臣，谁当重难，允彼佥议。银青光禄大夫检校兵部尚书兼左金吾卫大将军郑光，风宇冲旷，襟怀坦夷。常推阴识之心，早慕窦婴之美。浙江道观察使检校工部尚书郑朗，气韵黄锺，文含大雅。退食著羔羊之节，进身无茅茹之连。或业擅宏图，名高懿绩。镇青方而讴谣未息，总缇骑而绩郊已宣。或诚由事彰，行与言契。践三署而风猷暗袭，廉四方而惠爱相辉。而皆并立本朝，蔼然时杰。品乃才用，副吾深忧。锡瑞分，以示恩宠。呜呼！国家自天宝之后，中原宿兵；元和以来，信义方洽。近者或任非所付，官不敬常。莅事者以依阿为雅尚之名，将军者以姑息为苟安之计。尔宜改辙而理，贞师以严。吏奸必除，法弊当革。是以再题陈宠之剑，不易赵尧之印。授彼戎律，荣登将坛。勉扬休声，罔天厥命。
    ☆卢鄯
    鄯，大中二年官检校礼部员外郎。
    ○姚婆墓志
    范阳卢鄯幼女姚婆，年八岁，生而颖悟，髫而秀妙。才能言而知孝道，才能行而服规绳，才能诵而讽女仪，才能持而秉针组。动有理致，婉而听顺。衣服饮食，生知礼让。先意承志，不学而能。常期长成必有操行，芳誉流於亲戚之间。何图玉树先秋，花早落。敏而不寿，痛何言耶！以大中六年十月三日，夭於襄州官舍。以明年七月十三日，葬於郑州荥泽县广武原，叔祖赠给事中府君之松贾。冀冥寞之内，魂而知归。以其封树不广，惧年代未远，而邱陇夷平。聊刊片石，以叙其年月与事实。冀千载之后，不至湮沉耳。大中七年七月十三日，前检校礼部员外郎卢鄯记。
    ☆李俭
    俭，大中二年为幽州节度使掌书记。
    ○银青光禄大夫太子中允赠工部尚书清河张公神道碑铭
    天垂四序，所以表成岁之功；地别九州，所以分代天之治。寒燠之运行叶度，河岳之感应有期。是故体五常而承五福，赞九德而著九功。盛业克著於常，佳名攸传於竹帛，素行蕴蓄於至德，积庆必贻於后昆。《传》曰：“名德若不当代，其后必有达人。”富哉言乎！有唐赠工部尚书张公，孕灵有道之邦，怀抱纵横之略。宏图推於一德，奇表出於万人。操笔运六体之工，弯弧倍六钧之力。轻财扶义，急病攘夷。然诺信於友朋，给行於州里。不以一隅自束，不以一节自恃。情怀久约，常从结驷之游；座列嘉宾，遍受脱骖之惠。视公家之禄，於我如浮□；顾金玉之藏，比之於纤芥。居如列土，誉若置邮。语默顺时，浮沉乐道。亻黾亻免从事，逍遥不羁。尝仕本州，历居右职。贞元初，敕授银青光禄大夫太子中允。四年，薨於昌平县之官舍，春秋七十有五。旋窆於文安县之西北安乐乡原。夫人扶风郡太夫人鲁氏，左厢兵马使太子詹事福之女。行符箴颂，礼具蘩。后公二十二年而没，至是焉，礼也。
    公讳仁宪，字仁宪。其先清河人。五世相韩，文成见称於汉代；三台辅晋，壮武克大於当时。昭彰四表，厌饫八极。祖讳烈，为瀛州刺史，封清河伯，遂家於燕。王父讳佐明，宣威将军行幽州游徼府右果毅都尉。烈考讳元皎，宣节校尉幽州润德府折冲都尉。奕世载德，克广前修。辉华阀阅之门，错综崆峒之秀。元子讳神寂，无禄早世。嗣子讳光朝，冠军大将军行左威卫大将军检校国子祭酒迁兵部尚书。训禀义方，才推命世。学该典礼，识洞机符。倜傥不群，洞达无挠。出则摧敌锋，居则管韬钤。珠履尝馆於三千，铁衣时驻於十万。勋铭彝器，誉冠缙绅。银黄坐致，琴筑自娱。膺福履以乐天，坦襟怀以卒岁。积庆垂范，高朗令终。诞生元臣，为国巨镇。兵部嗣子仲武，今幽州卢龙节度副大使知节度使两蕃经略卢龙军兼充招抚回鹘等使银青光禄大夫检校司空同中书门下平章事兼幽州大都督府长史兰陵郡王食邑三千户。星辰降祚而秉政清熙，帝图立言而金玉王度。严干戈以卫社稷，推彖象以究天文。侧席求贤，劳心致理。历阶清级，夙奉鸿私。洎受钺专征，登庸任相。和羹鼎鼐，图治六卿之先；为国桢，论道三台之列。破獯鬻之众，帐盈七千；拓鲜卑之疆，地开千里。七狄嵇颡，百蛮投诚。张国四维，承天八柱。实生灵之藻镜，为明主之腹心。由是赏受二帅，职承阃外之专；泽被壹宗，（阙）受专城之寄。伯氏讳仲斌，蓟州刺史静塞军营田团练等使兼侍御史。季讳仲至，今涿州刺史永泰军营田园练等使检校工部尚书光禄大夫。姒续家宝，蝉联国桢。黄霸为列郡之雄，关羽乃万人之敌。相国有子曰直方，国子祭酒兼御史中丞。蓟州有子长曰得辅，国子祭酒兼侍御史；次曰得平，兼监察御史审州司马。敬铉，幽都主簿。敬殷，幽州参军。洎长房有子曰沛，早亡。，兼监察御史。有孙曰惠连，兼殿中侍御史。皆璋特达，冠曾相望。丹青克绍於形容，兰菊联芳於英蒂。所谓勋业卓冠，儒史名家。穆然清风，高视群品。相国以逮事逾远，聿修渐遥。松楸既行，贞珉未勒。景行安仰，思心罔宁。是用伐石他山，建碑立隧。以俭居其家，常窥旧史。窃熟华宗，授简勒铭。期於直笔，盛德难名。扣元关而常思堕泪，授闻强绎；媲黄绢而徒愧受辛，终惟恐惶。敢载铭曰：
    自泮元黄，即垂载籍。华宗上德，奇谋异迹。问道赤松，受兵黄石。道著昭晰，庆流辉赫。当涂代汉，典午承曹。地分东西，位列卑高。为郎著节，作宰操刀。国储俊，代有英髦。降及元魏，清河运偶。为郡临燕，卜居戴斗。公卿窟宅，德义泉薮。史不绝书，士无虚口。惟唐八叶，诞生尚书。文章轨范，礼义权舆。挥金满路，载德盈车。清风穆若，善贾沽诸。泳游道德，蕴蓄儒史。力荷千钧，名驰万里。不享眉寿，不登贵仕。道迈前修，庆流后嗣。克生令子，实曰时英。魁梧器宇，性格恢宏。爵位隆重，度量襟灵。业惟匡国，学表过庭。厥有孝孙，作唐丞相。萧穆凤池，峥嵘玉帐。持衡任重，仗节心壮。龟鹤齐年，山河比量。藉藉群从，德音。或台或阁，如玉如金。日星照地，桃李垂阴。雪霁昆阙，花繁邓林。晋勒景钟，卫刊彝鼎。金石既刻，丹青重炳。
    ☆孙谏卿
    谏卿，金陵人。大中时乡贡进士。
    ○唐明州象山县蓬莱观碑铭（并序）
    闻图经宝书之蓬莱山，其迹近古。昔相语秦始皇帝使乎仙（阙）辈徐福也使泛沧海，访神仙之术於蓬莱山。此（阙四字）游止之乐灶踪残丹井泉在观名焉。自隋君统宇之二年，废去之。考乃遗址，肃皇在上，汝南袁仲宣守临（阙四字）闻能祈福（阙）上（阙二字）兴起焉。神龙之初，县肇名创城，诏属於台。及乎广德之二年，爰移於明。台守仲宣得（阙四字）已七十年（阙）屋伐（阙）荆榛丛荒山属层叠翠寒冷其徒无名人不能宣举（阙十一字）霖（阙五字）老（阙）几还（阙）欤（阙）遭压（阙）今上登御之元年，县令宏农杨宏正帝命而官也，精苦史事，操心义（阙五字）白玉投（阙）者也喟然而嗟之。（阙四字）没於高蒿。牛羊牧之，狐兔驰之。许乎葺全不最细其事任刀未堪足（阙五字）今世吾且不能率不能不（阙）尔子来乃日计之，日计之不足，以月而年，必为之成功。一唱也而人罔不感，而（阙六字）人（阙二字）思尝望之（阙二字）不（阙三字）其爽者县令然之。告刺史陇西李公敬方。既知不私也久矣，赏举（阙五字）人私以（阙）太守登进士（阙三字）试为美岂知乎大惠生民，苦心建业而异之。我守明岁馀年矣，（阙）恩更於陈（阙五字）事无隋焉彭城刘操，郡督邮也。职御谨（阙二字）绳无（阙三字）悉力而前（阙）行其道者也念此蓬莱，非宏农君不能（阙五字）陇西公莫从也。乃召工之能匠庸作（阙）高（阙四字）是坛划芜叠砌，筑室架栋，上构崇崇，屹倚横虚峦（阙五字）起自下而高龙翔凤举，势压奔岭，海日（阙）照赫赫融融，亦孔之（阙）县（阙二字）肆民之病请祷而已大字书贞元（阙五字）之御序而初止方之（阙）数十（阙二字）俸无悔以答尔家无馀储。县令仁乎，民乎知乎。既了事他山凿石是（阙五字）负荷之力（阙）入地壮势如走。为秉笔者书之文章，铭曰：
    周祚将衰，老聃隐也。其道明明，溥天之下。（其一）
    教言何有，可得闻乎。维道与德，古今共孚。（其二）
    谁言隐去，厥德不死。（阙四字）上善若水。（其三）
    道不可道，邈哉微言。众妙之门，元之又元。（其四）
    废与定矣，败斯必成。在昔隋朝，当道毁平。（其五）
    兴言何自，自肃皇帝。天半瀑泉，高秋鹤唳。（其六）
    七十许年，犹孤殿（阙）愁大风起，吹落苍海。（其七）
    爰力爰谋，有宏农人。功而不费，焕然而新。（其八）
    海月微明，仙衣羽羽。高坛步虚，声入松雨。（其九）
    建此大猷，实杨之功。报言其徒，自高清风。（其十）
    ☆李节
    节，大中时进士。尝为河东节度使卢钧巡官，后官户部郎中。
    ○饯潭州疏言禅师诣太原求藏经诗序
    业儒之人，喜排释氏。其论必曰：“禹、汤、文、武、周公、孔子之代，皆无有释。释氏之兴，衰乱之所奉也。宜一扫绝划革之，使不得滋。”释氏源於汉，流於晋，弥漫於宋、魏、齐、梁、陈、隋。唐孝和圣真之间，论者之言粗矣。抑能知其然，未知其所以然者也。吾请言之。
    昔有一夫，肤盾而色凝，气烈而神清，未尝谒医，未尝祷鬼，恬然保顺，罔有札瘥之患，固善也。即一夫不幸而有寒暑风湿之疴，背癃而足辟，耳聩而目瞑，於是攻熨之术用焉，禳礻会之事纷焉。是二夫岂特相反耶？盖病与不病势异耳。嗟乎！三代之前世康矣，三代之季世病矣。三代之前，禹、汤、文、武，德义蕃之；周公、孔子，典教持之。道风虽衰，渐渍犹存，诈不胜信，恶知避善。於是有击壤之歌，由庚之诗，人人而乐也。三代之季，道风大衰，力诈以覆信，扇浇而散朴，善以柔退，恶以强用。废井田则豪窭相乘矣，务封略则攻战亟用矣，务实帑则聚敛之臣升矣，务胜下则掊克之吏贵矣。上所以御其下者欺之，下所以奉其上者苟之，上下相仇，激为怨俗。於是有汨罗之客，有负石之夫，人人愁怨也。
    夫释氏之教，以清净恬虚为禅定，以柔谦退让为忍辱，故怨争可得而息也；以菲薄勤苦为修行，以穷达寿天为因果，故贱陋可得而安也。故其喻云，必烦恼乃见佛性，则其本衰代之风激之也。夫衰代之风，举无可乐者也。不有释氏以扌求之，尚安所寄其心乎？论者不责衰代之俗，而尢释氏之盛，则是抱疾之夫，而责其医祷攻疗者也。徒知释因衰代而生，不知衰代须释氏之救也。何以言之耶？夫俗既病矣，人既愁矣，不有释氏使安其分，勇者将奋而思斗，知者将静而思谋，则阡陌之人，皆纷纷而群起矣。今释氏一归之分，而不责於人，故贤智俊朗之士皆息心焉。其不能达此者愚人也，惟上所役焉。故离衰乱之俗可得而安，赖此也。若之何而翦去之哉！论者不思释氏扶世助化之大益，而疾其雕锼彩绘之小费，吾故曰能知其然不知其所以然者也。
    会昌季年，武宗大翦释氏，巾其徒且数万之民，隶具其居，容貌於土木者沈诸水，言词於纸素者烈诸火。分命御史，乘驿走天下，察敢隐匿者罪之。由是天下名祠珍宇，毁撤如扫。天子建号之初，雪释氏之不可废也，诏徐复之。而自湖以南，远人畏法，不能酌朝廷之体，前时焚撤书像，殆无遗者。故虽明命复许制立，莫能得其书。
    道林寺，湘川之胜游也。有释疏言，警辩有谋，独曰：“太原府国家旧都，多释祠。我闻其帅司空范阳公，天下仁人。我第往，求购释氏遗文，以惠湘川之人。宜其听我而助成之矣。”即杖而北游，既上谒军门，范阳公果诺之。因四求散逸不成蕴帙者，至释祠不见焚而副剩者，又命讲丐以补缮阙漏者。月未几，凡得释经五千四十八卷，以大中九年秋八月，辇自河东而归於湘焉。噫！释氏之助也。既言之矣。向非我君洞鉴理源，其何能复立之耶！既立之，且亡其书，非有疏言识远而诚坚，孰克宏之子耶！吾喜疏言奉君之令，演释之宗，不惮寒暑之勤，德及远人，为叙其事。
    ☆陈会
    会，官恒州刺史。
  </div>
  <div class="pagination">
   <a href="全唐文_page472.html">
    上一页
   </a>
   <span>
    ...
   </span>
   <a href="全唐文_page468.html">
    468
   </a>
   <a href="全唐文_page469.html">
    469
   </a>
   <a href="全唐文_page470.html">
    470
   </a>
   <a href="全唐文_page471.html">
    471
   </a>
   <a href="全唐文_page472.html">
    472
   </a>
   <span class="current-page">
    473
   </span>
   <a href="全唐文_page474.html">
    474
   </a>
   <a href="全唐文_page475.html">
    475
   </a>
   <a href="全唐文_page476.html">
    476
   </a>
   <a href="全唐文_page477.html">
    477
   </a>
   <a href="全唐文_page478.html">
    478
   </a>
   <span>
    ...
   </span>
   <a href="全唐文_page474.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
