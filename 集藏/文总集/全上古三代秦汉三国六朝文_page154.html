<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 154 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 154 页/共 658 页
  </h1>
  <div class="content">
   册魏公九锡文（建安十八年五月）
　　制诏使持节丞相领冀州牧武平侯，朕以不德，少遭闵凶，越在西土，迁于唐、卫。当此之时，若缀旒然，宗庙乏祀，社稷无位；群凶觊觎，分裂诸夏，一人尺土，朕无获焉，即我高祖之命将坠于地。朕用夙兴假寐，震悼于厥心，曰：惟祖惟父，股肱先正，其孰恤朕躬？」乃诱天衷，诞育丞相，保我皇家，弘济于艰难，朕实赖之。今将授君典礼，其敬听朕命。昔者董卓初兴国难，群后失位，以谋王室，君则摄进，首启戎行，此君之思，于本朝也。后及黄巾反易天常，侵我三州，延于平民，君又讨之，翦除其迹，以宁东夏，此又君之功也。韩暹、杨奉专用威命，又赖君勋，克黜其难，遂建许都，造我京畿，设官兆祀，不失旧物，天地鬼神于是获，此又君之功也。袁术僭逆，肆于淮南，慑惮君灵，用丕显谋，蕲阳之役，桥蕤授首，棱威南厉，术以殒溃，此又君之功也。回戈东指，以布就戮，乘轩将反，张、扬沮毙，眭固伏罪，张绣稽服，此又君之功也。袁绍逆乱天常，谋危社稷，凭恃其众，称兵内侮，当此之时，王师寡弱，天下寒心，莫有固志，君执大节，精贯白日，奋其武怒，运诸神策，致届官渡，大歼丑类，俾我国家，拯于危坠，此又君之功也。济师洪河，拓定四州，袁谭、高干，咸枭其首，海盗奔迸，黑山顺轨，此又君之功也。乌丸三种，崇乱二世，袁尚因之，逼据塞北，束马悬车，一征而灭，此又君之功也。刘表背诞，不供贡职，王师首路，威风先逝，百城八郡，交臂屈膝，此又君之功也。马超、成宜，同恶相济，滨据河、潼，求逞所欲，殄之渭南，献馘万计，遂定边城，抚和戎狄，此又君之功也。鲜卑丁令，重译而至，单于白屋，请吏帅职，此又君之功也。君有定天下之功，重之以明德，班叙海内，宣美风俗，旁施勤教，恤慎刑狱，吏无苛政，民不回慝；敦崇帝族，援继绝世，旧德前功，罔不咸秩；虽伊尹格于皇天，周公光于四海，方之蔑如也。朕闻先生并建明德，胙之以土，分之以民，崇其宠章，备其礼物，所以蕃卫王室，左右厥世也。其在周成，管、蔡不靖，惩难念功，乃使邵康公锡齐太公履，东至于海，西至于河，南至于穆陵，北至于无棣，五侯九伯，实得征之，世胙太师，以表东海；爰及襄王，亦有楚人不供王职，又命晋文登为侯伯，锡以二辂，虎贲、钺，鬯、弓矢，大启南阳，世作盟主。故周室之不坏，ム二国是赖。今君称丕显德，明保朕宫奉答天命，导扬弘烈，绥爰九域，罔不率俾，功高乎伊、周，而赏插乎齐、恶，朕甚恧焉。朕以眇眇之身，托于兆民之上，永思厥艰，若涉渊水，非君攸济，朕无任焉。今以冀州之河东、河内、魏郡、赵国、中山、钜鹿、常山、安平、甘陵、平原凡十郡，封君为魏公。使使持节御史大夫虑授君印绶册书，金虎符第一至第五，竹使符第一至第十，锡君玄土，苴以白茅，爰契尔龟，用建冢社。昔在周室，毕公、毛公入为卿佐，周、邵师保出为二伯，外内之任，君实宜之。其以丞相领冀州牧如故，今更下传玺，肃将朕命，以允华夏。其上故传，武平侯印绶，今又加君九锡，其敬听后命。以君经纬礼律，为民轨仪，使安职业，无或迁志，是用锡君大辂、戎辂各一，玄牡二驷。君劝分务本，啬民昏作，粟帛滞积，大业惟兴，是用锡君衮冕之服，赤写副焉。君敦尚谦让，俾民兴行，少长有礼，上下咸和，是用锡君轩悬之乐，六佾之舞。君翼宣风化，爰发四方，远人回面，华夏充实，是用锡君朱户以居。君研其明哲，思帝所难，官才任贤，群善必举，是用锡君纳陛以登。君秉国之均，正色处中，织毫之恶，靡不抑退，是用锡君虎贲之士三百人。君纠虔天刑，章厥有罪，犯阙干纪，莫不诛殛，是用锡君钅夫钺各一。君龙骧虎视，旁眺维，掩讨逆节，折冲四海，是用锡君彤弓一，彤矢百，弓十，矢千。君以温蓊恭为基，孝友为德，明允笃诚，感乎朕思，是用锡君鬯一卣，瓒副焉。魏国置丞相以下群卿百僚，皆如汉初诸侯王之制。君往钦哉！敬服朕命，简恤尔众，时亮庶功，用终尔显德，对扬我高祖之休命。（《文选》，袁宏《后汉纪》三十，《魏志·武帝纪》。）
　　◇拟连珠
　　臣闻冒上以布利者，臣之常情，主之所患。忘身以忧国者，臣之所难，主之所愿。是以忠臣背利而修所难，明主排患而获所愿。（《艺文类聚》五十七）
　　◇尚书令荀碑
　　瑰姿奇表。（《魏志·荀传》注。）
　　夫其为德也，则主忠履信，孝友温惠，高亮以固其中，柔嘉以宣其外，廉慎以为己任，仁恕以察人物，践行则无辙迹，出言则无辞费，纳规无敬辱之心，机情有密静之性。若乃奉身蹈道，勤礼贲德，后之事间，匪云予克。然后教以黄中之睿，守以贞固之直。注焉若洪河之源，不可竭也；确焉若华岳之停，不可拔也。故能言之斯立，行之期成。身匪隆污，直哉惟情。紊纲用乱，废礼复经。于是百揆时序，王猷允塞，告厥成功，用俟万岁。（《艺文类聚》四十八。）
　　男女老幼，里号巷哭。（《文选·沈约齐安陆昭王碑》注。）
　　◎高诱
　　诱，涿郡涿人。建安中，曹公辟为司空掾，除东郡濮阳令，迁监河东。有《战国策注》三十二卷，《吕氏春秋注》二十六卷，《淮南子注》二十一卷。又有《孝经解》、《孟子章句》若干卷。（案：旧本《吕氏春秋序》题河东高诱撰，据《淮南子序》云「自诱之少，从故侍中同县卢君受其句读，」谓庐子干也。诱由濮阳令迁监河东，因误题河东耳。）
　　◇道贤令
　　潜公道素渊重，有远大之量。刘伶肆意放荡，以宇宙为小。虽高栖之业，刘所不及，而旷大之体同焉。（《高僧传》四「竺道潜字法深，王敦弟」。）
　　◇吕氏春秋序
　　吕不韦者，濮阳人也，为阳翟之富贾，家累千金。秦昭襄王者，孝公之曾孙，惠文王之孙，武烈王之子也。太子死，以庶子安国君柱为太子。柱有子二十馀人。所幸妃号曰华阳夫人，无子。安国君庶子名楚，其母曰夏姬，不甚得幸。令楚质于赵，而不能顾质，数东攻赵，赵不礼楚。时不韦贾于邯郸，见之曰：「此奇货也，不可失。」乃见楚曰：「吾能大子之门。」楚曰：「何不大君之门，乃大吾之门邪？」不韦曰：「子不知也。吾门待子门大而大之。」楚默幸之。不韦曰：「昭襄王老矣，而安国君为太子。窃闻华阳夫人无子，能立适嗣者，独华阳夫人耳。请以千金为子西行，事安国君，令立子为适嗣。」不韦乃以宝玩珍物献华阳夫人，因言楚之贤，以夫人为天母，日夜涕泣思夫人与太子。夫人大喜，言于安国君。于是立楚为适嗣，华阳夫人以为己子，使不韦傅之。不韦取邯郸姬，已有身。楚见，说之，遂献其姬至楚所，生男，名之曰正，楚立之为夫人。暨昭襄王薨，太子安国君立，华阳夫人为后，楚为太子。安国君立一年薨，谥为孝文王。太子楚立，是为庄襄王，以不韦为丞相，封为文信侯，食河南雒阳十万户。庄襄王立三年而薨，太子正立，是为秦始皇帝，尊不韦为相国，号称仲父。不韦乃集儒书，使著其所闻，为《十二纪》，《八览》、《六论》，训解各十馀万言，备天地万物古今之事，名为《吕氏春秋》，暴之咸阳市门，悬千金其上，有能增损一字者，与千金。时人无能增损者。诱以为时人非不能也，盖惮相国，畏其势耳。然此书所尚，以道德为标的，以无为为纲纪，以忠义为品式，以公方为检格，与孟轲、孙卿、淮南、扬雄相表里也，是以著在录略。诱正《孟子章句》，作《淮南》、《孝经》解毕讫，家有此书，寻绎案省，大出诸子之右。既有脱误，小儒又以私意改定，犹虑傅义失其本真，少能详之，故复依先儒旧训，辄乃为之解焉，以述古儒之旨，凡十七万三千五十四言。若有纰缪不经，后之君子断而裁之，比其义焉。（《吕氏春秋》元刊本。）
　　◇淮南子叙
　　淮南王名安，厉王长子也。长，高皇帝之子也。其母赵氏女，为赵王张敖美人。高皇帝七年，讨韩信于铜，信亡走匈奴，上遂北至楼烦。还过赵，不礼赵王。赵王献美女赵氏女，得幸，有身。赵王不敢内之于宫，为筑舍于外。及贯高等谋反发觉，并逮治王，尽收王家及美人，赵氏女亦与焉。吏以得幸有身闻上，上方怒赵王，未理也。赵美人弟兼因辟阳侯审食其言之吕后，吕后不肯白，辟阳侯亦不强争。及赵美人生男，恚而自杀。吏奉男诣上，上命吕后母之，封为淮南王。暨孝文皇帝即位，长弟上书愿相见，诏至长安。日从游宴，骄蹇如家人兄弟。怨辟阳侯不争其母于吕后，因椎杀之，上非之。肉袒北阙谢罪，夺四县，还归国。为黄屋左纛，称东帝，坐徒蜀严道，死于雍。上闵之，封其四子为列侯。时民歌之曰：「一尺缯，好童童。一升粟，饱蓬蓬。兄弟二人，不能相容。」上闻之曰：「以我贪其地邪？」乃召四侯而封之。其一人病薨，长子安袭封淮南王，次为衡山王，次为庐江王。太傅贾谊谏曰：「怨雠之人，不可贵也。」后淮南、衡山卒反，如贾谊言。初，安为辩达，善属文。皇帝为从父，数上书，《召见》。孝文皇帝甚重之，诏使为《离骚赋》，自旦受诏，日早食已。上爱而秘之。天下方术之士多姨焉。于是遂与苏飞、李尚、左吴、田由、雷被、毛被、伍被、晋昌等八人，及诸儒大山、小山之徒，共讲论道德，总统仁义，而著此书。其旨近《老子》，淡泊无为，蹈虚守静，出入经道。言其大也，则焘天载地；说其细也，则沦于无垠，及古今治乱存亡祸福，世间诡异瑰奇之事。其义也著，其文也富，物事之类，无所不载，然其大较归之于道，号曰《鸿烈》。鸿，大也；烈，明也，以为大明道之言也。故夫学者不论《淮南》，则不知大道之深也。是以先贤通儒述作之士，莫不援采以验经传。以父讳长，故其所著，诸「长」字皆曰「修」。光禄大夫刘向校定撰具，名之《淮南》。又有十九篇者，谓之《淮南外篇》。自诱之少，从故侍中同县卢君受其句读，诵举大义。会遭兵灾，天下棋峙，亡失书传。废不寻修，二十馀载。建安十年，辟司空椽，除东郡濮阳令，睹时人少为淮南者，惧遂凌迟，于是以朝事毕之间，乃深思先师之训，参以经传道家之言，比方其事，为之注解，悉载本文，井举音读。典农中郎将弁揖借八卷刺之，会揖身丧，遂亡不得。至十七年，迁监河东，复更补足。浅学寡见，未能备悉，其所不达，注以「未闻」。唯博物君子览而详之，以勤后学者云耳。（《淮南鸿烈解》，《道藏》本动字号。）
　　◎仲长统
　　统，字公理，山阳高平人。建安中，荀举为尚书郎，寻参丞相军事。延康元年卒。有《昌言》十二卷。
　　◇答邓义社主难
　　荀问仲长统以社所祭者何神也？统答所祭者土神也。侍中邓义以为不然而难之，令统答焉。统答义曰：「前见逮及，敢不敬对。退熟惟省，郊社之祭，国之大事，诚非学浅思薄者所宜兴论重复，亦以邓君难，事有先渐，议则既行，可谓辞而不可得，因而不可已者也。《屯》有经纶之义，《睽》有异同之辞，归于建国立家，通志断类也。意则欲广其微以宗实，备其论以求真，先难而后易，出异而归同乎？难曰：社祭土，主阴气，正所谓句龙土行之官，为社则主阴明矣，不与《记》说有违错也？答曰：今《记》之言社，辄与郊连，体有本末，辞有上下，谓之不错不可得。《礼运》曰：『政必本于天，肴殳以降命，命降于社之谓肴殳地，参于天地，并于鬼神。』又曰：『祭帝于郊，所以定在位也。祀社于国，所以列地利也。』《郊特牲》曰：『社所以神，地之道也。地载万物，天垂象。取财于地，取法于天，是以尊天而亲地。家主中ニ，国主社，示本也！相此之类，元尚不道配食者也。主以为句龙，无乃失欤？难曰：信如此，所言土尊，故以为首，在于上宗伯之体，所当列上下之叙。上句当言天神、地、人鬼，何反先人而后地？上文如此，至下何以独不可，而云社非句龙，当为地哉？答曰：此形成著体，数自上来之次言之耳，岂足据使从人鬼之例邪？三科之祭，各指其体。今独レ出社稷，以为但句龙有烈山氏之子，恐非其本意也。案《记》言社土，而云何得之为然龙，则传虽言祀句龙为社，亦何嫌，反独不可谓之配食乎？《祭法》曰：『周人喾，郊稷，祖文王，宗武王。』皆以为配食者，若复可须，谓之不祭天乎？备读传者则真土，独据《记》者则疑句龙，未若交错参伍，致其义以相成之为善也。难曰：再特于郊牛者，后稷配故也。『社于新邑，牛一羊一豕一』。所以用二牲者，立社位祀句龙，缘人事之也。如此，非祀地明矣。以宫室新成，故立社耳。又曰『军行载社』者，当行赏罚，明不自专，故告祖而行赏，造社而行戮。二主明皆人鬼，人鬼故以告之。必若所云，当言载地主于齐斋车，又当言用命赏于天，不用命戮于地，非其谓也。所以有死社稷之义者，凡赐命受国，造建宫室，无不立社。是奉言所受立，不可弃捐苟免而去，当死之也。《易》句龙为其社，传有见文；今欲易神之相，令记附食，宜明其徵。祀国大事，不可不重。据经依传，庶无咎悔。答曰：郊特牲者，天至尊，无物以称专诚，而社稷太牢者，土于天为卑，缘人事以牢祭也。社礼今亡，井特之义未可得明也。昭告之文，皆于天地，何独人鬼？此言则未敢取者也。郊社之次，天地之序也。今使顺龙载冒其名，耦文于天，以度言之，不可谓义也。何为当平于社，不言用命赏于天乎？帝王两仪之参，宇中之莫尊者也。而盛一官之臣，以为土之贵神，置之宗庙之上，接之郊之次，俾守之者有死无失，何圣人制法之参差，用礼之偏颇？其列在先生人臣之位，其于四官，爵侔班同，比之司徒，于数居二。纵复令王者不同，礼仪相变，或有尊之，则不过当。若五卿之与冢宰，此坐之上下，行之先耳。不得同祖与社，言俱坐处尊位也。《周礼》为礼之经，而《礼记》为礼之传，案经傅求索见文，在于此矣。钧之两者未知孰是。去本神而不祭，与贬句龙为土配，比其轻重，何谓为甚？经有条例，《记》有明义，先儒未能正，不可称是。钩校典籍，论本考始，矫前易故，不从常说，不可谓非。孟轲曰：『予岂好辩哉，乃不得已也。』郑司农之正，此之谓也。」（《续汉·祭祀志下》注补。）
　　尹文子者，盖出于周之尹氏。齐宣王时，居稷下，与宋钅开、彭蒙、田骈同学于公孙龙，公孙龙称之。著书一篇，多所弥纶。《庄子》曰：「不累于物，不苟于人，不忮于众，愿天下之安宁，以活于民命，人我之养，皆足而止。以此白心，见侮不辱。」此其道也。而刘向亦以其学本于黄、老，大较刑名家也，近为诬矣。余黄初末始到京师，缪熙伯以此书见示，意甚玩之，而多脱误，聊试条次，撰定为上下篇，亦未能究其详也。（《尹文子》，《道藏》本。按统卒于献帝逊位之岁，而此序言黄初末始到京师」当是后人妄改，或此序非统作也，疑莫能明。）

卷八十八
◎仲长统（二）
　　◇昌言上
　　谨案：《隋志》杂家，「《仲长子昌言》十卷，录一卷。汉尚书郎仲长统撰。」《旧唐志》作十卷，「新唐志」移人儒家，亦十卷。《崇文总目》称，「今所存十五篇，分为二卷，馀皆亡。」《郡斋读书志》、《直齐书录解题》不著录。明陈第《世善堂书目》有二卷。其刻本仅见明胡维新《两京遗编》，有《理乱》、《损益》、《法诫》三篇；归有光《诸子汇函》有《理乱》《损益》二篇，皆出本传，无所增多，则北宋十五篇本又复佚失。今从《群书治要》写出九片益以本传三篇，以《意林》次第之，刺取各书引见，补脱讹，定著二卷。其遗文坠句，于原次无考，依各书先后附于末。本传「统，山阳高平人，著论三十四篇十馀万言，」今此搜辑，才万馀言，亡者盖十八九。而《治要》所载，又颇删节，断续亻瓜离，殆所不免。然其陈善道，指扌可时弊，剀切之忱，踔厉震荡之气，有不容摩灭者。缪熙伯方之董、贾、刘、扬，非过誉嘉也。
　　嘉庆二十年太岁在乙亥三月十五日
　　◇（篇名缺）
　　德教者，人君之常任也，而刑罚为之佐助焉。古之圣帝明王，所以能亲百姓，训五品，和万邦，蕃黎民，召天地之嘉应，降鬼神之吉灵者，实德是为，而非刑之攸致也。至于革命之期运，非征伐用兵，则不能《定其》业；奸宄之成群，非严刑峻法，则不能破其党。时势不同，所用之数亦宜异也。教化以礼义为宗，礼义以典籍为本。常道行于百世，权宜用于一时。高辛已往，则闻其人。不见其书；唐、虞、夏、殷，则见其书不详其事；周氏已来，载籍具矣，（「高辛」已下三十二字，从《意林》补。）所不可得而易者也。故制不足则引之无所至，礼无等则用之不可依，法无常则网罗当道路，教不明则士民无所信。引之无所至则难以致治，用之不可，依则无所取正，罗当道路则不可得而避，士民无所信则其志不知所定，非治理之道也。诚令方来之作，礼简而易用，仪省而易行，法明而易脂教约而易从，篇章既著，勿复刊刂，仪故既定，勿复变易，而人主临之以至公，行之以至仁，（本作「忠仁」，依《文选·庾元规让中书令表》注改。）壹德于恒久，先之用己身。又使通治乱成之大体者总纲纪而为辅佐，右稼穑之艰难者亲民事而布惠利，政不分于外戚之家，权不入于宦圣之门，下无侵民之吏，京师无佞邪之臣，则天神可降，地可出。大治之后，有易乱之民者，安宁无故，邪心起也。大乱之后，有易治之势者，创艾祸灾，乐生全也。刑繁而乱益甚者，法难胜避，苟免而无耻也。教兴而罚后用者，仁义相厉，廉耻成也。任循吏于大乱之会，必有恃仁恩之败；用酷吏于清治之世，必有杀良民之残，此其大数也。我有公心焉，则士民不敢念其私矣；我有平心焉，则士民不敢行其险矣；我有俭心焉，则士民不敢放其奢矣，此躬行之所徵者也。开道涂焉，起是防焉，舍我涂而不由，逾是防而横行，逆我政者也。诰之而知罪，可使悔过于后矣。诰之而不知罪，明刑之所取者也。教有道，禁不义，而身以先之，令德者也。身不能先，而总略能行之，严明者也。忠仁为上，勤以守之，其成虽迟，君子之德也。谲诈以御其下，欺其民而取其心，虽有《立成》之功，至德之所不贵也。（《群书治要》。）
　　◇理乱篇
　　豪杰之当天命者，未始有天下之分者也。无天下之分，故战争者竞起焉。于斯之时，并伪假天威，矫据方图，拥甲兵与我角才智，程勇力与我竞雌雄，不知去就，疑误天下，盖不可数也。角知者皆穷，角力者皆负，形不堪复伉，势不足复校，乃始羁首系颈，就我之衔绁耳。夫或曾为我之尊长矣，或曾与我为等侪矣，或曾臣虏我矣。或曾执囚我矣。彼之蔚蔚，皆匈詈腹诅，幸我之不成，而以奋其前志，讵肯用此为终死之分邪？及继体之时，民心定矣。普天之下，赖我而得生育，由我而得富贵，安居乐业，长养子孙，天下宴然，皆归心于我矣。豪杰之心既绝，士民之志已定，贵有常家，尊在一人。当此之时，虽下愚之才居之，犹能使恩同天地，威侔鬼神。暴风疾霆，不足以方其怒；阳春时雨，不足以喻其泽；周、孔数千，无所复角其圣；贲、育百万，无所复奋其勇矣。彼后嗣之愚主，见天下莫敢与之违，自谓若天地之不可亡也，乃奔其私嗜，（《意林》《作情》）骋其邪欲，君臣宣淫，上下同恶。目极角之观，耳穷郑、卫之声。入则耽于妇人而不反，出则驰于田猎而不还。（「而不反」、「而不还」六字，依《意林》补。《意林》耽「作骋」，「猎」作「弋」。）荒废庶政，弃亡人物，澶漫弥流，无所底极。信任亲爱者，尽佞谄容说之人也；宠贵隆丰者，尽后妃姬妾之家也。使饿狼守庖厨，饥虎牧牢豚，遂至熬天之下脂膏，斫生人之骨髓，怨毒无聊，祸乱并起，中国扰攘，四夷侵叛，土崩瓦解，一朝而去。昔之为我哺乳之子孙者，今尽是我饮血之寇雠也。至于运徙势去，（《意林》作「命移运去」）犹不觉悟者，岂非富贵生不仁，沈溺致愚疾邪？存亡以之迭代，政乱从此周复，天道常然之大数也。又政之为理者，取一切而已，非能斟酌贤愚之分，以开盛衰之数也。日不如古，弥以远甚，岂不然邪？汉兴以来，相与同为编户齐民，而以财力相君长者，世无数焉。而清洁之士，徒自苦于茨棘之间，无所益损于风俗也。豪人之室，连栋数百，膏田满野，奴婢千群，徒附万计。船车贾贩，周于四方，废居积贮，满于都城，琦赂宝货，巨室不能容；马牛羊豕，山谷不能受。妖童美妾，填乎绮室；倡讴妓乐，列乎深堂。宾客待见而不敢去，车骑交错而不敢进。三牲之肉，臭而不可食；清醇之酎，败而不可饮。睇盼则人从其目之所视，喜怒则人随其心之所虑。此皆公侯之广乐，君长之厚实。苟能运智诈者，则得之焉；苟能得之者，人不以为罪焉。源发而横流，路开而四通矣。求士之舍荣乐而居穷苦，弃放逸而赴束缚，夫谁肯为之者邪？夫乱世长而化世短。乱世则小人贵宠，君子困贱。当君子困贱之时，高天，厚地，犹恐有镇厌之祸也。逮至清世，则复人于矫枉过正之检。老者耄矣，不能及宽饶之俗，少者方壮，将复困于衰乱之时。是使奸人擅无穷之福利，而善士挂不赦之罪辜。苟目能辩色，耳能辩声，口能辩味，体能辩寒温者，将皆以修洁为讳恶，设智巧以避之焉，况肯有安而乐之者邪？斯下世人主一世之愆也。昔春秋之时，周氏之乱世也。逮乎战国，则又甚矣。秦政乘并兼之势，放虎狼之心，屠裂天下，吞食生人，暴虐不已，以招楚汉用兵之苦，甚于战国之时也。汉二百年而遭王莽之乱，计其残夷灭亡之数，又复倍乎秦、项矣。以及今日，名都空而不居，百里绝而无民者，不可胜数。此则又甚于亡新之时也。悲夫！不及五百年，大难三起，中间之乱，尚不数焉。变而弥猜，下而加酷，推此以往，可及于尽矣。嗟乎！不知来世圣人救此之道，将何用也？又不知天若穷此之数，欲何至邪？（本传）
　　◇损益篇
　　作有利于时，制有便于物者，可为也。事有乖千数，法有玩于时者，可改也。故行于古有其迹，用于今无其功者，不可不变。变而不如前，易而多所败者，亦不可不复也。汉之初兴，分王子弟，委之以士民之命，假之以杀生之权。于是骄逸自恣，志意无厌。鱼肉百姓，以盈其欲；报蒸骨血，以快其情。上有篡叛不轨之奸，下有暴乱残贼之害。虽藉新属之恩，盖源流形势使之然也。降爵削土，稍稍割夺，卒至于坐食奉禄而已。然其ㄜ秽之行，淫昏之罪，犹尚多焉。故浅其根本，轻其恩义，犹尚假一日之尊，收士民之用。况专之于国，擅之于嗣，岂可鞭笞叱诧，而使唯我所为者乎？时政凋敝，风欲移易，纯朴已去，智慧已来。出于礼制之防，放于嗜欲之域久矣，固不可授之以柄，假之以资者也。是故收其弈世之权，校其从横之势，善者早登，否者早去，故下土无壅滞之士，国朝无专贵之人。此变之善，可遂行者也。井田之变，豪人货殖，馆舍而于州郡，田亩连于方国。身无半通青纶之命，而窃三辰龙章之服；不为编户一伍之长，而有千室名邑之役。荣乐过于封君，势力侔于守令，财赂自营，犯法不坐。刺客死士，为之投命。致使弱力少智之子，被穿帷败，寄死不敛，冤枉穷困，不敢自理。虽亦由纲禁疏阔，盖分田无限使之然也。今欲张太平之纪纲，立至化之基趾，齐民财之峰寡，正风欲之奢俭，非井田实莫由也。此变有所败，而宜复者也。肉刑之废，轻重无品，下死则得髡钳，下髡钳则得缔笞。死者不可复生，而髡者无伤于人。髡不足以惩中罪，安得不至于死哉！夫鸡狗之攘窃，男女之淫奔，酒醴之赂遗，谬误之伤害，皆非值于死者也。杀之则甚重，髡之则甚轻。不制中刑以称其罪，则法令安得不参差，杀生安得不过谬乎？今患刑轻之不足以惩恶，则假臧货以成罪，托疾病以讳杀。科条无所准，名实不相应，恐非帝王之通法，圣人之良制也。或曰：过刑恶人，可也；过刑善人，岂可复哉？曰：若前政以来，未曾枉害善人者，则有罪不死也，是为忍于杀人也，而不忍于刑人也。今令五刑有品，轻重有数，科条有序，名实有正，非杀人逆乱鸟兽之行甚重者，皆勿杀。嗣周氏之秘典，续吕侯之祥刑，此又宜复之善者也。《易》曰：「阳一君二臣，君子之道也；阴二君一臣，小人之道也。」然则寡者，为人上者也；众者，为人下者也。一伍之长，才足以长一伍者也；一国之君，才足以君一国者也；天下之王，才足以王天下者也。愚役于智，犹枝之附干，此理天下之常法也。制国以分人，立政以分事，人远则难绥，事总则难了。事远州之县界，（「界」从《通典》一补。）或相去数百千里，虽多山陵ㄜ泽，犹有可居人种谷者焉。而诸夏有十亩共桑之迫，远州有旷野不发之田，代俗安土，有死无去。君长不使，谁能自往缘边之地？亦可因罪徙人，便于守御。（「而诸夏」下四十九字，从《通典》一补。）当更制其境界，使远者不过二百里。明版籍以相数阅，审什伍以相连持，限夫田以断并兼，定五刑以救死亡，益君长以兴政理，急农桑以丰委积，去末作以一本业，敦教学以移情性，表德行以厉风俗，核才艺以叙官宜，简精悍以习师田，修武器以存守战，严禁令以防僭差，信赏罚以验惩劝，纠游戏以杜奸邪，察奇刻以绝烦暴，审此十六者，以为政务，操之有常，课课之限，安宁忽懈堕，有事不迫遽，圣人复起，不能易也。向者天下户过千万，除其老弱，但户一丁妆，则千万人也。遗漏既多，又蛮夷戎狄居汉地者尚不在焉。丁壮十人之中，必有堪为其什伍之长，推什长以上，则百万人也。又什取之，则佐史之才已上十万人也。又十取之，则可使在政理之位者万人也。以筋力用者谓之人，人求丁壮；以才智用者谓之士，士贵耆老。充此制以用天下之人，犹将有储，何嫌乎不足也？故物有不求，未有无物之岁也；士有不用，未有少士之世也。夫如此，而后可以用天性，究人理，兴顿废，属断绝，网罗遗漏，拱押天人矣。或曰：善为政者，欲除烦去苛，并官省职，为之以无为，事之以无事，何子之言云云也。曰：若是，三代不足摹，圣人未可师也。君子用法制而至于化，小人用法制而至于乱。均是一法制也，或以之化，或以之乱，行之不同也。苟使豺狼牧羊豚，盗跖主征税，国家昏乱，吏人放肆，则恶复论损益之间哉！夫人待君子然后化理，国待蓄积乃无忧患。君子非自农桑以求衣食者也，蓄积非横赋敛以取优饶者也。奉禄诚厚，则割剥贸易之罪乃可绝也。蓄积诚多，则兵寇水旱之灾不足苦也。故由其道而得之，民不以为奢；由其道而取之，民不以为劳。天灾流行，开仓库以禀贷，不亦仁乎？衣食有馀，损靡丽以散施，不亦义乎？彼君子居位，为士民之长，固宜重肉累帛，朱轮四马。今反谓薄屋者为高，藿食者为清，既失天地之性，又开虚伪之名，使小智居大位，庶绩不咸熙，未必不由此也。得拘洁而失才能，非立功之实也。以廉举而以贪去，非士君子之志也。夫选用必取善士。善士富者少而贫者多，禄不足以供养，安能不少营私门乎？从而罪之，是设机置阱以待天下之君子也。盗贼凶荒，九州代作，饥馑暴至，军旅卒发，横税弱人，割夺吏禄，所恃者寡，所取者猥，万里悬乏，首尾不救，徭役并起，农桑失业，兆民呼嗟于昊天，贫穷转死于沟壑矣。今通肥饶之率，计稼穑之入，令亩收三斛，斛取一斗，未为甚多。一岁之间，则有数年之储，虽兴非法之役，恣奢侈之欲，广爱幸之赐，犹未能尽也。不循古法，规为轻税，及至一方有警，一面被灾，未逮三年，校计骞矩，坐视战士之蔬食，立望饿殍之满道，如之何为君行此政也？二十税一，名之曰貊，况三十税一乎？夫薄吏禄以丰军用，缘于秦征诸侯，续以四夷，汉承其业，遂不改更，危国乱家，此之由也。今田无常主，民无常居，吏食日禀，禄班未定。可为法制，画一定科，租税十一，更赋如旧。今者土广民稀，中地未垦；虽然，犹当限以大家，勿令过制。其地有草者，尽曰官田，力堪农事，乃听受之。若听其自取，后必为奸也。（本传。）
　　◇法诫篇
　　《周礼》六典，冢宰贰王而理天下。春秋之时，诸侯明德者，皆一卿为政。爰及战国，亦皆然也。秦兼天下，则置丞相，而贰之以御史大夫。自高帝逮于孝成，因而不改，多终其身。汉之隆盛，是惟在焉。夫任一人则政专，任数人则相倚。政专则和谐，相倚则违戾。和谐则太平之所兴也，违戾则荒乱之所起也。光武皇帝愠数世之失权，忿强臣之窃命，矫枉过直，政不任下，虽置三公，事归台阁。自此以来，三公之职，备员而已；然政有不理，犹加谴责。而权移外戚之家，宠被近习之竖，亲其党类，用其私人，内充京师，外布列郡，颠倒贤愚，贸易选举，疲驽守境，贪残牧民，挠扰百姓，忿怒四夷，招致乖叛，乱离斯瘼。怨气并作，阴阳失和，三光亏缺，怪异数至，虫螟食稼，水旱为灾，此皆戚宦之臣所致然也。反以策让三公，至于死免，乃足为叫呼苍天，号兆泣血者也。又中世之选三公也，务于清应谨慎，循常习故者。是妇女之检柙，乡曲之常人耳，恶足以居斯位邪？势既如彼，选又如此，而欲望三公勋立于国家，绩加于生民，不亦远乎？昔文帝之于邓通，可谓至爱，而犹展申屠嘉之志。夫见任如此，则何患于左右小臣哉！至如近世，外戚宦竖，请托不行，意气不满，立能陷人于不测之祸，恶可得弹正之哉！曩者任之重而责之轻，今者任之轻而责之重。昔贾谊感绛侯之困辱，因陈大臣廉耻之分，开引自裁之端。自此以来，遂以成俗。继世之主，生而见之，习其所常，曾莫之悟。呜呼，可悲夫！左手据天下之图，右手刎其喉，愚者犹知难之，况明哲君子哉！光武夺三公之重，至今而加甚，不假后党以权，数世而不行，盖亲疏之势异也。母后之党，左右之人，有此至亲之势，故其贵任万世。常尝然之败，无世而无之，莫之斯鉴，亦可痛矣。未若置丞相自总之。若委三公，则宜分任责成。夫使为政者，不当与之婚姻；婚姻者，不当使之为政也。如此，在位病人，举用失贤，百姓不安，争讼不息，天地多变，人物多妖，然后可以分此罪矣。或曰：政在一人，权甚重也。曰：人实难得，何重之嫌？昔者霍禹、窦宪、邓骘、梁冀之徒，藉外戚之权，管国家之柄；及其伏诛，以一言之诏，诘朝而决，何重之畏乎？今夫国家漏神明于近，输权重于妇党，算十世而为之者八九焉。不此之罪而彼之疑，何其诡邪！（本传）

卷八十九
◎仲长统（三）
　　◇昌言下（此下篇名并缺）
　　建旗伐鼓，高烽明候，字边之猛将，非中国之良吏。和銮法驾，清道而行，便辟揖让，诸夏之威仪，非夷狄之有也。（《意林》）
　　廉隅贞洁者，德之令也，流逸奔随者，行之污也。风有所从来，俗有所由起。病其末者刈其本，恶其流者塞其源。夫男女之际，明别其外内，远绝其声音，激厉其廉耻，涂塞其亏隙，由尚有匈心之逸念，睇盼之过视，而况开其门、导其径者乎！今嫁娶之会，捶杖以督之戏谑，酒醴以趣之情欲，宣淫佚于广众之中，显阴私于族亲之间，污风诡俗，生淫长奸，莫此之甚，不可不断者也。（《群书治要》。）
　　董贤之于哀帝，无骨肉丝发之亲，又不能传其气类，定其继嗣，以丈夫宴接之欢，自成胶漆也。（《意林》）
　　汉兴以来，皆引母妻之党为上将，谓之辅政，而所赖以治理者甚少，而所坐以危亡者甚众。妙采于万夫之望，其良犹未可得而遇也，况欲求之妃妾之党，取之于骄盈之家，徼天幸以自获其人者哉？夫以丈夫之智，犹不能久处公正，长思利害，耽荣乐宠，殆而后已，又况妇人之愚，而望其遵巡正路，谦虚节俭，深图远虑，为国家校计者乎？故其欲关豫朝政，惬快私愿，是乃理之自然也。昔赵绾（旧有「白」字，今删。赵绾事而见申公传。其获罪因不奏事太后，可补《班书》之阙。）不奏事于太后，而受不测之罪；王章陈日蚀之变，而取背叛之诛。夫二后不甚名为无道之妇人，犹尚如此，又吕后、飞燕、传昭仪之等乎？夫母子于我尊且亲，于其私亲，亦若我父之欲厚其父兄子弟也。妻之于我爱且，于其私亲，亦若我之欲厚我父兄子弟也。我之欲尽孝顺于慈母，无所择事矣。我之欲效恩情于爱妻妾，亦无所择力矣。而所求于我者，使非我有四体之劳苦，肌肤（旧有「用」字，今删。）之疾病也。夫以此亥欠唾盼睇之间至易也，谁能违此者乎？唯不世之主，抱独断绝异之明，有坚刚不移之气，然后可庶几其不陷没流沦耳。（《群书治要》。）
　　景帝显位刺史者，皆是宦臣子弟，犹如豺狼守肉，鬼魅侍疾。（《意林》）
　　日在天之内，在人之外。（《意林》。案：《刘子·心隐》作「日在天之外，而心在人之内」。）
　　宦鉴者，传言给使之臣也。拼埽是为，超走是供，传近（本作「传延」，从《文选·宦者传论》注改。）房卧之间，交错妇人之闲，又亦实刑者之所宜也。天文，宦者四星，在帝坐傍，而《周礼》有其官职。至于武皇游宴后庭，置中书之官，领受军事。（「天文」下三十四字，从《文选宦者传论》注补。）孝宣之世，则以弘恭为中书令，石显为仆射。中宗严明，二鉴不敢容错其奸心也。后暨君元，常抱病而留好于音乐，悉以枢机委之石显，则昏迷雾乱之政起，而仇忠害正之祸成矣。呜呼，父子之间，相监至近，而明暗之分若此，岂不良足悲邪？孝桓皇帝起自蠡吾，而登至尊，侯览、张让之等，以乱承乱，政令多门，权利并作，迷荒帝主，浊乱海内。高命（「命」借为「明」，《易·系辞》而命之」，《释文》孟本作「明」。）士恶其如此，直言正论，与相摩切。被诬见陷，谓之党人。灵皇帝登自解犊，以继孝桓。中常侍曹节侯览等，造为维纲，帝终不寤，宠之日隆，唯其所言，无求不得。凡贪淫放纵，僭凌横恣，挠乱内外，螫噬民化，隆自顺、桓之时，盛极孝灵之世，前后五十馀年，天下亦何缘得不破坏邪？古之圣人，立礼垂典，使子孙少在师保，不令处于妇女小人之间，盖犹见此之良审也。（《群书治要》。）
　　和神气，惩思虑，避风湿，节饮食，适嗜欲，此寿考之方也。不幸而有疾，则钅咸石汤药之所去也。肃礼容，居中正，康道德，履仁义，敬天地，恪宗庙，此吉祥之术也。不幸而有灾，则克己责躬之所复也。然而有祷祚之礼、史巫之事者，尽中正，竭精诚也。下世（有脱字。）其本而为奸邪之陷皆，于是淫厉乱神之礼兴焉，亻舟张变怪之言起焉。丹书厌胜之物作焉，故常俗忌讳可笑事，时世之所遂往，而通人所深疾也。且夫堀地九仞以取水，凿山百步以攻金，入林伐木不卜日，适野刈草不择时，乃其构而居之，制而用之，则疑其吉凶，不亦迷乎？简郊社，慢祖祢，逆时令，背大顺，而反求福于不祥之物，取信诚于愚惑之人，不亦误乎？彼图家画舍转局指天者，不能自使室家滑利，子孙贵富，而望其能致之于我，不亦惑乎？今有严禁于下，而上不去，非教化之法也。诸厌胜之物，非礼之祭，皆所宜急除者也。情无所止，礼为之俭；欲无所齐，法为之防，越礼宜贬，逾法宜刑，先王之所以纪纲人物也。若不制此二者，人情之纵横驰骋，谁能度其所极者哉！表正则影直，范端则器良。行之于上，禁之于下，非元首之教也。君臣士民，并顺私心，又大乱之道也。顷皇子皇女有夭折，年未及殇，爵加王主之号，葬从成人之礼，非也。及下殇以上，已有国邑之名，虽不合古制，行之可也。王侯者，所与共受气于祖考，干合而枝分者也。性类纯美，臭味芬香，孰有加此乎！然而生长于骄溢之处，自恣于色乐之中，不闻典籍之法言，不因师传之良教，故使其心同于夷狄，其行比于禽兽也。长幼相效，子孙相袭，家以为风，世以为俗，故姓族之殷，不与王侯婚者，不以其五品不和睦，闺门不洁盛邪？所贵于善者，以其有礼义也。所贱于恶者，以其有罪过也。今以所贵者教民，以所贱者教亲，不亦悖乎！可令王侯子弟，悉入大学，广之以他山，肃之以二物，则腥臊之污可除，而芬芳之风可发矣。（《群书治要》）
　　有天下者，莫不君之以王，而治之以道。道有大中，所以为贵也，又何慕于空言高论难行之术哉！今为宫室者，崇台数千层，长阶十百仞，延袤临浮云，上树九丈旗，珠玉翡翠以为饰，连帏为城，构帐为宫。起（「今为」下四十一字从《艺文类聚》六十一补。）台树则高数十百尺，璧（《艺文类聚》作ひ）。带加珠玉之物，木土被绨锦之饰。不见夫之女子，成市于宫中；未曾御之妇人，生幽于山陵。继体之君，诚欲行道，虽父之所兴，可有所坏者也；虽父之美人，可有所嫁者也。至若门庭足以容朝贺之会同，公堂足以陈千人之坐席，台树足以览都民之有无，防闼足以殊五等之尊卑，宇殿高显敞，而不加以雕采之巧，错涂之饰，是自（有脱文。）其中也。苑囿池沼，百里而还，使荛雉菟者得时往焉。随农郄而讲事，因田狩以教战，上虔郊庙，下虞宾客，是又自（有脱文。）其中也。嫡庶之数，使从周制。妾之无子与希幸者，以时出之。均齐恩施，以广子姓。使令之人，取足相供，时其上下，通其隔旷，是又自然其中也。在位之人，有乘柴马弊车者矣，有食菽藿者矣，有亲饮食之蒸烹者矣，有过客不敢沽酒市脯者矣，有妻子不到官舍者矣，有还奉禄者矣，有辞爵赏者矣，莫不称述以为清邵。非不清邵，而不可以言中也。好节之士，有遇君子而不食其食者矣，有妻子冻馁而不纳善人之施者矣，有茅茨蒿屏而上漏下湿者矣，有穷居僻处求而不可得见者矣，莫不叹美以为高洁。此非不高洁，而不可以言中也。夫世之所以高此者，亦有由然。先古之制休废，时王之政不平，直正不行，诈伪独售，于是世俗同共知节义之难复持也，乃舍正从邪，背道而驰奸，彼独能介然不为，故见贵也。如使王度昭明，禄除从古，服章不中法，则诘之以典制；货财不及礼，则间之以志故，向所称以清邵者，将欲何矫哉！向所叹云高洁者，将以何厉哉！故人主能使违时诡俗之行，无所复剀摩，困苦难为之约，无所复激切，步骤乎平夷之涂，偃息乎大中之居，人享其宜，物安其所，然后足以称贤圣之王公，中和人（当作「之」。）君子矣。（《群书治要》）
　　古者君之于臣，无不答拜也。虽王者有变，不必相因，犹宜存其大者。御史大夫，三公之列也，今不为起，非也。为太子时太传，即位之后，宜常答其拜。少传可比三公，为之起。《周礼》：「王为三公六卿锡衰，为诸侯缌衰。」为大夫士疑衰，及于其病时，皆自问焉。古礼虽难悉奉行，师传三公所不宜阙者也。凡在京师，大夫以上疾者，可遣使修赐问之恩，州牧郡守远者，其死然后有吊赠之礼也。坐而论道，谓之三公；作而行之，谓之士大夫。论道必求高明之士，干事必使良能之人，非独三太三少可与言也。凡在列位者，皆宜及焉，故士不与其言，何以知其术之浅深？不试之事，何以知其能之高下？与群臣言议者，又非但用观彼之志行，察彼之才能也。乃所以自弘天德，益圣性也，（有脱文）犹十五志学，朋友讲习，自强不息，德与年进，至于七十，然后从心而不逾矩。况于不及中规者乎，则不自勉也？公卿列校，侍中尚书，皆九州之选也，而不与之从容言议，咨论古事，访国家正事，问四海豪英，琢磨圭璧，染练金锡，何以昭仁心于民物，广令闻于天下哉！人主有常不可谏者五焉：一曰废后黜正，二曰不节情欲，三曰专爱一人，四曰宠幸佞谄，五曰骄贵外戚。废后黜正，覆其国家者也。不节情欲，伐其性命者也。专爱一人，绝其继嗣者也。宠幸佞谄，壅蔽忠正者也。骄贵外戚，淆乱政治者也。此为疾痛在于膏盲，此为倾危比于累卵者也。然而人臣破首分形，所不能救止也。不忌（当作「忘」）初故，仁也。以计御情，智也。以严专制，礼也。丰之以财，而勿与之位，亦足以为恩也。封之以士，而忽与之权，亦足以为厚也。何必友（疑「有」误。旧校云，巩当作久）。」年弥世，惑贤乱国，然后于我心乃快哉！（《群书治要》）
　　人爱我，我爱之；人憎我，我憎之。（《意林》）
　　天下士有三欲：选士而论族姓阀阅，一俗；交游趋富贵之门，二俗；畏服不接于贵尊，三俗；天下之士有三可贱：慕名而不知实，一可贱；不敢正是非于富贵，二可贱；向盛背衰，三可贱。（《意林》）
　　天下学士有三奸焉；实不知，详不言，一也；窃他人之记，以成己说，二也；受无名者，移知者，三也。（《意林》）
　　知言而不能行谓之疾。此疾虽有天医，莫能治也。同于我者，何必可爱？异于我者，何必可憎？智足以立难成之事，能足以图□□□□，附者不党，疏者不遗。（《意林》）
　　妇人有朝哭良人，暮适他士，涉历百庭，颜色不愧。今公侯之宫，卿士之家，侍妾数十，昼则以醇酒淋其骨髓，夜则以房室输其血气。（《意林》）
　　人之性，有山峙渊停者，患在不通；严刚贬绝者，患在伤士；广大阔荡者，患在无检；和顺恭慎者，患在少断；端悫清洁者，患在拘狭；辩通有辞者，患在多言；安舒沈重者，患在后时；好古守经者，患在不变。（《意林》）
　　疏濯胸臆，澡雪腹心，使之芬香皓洁、白不可污也。（《意林》）
　　道德仁义，天性也。织之以成其物，练（当作「炼」）之以致其情，莹之以发其光。（《文选·广绝交论》注，《意林》，《御览》四百三。）
　　人之事亲也，不去乎父母之侧，不倦乎劳辱之事，唯父母之所言也，唯父母之所欲也，于其体之不安则不能寝，于其氵食之不饱则不能食，孜孜为此，以没其身，恶有为此人父母而憎之者也。人之事君也，言无小大，无所愆也，事无劳逸，无所避也，其见识知也则不恃恩宠而加敬，其见遗忘也则不怀怨恨而加勤，安危不贰其志，险易不革其心，孜孜为此，以没其身，恶有为此人君长而憎之者也。人之交士也，仁爱笃恕，谦逊敬让，忠诚发乎内，信效著乎外，流言无所受，爱憎无所偏，幽暗（本作「闲」，《意林》作「暗」，知是「暗」字。）则攻己之所短，（本作「攻人之短」，从《御览》四百六改补「所」字从「意林」补。下句仿此。）会同（本作「会友」从《意林》、《御览》改。）则述人之所长，有负我者，我又加厚焉，有疑我者，我又加信焉，患（《意林》无「患」字。）难必相恤，利必相及，（「恤利必相」四字，从《意林》补。）行潜德而不有，立潜功而不名，孜孜为此，以没其身，恶有与此人交而憎之者也。故事亲而不为亲所知，是孝未至者也。事君而不为君所知，是忠未至者也。与人交而不为人所知，是信义未至者也。父母怨咎人不以正，已审其不然，可违而不报也。父母欲与人以官位爵禄，而才实不可，可违而不从也。父母欲为奢泰侈靡，以适心快意，可违而不许也。父母不好学问，疾子孙之为之，（《意林》作「学之」。）可违而学也。父母不好善士，恶子孙交（《意林》作「友」之，可违而友《意林》作「交」。也。）士友有患故待己而济，父母不欲其行，可违而往也。故不可违而违，非孝也。可违而不违，亦非孝也。好不违非孝也。好违，亦非孝也。其得义而已也。（《群书治要》。）
　　昔高祖诛秦、项，而陟天子之位，光武讨纂臣，而复已亡之汉，皆受命之圣主也。萧、曹、丙、魏、平、勃、霍光之等，夷诸吕，尊大宗，废昌邑而立孝宣，经纬国家，镇安社稷，一代之名臣也。二主数子之所以震威四海，布德生民，建功立业，流名百世者，唯人事之尽耳，无天道之学焉。然则王天下、作大臣者，不待于知天道矣。所贵乎用天之道者，则指星辰以授民事，顺四时而兴功业，其大略也。吉凶之祥，又何取焉？故知天道而无人略（当作「事」。）者，是巫医卜祝之伍，下愚不齿之民也。信天道而背人略者，是昏乱迷惑之主，覆国亡家之臣也。问者曰：「治天下者，壹之乎人事，抑亦有取诸天道也？曰：「所取于天道者，谓四时之宜也。所壹于人事者，谓治乱之实也」《周礼》之冯相保章，其无所用邪」？曰：「大备于天人之道耳。是非治天下之本也。是非理非民之要也。」曰：「然则本与要，奚所存邪？」曰：「王者官人无私，唯贤是亲。勤血阝政事，屡省功臣，赏锡期于功劳，刑罚归乎罪恶。政平民安，各得其所，则天地将自从我而正矣，休祥将自应我而集矣，恶物将自舍我而亡矣。求其不然，乃不可得也。王者所官者，非亲属则宠幸也。所爱者，非美色则巧佞也。以同异为善恶，以喜怒为赏罚，取乎丽女，怠乎万机，黎民冤枉（脱一字。）类残贼。虽五方之兆不失四时之礼，断狱之政不违冬日之期，著龟积于庙门之中，牺牲群于鹿碑之，冯相坐台上而不下，祝史伏坛旁而不去，犹无益于败亡也。从此言之，人事为本，天道为末，不其然与？故审我已善，而不复恃乎天道，上也。疑我未善，引天道以自济者，其次也。不求诸己，而求诸天者，下愚之主也。令夫王者，诚忠心于自省，专思虑于治道，自省无愆，治道不谬，则彼嘉物之生，休祥之来，是我汲井而水出，爨灶而火燃者耳，何足以为贺者邪？故欢于报应，喜于珍祥，是劣者之私情，未可谓大上之公德也」。（《群书治要》）
　　英辞雨集，妙句云来。（《意林》，《北堂书钞》一百《叹赏类》作「英才若雨，妙句如云」。《文选》、沈约《宋书·谢灵运传论》注作「英辞雨」下。）
　　爱（当有「恶」字。）相攻，命之自然也。惬快以志，人情之所欲也。（《意林》）
　　敕舌下泉咽之，名曰胎食。得道者生六翮于臂，长毛羽于腹，飞无阶之苍天，度无穷之世俗。（《意林》）
　　北方寒而其人寿，南方暑而其人夭此寒暑之方，验于人者也。钧之蚕也，寒而饿之则引日多；温而饱之则引日少。此寒温饿饱之为修短，验于物者也。（《意林》，《御览》八百二十五。）
　　行气可以不饥不病，吾始者未之信也，至于为之者尽乃然矣。养性之方，若此至约，而吾未之能也。岂心驰于世务，思锐于人事哉！他人之不能者，又必与吾同此疾也。昔有明师，知不死之道者，燕君使人学之，不捷而师死。燕君怒其使者，将加诛焉。谏者曰：「夫所忧者莫过乎死，所重者莫急乎生。彼自丧其生，亦安能令吾君不死也？君乃不诛，其谏辞则此为良说矣，然亦非至当之论。使彼有不死之方，若吾所闻行气之法，则彼说师之死者，未必不知道也，直不能弃世事而为之。故虽知之而无益耳。非无不死之法者也。（《抱朴子·内篇·至理）
　　河南密县有卜成者，学道经久，乃与家人辞去，其始步稍高，遂入云中不复见。此所谓举形轻飞，白日升天，仙之上者也。（《抱朴子内篇·至理》）
　　蓟子训，不知何郡人，东公舍，自云今日当死。陈公与之一著单衣，入室寝，日中果死。（《御览》六百九十一。）
　　魏王所集方士名：上党王真、陇西封君达、甘陵甘始、鲁女生、谯国华佗字元化、东郭延年、唐、冷寿乐、河南卜式、张貂、蓟子训、汝南费长房、鲜奴辜、魏国军吏河南赵圣卿、阳城郄俭字孟节、庐江左慈字元放。右十六人，魏文帝、东阿王、仲长统所说。（《博物志》五。）《典论》谕又云：「王仲统云：（当作「东阿王及仲长统云」。）甘始、左元放、东郭延年、行容成御妇人法，并为丞相所录，间行其术，亦得其验。降就道士刘景受云母九子元方，年三百岁，莫知所在。武帝恒御此药，亦云有验。刘德治淮南王狱，得《枕中鸿宝秘书》，及子向咸共奇之，信白之道可成，谓神仙之道可致，卒亦无验乃以怀惧罪也。」（「博物志」五。案此二条出《典论》，又与子建相乱，非皆《昌言》原文，故附戴焉。自敕舌下泉」以下，当同在一篇。）
　　汤，契后。秦，益后。益即皋陶子也。（《意林》。案：此以上依本传、《治要》、《意林、写出，不紊仲长子原次已下各书引见，于原次无考，依各书先后录之。）
　　使居有良田广宅背山临流，沟池环币，竹木周布，场圃筑前，果园树后。舟车足以代步涉之难，使令足以息四体之役。养亲有兼珍之膳，妻孥无苦身之劳。良朋萃止，则陈酒肴以娱之；嘉时吉日，则烹羔豚以奉之。蹰躇畦苑，游戏平林，濯清水，追凉风，钓游鲤，弋高鸿。讽于舞雩之下，咏归高堂之上。安神闺房，思老氏之玄虚，呼吸精和，求至人之仿佛。与达者数子，论道讲书，俯仰二仪，错综人物。弹《南风》之雅操，发清霜之妙曲。逍遥一世之上，睥睨天地之。不受当时之责，永保性命之期。如是则可以陵霄汉，出宇宙之外矣。岂羡夫入帝王之门哉！（本传，「统常以为凡游帝王者，俗以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰「云云。据《文选·闲居赋》注引《昌言》曰：「沟池自周，竹木自环。」今此有「沟池环币，竹木周布」二语，知即三十四篇之一，疑在《自叙篇》，或当以「卜居」名篇。胡维新《两京遗篇》题为《乐志论》，而出之《昌言》外，非也。）
　　天为之时，而我不农，谷亦不可得而取之。青春生焉，时雨降焉，始之耕田，终之簋，惰者釜之勤者钟之，矧夫不为而尚乎食也哉！（《齐民要术序》）
　　丛林之下，为仓庾之坻，鱼鳖之堀，为耕稼之场者，此君长所用心也。是以太公封而斥卤播嘉谷，郑白成而关中无饥年。盖食鱼鳖而薮泽之形可见，观草木而肥坟之势可知。（《齐民要术序》）
　　稼穑不修，桑果不茂，畜产不肥，鞭之可也。落不完，垣墙不平，埽除不净，笞之可也。此督课之方也。且天子亲耕，皇后亲蚕，况夫田父，而怀窳惰乎！（《齐民要术序》）
　　鲍鱼之肆，不自以气为臭，四夷之人，不自以食为异，生习然也。居积习之中，见生然之事，熟自知也。斯何异蓼中之虫，而不知蓝之甘乎？（《齐民要术序》）
　　宗均为九江守，五日一听事，夏以旦，冬以中。（《北堂书钞》未改本三十六《清净》。）
　　公卿大夫，莫不先历三七之官，虽有贤才，皆级次进。官之有，犹阶之有等也。（《北堂书钞》未改本四十九「设官」。）升阶越等，其步也乱，登朝越等，败礼伤法。是以古人之初仕也。虽有贤才，皆以级赐进焉。贾生有言，治国取人，务在求能，故裁国之无利器，犹镂以铅刀，而望其切，不亦疏乎！（《御览》二百三。）
　　冢宰，尧官也。（《艺文类聚》四十五，《御览》二百六。）
　　今人主不思神芝、朱草、甘露、零醴泉涌，而患枇杷、荔枝之腐，亦鄙甚矣。（《艺文类聚》八十七，《白孔六贴》一百，《御览》九百七十一《枇杷》、又《荔枝》。）
　　汉安帝时，有异物生于长乐宫延年厩后东庑柏树，及永巷南园（《御览》作「闺」。）合欢树，议者以为芝草也。群臣皆贺，受赐。（《艺文类聚》八十九，《御览》九百六十。）笏以（《御览》作「以笏」。）书君教令，记善刺过。今之持版以象焉。（《初学记》二十六，《御览》六百四十五，又六百九十二。）
　　淑清穆和之气既宣，醇酿之化既浃。（《文选·魏都赋》注。）
　　斧帐翠屏之不坐。（《文选·天台山赋》注。）
　　古之葬者，松柏梧桐，以识其坟也。（《文选·潘安仁怀旧赋》注，《阮籍咏怀诗》注，《陆机门有车马客行》注，《古诗驱车上东门》注，《丘迟与陈伯之书》注，陈琳《为袁绍檄豫州》注。）
　　喜怒哀乐好恶，谓之六情。（《文选·文赋》注。）
　　乘此风、顺此流而下走，谁复能为此限者哉！（《文选·琴赋》注。）
　　捷疾驰，影响人间也。（《文选·赠白马王彪诗》注）
　　筑台起功。（《文选·谢灵运还旧园诗》注。案：此疑「有天下者」篇约文。）
　　闻上古之隐士，或夫负妻戴，以入山泽，伏重岫之内，窟穷皋之底。（《文选·陶渊明经曲阿诗》注，《张景阳七命》注。）
　　强者胜弱，智者欺愚。（《文选·陆机塘上行》注。）
　　事求丝发之。（《文选·鲍照白头吟》注。）
　　有军兴之大役焉，有凶荒之杀用焉。如此，则清修洁皎之士，固当食荼鉴胆，枕藉荆棘。（《文选·谢元军始出尚书省诗》注。）
　　引之以教义。（《文选·任彦升为卞彬谢修卞忠贞墓启》注，又《奏弹刘整》注。）清如冰碧，洁如霜露，轻贱世俗，高立独步，此士之次也。（《文选·曹子建与杨德祖书》注。）
　　节操凌高云。（《文选·石季伦思归引序》注。）
　　周礼，女巫掌岁时，祓除疾病。禊者，洁也，于水上盥洁也。巳者，祉也，邪疾已去，祈介祉也。（《文选·颜延年曲水诗序》注。）
　　奸慝既弭。警跸清夷。（《文选·颜延年曲水诗序》注，又《元长曲水诗序》注。）
　　子长、班固，述作之士。《文送·王文宪》集序》注。高光二祖之神武，遇际会而不能得。（《文选·干令升晋武革命论》注。）
　　为音乐则歌儿舞女，千曹而迭起。（《文选·宦者传论》注。）
　　探心测意，世加甚焉。（《文选·演连珠》注。）
　　运筹于几案之前，而所制者，乃百代之后。（《文选·石阙铭》注。）
　　五位以正方面。（《文选·石阙铭》注。）
　　直道正辞，贞亮之节。（《文选·郭林宗碑文》注。）
　　百夫之豪，州以千计。（《文选·头佗寺碑文》注。）
  </div>
  <div class="pagination">
   <a href="全上古三代秦汉三国六朝文_page153.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page149.html">
    149
   </a>
   <a href="全上古三代秦汉三国六朝文_page150.html">
    150
   </a>
   <a href="全上古三代秦汉三国六朝文_page151.html">
    151
   </a>
   <a href="全上古三代秦汉三国六朝文_page152.html">
    152
   </a>
   <a href="全上古三代秦汉三国六朝文_page153.html">
    153
   </a>
   <span class="current-page">
    154
   </span>
   <a href="全上古三代秦汉三国六朝文_page155.html">
    155
   </a>
   <a href="全上古三代秦汉三国六朝文_page156.html">
    156
   </a>
   <a href="全上古三代秦汉三国六朝文_page157.html">
    157
   </a>
   <a href="全上古三代秦汉三国六朝文_page158.html">
    158
   </a>
   <a href="全上古三代秦汉三国六朝文_page159.html">
    159
   </a>
   <span>
    ...
   </span>
   <a href="全上古三代秦汉三国六朝文_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
