<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 209 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 209 页/共 603 页
  </h1>
  <div class="content">
   制策曰：“择何典而淳俗？乘何法而安人？何功而天地和平？何德而黎元富寿”者。臣闻诸元元皇帝曰：“我无欲而人朴。”大哉至道，不可多言。伏愿陛下克修圣祖，恢维化纲，崇帝象之风，反皇人之始，俗已淳矣，人斯安矣。三事允理，六府孔修，则地平天成矣。轻徭薄赋，慎罚措刑，则既富且寿矣。岂臣庸鲰，克堪预焉？伏以垂政立范，因时变通，布陈前载，简在帝聪。今乃下问愚鄙，徵其辨述，岂不欲观其末学，收其微才？臣狂妄斐然，非相如、子□之流也。幸属千龄大庆，五载修封，遂得献颂皇衢，参陪銮。惭考言之无取，念天奖而何阶？忠比魏臣，空思捧日；梦非作后，谬至钧天。影天庭，若临冰谷。谨对。
    ☆张日新
    日新，元宗时人。
    ○大邑县鹤鸣山神碑
    鹤鸣山，据九《老仙经》云，黄帝时，有天真皇人驾鹤来此山上，栖息数日。有鹤悲鸣，化而为石，因号鹤鸣山。又言隋开皇三年，蜀主秀梦一神人，紫衣金冠，侍从千人，居此山下。令使者访焉，古老曰：先有此神，在此山前（阙）水之侧。汉和帝封为鹤鸣山君，即此神也。
    ☆贾彦
    彦，元宗时人。
    ○大唐故忠武将军行薛王府典军上柱国平棘县开国男李府君墓志铭
    君讳无虑，字忠眷，陇西人也。昔月贯於昴，咎繇诞而迈德；气感流星，伯阳生而启圣。惟彼降瑞，因兹命氏。曾祖贵，隋太中大夫、延州刺史、凉国公，皇朝封陇西公。任切分忧，宠加芳理，朱旗映日，早盖生风。属隋室道丧，我唐天启，畴庸锡壤，俾崇旧勋，封以陇西，昭其业也。祖斌，皇朝银青光禄大夫，隰、吉二州刺史，袭封陇西公。（阙）高（阙）御下以宽，洗帻清心，不言而理，袭封本郡，昭其祚也。父（阙）道皇金紫光禄大夫、汾州刺史。股肱之郡，公辅之材，克著政（阙）尤（阙）人望，迁镇军大将军左骁卫大将军上柱国，袭封陇西郡公。武库森森，纵横矛戟，智囊（阙）风□焕乎钩陈，设在兰。乃祖乃父，自公自侯，昭其贵也。君衣冠奕世，礼乐（阙）贤庆霭炳，灵光昭茂，大君有命，人卫天和，阶（阙）呈祥，仲由负三军之勇；燕贪标异，班超封万里之侯。弱冠於清边军立功，授游击将军左卫长上。明略经济，雄心英果，克清妖孽，饮至天庭。师出以臧，功宜上赏，朱绂斯曜，可不伟欤！无何，转授州章州府右果毅。时关内按察使强（阙）以君干蛊，奏摄会州司马，又改授同州洪泉府左果毅，仍令长上。一贵一贱，喜愠不形於色；或出或处，宠辱无介於怀。位（阙）题舆（阙）申庞统名参都尉，（阙）屈曾洪有敕差充（阙）野军副使。举不失德，勤不告劳，展充国之务农，辍扬雄之执戟。军储是给，（阙）马赖焉。寻为太原节度使李奏授薛王府典军。蔽雄城，趋侍（阙）每入招贤之观，时陪乐（阙）之游。习习雄风，和而扇物，粲粲（阙）宠而益（阙）青春始华，元夜秘景，岁不我与，天夺其运。以开元十七年五月七日，终於静恭私第，春秋六十有二。以其年六月十一日，归葬於万年县神禾旧原陪光茔，礼也。呜呼哀哉！，贤王端忧，故人啜泣。垂天之翼，必铩於紫；霄经国之材，俄辞於白日。遂使瑶林琼树，瘗草木於佳城；龙章凤姿，没风烟於（阙）嗣子（阙）庭等，孝履增感，攀号无诉，恭陈遗事，俾刊丰石。铭曰：
    公侯之子兮累代其昌，河岳之秀兮为龙为光。克岐克嶷兮发言有章，立功立事兮厥政其芳。天何为兮速罹其殃，哲人痿兮为代所伤。飞翩翻兮出帝乡，素车逶迟兮西龙冈。闭以大隧，堇於便房。勒勋钟鼎，画像旗常。日黯黯兮愁欲暮，风萧萧兮悲白杨。
    ☆熊曜
    曜，南昌人，开元中进士，为贝州参军。
    ○琅琊台观日赋（并序）
    秦筑东门於海岸，曰琅琊台。高可望远，而东之人悉以宵分之後，观日於海底者。壮其观而为赋云。
    秦门之东，天地一空；直见晓日，生於海中。赤光浮浪，如沸如铄；惊涛连山，前拒後却。圜规上下，隐见寥廓；煌天垂，若吞巨壑。当其扶桑汹涌於□光，阳德出丽於乾刚。汗漫翕纳，将吞六合。冲融青冥，遥浸大明；羲和首驭，夸父上征；眩转心目，苍黄性情；倾地舆而通水府，吸天盖而骇长鲸。彼秦伊何？崇此为门。委绝人力，其谁敢论？失万邦者，虽设门而必圮；表东海者，谅无门而亦存。步秦亭而在此，伤魏阙而何言？千载之後，石梁斯在。时无鬼功，岂越沧海？念无道而肆志，将不亡而何待？我国家逾溟渤而布声教，穷地理而立郊。略秦皇於帝典，参汉武於天经；顾荒台而寂寞，取殷鉴於生灵。尔其秋景超忽，晴光涣发；蜃氛干□，蚌胎候月。长波沃荡，超百谷以深沈；唳鹤徘徊，想三山而灭没。齐鲁郡邑，霜天寥；凌虚无而倒景，临沆瀣而乘朝。日向汜，□横丽谯。追鲁连之达节，行将蹈海；仰田横之行义，若在□霄。骊龙之珠，群玉之府；想望绵邈，依稀处所。有海客之无心，托扶摇之轻举。
    ☆徐太亨
    太亨，元宗时人。
    ○丈人祠庙碑
    夫丈人山者，本青城山，周回二千七百里，高五千一百丈，即道家第五宝仙九室之天矣。黄帝拜为五岳丈人，因以为称。服朱光之袍，戴盖天之冠，佩三庭之印。乘科车，主五岳，上司六时降水。仙唱泠泠而霄转，神灯烂烂而夕照。仙都众妙之奥，福地会昌之域，张天师羽化之处焉。其为状重山叠嶂，巨壑幽溪，藏金而奇岸穹崇，蕴玉而林篁润泽。红岩争出，绛岑攒秀，上巍峨而势断於空，下含岈而不见於底。紫氛晓霭，黛色晴浓，欹嶷谷而中豁，穹石隐嶙而回跨。削成超华，峻极逾嵩，锦峰悬乌兔之辉，赤水截虹之影。则有灵芝擢秀，芳桂丛生，龙筱婵娟而骈峙，尘松森梢而重列。水因祈而愈疾，山至感而登仙，龟鹤於是乎栖游，鸾凤，於是乎翔集。露光悬白，即盈隐士之杯；霞气飞红，遂映仙家之酒。至夫恍惚幽象，冥&lt;鬼&gt;迹，怪异休徵，鬼神情状，则宣尼所不谈矣。我开元神武皇帝执持大象，恢宏秘，天宇廓清，人寰交泰。蚩尤害尽，访道於崆峒；华封喜来，寻真於姑射。郊天地，大礼也；望秩山川，巡狩也；封勒岱宗，报成也；巡谒五陵，至孝也；讲习二言，崇道也。饰礼神之馆，增类帝之坛，於六宗，遍於五岳。尊明号，拥神休，河洛献图书，山川出车马。将以下咸五，上登三，与日月以齐明，并乾坤而合德。南山献寿，巍巍而永固；西母进图，明明而本列。则夏殷周汉，将何以俦议哉？奉开元十八年闰六月十八日敕，於青城丈人山置祠室。又奉今年八月二十一日敕，青城丈人山宜令所管州县扌柬本山幽静处与立祠庙，其图分付道士，将往建立。银青光禄大夫使持节蜀州诸军事蜀州刺史上柱国昌平县开国侯臣杨励本，忠孝是资，公清在职。惠以绥物，刑以平邪，三刀之州县克宁，五符之功勋独效。奉遵宸旨，恭惟灵庙，亲画规模，改兴版筑。亟勤冰节，采构□林，计日而成，工徒不扰。至若轮奂光华，崇蔚昌丽，倚碧岩而遐构，面氵┭潭而宏峙。ㄆ栌沓出，棼叠施，虹梁数重，虬檐四起。丹楹霞，紫壁冰净，丰雄而晓，挂断□，皎晶而夜悬明月。栋宇成矣，彰圣主之崇恩；堂室岿然，想神灵之是爱，足可殷荐芳果，尊奠馨稷。又奉八月二十五日敕，青城丈人庙准五岳真君庙例，抽德行道士五人焚香供养。圣恩覃溢，天泽洪沛。神姿丽美，远降於九天，丽像昭辉，长存於三蜀。固当保持荐祉，扶护圣躬，凤历千秋，龙居万岁。岂蓬莱方丈，久视长生哉？县令薛椅，锦制临人，弦鸣作宰，惠存独，威息奸豪。道扬三教，政兼五县。佥为扬洪徽，腾茂烈，大功必歆於刊勒，大仙必期於福应。微臣弱翰，职慰斯劳，黄卷虽勤，元经已老。庶夫纪功铭石，地久天长，山岳之灵迹载扬，江汉之丰碑独立。其词曰：圣人大造，泽及山川。秩宗望祭，通幽洞元。惟此灵岳，代出神仙。丹邱紫府，逗月乘烟。虔奉宸涣，创营灵室。峻宇干星，回轩抱日。虹梁载构，虬檐突出。灿烂孤雄，巍峨罕匹。天降神像，饰以丹青。真空昱昱，仙壁莹莹。蘩入奠，黍稷陈馨。光深岷曲，色照江汀。英英仙使，奉宣明旨。勤勤良牧，至公而理。式建华堂，长开灵祀。福庭幽寂，齐坛迥起。神功可纪，圣德长存。勒此铭石，传诸後昆。景福，神报国恩。宗枝百代，子子孙孙。徐太亨记。
    ☆郭纳
    纳，开元朝陈留采访使。
    ○对拜命布武判
    〈王季拜命，堂下布武，王人谓失肃恭，正以简书，季云其仪得中。〉
    国有燕飨，使存聘觐，苟趋步失容，同外臣倨礼。王季秩班王爵，位参朝会。拜命之辱，则崇布武之仪。肃恭之容，旋被简书之正。故知取礼则非爽，谓失则深文。肆无稽之薄言，责有恒之大典。眷言彼季，颇习礼经。得中之仪，固无乖於揖让；同恶之恤，爰匪臧於讼词。夜谓王人，不如林放？
    ○右武卫将军柳公神道碑
    公讳嘉泰，字元亨。其先鲁展氏，自司空无骇至於展禽，食邑柳下，遂因采锡姓。鲁为楚灭，迁於晋之解县，今为河东解人也。洎卫之庄，汉之祉，[B14A]之讲论六义，琮之黄金一笥，赫奕勋业，代有其人。夫乾之垂象也，上将躔於五纬；坤之导河也，中条控於一曲。（阙一字）以毓粹应德，岳以降神生贤；贤可以为王爪牙，德可以为国御侮。孰任其所事？则公庶几焉。曾祖则，隋左卫骑曹参军，皇赠蒲州长史。堙厄卑位，有才无时，季叶荡而困於先号，圣人作而光於後命。祖，皇中书令、河东公。厚德载庶物，直心尹天下，齐七政於玑衡，致一人於仁寿，虽子孺之周密、方进之通明，不是过也。父爽，皇赠朝散大夫州司马。逊而守中，敏以承德。故有台之乐，未宠於王庭；而斯皇之荣，遂饰於泉壤。三代继业盛达，公承累行之庆灵，禀中和之粹气，粤自羁贯，迨乎成人。矗其是防，森是矛戟，直节以成果勇，温德而著令仪。其行已也恭，其亲师也谨，其从政也恪，其取友也义。奉长者之深诱，不越中庸；读夫子之微言，取其大略。公幼丁太夫人艰，襁褓之内，若有所失。景□元年，先帝在藩，以公女兄为妃，则申王之舅，以外戚解褐，授左金吾卫中候。则知傅昭仪之淑德，载诞恭王；李夫人之丽容，是荣协律。公循道执一，体正无贰，不以怙宠而倨贵，不以苟荣而屑礼。无何，丁州府君艰。一粥之食，杖而能起；无时之号，泣以继血。先帝龙飞，公犹在疚。制令起复为左领军卫左郎将，赐绯鱼袋。腰外除，心丧内毁，朝廷韪之。开元二年，申王以伯舅重奏公为本府左帐内典军。九年又迁右卫率府郎将，十年又转剡王府谘议。十三年加游骑将军，守左卫中郎；十八年定远将军，守左清道率。或参桂岩之文雅，或握兰之兵权，肃宫道则荀理之清和，翊周庐则卫绾之醇谨。二十七年又加明威将军，守右武卫将军上柱国，赐紫金鱼袋。任同许褚，职惟万岁；戎旅孔循，禁卫斯整。焕彼章绶，崇其宠荣，故一心事君。凡迁徙官位，不矫计以沽誉，不介独以轹群。所莅必闻，所适必当，来有其惠，去有其恩。无潘岳之一除，免子文之三黜，缙绅之士，以为美谈。以其年七月，遇疾弥留，有加无闲，御医驿路，中使在门。犹能正不溷邪，故巫觋莫进；殁必合度，故手足全归。以八月四日，终於长安开化里之私第，春秋六十有一。遗诫薄葬明主惊悼久之，诏使就第赠物三百段、粟一石，葬者量借手力缦幕，威仪箫鼓，饰终之典，斯为盛矣。以十二月二日，归窆於万洪固之原，礼也。羽仪道路，观霍葬之纷纷；龙虎冈原，见胜城之郁郁。公万顷旁汪，千寻直上，硕量瑰材，敏识甘节。家人莫见其喜愠，时辈但美其风流。其存也子罕之不贪，其殁也国侨之遗爱。故栾棘斩焉，谓之善居也；金革不避，谓之从权也；贵而不满，谓之鸣谦也；仕而守节，谓之公器也；疾而得正，谓之知礼也；终而薄殓，谓之达道也。诗曰：“人之云亡，邦国殄瘁。”其此之谓乎？夫人王氏，琅琊郡君，昼哭之外，庀丧字孤。嗣子良等，遑遑焉过礼之孝也。哀哉！，碑篆尽假於余。柔翰徒施，实惭於墨妙；贞石既刻，有愧於色丝。其词曰：
    将军本胄，出自周後。羽父诸族，展禽食柳。自兹保姓，才与时偶。涉河居东，贤哲代有。鼎气潜毓，河精阴受。降生将军，百夫之首。明鉴思莹，洪钟待扣。三纪典兵，一心事后。贤妃之季，名王之舅。梁苑宠崇，汉家恩厚。朱轩绣轴，金印紫绶。渥洼□，青萍冲斗。位才上将，年未中寿。遇疾彻悬，全归启手。杜陵东陌，秦原比阜。旌转城隅，烟凝谷口。属属孤允，哀哀孀妇。松松贾浅深，冈峦左右。通沟刻石，天长地久。呜呼将军，殁而不朽。
    ●卷三百五十二
    ☆胡交
    交，元宗时人。
    ○修洛阳宫记
    禹因山川，分画九州，大河之南，厥土为豫。考极相方，实处天下之中，风雨所会，阴阳所和，而冲气锺焉。其川河洛，图书之渊，珍符是兴。其镇嵩高，孕秀生贤，神灵是宅。其浸涧，伊水之利，环流灌溉，壤沃物丰。其地广衍，平夷洞达，万方辐氵奏，朝觐贡赋，道里均焉。奠位宅中，兹实帝王之居也。高祖、太宗，肇造区夏，据秦百二之势，袭汉累世之基，定都长安，以隆上京。惟是洛宅，虽不获奉万乘之驾、建诸夏之本，而文皇帝顾瞻历览，眷此旧邦，肇新东都，作对咸秦，乃以贞观六年，名洛阳宫。凡体国之制，仰模太紫，拟象河汉者。虽因隋之旧，逮夫一新号史，昭揭於两观之上，则觚棱金爵，璧门凤阙，晃改观，益隆唐家兴王之气矣。太宗以神武英伟之姿，一加眄睐，荣名斯被，在物咸饰，使巍巍兹宫，复取重於当世，岂不韪哉！开元之隆，銮舆时巡。诏命儒臣宋、马惟白等，博汇群书於乾元殿。又即有福门外车集贤书院，置学士员，校雠其闲。而藏书之富，殆与长安大明宫集贤书院等，不其盛欤！臣幸预翰墨，纪事迹本末，载於文字，臣之职也。窃惟周家兴於岐，武王宅都於镐，至成王乃命周召，相基定卜，於兹新邑。宣王中兴，大会诸侯，纂承文武，师徒狩猎，诗人咏歌。则洛阳於周，为四方朝贡之地也尚矣！太宗乃克大仿古，以不废周王迓衡之迹，用宏兹贲光於中土。克绍上帝，匹休成周，呜呼盛哉！若夫城隅广ɑ之度，宫庭考室之制，皆不足书。书是宫有先王之制者，以诏後世云。
    ☆张景明
    景明，开元时官侍御史。
    ○对无鬼论判
    〈甲执无鬼论，俄而鬼忽来取，求乞免，鬼云谁似汝者，甲云乙似而便死。後乙弟知，告甲谋杀兄，不伏。〉
    幽变生物，惟微有象。演伏羲之卦式，载鬼一车；修鲁人之册文，时生二竖，永言其事，岂独前闻？而甲道在自专，情非博应。仲舒往记，则谓知言；干宝旧书，斯为妄作。爰非有象，持，成论衡，徒折理以致词，终忤冥而速戾。恍惚而见，始虑阮瞻之疾；彷佛有言，仍多杜畿之请。惟乙不吊，奄及兹凶。以蔡邕之形，初闻有似；负庄叟之患，溘然无疑。昆既求往於隙驹，季实悲鸣於原鸟。虽死同无地，情切於怀；而生乃有涯，欲将谁咎？薄言谋杀，理谓无凭。
    ☆张季明
    季明，开元时官吏部员外郎。
    ○对舆尸谒庙判
    〈郑太曾祖亡，舆尸谒其家庙，人告狂怪。〉
    圣立谟训，礼明沿袭，文物大备，沮劝攸先。是以茂阀高勋，载在王府。封侯庙食，克济家声，允归通德之门，未绝谋孙之道。既而鬼阚其室，祖以负杖延灾；人告其狂，太以舆尸获谴。卒哭而，反葬而虞。舍礼何观？抚事斯谬。且执丧以宁戚为本，谒庙以如在致诚。昭穆相承，自可次其神主；宗祧有序，焉得失乎礼文？狂怪之言，责则甚矣。既灌之後，不欲观之。
    ☆张环
    环，开元中进士，官侍御史。
    ○以玉抵鹊赋
    夫何荆山之崔嵬，而美玉之在哉？匿精辉於朗璞，浮烟润於崇隈；连壤石以熠熠，杂冰霰之皑皑。未登光於瑞府，畏委质於瑶台；嗟野人之屡献，而楚王之犹猜。此昭昭焉曾不识宝之为宝，彼默默者焉知乎才与不才。於戏！乱玉者珉，夺朱者紫，以斯为贱，亦孔之耻。含白虹而靡察，偶乌鹊而爰抵。徒嬉戏以起予，非特达而知已。向使早遇郑客，先逢罕氏，则必待价而沽，命工而理。剖以为宝，有璋之秉焉；握而为珍，胡瓦砾之投矣。然後式我王度，比於君子。其故何哉？用之而已，类傅版筑以灭迹，吕垂缗而退趾；忽殷帝以赉子，复周王之至尔；由匹夫以登良弼，自孤叟而参多士；岂非贵本於贱，泰更於否？观彼玉之屈伸，实伊人之行止。则玉累形者璞，人厄才者命；投沙有去国之贤，怀宝为问津之圣。苟或秉屯受蹇，虽异物而同病。然而人韬素德，我独文行；用晦可以为明，以蒙可为养正。将有待於潜隐，夫何取於奔竞？始用仰衣冠之骏德，美铨藻之鸿柄。清鉴□披，虚怀冰映；大拾遗宝，高县明镜。典我权衡，於斯为盛。别有被褐，蕴真而立；伊投人之或误，乃按剑而遄及。昔同六蠲，过宋都而退飞；今随乘雁，赴陆海而遥集。振羽翰而有待，抟扶摇而高戢；惭巧媚以为容，耻空言而取级。是宜不迨，敢当元圃之中；玷则可磨，希复白圭之什。傥或倾五都以置珍，献万乘而为执；则玉乎玉乎，无复向时之泣。
    ○新潭赋
    惟国之左，当河之南；分逶迤之旧洛，涨浩漾之新潭。观其沙石中映，鱼龙内涵；泛危槎而独隐，纷众水以相参。原夫引派潜回，疏源洞出；淙石门以雷注，透金塘而箭疾。暝浮天汉之□，书洗夷之日；虽习坎之为常，乃流谦而不溢。若夫正月登晦，韶风报春；花明上已，柳暗长津。出金埒之游骑，下琼楼之美人；爱清流之，走香驾以辚辚。乐此幽胜，禊乎阳滨。竭主第之罗幕，尽侯家之锦茵；窥浴鸟之呼伴，见飞鱼之触纶。既灵长於上国，恒见美於斯辰。若夫黛色冲融，清光晶了。绿苔一点，疑濯於江波；青杨四周，若连帷於汉沼。湛珠彩於星夜，流镜华於月晓。苟形影之可观，乃妍媸而必表。岁苍茫兮寒气升，潭皎洁兮生坚冰；比玉卮而逾净，对琼华而更凝。犹不若镜室之为朗，铨台之可称；庶狂愚之可鉴，知简要而相承。
    ○秋河赋
    倬彼昭回，凿天而开；含秋耿耿，积曙皑皑。水清浅而不落，光逶迤而屡回；非碧海之分上，即黄河之转来。万里直绳，九霄横带。奕奕高影，汤汤连濑；透垂帘於户前，飞瀑布於□外。黯如平江不动，矗似长□欲销；映东吴而写练，挂南斗而成桥。气象晶明，波澜Е洞；泛滥星点，纡馀月弄。界黄道而宵迎，落青山而晓送。虽滔天而作限，乃沃日而为节；识示盈而必谦，恒昏凝而心理灭。亦犹灵鸟之谢，顾兔之缺；适足明其舒卷，夫何累乎昭晰？於是张平子仰而叹曰：此何灵辉，若有若微？杳杳回薄，茫茫是非。鹊填银而何去？人取石而何依？乘槎之子兮上不上，弄杼之女兮不归。坐回皇而晓失，空白露兮г衣。
    ○对莱田不应税判
    〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉
    国征九赋，农辨三壤。用先畴之亩亩，则有硗肥；输当年之井税，宁均沃脊。是以农扈率职，夫家受田，较其。底以{艹衮}，故我疆我理，爰滋翼翼之苗；如梁如茨，卒获之稼。艺或若此，税其可知。今者倬彼莱田，是称荒陇。亩方兼以三百，始受一夫；获宁取於十千，空勤四体。虽则休於间岁，易在他年，徒寒耕而热耘，终费广而收薄。永言州县，是曰司存。土则异宜，亩何均税？必以年须赈乏，事欲随时，加减於上下之闲，徵纳於权宜之际。则谋始立化，斯焉可作。慢官沮法，讼者奚为？且使以劝农为名，人以足食为本，民苟可利，赋亦何伤？责以不应，或将得罪；处其非法，良恐未然。须从刑政之科，难枉使司之例。
    ☆薛
    ，开元时人。
    ○对莱田不应税判
    〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉
    皇家华归素，抑末敦本。式稽《尧典》，授时之政克修；载歌《豳颂》，祈年之礼尤洽。是以野无旷土，国绝游人，红粟相因，华黍兴咏。犹复二星分出，四牡载驰，察俗观风，劝分务穑。至如分地之利，易田之宜，择乎令典，酌於故实。若秋苗有获，则可据地而徵；傥春莱不芟，焉得计亩令纳？苟贻硕鼠之谤，须鸣鸠之典。若上田不易，自有常规，妄为加减，诚为非法。并从凤举之按，宜正隼之罪。
    ☆张寂
    寂，开元初官司勋员外郎郎中。
    ○对莱田不应税判
    〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉
    我田既臧，农夫是庆，亩硕则播，岁成厥功。如茨如梁，或祈於稷稼；不稂不莠，载嘉於曾田。彼之荒莱，僻在穷野，芟夷未绝，耒耜何施？便加税亩之徵，岂厚生人之道？且漳河定邺，泾水利秦，人既有藏，国亦云幸。当今百姓为心，六府修教，命劝分之使，崇务本之农。汉苑空闲，已许萧何之请；鲁田厚敛，见让哀公之昏。人若屡空，君孰与足？州县以政刑不用，舆讼是招；使司以公职务平，天心必称。虽假词於给贷，终失得於当官。请明刑，以鉴多士。
    ☆魏礻是
    礻是，开元时人。
    ○对莱田不应税判
    〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉
    划为九州，咸则三壤，或沟洫创制，或阡陌从宜。肇允莱田，无闻税亩，今欲务耕兴利，尽地劝农，驱役冗食之人，示以不毛之罚。则可规堰潴，（一作肥瘠）而辨等，视舄卤以分疆。必遵桀貊之中，是行什一之税。惟此州县，俱为荩臣，不率古猷，独师襟抱。而上下加减，谓叶裒多之义；据亩均收，欲见无偏之迹。曾不知定其可垦，则奚适非宜？舍彼所馀，则仁将何远？欲救兹弊，图以拯人，异李悝之上熟，同冉求之急赋。将恐事非适变，狙怒惑于朝三；日用不知，马力尽於剑百。轩高责，何所逃威？外台薄诉，终思宪罚。
    ☆樊衡
    衡，相州人。
    ○为宇文户部荐隐沦表
    臣某言：臣将使之辰，特奉天旨，念及遗逸，委臣明攵，兼恤屡空，令臣给。臣谨依制命，宣布遐迩。承风藉响，隐沦皆出，考其精庀，所得如右。伏惟陛下恢徵士之典，饰蒲车之仪，昭示海内，令知盛朝有宠贤之盛，臣之报国志愿毕矣。孰知多士盈朝，四门已集，微臣所奏，不动圣衷。诚愿陛下留意才难，愿求邦本，山海惟积，不厌高深；刍荛有裨，伏希裁择。臣无任恳迫之至。
    ○为幽州长史薛楚玉破契丹露布
    臣闻天地设险，圣人则之。士生悬弧，其来尚矣。故黄帝涿鹿之战，重华三苗之役，汤伐有扈，文王克崇，至於不得已而用之，其实一也。伏惟开元神武皇帝陛下乘五圣之资，踞六合之大，德光天下，威振百蛮，四方无金革之事，盖亦久矣。蠢兹凶寇，东胡馀孽，日者关内未通，隔在荒外，自相杀戮，君臣无序，不能独立，交臂屈膝，求我国家以安之。圣朝矜其输诚，且以护塞，故列于朝贡，编於鸿胪。故再册名王，累降重主，魁渠豪首，靡不г渥。自开复营州，二十年内，部落不耸，安农互商，金帛山积，我国家之於惠贷亦深矣。而野性易动，狼心不革，中复背诞，寇我柳城，我是以有平卢之战。当为兵少城孤，不暇追比，尽其巢穴。残凶游魂，假气绝徼，自以篡为黄河泾渭，可以保天险；悬塞沙漠，可以逃灵诛。陆梁穷荒，迷肆不复，我王师远略，是以有黑山之讨。其突厥分兵，助为声援，官军既会，万弩齐发。逆顺不敌，贤王失阵，契丹东龙锺走林奔穴，瓯脱不守，髦头匿光，可突千挟马浮河，仅获残喘。谓其困而知悟，面缚请降，而西连匈奴，东构渤海，收合馀烬，窥我阿降奚，我是以有卢龙之师。当是时也，四蕃□屯，十万雨集，动兵鼓噪，声闻百里，山川昼昏，土木皆震，势欲朝驱降户，夕通河朔。我行军七千，乘天假威灵，黜之硖石，斩单于之爱子，契丹之积卒，众虏奔逃，扶伤不暇。於是从散约解，□卷雾消，投戈弃甲，莫敢回视。我降户完然坚利，而西蕃辎畜十遗半矣。
    夫突厥乘天骄，两蕃藉其锐悍，所向得志，其来久矣。昔汉高祖以三十万众，猛将如□，谋臣若雨，平城之下，七日不食，竟以计免。顷万岁通天中，亦愤其不恭，雷霆发怒，驱熊罴之卒，策貔武之将，以数十万，相继而出，没之峡中，只轮不返。卒使赵定陷没，河北涂炭，数十年间，疮不复。所以敢轻犯官军之众者，以往事之骄。我国家偏师不满七千，当十万之寇，绵险提寡，扬桴而出，势同解竹，兵不留行。於戏！前事也如彼，今事也如此哉！盖顺人心，因神怒，察地利，用天时，威灵之所覆，而逆顺不敌也。然自黄龙举烽，无岁不战，惊骇我城栅，虔刘我亭戌，劳轶我师徒，糜耗我广输，实已四稔於兹矣。若乘胜不殄，无以一戎，所以战士愤惋，馀怒未泄，将斩踏顿以染锷，血头曼以衅鼓。彷徨比兵，望烟尘而不肯返旆者久之。臣以为突厥锐而逃，渤海慑惧，势未敢出。契丹大战之後，人马俱羸，其心不振，又恃以荒远，必无我虞。而诸军蓄锐，久思奋发，新闻破贼，无不增气，若驱而袭之，可不血刃而取也。臣又与侍御史王审礼节、度副使乌知义及将士等佥议，咸以为然。议犹未决，适会敕令臣讨逐。已准敕书，当日宣布，三军之士，莫不踊跃。於是拔距蒙轮之伍响应，投盖超乘之卒景集。节度副使右羽林军大将军乌知义，即令都护裴理兵述职，大阅於松林，管内勇士万人。来驹千里，拔三丈者，得七十匹。轻帜迅走之乘，鹰扬貔武之士，左赢粮、右持械者，日越七百里，朝发蓟门，夕宿碣石者，得八千人。励以威神，节以金鼓。既而饶乐归义王李诗、衙官可支刺史伊觅昏烛禄，并里水扶馀者违未卢、东胡杂种君长之郡。左射人、右射马、翼迅霆转、沙振も角者，二万五千馀骑。铁甲霜野，朱旗火天。遂陵赤山，下塞谷，绝泱漭，横大漠，以四月二十三日夜，衔枚渡黄河，质明顿兵松漠。漠庭疾雷暴惊，天落地动，群凶狂顾，周章自失。於是三军横亘，风偃电扫。乌知义都统主中权，裴领三千骑与宣慰计会。发兵马使内给事蓟思贤、副使内寺伯李安达、右领军卫翊府郎将李良玉、军前讨击副使大将军钥高等为先锋；中郎内供奉李先寿领马步五千，与宣慰内供奉奚官局令王尚客、内供奉中郎李延光、长上折冲内直臣右骁卫左郎将王抱一、经略军副使左卫率府右郎将李永定、咸宁府军李车蒙领马步五千，与宣慰使内谒者监刘元向、供奉长上年冲康太和、供奉长上折冲白延宗、长上果毅高处谋、永宁府果毅阎鼎臣、副将布折等为右翼；中郎将裴倩领马步五千，与摄副使内供奉左骁卫府郎将抱忠英、乐府折冲李瓒等为殿。奚王李诗与内供奉长上折冲归州刺史韩仙松、衙官段志忠等统其部属知虏掠，比郡长上折冲兼儒州都督乌承恩与供奉将军恩卢延宾、平卢军摄副使遂城县折冲桓善珍、经略军副使政和府果毅杨元亨、军前讨击副使果毅路顺清、夷军子将英乐府右果毅樊怀璧等四面□合，烟尘俱起，两翼掩进，前後夹攻，数百里间，沸声若雷，波骇□乱。穷寇夺气，僵仆相藉，弓不暇张，戈不敢振。虽蒙茸奔穴，町疃走险，蔺历所暨，心为鲸鲵。其馀孱幼匿车，惕喘穹帐，烈火既焚，与烟俱销者，不可胜数。或遗奔迸脱，扼据峻岭，聚徒啸侣，拟欲鸣吠。而左萦右拂，咸在彀中，伤鸟恶弦，举弓皆落。於是韬兵弛甲，俯伏请命。俘虏蔽於原野，羊牛填於坑谷，遗械如草，流膏成川。然後戮渠魁，斩封豕，责元归罪，众启降。二十五日收获南驱，二十七日次於乌鹘都山。
    前後大小三十一阵，旗鼓所向，莫不奔溃。野绝遗寇，万里肃清。然後顿军休士，大阅俘实。约生级羊马、、驴、器械，都获三十馀万口匹头数。其馀瀑潦奔注，浮涧涉河，揭厉未毕，而中流汨没，不入见数者，十馀二三。所斩丁将豪健，暴骸相藉者，亦三万馀级。所焚车帐、农具、器械、储粮、老小灰烬灭者，不知涯极。於是椎牛买酒，散赏高会。宣慰使内谒者监普心寂与判官掖庭局监潘进忠别敕行人李如意等衔命至，便申慰谕，三军蹈舞，呼声动天。将吏等令驱蛮夷而袭虏庭，因寇粮以赡军用，亦降奚所勤恳也。伏惟敕俘虏许战士奚等内附，赏饵因而用之，且不逾时，礼也。羊十六万口、牛四万头、马四万匹、车五十乘，并生级除留堪进九千人已上，馀四万众悉降奚，既以蛮夷出攻，亦以蛮夷入赏。俘获数广，行程不多，自振旅而旋，日役数十，以今月四日兵马并平安到平卢。蕃汉健儿，惟六人损一人死。臣闻善战不阵，良将难之。臣等不才，承命出师，远征劲虏二十三部落，并不钝锋，士马完归，军容益整。非陛下神威所覆，则臣等碎首必然。今幸睹洪勋，不胜庆快之至。谨遣战将摄副使行军虞候总管檀州密□府果毅都尉赐紫金鱼袋车仙恽奉露布以闻。其所获首级器械，别录申上。
    ○河西破蕃贼露布
    朝议大夫守左散骑侍郎河西节度经略使营田九姓长行转运等事使判武威郡事赤水军使摄御史中丞赐紫金鱼袋上柱国臣某破蕃贼露布事。尚书兵部：臣闻背施怒邻、恶贯以满者，天诛之；行庆布泽、德政以顺者，人从之。况乎夷背其邻，有贯盈之罪；王将服叛，举德政之役。彼曲我直，何可敌哉？蠢兹吐蕃，僻在西裔，山川禽兽以处之，造物者以限之於外区也。我国家贞观之际，戎有微服来朝，太宗因而异之，以金帛，终其身不敢近汉边矣。中宗之享国，许修旧好，姑务息人，乃割爱主以降之，至今朝廷无西顾之患。洎我开元天宝圣文神武皇帝陛下嗣宅不业，文化遐被，非不以德和之矣。然彼戎以承数代之患，晏安七十年之间，而得掠诸夷之种落，犹纤草之滋蔓，因怙其众，转以作雠，悉国兴师，犯我河陇。天罚有罪，大败其众。既而戎首旋悔，愿得比为舅甥。我皇帝以天地为心，山泽含垢，重使信以绥抚，盖不忍以蛮夷而疲其中国人也。噫！卵而翼之，犬长吠主，反伐勃律之属国，匿我四乱之亡人，诱我石堡之城，践我蕃禾之麦，多行背德，是恶贯矣。我皇帝怒之，密发中诏，使乘不虞以袭之，臣以统五原之帅，拥中军之师，奉圣略，凭天威，以今月初六日戒严，引高牙而出。十二月会於大斗之南，择精骑五千，皆蓬头、突鬓、剑服之士。乃遣都知兵马使左羽林军大将军安波主帅之。先锋使右羽林大将军李守义副之，十将中马军副使折冲李广琛等部之。臣自以马步三千，於大斗、建康三、水张掖等五大贼路为应接。别委行军司马大理司直摄殿中侍御史卢幼临领步兵五百，过合黎川为声援；又使大将军浑大宁、将军契嘉宾各领步兵於三水贼境为掎角。波主等将辞，臣戒之曰：“尔岂不闻乎？天子之怒，伏尸者百万。将军之权，得专诛戮。尔须自大斗南山来入，取建康西路而归。当我所战锋可断飞鸟，若不克於敌，逗留却行，汝则有大刑；虽克於敌，故道而还，汝亦有大刑。缘陇以西，贼必知惧，纵为多备，亦可鼓行。此本出於圣谋，纵举觉亦必无虑。”诸将乃果於勇决，进不顾身，十二日至新城南。吐蕃已烧尽野草，列火如昼。诸将曰：“贼果知备矣。”因蹑其烽燧，高揭旌旗，气雄雷霆，声疾风雨。十五日至清海北界，遇吐蕃两军游奕二千馀骑。波主乃使先锋使大将军李守义领铁骑一千穿贼之中，取首而阵；又使先锋副使郎将安贞领铁骑二百摩贼之垒，斩馘而旋；又使中马军副使李广琛领勃律马骑一千攻其旁；又使节度总管李朱师等领兵八百骑亢其下，使右马军副使张仁贤以游兵一千敌其南北东西。左右横集，而兵气初锐，马逸不止，弓矢三注而连发，长剑四按而无前。初淫废而苟在，终蹂践而皆尽。谁为其後，徒言魂魄归天；不报国恩，翻闻肝脑涂地。则向之为寇，今已歼焉。自朝至於日中，凡斩二千馀级。十六日进至鱼海军，千里烟尘，百道旗鼓。波主已先遣前军副使折冲傅光越设伏於便道，及交矢石，又使节度总管唐朝英等寇而伪奔。戎争追之，遇伏皆死，因得戮巨鲸於鱼海，坠封豕於鹿泉。平积骸成京观，斩鱼海军大使剑具一人，生擒鱼海军副使金字告身论悉诺匝，生擒弃军大使节度悉诺谷，生擒游奕副使诺匝，生擒副使金字告身拱赍，生擒鱼海军副使银字告身统牙胡。其馀偏裨，难以尽载。斩首三千级，生俘千馀人、牛马、羊驼八万馀头。数获未毕，虏救潜来，在山满山，在谷满谷，顾盼之际，合围数重。诸将皆曰：“兵法所谓致之死地，今则是也。亦焉能陷於虏庭，辱明主之深料乎？”于是谋夫一心，战士倍力，择强弩长戟为外拒，辎重生级於其内。虽喜获多，急何能保？其俘囚有因动而将变，且驱而斩之；其虏畜有力极而难致，则拥而焚之。候暮夜之时，望归路而突之。其初也，衔枚屏气，鬼神无声，既出而奋臂大呼，天地摇动。诸部将驰逐而元黄（疑）且战且行，一千馀里。马无草之所，人无А饮之地，共食冰雪，传餐糗粮。犹能夜盗虏之营，使自攻杀；朝拔虏之帜，争为致师。凡七八日间，约三百馀阵。至合河之北，斩得二丈之绥，而莽布支更益其重兵，追截我归路。安波主惧其危迫，请救其後军，臣遂遣副使刘之儒等领後军二千骑迎之。会中使骆元表至，臣行军使善子雄监之同往。救兵既至，旌旗相望，其气益振，又战数合，虏既不利，夜遂逃遁。臣闻军得归，便牒安波主：“虏之去也，必谓我不能复，追之必出其不意。可使安思顺反戈却入，必尽擒之。”遂束精骑二千与之，又使副使娑罗度抱一二丈城副使李可朱副之。臣别差大斗军副使乌怀愿、讨击副使哥舒翰等领精骑一千应之。分前麾，随间道，蔽山乘夜，晨压贼营。或马淖其妖梦之时，或刃游於假寐之际，死生同泯，不知其云。前有朱衣旃裘，保而相距，首已飞於异处，身犹僵而兀立，不可胜纪。其有漏网得逸，擐甲复来，耻於生降，穷以死决，不免戈矛，以撞扌必而拥坑谷，以颓填而就拉拘，十不存一。所以擒金银告身副使三人，斩首千馀，俘囚二百馀人，获牛马羊驼共三千馀头匹、器械新物一万馀事，谓我再克而虏再败矣。皆会汉境，一如往哲之朝。善战以来，人所不睹。臣试迹前事，行之惟艰。且李陵之兵尽矢穷，纟为之虏；秦人之劳师袭远，再败其师，未有如今之深入能胜归者。此乃陛下神断之谋也，圣威之被也。不然，岂季冬之月，天地严凝，赍孤军十月之粮，入绝域重阻之地，横跳千里，连鼓数军，讨而复擒，归而复袭，一日三捷，震天声而凯旋？臣独辑甲兵，日讨军实，终当拔逻些城青地，斩赞普之首，以悬北阙，则臣之愿毕矣。不胜庆忭之至，谨遣某官奉露布以闻。
    ●卷三百五十三
    ☆唐道周
    道周，开元十九年承议郎，行益都县令。
    ○青州□门山功德铭
    夫代上役役，人闲蚩蚩，茫是非之环，溺死生之海者久矣。六代祖後魏使持节青州诸军事青州刺史讳轮，作牧慈仁，道被东夏。逮从祖讳季卿，剖符（阙二字）太庇（阙一字）人暨级（阙二字）贞休（阙二字）是邦纂（阙一字）丕烈（阙二字）以冥应（阙六字）嗟嗟（阙六字）净业（阙六字）群生（阙三字）属介（阙一字）大千之徒蠲（阙一字）於（阙一字）初翘勤最尊（阙三字）嵯峨{山}で统（阙四字）涌沈氵养（阙六字）冈测惟像（阙二字）能不（阙二字）
    ☆杨慎矜
    慎矜，户部尚书隆礼子。初为汝阳令，迁侍御史。天宝二年授谏议大夫，擢御史中丞，迁户部侍郎。李林甫恶之，作飞牒告慎矜谋反，掠服之，诏赐死。宝应初复官爵。
    ○对吏脱帻判
    〈得丁为吏，脱帻挂县门而去，断不应为。〉
    天育万类，人含五情，行藏殊途，语默分绪。故有晏安荣利，入朝廷而风趋；脱落尘纷，遁精白以□卧。丁以情忘宠辱，迹尚真闲。陶潜屈身，系在彭泽；安石有志，终忆东山。厌吏隐之喧卑，倚剑不乐；出都门之慷慨，挂帻长辞。得五伦之遗风，掩逢萌之往迹。清声可以激贪鄙，美事足以光图书。于何不臧，反以为罪？昔汉皇御宇，且高疏广之才；今唐尧握图，宜遂许由之性。
    ○对马惊师徒判
    〈卜氏为御，马惊，师徒小却，监军纠为无勇，卜氏遂死之。或诔其功，监军请于理，诔者执云非罪。〉
    边候时警，闻列将之授师；戎车启行，有仆夫之执御。白刃交下，望军麾而且前；红尘四飞，闻战鼓而俄骇。甚朽索之为御，因交绥而小却。畴昔为政，虽异羊斟不仁；今时败绩，还同卜国无勇；结缨而尽，复矢空非。请易其名，盖难г於下士；将於理，焉可罪於亡魂？虽闻旧经，非辜当失，不诔不罪，斯焉取斯。
    ○对徙乡判
    〈甲徙於他乡无旌节津吏辄以圜土内之彼告非法〉
    贸迁不倦，人且知往，奔亡或生，政亦严禁。是以变而惟适，时政任於硗肥；行必有由，诚取验於旌节。惟甲素非地著，身同梗泛。乔木淼在，忽辞违於旧居；断蓬孤飞，方行迈於他国。行则无验，动而见疑。津途已验，宁遇长沮之问；狱户旋开，行逢士师之鞫。且夫为政以简，贵清浇讹，职司其居，务取惩察。虽率土之内，莫非王臣；而迁人之中，或有奸者。旌节虽且云复，关山如何得逾？诘其所由，方尽于理，致之狱吏，夫何有违？窃惟至公之道，难加津吏之罚。
    ☆房翰
    翰，开元二十三年朝请郎，行六合县令。
    ○大唐扬州大都督府六合县冶山洹寺碑
    昔者迦维诞圣，兜率降灵。鸡足岩门，以一音成佛；象头山上，以三事教人。舒慧日之光，无幽不烛；洒甘露之法，随器皆盈。谈法界之虚空，演妙门之真实。及夫涅示灭，舍利传灵，金人见於汉宫，白马来於西国。由是绵花奥旨，贝叶真文，流行域中，遍满天下。国城聚落，多葺禅宫；山水园林，散开精舍。黄金布地，则龟甲成文；紫玉为阶，则龙鳞叠彩。希向者六根俱净，住持者五蕴皆空。或有漏之良因，得无生之法忍。则知佛之教也，其大矣哉！夫扬州六合县冶山洹寺者，创自吴朝，初为像塔。洎乎梁代，更立道场，以地若洹，故寺标美号。宋国公镇吴州之日，绀殿初营；隋皇帝为晋王之辰，白楼方立。其後隋室板荡，玉石俱焚；唐运中兴，土木重建。钟应霜而复响，炉含烟而更芬。时有比邱僧智口、惠η等，望攀澄什，德冠卿云，精修六通，妙达三昧。想千花之帐，怀四极之台，乃复营为，便成结（阙一字）。座飞万鹤，门结千龙，僧坊若须达所营，佛刹如匿王所造。香台窈窕，影殿阴岑，凤雕甍，龙盘绣柱。三百间之邃宇，昭明；十八变之□图，丹青炳焕。大乘法藏，饬以七珍；广座真容，装以百宝。灵仙掣曳於梁栋，若往若来；神鬼（阙一字）&lt;幽页&gt;於户窗，或俯或仰。入海功就，岂惟舍卫国人；动山力成，何必商那长者？能使毒龙作礼，屡集法筵；乳鸟来驯，每游禅窟。忍辱之草，垂晓露以翻光；欢喜之花，摇春风而散彩。其地则棠邑东岭，广陵西岩，背淮面江，倚山枕壑。铁冶腾光而赫赫，上烛霞空；石梁激溜而洄洄，旁亘烟野。涧豁险，岩岫纟丽连，丰草罗生，（阙一字）林（阙）解脱塔（阙）大师经行之地，二上人并勤修净行，高视法朋，践无垢之清尘，谈不（阙一字）之胜躅。识我相非相，知色空是空。乘慈惠力，解烦恼缚。其时（阙一字）人八百，因立村名；世界三千，俱传法号，或悲薪尽，山门为之洞开；或叹芝焚，庭树为之落。真仪灭已，图像俨然，可以导利迷途，可以发明觉路者矣。复有门人昙影心内珠融，法侣多文，掌中印发，实道门之龙象，为法海之舟航。并结念四禅，澄襟八解，幽灵已度，盛德仍传。今上座怀亮、寺主惠勖、都师德本、道裕、元逸、惠差等，扬χ净域，鼓曳法流，发四谛之良音，辩百非之妙旨。游遨寂境，乘绀马而济时；出入真门，驾白牛而拯俗。菩提树下，脱落嚣尘；般若路旁，修持行果。蹈如来之阃域，度菩萨之津梁。虽佛在虚空，固难闻见；而人瞻影像，或易依凭。乃修饬殿台，洒扫院宇。擎法鼓以警俗，声杂雷霆；然慈灯以著明，光耀日月。以为雪山童子，妙赞神功；阿斯仙人，能宣佛教。於是求翠锦之石，既已琢磨；假黄绢之词，方希笔削。翰学惭初日，才愧凌□；舅氏能诗，无因酷似；家庭闻礼，有恨阙如。空调单父之弦，弥乏河阳之藻。辞不获已，敢作铭云：
    天大地大，乃圣乃神。感生诸佛，觉悟黎人。三千世界，八万由旬。咸（阙一字）性相，俱超至真。龙宫西秘，象译东阐。贝叶假言，实花妙典。四禅备习，三藏俱衍。（阙）勤诚（阙）善棠邑之甸，冶山之旁。宏开佛刹，大启僧坊。徘徊广院，窈窕修廊。日暖冬屋，风清夏堂。庄严成就，相好具足。体色开金，毫光散玉。十地部众，四大眷属。仰瞻尊颜，护持芳躅。（阙一字）石耸（阙一字）香泉流砌。竹林烟积，庵果云洗。狂象来驯，毒龙作礼。青莲夜开，赤莲昼启。（阙二字）上德，持律名僧。行超惠远，道冠（阙）朝游锡杖（阙一字）坐（阙）虔奉真教，规模法朋。蠢蠢氓（阙一字）明明惠智。一心向佛，五体投地。悔过罪销，（阙）福至（阙）宁非我利。
    ☆王守泰
  </div>
  <div class="pagination">
   <a href="全唐文_page208.html">
    上一页
   </a>
   <span>
    ...
   </span>
   <a href="全唐文_page204.html">
    204
   </a>
   <a href="全唐文_page205.html">
    205
   </a>
   <a href="全唐文_page206.html">
    206
   </a>
   <a href="全唐文_page207.html">
    207
   </a>
   <a href="全唐文_page208.html">
    208
   </a>
   <span class="current-page">
    209
   </span>
   <a href="全唐文_page210.html">
    210
   </a>
   <a href="全唐文_page211.html">
    211
   </a>
   <a href="全唐文_page212.html">
    212
   </a>
   <a href="全唐文_page213.html">
    213
   </a>
   <a href="全唐文_page214.html">
    214
   </a>
   <span>
    ...
   </span>
   <a href="全唐文_page210.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
