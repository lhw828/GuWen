<!DOCTYPE html>
<html>
 <head>
  <meta charset="utf-8"/>
  <title>
   五百家播芳大全文粹 - 第 52 页/共 129 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家播芳大全文粹 - 第 52 页/共 129 页
  </h1>
  <div class="content">
   开贤人之阁荣有觊于登龙扫相国之门愿庶几于覩凤虽有不同之贵贱岂无可托之夤縁輙控愚衷仰于明听恭惟某官清庙重器间世真儒生平无不读之书胸次皆可传之学才任栋梁而见于己试量涵湖海而何所弗容有声迈弱翁之贤善谏得郑公之直去天尺五尝依龙衮之光为二千石暂假鱼符之宠民安田里吏服教条翕然兴襦袴之謡富矣蔼仓箱之咏政报九重之上恩行千里之间归调金鼎之盐梅复侍玉皇之香案窃念某乾坤弃物萍梗流踪智谋不逮于中人闻见未逢于达士备歴虀盐之困徒劳嵗月之长姑藏雾豹之文章空羡云龙之头角半生帝学独后众人入举礼闱每慙千佛慨感刘蕡之未第俱怜李广之不侯泪湿牛衣愁生髀肉惟大贤廓阳春均被其泽俾小已获死灰复然之欢品题一言声价三倍与其进也或起哀王孙之心何日忘之尚期图国士之报
　　上丞相啓
　　伏以霄极三阶仰止荧煌之座堪舆万彚熈然坱圠之钧虽宗臣邈异于等威而元化不殊于品物况夙叨于眄睐乆怅望于违离敢忘犯分之诛輙奏典籖之问伏念某衰宗坠绪荒学鲰生天独与之迂愚人皆笑其踈濶贤闗肄业谁怜越之勤俊级登名敢谓贾生之少一登宦路数困穷途虽升斗之禄既已及亲而簿领之书不堪作吏承流下邑寜供三径之资佐刺边城更冒五溪之瘴官期仅满家难相仍孤苦余生未御商琴之奏侵寻晚境更兴庄缶之悲志气摧残鬓毛衰飒朝宗万里路迷楚塞之云矫首一方身逺长安之日进不能弹冠而结绶退无以耕垦而灌园奉嵗时之烝尝不供祀事廹儿女之婚嫁未毕世縁自非囬造物之仁谁复轸纳沟之念恭惟某官钟英间世禀粹元精道足以范围覆载而必本于中智足以酬酢事几而不失其正首建和戎之防茂昭治国之功汤自得师眷求而有一徳説惟肖象爰立而搃百官一新寰宇之风尽复祖宗之旧壊植散羣以开众正之路兴滞补弊以立太平之基神京屡致于丰年珠碧仰澄于圆象元勲冠古将追三代以并隆雅度包荒岂忍一夫之不获愿留衡听垂采瞽言起肤隂于笔端力救焦原之旱庆宫商于物表重囬寒谷之春使不以困穷而累心尚庶几黾勉以从政自媒之丑迫情意而使然欲报之诚没此身而后已
　　上右相啓
　　丹衷激切夙懐知遇之忧黄阁深严莫遂趋承之便弥剧遡风之慕敢稽修敬之勤恭惟某官星斗垂文乾坤廓量负五百年名世之杰展九万里南溟之程经纶四海而无所不长酬酢千变而未尝或屈大节凛凛而可畏宏猷绰绰而有余懐尧舜之道以致君耻桓文之事而在已朝廷由之为轻重天下系之为安危自登槐席之尊益注枫宸之眷谋王体而断国论熙帝载而代天工坐隆兵寝刑措之勲益致俗阜民安之效羣才登用庶政修明一陶晏粲之期永辅盈成之业明良际遇载赓虞氏之歌圣贤相逢愿继王襃之颂伏愿某材犹樗栎景逼桑榆一官奔走于尘劳七任沉迷于簿领退有啼号之迫进无左右之容栖栖叹已之未逢落落与世而难合髙山流水觉乏知音白雪阳春终乖寡和幸遇大钧之播物况开东阁以招贤既乆托于帡幪当不防于操履心同涸辙愿归沧海之波迹类寒荄觊沐阳春之泽
　　上吕丞相啓【辞免】
　　伏奉制命授尚书左丞者归侍宸庭才更月律遽膺图任实非皇寜伏念某顷在先朝获辞古枋虽外迁而浸乆实内揣以为忧会丁访道之辰首被执经之召方覃研于旧学期启廸以上心涓露之诚夙宵于是不图衰拙复玷宠灵矧惟喉舌之司叅斡股肱之重审虽虚受已贡忱辞伏望某官亮乃至诚恕其不逮间因清问特赐片言收成命于己行需杰才于佥举偶安愚分实荷洪私
　　上师相啓
　　切叨化育幸居罏冶之间敢冒罪诛輙布腹心之恳唯其愚昧愿赐矜哀伏念某本无技能猥经除用愿蚤嵗功名之志遭频年困踬之余忧患所承销磨顿尽量材揣分固将老焉投闲置散乃其可者然而意不克而自定身未遂于归休为饥所驱其画无望一官逺役千里暑行期月在途阖门抱疾而某血气易动神形早衰既不善于辅持遂几至于委顿甫懐印绶祗见吏民政未及施病不自力难复弱翁之善状上觊深知素非长孺之威名焉能卧治伏思孱陋必致咎愆今不早图后难苟免况以赋性虽鄙于事必亲方当至郡之云初岂容闭阁而不出纵佐史之足任与曹掾之见哀就使防成讵能无愧至于糠豆不赡妻子可怜凡忍饥者四年尚妄意于一饱使其尚足勉强犹当为之迁延重以风土之不便诚忧畜疢之未已恐其寖剧莫克自还伏惟太师仆射相公心存至诚惠周庶物察疲癃之可悯至危迫以自陈俾幸脱于守符仍许叨于祠禄当奉香火少安丘园庶专精神以近医药此恩果遂虽死莫忘苟未填沟壑之中敢不尽犬马之报
　　上汤丞相啓
　　伏以好生者天地之徳遂万物各得其宜造命者主相之权耻一夫不获其所非有包海内之量安能以天下为心歴观古初以还好是正直粤自三代而上莫尚两公姬旦躬握髪之勤伊尹任内沟之重彼其汲汲于接下是岂区区于近名盖上臣之事君思得人而为国自时厥后旷世无闻意斯道之不传幸吾身之亲见恭惟某官真儒无敌大徳有容才冠一时而靡恃其全道济羣生而密藏诸用蚤以帝王之术自结圣神之知始来京师擕束书角羣雄而夺之气不出国门致上宰持众美而效之君推所学而力行有嘉猷而入告惟以明佐圣而言不他惑故运筹决胜而谋能上同内修政事以正朝廷外和戎狄以寜华夏跻民俗春台之乐措国势泰山之安已永戢于干戈初不动于声色取孟轲二三之策贤崔浩十万之师本规模素定于胸中斯谈笑可运于掌上功成不乏位隆益谦时来则为之士但识衮衣之贵年不可及也公独全防服之荣迹其所以致主而事亲一皆出于好贤而乐善谓于人何所不容者君子之道而好贤则锡之福者皇极之言矧方登明而选公孰不愿忠而望赐苟以是心而斯受岂曰无因而至前中也养不中而才也养不才每俱收而并蓄小以成小而大以成大率待用以无遗顾虽疎贱之踪亦有陶镕之望伏念某性资固陋人品卑凡偶家声袭文史之传而父兄以词科而进幼尝勉强于学徒能决起于飞自贻控地之羞遂絶厉天之梦既叨漫仕浸忘故行位貌不足以动众人之知事业不足以徼上官之誉三年効职甘心从事之劳百里承流尽瘁催科之役当循名而责实宜置散以投闲仅逃谴斥于沸汤之中俾预奔走于油幕之下虽四方糊口义难择地而安然三月聚粮势若登天之阻盖五千里山川之险擕数百指老幼而行进则有道若僚之多退则有食不足之患危衷欲折跬歩莫前如坠九仭之渊仰望千寻之绠幸大钧之播物以至仁而存心倘不投诚是殆自弃口将言而足将进三及门而惴然力可为而器可施一垂手之劳耳伏望赐以曲成之惠寛其不韪之诛使未殄于余生誓力图于报効饥者易食而渇者易饮敢萌餍足之心制之存法而行之存人其惟造化之命
　　上史丞相啓
　　索长安之米拟就辟书伏光范之门尚干賔谒特有惓惓之意未敢察察而言輙以万分冩之四六仪图爱助此周人待山甫之情翕受敷施亦虞舜举臯陶之意他无求者公幸听之窃惟国家闲暇之时当思文武长乆之术况外夷之云扰贵自治之日严讵云行李之通可缓苞桑之虑国虚难动民困易揺岂特谋国之数公知讳用兵之两字然能应则乃可谓定故欲翕者未始不张今徒千里而畏人未思四境之不治一气先竭百为弗开羣材付之乍佞以乍贤正论听其自鸣而自息耳目之受既狭心腹之委亦偏为赤子为龙蛇未始得敌情之实以皮币以犬马但云量自力之宜军籍既隐于蔽防将材又阨于媢嫉舟师未练马政不修凿斯池筑斯城岂可无九攻之具鍜乃戈厉乃刄孰能遏再鼓之衰仰而思之无非事者上作而下不应朝廷每有是言外呼而内不闻郡国亦为此论惟事事备乃可无患若人人殊何以成功周得上汉得中防将安决蠡治内种治外责恐宜分试考先朝立四总管之谋及观诸儒分三大镇之説皆欲取之人望从而假以事权一用孔明陆逊之规模力行晁错充国之论议移江上之屯于淮上实闗表之粟如闗中使权守御之方渐讲招懐之畧众犬方狺则养威持重两虎既伤则取乱侮亡是为屈羣策以共图奚至无寸功之可论与其待一朝之患始出于此孰若折千里之冲早为之所若任人而疑疑人而任则闻事不实实事不闻何怪草野之私言动违槐棘之成算日月逝矣风雨萃之无谓天变不足虑人言不足从庶几君子有所恃小人有所畏恭惟某官堪舆间气社稷世臣砥柱不移囬平原黄河之决终风且曀洗咸池白日之光力调更化琴瑟之弦复享和戎金石之乐如将道古今而誉徳亦可纪简防以垂功然大师维垣辅隆兴不满一嵗今西平有子相嘉定行且十年此非门户之私荣实负乾坤之重寄用药莫先于无病止车当在于未奔相亦维终邦其无斁如某者拙由地禀狷不时宜独切考治乱之原知当谨几防之防贫贱不能以达志忧患又从而薰心昔在服中欲上范文正之书而无路今来阙下顾作石徂徕之颂而难言荐之吾相欲令主金耀之书谋及乃心则姑愿应铜梁之辟仰勤大播盍进小忠敢输肺腑之防诚尽告腹心之元老一毫有补万死亦甘平津之招贤有三惜难受汲生之戅洛阳之太息者六实欲全周勃之功
　　上叅政启
　　辟黄扉而熈万类虽后陶甄掞华衮而被羣材敢希题品具输悃欵登彻崇严窃以国家端出治之原宰辅受举能之责入则垂绅正笏日谓帝以进贤出则濡牍剡章藏限员而荐士虽中外之同体共推扬于一心凡借齿牙立生羽翼曽谓驽骀之贱妄经臯乐之前如某者材谫命竒地寒族替弓冶沦箕裘之绪鼎仪坠阀阅之传颠踬穷途侵寻半世原念登门之始亟防下榻之知时际秉钧哀深陟岵适在幽隠之地莫逢造化之功墙角残蔬自絶阿衡之鼎海隅断梗空瞻傅説之舟继请字民庶谐将母逮俯戍期之及防新遴选之严扫轨里居已更六载易堦京秩尚阙四章在行道以犹怜矧趋风之有旧恭惟某官爽邦硕辅命世真儒嗣洪烈于臯防统正传于洙泗建牙藩翰暂均剖竹之劳推毂英豪防替防茅之志倘矜琐陋当辱记怜赐之顾盻之隆假以扶揺之便某谨当镂膺戴徳铭几知恩是日崇墉获厠登龙之列异时大冶愿攀附鳯之阶
　　上执政启　　　　　　　　　陈正之
　　图任真儒进登元宰华夷鼔舞庙社増荣伏惟庆慰窃以圣主得贤臣防实难于千载仁人在髙位福乃系于烝民考于竹帛之传旷若叅辰之濶有若孟子不过闻而知之至于太公则其齿已坠矣此尧舜之际所以擅其全美而稷禹之誉乃或几于过情钦惟甚盛之熈朝诞啓至明之真主道先天而独得神妙物以难名六籍区区坐超于陈迹羣臣碌碌莫望于清光天欲兴以太平帝必赉于良弼使其粹钟英气崛起壮龄负王佐之竒才协人心之公望处独立之势而不惧任至难之责而不辞曽无旷日累月之暂劳尽得继志述事之本指光辅吾国有如我公恭以某官学通天人忠贯金石仕未期于康济气已盖于功名发于文章未尝有世俗上语望其容貌则知为神仙中人以六月息抟于鹏海之中用十年飞到此凤池之上惟元圣之在御若大明之正中尤思壊植以散羣务使尊君而亲上歩趋若一夫子所以进顔渊心徳所同成汤于是举伊尹上熈帝载俯酌民言鸣琴乍调财果阜于四海和羮殊美味皆可于众人遂令宣和之民复覩元丰之治方且大恢罏冶髙掲网罗吁羣俊以康朝励庶明而承辟握瑜懐瑾既咸出于彀中直镈防镠尚有求于门下伏念某人材甚陋学术本疎陪多士以决科叨居第甲课宏词而就列误在选中吹已滥而可羞技果穷而招辱虞庠襆被弃置江湖卫幕从军流离闗塞去国殆逾于一纪还朝已度于半生顷繇兰省之华复賛日畿之重髪萧萧而欲雪目昏昏而已花敢忘茁壮于牛羊浸觉沉迷于簿领司空城旦昔尝笑于古人广文先生今遂成于俗吏静惟潦倒私念平生叹钟仪之幽囚不忘楚奏顾亷颇之衰老尤忆赵人果桑榆之可收岂邯郸之遂失虽执事所求于客必不责于鸡鸣然小人欲报之心尚或堪于鈆割切懐悃愊轻用冒陈凡百所言一二莫既
　　上执事启　　　　　　　　　吴孝叔
　　挟无知而逰世动则多违犯不韪以望人困而寡与盖势踈者情隔能薄者力防信未感于言前志欲行于劵外径庭直往犹如寸梗之撞钟呫嗫自营仅若飞蚊之过耳知难而退乃分之宜其或心以愿违势由私迫须臾之渇未能穿九仭之泉跬歩所休何暇种十年之木谓不才而无取宜废于人见有力者必鸣或闗诸命伏念某蚤从乡校入践书林学未达先王之言名不挂通人之论耗精神于蹇浅困年力之衰侵是非不谬于自知利害相摩于多故同堂笄冠嫁娶并举者十人旧里田园黍稷不供者数嵗加以伯兄长谢先垄未归累然诸孤殆絶生意独有少弟僻在海隅将兀兀以穷年尝耿耿而不寐严助懐故土之乐罢直承明陶潜求三径之资愿为彭泽而况手足寡急难之助闺门多冻馁之忧期一假于外官顾何辞于俗吏有政事之责可以赴功防廪禄之优足以收族恭惟某官大猷经世一徳亮天利万物以无私耻一夫之失所退惟顽陋夙被埏镕冒嵗月以淹囬乏毫铢之称报因人并奏既同南郭之吹竽以病得赒独幸支离之受粟言斯甚迫理或可矜窃以亷者之无求乐闻君子之虚受顾屠门之割大嚼何为寄鹪鹩之栖一枝良足
　　上李左丞启【干除擢】　　　　　周茂直
　　甄陶恩重夙倾岩石之瞻霄壌分殊仰极景星之覩迷簿领以维日扫门阑而不时恭想治定于蕃【缺】
　　宣至和于六气来嘉社于百神伏惟某官受天粹灵为国瑞寳才周文武之用道旷圣贤之归包七泽于胸中莫涯其量囬万牛于笔下大放厥词蚤躅俊躔出陪熈旦防精神于黄屋致富贵于黑头润色名髙妙极北门之能事賛襄功大坐提左辖之宏纲严徐无晚见之羞稷契有忠言之効逮兵尘之澒洞方吾道之凋零承平之人物几何耆旧之风流安在惟公挺立阅世再新邦有守龟信大疑之无患人瞻乔木喜故国之不衰顾民望之焉依宜主知之弥厚内聨秘殿懋増鼎铉之华外抚方维屡拥节符之重乃眷越都之旧壤实繄闽之要区是勤老成往搃条教将广二公南北之化以光两汉循良之风虽自弃流根式资九里之润然代天理物终伫三阶之平某学至濶疎绪尤单贱心不长而辰速歩欲进而途穷一滞江城两更嵗籥窃同斯立聊自适于吟哦政恐督邮不姑容于拜起载循庸陋昔玷荐扬品题虽出于私恩荣幸卒消于薄福孔鸾既举而燕雀莫附沧海益深而潢污靡盈惟怜攀援之无阶空叹浮沉之不调深惟附丽之素独觊始终之恩踦履云防忍观中道之弃遗簮何爱或存旧物之心倘桑榆尚得以收功则草木未甘于俱腐嘉亨噢咻雄堂晏清愿保福于襟灵用慰思于遐迩



　　五百家播芳大全文粹巻四十五
　　钦定四库全书
　　五百家播芳大全文粹巻四十六
　　宋　魏齐贤
　　叶　棻同辑
　　上启
　　干求
　　上郑宣抚啓　　　　　　　　孙眀复
　　房推如晦遂同天策之登瀛娄荐懐英终借虞渊之取日庆希濶千龄之遇借吹嘘一字之褒刮垢磨光硎发丰城之剑澡身浴徳云従彭泽之梭无烦贡禹之弹冠已荷孔融之荐鹗故萧夫子奨能太重而荀令君进徳不休谓天下未甞无贤苟有用我者傥君子不得进仕吾何以观之要如崔相之拟官无若长平之奉法俾士有报恩之荐而贤无在野之遗恭惟某官通徳家声广文才誉题衡忠义差肩従谠之英猷推毂贤才继踵当时之盛烈徳耸瑶林之秀量澄玉海之清迈旷逺之髙标蕴森严之直气才兼文武端如万里之长城身系安危遂寝四郊之多垒既跻民于仁夀遂卧鼓于邉庭履正奉公廓变西南之俗轻徭薄赋康参井之墟洗虐政之烦苛成大功于旦暮伫膺芝检迅陟槐庭如山如河屏翰圣人之徳作舟作砺甄陶天下之民伏念某黄巻腐儒青氊衰绪弃繻愤悱朝昏太学之虀盐映雪飘零餍饫古人之糟粕嵚﨑厯落之可笑险阻艰难之备甞转喉多触讳之声炙手无可热之势幸托云天之庇敢辞闗柝之卑恪修春蚓之书仰凟右貂之重淮南鸡犬倾心五色之丹冀北驽骀妄意千金之市
　　上郑宣抚启　　　　　　　　陆务观
　　显膺大号出董成师自陕以西咸舞歌于徳化従天而下即震叠于威灵岂惟瀚海玉闗驰奏防之音将见博士议郎上策勲之典士心闿怿国势奠安窃以当今秦蜀之权重无与比中原祖宗之地乆犹未归既天定而胜人宜王明之受福非得太行黄河山川所钟之杰谁复庆厯嘉祐华夏太平之基先王克相后人上帝为生贤佐虽逺猷辰告暂违帐殿之深严然大臣署行式慰辕门之徯望复河闗其自此知龟筮之悉従恭惟某官气压羣公才周万务识若蓍龟之先见论如山岳之不揺湖海襟懐正在上牀之独取庙堂丰采未妨一壑之初心兹辍近司来恢逺畧弼臣同徳何难运帷幄之筹真儒为邦岂止学爼豆之事已庆登坛而受钺遄观推毂而出师先天下而忧深方逺同于文正即军中而大拜岂専美于熙寜某流落无归栖迟可叹青衫去国十载于兹白首佐州一人而已顾尚賖于委骨犹复觊于伸眉仰跂光躔虽阻服弓刀之役铺张勲业或能助金石之传过此以还未知所措
　　上安抚丞相唘　　　　　　　林岂尘
　　十室之邑可为之宰徒愧未能数仭之墙不得其门愿希与进矧素被陶镕之赐兹复依节制之尊顶踵知归腹心敢布窃惟莆阳衣冠之薮乃吾宰相锦绣之鄊介古今二泉之间为东南八郡之最鼎分三县桑梓必致其恭琴鸣一堂桃李孰为之主睠防泮之下邑本兴国之故城地僻而俗自安民淳而情易晓赋输可办牒讼甚希黄防而聴放衙前辈之留题尚在青衫而怕奔走后人之防宦未知某仕乎为贫穷付之命喜有季路负米之养追悟毛生捧檄之懐以粟邑易治于颍阳愿为之小而彭泽幸隣于栗里尤便其私某自有恩防特为道地兹盖伏遇某官名冠宇宙徳格天渊以儒者之道为最髙于天下之亊不足办申伯之宅南国因是谢人以作庸安石之居东山当为苍生而复起百官之富常系乎进退一介之贱何惮于驰驱某敢不敬服常箴班扬明令虽于簿领米盐未能免俗岂以人民社稷何必读书非鞅掌以告劳将绸缪而结课即墨无左右之誉乌敢望齐国万家之封武城闻弦歌之声安得有尼父前言之戏
　　上安抚啓　　　　　　　　　赵寳文
　　四岳崇髙念瞻岩而莫遂一官冗散望赐履以来归名奔走于轺车实造参于幕府载循末路足厌平生恭惟某官道应泰亨体包坤厚问万事而必理国有元龟贯四时而不凋人知乔木防精神于同徳持富贵于达尊聴履上星辰内耸汉庭之议望风解印绶外扬冀部之威方圣治之计安宜公归之圗任岂繄霖雨犹间甘棠化秀民于诸生虽有资于常衮举明主于三代终无易于王阳倚聴丝纶即登廊庙某少疎翰墨长困尘埃想前辈之风流自怜俗状诵名臣之勲业殆若神人兹惩伤锦之羞妄作画墁之计敢期际遇获在按临人有一天倍觉帡幪之厚河润九里坐期枯槁之苏次纪且穷教条方暇愿导和于六气以来祉于百神
　　上安抚内翰端明启　　　　　赵承之
　　振雷奋地蠖在屈以咸伸明月丽天蝱防宵而毕见物因时动人岂愿违苟上比之得宜孰退藏而自晦是以三千周士慕赤舄以鳬趋五尺邹童瞻象环而蚁附况乃时逢旦暮迹倚门墙一瓢之乐易甘依归是幸百世之师难遇亲炙为荣切陈款款之愚仰丐循循之诱頋赐观而隠几辱与进以趋隅卑俯而前陨越于下恭惟判府安抚端明侍读炳灵江汉蕴气风云传孟子之大醇亚仲尼之将圣鸿文参乎造化髙谊薄于穹旻凤凰景星世人争覩泰山北斗学者具瞻董相有王佐之才贾傅通国体之论契半千之昌运飞第一之英声诸公特愧于登先当宁深嗟于见晚兰台雪白更险阻以偹甞玉振金声厯燥寒而不变天昭乃圣时佑斯文首延魁垒之儒宻掌凝严之任阶翻红药凤防西掖之池花对紫薇莲引北门之烛视昭囬而润草代深厚以敷言帝制坦明约六经之防趣商盘佶屈同三代之文章俄建屏以班条旋赐环而掌礼邦咨大典朝讲上仪脱简缺书宗祝醉心而靡对奥篇隠帙博士巻舌而未言率斟酌于萧规尽发挥于孔思元元本本而殚见摧文士于笔端隐隠而愈盈挫田巴于稷下经素优于圣域名益重于朝廷可谓社稷之臣自然公辅之望方且奋熙帝载钦亮天工逺丰茂世之规髙厉无前之绩然而严助劳侍従之事上俾均休长倩有论议之余后思歴试遽持将钺出殿侯藩虎分元帅之符玉掲中山之节气増营栁威震闗榆玈矢彤弓烜赫行枚之令轻裘缓带雍容爼豆之风制必胜于两楹折遐冲于千里尘清玉帐画婉婉以惟新讼息铃斋政优优而兹始沛然韬畧本以诗书贤于长城庙筭讵忧于北顾隠若敌国遐方弥谨于南宾化安俟于期年治且成于五月竚锡韩侯之觐遂遄樊仲之归洪惟稽古之朝方切隆儒之效虚已以问政事摄袂而揖王公矧素简于上心每注安于天下选而举众莫如莘野之贤用以作霖当起傅岩之佐大开黄阁宏芘苍生遂使膏泽所渐何必成康之俗和羮均饫皆为尧舜之民固盛徳之优为实舆情之竦望而复掲搢绅之领袖执翰墨之铨衡务奨鉴于人伦喜进褒于子弟鑚皮生其毛羽出吻定于雌黄有味其言一字逾于华衮倍増其价东邻侔于西山善每见于若惊光可容而必照竹头木屑并防斤斧之塲马勃鼔皮皆入刀圭之录人争御李士乐依刘释蹻离蔬竞辞于白屋攀鳞附翼争丽于青云言者引以为名誉之不容于口荆州之书一纸荣比封君淮南之字百金富同巨室歌必弹于冯铗颖尽脱于毛锥顾微炙輠之谈猥奏击辕之曲伏念某冀椎夙钝魏瓠徒呺类朱穆以颛愚比仲由而野喭无少成之美取誉于屈竒有困学之顽见嗤于扞格徒以世修良冶家谨青氊握素被黄甞接先生之论懐铅提椠屡陪长者之行辄慕抠衣强为占毕史三冬而讵足学九年而未成冠枝木之冠造语言而已妄无岩士之行长贫贱以堪羞防延世以殊恩遽滥巾而入仕彼其已慙于鹈翼悸兮仍愧于童觿思九仭以求泉遂十驾而追骥剽稗官之谈説岂造精微切裘氏之呻吟仅成糟粕动速据梧之诮居迷刻楮之劳缀尔雅之虫鱼定非磊落习枚臯之赋颂颇类俳优中欲罢以未能少既作而难悔妄因子墨之客预观王国之宾人各负于千能霸敢期于一战初疑地屦莫簉于天冠终笑狐裘亦容于羔袖俛従吏选猥玷民曹制锦未工惧贻于官谤采兰可乐期徇于私恩亟投牒以言归聊编蒲而自遂善哉流水愧无取聴之音仰止髙山雅有慕贤之志时承幸防天契初心旧矣海濵第勤于窃伏跫然鼯径忽慰于逃虚敢圗旅琐之卑乃遘防亨之利云霓在望螽趯趯以驰诚弩矢方前旌揺揺而结念恭展拜尘之敬遽干开府之威伏望某官乐育均私言提示训大有容于海纳小不拒于莛撞如是则阙党鄙夫亦叩端而防恵邳圯孺子虽跪履以何劳恩傥赐于谈间报敢轻于门下卑情无任瞻望激切知归之至
　　上魏运使唘
　　闻宇宙之大名如瞻乔岳抱江湖之渇梦今在下风乏绍介以为容修辞诚而求见某闻士之任重固不止独善其身儒者道髙先当知有贵于已若靡然断趾以适履必至于防痔以求车操行既卑国家何赖有能巻舒之际不为燥湿所移如苏文忠之违熙丰亦不苟同于元祐若刘忠肃之恶章蔡然非强附于伊川是名蜀珍可重周鼎观公气象视若等伦兹故赋明月乌鹊之诗亟欲快景星凤皇之覩恭惟某官眼髙四海胸着千年汉相有真宜居萧曹丙吉之冠郑公所愿盖在稷契臯陶之良当炙手可热之时凛掉头不顾之节长卿甫还于巴路元济已叛于蔡城神仙可巢固自薄蓬莱而不即欃枪未落必欲借荆楚以同功虽卒成孺子之名然已立懦夫之志一麾而出十暑于此囘视独对三千字之人谁肯甘顿十九年之刃万牛不防回丘山之重四牡又复勤原隰之驰要路在前聊养韩忠献之器荣进素定何必王文正之门然海内所以属望于公盖天下尚有可为之事幸昌其志以济斯民惟功名当乆逺之圗则富贵乃绪余之事如某者居贫甚肆従仕难任失汗漫九垓之期分甘抢地逐侏儒一囊之俸岂必鑚天乃逺随黄鹄之梯盖愿奉碧鸡之使虽神索于大巫之侧当气苏于君子之前嗟逺道胡为来哉幸将在此居是邦事其贤者倘或许之
　　上漕使唘　　　　　　　　　刘元受
　　阳春所至枯枿生辉时雨既施夏畦动色辄伸万一罔避再三恭惟某官学识天人智周事物揽辔起澄清之志赋政得将明之才月朗秋江旧着羊城之治绩雷轰春陆旋腾熊楚之威声见地上之流钱实湟中之积谷咸识绣衣之贵即膺华衮之褒入侍清光大摅素蕴厥为僚属所共依归某也斥鷃卑栖蠧鱼末学肥头厚面无竒相之可凭小黠大痴有穷鬼之未送蹭蹬场屋淟涊尘埃知其无可奈何襟期耿耿斯亦不足畏已嵗月骎骎投老一官従仕千里青灯照夜如旧学校之虀盐素发惊春作老诸侯之賔客强顔幕府窃庇星台虽愧杨仪之之贤造谋立事而慕暴公子之美承顔接辞顾未速于简书获尚縻于廪禄然以迹若谷寒之难播材如沟断之易捐谁复吹嘘肯施文采乃冐自媒之耻冀垂借眄之私虽投韩愈之三书未防季布之一诺重念机不可失时弗再来倘近依尺五之天见望望然若将凂则别丏斗升之水尤戛戛乎其甚难用陈危恳之词重凟至公之聴伏愿恕其狂易照乃精诚容苍蝇附骥之情纳黄鸟止阿之念少回光于隣壁一援手于江濆刻心析肝或防恩于此日絶筋折骨誓圗报于他时
　　上漕使启　　　　　　　　　熊子复
　　分曹下邑愧蔑补于毫厘受察外台谅靡逃于鉴虽木乏先容之助而金忘自跃之羞敢布腹心冀溷牙頬窃以夜光明月或形按剑之疑流水髙山未免絶弦之叹盖干时之寡合亦知己之难逢矧是孤踪方居冗职虽勉而従事乆自达于髙明然黙以忘言亦孰怜于疎逖伏念某寒鄊贱子晚辈孤生耕道猎徳而仅有初心种学绩文而庶无余力荐偕秋计偶第春庭自得効于微官亦既书于初考虽尘埃捶楚备甞奔走之劳而灯火简编敢废平生之业然最处于寮底故莫追于隽防宣力乘田但省牛羊之茁壮芘身夏屋幸忘风雨之震凌此盖伏遇运使郎中蕴借醇深规模宏逺郎闱分职賛卤簿之上仪使节提封领漕输之外计公持鉴裁喜援陆沉曽是凡庸冀防収拾泰阶十舍固殊近水之楼台华衮一章庶获中流之维楫
　　上漕使啓　　　　　　　　　林岂尘
　　解绶而归去来未防矫俗上书而自为达无所取材何门可登捷径安在恭惟某官道本六学文成一家自姬迄孔顔孟授受之实无难其传由佛与耼荘杨诞漫之言不干于思功名许以自致丈夫用力于当世之所为体貌至于有加执事待士之以礼者如此惟相马不失之瘦而好龙必致其真故权衡之下尽出于公虽屐履之间亦得其任某为贫而仕渉世则疎仅若落山阳以尹鼯猱焉防治都昌而化豺虎防宦非侣岂无羡王乔双鳬之飞立朝可观又安得平原一鹗之荐草木幸怜其臭味桃李犹望于栽培媿丈人厚知丈人真试垂静聴以国士遇当国士报敢负此生
　　上漕使唘　　　　　　　　　李实之
　　防公卿之门欲曳裾而难进宰山水之县嗟制锦以何工姓名愿借于齿牙书牍敢呈于面目试垂静聴辄请自陈古者重牧民之官史氏立循吏之号自司马以来郡守独列之传由东都而下县吏始为之书有神筭防以擿奸王稚子着溧阳之迹召髙年坐而问政何易于蔼益昌之名专笔削者既极其褒称主铜墨者当勤于抚字苟或缪三年之政何以垂万世之规某处世命穷当官日浅揽猿猱而望巧捷敢谓其难求朝歌之功致麕鹿以丰庖厨其何以庶防都昌之化乃若责事功于掣肘之际又欲全道义于折腰之间虽通才犹病其难岂绵力可施于用倘非受君子之教终未免俗吏之归为地者谁自天而幸兹盖伏遇某官静以直而刚大尊所闻而髙明排异端以示吾道之主张立片言以为斯文之警策方天禄石渠之命夫讲论稽合何兰台金马而厌乎顿宿迭居揽辔遂行示澄清于天下给饷不絶若转漕乎闗中赐环已趣其治装推毂未忘于引类某政慙有畔仕困无津敢求辔策之寛庶适歌之乐裹章服而拜揖愿尽事上官之仪负弩矢以先驰将请导中郎之传
　　上提刑啓　　　　　　　　　吴子昭
　　某闻进不隠贤卓矣名卿之大节伸于知己韪哉下士之良圗在昔推毂之郑荘若时埽门之魏勃顾登眀选公而有得宜陈力就列以无慙笔下风云曽染荆州之一纸胸中金石要殚吏部之三书苟懿躅之可寻庶懦衷之获奋恭惟某官才髙不器学博有源胶漆并坚笃行早追于汉史芝兰特秀英标方耸于谢庭用之则行发而皆中夙蕴凤池之逺业聊参龙尾之近班开阖邦财政亟成于江左简孚民聴功载茂于淮西九域均防于甘棠庶狱靡寃于丛棘名动凝旒之十二律闲中典之三千惟臣事君以忠盖思报国念后非贤不乂必在得人乐与其僚共由斯道彰善瘅恶而清储氷鉴去彼取此而明示月评公叔同升大夫僎我之懐矣臧文不立栁下恵夫何为哉肆令烂额焦头纷欲扳鳞附翼伏念某幼知好古长昧趋时百年东阁之衣冠浪叨父任一命南州之簿领惧辱君恩鸾栖再阅于春风鹗表独稽于秋日虽窃禄以无过为幸然致身于有力不防属弭节于禋郊偶承顔于星采莞尔而笑甞挥已纳之金斐然成章更效敢鸣之雁孰为求而不得兹诚时然后言重赖霜呼轻回玉唾黼黻沟中之断宫商爨下之余偏亲是以解忧羣目従而改观则一心江海永懐浩浩之深仁而四体岱嵩终佩巍巍之厚徳
　　上提刑唘
　　长牓书名误玷掌徭之选逺方随牒第欢懐禄之情岂不堪拜揖于上官将以受约束于下执窃以难莫难乎使之为宰防不能者皆自其人野王之请试长安薛恭而仅理粟邑盘根然后别其器朝歌有意于除奸美稻不可为之虀袁甫唯求于治剧虽事之烦简或异亦材之大小不同某误着青袍滥纡墨绶不防操刀使之制锦未甞登车何以获禽仅若落山阳以尹鼯猱焉可治都昌而化豺虎第绸缪而结课徒奔走以抗尘河阳号一县花潘安仁岂于微官而敢陋彭泽为五斗粟陶渊明或于小儿而见羞矧废置之际未免隣城之嗤而进退之间或遭官长之骂谁为之地愿出其门兹盖伏遇某官气养吾浩然道识其大者振鸳鸾之翼而骞翔禁路垂虹蜺之光以熠燿朝廷我马之维驹维骐维骆维骃暂屈咨询之问甘棠之勿剪勿伐勿败勿拜将形聴断之思赐环行补于公卿推毂未忘于官属某敢不班扬明令敬服常箴惟学道切慕于弦歌而奉法愿寛其辔策献梅花之赋敢期出俗之称诵木之诗常尽厚报之意其为欣忭曷既敷陈
　　上提举啓
　　随牒逺方始结绸缪之课参名下吏敢辞奔走之劳顾一介之贱何与齿牙然千里之间可无面目敬将毫楮薄露襟悰惟墨绶之职掌在理人何搢绅之士或圗矫俗彭泽之意在酒而常欲其醉勾漏之求以丹而非为乎荣感田园赋归去来竟作柴桑之隠慕神仙着抱朴子终为罗浮之防仕不仕皆在乎人今自今岂同于古某始辞捶楚聊欲弦歌慨然慕前贤出处之优防嗟乎为俗吏俛仰之牢落幽寻黙钓将有得乎荻竹之间摛藻流声岂无意乎桃李之下且公事虽为可了然人情恐有不堪府官之贵以至于免冠督邮之见而羞其束带则进退于时不苟而行止非人所为幸有使阶特为道地兹盖伏遇某官道方而行实徳博而器宏髙骞禁路之羽仪耸作南宫之睂宇辞汉庭而出帐指闽峤以张旜皇华之六辔如濡如丝暂屈周爰之问洪范之八政曰食曰货独持纲举之权行将见其赐环犹未忘于推毂某敢不恪遵科教敬服官箴实深畏于简书愿少寛其辔策虽未防经术以饰事岂不知法令而为师惧曲阿之烹不苟求左右日至之誉闻任延之戒当无失官长善事之名瞻咏攸深敷宣罔既
　　上提举唘
　　一行作吏未免尘埃之间千里投公相赏文字之外情无以见辞得而云恭惟某官海内贵珍天下慕恃简实粹精章明闳伟以全乎器汗澜卓踔奫沄澄深以蓄乎文仲山甫补衮之工何有于阙栁公权因笔以谏先正其心虽雷电之下欲隠其名然风云之际必期所遇方揽辔有慨然澄清之志而皇华歌周爰咨度之诗既下车而辟孔融用为故事特置榻以待徐穉必有斯人公门以开仕路可进某官失乎拙穷若之何富贵苟无相忘贫贱有所不弃春秋赠以华衮敢求一字之褒尘埃拂其旧冠岂无三日之待
　　上提举啓　　　　　　　　　滕大老
　　望数仭之墙已遂埽门之幸进一篑之土敢希平地之功岂意夤缘之适时窃喜扳援之有日辄殚悃愊仰凟髙明窃以君子乐于成人智者惟能乘势过时而发虽勤而何益莫为之先虽美而不彰盖木鸡不鸣则殆于无应而月珠投暗则秖以见疑诚机防之难逢致差池而莫偶念时哉难得而易失当贤者并蓄以兼収苟于斯无计以自谋将过此何阶而可进事岂不求而自得时所当然而后言伏念某萤雪余生簮绅末裔幼袭一经之训长叨寸禄之延有亏三径之遗风尚乏二松之余韵栖迟偃仰敢辞州县之徒劳振发滞淹必借王公之借势望期勃勃而入仕未免碌碌以因人壁上悬梭犹有心于变化沟中断木亦或冀以青黄倘防先达之知不在众人之后恭惟某官英贤粹美盛徳兼容职旧佐于成均复着蕃宣之效心常存于禁闼暂淹筦之司擅吾道之津梁湛人材之氷鉴风采想闻于天下雌黄出自于口中顾推毂以无遗致采葑而未弃寸长可录宏量并包某従役下风承恩有地贤十従事敢布刘氏之书得百斤金岂若季生之诺自慙仲氏之率尔敢希夫子之喟然倘辱负天下之望为之前焉当圗酬国士之恩不敢后也其为占叙罔既敷陈
　　上监司唘　　　　　　　　　李龟龄
　　逢王者之运五百嵗初妄意于功名滥太常之第二十年终未离于穷冻侵寻老境偃蹇半生已自怪其衰迟人皆笑其迂濶分归林野退隠耕樵直缘斗升尚累出处趼足千里糊口四方鹤被伤以归人鹊无依而绕木寂寥谁与踯躅自怜此盖伏遇某官以仲山甫将明之才佐有虞氏光华之旦发奸擿伏蹈前世之英规急吏缓民得古人之妙政聪明毕照妍丑不遗某猥以庸姿辱在使部非楚国之寳宜为废弃之材饮吴人之羮皆出保全之赐
　　上太守唘　　　　　　　　　虞文友
　　城聫壤接未谐拜履之恭山峻斗瞻愿预执鞭之列敢忘愚陋妄意攀援窃以遭逢古今以为难遇合夤缘之有自一言动聴或交堂下之欢三语见知有辟府中之掾闻歌举以为相通旧致于登门皆有所自而然未有无因而至矧惟桑梓偶生匠石之园未委沟渠敢冀牺尊之饰伏念某才疎伎拙运蹇数竒两荐贤闗偶成蝇于误防七举礼部复为鹢之退飞屠龙岂意于成豨画虎徒慙于类狗强顔拜命俛首懐慙仰事俯育而无谋朝营夕计而愈切疾呼望其救也仰首湖南之丈夫以礼罗而致之妄期洛北之处士倘辱知于先达当自奋于众人恭惟某官鲁国真儒汉京循吏教分黉舍甞税驾于诸儒职賛容台多决疑于羣议践扬滋乆闻望日隆上通黼扆之知式畀股肱之郡诚非外黯实欲试萧果不同而报成遂移封而増宠解旧章而佩新印精明愈见于旌麾由上里而守邻邦荣美有逾于锦绣攀辕卧辙方切去思昔袴今襦又歌来暮伫当流泽于四海岂容敛恵于一方由刺史入为三公亟观逺业熈帝载使宅百揆大慰舆言某慕义飞驰先心踊跃眷言叔父获陪砚席之余曩侍广文叨预朋防之末爰凭宿契辄贡菲词伏望盛徳矜愚髙情悼屈哀之命也不哀之命也系通塞于我公由乎人哉不由乎人哉肇造化于今日
　　干仓使唘【荐举】
　　铁砚闗心莫续盘洲之地脉绣衣具眼好开泮水之天荒虽离奇了无先事之容而啐啄或有同时之理不孤此志端系其逢昔者东坡之门卓然北斗之望惟斯文之宗主尽在是故当世之豪杰皆归之陈后山之在徐甞赋稻田待公秧之句黄山谷之防魏亦哦小草有逺志之诗皆由郡文学之臣自负墨客卿之列品题一出声价倍増遂令四学士之名等华岳而俱重以至六君子之选与星日以并垂此风无传吾道谁属必宗工钜儒之继作则文人才士之争趋轩轾系于一言荣辱着于万世赐之许可得所依归伏念某骨相郊寒性资参鲁付悲歌于长铗每思看剑之文成甘活计于短檠自喜牀头之易在重亲白发一第青衫将盘礴于棰楚之尘又长转于虀盐之壑两需熟七见梅春访三洪之谋于故国之中拜一范之像于公堂之上枕湖光而醒梦何嫌书懒望之嘲餐山色以疗饥敢为饭不足之叹顾此防之不恶知其命之将通道日中明使星下烛宗武精文选之奥谓休覔于防衣渊明读山海之经俾欢言于春酒凡博我以文之意皆教之为善之思矧当行部见学官之时得与抠衣侍先生之教权舆有主料理无难虽殿奔策马之不前然见弹求鸮之贵早尽驱穷鬼坐待东君伏遇某官盛世模型清朝柱石探邃喆之丘索巽心洙泗之间防秘府之圗书歩武蓬莱之顶斜飞背日夙驾观风以胸中之镜而照世吏之百奸以肘后之方而起疲氓于九殒且力扶于公议每乐得于英髦已多桃李之芬芳肯使茒芹之冷落遂忘跃冶有觊赏音能为防头収作侯邦之下客想应借手追随相馆之翘材祷恳惟深敷陈莫既
　　与邻守啓　　　　　　　　　耿元亮
　　求闲上印特承白发之亲闱冒宠移居更畀黄阁之辅郡顾叨逾之已甚荷推假之居多恭惟某官文迈先秦之书笔追二王之法犹是贞元之朝士合作甘泉之従臣金雀上栖何乆违于双阙铜鱼左佩第连牧于五城比闻苕霅之美謡行趋温室之严觐盍归一老可叹灵光之岿然同升诸公其在颍川之长者某夐违台范滥守土乡避堂而舍盖公莫展事贤之礼载酒而过扬子徒知通徳之居曽贡记之未遑忽飞缄之先辱惟深愧感莫罄敷陈
　　与赵通判唘　　　　　　　　刘潜夫
　　塞垣窃粟眇然天掾之卑幕府泛莲仰止元僚之重既束装而至境敢修贽以及门恭惟某官文成一家书破万巻昔庆厯之重清献见颂于名臣由建炎以来忠简独称为贤相亶在望族蚤决隽科宜冀北之埽空何周南之留滞侧闻当宁方急备边属者専城既精求于颇牧有如后乘宜首载于邹枚谅婉婉以賛筹且沨沨而草檄少施余智大策隽功賔主登临可但勒丰碑于岘首神仙指防又将引归路于蓬莱某渉世至迂承家不竞菜羮陋巷粗安贫者之常丹灶草堂雅有终焉之志因出营于亲釡偶来踏于京尘既谋邻境以需甘学老人之种橘云何销印莫追失马之还及此拏舟防有葬鱼之厄亲友賛休休之策上官移急急之符頋未暇于招魂又岂谙于析律尚喜出庇临之下庶亲承教诏之余虽无堂下之言可禆采择设有幕中之辨窃冀优容
　　与江司理唘　　　　　　　　刘潜夫
　　邻境注官方嗟失马邉州除吏误使续貂烦出命之逶迤欲通名而缩瑟某官品流英迈胄绪髙华世有闻人逺矣衣冠之盛家传俭徳凛然冰檗之清谓宜玉立于班行何乃泥蟠于州县可片言以折洞知狱吏之奸活千人者封行见门闾之大闻当诣阙别处登畿某甘向闽中忽移塞上青袍行路谁怜杜老之贫白浪沉舟防殉彭咸之死甚矣穷途之可叹坐使荣路以有妨法令为师方知防后之计药石爱我必无靳告之言
　　与张察推启　　　　　　　　刘潜夫
　　幕下简僚事权至重道傍试邑忧责匪轻属当受察之初辄讲通名之礼恭惟某官天才竒逸世绪清华覩玉树琅玕之标觉我形秽挹金茎沆瀣之气使人意消以庾谢之风流加刘曹之才思夫何恬退尚此滞留盖初潜之地素髙故上介之选亦逮窃闻公子素驰魏阙之心将有神仙共引蓬莱之路某功名事左耕钓趣深攀龙附凤而化侯王彼皆有命烹羊炰羔而作伏腊聊以忘忧昨忝封男盖谋将母岂谓煎熬已极捄药莫施不胜临深履薄之危预起向洋望若之叹惟公谈笑系我戚休虽县谱未详恐剸裁之不及然藩条具在苟遵守则有余
　　贽见
　　贽见丞相啓　　　　　　　　李献之
　　滕国为氓曽受一防之地孔门请教乆依数仭之墙限居寂寞之濵阻望荧煌之坐草茅之贱庸敢登大人之门桑梓之恭固宜修邑子之礼幸垂一盼以慰平生窃念某绳枢瓮牖之家布衣韦带之士行年四十而不足畏老将奈何诵诗三百而奚以为愚之太甚风尘十载萍梗四方窘京师桂玉之资厌太学虀盐之味田居谷口不能效郑子之耕家枕水濵未暇学任公之钓沈迷笔砚潦倒塲闱曩嵗専经曽一叨于礼选比年应赋尝两预于计偕屡陈乡老之书尽出先生之教趋神京之丹阙方幸息肩望相府之黄门再求觌面恭惟某官才不世出道与时行如青天白日之明人皆共覩若太山北斗之重世所具瞻作帝股肱为王喉舌重念江濵之寒士共叨门下之诸生遗簮堕履之微想怜故旧枯木朽株之贱谅借先容狂斐成言感惶峻命
　　贽见枢宻唘　　　　　　　　周元驹
　　执鞭而慕晏子夙怀景仰之诚通家而见李膺未遂瞻依之愿欲布腹心之蕴敢修咫尺之书恭惟某官一代宗儒三朝元老尊主庇民之术本自得于诗书忧国爱君之心独上观于日月当二百载中天之运正一千年际防之期精神防聚于一堂樽俎折冲于万里凛乎摄服四夷之气慨然洒埽九庙之心天之降任是人夫岂苟而已也道而将废也命则可巻而懐之忍阿媕以取容寜逡巡而遽去彼谮已甚伤织锦之易成天鉴在兹欲毁日而安可浮议不攻而自熄大节欲蔽而愈光身虽落于江湖名益尊于星斗仰容光之必照终见睍之聿消谢公合起于东山申伯暂藩于南土五侯九伯已専斧钺之征一日万防即正钧衡之任伏念某材惟剧陋命以数竒师友渐摩初未能半袁豹之学宦防毁誉固己萃一王尊之身幸郭外五十亩之可耕况家藏三万轴之犹在将以奉亲之余日退然挟策以自娱若夫功名敢懐侥幸重念析薪之业惧贻肯获之羞宗绪已衰谁谓臧孙之有后门墙在望自欣嵇绍之不孤惟盛徳无愧于古人而髙谊逺出于流俗恵顾前人之好赐以抚存庶防不肖之踪永有依怙秋令既杪霜威尚严愿于寝味之间益谨保绥之志
　　贽见太守唘　　　　　　　　林清甫
　　与我共理惟良二千石请贺上天子之得贤还贽而见者凡三十人复喜东诸侯之待士漫刺猥干于典谒短牋仍玷于记曹欢慕益崇洊扬无已恭惟判府都运中大先生气刚以直智逺而明闻髙北斗之一人荣擢东方之千骑蒲城风月犹记平分薄海溪山尽逢旧识清香凝于燕寝髙舂坐于铃斋秋夜南楼兴亦不浅莲花绿水人以为荣新成桃李之蹊属在桑梓之国幸少垂明府之鉴试静聴贱子之陈嗟某之贫为世所摈出门笑长安之乐去国従太学之防十六年朝虀暮盐独无嫌于穷鬼五千巻撑肠拄腹窃有愧于古人已甘白屋之下流岂料青袍之误着对策深慙于郄桂牵丝犹待于齐顾生涯尚悬于曹之中念宿好讵忘于侥幸之后第自怜于寒畯谁肯望其姓名兹幸承地主之恩遂拟造门生之列龚黄之政可以比愿事大夫之贤周孔之徒何其多敢为刺史之吏
　　贽见太守啓　　　　　　　　林岂尘
　　千骑而在上头方请従东诸侯之后百僚而计下走窃欲侍大君子之前顾知己之可伸敢探懐而有献恭惟判府侍郎道识其大者文出于粹然声华赫奕而制作维新风度伟明而文物超异登孔门七十子独顔氏之学其殆庻几侍汉庭百余人擢公孙之策以为第一履仕宦之途以行其志据防名之地而无甚难其在今日馆阁庠序事业之发挥是皆平日檠室研席文字之张大操天下之重自任其如此将尽摅经纶有用之材虽台中之评人反以为倾夫谁折刚直敢言之气盖其忠鲠舌在而不畏彊御彼奸憸胆落而曷肆欺谀君何厌承明侍従之劳人咸睠词人岳牧之用棠隂屡徙竹使防分不须置水一盂而清节自髙况有对月两章而哲情歘见开闭有令乃修于庭户之间政事无双又在乎篇什之外吴越之风流不减元白荆潭之酬唱未许裴杨岂晨香暮火暂伴于清闲故皂盖朱幡复烦于共理且心之乐不乐而一境之人喜懽刺史以为大丈夫之荣然身之用不用而四海之系重轻天子则曰真宰相之器正辖位频虚于左右宜锋车趋下于东南某也毫发无所长公之牙頬不足置诸生颂而不敢齿虽甞慕太学博士之文数月徴之以为才焉敢望东都温生之礼属在桑梓之国获防桃李之蹊苟富贵未必相忘则贫贱在所不弃于洒埽应对进退之末此固小子之所当若中和乐职宣布之诗愧无轶材之可作如其喜跃得所依归
　　贽见太守唘　　　　　　　　　郑明举
　　旌麾夹道荣膺千里之权蓬荜面墙幸受一防之托闻风已激于顽懦抗礼获际于光华快平生愿见之心摅方寸盍言之志某才疎技拙运蹇数竒乆圜璧水之桥采芹自若累跃桃花之浪防额徒还百歩穿杨变巧成拙三年刻楮似是而非胪传旅拜于轩墀选列自分于泾渭本同末异俄与泣于练丝影与形殊或惊疑于梦枕扪心负愧俛首何言致无儋石之储益叹儒冠之误偏亲侍养絶升斗之禄以为资众稚啼号无尺寸之肤而不爱饥鹰未饱而侧翅人孰怜之踆鸟误笔而成形事或偶尔死灰有复然之理寒谷资可假之春恭惟某官道大器宏术崇业钜种学绩文而名振兰省横经论道而师表儒林宻勿有谋进陟枢衡之幕记注入侍升聮禁槖之班暂离簮笔之坳出任剖符之寄诚非外黯姑欲试萧暂畀近藩尤见上心之倚注引临秘殿又闻天语之丁寜伫观五月而报成岂乆一方而敛君命召矣愿停挻驾之辕我公归欤立置调羮之鼎某猥居枌社窃芘棠隂辄伸狂斐之词少展趋承之贽破釡敝帚自慙弃物而人遗直鏄防镠尚冀大贤之器使
　　投文贽见太守唘　　　　　　赵承之
　　未吐一言孰知鬷蔑既闻三语方得阮瞻辨岂其所好哉辞盖不可已也倘声名之素隠或地位之本微苟不少自激昻何以骤防识察况以庸庸之质参纠纠之聮宜毋讳于嗫嚅用少通于悃愊阜螽跳跃虽未出于草间蝼蝈呼鸣窃有求于门下愿赐燕闲之顷粗陈约结之私伏念某积习至疎赋授本狭家世传于轩冕兄弟袭于绮纨北阮之绪偶贫获安藜藿大耿之才最劭独并科名实侥幸于蓬生颇旁缘于河润相辉华萼缪分棠棣之隂并举壎篪屡赓伯仲之唱顾虽率尔时亦斐然重惟愚懦之资素乏卓荦之誉仕缘昏媾职在櫜鞬已取摈于清流敢自夸于才语縦甞得句谁寘锦囊每欲著书辄忧醤瓿窃低回而自悼因弃置而不为然击筑屡闻不无技痒敝帚何用尚复家藏兹缘际防之殊获齿走趋之贱拜尘滋乆受教实深夙慕李公既容为御况逢夫子或许言时用忘固陋之羞辄有芹羮之献汗如雨出背若芒生伏惟某官玉振金声周情孔思负人伦之藻鉴为学者之宗师虽防夏渊源莫能措拟而羊何等辈亦许唱酬辄尘骪骳之文上闻髙明之聴伏愿哀怜固陋濶畧僣逾愍其平日之无成察其初心之所向雪车冰柱敢求当世之名木屑竹头或効异时之用谴诃所逮俯伏以须卑情无任慙腼惶惧之至








　　五百家播芳大全文粹巻四十六
　　钦定四库全书
　　五百家播芳大全文粹巻四十七
  </div>
  <div class="pagination">
   <a href="五百家播芳大全文粹_page51.html">
    上一页
   </a>
   <span>
    ...
   </span>
   <a href="五百家播芳大全文粹_page47.html">
    47
   </a>
   <a href="五百家播芳大全文粹_page48.html">
    48
   </a>
   <a href="五百家播芳大全文粹_page49.html">
    49
   </a>
   <a href="五百家播芳大全文粹_page50.html">
    50
   </a>
   <a href="五百家播芳大全文粹_page51.html">
    51
   </a>
   <span class="current-page">
    52
   </span>
   <a href="五百家播芳大全文粹_page53.html">
    53
   </a>
   <a href="五百家播芳大全文粹_page54.html">
    54
   </a>
   <a href="五百家播芳大全文粹_page55.html">
    55
   </a>
   <a href="五百家播芳大全文粹_page56.html">
    56
   </a>
   <a href="五百家播芳大全文粹_page57.html">
    57
   </a>
   <span>
    ...
   </span>
   <a href="五百家播芳大全文粹_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
