<!DOCTYPE html>
<html>
<head>
    <meta charset="UTF-8">
    <title>文苑英华 - 第 187 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 187 页/共 634 页</h1>
    <div class="content">　　文苑英华巻二百二十九　宋　李昉等　编道门五
　　送赠道人五十九首　　送宫人入道五首送赠道人
　　灵都观李道士　　　　　　张　籍
　　仙【集作山】观雨未静绕房琼草春素书天上字花洞古时人泥灶煑灵液扫坛朝玉真几廻游阆苑青节亦随身赠山中女道士【集作不食姑】　　　前　人
　　女仙唯独住【集作几年山里住】已作緑毛身防气常虚【集作稀】语斋心【集作存思】自见神飬同不食留药任生尘要问西王母仙中第几人
　　送隂【集作徐】先生归蜀　　　　前　人
　　日暮逺归处云间仙观钟唯持青玉牒独上碧鹤峰隂洞新生【集作长收】乳寒泉旧飬龙几时因卖药得向海边逄
　　道【一作隠】者【见二百三十二巻】
　　赠道士宜师　　　　　　　前　人
　　自到皇城得几年巴僮蜀马共随縁两朝侍从当时贵五字声名逺处传旧住江【集作红】楼通内院新承墨诏赐斋钱闲坊暂喜居相近还得陪师坐竹边
　　送胡链师王屋山　　　　　前　人
　　玉阳峰下学长生洞府仙中已有名独戴熊须冠暂出唯将鹤尾扇同行链成云母休炊防召得雷公当吏兵却到天坛上头宿应闻空里歩虚声
　　中元日防诸道士歩虚　　　殷尧藩
　　都开秘箓白石礼先生上界秋光净中元夜景清星辰朝帝处鸾鹤歩虚声玉树花难老珠宫月最明扫坛天地肃投简鬼神惊傥赐刀圭药还留不死名
　　赠温【集作王】尊师　　　　　　姚　合
　　先生自说瀛洲路多在青松白石间海岸夜中常见月仙宫深处却无山犬随鹤去游诸洞龙作人来问大还今日偶闻尘外事朝簮未掷复何顔
　　赠王道士　　　　　　　　于武陵
　　日日市朝路何时无苦辛不随丹灶客终作白头人浮世度千载桃源方一春归来华表上应咲北邙尘天柱山赠峨嵋田道士　　　施肩吾
　　古称天柱连九天峨嵋道士栖其巅近闻敎得鹤舞试慿驱出青芝田
　　赠道者【一作士】　　　　　　　朱庆余
　　自识来清瘦寻常语论真药成休仗火符验不传人独有年过鹤长无病到身潜敎问弟子居处与谁隣
　　山中道士　　　　　　　　贾　岛
　　头髪梳千下休粮带瘦容养雏成老【集作大】鹤种子作髙松白石通宵煑寒泉尽日春不曽离隠处那得世人逢
　　送道者　　　　　　　　　前　人
　　独向山中见今朝又别离一心无挂住万里独何之到处絶烟火逢人话古时此行无弟子白犬自相随
　　送胡道士　　　　　　　　前　人
　　短褐身披满帻【集作清野】苔灵溪深处观门开却从城里携琴去许到山中寄药来洒雪【集作临水】古坛秋醮后【集作罢】啄查寒鸟暮飞廻【集作宿杉幽鸟夜飞廻】未游彼地空劳想师往如云不可陪【集作丹梯头逐真人上日夕归心白髪催】
　　赠王尊师　　　　　　　　刘得仁
　　为道常日损尊师脩此心挂肩黄布被穿髪白蒿簪符札灵砂字弹古素琴囊中常有药防土亦成金
　　山中寻道人不遇　　　　　前　人
　　年过羽冠风尘里常拟随师学链形石路特来寻道者云房空见有仙经碁于松底留残局鹤向潭边退数翎便欲此居闲到老先生何日下青防
　　送张尊师归洞庭　　　　　许　浑
　　能琴道士洞庭西风满归防路不迷对岸水花霜后浅傍檐山果雨来低杉松近晩移丹灶岩谷初寒盖药畦他日相思一行字谁人知处武陵溪
　　寄崔先生　　　　　　　　温庭筠
　　往年江海别元卿家近山阳古郡城莲浦【一作沼】香中离席散栁堤风里钓舡横星霜荏苒无音信烟水防茫变姓名菰黍正肥鱼正美五侯门下负平生
　　敬答李先生　　　　　　　前　人
　　七里滩声舜庙前杏花初盛草芊芊緑昏晴气春风岸红漾轻轮野水天不为伤离成极望更因行乐惜流年一瓢无事麛裘暖手弄溪波坐钓舡
　　雪中寄殷道士　　　　　　方　干
　　大片纷纷小片轻雨和风激【集作系】更纵横园林入夜寒光动户凌晨湿气生蔽野吞村飘未歇摧巢压竹宻无声山隂髙【集道】士多吟兴六出花边五字成
　　因话天台胜异仍送罗道士　前　人
　　积翠千层一迳开盘纡【集作遥盘】山腹到琼台藕花飘落前岩去桂子流从别洞来石上丛林碍星斗边瀑布走风雷纵云孤鹤无留滞亦【集作宅】恐烟萝不放廻
　　赠天台叶尊师　　　　　　前　人
　　莫【一作难】见平明离少室湏知【集作犹湏】薄暮入天台常时爱缩山川去有夜自【一作曽】携星月来灵药不知何代得古松应是少年栽先生暗笑防【一作观】碁者半局碁边白髪催
　　此诗二百六十二巻重出今已削去注异同为一作
　　送道人归旧岩　　　　　　前　人
　　旧岩终副却归期岩下有人应识师目覩婴孩成老叟手栽松栢有枯枝前山低校无多地东海浅于初去时若把古今相比类姓丁仙鹤亦如斯
　　赋得送轩辕先生归罗浮山　李　洞
　　仙山归隠浪摇青緑髪双瞳一帙经符帖布防猿鸟防鹤金鼎鬼神听洞深头上觉舡过楼静鼻中闻海腥此处先生应不住吾君南望谩劳形
　　赠玉芝观王尊师　　　　　雍　陶
　　处处烟霞寻总遍却来城市喜逄师时流见说无人在年纪唯应有鹤知大药已成宁畏晩小松初种不嫌迟长忧一日归天去未授灵方遣问谁
　　都观李尊师　　　　　　喻　鳬
　　藓帻翠髯公【一作防翁】存思古观空晓坛柽叶露晴圃栁花【一作杏花集作木苖】风夀已将椿竝碁难见局终何当与髙鹤飞去海光中
　　送羽人王锡归罗浮　　　　曹　唐
　　风前整顿紫荷【集作霞】巾常【集作归】向罗浮保【集作报】养神石磴倚天行带月铁桥通海入无尘【一作津】龙蛇出洞闲邀雨犀象眠花不避人最爱葛洪寻药处露苖烟蘂【一作雨】满山春
　　送刘尊师祗诏阙庭三首　　前　人
　　海风叶叶驾霓旌天路悠悠接上清锦诰凄凉遗去恨玉箫哀絶醉离情五湖夜月幡幢湿双阙清风劔佩轻从此【集作莫道】暂辞华表柱更【集作已】应千载是归程
　　二
　　五峯已【集作此】别隔人间双阙何年许再还既扫【集作拂】山川收地脉湏留日月驻天顔霞觞共饮身虽在风驭今【集作难】陪迹【集作路】未闲从此枕中唯【集作虽】有夣夣防何处访三山
　　三
　　仙老闲眠碧草堂帝书征入白云乡台欲署长生籍鸾殿邀论不死方茎露想倾延命酒素烟思降真香五千言外无文字更有何词赠武皇
　　赠华阳宋真人兼寄清都刘先生
　　李商隠
　　沦谪千年别帝宸至今犹识【集作谢】蘂珠人但惊茅许多分【集作洞仙籍】不记卢刘是世亲玉检赐书迷鳯箓【集作篆】金华归驾冷龙鳞不因杖屦逢周史徐甲何曽有此身送费链师供奉赴上都　　　姚　鹄
　　缩地周游不计程古今应只有先生已同化鹤临华表又见骖龙向玉清萝磴静攀云共过雪坛当醮月孤明无因相逐朝天帝空羡烟霞得送迎
　　赠道士　　　　　　　　　项　斯
　　见来知养气度日语时稀到处唯开井经寒不絮衣病乡多药惠鬼谷有符威自説身轻健今来数夣飞
　　华顶道士　　　　　　　　前　人
　　仙人掌中住坐有上天期已废烧丹处犹多种杏时养龙于浅水寄鹤在髙枝得道复无事相逄尽日碁
　　秦中逢王先生　　　　　　赵　嘏
　　万万东流不一廻先生独此负仙才蘂宫横浪海边别鹤趐驻云天上来几处吹箫森羽衞谁家残日下楼台青春正好分琼液乞取当时白玉杯
　　赠王先生　　　　　　　　前　人
　　太一真人隠翠霞早年曽降蔡经家羽衣使者峭于鹤鸟爪侍娘飘若花九鼎栏干归马齿三山窈窕歩云涯时因弟子偷灵药散落人间驻【一作润】物华
　　赠道者　　　　　　　　　前　人
　　华盖飘飘緑鬓翁往来朝谒蘂珠宫几年山下隂阳鼎尽日涧边桃李风野迹似云无处着仙容如水与谁同应怜有客外妻子思在长生一顾中【一作诺中】
　　王先生不别而去　　　　　前　人
　　仙翁归袖拂烟霓一巻素书还独携斸药满囊身不病抱琴何处鹤同栖霑衣尽日防山坐搔首残春向路迷树树白云幽径絶短舡空倚武陵溪
　　送赵道士归天目旧山　　　薛　能
　　愚朴尚公平此心怜道情有禄终自鄙何计逐师行日者闻髙躅时人盖强名口无滋味入身欲羽仪生表乞还乡速【集作逺】诗曽对御成土毛征【一作珍】到越尘髪卷离京符呪风雷恶朝脩月露清观临天目顶【集作秀】家住海涛声导引图防足叅同注解精休粮一拟问忽【集作葱】草俟廻程
　　别道者　　　　　　　　　刘　驾
　　自君入城市北邙无新坟始信壶中药不落白杨根如何忽告归蕣华还笑人玉笙无遗音恨望缑岭云
　　赠王道士　　　　　　　　周　贺
　　药力资苍鬓应非旧日身一为嵩岳客几塟洛阳人石缝飘探水云根斧断薪关西来往路谁得水银银
　　送梁道士　　　　　　　　周　朴
　　旧居桐栢观归去爱安闲倒树造新屋化人脩古坛晩花霜后落山雨夜深寒应有同溪客相寻学链丹
　　谪仙吟赠赵道士　　　　　李羣玉
　　汗漫东游黄鹤雏缙云仙子住清都三元麟鳯推髙座六甲风雷閟小壶日月暗资灵夀药山河直拟【一作常值】化生符若为失意居蓬岛鳌足尘飞桑树枯
　　送秦链师　　　　　　　　陈　陶
　　紫府静沉沉松轩思别吟【集作到琴】水流宁有意云泛本无心锦洞桃花逺青山竹叶深不因时卖药何路更相寻
　　溪行寄道侣　　　　　　　张　祜【见本集】
　　白日长多事清溪偶独寻云归秋水濶月出夜山深坐想天涯去行悲泽畔吟东郊古人在应笑未抽簮
　　访嵩阳道士不遇　　　　　聂夷中
　　先生五岳游文焰灭金鼎日【一作月】下鹤过时人间空落影常言一粒药不随死生境何当列御冦去问仙人请
　　送何道士归山　　　　　　张　乔
　　身非絶粒本清羸东挂仙经杖一枝落叶自随【一作逺路独寻】流水去深山长与白云期树临丹灶寒花疾坛近清风夜月迟樵客若能【一作随】过洞里廻归人世始应悲
　　寄中岳颛顼先生　　　　　前　人
　　先生颛顼后得道言何人松栢卑于夀儿孙老却身夜窻峯顶曙寒涧洞中春恋此逍遥景云间不可亲
　　赠崔道士　　　　　　　　杜荀鹤
　　四海干戈无静处人家废业望烽烟九华道士浑如夣犹向罇前笑掲天
　　送邹尊师归洞庭　　　　　杨　逵
　　众岛在波心曾居【一作为】旧隠林近闻飞檄急转忆卧云深卖药唯供酒归舟只载琴遥知明月夜坐石自开襟
</div>
    <div class="pagination">
<a href="文苑英华_page186.html">上一页</a><span>...</span><a href="文苑英华_page182.html">182</a><a href="文苑英华_page183.html">183</a><a href="文苑英华_page184.html">184</a><a href="文苑英华_page185.html">185</a><a href="文苑英华_page186.html">186</a><span class="current-page">187</span><a href="文苑英华_page188.html">188</a><a href="文苑英华_page189.html">189</a><a href="文苑英华_page190.html">190</a><a href="文苑英华_page191.html">191</a><a href="文苑英华_page192.html">192</a><span>...</span><a href="文苑英华_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
