<!DOCTYPE html>
<html>
<head>
    <meta charset="UTF-8">
    <title>全唐文 - 第 428 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 428 页/共 603 页</h1>
    <div class="content">    鸣鹤，元和中进士。
    ○灯蛾赋
    流月半庭兮颓光初夕，金坐明兮凝辉的的。蛾缭绕而未息，意沈潜而自溺。逝者既往，存者可哀。伊戚戚之未毕，俄栩栩而复来。睹前轨之已覆，因委命而不回。彼尚无恨哉！殊化难穷，神理斯昧。物情无伤，亦或贻害。每捐虑於进止，恒忘怀於否泰。任逍遥以无营，将何负而颠沛。如膏之明，岂怪前死。比薰之馥，所惜同毁。俦二美而多惭，痛一生之虚委。明不可投，投之必毙；膏不可赴，赴之必泥。彼优游之万端，奚於斯乎失计。始来也，吾故知其必凶；及死也，吾未识於所从。何生微而智劣，苟不若於自空。尔爱候明，何不候日。光阴不留，尚存尔质。尔爱候明，何不候月。素华将移，尔犹不灭。何相继以焚躯，竟不知谋之为拙。元豹深隐，终不效几。是虫以欲，卒与命违。岂若不死之仙鼠，得昏夕而後飞。
    ○对典同度管判
    〈典同度管失候不应史称黍细徒少其人〉
    道干始根，阳圆成象。同律审候，纪物书云。各守其官，备创厥事。考同律於巡礼，先阅《虞书》；资首历於张生，方寻《汉志》。恭惟所典，实曰司存。职此之由，须闻不怠。影度从候，物精昭芒。既未晓於谈天，徒效诚於窥管。遂使牛车转水，颠倒烟灰之色；鸡卵色黄，混淆气火之象。损三生一，纷纠无凭；居阴布阳，舛错奚甚。史也胥品，诚迷厥官，纵欲陈力就列，未知不能者止。黍细厥粒，徒寡其人。先无告辞，後有推过。此而获宥，何以用刑。
    ☆张季友
    季友，元和五年进士。
    ○闰赋
    闰之所起，自历而推。得馀日於终岁，爰稽候於正时。其始也，日之行而疾，月之行而迟。躔次周流，运将穷矣。毫厘奸度，失是远而。不归馀何以定一岁之历，不小正何以序四时之纪。於是太史授事，羲和敬理。以日系月，积三年而成；原始要终，岂周月而已。天时由之而式叙，国令於焉而合轨。春生夏长，不失其常；东作西成，孰知所以。雪应冬而絮落，云识夏而峰起。秋之夕湛露为霜，春之朝坚冰为水。岂不以律之克中，闰之匪虚。以风以雨兮各得其序，曰寒曰燠兮无悖於初。国家握乾符，正律书。契洛下之言，算定乎一日之设；考容成之律，闰生乎卒岁之馀。故得气正於今，律移於昔。履端於始，节乃差而匪差；馀於终，日虽积而不积。昊天之历象咸若，重黎之职司有辟。候月盈缺，岂资荚而知；推日短长，不假土圭而测。且夫夏有伏，冬有腊，匪闰则其气不顺。月有缩，日有盈，匪闰则其气不成。故有慢时废朔，则曰不常无艺。阖扉听政，则曰假时来岁。历前古之所重，绵後王之取制。可昭翼翼，扇巍巍。百王之理是倚，庶绩之广焉依。丕赫哉我後之正时定历，尧典而同归。
    ☆贾
    ，宜春人。元和七年进士。
    ○人镜赋（以“主圣臣忠，道光贞观”为韵）
    金为镜兮，其鉴则明；人为镜兮，其象则精。彼有取其照烛，我方致乎和平。广霁而磨砻既至，酌献而邦家以贞。悬於心则四听（一作聪）常朗，置於握而万方不倾。惟贤任贤，自圣传圣。守之则通幽洞冥，执之乃穷理尽性。致和乐，功逾止水之平；徵古今，道光仁寿之镜。比枢以潜运，挂灵台而韬映。是委照以无疲，每含光而不竞。无鉴於水，自视於人。曷容华之自饰，惟道德之所亲。功匪勤於熔范，义将协於君臣。斯乃至宝，载光皇道。辨物数之纷纷，洞晦冥之杲杲。放之可包乎海岳，卷之可盈乎怀抱。焕乎发蒙，皎若晴空。光甚鉴兮，尘不能翳；德若容兮，物莫能充。以是为臣，则献可替否；以是为镜，则进思尽忠。斯为理兮化洽，斯为交易兮照穷。惟贤圣之光赞，含英华而不散。执一法而不回，仰千龄而殊观。贞明而翘楚角逐，皎洁而群邪冰泮。兹镜也，克念则圣，罔念则荒。播无疆以垂范，披六幽而散光。烛明明而洞洞，历久久而煌煌。圣作物睹，镜清寰宇。验成败之原，知荣辱之主。我镜在德，曾无盘龙之雕；我镜在心，自有山鸡之舞。若然，则皇唐迈德於陶唐，吾君齐圣於文祖。
    ☆成表微
    表微，元和十四年官蜀王府参军。
    ○唐故太子洗马博陵崔府君墓志铭（并序）
    士有游艺据德，斧藻言行，不形喜愠，不误是非者，则闻之於府君焉。府君讳载字载，其先刘太公之後，食采于崔而因氏焉。洪源茂根，世有名士。至於貂蝉映时，金紫奕代，竹帛繁盛，不复书矣。王父谦，皇易州修政府折冲，列考季试，恒王府司马。府君则司马之第二子也。伯仲五人，皆美须鬣，丽容貌，各身长六尺二寸。俱怀文武之用，郁为豪盛之家。长曰戬，陇州阳县尉。令弟钅共，长武城使兼御史大夫。令弟晟，文林郎太子通事舍人。令弟成，大理寺主簿。府君植性廉洁，执心冲和，迁善罔遗，见恶必止。岂谓德优龄促，奄随尺波，享年五十有九，以元和十四年五月二十三日，遘疾终於幽州蓟县招圣里之私第也。夫人彭城刘氏，茕茕蹙容，悄悄闺壶，斋洁丧事，敬逾古昔。有子五人，男二人，女三人。长曰公聿，试左武卫兵曹参军，侍疾有黄香之誉，居丧继柴也之哀。次曰公淑，善讽《诗》《礼》，名美戎郎。昆弟等皆善居丧，绝浆茹荼，泣血羸瘵，邻里哀之。女子等皆以孩提，生知孺慕，可哀也哉。粤以其年十一月十六日，窆於幽州幽都县保大乡杜村北一里之原，于先茔，礼也。表微尝接府君之馀论，沐府君之清风。学浅词荒，叙事有阙，缄之心府，有愧幽默。铭曰：
    保大之乡，桑乾之湄。泉扃长夜，潜翳英姿。逝于中龄，孰不凄其。崔氏之先，世有英贤。既盛簪笔，亦耀貂蝉。太公之封，千古昭然。孀妻茹荼，令子泣血。邻无相舂，亲有呜噎。志诸贞石，用旌贤哲。
    ☆杨汝士
    汝士字慕巢，元和四年进士，又登宏词科。长庆中累擢工部侍郎，出为同州刺史。开成时由兵部侍郎为东川节度使，入为吏部侍郎。进刑部尚书卒。
    ○让高锴侍郎书
    柳棠者，凶悖嚣竖，识者恶之。狡过仲容，才非夫子。且膺门之贵，岂宜有此生乎！
    ○冉让高锴侍郎书
    昔周公挞伯禽，以戒成王也；昌邑杀王式（式，昌邑之师也），而怨霍光乎。岂不由师傅之情尔。兴亡之道，孔子先推德行，然後文学焉。吾师垂训，千古不易。前书云：不敢蔽才，何必一柳棠矣。若以篇章取之，宁失於何植王条也。
    ☆滕迈
    迈，元和中进士。官郎中，历吉州刺史。
    ○二黄人守日赋（以“君德同明，远人来附”为韵）
    一气，宛成形而擎跽相向，俨守日而昭彰可分。其色惟黄，虽配位乎下土；其形有二，如辅明於大君。原夫左之右之，以引以翼。虽仿佛而异体，乃煌以同色。理殊执热，宁濯增泉之隅；事近负暄，杳在离宫之侧两分夹临下之照，偕出契不孤之德。尔其从炎汉以赋象，能环卫以成功。白驹乍留，守之而无荒无怠；乌不驻，随之而自西自东。届赤霄而烟□靡杂，循黄道而光彩混同。容裔斯呈，交相可名。幸因时以融结，得托质於昭明。契同心之言，是为气合；润通理之饰，吾非染成。其或杲杲初晨，悠悠云晚。曾不斯须而离，何虞运行将远。鄙魏臣捧而在梦，笑夸父追而莫返。嘉夫仪形似是，想像归真。离立环乎两珥，联影绕於重轮。遂使慕有道之风，归我一德。奉无私之照，惟予二人。受其采岂无异色，呈乎瑞不待他辰。所以禀中央正气，当四夷咸宾。诚宜阳景廓开，翼戴徘徊。升扶桑孰云孑立，厕羲和乍若朋来。观其辉焕瑞牒，昭晰□路。委疾徐而不更其守，循躔次而罔愆於度。信可以端拱道泰，遐荒悦附。今所以赋守日之祥，表称君之裕。
    ○庆云抱日赋（以“云日辉映，精彩相耀”为韵）
    太阳之升兮，铄景气而澄氤氲；圣人之德兮，上蔚结而生庆云。外浮相焕，中映成文。郁郁昱昱，缤缤纷纷。粲兮若组绣之萦宝镜，翊兮若申甫之相明君。无心而生，应德而出。不曜青以干吕，能叶庆以扶日。缥缈蜿蜒，游龙相逐而不如；斐葳蕤，彩舒状而难匹。始流形於孤岳，终垂象於九围。丽碧霄以增媚，捧金乌而徐飞。感覆帱之仁，效灵表瑞；凭元黄之气，耀影含辉。夫天道无言，以物应圣。圣功不宰，物自效命。故有非烟非云，为祥为庆。付我元吉，彰我元盛。岂徒众彩错出，重轮交映者哉。且日者实也，象君而贞明；云者运也，应时而发生。就日而浮，若就君之朝聘；五色成象，告五方之和平。腾乎天假其阴骘，见乎昼资厥炎精。懿乎煌煌烛空，煜煜呈彩。域中之目，无不仰观；天下之心，若有所待。何必苍梧称美，横汾是载者乎。夫变化翕忽，希夷混茫。理至则无幽不感，德盛则化妖为祥。焕厥霄极，亘於天光。彼丹甑玉烛，荚芝房。孰若此感化而见，五彩其相者焉。是知圣与冥通，理由感召。故我後之盛德，不求彰而自耀。
    ○狐听冰赋（以“坚劲之上，审闻始行”为韵）
    狐出潜穴，冰胶广川。俯而是听，虑峨峨之未坚。於是临渚曲，傍河ヂ。疑涓溜之在中，庞茸不动；审凝冱之彻底，睢盱欲前。足缩缩而心感，貌绥绥而听专。积素之姿逾净，莫赤之容潜映。逼严凝以属耳，宁惮苦寒；思涸冱以投躯，必资馀劲。若乃烟横古岸，月照空坻。寂无人而久听，纷触物以多疑。聆远吹之飕，谓波摇岸曲；闻残铮之淅沥，惊溜断河湄。郄曲载移於短步，忙怀屡变於妖姿。望寒墟之在前，庶斯远矣；惑夏颁之不至，俯而听之。远近阴凝，浅深风壮。念兹道里，在此冰上。试之以耳，犹回耳之可图；试之以身，将退身而何望。况复穷阴惨凛，川长难审。徵春鱼之欲上，验时不同；比夏虫之有疑，执心弥甚。及夫虚盈以测，厚薄斯分。飒为裘之毛，知不可陷；低正邱之首，惟恐有闻。既勃而投趾，乃凌兢而慎履。寻声不离於听表，处薄恐成於祸始。奋自扰之迹，一却一前；曳有之躯，时行时止。是知事欲审於未萌，心无妨於若惊。傥蹑虚以轻进，必履险而忘倾。则濡尾之忧至，溺身之害并。异哉一兽之智，可以偕善必听而配规行者也。
    ○雷在地中赋（以“复其见天地之心”为韵）
    雷动而息，地卑而深。当严凝之戒节，向博厚以潜音。顺静於时，乃退藏而默处；反本乎土，乍响绝而声沉。岂独敛震惊於坤德，抑亦彰休复於天心。原其辞满盈，止奋肆。混然无关，寂兮深。解威邻於蛰户，销声处夫阴位。足可以善列缺之归功，见元冥之内事。以是细观其所，广徵其类。初疑罢转石，远积南山之阳；又若驻奔车，深掩长门之地。象则存矣，理难求焉。冲融将凝冱暗息，隐辚与泾洛潜连。道尚处幽，奚爽下安於土；功存作解，终期上奋於天。足使至人将齐其默默，楚客绝想夫填填。苟有托其厚载，亦无辞於小畜。骇气结乎土囊，迅音止夫坤轴。斯可以验启闭，分寒燠。不失动静，乃顺之於时；将体行藏，故受之以复。未萌响像，讵可求思。勿以潜思伏矣，是当薄言振之。一阳之气始生，孰能轻动；百里之音未发，吾非後时。自然居善闭之中，因积风所扇。且冥以在斯，岂迅烈而遽变。睹秋毫之末者，无惭听而不闻；写鼓钟之音者，空叹视而不见。若夫元律云暮，众汇凄其。苟未离乎坎[
VDC]，且自理於希夷。不然，先王何以取象，大易於焉立辞。至矣哉！法雷而行教也，弛张之义在兹。
    ○乡老献贤能书赋（以“行艺昭洽，可升王庭”为韵）
    审其贤，必乡之耆德；纳其献，惟国之哲王。爰进牍以举善，希命官之必良。修身既浃於闾里，累行宜应乎搜扬。垂鹤头之书，来自衡门之下；俯鲐背而献，发乎丹阙之旁。书曰能蕴於艺文，贤彰其德行。文可以赞谋猷光教命，德可以镇邦慝备匡诤。今则潜获其人，可施於政。咸能藏器以自持，秉心而无竞。处乎野兴在轴之歌，遇其时仰干旄之咏。矧臣察之而甚熟，交之而益敬。逼桑榆暮景，敢罔於天聪。当杞梓良材，将裨於国庆。若夫博通之艺可称，亏污之德难升，臣不敢书其德而罔举贤能；若乃闺门之风虽浃，乡党之言未洽，臣不敢请於王而远离荷锸。凡所称无党，所覆有经。录其功能策勋於盟府，采其义能藻於天庭。岂以臣之职，所言莫可。昔明王问政於耆耋，圣後取人於农琐。帝乃启书而相，视贤不佻。听谠言而其容穆穆，纳嘉猷而厥德昭昭。由是道冠百王，风驰四裔。使居乡者洁其己，在家者修其艺。以黄发荐士之书为式，欲庶官推贤之路无蔽。彼周询乡老，汉延群儒，未足量功而并利。
    ☆陈越石
    越石，颍州人。初名黄石。元和十五年进士。官蓝田令。会昌三年卒。
    ○太甲论
    殷甲不惠於天下，其臣放之。後能改过，亦为臣之所立。或曰：“社稷之臣，必当如是。”浅於国者之为论也。至若承汤之教，全殷之统，立臣之节，岂如是耶！君上之不肖与贤智，岂臣下之有不知耶？择其嗣，当求贤而立之。不知其非贤，以为不明。因而放之，令其自新，如日蚀不吐，河清难俟。中原之鹿将轶，时乘之龙待驾。於臣之业何如哉？况乎体非金石，而冒雾露。如怀失国之诟，以损其身，则弑君之谤，消无日矣。陈子曰：“臣之忠，有幸而忠者也。君之立，有幸而立者也。”’如殷之君臣，皆幸而成者。噫！浞浞接踵，羿羿比肩，君可放乎哉！其後新取於西，魏成於东，司马氏之有天下，其始也未尝不伊不周，其终也未尝不羿不浞。皆取伊周以为嚆矢也。孟子曰：“无伊尹之心则篡也。”有旨哉。
    ☆韦处元
    处元，穆宗朝官知制诰。
    ○平张韶德音
    朕祗荷大构，属当冲眇。九庙之严，因予以轻重；四海之大，由我以惨舒。每怀推诚，不敢自用，大布利泽，嘉闻谠言。庶无愆尤，少享重负。岂虞信不及於物，德不动於人，以怀宴安，遽此致寇。张韶、苏元明等，驱率工徒，劫携兵刃，白昼窃发，暴犯宫闱，震惊朕躬，近幸禁垒。即时勒五营骑士，七萃熊罴，少命偏师，才分左广，皆凭忠奋发，贾勇争先。自申及酉，扑灭皆尽。斯实上元降鉴，宗社垂休，愍予冲人，俾无颠覆。其两军立功将士，已节级优赏。诸将校其日部领军士者，委有司条流甄奖，具名闻奏。其逆贼亲属，同居知情之外，一切不用追扰。尚恐因缘仇隙，告讦平人，自今已後，纵为妖党有小诖误者，并许自新，亦不须勘问。呜呼！秦皇车碎於博浪，汉祖心动於柏人。或不悟而终亡，或自新而流祚。齐晋多难而启国，卫邢无难而丧邦。盖谓忧勤则福兴，安肆则祸稔。天其意者警于予乎！而今而後，知元贶可以德归，神器难於力恃。咨尔股肱辅臣，庶寮百辟，洎方郡侯伯，有位之士，无或弃予，谓不可教。其有违道伤理，徇欲怀安，面刺庭攻，无有隐讳。成王之绍文统，武帝之开高业，皆莅祚日永，享国日深，夫岂他哉？盖大臣维之而不跌也。使朕无羞于二王者，ム尔多士乎！
    ☆李淑
    淑，桂管观察使渤弟。
    ○对告籴判
    〈甲为郡一年不升告籴於邻州观察使让其无备云百姓有积则公赋不足〉
    救灾恤邻，古之令典。有备无患，邦之善谋。甲宣彼六条，克念勤恤，施其五教，务彼乐输。而天灾流行，实害嘉谷，井税不给，职司其忧。告籴於邻，庶拟泛舟之役；有年而蕴，曷资禄廪之用。况今寰宇初泰，黔黎再宁。惟彼莱田，尚多荒陇。畎亩之获，每忧於家给；什一之税，咸资於国储。或委积之阙然，乃凶歉而无备。观察援今习古，恐谬是非；郡守通变随时，何妨损益。舍而勿让，咸谓合宜。
    ○对增年避役判
    〈乙为县令百姓有增年避役者廉使察其无风化州将云移风易俗须久於其政令未成而骤改之何暇为理也〉
    安人之本，为政是先。法令克修，纪纲不忒。乙授兹六命，职彼一同，实曰子男，作人父母。绥之以德化，纠之以典刑。自可礼义从心，回邪革面；何乃慢其衔策，紊彼彝伦。使氓之蚩蚩，已怀奸慝之计；而政罔察察，徒云久远之方。廉使以纠缪为心，当绳汉律；州将以饰词为喻，有昧周官。百姓合此从刑，县宰宜从通计。
    ○对军士营农判
    〈丁上书请令军士自营农隙而教战节度使称疲兵於陇亩缓急非可用也〉
    先王教人，必资农本。诸侯振旅，实因事隙。苟法度之不率，岂黔黎之克安。彼丁以阜俗为心，类夷吾之寓政；节度以疲兵是恤，爽充国之嘉谋。昔楚宋理戎，尚反筑耕之士；魏蜀坚壁，犹分上下之军。方今九服宾王，四夷即序。宜修文以化俗，岂黩武而屯师。既车书之大同，何缓急之争用。两端之要，片言可知。
    ●卷七百二十四
    ☆崔郾
    郾字广略，清河武城人。举进士，书判入等。授集贤殿校书郎，累迁吏部员外，再迁左司郎中。元和十三年为吏部郎中，迁谏议大夫。
    ○唐义成军节度郑滑颍等州观察处置等使金紫光禄大夫检校尚书右仆射使持节滑州诸军事兼滑州剌史御史大夫上柱国袭封密国公食邑三千户高公德政碑（并序）
    维天之高，仰悬象以辨其方；维地之广，资崇山以镇其域。申甫当列岳之位，允文应上将之星，合德配功，古今攸重。
    巨唐二百廿载，穆宗皇帝握符御图，思勋烈之臣，重藩维之寄，诏工部尚书高公承简建节义成军，佩金鱼印，洎督郡而迁，镇於滑台。粤二旬，教化成，号令行。军旅知训，黎人安业，咸惧公报政之晚。乃明进律，移理乎他邦。则三军将安於拊循，阖境遽叨於惠养。於是部将试秘书监兼殿中侍御史李忠义等，三州耆老缁黄等五百人，沥恳披诚，遣监军使宋守义以闻於天子，愿纪羊公於岘首，复借黄君於颍川。惟圣知贤，特可其奏。乃诏翰林侍讲学士中书舍人臣郾，俾纂述其绩，刻於贞珉，式昭我公之殊勋，昭示来裔。曰：
    公渤海人也。曾祖夔，皇朝凉州司马，赠凉州刺史。大父行晖，试怀州别驾，赠户部尚书。烈考崇文，宁庆节度使京西诸路都统检校司空同中书门下平章事南平郡王，赠太师。在宪宗朝，刘辟恃西州之险，阻兵自固，卒被诛戮。时则司空解梓潼之师，覆其巢穴，歼大憝以靖乎庸蜀，鸿功焕烂，刻於常。在穆宗朝，李乘大梁之惊，拥众构奸，以稽王命。时则仆射公率众之郡，兵遂奔溃，戮凶徒以固其谯颍，丰功赫奕，镂於景锺。先皇嘉栾赵之勋，用韩彭之略，俾总旄钺，殿於是邦。济代成家，乃享其福，宜慈懿美。
    豕韦故国，白马通津，处东夏之冲要，襟西城之捍蔽。绵地千里，提封三郡。利兵劲卒，雄武实首乎天下；尽忠死难，勋绩常冠乎藩方。故节制澄清之权，皆以贤侯良帅精炼勋庸董其职，所以重剧部而奖劳臣也。自元和末岁，东土艰勤，调发徵求，曷尝底宁。阴继灾，蒸人重困。田亩弃耒耜，里门空杼轴。邑有疮瘠，路有馁殍。徵税徒限於编户，行赏不及於连营。公始下车，劳以安之，来以康之，政以悦之，广敦劝之方以道之。浃辰而教行，期月而俗化。於是起凋瘵，复流庸，野归其耕，家举其织，咸被膏泽，而无残人。然後条举前弊，拜章列闻，乞免逋责，以宽征徭。殊恩俯降，特遂其请。於是鳏蒙其生惠，游隋劝其力穑，咸适乐土，且无废时。此龚遂所以播嘉声也。
    奸豪饥歉之馀，奸盗萌起。小则私窃於里，大则推剽於康庄。抵法禁及留狱犴者，布列於郡境。夫以居人宥密之地，孰不爱身，思安全而避刑辟者，率性之常道。孰能保生，怜其滥以宥其死者。公独推好生之德，察小大之狱，尽哀敬之心，贷其科条，咸使全活。故讴谣於封部，释冤滞於比宁，此安隆所以成茂化也。
    高旗长毂，精甲锐师，勤王之役，比岁而举。竭廪以给兵食，殚府库以奉军装。弊耗以空，物力未复。及公戾止，则禁彼浮靡，修其洁廉。由身以率人，自家以形外。锺鼓之乐，不注於心耳；采华之饰，不被於闺闱。节其宴游，绝其玩好。无私积以厚於己，必多方以赡於军。由是寒者温，馁者饫，资用是给，戎行臻宁。此祭征虏之奉公也。自顷师徒荐兴，节将屡换，咸有纪纲之仆，用资肘腋之亲。因隶是弊，且非吾土，方俗之异，董率攸难。公威令训齐，惠绥周洽，感义戴德，洽为一心。若凝寒之被阳和，如婴儿之蒙顾复。皆愿毕力，以奉辕门。此冯征西之得众也。
    至若罢不急之务，黜冗食之徒，戎器未备，则造器者加意，而戎器精焉；战马或阙，则有马者增职，而马政修焉。缮城池以固其金汤，饰廨署以避其燥湿。是皆贾彼馀力，因其羡财，人乐就役故无烦，功不逾时故无害。此又暂劳永逸之嘉绩也。美化之所熏灼，深仁之所浸渍，发於天和，达於人心。割股以致养，庐墓以尽孝。非懿行昭感，变其浇俗欤？功利及於人，慈爱布於下，戎士爱戴，编乐康。则有洁祀以荐诚，虔祷以资福。非厚德濡煦，激其深衷欤？虽渔阳之咏两歧，蜀郡之歌五，比功类善，此无愧焉。
    当吴元济拒命淮西，公领相国晋公牙门之任，累以长策，赞乎兵机。及上蔡削平，群师旅旆，诏以郾城之地，析置氵殷州。非觉能爱人，无以康疲俗；非威可驭众，无以定新邦。晋国乃表公之材，请受符命。於是掩骼埋，以导其和气；拯饥救患，以济其凶年。治屯营以劭农功，补坏堤以平水害。廨宇之卑也，则迁诸爽垲，而高其闳；传置之阙也，则创以道周，而丰其储峙。故有甘泉芝草之瑞焉。诏嘉其功，移守钜鹿。
    先是州封绵广，人力凋耗，兵革之後，田莱多荒。公乃计其户版，悉以配给，比尽地利，且广赋输。疏漳州溃溢之源，开龙岗废塞之窒，俾以善课嘉绩，如氵殷政焉。复以高第，遂迁於宋。
    淮海冲要，舟车会同。洎公来思，俗向化。属浚郊之变，连封ㄈ扰。宋为属城之近，且居下流，兵力未任，物情疑骇。公乃索补卒，以张其气焰；借货敛粟，以备其困乏。密表以布诚，飞檄以请援。贼遣同恶曹简使於宋，悉索官私之财。公斩之以徇，自是凶徒夺气矣。竟能奋义旅，陈款诚，励支郡抗敌之心，绝群盗乘隙之势，公之功也。策勋赏，镇于鲁邦。
    当宪宗皇帝扫荡青齐，分裂疆宇，合兖、海、沂、密四郡之地，为东南藩。虽屡更翦恶，而俗未丕变。公於是详究利病，备陈纲条。复阙里之风化，修淹中之礼乐。寒暑一换，报功义宁。旌政进秩，乃之兹土。凡三剖郡符，再陟斋坛，冠左貉，仪大宪，以至於冬官长。
    皇上嗣位，嘉守土之臣，大布德泽，叙升品列，改受尚书右仆射。所以宠新绩而褒旧勋也。惟公端肃庄明，温仁惠和，戴君则竭其忠，临难则致其命。至於字疲人，抚三军，若治身疾，如理家事。公用不足，则舍私财以继之；饥人无告，则散清俸以赈之。故能使部校服义，蒸黎饮化，若熙阳春，若飨太牢。此所以建休勋，彰茂节，处贵位，树雄名，谐大君之倚注，铺册府之光耀者矣。
    昔郑武继威桓之德，而嗣为藩宣；条侯缵绛侯之功，而复为将帅。惟公克荷先训，显扬休声，畴庸自列乎方隅，延代继分乎茅社。君子为积善之祉锺於高氏也，宜哉！夫播美在词，贻惠在公，爰书盛德，永勒丰碑。俾後之人知某棠之阴，留此地也。词曰：
    上标星辰，下建藩方。分彼土宇，授兹忠良。烈烈高公，家声载扬。应运宣力，合於我皇。东郡奥区，豕韦旧疆。化用浃洽，俗臻阜康。昔在元和，坤维构乱。南平奉诏，提师翦按。乃执渠魁，乃清巴汉。遂陟文治，爰登邦翰。逮於长庆，夷门不龚。公复仗义，首是奔冲。活全支郡，屡挫群凶。锡以齐斧，藩於鲁封。惟帝念功，时当进律。俾临东夏，用屏王室。元侯重寄，拔卿显秩。以布隶，以讨军实。公之牧人，以本於身。若洒和风，如熙上春。缓缓其逋逃，其窭贫。嘉惠乐施，善诱循循。室有绩，野有稼穑。俗知礼让，吏无掊克。于以咏歌，公之令德。公之理兵，以推其诚。抚驭用信，将和用平。俎陈廊庑，惠遍羊羹。同彼休戚，均其宠荣。百城秉命，十连从令。奸慝不作，封疆底靖。于以咏歌，公之善政。爰升右揆，式殿名藩。礼竣师长，勋高翰垣。惟公之忠，惟帝之恩。人瞻邵父，家识臧孙。乃勒丰碑，昭示後昆。陵谷有变，德馨常存。
    ☆韦乾度
    乾度，元和中官吏部郎中，守江州刺史。长庆二年拜国子祭酒。
    ○条制四馆学生补阙等奏
    当馆学生每年有及第阙员，其四方有请补学生人，并不曾先於监司陈状，便自投名礼部，计会补署。监司因循日久，官吏都简举，但准礼部开牒收管，有乖太学引进之路。臣既忝守官，请起今已後，应四馆有阙，其每年请补学生者，须先经监司陈状，称请替某人阙。监司则先考试通毕，然後具姓名申礼部，仍称堪充学生。如无监司解申，请不在收管之限。旧例每给付厨房，动多喧竞。请起今以後，当监进士明经等，待补署毕，关牒到监司，则重考试。其进士等若重试及格，当日便给厨房。其明经等考试及格後，待经监司解送，则给厨房。庶息喧争。当监四馆学生有及第出监者，便将本住房转与亲故，其合得房学生，则无房可给。请起今以後，学生有及第出监者，仰馆子先通状纳房，待有新补学生公试毕後，便给令居住。当监承并无专知馆博士，请起今以後，每馆众定一人知馆事，如生徒无故喧竞者，仰馆子与业长通状领过，知馆博士则准监司条流处分。其中有事有过误，众可容恕，监司自议科决。如有悖慢师长，强暴斗打，请牒府县锢身，递送乡贯。
    ○驳左散骑常侍房式谥议
    详观贞元之末，西蜀之事，逆竖刘关构难之初，凶邪叶谋，敫啸相聚。年深事远，十一不记一。然而鬼磊不平，锋刺深者，藏在骨髓，请举其梗概一二焉。
    式自忠州刺史故太师奏授剑南西川度支副使後，兼御史中丞，又剖符蜀州，是时贞元十八年也。式因昼日昏睡如醉，经宿乃寐，询其左右僮仆，不知其所从来。後逾年却复使职，会故使太师薨殁，刘辟潜扇逆谋，祸乱始胎。式遂幸奸人之意，为谲怪之语。谓辟曰：“乃者蜀州昏病之中，见公为上相，卢文若为侍郎，仪卫甚盛，富贵极矣，他日无相忘。”贼闻大喜，布满军县，自以为神授，非人力也。贼每接宾客肆谈论，抚群邪申号令，未尝不以是为先声，自以为祥兆也。岂不因式作异言，鼓妖孽，惑乱平人，坚壮凶险。不然，何区区之蜀，琐琐之寇，王师讨伐，经费万计，崎岖阻险，留年乃拔。何哉？盖以式深为浃洽之辞，激切へ固。不然，何盘柢固根之甚也！
    故使太师永贞元年八月薨，其时乾度任殿中侍御史，前使度支判官刘辟自摄行军司马节度留後。九月初乾度被逐，摄简州刺史，名虽守郡，其实囚之。明年四月追回，勒摄成都县令。其时授辟西川节度诏命初下，东川之围未解，乃召募亡命，兼收管内镇兵，张皇虚声，荧惑郡县。发兵七千，马畜三万，号为十五万人，转牒以来县道。邮次酒肉毕具，刍茭无匿。署牒首曰辟，副曰式，参谋曰符载。令下之日，妖气坌兴，下愚沸腾。贪冒奸赏，奔走叛命，肩摩毂击，争死恐後。当此之时，邛蜀震惊，田野废业，窜伏山谷，邑居人吏，分散道路。如此之时，非得之於人，皆亲所闻睹。时贼围逼梓州之日，又王师诸军稍稍继至，猖狂凶寇，不复张矣。然尝察式为人，柔而善佞，不顾不义。不然，何刘辟文若乔规符载，皆咨诹执礼，拳拳以事之。以斯而言，可以知其所止矣。
    伏以圣上法维天之度，崇纳污之宏，虽元泽滂流，鼓荡昭洗。然易名之典，在正根源，苟非其人，不可加美。如式西蜀之事，大节已亏缺矣，何面目以求谥焉！顷之为谥，颇乖前状，请下太常重定。谨议。
    ○桃源观石坛记
    大唐元和十二祀，睿圣文武皇帝御宇之十有四载，戡定淮蔡之前年，余出为铜陵郡守之去岁也。江壤秀，草木繁翠。深流有沅湘七泽，鼋鼍息焉；巨兽有犀虎ァ象，金碧生焉。余尝嘿眙，由有所自。盖以密迩灵囿，仙源在中。验方志，秦人获天爵之所；稽近圣，元宗皇帝树火枣之乡。风流好尚，事见方俗。观有道流，姓陈氏，字通微，夙禀命范师资，於是师没道存，复嗣守焉。耽虚乐静，志愿斯毕，时因暇日，俨然造余曰：“灵山瑞相，莫可胜载。观有祠坛，土级三成。每冻雨霖洒，常多圯缺。修建斋，展敬无所。今有微愿，欲改创石坛。”窃惟少假馀光，冀遂成立。余即时回向，谨奉仁敬，乘流者众，而果有所成。遂徙锺ね於元宫，奏鸿音於象帝，洞壑皆满，灵风肃然。陈君道友曰志言，姓王氏，研精守一，叶力赞功。志同之人，乐此荣观，乃为谣曰：“灵坛肇祉兮何代留，秦人唱道兮因避仇。我唐六叶兮天子圣，金虬三检兮遥申敬。封山表地兮持彩旄，真官陪云兮五帝游。山藏瑞霭兮非所求，偶见桃花兮随水流。猛ね嗥风兮栖洞楼，停酸苦兮畅六幽。中有道士兮飞金液，泉澄日照兮抱虚寂。化坤坛兮断珉石，齐天壤兮焕琳碧。我唐圣祚兮千亿载，随师控驾兮方诸会。”
    ☆李骘
    骘，开成时为荆南判官。咸通中擢太常少卿宏文馆学士。出为江南西道都团练观察处置等使检校左散骑常侍兼洪州刺史御史中丞。
    ○为江陵镇李石贺崔铉笺
    某早拜光尘，叨承眷与，深蒙异分，屡接清言。幸曾顾於厚恩，俯见循於末契。去载分麾南楚，拜节西秦。思贤方咏於嘉鱼，栖止实惭於威凤。宾筵初启，曾陪樽俎之欢；将幕未移，已在陶熔之下。光生邻部，喜溢辕门。岂惟九（阙一字）获安，斯亦一方多幸。
    ○题惠山寺诗序
    太和五年四月，予自江东将西归涔阳。路出锡邑，因肄业於惠山寺。居三岁，其所讽念《左氏春秋》《诗》《易》及司马迁、班固史、屈原《离骚》、庄周韩非书记及著歌诗数百篇。其诗凡言山中事者，悉记之於屋壁，文则不载。其寺会昌末经废毁，屋室殆无存者。去年蒙恩自禁职出镇锺陵，锺陵与毗陵地不相远，而惠山居其属邑间。其寺复置，会锡邑宰去年过此，留宴数日。今於子为矿人，因寓书请再题焉。呜呼！自太和癸丑至咸通己丑，三纪馀矣。念邑中居人与僧居在惠山、兴宁两寺者，今无人焉。染翰增悲，复何言耳！咸通十年二月一日，江南西道都团练观察处置等使中散大夫检校左散骑常侍使持节都督洪州诸军事兼洪州刺史御史中丞上柱国赐紫金鱼袋李骘题记。
    ○徐襄州碑
    大中十年春，今丞相东海公自蒲移镇於襄，四十年诏微赴阙。今天子咸通五年，公为御史大夫，自始去襄，於兹六年矣。而襄之卒校民吏，自七州之幼艾，追思公之养育教训，相与上言京师，状公之事绩，诸於天子，刻之碑石，用昭示於无穷。於是天子嘉公之勤，诏呆其奏。明年二月，襄之父老请词於公之旧军副使太常少卿宏文馆学士李骘曰：“凡纪公盛德丕绩，文於碑石，将传乎百年万年。宜有闻见详熟者，则得其实。”骘固浅陋，今随当职而为之，非以文用，其敢於是承命，退而叙之。
    公名商，字秋卿。家世儒门，修源长波，流芳积润。自十五代祖讳钦，十四代祖讳某，两世继为中书侍郎。十三代祖讳湛，十一代祖讳孝嗣，间代继为太尉。南朝之盛，具在《南史》本传。生公七世祖讳文远，隋朝为国子祭酒，皇朝为国子博士，儒学尊显，名冠国史儒学篇。高祖幸国学，召博士讲论《春秋》，诸儒莫能对。本朝司刑卿追谥忠公讳有功，即公五世祖也。自中书至司刑十叶，服冕乘轩，重荣叠庆，光隆赫显，无与为比。司刑当天後时，累为法官，用法平恕，常以潜德阴，论出枉陷，力排酷吏之势，尽忠竭节，以保护皇室。公能嗣之，炳为元臣。
    初公少时工学，瑕豫不为嬉戏。尝以生民休戚为己之任，凡所经涉，郡国土俗，四民之业，必皆询访而究详之。於其利病，无所不通晓。常曰：“使得一县治当，必为良吏矣。”始举进士，文宗五年春，考登上第，升朝为御史。会昌二年，以文学选入禁署。宣宗以北边将帅，懦弱不武。戎狄侵叛，公时为尚书左丞，诏以公往制置安抚之，归奏称旨。寻授河中帅节，又移襄阳。公自初仕以至丞相，华贯清级，践历居多，而未尝履趋竞之迹。含光蕴德，容貌若虚，人皆汲汲，我独委顺。尝任殿中侍御史，丞入中书白事，执政因问徐殿中果何如人，丞曰：“今之贤人也。”执政曰：“然。礼部员外郎缺，诸公见言其人，所言者或再来诣某，有三至者。徐殿中亦在荐中，足未尝及其门，殆真贤人与。子言是也。”卒以礼部与公。始为内职，不治民。及受重藩，使绝塞，则用前所蕴蓄。道以宽恕为本，本於诚明。吏民畏公之详达，而不敢欺；戎虏感公之德惠，皆愿向服。
    其来镇襄阳也，亦率是道。故期年而仁信敷，再期而刑政省，三年而帑廪实，四年而礼义兴，风教备。问民之所病，及愿欲而不得者，必尽去而皆行之。所行之政，存而不朽者有八，今具襄民之状，庶得传其显实云。
    其一曰：汉南数郡，常患江水为灾，每至暑雨漂流，则邑居危垫。筑土环郡，大为之防，绕城堤四十三里。非独筑溺是惧，抑亦工役无时，岁多艰忧，人倦追集。公乃详究本末，寻访源流，遂加高沙堤，拥扼散流之地。於是豁其穴口，不使增修，合入蜀江，潴成云梦，是则江汉终古不得与襄人为患矣。
    其二曰：襄阳荆鄂十道之要路，公私来往，充给实繁，是必率配行供，假借办贿求利，岁月不堪。公乃悉用官储，创置什器，富供给费，不扰齐人，往来徒所，憧憧邑人，信皆不知矣。
    其三曰：军人百姓穷困者，多投状陈论，苦於从前债利，盖以数十邑公私债负不许停，至於补累摊徵，有加无减。遂使家传积欠，户率催足，延及子孙，例无放免。飞走无路，怨愤难伸，官中曾无所收，私室常被搅扰。公乃缕悉上奏，放免获依，债户既除，冤声永息。
</div>
    <div class="pagination">
<a href="全唐文_page427.html">上一页</a><span>...</span><a href="全唐文_page423.html">423</a><a href="全唐文_page424.html">424</a><a href="全唐文_page425.html">425</a><a href="全唐文_page426.html">426</a><a href="全唐文_page427.html">427</a><span class="current-page">428</span><a href="全唐文_page429.html">429</a><a href="全唐文_page430.html">430</a><a href="全唐文_page431.html">431</a><a href="全唐文_page432.html">432</a><a href="全唐文_page433.html">433</a><span>...</span><a href="全唐文_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
