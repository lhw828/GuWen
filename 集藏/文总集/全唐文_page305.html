<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 305 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 305 页/共 603 页
  </h1>
  <div class="content">
   ☆古之奇
    之奇，宝应中进士，马燧辟置幕府。後污朱Г伪命，为兵部员外郎。
    ○县令箴
    咨尔多士，各司厥官。政不欲猛，刑不欲宽。宽则人慢，猛则人残。宽则不济，猛则不安。小恶无为，涓流成池；片言可用，毫末将拱。祸既有胎，福岂无种。镜不自照，祗能鉴物。人不自知，从谏勿弗。欲不可纵，货不可黩。黩货生灾，欲纵祸速。勿轻小人，蜂虿有毒。勿轻小道，大车可覆。勿谓刚可长，长刚者亡。无谓柔可履，履柔者耻。刚强有时，柔弱有宜。时宜克念，愿在深思。不恕而明，不如不明。不通而清，不如不清。无为恶行，无逆善名。保此中道，无成不成。过客箴士，冀申同声。如山之重，如水之清。如石之坚，如松之贞。如剑之利，如镜之明。如弦之直，如秤之平。
    ○为朱Г署坊市榜
    奉天残党，蚁聚京畿。重杰等仍敢执迷，拒我天命。朕使偏师小将，果复败亡，观此孤城，不日当破。云罗布网，无路鸟飞；铁釜盘鱼，未过瞬息。宣布遐迩，各使闻知。
    ☆洪经纶
    经纶，建中初为黜陟使。朱Г反，伪授太常少卿。
    ○大丕山铭
    登於大丕，{合巾}所经过。顶凸坤仪，根压洪河。天生忠良，济物宏多。山灵河神，俾环海戢戈。
    ☆赵赞
    赞，建中时为吏部郎中黜陟使，贬播州司马，贞元中位户部侍郎。
    ○请以箴表等代诗赋奏
    箴、论、表、赞代诗赋，仍各试策三道，应口问大义明经人。明经之目，义以为先。比来相承，惟务习帖。至於义理，少有能通。经术浸衰，莫不繇此。今若顿取大义，恐全少其人，欲且因循，又无以劝学。请酌举司旧例，稍示考义之难，承前问义，不形文字。落第之後，喧竞者多。臣今请以所问，录於纸上，各令直书其义，不假文言，既与策有殊，又事堪徵证，凭此取舍，庶归至公。如有义策全通者五经举人，请准广德元年七月敕超与处分，明经请减两选。伏请每岁甄奖，不过数人，庶使经术渐兴，人知教本。
    ○常平仓议
    伏以旧制置仓储粟，名曰常平。军兴以来，此事阙废，因循未举，垂三十年。其间或因凶荒流散，饿死相食者，不可胜纪。古者平准之法，使万室之邑，必有万锺之藏；千室之邑，必有千锺之藏。春以奉耕，夏以奉耘。虽有大贾富家，不得豪夺吾人者，盖谓能行轻重之法也。自陛下登极以来，许京城两市置常平，官籴盐米，虽经频年少雨，米价不复腾贵，此乃即日明验，实要推而广之。当军兴之时，与承平或异，事须兼储布帛，以备时须。臣今商量，请於两郡，并江陵、成都、扬、汴、苏、洪等州府，各置常平轻重本钱，上至百万贯，下至数十万贯，随其所宜，量定多少，惟置斛斗疋段丝麻等。候物贵则下价出卖，物贱则加价收籴，权其轻重，以利疲人。并请诸道津要都会之所，皆置吏阅商人财货，计钱每贯税二十文。天下所出竹木茶漆，皆十一税之，以充常平本。
    ○唐故赠太保张公神道碑
    贞元三年秋七月壬申，丞相张公薨於位。冬十月乙酉，（阙二字）於（阙）直其北一里。呜呼！往而不作，哀可极也。殁而不朽，德之盛也。公讳延赏，字延赏，河东猗氏人。汉（阙）部尚书中书令，赠（阙二字）都督，谥曰恭肃，光辅（阙二字）成开元之理，公三（阙）臣器公而荐（阙二字）本名宝符，元宗召见奇之，且思恭肃之德，故锡兹嘉名。解褐（阙）太师苗韩（阙三字）硕德深於知人，见（阙一字）叹异，申以姻好。及（阙一字）山作难，公（阙）城邑公有（阙五字）镇北都公（阙二字）ヘ兼副尹守入拜给事中，袭封河（阙）三节度兼（阙七字）书建中（阙二字）起辇毂驻跸近郊，以公（阙一字）力竭（阙）时都邑（阙七字）倚重於蜀故（阙二字）仍领遥（阙二字）计（阙三字）乘（阙）寇戎（阙十字）危群心尤切（阙）听远迩相（阙三字）之化时情所属（阙）吊赙有加，（阙二字）护丧事（阙）闻（阙一字）震（阙四字）泫云尔太（阙）黍繁（阙一字）躬为律度（阙二字）知禁德礼（阙）康之（阙三字）如东周之礼，其在荆楚也。（阙）遗爱成颂，皆因俗施政，而同归於中。其（阙）夺其（阙五字）昔方叔山甫，成中兴之业，而（阙二字）因时（阙）若星辰（阙一字）穹若山岳，斯可谓殁而不朽者夫。《诗》云：惠此中国，以（阙）备尽无违之孝，遗令薄葬，布衣瓦器，以终予志。祁国夫人太师之（阙二字）德辅（阙）目所及皆为实录，其详则制诏玺书，历镇碑记，及家传备矣。今（阙）
    太保受氏，滔滔其流。本系轩辕，胄分留侯。（阙）皇天太保嗣烈，克光前人。勤劳王家，宏济艰难。外危我将，内（阙）种厥德闾阎怀思。周爱甘棠，荆泪空碑。况乃松贾（阙四字）崇山（阙一字）石终卜（阙）
    ☆薛珏
    珏，字温如，河中宝鼎人。累迁楚州刺史，建中初拜司农卿，改太子宾客，出为岭南观察使，卒年七十四，赠工部尚书。
    ○请禁淹留馆驿奏
    当府馆驿，准永泰元年三月京兆尹兼御史大夫第五琦奏。使人缘路，无故不得於馆驿淹留。纵然有事，经三日已上，即於主人安置，馆存其供限。如有家口相随及，自须於村店安置，不得令馆驿将什物、饭食、草料等，就彼供给拟者。伏以承前格敕，非不丁宁，岁月滋深，因循久弊。今往来使客，多是武官，逾越条流，广求供给。府县少缺，悔吝坐至。属当凋残，实难济办。况都城大路，耗费倍深。伏乞重降殊恩，申明前敕，绝其侥滥，俾惧章程。庶邮驿获全，职司是守。
    ☆柳岘
    岘，贞元三年试太常寺奉礼郎。
    ○故莫州长丰县令李君墓志铭
    唐贞元三祀五月，故长丰宰李君丕卒於幽州潞县。呜呼逝水，古今悲夫！公陇西人也，世袭轩裳，地清才干。曾祖知礼，宣州司功参军；祖怀璧，汴州陈留县丞；考某，许州鄢陵县令。公洒然深心，抱义育德，士林咸器重之。乃昌言荐於元戎，遂徵辟为潞县丞，佐理高标，令名远著。後墨绶长丰，化百里之风，乐四人之业。俄改入任莫州司法参军，苏息萌隶，钤键奸谲。凡登仕践位，时议茂宰良掾也。每处其厚，不居其华，果行温良，发言砥砺。岂期馀庆冈，而祸兮有阶。故鸟作孽，二竖为祟，沈疾於故林私第。即代之日，春秋六十有三。无嗣，夫人元氏，昼哭灵帐，恨无三从。伤肝膈之痿愦，痛终身之独。长女适河东柳氏名岘，试太常寺奉礼郎，感深仁之厚恩，尽半子之礼节。力窆棺榇，手植松槐，扶涂车，封马鬣。粤三年建子月，葬於县之南三里潞州之右。托一片之琬玉，纪平生之徽猷。俾山壑之变，风烈有遗，而为铭曰：
    屹然孤坟，长城之东，死生永隔，天地不同。于嗟英灵，穷泉之中，悄悄原野，旦暮悲风。
    ☆刘济
    济，字济，幽州卢龙军节度副大使怦子。第进士，嗣节度，贞元中累迁左仆射同中书门下平章事。顺宗立，检校司徒。元和初加侍中兼中书令。济疾。次子总杀济，年五十四，赠太师，谥庄武。
    ○涿鹿山石经堂记
    我大唐十有一叶，皇帝继明，照宣（阙二字）光被四海，神人以和。逮今己丑岁，凡五祀矣。方隅守臣，乐其休明，天地大德，罔知攸报。济封内山川，有涿鹿山石经者，始自北齐，至隋沙门静琬，睹层封云迹，因发愿造十二部石经。至国朝贞观五年，《涅经》成，其夜山吼三声，生香树三十馀本。其年六月，瀑水浮大木数千株於山下，遂构成云居寺焉。既而元宗开元圣文神武皇帝第八妹金仙长公主特加崇饰。遐迩之人，增之如蚁术焉。有为之功，莫此而大。济遂以奉钱为圣上刻造《大般若经》，以今年四月功就。亲与道俗，齐会石经峰下。饭等香积，而法云蔼空；会同华严，而花雨满地。金篆玉板，灿如龙宫；神光曜日，宇宙金色。於是一口作念，万人齐力。岩壑动，鸾凤翔；或推之，或挽之，以跻於上方，缄於石室。必使劫火烧而弥固，桑田变而不易。或资圣寿，寿愿比於崇山；缄於石经，经愿延於沙界。鸿祚景福，圣寿无疆。幕府众君子同称赞之，时元和四年四月八日记。
    ☆胡坚
    坚，贞元九年左神策盐州行营节度使。
    ○得盐井水土表
    初城盐州卤中获怀土，又置烽堡水路回远。即时有两废盐井悉生盐，事符圣德，可谓天赞。请付史馆。
    ●卷五百二十七
    ☆柳冕
    冕，字敬叔，集贤学士芳子。贞元中官御史中丞福州刺史，充福建观察使。卒赠工部尚书。
    ○青帅乞朝觐表
    臣某言：臣备位方面，守镇海隅，顾无理平之绩，猥受增秩之荣，而不自愧者，颜之厚也。窃感《江汉》朝宗之义，《鹿鸣》君臣之燕，颂声之作，王道之始也。
    国家自兵兴之後，不遑议礼，方岳未朝，燕乐久缺。臣限以一切之制，例无朝集之期，目不睹朝廷之礼，耳不闻宗庙之乐，足不践轩墀之地，十有三年於兹矣。犬马齿衰，益深恋主；葵藿将暮，空仰太阳。古人云：“日虽不为葵藿回光，然向之者诚也。”臣职在戎马，身辞日月，愿因朝谒，一见汉仪，亦臣之诚也。
    《传》曰：“朝以正班爵之义，会以训上下之则。”朝会者，礼之本也，臣安敢忘之？故群后四朝，以明黜陟，唐虞制也；五岁一见，以考制度，殷周制也；三载上计，以会课最，两汉制也。其或不朝，则以礼让之。故《孟子》曰：“诸侯之朝天子曰述职。一不朝，则黜其爵；再不朝，则削其地；三不朝，以六师移之。”然则诸侯朝会，尊王室也。可以废会，不可以废朝。洎秦灭古制，罢侯置郡，汉立王侯，并建守相，圣唐稽古，兼而用之。故天下朝集，三考一见，皆以十月上计，至於京师，十一月礼见，会於尚书省。其朝觐也，应考绩之事；至元日也，陈筐篚之贡。集於朝堂，唱其考第，进贤以兴善，简不肖以黜恶。穆穆济济，靡然成风，太宗之遗政也。自安史乱常，始有专地者矣；四方多故，始有不朝者矣；戎臣恃险，未有悔过者矣。
    臣忝阃外之寄，窃愤不朝之臣，故每忘寝与食，思一入觐，庶因微臣，率先天下，则君臣之义，亲而不疏；朝觐之礼，废而复举，臣之幸也。常恐负薪之疾，溘先朝露，觐礼不展，殁於下泉，臣之忧也。又臣四年以来，频乞骸骨，圣恩哀悯，许为择替，无德而禄，殃衅荐臻。臣虽上恃天慈，不殒瘴疠；而下悲骨肉，继以死丧。及闻诸将帅，亡殁亦众，臣自悼何德以堪久长。昔公子牟身在江海之上，心驰魏阙之下，则乡国者，人情不忘也；阙廷者，臣子之恋也；朝觐者，国家之大礼也：是三者人之大愿。
    伏乞陛下悯臣丹恳，许臣入朝，再谒圣颜，万舞称贺，斯愿毕矣。无任恳款屏营之至。
    ○皇太子服纪议
    准《开元礼》，子为母齐三年，此王公以下服纪。皇太子为皇后丧服，国礼无闻。昔晋武帝元皇后崩，其时亦疑太子所服。杜元凯奏议曰：“古者天子三年之丧，既葬除服。魏氏革命，亦以既葬为节。故天子诸侯之礼，尝已具矣，恶其害已，而削去其籍，今其存者，唯《士丧礼》一篇，戴胜之纪，错杂其内，亦难以取正。皇太子配二尊，与国为体，固宜卒哭而除服。”於是山涛、魏舒并同其议，晋朝从之。历代遵行，垂之不朽。臣谨按《实录》，文德皇后以贞观十年九月崩，十一月葬，至十一年正月，除晋王治为并州都督。晋王即高宗在藩所封，文德皇后幼子，据其命官，当已除之义也。今请皇太子依魏晋故事，为大行皇后丧服，葬而虞，虞而卒哭，卒哭而除，心丧终制，庶存厌降之礼。
    ○请筑别庙居献懿二祖议
    天子受命之君，诸侯始封之祖，皆为太祖。故虽天子，必有尊也，是以尊太祖焉；故虽诸侯，必有先也，亦以尊太祖焉。故太祖以下，亲尽而毁。洎秦灭学，汉不及礼，不列昭穆，不建迭毁。晋既失之，宋又因之。於是有连五庙之制，於是有虚太祖之位。夫不列昭穆，非所以示人有序也；不建迭毁，非所以示人有杀也；连五庙之制，非所以示人有别也；虚太祖之位，非所以示人有尊也：此礼之所由废也。
    谨按《礼》：“父为士，子为天子。祭以天子，葬以士。”今献祖祧也，懿祖亦祧也。唐未受命，犹士礼也。是故高祖、太宗以天子之礼祭之，不敢以太祖之位易之。今而易之，无乃乱先王之序乎？昔周有天下，追王太王、王季以天子之礼，及其祭也，亲尽而毁之；汉有天下，尊太上皇以天子之礼，及其祭也，亲尽而毁之；唐有天下，追王献、懿二祖以天子之礼，及其祭也，亲尽而毁之：则不可代太祖之位明矣。又按《周礼》，有先公之祧，有先王之祧。先公之迁主，藏乎后稷之庙。其周未受命之祧乎？先王之迁主，藏乎文王之庙，其周已受命之祧乎？故有二祧，所以异庙也。今献祖以下之祧，犹先公也；太祖以下之祧，犹先王也。
    请筑别庙，以居二祖，则行周之礼，复古之道。故汉之礼因於周也，魏之礼因於汉也，隋之礼因於魏也。皆立三庙，有二祧，又立私庙四於南阳，亦後汉制也。为人之子，事大宗降其私亲，故私庙所以尊本宗也，太庙所以尊正统也。虽古今异时，文质异体，而知礼之情，与问礼之本者，莫不通其变。酌而行之，故上致其崇，则太祖属尊乎上矣；下尽其杀，则祧主亲尽於下矣；中处其中，则王者主祧於中矣。
    ○请定公主母称号状
    伏寻汉制，诸王母称王国太后；晋宋以降，则曰王国太妃。国朝酌前代典故，从晋宋之仪，王母命为太妃，著在程式。谨按封爵及《大唐六典》，王母为太妃，高祖宇文昭仪生韩王元嘉，後为韩国太妃；太宗燕妃生越王贞，後为越国太妃：位号所崇，存於简册。其长公主之母，历代故事并无称，案《六典》内命妇有六仪，位次三妃，秩正三品。公主母既因女贵，伏请降王母一等，命为太仪，各以公主本封加太仪之上，其品位同。仪者取母仪之盛；太者，请因子而尊。庶辨等威，以宏敦睦。
    ○与权侍郎书
    冕白：昔仲弓问为政，子曰：“先有司。”有司之政，在於举士。是以三代尚德，尊其教化，故其人贤；西汉尚儒，明其理乱，故其人智；後汉尚章句，师其传习，故其人守名节：魏晋尚姓，美其氏族，故其人矜伐；隋氏尚吏道，贵其官位，故其人寡廉耻；唐承隋法，不改其理。此天所以待圣主正之。何者？进士以诗赋取人，不先理道；明经以墨义考试，不本儒意；选人以书判殿最，不尊人物。故吏道之理天下，天下奔竞而无廉耻者，以教之者末也。阁下岂不谓然乎？
    自顷有司试明经，奏请每经问义十道，五道全写疏，五道全写注。其有明圣人之道，尽六经之义，而不能诵疏与注，一切弃之。恐清识之士，无由而进；腐儒之生，比肩登第，不亦失乎？阁下因从容启明主，稍革其弊，奏为二等：其有明六经之义，合先王之道者，以为第一等；其有精於诵注者，与精於诵疏者，以为次等；不登此二科者，以为下等。不亦善乎？且明六经之义，合先王之道，君子之儒，教之本也；明六经之注，与六经之疏，小人之儒，教之末也。今者先章句之儒，後君子之儒，以求清识之士，不亦难乎？是以天下至大，任人之众，而人物殄瘁，廉耻不兴者，亦在取士之道，未尽其术也。诚能革其弊，尊其本，举君子之儒先於理行者，俾之入仕，即清识君子也；俾之立朝，即王公大人也。一年得一二十人，十年得一二百人，三十年得五六百人，即海内人物，不以盛乎？昔唐虞之盛也，十六族而已；周之兴也，十乱而已；汉之王也，三杰而已；太宗之圣也，十八学士而已，岂多乎哉？
    今海内人物，喁然思理。推而广之，以风天下，即天下之士，靡然而至矣。是则由於有司以化天下，天下之士，得无廉耻乎？冕顿首。
    ○谢杜相公论房杜二相书
    冕再拜上书相公阁下：昨得蒋起居书，伏承相公以冕《论房杜二相书》并《答江西刑政论》共四本，以付史馆。冕惕然自失，惧辱相公之厚意，遂取旧本，删改数处，愧无运斤之妙，徒有伤手之责，谨随状献上，退而自惭。去年又续奉相公手疏，以国家承文弊之後，房杜为相，不能反之於质，诚如高论。又以文章承徐、庾之弊，不能反之於古。愚以为不然。故追而论之，以献左右。
    且今之文章，与古之文章，立意异矣。何则？古之作者，因治乱而感哀乐，因哀乐而为咏歌，因咏歌而成比兴。故《大雅》作，则王道盛矣；《小雅》作，则王道缺矣；《雅》变《风》，则王道衰矣；诗不作，则王泽竭矣。至於屈宋，哀而以思，流而不反，皆亡国之音也。至於西汉，扬、马以降，置其盛明之代，而习亡国之音，所失岂不大哉？然而武帝闻《子虚》之赋，叹曰：“嗟乎！朕不得与此人同时。”故武帝好神仙，相如为《大人赋》以讽之，读之飘飘然，反有凌□之志。子云非之曰：“讽则讽矣，吾恐不免於劝也。”子云知之，不能行之，於是风雅之文，变为形似；比兴之体，变为飞动；礼义之情，变为物色，诗之六义尽矣。何则？屈宋唱之，两汉扇之，魏晋江左，随波而不反矣。故萧曹虽贤，不能变淫丽之体；二荀虽盛，不能变声色之词；房杜虽明，不能变齐梁之弊。是则风俗好尚，系在时王，不在人臣明矣。故文章之道，不根教化，别是一枝耳。当时君子，耻为文人。《语》曰：“德成而上，艺成而下。”文章技艺之流也，故夫子末之。是以四杨荀陈，以德行经术，名震海内，门生受业，皆一时英俊。而文章之士，不得行束修之礼。非夫两汉近古，由有三代之风乎？惜乎系王风而不本於王化，至若荀孟贾生，明先王之道，尽天人之际，意不在文，而文自随之，此真君子之文也。然荀孟之学，困於儒墨；贾生之才，废於绛灌。道可以济天下，而莫能行之；文可以变风雅，而不能振之。是天下皆惑。不可以一人正之。今风俗移人久矣，文雅不振甚矣，苟以此罪之，即萧曹辈皆罪人也，岂独房杜乎？
    相公如变其文，即先变其俗，文章风俗，其弊一也。变之之术，在教其心，使人日用而不自知也。伏维尊经术，卑文士，经术尊则教化美，教化美则文章盛，文章盛则王道兴。此二者，在圣君行之而已。冕再拜。
    ○答孟判官论宇文生评史官书
    昨暮辱问，兼示所寄宇文生书，忧深思远，推仲尼之道，见天地之心，甚善。来书之意，远者大者，斯尽善矣。其愚之所谕者，辄备闻见，以献左右。
    宇文生云：“仲尼因旧史修《春秋》，所记不过二百四十二年。今子长乃轶孔氏而修数千年荒绝之书，助以黄老寓托之说。仲尼之所二，子长之所一；仲尼之所难，子长之所易。”美则美矣，愚以为未尽。昔大雅丧然後颂声寝，王泽竭然後诗不作；诸侯放恣，处士横议。孔子惧，作《春秋》以一王法，於是记言事以为贬，尽闻见以为实辞。举凡例以为异同，此夫子之所见也，故书之；所闻异同，此夫子之所闻也，故书之；所传闻异同，此夫子之所传闻也，故书之。非此三者，夫子不书，此圣人之志也。非当十二公之事，圣人以为易；过十二公之事，圣人以为难明矣。六经之作，圣人所以明天道，正人伦，助治乱。苟非大者，君子不学；苟非远者，君子不言。学大则君子之德崇，言远则君子之业广。故仲尼叹曰：“大哉尧之为君也。惟天为大，惟尧则之。巍巍乎其有成功也，焕乎其有文章也。”又曰：“周监於二代，郁郁乎文哉。吾从周。”於是叙书即起《尧典》，称乐则美《韶武》，论诗即始《周南》，修《春秋》则绳以文武之道。然後乐正，雅颂各得其所。至於幽、厉、桓、庄，逶迤陵颓，斯不足徵也。故曰：“夏礼吾能言之，杞不足徵也；殷礼吾能言之，宋不足徵也。”足则吾能徵之矣。是以三千之徒，无道桓文之事者，岂不教尊而後道高，师圣而後功倍者也？曾子曰：“尊其所闻，则高明矣；行其所知，则光大矣。”
    又来书罪子长《自序》云：“夫子没五百年而《史记》作，非圣人而修圣人之名者，素王之篡臣也。”美则美矣，愚以为未尽。昔周公制礼五百年，而夫子修《春秋》，夫子没五百年，而子长修《史记》。迁虽不得圣人之道，而继圣人之志；不得圣人之才，而得圣人之旨，自以为命世而生，亦信然也。且迁之没，已千载矣，迁之史，未有继之者，谓之命世，不亦宜乎？噫！迁承灭学之後，修废起滞，以论天下之际，以通古今之变，而微迁叙事，广其所闻，是轩辕之道几灭矣。推而广之，亦非罪也。且迁之过，在不本於儒教以一王法，使杨朱墨子，得非圣人，此迁之罪也。不在於叙远古，示将来也。足下岂不谓然乎？
    夫圣人之於《春秋》，所以教人善恶也，修经志之，书法以劝之，立例以明之，恐人之不至也，恐人之不学也。苟不以其道示人，则圣人不复修《春秋》矣；不以其法教人，则後世不复师圣人矣。故夫求圣人之道，在求圣人之心；求圣人之心，在书圣人之法。法者，凡例贬是也，而迁舍之。《春秋》尚古，而迁变古，由不本於经也。以迁之雄才，奋史笔，不虚美，不隐恶，守凡例而书之，则与左氏并驱争先矣。苟知圣人之法，则知《春秋》之可兴；知《春秋》之可兴，则君子乎哉！宇文生近之矣。
    昔者仲尼门人，得其门者，然後见宗庙之美；升其堂者，然後见雅颂之声；入其室者，然後见道德之奥。虽道有污隆，性有深浅，然当其所得，莫不有圣人之道。故言而为经，动而为教者学也，不学而至者无焉。故曰：“不登高山，不知天之大也；不临深，不知地之广也；不游圣人之门，不知道德之富也。”
    今大雅既隐，贤人随之，苟非君子，孰能知道？宇文生居於今之世，行於古之道，君子以为难。前志之所遗，此子之所得，君子以为难。为仆射之。夫言大道者不可以小说，应黄钟者不可以末音，师圣人者不可以无法，三者知之斯为难。文之为难，斯又难之。仆智不足，而强言之。顿首。
    ○与滑州卢大夫论文书
    顿首：别后九年，年已老大，平生好文，老亦兴尽。日为外事所挠，有笔语两大卷，或不得已而为之，或有为而为之。既为颇近教化，谨录呈上，望览讫一笑。夫文生於情，情生於哀乐，哀乐生於治乱。故君子感哀乐而为文章，以知治乱之本。屈宋以降，则感哀乐而亡雅正；魏晋以还，则感声色而亡风教；宋齐以下，则感物色而亡兴致。教化兴亡，则君子之风尽，故淫丽形似之文，皆亡国哀思之音也。自夫子至梁陈，三变以至衰弱。嗟乎！《关雎》兴而周道盛，王泽竭而诗不作，作则王道兴矣。天其或者肇往时之乱，为圣唐之治，兴三代之文者乎？老夫虽知之，不能文之；纵文之，不能至之。况已衰矣，安能鼓作者之气，尽先王之教？在吾子复而行者，鼓而生之。冕顿首。
    ○与徐给事论文书
    文章本於教化，形於治乱，系於国风；故在君子之心为志，形君子之言为文，论君子之道为教。《易》云：“观乎人文，以化成天下。”此君子之文也。自屈宋以降，为文者本於哀艳，务於恢诞，亡於比兴，失古义矣。虽扬马形似，曹刘骨气，潘陆藻丽，文多用寡，则是一技，君子不为也。昔武帝好神仙，而相如为《大人赋》以讽，帝览之，飘然有凌□之气。故扬雄病之曰：“讽则讽矣，吾恐不免於劝也。”盖文有馀而质不足则流，才有馀而雅不足则荡；流荡不返，使人有淫丽之心，此文之病也。雄虽知之，不能行之。行之者惟荀、孟、贾生、董仲舒而已。仆自下车，为外事所感，感而应之，为文不觉成卷。意虽复古而不逮古，则不足以议古人之文。噫！古人之文，不可及之矣；得见古人之心，在於文乎？苟无文，又不得见古人之心。故未能亡言，亦志之所之也。
    ○答荆南裴尚书论文书
    猥辱来问，旷然独见，以为齿发渐衰，人情所惜也；亲爱远道，人情不忘也。大哉君子之言，有以见天地之心。夫天生人，人生情；圣与贤，在有情之内久矣。苟忘情於仁义，是殆於学也；忘情於骨肉，是殆於恩也；忘情於朋友，是殆於义也。此圣人尽知於斯，立教於斯。今之儒者，苟持异论，以为圣人无情，误也。故无情者，圣人见天地之心，知性命之本，守穷达之分，故得以忘情。明仁义之道，斯须忘之，斯为过矣；骨肉之恩，斯须忘之，斯为乱矣；朋友之义，斯须忘之，斯为薄矣。此三者，发於情而为礼，由於礼而为教。故夫礼者，教人之情而已。
    丈人志於道，故来书尽於道，是合於情尽於礼至矣。昔颜回死，夫子曰：“天丧予。”予路死，夫子曰：“天丧予。”是圣人不忘情也久矣。丈人岂不谓然乎？如冕者，虽不得与君子同道，实与君子同心。相顾老大，重以离别，况在万里，邈无前期，斯得忘情乎！古人云：“一日不见，如三秋兮。”况十年乎！前所寄拙文，不为文以言之，盖有谓而为之者。尧舜殁，《雅》颂作；《雅》、《颂》寝，夫子作。未有不因於教化，为文章以成《国风》。是以君子之儒，学而为道，言而为经，行而为教，声而为律，和而为音，如日月丽乎天，无不照也；如草木丽乎地，无不章也；如圣人丽乎文，无不明也。故在心为志，发言为诗，谓之文，兼三才而名之曰儒。儒之用，文之谓也。言而不能文，君子耻之。及王泽竭而诗不作，骚人起而淫丽兴，文与教分而为二。以扬马之才，则不知教化；以荀陈之道，则不知文章。以孔门之教评之，非君子之儒也。夫君子之儒，必有其道，有其道必有其文。道不及文则德胜，文不知道则气衰，文多道寡，斯为艺矣。《语》曰：“文质彬彬，然後君子。”兼之者斯为美矣。昔游夏之文章与夫子之道能流，列于四科之末，此艺成而下也，苟言无文，斯不足徵。
    小子志虽复古，力不足也；言虽近道，辞则不文。虽欲拯其将坠，末由也已。丈人儒之君子，曲垂见，反以自愧。冕再拜。
    ○答徐州张尚书论文武书
    辱前月十二日书问，文章之道，将帅之事，朋友之义，有君子之道三，甚善甚善。
    夫文章者，本於教化，发於情性。本於教化，尧舜之道也；发於情性，圣人之言也。自成康殁，颂声寝，骚人作，淫丽兴，文与教分为二：不足者强而为文，则不知君子之道；知君子之道者，则耻为文。文而知道，二者兼难，兼之者大君子之事，上之尧舜周孔也，次之游夏荀孟也。下之贾生董仲舒也，夫日月之丽，仰之愈明；金石之音，听之弥清。故圣人感之，而文章生焉，教化成焉，哀乐形焉。逮德下衰，文章教化，埽地尽矣。噫！圣人之道，犹圣人之文也。学其道，不知其文，君子耻之；学其文，不知其教，君子亦耻之。老夫从君子久矣，虽欲学之，未能文之，不足以当君子之褒。然咏乎尧舜之道，舞乎沂泗之风，庶乎与同也。
    将帅三军之师，万人之命，子实为之矣。今国家之患，患在师老；足下之患，患在势分。且天下大势也，善为将者，乘天下之势，苟变化在人，则用之如神。彼势合者驱而盟之，使其扰从，桓文是也；势分者力以倾之，使其削弱，申商是也。则遇非常之时，不可以寻常之事，邀万代之勋明矣。今足下据亿丈之城，仗大顺之众，有桓文之志，苟不修其军政，合其大势，制其死命，则不足以辍东顾之忧。故老夫前书，开陈古义，以激壮心；而猥辱远示，以为听道路之说，甚不然也。《传》曰：“诸侯有相灭亡者，桓公不能救，则桓公耻之。”今子为大将，实制东夏，为不义而强力不能制者，《春秋》亦耻之。国不富而昌，兵不教而强，敌不谋而亡；是管仲无功於齐，商君无能於秦，子房无谋於汉矣。盖求天下之智，尽天下之才，成天下之务，此将帅之本也。较短长，定曲直，乃匹夫之为尔。
    古者自天子至於庶人，未有不须友以相成者。仆虽老矣，辱君子之游，同君子之道，见君子之荣，三十年矣。子之善，犹仆之善也，得不相成乎？且百年之寿，人谁及之？岁月有穷，天地有终，惟立德立言立功，斯为不朽。彼圣贤救世，死而後已，气有所感也。故天下有乐，贤人乐之；天下有忧，贤人忧之。乐毅所以徇弱燕之急，复强齐之雠；韩信所以感推食之恩，申战胜之感。意气所感，天地相合，况於人乎！天方授子，子实为将，得不忧之乎！噫！德与言，仆无望矣。立功立事，在吾子为之。
    璧可求也，时不可再也。是以古人惜时之过已。昔者仲尼以大圣之德，不免为旅人之身，斯无时也；贾生以希世之才，而无佐命之勋，斯无位也。今足下遇非常之主，统桓文之师，时与位泰矣。苟功成於身，则义动天下，使天下之人受其赐，不亦休哉！既书慨然，心驰旗鼓之下。某顿首。
    ○答杨中丞论文书
    来书论文，尽养才之道，增作者之气，推而行之，可以复圣人之教，见天地之心，甚善。
    嗟乎！天地养才而万物生焉，圣人养才而文章生焉，风俗养才而志气生焉。故才多而养之，可以鼓天下之气；天下之气生，则君子之风盛。古者陈诗以观人风。君子之风，仁义是也；小人之风，邪佞是也。风生於文，文生於质，天地之性也。止於经，圣人之道也；感於心，哀乐之音也。故观乎志而知国风。逮德下衰，风雅不作，形似艳丽之文兴，而雅颂比兴之义废。艳丽而工，君子耻之，此文之病也。嗟乎！天下之才少久矣，文章之气衰甚矣，风俗之不养才病矣，才少而气衰使然也。故当世君子，学其道，习其弊，不知其病也。所以其才日尽，其气益衰，其教不兴，故其人日野。如病者之气，从壮得衰，从衰得老，从老得死，沈绵而去，终身不悟，非良医孰能知之？夫君子学文，所以行道。
    足下兄弟，今之才子，官虽不薄，道则未行，亦有才者之病。君子患不知之，既知之，则病不能无病。故无病则气生，气生则才勇，才勇则文壮，文壮然後可以鼓天下之动，此养才之道也，在足下他日行之。如老夫之文，不近於道，老夫之气，已至於衰，老夫之心，不复能勇。三者无矣，又安得见古人之文，论君子之道，近先王之教？斯不能必矣。冕曰。
    ○答衢州郑使君论文书
    专使至，辱书，并归拙文，如见君子。所褒过当，无德以当之。幸甚！
    门人云：“夫子之文章，可得而闻也；夫子之言性与天道，不可得而闻也。”即圣人道可企而及之者文也，不可企而及之者性也。盖言教化发乎性情，系乎国风者，谓之道。故君子之文，必有其道，道有深浅；故文有崇替，时有好尚；故俗有雅郑，雅之与郑，出乎心而成风。昔游夏之文，日月之丽也。然而列於四科之末，艺成而下也。苟文不足则，人无取焉，故言而不能文，非君子之儒也；文而不知道，亦非君子之儒也。逮德下衰，其文渐替，惜乎王公大人之言，而溺於淫丽怪诞之说。非文之罪也，为文者之过也。夫善为文者，发而为声，鼓而为气；真则气雄，精则气生，使五彩并用，而气行於其中。故虎豹之文，蔚而腾光，气也；日月之文，丽而成章，精也。精与气，天地感而变化生焉。圣人感而仁义生焉，不善为文者反此，故变风变雅作矣。六义之不兴，教化之不明，此文之弊也。
    噫！文之无穷，而人之才有限，苟力不足者，强而为文则蹶，强而为气则竭，强而成智则拙。故言之弥多，而去之弥远，远之便已，道则中废，又君子所耻也，则不足见君子之道与君子之心。心有所感，文不可已，理有至精，词不可逮，则不足当君子之褒。敬叔顿首。
    ○再答张仆射书
    辱还答，知朝廷之事，事无大小、难易，一切言之，言之辄从，从乃中变，故吾子言有进退之心。误矣！夫言之不入，谏而怒之，国之患也；言之辄从，从而中变，是可谏也，又何患乎！故下之说上，患其志不固，不患无时。谋合於天，即天为之时，谋合於人，即人为之时。天且不违，况於人乎！伊尹负鼎俎，五说於汤，其道乃行，天为之时也；商鞅以强国三说孝公，其功乃立，人为之时也。譬如为山，累土过於九仞。然後功就，苟待天时，功不成矣。愚公者，志欲移山，必能移山。故天地之心，与人不远，人能感天，在於心耳。昔犬戎灭周，申甫复之；无知乱齐，管仲霸之；晋室中绝，王导兴之；太平干纪，姚宋挫之：彼谋之如神，即用之如神。故贤人君子，匡救时运，有其才必有其志，有其言必有其事，事至而退，君子不为。今一言未行，其志乃衰，是无志也。故君子白刃可蹈也，鼎镬可赴也，其志不可夺也。今有其位，有其时，一不动，再言之，再不动，三四言之，即天地可动，况於人乎！天地气合，即君臣气合，又何患乎！冕白。
    ☆王叔邕
    叔邕，德宗朝东川观察使。
    ○弹崔位状
    得遂州刺史韦方状：别驾崔位，缘自宪官，除此郡佐，心怀怨望，意不徇公，潜构军人，欲为背叛。虽奸谋未成，今恶迹已彰，伏请闻奏者。臣伏以崔位官居别乘，恩奖不轻，而乃长恶不悛，肆其奸忒；州牧举觉，事迹昭然。伏望特诫群僚，庶彰明典。
    ☆潘孟阳
    孟阳，礼部侍郎炎子。登博学宏词科，元和初为大理卿。终左散骑常侍。赠兵部尚书，谥曰康。
    ○天道运行成岁赋（以题为韵）
    本清阳而左旋，浩浩其天。播二气而仁均亭育，分四序而德溥陶甄。不见为元，乃悠也久也；不言而化，遂行焉生焉。万物得以资始，五材禀以功全。美利有常，则寒暑之候节；著明莫大，则日月之象悬。仰居诸之罔息，知变化之不愆。昏明不差於昼夜，次舍互循於轨躔。大无不包，可定於握规投矩；远无不至，可则於持衡执权。於是律中夹钟，辰次太。羽毛振於万族，勾萌达於百草。布交泰於发生，降氤氲於元造。俾其动植之庶汇，罔不和同於至道。若乃景丁统日，祝融抚运。扇风气而何物不温。在朽木而何荣不奋。盛既极明，时即迁行。当蓐收之整辔，乃夷则之司声。消埃郁於九野，降肃杀於八。候可藏冰，隶人欢瞻於北陆；时将纳稼，农人乃望於西成。盖藏冰之节斯近，严凝之气方盈。命之畅月，是曰元英。夫寒暑顺序，则阴阳不争。稽诸天道，虽谓之通正。感於帝德，实彰乎太平。至矣哉！圣人体元，於是乎立制。大仪斡运，於是乎成岁。惟王者之则哲，谅公士之赞睿。在阳和之陶蒸，庶不遗於淹滞。
  </div>
  <div class="pagination">
   <a href="全唐文_page304.html">
    上一页
   </a>
   <span>
    ...
   </span>
   <a href="全唐文_page300.html">
    300
   </a>
   <a href="全唐文_page301.html">
    301
   </a>
   <a href="全唐文_page302.html">
    302
   </a>
   <a href="全唐文_page303.html">
    303
   </a>
   <a href="全唐文_page304.html">
    304
   </a>
   <span class="current-page">
    305
   </span>
   <a href="全唐文_page306.html">
    306
   </a>
   <a href="全唐文_page307.html">
    307
   </a>
   <a href="全唐文_page308.html">
    308
   </a>
   <a href="全唐文_page309.html">
    309
   </a>
   <a href="全唐文_page310.html">
    310
   </a>
   <span>
    ...
   </span>
   <a href="全唐文_page306.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
