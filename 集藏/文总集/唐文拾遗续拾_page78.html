<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 78 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 78 页/共 96 页</h1>
    <div class="content">    传矣吾龟氏，堂堂到处春。可畏囊中宝，唯知席上珍。倬哉元□立，生我海东滨。（缺）曹溪（缺）祖塔（缺）君王重舍瑟，宰辅屡书绅。学徒探法□，来者结良因。宴坐方江目，泥洹忽伤（缺）宝外（缺）天福九年岁甲辰五月壬申朔十九日戊子立。
    ☆成忠
    忠，前百济时官佐平。王义慈淫乐，忠极谏，王怒囚之，不食列狱中。
    ○狱中上书
    忠臣死不忘君，愿一言而死。臣尝观时察变，必有兵革之事。凡用兵，必审择地势，处上流以应敌，可以保全。敌兵若来，使陆不过炭岘，水不入白江，据险隘御之，然後可也。（《东国通鉴》）
    ☆福信
    福信，前百济宗室，爵佐平。百济亡，起兵立故王子扶余丰为王，自称霜岑将军。
    ○迁避城议
    此州柔者，远隔田亩，土地硗确，非农桑之地，是拒战之场。此焉久处，民可饥馑，今可迁於避城。避城者，西北带以古连且径之水，东南据深泥巨堰之防，缭以周田，决渠降雨。华实之毛，则三韩之上腴焉；衣食之源，则二仪之奥区矣。虽曰地卑，岂不迁欤！（《日本书纪》卷二十七）
    ☆观勒
    百济僧，事迹无考。
    ○上日本王请赦僧尼奏
    夫佛法自西国至於汉，经三百岁乃传之，至於百济国，而仅一百年矣。然我王闻日本天皇之贤哲，而贡上佛像及内典，未满百岁。故当今时，以僧尼未习法律，辄犯恶逆，是以诸僧尼惶惧，以不知所如。仰愿其除恶逆者以外，僧悉赦而勿罪，是大功德也。（《日本书纪》）
    ☆後百济王子神剑
    神剑，甄萱子。幽其父於金山佛宇，自称王。甄萱降高丽，高丽兵讨灭之。
    ○赦境内教
    如意特蒙宠爱，惠帝得以为君；建成滥处元良，太宗作而即位。天命不易，神器有归。恭惟大王神武超伦，英谋冠古，生丁衰季，自任经纶，徇地三韩，复邦百济，廓清涂炭，而黎元安集，鼓舞风雷，而迩遐骏奔，功业几於重兴，智虑忽其一失。幼子钟爱，奸臣弄权，导大君於晋惠之昏，陷慈父於献公之惑，拟以大宝，授之顽童。所幸者，上帝降衷，君子改过，命我元子，尹兹一邦，顾非震长之才，岂有临君之智。兢兢栗栗，若蹈冰渊，宜推不次之恩，以示惟新之政。（《东国通鉴》）
    ☆铁勒诸部十一姓
    铁勒本匈奴别种。贞观二十年，既破延陀，太宗幸灵州，铁勒、回鹘、拔野古、同罗、仆骨、多滥葛、思结、阿跌、契丹、奚、浑、斛萨等十一姓，各遣使朝贡，降玺书劳其酋长。
    ○乞置汉官奏
    延陀可汗不事大国，暴虐无道，不能奴等为主人。自死败，部落鸟散，不知所之。奴等各有分地，不能逐延陀去，归命天子，愿赐哀怜。乞置汉官司，养育奴等。（《唐会要》卷九十六〈一百〉）

    ●卷七十一
    ☆日本女主推古
    推古，敏达天皇之後。崇峻天皇为大臣马子宿祢见杀，群臣请即位於丰浦宫。改元六：从贵、颂转、光元、定後、倭京、仁玉。
    ○答大臣诏
    今朕则自苏我出之，大臣亦为朕舅也。故大臣之言，夜言矣夜不明，日言矣则日不晚，何辞不用。然今当朕之世，顿失是县，後君曰愚痴妇人，临天下以顿已，其县岂独朕不贤耶？大臣亦不忠。是後叶之恶名，则不听。（《日本书纪》二十二）
    ○检校僧尼诏
    夫道人尚犯法，何以诲俗人？故自今已後，任僧正、僧都仍应检校僧尼。（同上）
    ○遗诏
    比年五谷不登，百姓大饥，其为朕兴陵，以勿厚葬，便宜葬於竹田皇子之陵。（同上）
    朕欲与隆内典，方将建佛刹，肇求舍利。时汝祖父司马达等便献舍利。又於国无僧尼，於是汝父多须那为橘丰日天皇出家，恭敬佛法。又汝姨岛女初出家，为诸尼导者，以修行释教。今朕为造丈六佛，以求好佛像。汝之所献绅本则合朕心。又造佛像既讫，不得入堂，诸工人不能计，以将破堂户，然汝不破户而得入，此皆汝之功也。即赐大仁位，因以给近江国坂田郡水田二十町焉。（同上）
    ○祭祀神祇敕
    朕闻之：曩者我皇祖天皇等宰世也，跼天蹐地，敦礼神祇，周祠山川，幽通乾坤，是以阴阳开和，造化共调。今当朕世，祭祀神祇，岂有怠乎？故群臣为竭心，宜并神祇。（同上）
    推问僧尼敕夫出家者，赖归三宝，具怀戒法，何无忏忌，辄犯恶逆？今朕闻有僧以殴祖父，故愁聚诸寺僧尼以推问之，若事实者重罪之。（同上）
    ○与唐帝书
    东天皇敬白西皇帝：使人鸿胪寺掌客裴世清等至，久忆方解。季秋薄冷，尊何如，想清念此即如常。今遣大礼苏因高大礼乎那利等往。谨白，不具。（同上）
    ☆日本国王孝德
    孝德，皇极同母弟。贞观十九年，皇极让位，即天皇位。改元三：大化、白雉、常邕，在位十年。
    ○薄葬诏
    朕闻西土之君，戒其民曰：“古之葬者，因高为墓，不封不树，棺椁足以朽骨，衣衿足以朽完而已。故吾营此丘墟不食之地，欲使易代之後，不知其所，无藏金银铜铁，一以瓦器，合古涂车刍灵之义。棺漆际会奠三过，饭含无以珠玉，无施珠襦玉押，诸愚俗所为也。（《日本书纪》二十五）
    ○禁厚葬及强祓除诏
    葬者，藏也，欲人之不得见也。乃者我民贫绝，专由营墓，爰陈其制，尊卑使别。夫王以上之墓者，其内长九尺，阔五尺，其外域方九寻，高五寻，役一千人，七日使讫，其葬时，帷帐等用白布，有輀车。上臣之墓，其内长阔及高，皆准於上，其外域方五寻，高二寻半，役二百五十人，三日使讫，其葬时帷帐等用白布，亦准於上。大仁、小仁之墓者，其外长九尺，高阔各四尺，不封使平，役一百人，一日使讫。大礼以下、小智以上之墓者，皆准大仁。役五十人，一日使讫。凡王以下、小智以上之墓者，宜用小石，其帷帐等宜用白布。庶人亡时，收埋於地，其帷帐等可用粗布，一日莫停。凡王以下及至庶民，不得营殡。凡自畿内及诸国等，宜定一所而使收埋，不得污秽散埋处处。凡人死亡之时，若绖自殉，或绞人殉，及强殉亡人之马，或为亡人藏宝於墓，或为亡人断发刺股而诔，如此旧俗，一皆悉断。（或本云：无藏金银、锦绫、五彩。又曰：凡自诸臣及至於民，不得用金银。）纵有违诏犯所禁者，必罪其族。
    复有见言不见，不见言见，闻言不闻，不闻言闻，都无正语正见，巧诈者多。有奴婢欺主贫困，自托势家求活，势家仍强留买，不送本主者多。复有妻妾为夫被放之日，经年之後，适他恒理。而此前夫三四年後，贪求後夫财物，为己利者甚众。复有恃势之男，浪要他女，而未纳际，女自适人。其浪要者，嗔求两家财物，为己利者甚众。复有亡夫妇，若经十年及二十年，适人为妇，并未嫁之女，始适人时，於是妒斯夫妇使祓除多。复有为妻被嫌离者，特由惭愧所恼，强为事瑕之婢。复有屡嫌已奸他好，向官司请决，假使得明三证，而俱显陈，然後可谘，谁知浪诉。复有被役边畔民，事了还乡之日，忽然得疾，卧死路头。於是路头之家乃谓之曰：“何故使人死於余路？”困留死者友伴，强使祓除。由是兄虽卧死於路，其弟不收者多。复有百姓溺死於河，逢者乃谓之曰：“何故於我使遇溺人？”困留溺者友伴，强使祓除。由是兄虽溺死於河，其弟不救者众。复被役之民，路头炊饭，於是路头之家乃谓之曰：“何故任情炊饭余路？”强使祓除。复有百姓就他借甑炊饭，其甑触物而覆，於是甑主乃使祓除。如是等类，愚俗所染，今悉除断，勿使复为。
    复有百姓临向京日，恐所乘马疲瘦不行，以布二寻、麻二束，送参河、尾张两国之人，雇令养饲，乃入於京。於还乡日，送锹一口，而参河人等，不能养饲，翻令疲死。若是细马，即生贪爱，工作谩语，言被偷失。若是牝马，孕於己家，便使祓除，遂夺其马，飞闻若是。故今立制，凡养马於路傍国者，将被雇人，审告村首（首长也），方授训物。其还乡日，不须更报，如致疲损，不合得物。纵违斯诏，将科重罪。罢市司要路津济渡，予之调赋，给与田地。凡始畿内及四方国，当农作月，早务营田，不合使吃美物与酒。宜差清廉使者，告於畿内。其四方诸国国造等，宜择善使，依诏催勒。（同上）
    ○罢品部诏
    原夫天地阴阳，不使四时相乱，惟此天地生乎万物，万物之内，人是最灵，最灵之间，圣为人主。见以圣主天皇，则天御宇，思人获所，暂不废胸。而始王之名名，臣连、伴造、国造分其品部，别彼名名，复以其民品部交杂，使居国县，遂使父子易姓，兄弟异宗，夫妇更互殊名，一家五分六割，由是争竞之讼，盈国宛朝，终不见治，相乱弥盛。粤以始於今之御宇，天皇及臣连等所有品部，宜悉皆罢，为国家民。其假借王名为伴造，其袭据祖名臣连，斯等深不悟情，忽闻若是，所宜当思祖名所借灭，由是预宣使听，知朕所怀。王者之儿，相续御宇，信知时帝与祖皇名，不可见忌於世，而以王名，经挂川野，呼名百姓，诚可畏焉。凡王者之号，将随日月远流，祖子之名，可共天地长往。如是思故宣之，始於祖子，奉仕卿大夫、臣连、伴造、氏氏人等（或本云名名王民），咸可听闻。
    今以汝等使仕状者，改去旧职，新设百官及著位阶以官位叙。今发遣国司，并彼国造，可以奉闻。去年付於朝集之政者，随前处分，以收数田，均给於民，勿生彼我。凡给田者，其百姓家近接於田，必先於近，如此奉宣。凡调赋者，可收男身调。凡仕丁者，每五十户一人。宜观国国疆界，或书或图持奉，示国、县之名，来时将定国，国可筑堤，地可穿沟，所可垦田间，均给使造。当闻解此所宣。（同上）
    ○赐庸调诏
    惟神（惟神者，谓随神道，亦自有神道也）。我子应治，故寄是以与天地之初，君临之国也。自始治国皇祖之时，天下大同，都无彼此者也。既而顷者始於神名，天皇名名，或别为臣连之氏，或别为造等之色。由是率土民心，固执彼此，深生我汝，各守名名。又拙弱臣连、伴造、国造，以彼为姓，神名王名，逐自心之所归，妄付前前处处（前前，犹谓人人也）。爰以神名王名，为人赂物之故，入他奴婢，秽污清名，遂即民心不整，国政难治。是故今者随在天神，属可治平之运，使悟斯等，而治国治民，是先是後，今日明日，次而续诏。然素赖天皇圣化，而习旧俗之民，未诏之间，必当难待。故始於皇子、群臣及诸百姓，将赐庸调。（同上）
    ○罢穿渎诏
    妄听比罗夫所诈，而空穿渎，朕之过也，即日罢役。（同上）
    ○白雉见诏
    圣王出世，治天下时，天则应之，示其祥瑞。曩者西土之君，周成王世与汉明帝时，白雉爰见。我日本国誉田天皇之世，白鸟扌巢宫；大鹪鹩帝之时，龙马西见。是以自古迄今，祥瑞时见，以应有德，其类多矣。所谓凤凰、骐驎、白雉、白乌，若斯鸟兽，及於草木，有符应者，皆是天地所生，休祥嘉瑞也。夫明圣之君，获斯祥瑞，适其宜也。朕惟虚薄，何以享斯？盖此专由扶翼公卿臣连、伴造、国造等，各尽丹诚，奉遵制度之所致也。是故始於以卿及百官等，以清白意，敬奉神祇，并受休祥，令荣天下。（同上）
    ○改元白雉诏
    四方诸国郡等，由天委付之故，朕总临而御宇。今我亲神祖之所知，穴户国中有此嘉瑞，所以大赦天下，改元白雉。仍禁放鹰於穴户境，赐公卿大夫以下至於令史各有差。（同上）
    ○敕国司诏
    随天神之所奉寄，方今始将修万国，凡国家所有公民，大小所领人众，汝等之任，皆作户籍，及校田亩。其园池水陆之利，与百姓俱。又国司等，在国不得判罪，不得取他货赂，令致民於贫苦。上京之时，不得多从百姓於己，唯得使从国造郡领。但以公事往来之时，得骑部内之马，得餐部内之饭。介以上奉法必须褒赏，违法当降爵位。判官以下，取他货赂，二倍征之。遂以轻重科罪，其长官从者九人，次官从者七人，主典从者五人。若违限外将者，主与所从之人，并当科罪。若有求名之人，元非国造、伴造县稻置，而辄诈诉言，自我祖时，领此官家，治是郡县，汝等国司，不得随诈，便牒於朝，审得实状，而後可申。又於闲旷之所，起造兵库，收聚国郡刀甲弓矢。边国近与虾夷接境处者，可尽数集其兵，而犹假本主。其於倭国六县被遣使者，宜造户籍，并校田亩。汝等国司，可明听退。（同上）
    ○设钟匮诏
    若忧诉之人有伴造者，其伴造先勘当而奏；有尊长者，其尊长先勘当而奏。若其伴造尊长，不审所诉，收牒纳匮，以其罪罪之。其收牒者，昧旦执牒，奏於内里，朕题年月，便示群卿。或懈怠不理，或阿党有曲，诉者可以撞钟。由是县钟置匮於朝，天下之民，咸知朕意。又男女之法者，良男良女共所生子配其父。若良男娶婢，所生子配其母；若良女嫁奴，所生子配其父；若两家奴婢，所生子配其母。若寺家仕丁之子者，如良人法。若别入奴婢者，如奴婢法。今克见人为制之始。（同上）
    ○聚僧尼诏
    於矶城岛宫御宇天皇十三年中，百济明王奉传佛法於我大倭。是时群臣俱不欲传，而苏我稻目宿称独信其法。天皇乃诏稻目宿祢，使奉其法。於译语田宫御宇天皇之世，苏我马子宿祢追遵考父之风，犹重能仁世之教，而余臣不信，此典几亡。天皇诏马子宿祢而使奉其法。於小垦田宫御宇之世，马子宿祢奉为天皇造丈六绣像、丈六铜像，显扬佛教，恭敬僧尼。朕更复思崇正教，兴启大猷，故以沙门狛大法师、福亮、惠云、常安、灵云、惠至、僧旻、道登、惠邻、惠妙而为十师，别以惠妙法师为百济寺寺主。此十师等，宜能教遵众僧，修行释教，要使加法。凡自天皇至於伴造、所造之寺，不能营者，朕皆助作。（同上）
    ○录民元数诏
    自古以降，每天皇时，置标代民，垂名於後。其臣连等伴造、国造，各置己民，恣情驱使，又割国县山海林野池田，以为己财，争战不已，或者兼并孝万顷田，或者全无容针少地。及进调赋时，其臣连伴造等先自收敛，然後分进，修治宫殿，筑造国陵，各率己民，随事而作。《易》曰：“损上益下。”节以制度，不伤财害民。方今百姓犹乏，而有势者分割水陆，以为私地，卖与百姓，年索其价，从今以後，不得卖地，勿妄作主，兼并劣弱。（同上）
    ○改新诏（一）
    罢昔在天皇等所立子代之民处处屯会，及别臣连、伴造、国造村首所有部曲之民处处田庄，仍赐食封大夫以上各有差，降以布帛，赐官人百姓有差。大夫所使治民也，能尽其治，则民赖之。故重其禄，所以为民也（同上）
    ○改新诏（二）
    初修京师，置畿内国司、郡司、关塞、斥候、防人、驿马、传马，及造铃契，定山河。凡京每坊置长人，四坊置令一人，掌按检户口，督察奸非。其坊令，取坊内明廉强直堪时务者充，里坊长并取里坊百姓清正强干者充，若当里坊无人，听於比里坊简用。凡畿内东自名垦横河以来，南自纪伊兄山以来，西自赤石栉渊以来，北自近江狭狭波合坂山以来，为畿内国。凡郡以四十里为大郡，三十里以下、四里以上为中郡，三里为小郡。其郡司并取国造性识清廉堪时务者，为大领、少领，强干聪敏工书算者为主政、主帐。凡给驿马、传马依皆铃传符克数。凡诸国及关给铃契，并长官执，无，次官执。（同上）
    ○改新诏（三）
    初造户籍计帐班田收授之法，凡五十户为里，每里置长一人，掌按检户口，课殖农桑，禁察非违，催驱赋役。凡田长三十步、广十二步为段，十段为町。段租稻二束二把，町租稻二十二束。若山谷阻险，地远人稀之处，随便量置。（同上）
    ○改新诏（四）
    罢旧赋役而行田之调。凡绢絁丝绵，并随乡土所出，田一町，绢一丈，四町成匹，长四丈，广二尺半，绝二丈，二町成匹，长广同绢，布四丈，长同绢，绝一町成端。（丝绵绚屯，诸处不见。）别收户别之调，一户皆布一丈二尺。凡调副物盐贽，亦随乡土所出。凡官长者，中马每一百户输一匹，若细马每二百户输一匹。其买马直者，一户布一丈二尺。凡兵者，人身输刀甲弓矢幡鼓。凡仕丁者，改旧每三十户一人（以一人充厮也），而每五十户一人（以一人充厮），以充诸司。以五十户充仕丁一人之粮，一户庸布一丈二尺，庸米五斗。凡采女者，贡郡少领以上姊妹及子女形容端正者（从丁一人，从女二人），以一百户充采女一人粮，庸布、庸米皆准仕丁。（同上）
    ○幸宫东门诏
    明神御宇日本倭根子天皇诏於集侍卿等臣连、国造、伴造及诸姓：朕闻明哲之御民者，悬钟於门，而观百姓之忧，作屋於衢，而听路行之谤，离刍荛之说，亲问为师。由是朕前下诏曰：“古之治天下，朝有进善之旌，诽谤之木，所以通治道而来谏者也，皆所以广询於下也。《管子》曰：黄帝立明堂之议者，上观於贤也；尧有衢室之问者，下听於民也；舜有告善之旌，而主不弊也；禹立建鼓於朝，而备讯望也；汤有总术之廷，以观民非也；武王有灵台之囿，而贤者进也。此故圣帝明王所以有而勿失，得而勿亡也。所以悬钟设匮，拜收表人，使忧谏人纳表於匮，诏收表人每但奏请。朕得奏请，仍又示群卿，便使勘当，庶无留滞。如群卿等或懈怠不勤，或阿党比周，朕复不肯听谏，忧诉之人当可撞钟。”诏已如此。既而有民明直心怀国土之风，切谏陈疏，纳於设匮，故今显示集在黎民，其表称缘奉国政至於京民官官留使於杂役云云。朕犹以之伤恻，民岂复思至此。然迁都未久，还似於宾，由是不得不使而强役之。每念於斯，未尝安寝。朕观此表，嘉叹难休，故随所谏之言，罢处处之杂役。昔诏曰：谏者题名，而不随诏命者，自非求利，而将助国，不言题不谏朕废忌。又诏集在国民所诉多在，今将解理，谛听所宣。其欲决疑入京朝集者，且莫退散，聚侍於朝。（同上）
    ○处断臣下奉法违令诏
    集侍群卿大夫及臣连、国造、伴造并诸百姓等，咸可听之。夫君於天地之间而宰万民者，不可独制，要须臣翼。由是代代之我皇祖等，其卿祖考俱治。朕复思欲蒙神护力，共卿等治，故前以良家大夫使治东方八道，既而国司之任，六人奉法，二人违令，毁誉各闻，朕便美厥奉法，疾斯违令。凡将治者，若君如臣，先当正己而後正他。如不自正，何能正人？是以不自正者，不择君臣，乃可受殃，岂不慎矣。汝率而正，孰敢不正，今随前敕而处断之。（同上）
    ○戒朝集使诏
    集侍群卿大夫及国造、伴造并诸百姓等，咸可听之。以去年八月，朕亲诲曰：“莫因官势，取公私物，可吃部内之食，可骑部内之马。若违所诲，次官以上降其爵位，主典以下决其笞杖。入己物者，倍而往之。”诏既若斯，今问朝集使及诸国造等，国司至任，奉所诲不？
    於是朝集使等具陈其状。穗积臣咋所犯者，於百姓中每户求索，仍悔还物而不尽，与其介富制臣（阙名）、臣势臣紫檀二人之过者，不正其上云云。凡以下官人，咸有过也。其巨势德祢臣所犯者，於百姓中每户求索，仍悔还物而不尽，与复取田部之马，其介朴进连、押坂连（并阙名）二人者，不正其上所失，而翻共求己利，复取田部之马。台直须弥初虽谏上，而遂俱浊。凡以下官人，咸有过也。其纪麻利耆拖臣所犯者，使人於朝仓君、井上君二人之所，而为牵来其马视之，复使朝仓君作刀，复得朝仓君之弓布，复以国造所送兵代之物，不明还主，妄传国造，复於所任之国，被作偷刀，复於倭国被他偷刀。是其纪臣、其介三轮君大口、河边臣百依等过也。其以下官人河边臣矶丹比深目、百舌鸟长兄、葛城福草、难波癣（俱毗柯梅）龟、犬养五十君、伊岐史麻吕、丹比犬眼凡是八人等，咸有过也。其阿昙连（阙名）所犯者，德史有所患时，於国造使送官物，复取汤部之马。其介膳部臣百依所犯者，草代之物收置於家，复取国造之马，而换他马，来河边臣磐管、汤麻吕兄弟二人，亦有过也。大市连（阙名）所犯者，违於前诏曰：“国司等莫於任所，自断民之所诉。”辄违斯诏，自判菟砺人之所诉，及中臣德奴事，中臣德亦是同罪也。涯田臣（阙名）之过者，在於倭国被偷官刀，是不谨也。小缘臣、丹波是拙而无犯（并阙名），忌部木果、中臣连正月二人，亦有过也。羽田臣、田口臣二人并无过也（阙名）。平群臣（阙名）所犯者，三国人所许有而未问。
    以此观之，纪麻利耆拖臣、巨势德祢臣、穗积咋臣汝等三人所怠拙也，念斯违诏，岂不劳情。夫为君臣以牧民者，自率而正，孰敢不直。若君或臣不正心者，当受其罪，追悔何及。是以凡诸国司，随过轻重，考而罚之。又诸国造违诏，送财於己，国司遂俱求利，恒怀秽恶，不可不治。念虽若是，始处新宫，将币诸神，属乎今岁，又於农月，不合使民缘造新宫。固不获已，深减二途，大赦天下。自今以後，国司、郡司勉之勖之，勿为放逸。宜遣使者，诸国流人及狱中囚，一皆放舍。别盐屋负勹制鱼（制鱼，此云举能之卢）、神社福草、朝仓君、碗子连、三河大伴直、芦尾直，此六人奉顺天皇，朕深赞美厥心。宜罢官司，处处屯田，及吉备岛皇祖母处处贷稻，以其屯田班赐群臣及伴造等。又於脱籍寺入田与山（同上）
    ○盟群臣文
    天覆地载，帝道唯一，而末代浇薄，君臣失序。皇天假手於我，诛殄暴逆。今共沥心血，而自今以後，君无二政，臣无二朝。若贰此盟，天灾地妖，鬼诛人伐，皎皎如日月也。（同上）
    ☆日本女主齐明
    齐明，舒明皇之後。永徽六年，孝德薨，即位。在位七年。
    ○救百济诏
    乞师请救，闻之古昔，扶危继绝，著自恒典。百济国穷来归我，以本邦丧乱靡告，枕戈尝胆，必存拯救，远来表启，志有难夺。可分命将军，百道俱前，云会雷动，俱集沙录，翦其黥鲵，绨彼倒悬。宜有司具为与之，以礼发遣。（《日本书纪》二十六）
    ☆日本国王天智
    天智，舒明皇之子。母曰齐明。龙朔二年，齐明崩，即天皇位，在位十年。
    ○问藤原内大臣诏
    天道辅仁，何乃虚说；积善余庆，犹是无征。若有所须，便可以闻。（《日本书纪》二十七）
    ☆日本国王天武
    天武，天智同母弟。咸亨三年，天智薨，即位。在位十五年，改元二：白凤、朱鸟。
    ○治病全身诏
    朕所以让遁世者，独治病全身，永终百年。然今不获，已应祸，何默亡身耶？（《日本书纪》二十八）
    ○遗村国连男依等诏
    今闻近江朝庭之臣等为朕谋害。是以汝等三人，急往美浓国告安八磨郡汤休，命多臣品治宣示机要，而先发当郡兵，仍经国司等差发诸军，急塞不破道，朕今发路。（同上）
    ○选简才能诏
    夫初出身者，先令仕大舍人，然後选简才能，以死当职。又妇女者，无问有夫无吏及长幼，欲进仕者，听矣。其考选准宫人之例。（《日本书纪》二十九）
    ○除部曲诏
    甲子年诸氏被给部曲者，自今以後除之。又亲王诸王及诸臣并诸寺等，所赐山泽、岛浦、林野、陂池，前後并除焉。（同上）
</div>
    <div class="pagination">
<a href="唐文拾遗续拾_page77.html">上一页</a><span>...</span><a href="唐文拾遗续拾_page73.html">73</a><a href="唐文拾遗续拾_page74.html">74</a><a href="唐文拾遗续拾_page75.html">75</a><a href="唐文拾遗续拾_page76.html">76</a><a href="唐文拾遗续拾_page77.html">77</a><span class="current-page">78</span><a href="唐文拾遗续拾_page79.html">79</a><a href="唐文拾遗续拾_page80.html">80</a><a href="唐文拾遗续拾_page81.html">81</a><a href="唐文拾遗续拾_page82.html">82</a><a href="唐文拾遗续拾_page83.html">83</a><span>...</span><a href="唐文拾遗续拾_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
