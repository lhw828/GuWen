<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 154 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 154 页/共 603 页
  </h1>
  <div class="content">
   臣通言：伏奉恩制，以臣为夏官尚书。非常之恩，忽萃庸朽，顾匪服而增，奉如丝而自失。臣通中谢。臣闻思皇多士，必求於俊；惟帝念功，不寄於庸保。臣识量凡浅，志业空废，乏刀笔之吏能，无俎豆之经术。徒以积劳为忝，久宦成资，承日月之末光，г雨露之宏贷。丈二之组，每惭於假窃；尺一之制，更奖於庸微：俯仰惭惶，屏营反侧。夫以天台峻密，帝猷殷旷，端揆隆於八座，枢衡总於万机，非夫贤才，孰能综理？况周官司马，有甲兵之职；汉服珥貂，兼喉舌之任：历观前载，此选尤难。安可以樗栎散才，瓶筲小器，比德陈剑，差踪郑履，岂无惭於谬宠？实有惧於妨官。今圣历惟新，王化资始。天工其代，帝难所急，伏愿特寝过恩，旁求实用，塞多幸之路，开至公之道，则巨鳞纵壑，朝有得贤之颂；惟鹈在梁，臣无滥官之责。无任惭惧之至，谨诣朝阙奉表陈请以闻。
    ○为杨执柔让夏官尚书表
    臣执柔言：伏奉恩制，以臣为夏官尚书。光宠载临，震悸交集，臣某诚惶诚恐顿首顿首死罪死罪。臣学无所成，志不及远，徒以凭托霄汉，接南阳之近亲；感会风□：附西京之外戚，遂得叨恩藉幸，服冕乘轩，将燕雀而同化，共鸾凤而并翼。自升荣轩闼，接武卿士，徒参河海之象，竟乏涓尘之效。窃位妨贤，自甘屏黜，循涯揣分，敢希超奖？而圣造不赀，天波累洽，仍降非常之泽，更申窬等之命，岂非连芳八座，上比七星？固亦分职五曹，专司九法。昔虞登在癸，命喉舌之官；晋简庶僚，崇元凯之秩：自时厥後，此选尤难。自非宿望通才，高贤旧德，何以别邦国之大典，膺腹心之重寄？臣尸忝无成，实彰於既往；朽劣不逮，难冀於将来。虽输报有心，而勉励无术，宁敢自安时谤，屡玷国猷，陛下综理机衡，搜择才俊，而至公之道，未广於翘薪；则哲之明，近谬於庸菲。恐人物解体，衣冠失望，伏乞回冲鉴，俯绝过恩，更宏尚德之举，不失能官之授，则济济庶寮，自有悦於多士；区区庸鄙，傥无讥於候人。不任惭惧之至，谨诣朝堂奉表以闻。谨言。
    ○为欧阳通让司礼卿第二表
    臣通言：臣受恩怖惧，已荐款诚，而还旨绸缪，未垂矜亮，俯仰，心魂震荡，臣通诚惶诚恐顿首顿首死罪死罪。臣学艺双缺，心迹两芜，顾常接言友朋，而信未盈缶；陈力官守，而智挈瓶。徒以沐道康衢，餐和休历，四方无事，逢圣后之垂衣；百度已贞，得庸夫之高枕。幸承宽大，遂安忝窃，本将荣利求达，不以廉隅自修。厚禄尊官，雅是所溺，陈辞抗疏，岂敢为高？诚以理苟未安，义则不可，何者？器有剂限，物有局量，当其才则事或能济，逾能其分则力所不堪。是以枯木朽株，不荷楝梁之任；讠叟闻曲学，不为廊庙之资。臣妨贤自久，窃位非今，然自承乏具寮，叨荣散职，虽云尸忝，未甚隳废。至於典司邦礼，出纳王言，徒饬躬而自强，终绝膑而无力。汝作霖雨，既非庸妄所堪；臣为股肱，必致阴阳之失。亏名损实，匪顾身疵；蠹政伤风，将辱朝鉴：诚为贪冒，岂敢自安？伏愿回日月之明，收云霄之泽，察臣由衷之请，矜臣知止之分，则周庙之器，无惧於盈满；曹人之衣，或免於讥刺。无任惭惧屏营之至，谨诣朝堂奉表以闻，臣通诚惶诚恐顿首顿首死罪死罪。
    ○为武重规让司礼卿表
    臣重规言：伏奉今月十五日制书，加臣中大夫兼司礼卿。宠命光临，心灵陨越，臣重规中谢。臣闻量能而官，往圣垂范；无德而禄，昔贤有诫。陛下施物之平，不私毫发；知人之鉴，独谬庸虚。但礼秩之职，历选所难，苟非得贤，於何求化？西京置一十二列，首贯金吾；东汉有三十九人，多迁玉铉。妙择时望，将以洽神；博彩列侯，所谓重宗庙。桓荣之经学，始展今恩；孙通之礼仪，方膺此命。在臣无取，远谢古人，将何以载元冕之七旒，驱素车之十乘？臣之慊慊，非欲自保其身；臣之，深虑上尘於国。伏乞圣恩容纳。皇泽г濡，深惟得人，傍授能者，则天官无旷，庶绩其凝。谨封所让人状如前，不任惭惧屏营之至。
    ○为崔神基让司宾卿表
    臣神基言：伏奉恩制，以臣为司宾卿。芝涣曲临，奖饰逾分，蓬心回荡，冰炭交集，臣神基诚惶诚恐顿首顿首死罪死罪。臣才实凡庸，志无远大，徒以命偶时来，餐和饮泽，累叨恩遇，浸成荣显，遂得出拥朱轩，入陪紫盖，被服组，周旋阶闼。自谬司六尚，承乏九宾，星骤移，尘露无纪，每怀忌满之诫，实负旷官之责。宁可以更奉殊徽，重叨非据，当象河之显列，处惟月之崇班？陛下刻象周金，焚山榜道，维驹在咏，异人并出，无容使芳蕙为萏（疑），康瓠成宝。伏乞天哲，改择人望，则尚德之举，无累於翘薪。匪服之讥，不尘於列棘。无任惭悚之至，谨诣朝堂奉表以闻。
    ○为宗楚客让营缮大监第三表
    臣某言：臣叨承睿泽，冒陈愚恳，而九重再达，三舍不回，鞠躬惭惶，莫知启处，臣诚惶诚恐顿首顿首死罪死罪。臣自惟寡薄，何阶荣遇？徒以山林旧籍，有感圣慈，葭莩末戚，特延宸奖，遂得升朝列位，服冕乘轩。平视公卿，奄同七贵；坐登霄汉，非因六翮。自兼司喉舌，副掌枢衡，百姓不亲，徒承在宽之训；万机都旷，终替责成之举。斯获戾於妨官，敢邀荣於赐秩？而甘露时雨，不遗於溥；尊官厚禄，更集於庸虚：仍令入总巨卿，出毗藩牧。顾匪材于樗栎，空愧梓人；方假职於帷，多惭竹使。夫以渚宫作镇，旁兼水陆，营室致功，上仪星象。自非为延年之勤苦，羊叔子之恩惠，何以抚兹千里，按彼百工？陛下义不断恩，遂忘濯龙之诫；微臣宠深增惧，敢冒濡鹈之讥？况今天地开元，圣神改物，四方拭目而观化，九流褰裳而愿仕。而则哲之鉴，未奖於翘薪；至公之心，近谬於凡菲：将恐开亲昵之多幸，失衣冠之雅望。小人浅见，偶识自量，匹夫虽徽，敢守难夺？伏乞俯停过谬，更择良能，则出门同人，更释于宗之吝；侧席思彦，不乏登坛之宝。无任惭惧之至，谨重诣朝堂奉表以闻。谨言。
    ○为王遗恕让殿中少监表
    臣遗恕言：伏奉恩制，以臣为殿中少监，奉命荒越，不知启处。臣某中谢。臣行忤神，身积衅咎，偷延苫，自甘陨越，陛下忘其陋，牵以絷维，仰号上昊，俯下土。精诚无感，三舍不回；志节莫修，九泉未即。遂复肃膺紫绂，权就墨，俯首官寺，颜朝序。自摄职天台，惭简要之目；徙秩京辇，乏仁明之政。铨管无滞，多谢昔贤；χ鼓不鸣，实愧前烈：空尸厚禄，坐积时谤。不谓天光下济，圣慈曲览，重延殊奖，更超显位，司六尚之严凝，望九重之清切，怀恩揆拙，既惧且惭。但臣下弃情礼，上亏答效，孝不足称，忠无可纪，永惟家国，实负君亲，将何以安其尸忝，暴之视听？伏乞回冲恋，少察恳诚，不亏圣朝之鉴，无重愚臣之罪，则涵育有方，官序无替。无任哀悚之至，谨诣朝堂奉表以闻。
    ○为第十舅让殿中监兼仗内闲厩表
    臣某言：伏奉恩制，以臣为殿中监兼检校仗内诸闲厩。逾涯之恩，忽降霄极；非据之惕，坐惊魂宇，臣某诚惶诚恐顿首顿首死罪死罪。臣本乏才艺，素无操植，徒因绪业，获齿簪裾。属两曜重光，三灵再造，登山捧日，始会於风□；涉海窥天，遂攀於星汉：位非德进，荣以恩。出捧鸾镳，骖玉舆之式道；入陪凤，预金门之通籍：扈清切之严卫，接绸缪之宴私。邱山之恩，徒谢成贷；丝发之效，竟知无补。加以兼乌窃幸，假凤连栖，兄弟分侍於阃闱，甥舅齐迹於枢秘，光荣被於九族，宠遇倾於百寮。是以常诫满盈，亟惭尸素，叔宝之遇武子，虽愿输忠；正礼之对公山，惟忧旷职：常思高明之瞰室，无惧平路之倾。岂谓天道不赀，圣慈逾厚，仍降非常之泽，重纡加等之命。妨贤受任，多惭於鸳鹭之群；匪服叨荣，实愧於蜉蝣之羽。窃惟先王慎择，不进於凡庸；明主虚求，务延於才俊。伏乞傍罗杞梓，更询或朴，必取九能秀杰，方为御府之臣；无使五技轻姿，谬处七闲之任。自然六尚增价，七驺无忝，纳於百揆，终无废事之讥；宾於四门，必有得人之颂。无任惭惧屏管之至，谨诣朝堂奉表陈谢以闻。谨言。
    ○让麟台少监表
    臣峤言：伏奉制书，以臣为麟台少监，依旧兼修国史，仍知凤阁舍人制阁事。仰戴私恩，退揆愚陋，手足知舞，心魂载惕，臣峤诚惶诚恐顿首顿首死罪死罪。臣一经莫守，五技不成，宫墙易窥，俎豆无术。阳和布德，枯朽同荣；雷霆发音，闭蛰俱起：用叨时幸，遂历清阶。含香握兰，惟尘於两凫之署；切问近对，匪服於双鸾之沼。西垣载笔，五字非工；东观属词，两班难嗣：空抱支离之疾，坐招尸素之讥。惟此挈瓶，有同画饼，岂足以比肩良史，参领秘文，犹陪二子之行，尚忝四郎之末？纲罗帝籍，既伫英才；出纳王言，宁容妄处？陛下搜贤择善，责实循名，程才毕入於准绳，适用不差於轮桷。伏愿特回鉴揆，俯察愚蒙，深惟帝难，妙简人才，则尚德之举，宁谬於鸳池；妨贤之谈，不起於麟阁。无任忝窃惭悚之至，谨诣朝堂奉表陈请以闻。臣所让人，别状封进，臣峤诚惶诚恐顿首顿首死罪死罪。谨言。
    ○让成均祭酒表
    臣峤言：伏奉恩制，以臣为成均祭酒。对扬鸿休，揣摩褊量，奖饰逾分，周惶增惕，臣诚惶诚恐顿首顿首死死罪。臣才不应务，命实偶时，非亲非贤，奉帷幄之侍；无艺无术，备盐梅之臣。排金门而上玉堂，步鸳阁而游鸾沼，抱支离之沈涸，旷密勿之繁机。六翮不任，但惭於腹背；四支已顿，空请於骸体。分辞荣於琐闼，仍藉宠於环林，顾非席上之珍，敢辱淹中之赏？况东序蚁学，称为教化之宫；西胶虎门，实应文章之宿：论姬孔之制度，谈夏商之损益。方期遗典坠业，有可发明；岂伊曲学讠叟闻，所堪尸忝？伏望俯停庸瘵，改命耆儒，则授几肆筵，还知入庙之礼；褒衣博带，不濡在梁之翼。无任忝窃惭惶之至，谨诣朝堂奉表陈让以闻。臣所让人，具如别状，臣峤诚惶诚恐顿首顿首死罪死罪。谨言。
    ○自内史再让成均祭酒表
    臣峤言：伏奉今月二十四日制书，除臣成均祭酒同凤阁鸾台三品，馀并如故。列星日，曲垂鉴揆，膏雨油云，傍洒渥泽，承命如失，负恩不胜，臣峤中谢。臣本诸生，阶缘常调，幼趋诗礼，才学修身，长习文章，能经国。徒以淹年旷日，积勤累劳，无翼而偶摩霄，不材而参构厦。往逢人乏，滥荷天听，预闻政事，莫近主益。寻而犬马私疾，颇至虚羸，蝼蚁残生，俯蒙含育，矜其不逮，备以闲司，臣获从容，稍似强健。复属皇慈不已，圣奖弥勤，始接貂蝉，更追龙凤，机务填委，昏情战兢，风劳雾气，晓迫宵煎：因此疲羸，虑成废旷。所以每求清闲，辄事陈乞，窃望优游散辈，沐浴淳源。岂晤大造弗遗，殊荣累及，玷代天之列，蹑教胄之行。且祭酒之荣，有道之选，往年已知不可，今者何宜重游？伏乞特寝严汗，改命长才，非敢欲逃身责，深恐有紊国经。由衷精诚，惟圣矜纳，无任恳迫惭荷之至，谨诣朝堂奉表陈让以闻。其所让人，别状封进。
    ○为武攸暨让官封表
    臣某言：臣频布款诚，庶蒙矜遂，而由衷之请，空竭於肝胆；临下之鉴，未察於庸愚。集木非兢，临泉罔惧，臣某诚惶诚恐顿首顿首死罪死罪。臣历窥前志，详考旧闻，莫不以有道兴邦家，不才替社稷。汉武帝纲罗群士，惟伫俊贤；周成王训迪庶官，不求庸保。臣行能近浅，识性凡陋，难化之质，非八音所陶；不移之愚，岂六艺能饰？往缘戚属，叨奉恩私，遂得地列齐封，门开鲁馆，承敦叙於九族，被微章於五等。今光华始旦，品物维新，三代典章，理遵於旧式；二京恩泽，宜革於权制。方就散秩之辈，幸沾朝请之流，宁可以冒践槐庭，更增茅土？况班彝锡瑞，执揆提衡，法垂复象於三台，视隆班於四渎：实司邦教，是曰藩维。岂臣馀喘残生，所合尸忝？非臣荒情菲质，所宜叨据。陛下悬旌访逸，刻象求才，朝有白驹之贤，野无黄犊之彦：方使思皇多士，必明於至公，岂令或朴能官，近废於亲昵？臣自审量，实所不堪，屋之灾，岂惟於身咎？折鼎之责，方贻於国患。伏冀回光敛霭，寝绂收纶，察臣不移之心，矜臣非饰之请，特停过误，改命才良，则白马丹书，不惭於异姓；和羹作砺，不逮於凡庸。无任惭惧屏营之至，谨重诣朝堂奉表陈请以闻。
    ○为武攸暨让兼知司礼寺事表
    臣攸暨言：伏奉恩制，命臣兼知司礼寺事。臣本无操履，素乏艺能，凭藉葭莩，遂叨冕笏。画龙刻鹄，非有天才；簪犀纽龟，但因地势。鉴空虚微眇之质，念庸ウ不逮之姿，素简神衷，岂劳铨叙？幸得攀光日月，藉宠侯王，禄比万锺，爵穷五等，备梁园之车服，司周室之典经。朝夕起居，出入陪奉，在生多幸，於臣已足，岂可重叨非据，更窃隆班，上亏国章，下速身谤？昔汉畴稷嗣，将冠九响；虞伯夷，实掌三礼：奉蒸尝祈礼之典，有匏土笙镛之节，匪徒移风易俗，兼且尊天事神，岂於凡庸，所可参议？况此司礼分职，见有二卿，并在官联，事且无缺，更参驽蹇之足，徒乱鸳鸿之序。伏乞圣慈回鉴，天造曲成，矜其慊切之心，念其尸旷之责，怡然俯察，霈乎垂许，则至公之道，实宏於圣朝；多幸之灾，不累於凡识。无任惭惧屏营之至，谨诣朝堂奉表以闻。
    ●卷二百四十五
    ☆李峤（四）
    ○为武嗣宗让千牛将军表
    臣嗣宗言：臣学艺无称，才德兼阙，幸延慈荫，遂历通班。花萼同荣，依上林而发彩；交贺，仰大厦而相欢。恩比邱山，效微尘露，叨荣席宠，荷愧承羞。臣嗣宗中谢。臣嗣宗夙奉皇明，已忝衔珠之秩；兄懿宗近承天泽，又当执金之位：弟兄齐列，伯仲分曹，咸典禁戎，并参宸卫。匪惟官崇禄厚，思满盈而增忧；固亦秉势操权，顾章程而自惕。竞臣素抱愚拙，更缠疴恙，牵羸引惫，窃位妨贤，内怀尸素之惭，外负朝廷之谤，岂可以多尘圣化，久累能官？伏乞收迹丹墀，归骸素里，庇尧云之光彩，浴舜海之波澜。柳蔚桃浓，听南邻之锺磬；茅舒桂满，陪北阙之簪缨：餐厚渥而忘饥，乐太平而愈疾。则涵养之德，瞻大造而斯宏；冒之讥，在微臣而知免。辄陈固陋，轻默威严，授纸弹毫，惊魂悚魄，臣嗣宗诚惶诚恐顿首顿首死罪死罪。谨言。
    ○为武攸宜让扬州都督府长史表
    臣某言：伏奉恩制，以臣为扬州大都督府长史。光宠载临，震悸交集，臣某诚惶诚恐顿首顿首死罪死罪。臣蒙蔽有素，非陶染所移；磨砺无成，岂钻仰能及？斯并久尘圣鉴，不逮更伸愚款。陛下降犹子之爱，忘具臣之讥，乘以轩车，佩以玺绶。射荣席宠，瞻岁月而徒深；结课畴庸，在涓埃而莫取，何曾不外惭赤绂，内负素餐。是以前布腹心，辞禁卫之重；後竭诚恳，归殿省之荣：岂欲娱志养高，实愿遗身体国。不谓圣情重叠，恩旨绸缪，更锡隆章，重纡显命。刷燕雀之毛羽，求其奋飞；饰驽骀之衔辔，徵其灭没：虽愿尽智力，而终难勉强。陛下宵衣待旦，仄席思贤，必欲无旷庶官，克谐共理。臣智惭一割，政乏四科，岂足以恭副虚求，宏宣美绩？况三楚旧壤，一都之会，永言作镇，匪易其人。伏愿遵尚德之彝躅，杜推恩之妄举，以公灭私，简才授职，则武皇得士，不惭於曩岁；文王能官，复在於兹日。无任惭悚之至，谨诣朝堂奉表以闻。臣所让人，俱如别状。
    ○为道士冯道力让官表
    臣道力言：臣叨缘幸会，谬奉渥恩，随簪笏之九班，列山河之三土。王言如，敢不钦承？人好惟星，愿披诚款。道力本厌嚣滓，夙耽闲旷，潜形草泽，不将皋鹤，并闻浪性□霞，惟慕海鸥相狎，十步徒欢於钦啄，一官菲尚於荣华。幸属圣期，谬回天奖。承轩冕之赐，列是樊笼；践绳墨之途，更成维絷。尺但惭於锺鼓，ジス空费於牲牢，故欲沥胆输肝，披诚进款。倘蒙却收匪服，改命如丝，不以尸旷之交，免其负乘之责，则物情舆论，谁不谓宜？如将众例难违，微功必叙，仍优附凤之赏，遂假濡鹈之衣，则望赐以宫名，还其道服。仲虞怀八座之禄，未入朝廷；之推列五等之封，尚居山薮。所冀资此俸秩，永修齐供，庶玉清垂贶，增宝祚於三元；金开祥，固珍图於万劫。上隆紫极之统，下遂清溪之游：在於微生，实为幸甚。道力昨已陈请，未蒙处分，重此祈，伏增战越。道力诚惶诚恐顿首顿首死罪死罪。谨言。
    ○代公主让起新宅表
    臣妾言：伏承圣慈，以妾居处褊狭，欲开拓宅北，更起新第，恭闻睿旨，不胜惭惕。陛下骨肉之爱，天至而溟深；敦叙之风，日隆而月厚。复推心连萼，结念同胞，方欲广沁水之庭除，增常山之版筑。虽殊恩曲奖，惠泽实浸於肌肤；而妨公害私，谤讪恐盈於道路。况臣妾承灵天妹，藉宠王姬，舆服亚於椒宫，土田方於茅社。甲第之当衢向术，并列三区；别庐之带水连山，将盈万亩：深埒则可乘骐骥，高楼则惟待凤凰。常忧瞰室之易灾，实惧满堂之难守，宁可更求轮奂，别构崇深，扰闾里之黎，倾国家之府藏？且鬼神所福，常矜於缺隅；贤圣垂箴，必诫於丰屋：孙叔辞良沃之土，晏婴求湫隘之居。妾虽愚蒙，颇闻训典，实愿归师老氏，以止足自防；仰慕周公，将逸豫为戒：但希安分於容膝，非敢攀荣於润身。且坊为要冲，地当贵里，亩赁二三十贯，居人四五百家。夺其近市之门闾，生其破家之怨ゥ，虽下人之不语，岂愚妾之能安？又妾之平生，每存舍施，屈身济物，蝎愿为，益己害人，情岂能处？今麦苗虽盛，价未丰，家少粮储人多菜色，但可劝耕耘之业，未宜兴土木之功。伏乞俯察愚诚，傍询众望，体东作之尤要，知西第之非急，收兹霈泽，惠被黎蒸，则天下苍生，孰不欣幸？无任忄空款屏营之至，谨遣某官诣朝堂奉表陈请以闻。谨言。
    ○为公主辞家人畜产官给料表
    臣妾等言：妾闻贤相防微，杜盈门之车骑；通人酌损，忌满堂之金玉。尚子平之读《易》，富不如贫；孔宣父之立言，奢也宁俭：永言故实，此为明鉴。妾等并承灵坤载，荷荫中枢，或天妹申慈，忝扶桑之瑞萼；或王姬藉宠，窃礻农李之奇秀：开沁水之园苑，赐常山之汤沐。榜悬金字，分衢离巽之宫；路夹银河，并列星辰之位。通秘籍於龙廷之内，枉仙舆於凤楼之下：殊私曲奖，以日而系年；缛礼崇徽，夸今而迈昔。兼复别隆朝旨，猥存家务，舆台供隶之衣食，栈厩豢牢之秣养，并回中府，俱出大农。聚终岁之储但凭丝绂；供阖门之费，不烦机杼。仰鸿泽，退省微躬：生以地高，徒窃云霄之幸；宠非德进，曾微纤芥之劳。何义而虚受渥恩？何功而谬延赏赐？是用每积惭悚，常忧颠沛，敢忘周公逸豫之诫，深念老氏止足之言。乞留圣慈，俯鉴愚恳，数腺无过忄典，满不至溢。国邑田租之常料，既已丰殷；马牛陪隶之杂供，并希停减：庶得无耗府实，稍清朝谤。长毂远驭，不逢於致寇之人；高门洞开，无怯於害盈之鬼。不任兢悚愧惧之至，谨遣某官诣朝堂奉表陈请以闻。
    ○为裴驸马让官与父表
    臣某言：臣闻善则归君，臣之报主；功推於父，子所荣亲。臣本愚贱，幸承门阀，擢自弱龄，得尚公主，耀宗荣党，何已七（疑）十年，成名效能，曾未之有得：是以昧死旒，陈情控告。臣某中谢。臣闻隐情而言不吐者，事君之罪人；心孝而迹未行者，事亲之逆子。臣擢自泥滓，起登上第，受国之宠。负亲之恩，情所隐而言未吐者，敢奏於今日。臣门阀少薄，冒因遗绪，父叔昆弟，忝列朝班，惟臣一身，特拜都尉。然驸马之位，因天所封，寺卿之阶，何功受赏？富过宗祖，荣过棠棣，无德而禄，将何以堪？臣父正议大夫前太子少詹事臣居士，凤预周行，早规陈力，顷以天波溥洽，许顺悬车，然朝命先г，已三十载，累年效职，复十数迁。金紫末阶，爰从致仕，桑榆尚早，实愿荣班，臣亦何人，独多勋赏？臣闻父子罪不相及，而官独逾於父，虽爵因天假，不限高卑，而官入私门，自多伊愧。每用责躬晨省，面朝端，臣子之情，所不忍。伏乞以臣在身三品并见在进让，臣父本品降赐於臣，贵得秩禄相次承宠，朝闻夕死，实所甘心。伏愿陛下容臣薛让，允臣愚恳，非直圣朝高孝理之风，抑亦微臣尽为子之道。
    ○为朝集使绛州刺史孔祯等进大诗表
    臣祯等言：臣闻谣诵必采，而风俗可观；舞咏既陈，而德音不泯。伏惟金轮圣神皇帝陛下金口屈道，枢正辰，庆徽号於法宫，无怀生於净国。元猷再阐，紫极重光，天地合德而同休，黎氓改视而易听，万方欣戴，百寮舞。臣等备列下藩，豫承大庆，三年入计，行趋玉帛之礼；五日赐，即奏云天之宴。睹光灵之赫奕，接恩贶之绸缪，酬报何阶？空誓心而铭骨；嗟叹不足，遂抽毫而授简。非效狂而贡斐，实有感而求音，同盍各於二三，冀揄扬於万一，并题序引，式光鸿造。虽戴天辩日，诚不窥於两童；而讲德陈诗，庶无惭於四子。不量疏野，轻敢荐闻，缮写毕功，进上如别。击辕之陋，辄响於云门；化草之微，遂驰光於日。旋顾庸鄙，追增悚汗，臣祯等无任云云。
    ○为凤阁侍郎王主庆进书法表
    臣某言：奉墨敕，令臣家所有书法，并将进来。但臣家书法，属隋季乱离，并多坠失。臣十代再从伯祖羲之书，先有四十馀纸，贞观十二年，太宗文武皇帝购求遗迹，臣亡父先臣私直并将奉进，一不敢留。今之所存，惟有一卷，并臣十一代祖导已下书一帙十卷，谨随状进上。但臣弓冶不嗣，堂过媳然。虽奉纳楹，多逢坏壁，亡失之外，所馀无几，私珍缇袭，方遗子孙。不谓两曜回光，九霄俯听，曲延采拾，遂登旒，使千载遗宝，重增於光价；九泉深隧，更奉於恩渥。宠被私门，荣г异代，怀恩慕远，感佩兼深。臣方庆诚惶诚恐顿首顿首死罪死罪。谨言。
    ○为凤阁侍郎王方庆进南齐临轩图表
    臣某言：臣家有齐帝临轩图，是南齐袁倩下手所画，私门传宝，以为妙绝。伏惟圣情兼尚，睿鉴旁周，稽古轶於虞聪，幽求过於魏览。万几多暇，百代可知，或厌游娱，傥存观省。臣暮年多幸，得奉休明，窃谓珍奇，无容隐默，近从京宅取到，不获早以上闻，今谨诣阙随状奉进。轻尘旒，伏用惭惶屏营之至。
    ○为杭州刺史崔元将献绿毛龟表
    臣某言：臣闻五气殊方，元龟列於元武；四灵异禀，神蔡游於紫泉：用能藏往知来，发祥祚圣。大禹之永终天禄，文荐九畴；隆姬之命帝庭，兆成三吉：永言秘宝，录存缣简。伏惟金轮圣神皇帝陛下蕴灵沙劫，屈道枢，推正觉而御彝伦，宏大悲而抚群俗。□行两施之泽，下漏三泉；春生夏长之仁，曲成万物。恩洎草木，惠覃飞走，天泽感气而延和，神灵应德而呈瑞。伏见所部钱塘县人聂，於市内水中获毛龟一枚，修尾长头，元甲绿毳，名掩於楚宗，状奇於灵绎。虽六眸在首，未足尚其祯祥；五色成文，讵能齐其诡异？伏丛蓍而自久，下芳莲而暂出，美兼旷代，休窬群祉。谨案孙氏《瑞应图》曰：“王者德泽湛溃，渔猎从时，则灵龟出。”《礼含文嘉》曰：“内外之帛，各得其宜，则山泽出灵龟。”陛下解纲收罟，宏天地之大德；创制改物，穷帝王之能事：宜其膺受冥贶，克享珍符。且益有十朋，表贤才之入用；寿窬千祀，彰圣历之无疆：嘉祉不召而自臻，乾象无祈而潜应。臣谬当重寄，亲奉洪庥，灵异爰臻，既骇於常观；舞胥属，实兼於恒品。无任庆跃之至。
    ○为司农卿宗晋卿进赤觜山鹊表
    臣晋卿言：昨於宿羽亭子园内，捉得赤觜山鹊一枚。其鸟有三足，中足有五指，近人相托，爪上有毛，仪观非常，精彩特异。虽貌在禽类，而名高羽族，鲜毛孕碧，劲觜含丹。三足呈休，与黔乌而比孝；五指为瑞，共白麟而同德：填河未足方其美，绕树无以俪其珍。故使绿衣翠襟，羞言辩惠；藻翰锦臆，惮称奇伟：将明天子之德，遂入虞人之罗。自非睿感潜通，祯符显应，岂能殊祥毕凑，异物咸臻，旷千古而难逢，超百王而独异？臣谬参簪笏，忝列葭莩，跃之情，实倍恒品。无任喜庆之至，谨奉表称贺以闻，其山鹊谨随表同进。
    ○为凤阁李侍郎进瑞牛蒙赐马表
    臣某言：臣昨轻率愚下，进瑞牛一头，今蒙恩赐良马一匹。伏惟陛下道超万古，化穆三神，故得天壤荐成，纲明归奉，植物动类，变形质而呈休；羽族毛群，革音容而表贶。万为盈数，化成於大武之元；白者粹文，焕炳於纯离之畜。斯自天灵命，旷代殊祥，实上圣之元符，在微臣而何力？猥蒙宸奖，曲被皇慈，移灭没於帝闲，降权奇於御皂。汉宫流赭，遂出於玉台；轩后飞黄，俯回於驰道。岂直衣冠同羡？固亦妻子相惊，臣亦何人，冒斯殊宠？惟当附兹骥尾，希自励於疲驽；托此龙媒，庶长承於驱策。无任悚戴之至，谨奉表陈谢以闻。
    ○为凤阁侍郎李元素进冬椹表
    臣某言：闻京兆万年县大宁坊宅内，有桑树一株，暮秋生子，初冬椹熟，今谨取得，专辄进奉。伏惟陛下惠覃区宇，仁洎草木，故得神蚕之树，发秀於寒露之辰；帝女之林，结实於繁霜之下。出於万年之界，彰一人万岁之符；生自大宁之坊，表群生大安之庆。鸱已革，见夷貊之怀音；丝蛮行丰，知府藏之逾实。殊祯荐委，绝贶仍臻，凡在含生，孰不欣庆？无任跃之至，谨奉表陈贺以闻。
    ○为绛州刺史孔祯等上献食表
    臣祯等言：臣闻式宴为欢，《易》著需云之象；阳展敬，《诗》有《湛露》之歌。伏惟金轮圣神皇帝陛下功掩大千，化高明一，凭五乘而驭群品，秉六度而宏万机。俯顺人心，仰膺佛记，尊名大号，与日月而齐光；凯泽欢，共雷雨而俱作：舞咏溢於三界，声名殷乎四天。臣等备守外藩，幸欣入计，瞻衢路而踯躅，望阙庭而悚跃。欢情未展，空思侧弁之娱；圣造不赀，仍赐合醵之礼。三元告始，万品惟新，阳进而君道载昌，景延而圣寿弥固。具寮称贺，率土同欣，札魂在藻之心，辄效献芹之志。谨上礼食五十举，具如别状。和殊九沸，美异八珍，有惭殷鼎之滋，岂益尧厨之膳？轻荐蔬菲，追增悚怍，臣祯等诚惶诚恐。
    ○为纳言姚等上礼食表
    臣某等言：伏以坛场既毕，文物惟新，寰区被雷雨之恩，宴乐动云天之曲。元髫黄发，式舞遍於康衢；车马衣冠，追赏穷於胜境。瞻凤闱而列鼎，抗龟浦而开筵，风光满佳丽之城，烟雾上神仙之阁。倾倒，尽百辟之欢娱；伏槛凭轩，延九霄之眺瞩。五日开十旬之赏，千龄逢万岁之期，固以庆轶朝门，深天造，无任喜跃之至，谨上礼食若干舆。不耻献芹之陋，方期在藻之欢，旋顾单菲，追增悚怍。
    ○为武攸暨上礼食表
    臣某言：伏惟陛下至德动天，深仁被物，光辉格乎上下，神化行乎中外，故能使明叶替，景贶骈臻，承灵命於九元，锡祯图於万祀。高秋在律，重九御辰，陈法驾而展皇仪，升紫坛而奠苍璧，钦告类之典，尽敬之容，咸秩群神，允百福。然後玉銮回轸，金郄戒涂，发雷雨之恩私，展云天之宴乐。百寮簪笏，承恺悌而沐沈潜：四海氓黎，欣复除而荷优贷。瑶图载永，鼎命维新，舞同於十方，欢娱迈於千古。臣谬当维翰，忝属葭莩，敢申庆跃之情，愿奉宴私之泽。谨上礼食若干舆，野人何识？徒致诚於献芹；天奖曲成，倘俯欢於在藻。无任区区之至，谨昧死奉表以闻，臣诚欢诚喜顿首顿首。谨言。
    ○为武攸宁辞夺礼表
    臣攸宁言：伏奉恩制起臣为春官尚书。曲降芝泥，俯收草土，承命哀震，扣心号绝，臣攸宁诚惶诚恐顿首顿首死罪死罪。诚孝莫纪，咎殃所锺，过隙永辞，倚闾奚望？不自灰灭，偷视光阴，尚何心灵，得齿人类？陛下爱结敦叙，慈深宴逸，免之苫块，锡以衣簪：葭莩之恩，饮泽诚厚，荼蓼之戚，胡颜以宽？况天地同节，宗伯是经；尊卑共仪，达丧有典。使臣外掌邦礼，内亏庭训，何以奉宣名教，克弭讪谤？臣之愚蒙，夙夜揆鉴，平居畴日，废职旷官，况识乱匪莪，情荒植柏，宁可仪刑八座，损益万机，虚玷元猷，上秽清鉴？伏冀哀其穷恳，惠以至德，用伸犬马之愿，获遂乌鸟之情，则地义所宏，弥文於永锡；人伦所咏，实光於孝理。无任荒迫之至，谨奉表陈请以闻，臣攸宁诚惶诚恐顿首顿首。
    ○百官请不从灵驾表
    臣峤等言：伏以灵驾遵途，圣恩攀从，国计非便，群臣不安，冒昧上祈，未蒙哀允，跪对还旨，载深惶惕。臣峤等中谢。臣闻古者天子，上法天心，不极私情违众欲，以顺人理国为孝，以克己制心为礼。是故凡圣异礼，公私殊制：私心独展，凡人之孝也；万姓咸若，圣人之孝也。陛下行尧、禹之事，以万姓为心，柰何守曾、闵之节，怀独展之愿？臣等嚣嚣，窃所未晓。且永淳已後，关辅流散，近适旋定，人犹未足，今山陵起筑，役徒萃，弥春涉夏，为费宏多。若陛下此行，群司毕从，於人取给，臣实难之，水旱小愆，农虚非浅。东都则水漕淮海，易资盐毂之蓄；陆走幽并，近妖现夷之便。朝命新复，人望安在？宜应静镇，未可移动。陛下若俯顺群愿，留抚都人，则其安如此；若不胜私情，攀奉灵驾，则其虑如彼。况扈从兵马，既不豫集，行宫廪蓄，又未先备，发期俯迩，支计阙然，仓卒敦迫，必不敢办。若待陵寝安厝，霜露终感，三农岁念，万乘时巡，奉郊庙以展虔，瞻日月其何远？今固将抒私恋，充群言，忘人力，蔑国用，此实非陛下安集新业之故，亦非先后怜悯遗人之意。且朝廷故事，典章犹在：献陵追远，太宗不至於三元；昭陵上迁，高宗不至於九：岂先帝私怀不堪故事？群臣公议之所夺也。伏愿仰遵旧训，顾定新基，屈至情而顺群心，抑小节而成大孝，使军国长算，函洛皆安，邦甸穷人，赋敛少减。万姓翘望，实深至愿，百寮结诚，期於死请。无任悲迫之至，谨诣朝堂奉表固请以闻。
    ○请车贺还洛表
    臣峤等言：臣闻天下皆春，而燕有析（一作祈）暄之律；日中并照，而彭泽有随阳之禽：岂非承光饮和，仰德延庆？深於恋者，其往若不亲；渴於求者，其来如不足。以圭表既宅，关河驰怨思之诚；銮和未巡，攀邓切讴歌之慕。帝车北指，宸驾西临，槐檀聿历於四时，纟青筏犹淹乎八水。耆老延颈，簪裾企望，戴天有分，徒嗟京兆之遥；捧日无阶，窃恨长安之远。臣峤等中谢。伏以载祀七百，卜年非丰镐之地；乘时九五，启圣由洛之乡。所以受龙图龟书，所以朝雨师河伯，叶祥符於讠，采谋议於人鬼。万灵幽替，百物阜昌，是曰天地之心，实兴帝王之祚。方使四夷为守，西宾屈无外之谈；六合为家，东土壮居中之业。况复圆丘方泽，神之兆域以安；复庙重檐，昭穆之尊卑既叙。定社而立稷，建邦而设都，是万年长王之郊，诚亿载不迁之宇，宁可久旷中壤，即安偏据？咏山河於汉旧，访宫室於秦馀，五载时巡，曾无告至之礼；四方述职，仍以不均之患：臣等庸愚，窃所未达。
    今三秋告稔，万宝已成，阴阳所和，稼穑遍茂。却连泽潞汾曲叙庙（疑）荆扬海隅，万庾同殷，千箱并咏。禾萌九穗，未曰休祥；石五钱，讵名丰穰？加以舟车并凑，水陆交冲，物产尤多，观听胥悦：众庶有来苏之冀，神灵翘望幸之心。伏愿陛下俯察氓谣，仰天意，因铜省（疑）之稔岁，命玉銮之仙轸。涓时择日，屯万骑而出函秦；省俗观风，抚四人而还巩洛：逍遥乎九阿之阻，容与乎八表之路。回舆驻跸，观十月之圃场；辟纩凝旒，问百年之疾苦。然後归格，造乎九庙明堂，众星拱列，长居辰极之尊；万骏驱，载咏朝宗之府。光辉将日月齐殷，德泽与江河比润，致乾坤之景福，尽亿兆之欢心，凡在人，孰不欣幸？臣等限以所守，不获亲诣阙庭，无任区区之诚，谨附洛州奏事使朝议郎行洛州司兵参军卢正言奉表陈请以闻。
    ○为王及善请致仕表
    臣及善言：臣愚款频荐，蝎言尽，而睿旨弥隆，礼以恩酬，固辞则成命有废，勉进则私情不堪：惟此忧惶，坐交冰炭。臣及善中谢。臣志均驽马，知眷恋於轩枥；生比&lt;疒鬼&gt;木，惧零落於风霜：思十驾之驱驰，迫四时之代序。辞稻粱之惠，宁是宿心；乞桑榆之年，但缘量力。昔者主父未达，常健羡於陈鼎；孔某遭难，每殷勤於执鞭：或排摈於中朝，乍栖迟於列国。况臣叨恩窃幸，非待营求，尸禄效官，不假才艺，获当年之荣贵，无曩世之艰虞。岂应轻物傲时，薄优游之宠官；陈辞抗疏，循耿介之名节？直以颓龄向尽，衰疹逾加，二首六身，甲子催其岁月；百骸九窍，寒温煎其骨髓。无仙童之却老，有灾竖之侵年：志力昏沈，精神耗竭，心已迷於方寸，目久暗於元黄。鸠杖扶危，且犹不逮，池养望，孰云非罪？窃畏众多之口，顾思庸短之累。昔之少壮，犹不如人；今也耄期，讵堪经国？是用披肝地，拜手祈天，方登月制之辰，庶免夜行之咎，言非饰请，理实诚陈。陛下厚眷殊私，尚留陪於簪屦；老臣馀喘微息，终绝望於轩墀：空荷不赀之恩，实无自强之地。伏望俯矜疲劣，微赐含容，免其折鼎之忧，假以悬车之乐。倘残骸未摈，尚齿不遗，犹望俎豆几筵，接虞庠之庶老；岁时朔望，陪周行之末班。更得拜奉宫闱，瞻睹日月，则生涯兼足，死将不朽。伏蜗卢而献款，仰龙阙而翘魂，心往形留，授简增欷。无任拙疾衰老恋慕屏营之诚，谨遣息清庙台主簿温重诣朝堂奉表陈情以闻。
    ○为皇太子请加相王封邑表
    臣某言：臣以相王旦发彩萼，承流宝派，虽班彝锡瑞，既同於伯叔之封；而食菜苴茅，不逮於子男之国：敢缘敦叙之义，辄献由衷之诚。而葵藿倾心，徙希皇矣之鉴；云霄绝望，不流霈然之泽。惝恍如失，徘徊增伫，臣某诚惶诚恐顿首顿首死罪死罪。臣闻命以车服，锡之土田，实将共安邦家，永固宗┙。炎汉之开藩树屏，廛七十城；隆姬之书社建侯，封疆四百里。故知业隆者基大，本盛者末丰，涯阔而润泽深，枝条繁而庇荫远。伏惟皇帝陛下握河开历，截海凝图，化绵於商夏之朝，地广於唐虞之域。裁旧典之损益，补前王之阙漏，万官咸事，百度以贞。虽穆穆之风，具宣於政理；而亲亲之道，或废於挹谦。至今骨肉礼薄，藩维业旷，曲阜之特高才艺，仍减附庸；平台之深笃孝慈，仅留汤沐：徽章空列於五等，禄秩不窬於九命。曦舒兼曜之德，久被於寰中；□雨曲成之恩，翻遗於膝上：异强弱枝之道，违先亲後疏之意，非所以上宗王室，下睦帝姻。氵兄天垂後星，承发肤者盖鲜；卦膺习坎，奉晨昏者非众：荷圆穹之宝覆，藉厚载之珍腴。若令宠数不加，等威无辨，便是卑万乘之尊荫，阙四海之遐瞻。蛮貊荒陬，犹知不可，衣缨士庶，孰谓其宜？伏念天伦，深惟国体，情实存於天道，理不涉於私求。伏愿曲降圣慈，俯收愚恳，惬久远之大义，抑冲之小节。畴咨故实，申命有司，划以山川，优其井赋。剖符开国，依希鲁卫之亲；盘石居宗，仿佛应韩之躅。明鸠均养之惠，慰同气之心，使麟趾式安，犬牙愈固，则洪恩所被，允及於万方；灵贶所覃，岂惟於九族？无任悃款屏营之至，谨遣某官某奉表陈请以闻。
    ○为太平公主请住山陵转一切经表
    妾某言：妾生涯有缘，仰系皇极，孝行无感，上倾乾荫，号天罔极，扣地不追，集蓼崩心，茹荼泣血。自攒开东洛，绋下西秦，气朔遄移，光灵浸远，怨晨昏之易隔，悲节叙之难留，举目摧伤，触途殒裂。今桥山已，滦水还封，二曜停临，九天绝仰，恸遗弓於此日，思税驾其何年？追想平居，永惟曩载，粤自襁褓，迄於成立，锺兹结爱，殆欲蒙携於掌中；候色承颜，何尝暂离於膝下？方倚南山之固，长承北极之尊。岂图就养之欢，遽乖於扇枕；问安之地，翻类於过隙。念凶妨而自咎，思顾复以何酬？所冀扶杖坟茔，结庐山隧，瞻奉觞奠，依凭园寝。终三年之礼，企及通丧；转一切之经，庶邀冥福：上以资未来之果，下以摅罔极之心。伏惟陛下孝通神明，仁洎草木，乞体荒疚，特垂怜许，使乌鸟微志，获与耘禽致哀；犬马孤诚得从耕象申慕：则穷喘无恨，馀生知幸。无任哀切之至，谨附使具官某奉表陈请以闻。
    ○为魏国北寺西寺请迎寺额表
    沙门臣某等言：窃闻国隆园寝，汉道以光；洁诚宗庙，周卜惟永。斯但礼极崇奉，事昭严配，未能尊扬七觉，酬顾复於前生；幽替三途，树津梁於後劫。伏惟圣凝获皇陛下中天构极，截海凝图，悬法日而贞观，慈舟而利涉。天经地义之德，率礼因心；奉先追远之诚，宅缘证果：宏济深於冥境，薰修入於梵门。天子之孝，感阴阳而通鬼神；圣人之心，刑万邦而被千祀。者深发睿思，永怀遗躅，阴辙迹之所，尽建宝坊；南北东西之域，咸修法宇：佛刹周於天壤，寺名因於国号。自崇阳改谥，奉胆增邑，虽配天盛典，已革於常数；而净境大名，尚题於旧额。是以稻麻众侣，葵藿微心，愿宏金石之名，思降琼瑶之札。愚言圣择，已蒙昭许，日往月来，未遑迎致。今望以九秋嘉节，七月良辰。当荚之初满，属盂兰之始献。胜幡香盖，延宝字於金门；法鼓天花，奉鸾书於象阙。俾夫道路瞻仰，虚空呗赞，高悬银榜，岂惟天地之宫？列署瑶房，远迈神仙之宅。某等或榆故社，或桑梓旧京，谬参谬龙象之筵，豫奉衣冠之列。白□千里，瞻帝乡而极目；朱门九重，望宸陛而延首。倘皇慈曲被，人愿不违，则八部式歌，四海知幸。无任恳伫之至。
    ○为独孤氏请陪昭陵合葬母表
    妾独孤氏言：妾早罹艰罚，终鲜急难，门构倾颓，宗绪断绝，零丁在疚，微眇何依？赖母氏劬劳，顾存鞠抚，渐离瘵，以至成立。犬马含识，乌鸟有情，空怀返哺，岂曰能养？枯鲜何几？隙驷不追，擗地扣心，仰天泣血。应门乏五尺之嗣，当室无三年之主，衣衾之举，谁则始终？奠酹所存，实寄眇。今日月斯迈，龟策告期，将安窀穸，或从迁。妾亡祖唐右卫大将军溧阳县公彦云，迹参缔构，功勒鼎彝；亡父唐某府折冲都尉袭溧阳县公臣某，宠懋戎行，嗣守藩服：咸得托基桥岳，陪瘗林。杜氏阶前，虽云非古；齐君牖下，义彰自昔。傥蒙返魂旧茔，合骨先垄，则存没荣幸，幽明感戴。妾百罹兼至，六极备尝，虽送往饰终，无资石椁之厚；而倾家破产，不赡涂车之费。先臣苴茅旧封，食菜遗业，颁诸同族，散在别房，相彼誓河，事凭先德，永言书社，宜奉大宗。伏望哀此孤微，惠以丝绋，回一岁之邑入，助千龄之宅兆。岂惟褒多益寡，有叶典经；固亦劝义笃亲，实允观听。妾生轻茨藿，地接葭莩，承夏禹之致孝，属唐尧之敦叙。荒情谬款，轻敢上祈，天造曲成，傥蒙哀遂。无任穷恳之至，谨诣朝堂奉表以闻，秽黩冕旒，伏增战越。
    ○为某官等请预陪告庙献捷表
    臣某等言：臣某沐道昌期，承荣休历：或叨恩奖擢，谬随州县之班；或收拙罢归，行戢邱园之影：徒怀阙庭之感，终绝云霄之望。不谓幽诚上达，卑听下临，太阳之晖，远鉴於倾藿；油云之泽，俯润於纤荆：俱延鹤板之恩，遂忝龙闱之召。虽秦君入梦，暂喜登天；晋士披心，长祈捧日：岂足方其荣幸，匹此欢泰？今三军凯入，边境廓清，五室恭，灵配享，介胄承策勋之礼，衣冠陪执豆之仪。万辟同趋，百蛮在列，有识摇心而窃，含灵廓背而延颈。臣等鞠躬天阙，待命帝阍，驰心目於九霄，隔门庭於万里，企悚之至，徘徊罔极。伏望俯垂矜察，曲赐参陪，使得接影跄跄，充鸟兽之前列；随肩济济，望夔龙之後尘：则夕死朝闻，有欣於服道；千龄一遇，无惮於灰骨。不任延伫企悚之至。
    ●卷二百四十六
    ☆李峤（五）
    ○为汴州司马唐授衣请预斋会表
    臣某言：臣母氏齿发既衰，风气弥积，寝兴乖豫，定省不安。陛下降视万方，俯矜一物，哀老母虚羸之疾，ê愚臣煎迫之私，宏以不匮之思，布以非常之泽，使得暂辞藩岳，别梁郡之帷；旋赴京都，求越人之砭石。自班舆首路，潘宅来归，承厚荫於四天，接欢言於九族。虽名医上药，研秘术而未尝；而佩德感恩，觉沈疴之半愈。属千龄启旦，十号登枢，演金石之微言，呈玉毫之宝相。三千国土，俱传贝叶之文；亿万天人，并入莲花之会。臣六时空念，五起未宁，思酬顾复之恩，愿假招提之福。傥获书名檀供，厕影法筵，罄归依回向之心，受清净菩提之果。实望三身覆育，开梵帝之仙坊；十善护持，发医王之秘藏。永离灾厄，长登福寿，上以祈龙象之深惠，下以申乌鸟之恳诚。岂惟区区阖门，独荷於仁覆，故亦悠悠法界，永覃於孝理。不量浅薄，敢轻上祈，尘黩威严，伏增战越，臣某诚惶诚恐顿首顿首。
    ○为百寮请加王慈徵等罪罚表
    臣某等言：伏见逆人王慈徵等，并擢自凡庸，累承恩奖，遂得叨荣秩，职此禁戎，任切爪牙，寄同心膂。而忠勤之志，莫效於鹰；悖逆之愆，反同於枭獍。向使邪谋不泄，阴计遂成，将恐变起宫闱，祸生肘腋：此实灵之所切齿，臣子之所寒心。若但以恒科，委之常宪，何以明大憝之愆咎，杜元凶之觊觎？望请污其官室，に之都市，用遵雷电之象，允叶春秋之义，则衣冠塞望，夷夏甘心。无任愤切之诚，谨冒死陈请，臣某等诚惶诚恐顿首顿首死罪死罪。谨言。
    ○请令御史检校户口表
    臣闻黎庶之数，户口之众，而条贯不失，按此可知者，在於各有管统，明其簿籍而已。今天下之人，流散非一，或违背军镇，或因缘逐粮苟免岁时，偷避徭役。此等浮衣寓食，积岁淹年，王役不供，簿籍不挂，或出入关防，或往来山泽。非直课调虚蠲，阙於恒赋，亦自诱动愚俗，堪为祸患，不可不深虑也。或逃亡之户，或有简察，即转入他境，还行自容。所司虽具条科，颁其法禁，而相看为例，莫适遵承，纵欲纠设其愆违，加之刑罚，则百州千郡，庸可尽科？前既依违，後仍积习，简获者无赏，停止者获原，浮逃不悛，亦由於此，今纵更搜简，而委之州县，则还袭旧踪，卒於无益。
    臣以为宜令御史督察简校，设禁令以防之，垂恩德以抚之，施权衡以御之，为制限以一之：然後逃亡可还，浮寓可绝。所谓禁令者，使闾阎为保，递相觉察，前後乖避，皆许自新，仍有不出，辄听相告，每纠一人，随事加赏，明为科目，使知劝沮。所谓恩德者，逃亡之徒，久离桑梓，粮储空阙，田地荒废，即当赈其乏少，助其修营；虽有欠赋悬徭，背军离镇，亦皆舍而不问，宽而勿徵；其应还家，而贫乏不能致者。给程粮，使达本贯。所谓权衡者，逃人有绝家去乡，离本失业，必乐所住，情不愿还，听於所在隶名，即编为户。夫顾小利者失大计，存近务者丧远图，今之议者，或不达於变通，以为军府之地，户不可移，关辅之人，贯不可改，而越关继踵，背府相寻，是开其逃亡，而禁其割隶也。就令逃亡者多，不能总计割隶，犹当计其户口等量为节文，殷富者令还，贫弱者令住。简责已定，计料已明，户无失编，人无废业，然後按前躅，申旧章，严为防禁，与人更始。所为限制者，逃亡之人应自首者，以符到百日为限，限满不出，依法科罪，迁之边州。如此则户无所遗，人无所匿矣。
    ○为左丞宗楚客谢知政事表
    臣某言：臣志识无取，才艺缺然，叨豫葭莩，遂班秩，弹冠受檄，曳组登朝。内府尸荣，已招官谤；中台揆务，愈尘政本。圣恩无限，天造不赀，仍屈帝难，俾参皇极。西雍之羽，仍所庶几；东郭之毫，敢陈诚请？九霄徒邈，三舍不回，严命必行，颜何置？方持画虎，且对群龙，遂以契瓶，谬膺和鼎，空焉作砺之命，岂庶磨铅之功？拜宠临，伏增惭惕，无任悚戴屏营之至，谨奉表陈谢以闻。
    ○谢加授通议大夫表
    臣峤言：伏奉恩制，加臣通议大夫守成均祭酒兼检校文昌左丞，馀如故。荣过望表，庆溢身涯，荷宠恩，蹈冰临，臣峤中谢。臣燕雀之羽，多谢于飞翻；蜉蝣之衣，久惭於忝窃。属秦人望幸，虞帝卜征，万骑时巡，不陪游於渭北；四关留镇，独延欷於周南：劬劳异羁勺之臣，宠渥均庙堂之士。燕弱黍，分隔於阳和；楚塞轻茅，遂承于雨露：仰平分而载跃，抚留滞而成欢。惠重邱山，徒深于舞；身轻粪壤，岂议於答酬？无任喜戴惭惶之至，谨附某官奉表陈谢以闻。
    ○谢赐优诏矜全表
    臣峤言：臣植性愚陋，禀质庸疏，过蒙恩私，特垂奖饰，擢自泥滓之下，之云霄之上。参豫机密，接奉轩墀，宠光百僚，荣被九族，殒身未能以答施，灰骨不足以明恩。属日月齐明，乾坤交泰，弓旌出，俊盈朝，非亲非贤，无艺无识，猥将齐竽入吹，谬以郑璞为珍。昔综铨衡，有惭简要，署置过当，泾渭莫分，致令外削氓黎，内倾府藏。烦扰之弊，既伤於国体；谤讪之咎，允集於臣躬。是用仰惭公朝，下积私惧，顾循支离犬马之疾，恐玷或朴鸾之群。不敢仍劳准绳，实愿自甘屏黜，言布心腹，辄以陈祈。而愚虑不周，愆违自速，有命遄降，营魂载飞，岂徒绝望邱园？固有甘心鼎镬。忽蒙圣恩悬察，慈旨曲矜，爰集簪缨，谕以丝绂，许臣以无愆衡镜，怪臣以辄谢盐梅。察臣诚款之心，知其忧国；览臣狂愚之奏，谓合事宜。谴让之中，恩多而责少；含容之内，善详而过略：本将因愆而获戾，翻以诮而蒙荣。惟大造曲成，既蒙再生之惠；小人多幸，方输九死之答。无任欣喜踊跃之至，谨诣明福门奉表陈谢以闻，臣峤诚欢诚喜顿首顿首死罪死罪。
    ○为武承嗣谢男授官表
    臣某言：伏奉恩制，除臣息尚舍直长史、某为左监门卫长史，荣随恩集，欢与惧并。臣攀轸日车，附流星汉，才无天质，艺以地高，陛下每降皇情，特垂圣荫。先亲後疏之泽，自叶流根；谋孙翼子之慈，爱人及息。遂复推恩家室，假职幼童，参九等之班荣，掌重门之禁卫。赏延之命，宁待於勋庸；敦叙之风，但缘于骨肉。虽东平之子，能趋拜咸锡印章；齐国之地，可割分悉侯支庶：岂足以方斯嘉惠，匹此殊渥？奉丝纶而仰德，叩木石而论心，受生於天，但知荣荷；曝骨於地，何阶酬答？无任悚戴惭惧之至，谨诣朝堂奉表陈谢以闻。
    ○为王华畅谢兄授官表
    臣某言：臣兄某前某官，某月日特蒙恩诏，擢授武州司马，未及赴职，即八月改除亳州司马。再三荣命，叨荷恩私，在臣宗门，实为庆幸。臣兄自归解巾从仕三十馀年，五为县宰，三迁州佐，政皆通显，职实蕃勤。直道在公，有始终之节；平心应物，无造次之愆：在於周行，颇蒙推择。近属虺寇构术，或乱豫州，诖误平人，自贻枭灭。陛下悯荆河之俗，遭此无辜；吊海之人，使同昭庆。以为奉扬皇化者，必藉其才；抚御穷人者，亦资有德。臣兄同滥承天奖，迁移武州，在於天恩，实为超擢。今者未及赴任，复蒙改授亳州，重叠承恩，翻同贬降。朝廷体例，实以为先，臣兄弟叨荣，滥窃非据，牙兄既授，不合冒闻，但以始者承恩，越蒙抽擢，今有何过，遂同左迁？区区恳诚，辄敢祈。伏愿皇恩有裕，降昭奖之恩；臣果竭忠，获展才之地。小臣死日，犹生之年，臣无任云云。
    ○谢撰懿德太子哀册文降敕褒扬表
    臣某言：昨奉敕，令臣撰懿德太子哀册文。臣术异怀蛟，艺非吞鸟，四科函丈，多谢於文学；七子登筵，有惭於词赋。恭闻圣旨，辄奏庸音，岂足以褒叙重离，激扬三善，宣睿慈之恻怆，述天顾之绸缪？曲降丝纶，猥垂剪拂。谕之以云间日下，方之以陆海潘江。饰嫫母之容，加其粉泽；莹之质，发其光彩。虽宋玉大言，见褒於楚国；公孙下策，蒙赏於汉朝：无以比此揄扬，方斯恩渥。钦戴紫绂，伏铭元造，仰高天而发悸，顾短札而成羞。无任惭荷战惧之诚，谨诣阁奉表陈谢以闻。
    ○谢撰攀龙台碑蒙赐物表
  </div>
  <div class="pagination">
   <a href="全唐文_page153.html">
    上一页
   </a>
   <span>
    ...
   </span>
   <a href="全唐文_page149.html">
    149
   </a>
   <a href="全唐文_page150.html">
    150
   </a>
   <a href="全唐文_page151.html">
    151
   </a>
   <a href="全唐文_page152.html">
    152
   </a>
   <a href="全唐文_page153.html">
    153
   </a>
   <span class="current-page">
    154
   </span>
   <a href="全唐文_page155.html">
    155
   </a>
   <a href="全唐文_page156.html">
    156
   </a>
   <a href="全唐文_page157.html">
    157
   </a>
   <a href="全唐文_page158.html">
    158
   </a>
   <a href="全唐文_page159.html">
    159
   </a>
   <span>
    ...
   </span>
   <a href="全唐文_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
