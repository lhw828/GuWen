<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 73 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 73 页/共 134 页
  </h1>
  <div class="content">
   明文海巻二百六十七
　　钦定四库全书
　　明文海巻二百六十八　　　余姚黄宗羲编序五十九
　　诗集
　　吴景猷诗集序【邢侗】
　　今海内物力多绌独文力校盛穷阎下邑人人工为诗然而外强者中恒干声炫者实类尠涂鸦佹署以为鳯画虎自匿其近尨樗栎无禆于巨匠竹木卒归于琐屑者矣其或渭城止限于一曲则全体之艰金刀未槩夫鬓毛则薙薉之艰雨既歇而星榆未耀则启晦之艰天方春而甲萌弗□则振秀之艰百年万里反唇离合畴能为何李故物也中原白雪觭重雄桀谁其为王李滥觞也程季说饼右军噉麫亦既着明矣而必文之以起搜防饦薄持牢九则用脩之为累乎秦时明月汉家长安亦既雅训矣而或杂之以联拳足蝎细看浅把则德涵之为病乎吟笺率承晚季则云停之波靡乎壮气间沿咤叱则楼居之俗渐乎加以人怀心竞物情膺借傅武弗愧于人知柴郎力讼乎秃窃耐穷忽递才致受困翾风下而緑珠上后彦媿交让之防脱光靳而鸊鹈隽异才厄剸割之数嗟乎此道诚难言哉余年友闽漳吴景猷先生者堕地灵异等身渉诵不器允属乎君子逾勺即推乎国士弱冠对策出握州篆入佐司冦厯渉藩臬间而里居庐处岁月屡易触情抒性抚运感物阶除移半甓之影烛花垂一寸之炧夏歌广鬰陶之致楚謡极正则之变凡百先正嚆矢枚马爰有贞妇拟议团扇刘司空之伤乱郭农之游仙许征君之自叙陶彭泽之田居卢照邻之折栁陈子昂之感遇岑嘉州之浐水高达夫之安西孟襄阳之清镜王右丞之辋川杜拾遗之秋兴刘随州之听笛皇甫氏之江草靡不条流檃括兴象速肖南车首路岐道下泣高宴排当簿主退舍襟情倐乎云漾藻思洒其泉薄遡风华于麐阁侪隐沦于环堵梵靖抉其幽闑夷裔殚乎单外洵可谓词躔七曜语阵三行者矣先生静思孝子恻闵忠臣耿介廉士淹洽秀才忼慨将畧差分计智徒以短造未臻乎耄境赍志蚤亲乎漆盌贾生未返乎前席仲舒竟虚其廷献所谓交让剸割之喻不独词华吁可悲矣防而持论眷言先生由前云云总之去琐而揽巨弥巾而诣寔鸦尨远于高里虎凤还其所知四艰妙于风削八士守其寸长斯不亦盛明之罕觏吾党之大涂哉先生有子亮恭嗣成进士代倡建鼓以防同人忝厠属以前茅防也腹痛未申何心结缀嘤鸣在臆猥抱咄偪聊赞数言用质震旦骚坛云尔
　　冯光禄诗集序【于慎行】
　　盖嘉隆间齐列大夫修骚雅之业者于歴下有李沧溟先生北海有冯少洲先生李先生所为歌诗力追古始以调高一代而冯先生所论网罗数百千载以富雄一代海内觚翰之士无不望李先生之鹄以为驺虞貍首而亦无不搜猎于冯先生之苑以为陆海蓝田于是齐以二先生见重于天下然冯先生所自着歌诗独笥藏未出世莫得而睹也以为先生吐纳万有放之毫端必且钩深索隠亢节髙张以凌厉当世而予从太史用韫得受其一二顾又渊然间靓粹然荘莹浮声切响按之无郤而有所不欲尽于音丰葩儁藻抽之愈出而有所不欲竭于辞不又与李先生异邪盖尝以为古之脩辞者积闳而用啬其神常应于有余后之脩辞者入少而出多其力常操于不足有余者得诸心故不厌为醇雅和平之调而自不能巳于高华不足者怵于目故愈务为壊奇亢厉之音而终不能脱于纎靡此不可以不辨也且夫才有所出而趣有所极李先生致在不能不为而冯先生致在能之而不为皆所谓应于有余也譬之于水水之发源长而积也厚时而为洞庭为彭蠡汪洋渊涵一碧万顷不见其波而弗谓之平时而至于巴东之峡吕梁之津砰礚汹涌倾洞天地而弗谓之险何也其所以为之者皆有余而巳矣乃且有技于此激行潦之水出诸旋涡塪窦之间极其力之所操使之悬腾叠跃以骋陵潏之观岂不亦洞心骇目而大智以为凿文无有矣此无他不足之効也以此衡之二先生之指趣亦必有不谋而合者顾世无能深识之耳冯先生者其兄有三先生继其先中宪公之业并以博学工文为齐鲁诸儒冠冕而太史绳仲公之武益光大其家学以雄于著作之府故冯氏之于艺文若裘氏冶氏世治其官而天下以其阀阅方汉前将军奉世父子则甚类矣然考大鸿胪野王于兄弟中名独着尚书品第列卿推其行能第一而时亦不究其用以先生揆之又先后相符也信于才而绌于用自古然矣彼天道于名实之际其酌损何如哉先生文赋稍多尚未及付梓先刻其诗若干巻
　　卢子明诗序【车大任】
　　我明自国初迄今重熈累洽海宇晏然荐绅及韦布之士摛华掞藻代有其人噫噫盛矣在永乐时有髙廷礼氏集唐诗品彚一书从中拔其尤者题曰正声诚大有功于诗教云及阅廷礼其生平所自为诗如片影悬珠斗微光下玉钩旌旗半卷天河落阊阖平分曙色来诸如此类神韵超然盖其时风气醇厚直取唐音而追配之矣乃子明去廷礼颇逺而志窃慕焉亦取国朝诗删繁撮要拔其尤者彚为六十巻约四千二百篇有竒亦名之曰正声而其生平所自为诗不与也有爱子明者因取子明先后作合而梓行之请予言弁诸首予则以诗不易言三百篇尚矣降而楚骚而汉魏而六朝而三唐其体愈新其变愈极无亦世代使之然欤要之神韵则千古一辙不然者栉字饾句刻鹄效颦谓之诗也可乎今观子明诗辞藻气骨种种过人而又寓悲怆于和平蕴神奇于浑朴大都神韵居多则亦奚让廷礼氏矣诗如廷礼而后能选唐诗诗如子明而后能选明诗上下二百年间两君不多见也顷余在金陵与子明谈艺朝夕知其坦衷直度荡无城府又从倪生江生闻其先君广文公暨兄子孝俱有诗名子明少承家学矢志博雅自筑室于狼山之巅俯瞰大海忻然有得闭户幽探者二十年意兴所到辄于诗焉发之巳而幡然纵情江湖之上先裹粮走白下眺秦淮之故墟追六朝之遗事复从姑苏就虎山禅林居焉抵钱塘放棹西湖悠然乐也返辔姑孰访谢眺之青山登采石吊李谪仙之墓又欲登衡山渉彭蠡遵海岱为五岳之游其用心已勤取益亦广矣且居常屏谢嚣尘寄情寥廓不妄与人交即素所知识荐绅不通一刺盖与物寡营而专心大雅此其人眞不与世之谈诗者同日语矣以故其诗益奇进若狼山之东走数百里而烟霞变幻可覩也若大海之善下而万派朝宗莫测其涯涘也予是以信志士立言良不易云假令子明无潜修远览之助则神韵不生神韵不生则雅道不昌诗固不易言也虽然亦幸遇太平之时而歌咏之耳噫嘻盛哉此今时风雅之所以超轶徃代哉是为序
　　汪明生诗序【邢侗】
　　夫辀以载也簋以盛也削以断也帛以蔽也皆物也而法存为辀欲颀典簋欲胥厚削欲敝而无恶帛欲器蜃暴宿之相得皆縁法也无法则无物也由是以谈文府称诗是谓善物也而法或侈之抑或弇之巨人着态于迳肥小儿呈姿于妠婠皂僭质于乘韦王公降行于执防易形变位诗以衰巳明生故歙产比游中原而立之龄戢身四壁藜牀布袱不关声闻非石室玉板之藏不渉非甂甗敦鼎之识不辨非生金塡【阙】之幻不博非鐉烧破析之余不闚而又穷烟于史籒猎纸于蔡伦搜笔于防氏讨研于仲由防狂之市霾照隐名殆十余年而书始出其书大抵皆称诗今观其诗不眡形不以造不定位不以发条流檃栝可借而言譬之纯王则佖佖于冠冕譬之英霸则肃肃于坛坫譬之刑章则斤斤于科令譬之军政则凿凿于詶厉而明生犹不自意也曰元范布衣简贱奚知诗能不苟于为诗而巳夫辀之颀典不苟于为辀也簋之胥厚不苟于为簋也削之敝而无恶不苟于为削也帛之器蜃暴宿之相得不茍于为帛也明生其诸辀簋削帛之为工乎于志有之舌敝耳聋不见成功明生之诗怵虑刳心功乃以成关中南史子兴雅负敬礼之识副在和凝之拔杀青甫己猋絶奔腾家见赏于郢音人尽赴乎渌水斯足传己明生行诣渭川便姗磨镜拜尊怳乎无及攀棺企其庶而明生其或张大乎殽函南史则亦关尹之续尔
　　谷城山堂诗序【邢侗】
　　吾师宗伯学士先生以日讲事今皇帝最久受眷知最渥其予告家食谷城则以先生屡疏控恳移疾休休云乃今居诸荏苒十余年往矣先生时年正六十色甚泽志甚愉而召还之防廹在旦暮先生一若弗闻也者比以一编驰示小子侗曰此余平生所为韵语也子其为我校之纪之侗受而恭读焉凡逾旬稍稍渉其涯涘乃借论曰有是哉先生之値盛明也盛明之获有先生也洵非偶然尔也夫有唐制作之业独归之诗要之擅絶而难继则又独归开元天寳之际而名盛唐神龙以上讵乏宗工而以沿习近代之余流波未泯靡丽胜则嗛其尔雅痕露态则失其稳严是之为初唐彼盛之轶于初而初之不及盛则时代人情之境防为之也譬之酿焉酎以重醰醖以法极渐渍深而蕴惬洽灵和溢而天籁鸣盛之为盛可知已我明荷天隆运气化涵融故其于诗储精有独厚表盛有间才愚得抒臆而谈焉李何崛然并挺力振孤学犹之产神景而跨开元恳强竭蹶以为盛唐而化鸠之眼厥有微讥江东厯下据时全盛流羡开元之座即人士不无岐舌先生起于厯下之壮盛而成于江东之末年论其年代若合开元天寳大厯之世而先生者猗欤休哉昌明之际于斯为甚矣先生降神名岳夙负防清蚤奉严亭青箱付授之日雅言乎诗而又加以熈朝之所淳湛逮官翰苑弥厉家学以兹地望不以资诙达而以穷秘检不以广游道而以适深衷性灵所防遂百同曹户溷藩畨置刀笔而后其书成书凡百巻不尽述今畧辨晰其诗清静淳粹则孝子之处心乎优柔温厚则君子之厝躬乎钦严秀特则太华之孤标乎汪洋吐翕则重溟之巨观乎华粲敷腴则霱瑞之巻舒乎条流总统则箾籥之集成乎从盛明而出先生之业就盛唐而测先生侗窃谓先生律絶歌行等取以拟盛唐则先生与盛唐两无负若以乐府古诗而侪先生于盛唐则盛唐犹似负先生者此其故难言矣降而论代屈先生与李何角则李宜逊姿何宜逊骨不宁惟是假令江东以欱野□山之势而遇先生不能不左辟中原之固垒即起厯下而抵掌于黄石之次厯下能无爽然于衔勒而推先生国歩乎夫抗声文苑则防龙弗愈于马班正色台司则李杜或慙于伊傅何也则以全力之难而齿角翼之鲜备也先生贵为王佐尊则帝辅托咏属词卓焉名世不亦天授也欤先生系属人心甚切有顷天子亟下黄麻而相之属所司亲劝驾焉则马班李杜一日而都伊傅防龙之席所为称报张大盛明者曷极而盛明与先生遘不徒以声诗故斯又无前之緖矣门下士侗老于一壑学植虽薄尚能勉撰中和乐职宣布声诗以为先生借手丹陛下也
　　程中权诗序【董复亨】
　　凡学求似耳弗似弗是虽然似之而亦弗是也夫学又各自有眞也眞者人之精神血脉也似者人之面目皮肤也学之而似是舍已之精神血脉而借人之面目袭人之皮肤也呜呼眞弗眞弗是矣而诗道更甚三百篇者三百篇诗人各自冩其精神血脉之所注向也汉魏似三百篇乎六朝似汉魏乎唐似六朝乎即唐人中青莲舍遗长吉乐天文房子厚各相似乎不似也不似所以为眞诗近之为诗者学三百似三百学汉魏似汉魏学唐诸家似唐诸家夫似曷尝非诗然而非诗之眞也无论学歩效颦祗益之丑即优孟为叔敖胡寛营新丰似矣然是眞敖不是眞新丰不故曰弗似弗是似之而又弗是也程中权者新安之诗友也其为诗近三十年余尝取其诗偶一寓目求之唐弗似矣求之六朝弗似矣求之汉魏弗似矣即进而求之三百篇弗似矣惟肖题已耳不牵旁门物料写情己耳不旁古人生活沈着而不必为俊亮之响辨博而不必为高古之调绵宻而不必为枯寂之思的确而不必为形似之语以行役诗者则中权行役之诗也以赠别诗者则中权赠别之诗也以寺观诗者则中权寺观之诗也以侠邪诗者则中权侠邪之诗也可庄可狎可淡可浓可近可远可大可小而不可令似古人一语即古人亦欲似中权一语不可余谓此中权之诗中权之眞精神血脉也世为之诗者犹其面目皮肤也夫面目皮肤又何足言诗非不足言诗不足言诗之眞也余友顾太史尝与余论史谓太史公列传每于人纰漏处刻画不肯休盖纰漏处即本人之眞精神所以别于诸人也余叹为知言噫知史则知诗知太史公之所以为史则知中权之所以为诗
　　毕孟侯诗序【方宏静】
　　毕孟侯使事既竣将还朝爰集其诗言曰康也勤万巻而论百世则弗敢画而茍不以正于当世长者将惑是惧请辨焉余读之竟曰是大鄣之灵运也夫体具矣辞丽矣堂室之间无弗诣矣夫孟侯垂髫而摛藻已惊时辈弱冠几立而委蛇于清华之署造物者不以簿书期防役之既纵之矣而孟侯之笃嗜苦心其挥屈垒而短曹墙何超轶也余年运而往矣秉烛之明奚以益于日中之煌煌哉盖尝读泾野氏之序空同子之集也惜其为屈宋诸子而曾思程张胡弗为也曰君子哉泾野氏论欤余则有疑焉夫使空同子不为屈宋诸子始可曾思可程张邪即为屈宋诸子而不可为曾思为程张邪余以为道一而已矣理学词章非岐为二者也且也洙泗之门固列之文学之科质胜则野草创之讨论之润色之是以善为命也辞之弗可以己也言不必有德则蔽非文之过也列宿之章也百卉之华也天地之文也而可曰何以为乎孔子曰文质彬彬一言尽道是以世为天下法泾野氏之论毋乃岐而二之欤余是以疑虽然子言之辞达而巳矣吉人之辞是以贵其寡也空同子之集或亦有可损者虽不掩瑜而元凯之僻皇甫之淫倘有撄之者欤故夫泾野氏之论君子也孟侯之才力自可屈宋诸子可程张可曾思泾野氏之论请以为孟侯益愿孟侯兼之孟侯方以宅俊桢国其虚已以应世乎则定性之防也先忧以匡时乎则订顽之度也事有道之朝言足以兴不变塞焉则曾思之训也若是而为屈宋诸子其文蔚以载道奚不可者合并而时出之大人之学具是矣木讷者薄华溺博者忽朴其于彬彬之道胥闲欤余年运而往矣其言世应以为迂虽然愿孟侯之兼二者而一之也
　　黄石函孝廉园居稿引【刘文卿】
　　余往谓删后亡诗而有诗有诗而亡诗窃不自揆于当时之作者相睨于工力色泽之外如涂毒鼓远近闻者无不防身失地建安以来作者如林触者如防死者如陈陶之兵朱殿草菜鲜可胜诘则诗之果位非夫古之所谓博大眞人哉然而郑卫之什垓下之音无不取裁大成盛推辞苑所谓亡诗而有诗也王仲淹氏谓其性情不忘殆千古定论诸文士穷祖述惟恐其不肖也不焦氏而庐江也不同谷而七哀也远别离乌栖曲奚必有所刺好色而轻失守谑笑唾泪蔑不有也而实则工伎也故其气格有所得亦有所失于诗非吾宗也而犹然诗也余友右文氏素博物无锐诗歌俊慧清婉无所不当于诸家而近体言杜陵言右丞古言鲍谢如秋兴宫词等篇刻羽雕叶冲融映人如令其骨镵然郁郁然程之五父之衢必有以幸明远拾遗者右文始基之矣右文履迹稀于四方于邑之山水无他奇者每为园中膝吟坐啸千里不忘土风乃太史公畱滞周南渡淮登岱宗而文章益工夫使之神气飞踔与五岳俱骞者非江山也耶而庐江垓下感于何有参诸至情响以天籁岂为地低昂择乎右文知诗之本者也今以后日躏开元蹴梁甫求所谓果位者而证之则右文有诗即不格以圣流朴而始华略其凌厉假泽之态亦建安开元之墉也则右文有诗右文于诗固无所不得矣余辄以往日之测诗者而质之
　　菊山黄先生诗集序【郑以伟】
　　今言诗者有二一主于摹以为断木为綦捖革为鞠莫不有法况神明之物乎故奉唐以为功令夫摹何不可哉惧摹之不肖而以袭代也一主于创以为临帖学书似之愈甚去之愈远要于情迫境防破天地未有之吻为竒耳夫创何不可哉惧创之不得而以俚代也两者皆蔽而袭为甚夫俚犹自道其情袭则拾藩丐沥涕笑不得自由其巧者为优孟之叔孙可以一惊楚王而其拙则具面之技其肖人者亡矣恶乎可哉茍以我为诗而借法于唐则唐即我也以唐为我斯眞能唐者矣明之眞能唐者信阳北地以后温陵有菊山先生焉先生负经济才困于一第筮任舒城移刺衢州各有惠政卒罢去徜徉于龙首紫防之间其为诗自出杼轴法不乖古多取精而简出之奴选骚尽驱百代以供佐使读之者如宫县并奏竞气繁声不专一族然先生之诗非有意匠古乃古之不得不为先生用也非先生用古而务脱其陈乃古之用于先生而新景出也先生摹唐唐摹先生乎哉吾不得而知也先生既逝冢孙少宗伯毅翁师既已发先生之蕴而辑其诗凡若干巻授予同年李君绳伯锓之盖祖笏之瞿也锓既成师以叙属不肖伟不肖伟曰论诗于初变易论诗于既盛难何则凡初变当芜累己极之后势不得不刿之以归于敦琢在去其俚而已改观矣故曰易若己盛之后饰穷于无所加而习结于众所趣非去其袭不可故曰难国初诸公易韎任之音为大雅之响亦犹王杨卢骆变骈丽为温厚似初唐然予以为洗胜国之旧而空之正始之音也至何李以后苞者尽吐厚者尽泄其在开元天寳间乎似盛唐既盛矣士之口诵目骇无之非时所向者遂不知其然而入于袭故去俚易而去袭难先生为诗自其天性无意于摭古故无文士雕虫鬬鹤之态而体势自浑师恒为不肖言先生诗若不经思叉手之间百韵俄成古所称能事生于天殆其然矣并先生时闽复有郑继之亦以诗名评者谓如冰棱石骨质劲不华又如天寳父老谭防乱间事语语实际令人欷歔欲絶盖得杜之骨先生诗其意义格律大略相当而才情过之可谓兼得杜之神然要之两先生皆不相袭者哉
　　杨泠然诗序【郑以伟】
　　宋玉之言风曰枳句来巢空穴来风人其诗之空穴乎故人不得己而有诗诗似非人之本然亦惟诗为人所不得己则人乃诗之本然也空穴具而风来矣人具而诗来矣当其来也孰御之哉国风半出委巻歌謡之作矣非曰求工其来者皆其不得巳者耳余与杨泠然为二十年异姓兄弟各鸟兽散者数年忽送薛鲁叔于楚宫见面如优昙花矣而张君一所叙冷然诗已盛行于天下冷然于诗若四威仪二六时中不废其工者如君一所云朝岚夕霏鸟声云影出入胸次见于啸歌然皆其自来者也泠然令山阳有元道州风用才曹郎选侍藩邸讲筵亡何罢去起为四门先生而好吟不辍若唐人所谓隂有程督者夫楚无风而有诗诗之萌芽自楚发之非其初无风也不见采于太史耳泠然从江右徙夜郎夫江右半楚地诗在宋以双井为教主而列陈潘谢洪之徒为法嗣好事者至作宗派图夜郎古荒服自青莲乗风后岂无里巷歌謡如风人诗惜未有采之者耳其为诗空穴者固在也近世孙宗伯淮海起而振之淮海如臯产也而寓清平卫其论诗则谓不知学道不可以为诗数十年复有泠然泠然亦自庐陵徙贵州卫自是夜郎亦如楚无风而有骚谓自淮海泠然发之可也泠然仕宦即落拓气类相许非云霓椒兰铄金矰弋之离也逢世休明非有孔静幽墨寃结纡轸之鞠也遇与三闾异而糅玉石于一槩悲方正之无媒或亦与三闾同读其避暑录如蝉蜕人间石林草闲闲十亩觉哀我生之无乐幽独处乎山中之为迫狭乃其触时掁世又不胜慷慨盖趣味泠故作无情黠心肠热故作有情痴屈子多愤而远游露其冲防渊明恬淡而荆卿一咏发其壮心泠然有陶之壮而出以恬得骚之幽而无其愤殆以学道为音韵者也使异日鸣国家之盛如淮海其谁谓黔不楚若邪严沧浪以禅喻诗古宿有问眼来属形还复形来属眼余谓水镜接而道自然古人善诗皆有物于外以主之人情寂然析圏臼洼吹万接则往来于泠然者亦风穴之交而己泠然深于禅其以余为具金刚眼睛不















　　明文海巻二百六十八
　　钦定四库全书
　　明文海巻二百六十九　　　余姚黄宗羲编序六十
　　诗集
　　二卢先生诗集序【徐学谟】
　　盖余观于吴中二卢先生之诗而知采诗之系于观风者大也夫诗何以谓之风也诗非风也而当其所感触出之以天倪犹大块之有噫气也蓬蓬乎动于物而不自知而亦无所不至东西南北善行而数变故谓之风也仲尼删诗三百篇始风于二南尚矣其他列国之诗各因其谣俗之变而互为之声若郑之靡唐之啬豳之忠厚陈以巫觋着秦以驷鐡雄又何尝以一律概之也乃圣人所以各存其故而不废者何哉取其出之于天倪而无事于假借不务诡饰矜胜以快志意炫耳目为也如必相假借务诡饰矜胜以快志意炫耳目如今人之所为则列国之谣俗混为一风巳则不能以自辨而采诗者将奚据而观之乎余是以知古今人之诗未尝不同而所以为诗者则异也夫大江南北其谣俗之不相为用岂不称较然哉其发之为声诗大都北主迅爽而南人则诮其麤南主婉丽而北人则短其弱而要之不诡于率然应感之情即仲尼而在均有取焉南北人亦何相笑之有余吴人也故知吴人之诗自国初高阳诸公以婉丽倡之稍祖唐调二百年来作者辈出即其人才力殊禀然皆以吴人作吴语务极其所偏至各自能名家虽间以弱诎要不至浣其质而漓之也盖余犹及见其人焉逮嘉隆之际而北风日竞矣一旦坐夺南人之气而少年争附离之决臆掉吻驰逐叫号于是和平雅淡之调希而傲睨浮薄之音炽率词揆方不知是遵何风也哉乃若剪缀绮语错落篇章情景无穷而转换有限始惊艶冶终于数见不鲜耳此所谓欲逃乎吴而弥逺于唐者也故余尝持论谓诗莫盛于今日而亦莫衰于今日适卢中翰仲谔示余以先世遗稿一编盖伊祖伯仲师陈师召二先生所着余为卒业焉见其诗雅以质胜能防情切景而出之于天倪絶无今时诡饰矜胜之习庶几哉余所谓及见其人焉者盖二先生皆仕于肃皇帝在位之初年当是时海内承累朝熈洽之后人俗近朴而搢绅士大夫率重本实而薄假借其为言皆自言其所能言即不能言必不肯勦袭他人之言以为言矧二卢先生又皆能言之士宜其诗表里洞然如是借令今少年读之直野人语耳嗟乎是诚野人语也则孔子所谓从先进者舍二先生何适哉余故乐序其诗归之中翰君刻而传焉俾观风者可以论呉之世也
　　阳明先生重游九华诗巻后序【万廷言】
　　孟子曰诵其诗读其书不知其人可乎是以论其世也廷言诵阳明先生重游九华诸诗而论其世其毅皇南廵金陵召见之时乎是时先生既擒濠逆凶竖攘功隂搆阳挤入在左腹召至采石而咫尺不奉至尊祸且莫测盖亦危矣彼怵于死生祸福之交者垂首丧气伈伈睍睍不能自存而世称敏畧之士又投机乘便侥幸于须臾固皆不足道其豪杰君子善处患难不忘其忠亦不过悚息待罪达旦不寐绕牀叹息而己固未有捐得失之分齐死生之故洞然忘怀咏叹夷犹于山川草木之间乐而不忘其忧油油然不失其恭如先生者也呜呼此九华之诗所为作而诵之者之当论其世也欤盖其良知之体虚明莹澈朗如太虚洞视寰宇死生利害祸福之变真隂阳昼夜惨舒消长相代乎吾前遇之而安触之而应适昭吾良知变见圆通之用曽不足动其纎芥也其或感触防存凝滞念虑差有未融则太虚无际隂翳间生荡以清风照以日月息以平旦煦以太和忽不觉转为轻云化为瑞霭郁之渐消泰宇之澂霁人反乐其为庆为祥而不知变化消镕之妙实在咏歌夷犹之间脱然以释融然以解上下与天地同流矣故观此诗而论其世然后知先生之自乐乃所以深致其力伊川所谓学者学处患难其防信为有在益知先生千古人豪后世所当尚论而取法者也茍徒词而巳骚人墨士工为语言者耳何足知先生哉呜呼先生所处死生利害之大犹若此况富贵贫贱失得毁誉之小吾人可自陨获乎隆庆丁卯予在汀州幕僚周君子显持是巻示余因有感先生之学而论其世敢敬识其末云子显先大夫交于先生子显少亦有志三复先生之诗而思其家学子显虽未遇当亦有咏歌夷犹以自适而贫贱穷达非所慼慼然则庶乎尚论先生之实而不徒诵先生之诗也巳
　　许孟中壬申所寄和诗后序【万廷言】
　　初嘉靖壬戌予以应试来京与孟诚李君识许君孟中于众人之中因定交于兵部主事南离钱君邸舍未数日三人同举进士李君早得家学予不肖从念庵罗先生闻主静之説两人常相议论君为一庵唐先生门人谓予两人言甚当日喜闻予两人言李君英爽超特予固滞自守人见谓高简君中刚外和温然可爱故予两人尤喜就君以自润盖自初识及君授官南部时中间十余月无日不相聚予两人为西曹郎每出署马首所指两家仆不问而知为访君君有出仆亦不问而知其之予两人也三人之交如此顷之君赴留都视真州李君告病归南山各不相见者两年后予奉使过真州与君泛长江登金山徘徊枕江楼者数日各有得而别又明年予为礼部君改吏部再聚京师吏部故事锁门避嫌而予与君日讲学如在西曹时人遂以为忌丁卯隆庆改元春予出为云南督学寻谪去君亦以病乞归自是君卧苕水之上予竟以罪斥屛居桑林不相见者乂四年矣庚午冬君兵备雷廉过桑林时李君巳先起复亦官广中予念与君再聚京师李君以病及忧居家今二君方良晤未巳而予则己矣故予为诗寄李君有想君论到同心处囘首应怜少一人之句盖深有所感不徒在离合穷通之际云又明年壬申秋君移官入闽自虔遣诗来问予时有祖母之丧又次儿建明病夭悲痛相仍不暇读无何君竟以前吏部讲学之故谪官淮扬今年春予卧病桑林静追徃事取前诗读之见次予之作云可怜万里同心者犹是当年鼎足人三复不能去手甚矣予三人者之不能相忘也自初识君至今十有二年中间踪迹不一何尝一日不在念耶离合之怀则有之又何尝一念在穷达之间耶予三人之心逺矣世方提贵贱之柄伸缩而荣辱之亦左矣虽然此心未易言也因记徃年与君夜坐枕江楼时石瘦水落惊湍若雷喧然在耳少焉声响顿歇四际幽寂如洗嚣垢而游物初与君异之开牕俯视潮涨石没水平若镜月在海际光随潮满独闻晓鸟于是与君浩然四顾振衣千仭之巅思反身而诚践过化存神上下同流之实事遂各为诗而别嗟夫今乂十年矣抚今追昔心体宛如皜皜之精洋溢江汉能终无蔽矣乎读所寄诗超迈精澈徃徃见此意于言表则二君今所商切可知矣顾予深歴艰难固滞犹昨三复益増愧叹因叙而书之纳于二君一藏于家见予三人所同心者有在又志予之愧而冀二君之终不忘也万厯改元五月午日
　　泛舟诗序【万廷言】
　　余世家东溪之上溪北为太湖纵五里横里之半萦抱溪上如玦两岸多老树最异者大松千余株屛舒壁竦森秀深郁夏秋月出当两岸空处天空水清松林纳影其中幽光邃碧下上一色棹舟溯波凉风徐来如大圆智镜不知身在何世溪南为小港上抵三江口注东西两大河委流下通防城约二百里其可游者自溪之侧左湾枫树潭始委蛇莹澈明沙浅渚小舟与白鸟浮沈自此抵石冈十五里港水北流而冈逆折南向孤拔数十仭羣松冠巅月夜望之鸾停虎峙有禅师庵在焉登高抚槛良畴万顷星在平野朱罗阁皂西山万寿之胜隠隠皆在几席万厯乙亥仲夏望后之夕湖水初平明月如昼家君命予小子棹舟举觞邀族父太常君吴子维兴携二三子玩月湖上明日夜太常移艇由潭抵石冈而吴子闇卿实卿偕来振衣登高饮酒乐甚海白星残乃醉而别又明日各为诗以赋其事闇卿谓予曰自有湖山未有此乐是诗不可以无传子其一言于简端予曰此秦风蒹葭之诗之所为作也盖其所谓伊人者名姓本不可考必高视逺举抗精神于物表而翛然尘垢之外者当时秦之风俗外则悍鸷于驰驱□猃之雄内则頫首于寺人媚子之令急夸诈而尚首功巳不待商鞅之教为然其时高人逸士苦溷浊之难居思奋羽翮以自洒濯于清波浩渺之上而四顾无俦则骋盻蒹葭之逺托兴溯洄之从庶几一寓焉而未必实有伊人之可即也然自今诵其诗感其志蒹葭泜渚真若有伊人在焉将褰裳以从之而忘其为寓言矣诗可以兴不亦信然欤矧学道君子凝神明遗耳目挹平旦之气以涤其邪淫秽积之私防太虚之精以暴濯于江汉秋阳之洁躬清明而游物初亷顽立懦起维风虽一咏歌夷犹之顷将山川为之凝秀而日月注其光华百世之下际霄穷壤昭昭乎在人视聴之常久而弥着也奚必极目于蒹葭之缥缈乎其感人又可知也今固未能也然幸当明时无簮组之累姓名混于鹿豕得自放于溪山泉石之幽漱道徳之芳润餐蒹葭之零露心境相融奚啻寓言则是诗信不可以无传也吾子识之予尝谓史有不可信而论贵当情谢太傅在东山若无意于天下及辅晋视桓温符坚如搏小儿于掌股之中卒成大业此其畜量以含世乗物以御情有非人所易测者而史以折屐讥之谬矣子瞻自谪齐安清高自居傲睨一世固未免知者之过然渡海以后所造日邃庶几所谓齐得丧一生死者高风大节独不当比于秦之所谓伊人者耶而世儒诮之太刻不亦过乎诗中有及二君子者因并书以传俟学道君子鉴焉
　　秋泛使君湖诗序【宋仪望】
　　余自春按河东逾夏涉秋乃巡行支郡过临晋闻有称五姓湖者湖上有寺多深林古木余乃迂途徃观之因喟然太息曰嗟乎晋地土厚水深掘地数十尺乃得泉泉多咸卤意殊苦之惟是湖周囘数十里潆洄衍溢不异吴之横塘越之鉴湖乃徒以土人捕鱼为利湖以故遂冒名五姓吁亦可异也昔子厚谪桂阳以愚名溪自谓溪且见辱然赖其文卒流闻至今独怪其作晋问未尝一述兹湖俾与愚溪竝闻于时岂地之显晦固有数耶余既坐湖上遂操舟泛游移时徜徉赋诗扣舷而歌之盖宛然江南佳境也巳感李白郎官之游遂更其名曰使君湖焉嗟乎兹地自虞夏以来皆为畿内近壤当时君臣兢兢相戒惟以平水土教稼穑为务至于宴好游佚盖邈乎未之闻也夏后氏既衰太康始游于畋盘戏无度于时羣臣咸怨五子之歌读之使人凄惋流涕未几遂有后羿之事乃知自古君臣栗栗危惧若坠深渊而不敢以一日自逸其躬良有以哉良有以哉自虞夏至于今且数千年以予所见兹土习俗咸尽力于商贾稼穑絶无所谓亭馆台榭之观殆有先王之遗风焉然至于嗜利务积贪鄙无厌则又非虞夏旧俗矣余不暇逺引即如湖水本以利民徃徃争水灌田聚杀谰词株染动以百十数彼其始徒以利心相隙险衷相倾遂至亲戚为仇乡党成敌若是者岂独小人为然哉由是言之则是湖虽幸见赏于余恐终不免辱于土人后人且益诮余愚也诗凡三首并刻于湖上寺中
　　选诗序【孙慎行】
　　诗所谓兴观羣怨者要以事父事君而余乃及多识若后世人言诗专以多识先而君父则缺矣即于兴观羣怨茫无归着竹林诸贤不可兴者也其兴者清言寄傲逃祸之薮也建安才人不可羣者也其羣者飞文驰议私门之植也胡笳独造不可哀者也其哀者偷生忘义胡妇之音也六朝绮富不可观者也其观者哇靡沿习优曲之觞也是于君父大义直毁垣揖盗不己而乂何赞流教化之为是道也太宗既弗搜之正之髙中益煽而扬之子昂名为复古一振乃振于调格非振于义理也为周作赋甚巳古今所宗独李杜人第知才高百代衣被词人而不知其君父大义焯如也子美一饭不忘君人犹知之而太白以诗为谏乌栖曲清平调苏台越中作真所谓咏歌之不足则长言之长言之不足则嗟叹之者也自是继起者无不以宗大约一身之穷通其闗涉其兴味犹浅渺而世道之衰离厄防追古悼今者波澜横于江汉节概挺于峰剑声韵凄于金石防缀穷于绣错此不蹈彼今不借昔皆要于极态而止焉非是道也不在其选夫千古此君父则千古此义理若激之弗动便如无孔之锥安用防之况有邈焉胡越不防宗周又乌取夫嘷音枭喙者也盖自武韦之朝大泄越之而诸季益凌夷即如维如光曦才美者尚拓落不齿非杰者不能自拔已尝以四种衷裁之如太白歌曲七言古风有迫狭一世之心是之为可兴乐天新乐府极铺陈百年之变是之为可观子美北征秋兴收京歴艰难而无訿诽是之为可怨太白宫中行乐词闺情诗冩深致而无艶泆是之为可羣诸类是者若谷藏山峙不可量也第为之举其凡又尝以人格衷裁之曲江昌黎东野次山达夫襄阳大义为可兴随州宾客栁州浪仙玉川清声为可怨袭美微之义山仲初文昌樊川铺陈为可观其可羣者集中多有之即诸类是者亦明珠翠羽间杂不可域也第为之举其凡他一二篇见竒见録者不可穷也所谓海错山珍适口而止其凡为可举焉北海睢阳鲁公表圣大节肩一代人伦恨不多见其诗也夫论诗之作多识本兴观羣怨资也覩其名便深维其性情与品类而此兴随生作者所最用力也楚骚极命椒兰桂芷虬螭鸾皇比兴要念念在君国而无他之故为风雅之遗若诸家从风雅起义不第以楚骚起格自李杜而外则昌黎次山今未见也诸家故未有楚骚之才而未尝不有楚骚之心其声冽其志洁其致雅其思沈并彬彬善用于多识之资于君父间者大都楚骚流派无治世之风昌黎所谓和平之音淡泊愁思之声要渺懽愉之辞难工愁苦之言易好也世观者将病我不贵彼之华美而贵此之黯淡也予盖安我初服而不以易焉
　　尹于皇诗序【李维桢】
　　自诗能穷人之説兴而无岩穴处士之行长贫贱者托焉以为诗必穷而后工则唐虞之喜起商周之雅颂宁穷士作耶盖才有待以兴亦有助以长槁项衡门耳目所覩记胸怀所营综期不越旦暮地不越寻丈幽仄枯寂纠约壹郁即有结撰不胜寒俭之态岂其才不若人其居使之然也余所雅游尹于皇氏者为中丞公冢子自舞象之嵗而词锋颖鋭后先督学使者无不置髙等所至王侯卿相分庭抗礼授简乞言谓于皇穷士不可然年逾壮矣名不登贤能书黄口小儿能诵村学究语田舍翁不识一丁行金钱贵人曵青衿游乡校于皇乃与比肩为伍天步多艰国是淆乱中丞公切靡盬之忧即于皇讵能晏然无介于怀谓于皇非穷士亦不可于皇屏纨绮之好而薄公车之技游思竹素准则先民尝从中丞公事四方异书必购异人必造异境必诣异事必覈闻声思附同方合志故其诗祖三百宗汉魏奥庑六朝三唐博于庀蓄而严于师匠景有所值事有所感情有所防必寓之诗观其所为栴檀斋稿者体有九巻有十言殆近万京都宫阙之钜丽大地河山之灵秀衣冠玉帛之雍容边塞兵戎之悲壮鸿生学士之闲雅逸民独行之修洁忠臣贞女之劲挺侠客酒人之慷慨羇旅弃妇之凄恻无不具足无不肖像藻绮者不堕浮夸淡泊者不窘边幅轩豁者不失麤豪竒崛者不乖典则神与境合气从意畅彼其外至之物络绎辐辏使人应接不暇而皆受命于寸管操纵陶冶出之如一手可以采太史可以歌太师以称大方矣设于皇而穷仰面看屋梁腐毫防髭蛙蚓之声不离泥滓安所益其知慧发其兴况得此佳言如玉屑乎余故于于皇而信诗之不必以穷工也于皇不以其所穷自隘不以其所不穷自侈诎于一时而伸于千秋顾未有才如于皇而终人下者尹氏之先有吉甫其风肆好其诗孔硕而后裔不克绍以世卿取讥春秋于皇勉之哉他日嗣中丞起家显庸清风穆如济美吉甫诗能穷人乎令众人叹服一雪此言耳
　　徐文长诗选题辞【李维桢】
　　余与朱少钦邵世忠罗一甫同馆数称其郡人徐文长才时己坐大辟锢狱中沔人萧君遍为比部郎防刑两浙属予解之三君诵其四六书疏及二三诗篇率有致后全集出殊不然而袁中郎晚好之盛为题品天下方宗乡中郎羣然推许大雅之士谓中郎逐嗅嗜痂不可为训夫诗文自有正法自有至境情理事物孰有不经古人道而取古人所不屑道高自标帜多见其不知量也昔顔延年薄汤惠休诗委巷间歌谣耳方当误后生如文长集中疵句累字误人不少甬东薛千仭奋曰文长佳者自有奈何以瑕掩瑜遂作笑柄选其瑜者以传在文长为忠臣在中郎为益友矣文长曽居李文定先生幕下不合而去狱中有谢文定启云三自反而以忠又何难于禽兽七纵擒而必获终信服乎蛮邦今集不载嫌其太诎讳之也千仭用意忠厚类此且欲以此例选沈句章诗诗道交道庶其中兴乎
　　唐叔达诗序【王衡】
　　嘉定唐叔达少以异才名未三十辍去举子业人问子今何好曰好读书读书何事曰无所事也浮沈里闬中舌不能战笔不能耕人多以为迂惟同里二三博雅君子盛相推服以为叔达当今无辈余时颇有亦党之疑癸己余从家君至京邸叔达偕焉尔时士气犹发舒投匦言利病者纷然叔达为私议某得某失具言其始终沿革之故胸中若有成案者时东西搆兵万里外羽书情形不可测叔达独逆防此当是某喜事某害成或兵失将意或两将不相得已而果然余怪问子何以知之叔达曰吾观古人某时某事类此吾窃意之耳居常笑张空拳开横口者如木骝泥龙不适于用酒酣气振徃徃捋须大言曰使吾而得志其为李文饶乎余黙不应他人则哑然笑而己其与人交未再面辄欲吐肝胆与之倘遇纷难隂为控解甚力而面揭其短使痛自惩人多不堪至有复见怨者家葑田百亩与寡侄寡妹共有好贷与居京邸两年尽脩脯济贫交遂洗手归锄舍后数畦地剪韮种菘茍自给而巳余尝规之君子为人为巳当亦有缓急交浅言深取约与泰皆非其宜叔达黙然然终不能改也叔达作世俗酬应文耻为腴词每不能当人意乃其论利害写情景名言缤纷老法澹宕今人不能及也间以方寸覆瓿纸写杂体诗如墨鸦余见而击节多以他语乱之不竟读迨再索观则己荐几上尘矣顷余友王冏伯拉与北来搜其遗诗刻成帙余始得而读之五言古高闲逺澹以方储韦不啻过之七言古步骤老杜乃专肖其精神五七言律出入王右丞刘随州间其才情横溢无如落花诗虽不束缚格律要之无粉泽酸□气嗟乎今天下词坛书栋百倍徃昔大能市势小亦逐贫颇有清真絶俗彷佛此只语者不吾乃知今天下文章气节未必遂无古人要以古人生今时必不能挑取世名亦必不肯自为名即以此相天下士皆如此矣部成余谓叔达子诚落落虽然名誉不彰朋友之过也为之叙述梗概于巻尾
　　李长蘅檀园近诗序【程嘉燧】
　　余与长蘅皆好以诗画自娱长蘅虚巳泛爱才力敏给徃徃不自贵重余呰力笃志类于矜慎而中不能无意于名顷长蘅屡踬而智益恬貌益腴若能嚣然遗世以游故不自知其所得日以臻妙尝造云楼留连湖上其绘画为好事所藏去动皆盈箱累箧余偶见于他所如观古名画心若不能得之至于诗歌率然而成尤不能尽见如夜游皋亭龙居诗巳刻石山中始一传讽虽同时老成皆以为不逮也昔人云后世谁相知定吾文者耶余尝叹息斯言曩歳闽中宋瑴比玉见余诗于客坐遂相求于数千里外歴数年而始相识其囏如是因每与长蘅兄弟及正叔辈相对窃叹以为吾侪虽不逮古人亦非有讽切美刺宜传于时顾其縁情拟物旷时日而役心神亦以多矣及今畧不相示使生同时居同里所为同声同好之人邈若异域徒令后人有不同时之叹不其惜欤余又观古人流传之文多收拾于零落散亡之余而其为标序皆数言而定盖物之美者不掩而论以久而自合物理固然达人之意方以爱诗爱画为一病其传与不传皆无足论也余自楚归舟行无聊追记生平旧诗八百篇絶不以示人虽长蘅丐録一通余犹缩朒不肯出然当酒酣淋漓新知在前则又不觉手舞口讽纚纚中夜不能己盖其事惟可与知者道可一笑也甲寅孟夏将游广陵宿长蘅家因夜论诗约为黄山之游且令予序其近诗是嵗中秋比玉由白下来同观月金焦信宿江寺鼓琴啸树或过夜分偶忆长蘅临分之言姑不暇序其诗而聊序予两人之意如此
　　唐叔达咏物诗序【程嘉燧】
　　壬子冬叔达戏为雁字诗二十余篇一时皆叹以为絶伦未几又成和韵落花三十篇凡经数押而语益豪叔达为人志大而论髙平居意思豁然独好古人竒节伟行与夫古今谋臣策士之畧当其讨论成败兴亡之故神气扬扬若身在其间至于词人绮靡之作读未终篇辄掩巻弃去盖其意不欲以诗人自名者也顷嵗尝寓书武昌闻予好读荀卿之书遥相谓曰吾与君老矣无所用于世不若味庄周列御防之微言以养生以全其天年及归见君容髪郁然时闭门止酒东城南陌足迹罕至盖贸贸然一野人矣虽相对竟日而偃仰静嘿萧然万物无以撄其虑至于偶然游戏之作一何其健而富率而工也诗皆放笔而成语不加防故风神跌宕思致飚涌势不可御乃其体物多变用事无迹窈眇浩汗虽苦吟腐毫之士终其世有不逮此讵非雄俊竒崛之气老无所用而偶溢为诙竒譬之金玉之伏藏蛟龙之深潜而山海光怪灵气时一泄露有不可测者欤君自少所为诗文皆气骨高妙似其为人然无意传于时独前后咏物七言近体诗几于徘谐滑稽之作为好事所传写刻成总一百有四篇斯亦可谓盛矣余姑叙其大畧俾后之览者知其无意为文非特词人之雄也
　　松寥诗引【程嘉燧】
　　李太白有望松寥山诗山在大江中焦山湛公以名其阁云余乙亥夏寻洞庭润公不遇留阁中与湛公谭诗品茶至通夕不寐临行握手谓予江山九月最佳子能一来是后凡两到山而皆不相遇壬寅十月大风夜留诗于壁云寺外风江防去津峰头木脱月相亲僧斋归处窻如烛始觉寒风是主人又十余年嵗甲寅余复过江时润公演法华于金山而湛公亦来招余中秋同宋比玉放舟至松寥因值等慈等公少为诸生时客闽喜琴善诗素善比玉视余一见如平昔皆夙契也留廿日至重阳始别方期结夏山中为书圆觉经明春湛公逝矣丁已卧病虞山则等公在焉与余时有警策语戊午别之西行偶一登焦山是日风隂萧萧堂宇閴寂低回西廊阶除间哑哑如闻老湛吟讽声心为凄然旧年刻诗二巻取凡自丙午者曰雪浪自甲寅者曰松寥志余晩遇禅老皈心空寂其所存诗皆唾弃结习之余耳顷钱太史书云等公亦化去拂水草深一丈矣不觉投书失声因追述此引于巻端辛酉清明日偈庵书
　　李宋倡和诗序【程嘉燧】
　　去年秋余至南都访比玉李翁沮脩一见欢于平生因邀余游龙泉山余时不能从九日遂作诗见怀及读其山居诸诗令人翛然有拔俗之想今年秋沮脩将合刻其前后和韵徃复五七言杂体若干篇名曰李宋倡和诗而属余为序方余在上党客有叙程宋倡和集板行于南都数年矣比玉少以才名豪于闽中其胸次恢疎廓落饮酒终夕不醉当兴酣耳热落笔如风雨至数千言不能休尝在客坐见予诗辄相求于数千里外比薄游吴越及留南雍十余年其名章秀句醉沈残墨流散人间徃徃徧于僧窻邸壁虽时为髙人钜公所赏叹而一再试皆摈于主司沦落不偶故其诗洸洋淋漓多山巅水涯萧散娱嬉之词以余蹇拙而顦顇寒饿间为防泬之音大抵发于羇旅草野其为穷人倡和之诗宜也今李翁家世鼎贵子姓皆巳后先成进士身膺簮绂之贵而家有封邑之奉所谓王公大人志得意满者乃能字栉句比寻声赴节以与寒士角至于层次叠发连篇累牍此又何也沮脩尝师事至人以希长生久视之道方遗斥万物以养神思与造物者游而比玉顷年益恬然浮湛侪俗忘怀得失其心无毫髪坎防不遇之叹此其气浩然皆出于势利酣豢潦倒穷戹之外故其文章声气不俟均节而自合譬则出尘之鹤在隂之和琅然高彻云汉后之诵其诗想见其人恍如揖司马子微李太白之流于千载之上必有徬徨欣慕而尚友之者夫岂徒寻常文士唱酬之什若虫时鸟之所能髣髴哉近世朋友道缺士气不振比玉才气空海内与人交出肺肝虽处穷戹而未尝以词色徇人在呉独善余与李长蘅其居南都唯沮修尤善遇之虽少为先太守公门下所取士有通家之故而二子之交契非以此也丙寅冬比玉还闽展墓呉中讹传宋病且死沮修仓皇寤寐形至诚矢将经纪其家相与收其遗文庶几犹有古人生死不相负之意崇祯戊辰冬呉下友人程嘉燧书
　　沈雨若诗草序【李流芳】
　　去年中秋待月于西湖因流连两山间至红叶落而还雨若后余至而先余去在湖上不数日又初病起扶杖防而行然两髙三竺诸名胜无幽不探无竒不咏日得诗数十篇余游迹所至不能道一字仅题画走笔数篇而己见雨若之诗畏其多
　　而服其工不敢出而示之雨若乃欲余序其诗
　　余又何敢哉犹忆与雨若看潮六和防下酒后并肩舆而行于虎跑山间相与论诗甚洽雨若似以余为知诗者虽然余不知诗而能知诗人之情夫诗人之情忧悲喜乐无异于俗而去俗甚逺何也俗人之情固未有能及之者也雨若居然羸形兼有傲骨孤怀独往耿耿向常人若不尽吾知雨若之于情深矣夫诗者无可奈何之物也长言之不足从而咏歌嗟叹之知其所之而不可既也故调御而出之而音节生焉若导之使言而实制之使不得尽言也非不欲尽不能尽也故曰无可奈何也然则人之于诗而必求其尽亦非知诗者也余尝爱昔人钟情吾辈之语以为不及情之于忘情似之而非者也必极其情之所之穷而反焉而后可以至于忘则非不及情者能近之而惟钟情者能近之也由此言之雨若其将有进于诗者乎请以此质之
　　蔬斋诗序【李流芳】
　　愚公蔬斋诗凡三刻矣余尝为序其二集别二年而愚公之诗复满箧中出以示余其格益工益能达其所欲言者余曰子之为此将以为名乎抑有不得巳于是者乎杜子美云语不惊人死不休而白乐天诗成欲使老婢读之皆能通其意两人用心不同其于以求工一也然余尝有疑焉以为诗之为道本于性情不得巳而咏歌嗟叹以出之非以求喻于人也激而亢之而使人惊抑而平之而使人通岂复有性情乎曰非然也夫人之性情与人人之性情非有二也人人之所欲达而达之则必通人人之所欲达而不能达者而达之则必惊亦非有二也然则求工于诗者固求达其性情而巳矣诗之传也久而且多凡为诗者不求之性情而求诸纸上之诗掇拾饾饤而为之而诗之亡也久矣愚公有诗之性情者也生于山水之乡有园庐仆妾舟车琴酒书画玩好之具可以为乐而终日袖手而哦其乐之殆似有过于他好者此必以为性情之物不得己而出之而非徒求工以为名髙者也其可以语于此乎愚公有所幸姬人好画能诗愚公自序其集行之夫愚公又能以其所好者喻诸其人斯亦性情之效也己











　　明文海巻二百六十九
　　钦定四库全书
　　明文海巻二百七十　　　余姚黄宗羲编
　　序六十一
　　诗集
　　操缦草【谭元春】
　　予年十六时即学为诗初无师承亦不知声病但有文选本利其无四声韵可出入窃取而拟之殆徧其法止如其诗题与其长短之数起止之节而易其辞亦自以为拟古之大相似也越三年始有教之为近体者是时亦粗知诗意有问予拟古诗十九首及韦苏州襄阳孟以下诸诗者则面发赤后数年又稍进并陆士衡之拟古江文通之代拟诸作私心亦有所不惬则遂泛泛焉回翔博览于古诗近体之间盖未尝専精其力至于今愧之而要其犹知此中升降执笔运思辄有一二字近古者则亦十六时刻画殆徧暗暗为我根株也然而力不専者过也予入豫章万子茂先陈子士业皆言熊子伯甘长于乐府五言古巳而伯甘来把其诗则乐府五言古十之六合诸体十之四帙中分数多寡己可喜观其乐府乐府以被管弦为功今未知何如也不如取其离者如五祀牧童敲莲子夜之属则离者也离而竒者也观其五言古苍以澹深以淳比兴犹存胎骨浑然吾知其用心吸其气而上不揺其波而使下古诗手也无不合也吾尤喜其合而离合而离岂貎为合者乎观其诸体离即之间也而其离亦从其乐府五言古而来者也庸何病乎予因而问伯甘伯甘曰书无不阅者也惟不爱阅近代文集耳呜呼得之矣诗之衰也衰于读近代之集苦多而作古体之诗苦少也近代之集势处于必降而吾以心目受其沐浴宁有升者子之不阅诚是也予尝恨古今为诗之限何以不讫古体而止有律焉雕之绣之又从而减其句之半以絶之甚矣其不古也人生竭嵗时忘昏旦以求之精力销陨于是而反以古诗为余其不知甚者乃反以古诗为易大郊庙小田野将无真声之可存吾虽衰尚愿从伯甘而究之不敢忘读文选时也
　　谢于楚歴由草引【袁宏道】
　　古云诗能穷人又云诗非能穷穷者而后工也夫使穷而后工曹氏父子当为伧夫而谢客无芙蓉之什昭明兄弟要以纨绮终也惟云诗能穷人大似有之管城亲而牙筹疎一不合也气高语率令人自逺二不合也富者恶其厉缗仇之若敌贵者忌其厉官避之若祟三不合也有一于此皆足以穷而况并之故云一日执管三朝废饔妻子之所羞而宗党之所怒也是物者何益人秋毫事而余辈酷嗜之余与于楚交有年初于歙再于白下于广陵于燕市每见必以诗相质力追作者今春忽见于栁浪衣上尘寸许是则梦想不及者也问别来何所遇嘿无语试解其装但见其诗益富语益奇而他无有余叹曰谢郎穷若此而诗不止是中殆有非命也善乎坡公之谓王子立也有致穷之具而与子瞻为亲又欲求鲁直其穷殆未易瘳也余才不逮古人而穷不啻过之世人之见余者皆唾畏其气相沾染也于楚访予深山是予大幸然两人者其气味适足以相増益甚非趋避之道也于楚不能忍穷幸且焚笔砚余亦从此改业焉
  </div>
  <div class="pagination">
   <a href="明文海_page72.html">
    上一页
   </a>
   <span>
    ...
   </span>
   <a href="明文海_page68.html">
    68
   </a>
   <a href="明文海_page69.html">
    69
   </a>
   <a href="明文海_page70.html">
    70
   </a>
   <a href="明文海_page71.html">
    71
   </a>
   <a href="明文海_page72.html">
    72
   </a>
   <span class="current-page">
    73
   </span>
   <a href="明文海_page74.html">
    74
   </a>
   <a href="明文海_page75.html">
    75
   </a>
   <a href="明文海_page76.html">
    76
   </a>
   <a href="明文海_page77.html">
    77
   </a>
   <a href="明文海_page78.html">
    78
   </a>
   <span>
    ...
   </span>
   <a href="明文海_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
