<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 33 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 33 页/共 658 页</h1>
    <div class="content">刘立
刘佟
刘庆
刘京
公孙禄
孙建
满昌
唐林
甄邯
陈崇
褒
平宪
谢嚣
刘咸
张永
崔篆
严尢
哀章（袁宏《后汉纪》作“褒章”）
但钦
陈钦
区博
卷六十二
关并
张戎
韩牧
王横
鲁匡
冯英
田况
费兴
甄阜、梁丘赐
王况
卷六十三
外国
南越王赵佗
赵胡
吕嘉
东越王馀善
军臣
狐鹿姑
呼韩邪
郅支单于
乌珠留单於
鄯善王尉屠耆
乌孙昆弥
龟兹王绛宾
仙道
修羊公
鬼神
天皇大帝
西王母
武帝
段孝直

卷一
◎高帝
　　帝姓刘氏，讳邦，字季，沛丰邑中阳里人。初为泗上亭长，秦二世元年起兵，称沛公。明年，楚怀王以为砀郡长，封武安侯。以子婴元年西入关，项羽立为汉王，都南郑。以汉五年破项羽，即皇帝位，都长安。在位十二年，谥曰高皇帝，庙号太祖，亦曰高祖。有《传》十三篇。（《汉志》在儒家，本注曰：「高祖与大臣述古语及诏策也。」）
　　◇重祠诏（二年）
　　吾甚重祠而敬祭。今上帝之祭，及山川诸神当祠者，各以其时礼祠之如故。（《汉书·郊祀志》上）
　　◇立吴芮为长沙王诏（五年二月）
　　故衡山王吴芮，与子二人兄子一人，从百粤之兵，以佐诸侯诛暴秦，有大功，诸侯立以为王。项羽侵夺之地，谓之番君。其以长沙、豫章、象郡、桂林、南海立番君芮为长沙王。（《汉书·高纪》下）
　　制诏御史，长沙王忠，其定著令。（《汉书·吴芮传》）
　　◇以亡诸为闽粤王诏（五年二月）
　　故粤王亡诸，世奉粤祀，秦侵夺其地，使其社稷不得血食。诸侯伐秦，亡诸身帅闽中兵以佐灭秦，项羽废而弗立。今以为闽粤王，王闽中地，勿使失职。（《汉书·高纪》下）
　　◇罢兵赐复诏（五年五月）
　　诸侯子在关中者，复之十二岁，其归者半之。民前或相聚保山泽，不书名数。天下已定，令各归其县，复故爵田宅。吏以文法教训辨告，勿笞辱。民以饥饿自卖为人奴婢者，皆免为庶人。军吏卒会赦，其亡罪而亡爵及不满大夫者，皆赐爵为大夫，故大夫以上赐爵各一级，其七大夫以上皆令食邑，非七大夫以下皆复其身及户，勿事。（《汉书·高纪》下）
　　七大夫、公乘以上，皆高爵也。诸侯子及从军归者，甚多高爵。吾数诏吏，先与田宅，及所当求於吏者，亟与。爵或人君，上所尊礼，久立吏前，曾不为决，甚亡谓也。异日秦民爵公大夫以上，令丞与亢礼。今吾於爵非轻也，吏独安取此？且法以有功劳行田宅，今小吏未尝从军者多满，而有功者顾不得，背公立私，守尉长吏教训甚不善。其令诸吏善遇高爵，称吾意，且廉问。有不如吾诏者，以重论之。（同上）
　　◇诏卫尉郦商（五年五月）
　　齐王田横即至，人马从者敢摇动者，致族夷。（《史记·田儋传》、《汉书·田儋传》）
　　◇赦诏（六年十二月）
　　天下既安，豪杰有功者封侯。新立，未能尽图其功。身居军九年，或未习法令，或以其故犯法，大者死刑，吾甚怜之。其赦天下。（《汉书·高纪》下）
　　◇择立齐王荆王诏（六年十二月）
　　齐，古之建国也。今为郡县，其复以为诸侯。将军刘贾，数有大功，及择宽惠修者，王齐、荆地。（《汉书·高纪》下，又见《荆王刘贾传》）
　　◇上太公尊号诏（六年五月）
　　人之至亲，莫亲於父子，故父有天下，传归於子；子有天下，尊归於父，此人道之极也。前日天下大乱，兵革并起，万民苦殃，朕亲被坚执锐，自帅士卒，犯危难，平暴乱，立诸侯，偃兵息民，天下大安，此皆太公之教训也。诸王、通侯将军、群卿、大夫已尊朕为皇帝，而太公未有号。今上尊太公曰太上皇。（《汉书·高纪》下）
　　◇疑狱诏（七年）
　　制诏御史：狱之疑者，吏或不敢决，有罪者久而不论，无罪者久系不决。自今以来，县道官狱疑者，各谳所属二千石官，二千石官以其罪名当报之。所不能决者，皆移廷尉，廷尉亦当报之。廷尉所不能决，谨具为奏，传所当比律令以闻。（《汉书·刑法志》）
　　◇立灵星祠诏（八年）
　　制诏御史，其令郡国县立灵星祠，常以岁时祠以牛。（《史记·封禅书》、《汉书·郊祀志》上）
　　◇捕赵王张敖诏（八年）
　　赵有敢随王者，罪三族。（《史记·田叔传》）
　　◇择立代王诏（十一年正月）
　　代地居常山之北，与夷狄边，赵乃从山南有之，远，数有胡寇，难以为国。颇取山南太原之地益属代，代之云中以西为云中郡，则代受边寇益少矣。王、相国、通侯、吏二千石择可立为代王者。（《汉书·高纪》下）
　　◇定口赋诏（十一年二月）
　　欲省赋甚，今献未有程，吏或多赋以为献，而诸侯王尤多，民疾之。令诸侯王、通侯，常以十月朝献，及郡各以其口数率，人岁六十三钱，以给献费。（《汉书·高纪》下）
　　◇求贤诏（十一年二月）
　　盖闻王者莫高於周文，伯者莫高於齐桓，皆待贤人而成名。今天下贤者智能岂特古之人乎？患在人主不交故也，士奚由进？今吾以天之灵，贤士大夫定有天下，以为一家，欲其长久世世奉宗庙亡绝也。贤人以与我共平之矣，而不与吾共安利之，可乎？贤士大夫有肯从我游者，吾能尊显之。布告天下，使明知朕意，御史大夫昌下相国，相国ガ侯下诸侯王，御史中执法下郡守，其有意称明德者，必身劝为之驾，遣诣相国府，署行义年，有而弗言，觉，免。年老癃病勿遣。（《汉书·高纪》下）
　　◇择立梁王淮阳王诏（十一年三月）
　　择可以为梁王、淮阳王者。（《汉书·高纪》下）
　　◇立赵它为南粤王诏（十一年五月）
　　粤人之俗，好相攻击。前时秦徙中县之民南方三郡，使与百粤杂处。会天下诛秦，南海尉它居南方长治之，甚有文理，中县人以故不耗减，粤人相攻击之俗益止，俱赖其力。今立它为南粤王。（《汉书·高纪》下）
　　◇择立吴王诏（十二年十月）
　　吴，古之建国也。日者荆王兼有其地，今死亡后，朕欲复立吴王，其议可者。（《汉书·高纪》下）
　　◇置秦皇楚王陈胜等守冢诏（十二年十二月）
　　秦皇帝、楚隐王、魏安王、齐愍王、赵悼襄王皆绝亡后，其与秦始皇帝守冢二十家，楚、魏、齐各十家，赵及魏公子亡忌各五家，令视其冢，复亡与它事。（《汉书·高纪》下）
　　◇议立燕王诏（十二年二月）
　　燕王绾与吾有故，爱之如子。闻与陈有谋，吾以为亡有，故使人迎绾。绾称疾不来，谋反明矣。燕吏民非有罪也，赐其吏六百石以上爵各一级。与绾居去来归者赦之，加爵亦一级。诏诸侯王议可立为燕王者。（《汉书·高纪》下）
　　◇立南武侯织为南海王诏（十二年二月）
　　南武侯织，亦粤之世也。立以为南海王。（《汉书·高纪》下）
　　◇布告天下诏（十二年三月）
</div>
    <div class="pagination">
<a href="全上古三代秦汉三国六朝文_page32.html">上一页</a><span>...</span><a href="全上古三代秦汉三国六朝文_page28.html">28</a><a href="全上古三代秦汉三国六朝文_page29.html">29</a><a href="全上古三代秦汉三国六朝文_page30.html">30</a><a href="全上古三代秦汉三国六朝文_page31.html">31</a><a href="全上古三代秦汉三国六朝文_page32.html">32</a><span class="current-page">33</span><a href="全上古三代秦汉三国六朝文_page34.html">34</a><a href="全上古三代秦汉三国六朝文_page35.html">35</a><a href="全上古三代秦汉三国六朝文_page36.html">36</a><a href="全上古三代秦汉三国六朝文_page37.html">37</a><a href="全上古三代秦汉三国六朝文_page38.html">38</a><span>...</span><a href="全上古三代秦汉三国六朝文_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
