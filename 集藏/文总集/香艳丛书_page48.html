<!DOCTYPE html>
<html>
<head>
    <meta charset="UTF-8">
    <title>香艳丛书 - 第 48 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 48 页/共 467 页</h1>
    <div class="content">　　铁骨朵：辽刑具名。铁骨朵之数击之，或五或七也。秀水殷仲春方。 
　　 

　　美人判　清　长洲尤侗悔庵　着 

　　吕雉杀戚夫人判 
　　悍如飞燕，班姬自老秋风。骄若玉环，梅女犹来西阁。非无狮吼，未闻劓刖蛾眉。岂有龙怳，遂见招摇狐尾。 
　　今按：吕雉本非艳色，但作淫威。奔项羽于军中，贻羞子女；荐辟阳于帐下，孰辨君臣？幽少帝而鸩赵王，乃楚舞何辜，痛随瓜摘；斩谁阴而醢彭越，乃春歌岂反，惨甚弓藏。牝鸡毋晨，况野鸡而鼓翼？狗彘不食，忍人彘之惊心。非人所为，托天与直。合依居厕之例，并加入瓮之科，幸免若翁鼎烹，且令此妪骨醉。 

　　曹丕杀甄后判 
　　赋买长门，汉帝还怜金屋；歌连穗帐，阿瞒尚恋铜台。后妃夕月之仪，忍同弃妇；神女朝云之貌，日令游仙。 
　　今按：曹丕秀亦文人，佻仍公子。芙蓉池上，苦忆弹棋；水晶屏前，轻捐绣枕。若言选色，则华茂春松，荣曜秋菊，岂随琼树、灵芸？果解怜才，则诗称塘上，琴操流泉，宁让仲宣、公干？况明珠翠羽，洛川犹梦灵妃；乃瑶碧罗衣，永巷竟因博士。虽袁家新妇，不宜再奉五官；而武帝旧人，何得重陪九御？真成薄幸，亦觉厚颜。曹丕降为庶人，甄氏却归子建。 

　　孙秀杀绿珠判 
　　北山罗鸟，庶人不乐宋王；南陌采桑，使君岂恨秦女。打鸳鸯于绣帐，歌舞何仇？歼蛾翠于妆楼，裙钗非罪。 
　　今按：孙秀雄豪非分，势力横干。目眈火树沙棠，心妒钗声玉色。本无三斗酒，反疾才人；岂有十斛珠，辄求丽女？匹妇不可夺志，小人难与作缘。哀此红颜，归同白首。丧婵娟于稚齿，千古伤心；灰狙狯之淫思，一时快事。阮遥集之乞宋伟，遗韵犹怜；武延嗣之借窈娘，效尤抑甚。彼既一家同死，此亦二鉴骈诛！ 

　　韩擒虎杀张丽华判 
　　吴宫西子，尚逐鸱夷；魏国薄姬，还输织室。虽君王气尽，已知贱妾无聊生；然儿女情长，应念佳人难再得。 
　　今按：韩擒虎张威跋扈，流毒婵娟。裂翠管以扬灰，剖红妆而喋血。缚天子于眢井，划断尘香；刃嫦娥于桂宫，吞残璧月。谁无倾国，独欲甘心？既有抚军，不思禀命。况轻狂狎客，且释槛车；岂窈窕才人，反劳齿剑？生为上柱国，不近人情；死作阎罗王，难逃自孽。姑援议功之典，薄从朴教之刑。木以囊头，鞭之见血。 

　　陈元礼杀杨贵妃判 
　　雪肤花貌，争看被底鸳鸯？国色天香，独对亭前芍药。金钗钿合，自应冠此三千；霓裳羽衣，犹当宥之十世。 
　　今按：陈元礼，忠非兵谏，乱已臣将。徒驱疲散之军，岂解风流之阵？冰山亡状，宜从盘水之诛。玉腕非妖，忍委绣衾之覆？香囊锦袜，空弃马嵬。翠髻黄裙，并埋鹦冢。岂为天子，不能庇一佳人；何物将军，遂敢加于贵后？上皇垂泪，愁开淋雨之声；方士游魂，感话渡河之事。应诛首恶，以警六军。比谋逆者次之，依威逼者加等。 

　　李益杀霍小玉判 
　　千金买笑，白头吟尚尔悲啼；十斛易妻，黑心符可为鉴戒。苟得新而弃故，下堂之怨为何？况背死而贪生，抱柱之诚安在？ 
　　今按：李益有才无行，寡信多疑。不思海誓山盟，遂忍云翻雨覆。鸟丝襕依然在箧，侍婢伤心；紫玉钗落去谁家，工人流涕。举杯掷地，一座欷歔；引带倚帷，九泉感叹。我为女子，薄命如斯；君是丈夫，负心若此。片言可折其狱，百身莫赎其辜。斑犀合少许驴驹，不过游戏；黄衫客岂无匕首，未免糊涂。亟当扑杀此獠，庶足下谢彼美。 

　　附录判词三则 
　　俞生出妻判 
　　浙江金华府武义县薛絅斋太令，以名进士，现宰官身。爱民勤政，颂声载道。近因俞生员细故出妻，妻母张氏投县呈控，当由薛大令传至内署，分别开导。夫妇均为之泣下，大令备舆送妇返。俞重敦琴瑟，一时传为佳话。兹将《判词》照录于左： 
　　照得风首关雎，夫妇乃人伦之始；礼详奠雁，婚姻为王化之原。良缘既结衿褵，静好宜谐琴瑟。又况近居同里，本珂乡修桑梓之恭；均属清门，非玉树诮蒹葭之倚。岂可嚣陵反目，不思黾勉同心？兹查：某秀才身列胶庠，谊谐名教。即勃溪偶形诸姑妇，宜调停曲尽于家庭。胡为忽振雄风，遽尔忍倾覆水？夫顺亲诚为孝，冒不韪则其孝近愚；宜室主于和，交相谪则不和成怼。一纸之休书轻递，万人之清议难逃。至如某某氏者，慈庇萱闱，夙恃掌珠之溺爱；幼凋椿荫，莫悬心鉴以相攸。保无性习娇憨，偶或仪愆淑慎。岂甫作三旬新妇，即遽干七出明条？乃微嫌等挟积嫌，致嘉耦顿成怨耦。方占反马，忽讶离鸾。愤剪香云，惜截发非留宾之誉；誓深皎日，甘伤心作弃妇之吟。夫也不良，我将安适？羌复五张六角，系铃人不善解铃；空劳万语千言，破镜后倩谁圆镜？大好鸳鸯，一朝折翼。互争雀鼠，两造成仇。斯诚风化攸关，宜令因缘复合。玉女成俾式相好，金夫见岂不有躬。公庭三尺，仗联撮合之山；恨字十行，投爇无明之焰。在夫母某某氏，尽捐嫌隙，啼三更月冷，再休愁姑恶闻声；而妻母某某氏，深感圆全，羡两袖芹香，本雅愿婿乡修好。平情毋为已甚，晚盖可涤前愆。曲谅旷夫怨女之痴情，仍完佳妇慈嫜之乐事。代修鸳牒，饬备鱼轩。轰动阖城，红莺星争看重照；迎来内署，青鸟使令导双归。此时案结琴堂，藉戢尔两家讼喙。他日筵开汤饼，方感余一片婆心。有厚望焉，其各凛之，此判。 

　　张月兰从良判 
　　蜃楼海市，同命鸟每惜分飞；酒地花天，可怜虫如何结果？堕风流之孽障，结露水之情魔。解语花所以伤心，随风絮未可同论也。如张月兰者，七年落泊，非赵璧之能完；百折不回，比精金之入炼。独舒慧眼，自作良媒。之死靡他，卧元龙于百尺楼上；有生不贰，刺文鸳于七襄锦中。讵意鸨金未餍，钱树子不肯让人；于是羯鼓频挝，英公堂因而对簿。谓他人母，不知身所自来；顺我者生，岂竟志为伊夺？乞发堂而待字，望好月之能圆。物色前度刘郎，却似重来崔护。桃花人面，居然璧合珠联；红叶诗情，还藉原符墨牒。点翻鸳谱，喜嘉耦之天成；惩彼狼贪，载轻车而风驶。看此去宜家宜室，青莲花拔出火坑；尔当知用经用权，黑心符难逃法网。 

　　林仲和调戏女子判 
　　广州省城有林仲和者，世家子也。家颇小康，年华二九。荡检窬闲，与瞽姬福意，后改名六妹者，有啮臂盟。出番佛五百尊，为之赎身而藏金屋。讵福意无意于彼，携资转适他人。林自是顿失常性，遂成癫狂。某日在城隍庙前见一自由装女子，遽行调戏。该女子大声疾呼，仲和为巡士拘局。转解警署，经某委员讯明情节，判语传诵一时。 
　　讯得林仲和者，家本业儒，幼而失怙。世居鄂渚，岂号楚狂？籍寄珠江，最多蛮妓。其初有瞽姬某，作夜度之娘，唱懊侬之曲。花虽鲜而着雾，柳以暗而成阴。银海光沉，已涸剪瞳之水；鲛人臭逐，竟成啮臂之盟。可怜五百缠头，去随黄鹤；纵觅三千弱水，信杳青鸾。罗敷别自有夫，伧楚难为其妇。携琴别抱，断缕难牵。曲似文姬，塞北之金莫赎；狂非杜牧，扬州之梦难醒。遂致癫狂随柳絮之风，轻薄逐桃花之浪。章台走马，易钩荡子以销魂；药店飞龙，难疗相思之病骨。路逢郑旦，旁人每致风魔；家有摩敦，少子倍多怜爱。盖其母以癫狂送于医院者，已有年矣。适有女学界者，额发覆檐，蛮鞋曳步。以压线抽针之暇晷，读驹卢罗马之新词。彼何人斯，遽集于此。游蜂无赖，浪寻书带之香；野马归来，飞集女贞之树。温太真欲求下镜，其如素乏葭莩；登徒子谬托窥邻，不过居同里巷。诗咏在城，佻达以刺狂且；传称行路，捍格以惩淫者。呼核循之卒，占徽墨之爻。伊戚自贻，何词以解？林刘氏失东海母仪之训，怒蓝田醉尉之呵。恶闻肆诸市尘，长舌哮于堂上。何耶？惟念林仲和，窍掩慧珠，非有生之真性；波生欲海，实受病之原因。除函送医院调治外，当为谕知母氏，速为另缔良婚，或者调摄有方，防闲自守。既足保个人之寿命，亦免扰地方之治安。一面谕知林仲和，以生从官族，当读父书。寡欲所以清心，悔过必期改行。莫钻墙隙，致玷门楣。他日女界相逢，须如神圣不可侵犯；我国欧风未遍，莫言男女尽可自由。庶于正俗卫生，两有裨益。是否有当，伏候宪示施行。 


　　清闲供　明　歙县程羽文荩臣　着 

　　刺约六 
　　一曰癖： 
　　典衣沽酒，破产营书。吟发生歧，呕心出血。神仙烟火，不斤斤鹤子梅妻；泉石膏肓，亦颇颇竹君石丈。病可原也。 
　　二曰狂： 
　　道旁荷锺，市上县壶。鸟帽泥涂，黄金粪壤。笔落而风雨惊，啸长而天地窄。病可原也。 
　　三曰懒： 
　　蓬头对客，跣足为宾。坐四座而无言，睡三竿而未起。行或曳杖，居必闭门。病可原也。 
　　四曰痴： 
　　春去诗惜，秋来赋悲。闻解佩而踟蹰，听堕钗而惝恍。粉残脂剩，尽招青冢之魂；色艳香娇，愿结蓝桥之眷。病可原也。 
　　五曰拙： 
　　学拙妖娆，才工软款。志惟古对，意不俗谐。饥煮字而难糜，田耕砚而无稼。萤身脱腐，酰气犹酸。病可原也。 
　　六曰傲： 
　　高悬孺子半榻，犹卧元龙一楼。鬓虽垂青，眼多泛白。偏持腰骨相抗，不为面皮作缘。病可原也。 

　　小蓬莱 
　　蓬莱为仙子都居，限以弱水者，盖隔谢其嚣尘浊土之风。然心远地偏，即尘土亦自有迥绝之场，正不必侈口白云乡也。 
　　门内有径，径欲曲。径转有屏，屏欲小。屏进有阶，阶欲平。阶畔有花，花欲鲜。花外有墙，墙欲低。墙内有松，松欲古。松底有石，石欲怪。石面有亭，亭欲朴。亭后有竹，竹欲疏。竹尽有室，室欲幽。室旁有路，路欲分。路合有桥，桥欲危。桥边有树，树欲高。树阴有草，草欲青。草上有渠，渠欲细。渠引有泉，泉欲瀑。泉去有山，山欲深。山下有屋，屋欲方。屋角有圃，圃欲宽。圃中有鹤，鹤欲舞。鹤报有客，客欲不俗。客至有酒，酒欲不却。酒行有醉，醉欲不归。 

　　天然具 
　　砍柏成门，牵萝就幕。山家真率，多自有天种天然具也。 
　　榆荚钱、柳线、芰荷衣、秧针、竹粉、莲房、桐叶笺、蕉扇、松拂、荷珠、苔茵、萝薜带、兰佩、碧筒、蒲剑、柏子香、瘿瓢。 

　　真率漏 
　　析鸣永巷，角奏边徼。击热敲寒，总不入高人之梦。惟是一顷白云，横当衾枕，数声天籁，代我丽谯云耳。 
　　蛙鼓、子规啼、竹笑、铁马骤檐、砧杵捣衣、蛩啾唧、鹤警露、松涛、鸡唱、石溜、雁过、犬声如豹、鸟鹊惊枝、莎鸡振羽、钟远度、鱼跃浪、蚓笛。 

　　鸟言 
　　春日不第，唤逸情，惊幽梦，对此正胜与俗人言也。 
　　姑恶、钩船格磔、提壶芦、脱布裤、不如归去、行不得也哥哥、云韶部 、凤凰不如我、得过且过、布谷、泥滑滑、都护从事、婆饼煎、莫损花。 

　　棋能避世 
　　汤武征诛一局棋，波波劫劫，究竟何在？不如借此一枰，剥啄声寒。聊消永昼也。 
　　坐隐、橘中乐、烂柯、手谈、胜固欣然败亦可喜、赌墅、姑妇夜局 、征饼饵牛酒、妄恚、河图数、让老夫一着、握中一子、说法 、木野狐、仙奕山、蜕龙牙、竹下、十二卜、闭目应着、出人意表。 

　　酿王考绩 
　　酒德有《颂》，酒功有《赞》。系尔酿王，空沉湎乎哉！漫尔条列数事，乃知曲生故自奇也。 
　　断送一生、中圣、扫愁帚、浇书、上颊、破除万事、欢伯、钓诗钩 、软饱、擒奸辅邪、百乐长、着地胜。 

　　睡乡供职 
　　睡乡安恬无夭札疵疠，高行之士，分封而处，未许忙人供职也。 
　　化蝶、腹便便、曲肱、南柯郡、象耳山、邯郸道、黑甜、游仙枕 、北窗、白云堆、一局、混沌谱、摊饭、两脚棋盘、曲世界、东床、华胥国、钧天乐、黄妳、蓬莱第一宫、百尺楼、西堂、阳台。 

　　十七医 
　　慧日禅师作《禅本草》，普度世间。但其味冲淡，服者多无恒，因戏备十七治云。 
　　省费医贫、苦心医贱、餐松医饿、裁云医冷、嚼雪医热、弹琴医躁 、安分医贪、量力医斗、参禅医想、独寐医淫、鸟啼医梦、面壁医动 、焚香医秽、痛饮医愁、广交医寂、远游医僻、读书医俗。 

　　四时欢 
　　日月跳丸，忽忽如梦。加以名奔利竞，膏火自煎，只令人叹蜉蝣耳。夫鸟飞花落，目前光景，为欢自饶。七尺我身，定有安排处也。 
　　春时 
　　晨起点梅花汤，课奚奴洒扫护阶苔。禺中〖将近午时〗，取蔷薇露浣手，熏玉蕤香，读赤文绿字书。晌午，采笋蕨，供胡麻饭，汲泉试新茗。午后，乘款段马，执剪水鞭，携斗酒双柑，往听黄鹂。日晡，坐柳风前，裂五色笺，集锦囊佳句。薄暮，绕径灌花、种鱼。 
　　夏时 
　　晨起芰荷为衣，傍花枝吸露润肺。禺中，披古图画，展法帖临池。晌午，脱巾石壁，据匡床，谈《齐谐》、《山海》，倦则取左宫枕，烂游华胥国。午后，刳椰子杯，浮瓜沉李，捣莲花饮碧芳酒。日晡，浴罢朱砂温泉，擢小舟，垂钓于古藤曲水边。薄暮，箨冠蒲扇，立层冈，看火云变现。 
　　秋时 
　　晨起下帷，检牙签，挹露研珠点校。禺中，操琴调鹤，玩金石鼎彝。晌午，用莲房洗砚，理茶具，拭梧竹。午后，戴白接■，着隐士衫，望红树叶落，得句题其上。日晡，持蟹螯鲈脍，酌海川螺，试新酿，醉弄洞箫数声。薄暮，倚柴扉，听樵歌牧唱，焚伴月香壅菊。 
　　冬时 
　　晨起饮醇醪，负暄盥栉。禺中，置毡褥，市鸟薪，会名士作黑金社。晌午，挟筴理旧稿，看晷形移阶濯足。午后，携都统笼，向古松悬崖间，敲冰煮建茗。日晡，布衣皮帽，装嘶风镫，策蹇驴，问寒梅消息。薄暮，围炉促膝煨芋魁，说无上妙偈，谈剑术。 
</div>
    <div class="pagination">
<a href="香艳丛书_page47.html">上一页</a><span>...</span><a href="香艳丛书_page43.html">43</a><a href="香艳丛书_page44.html">44</a><a href="香艳丛书_page45.html">45</a><a href="香艳丛书_page46.html">46</a><a href="香艳丛书_page47.html">47</a><span class="current-page">48</span><a href="香艳丛书_page49.html">49</a><a href="香艳丛书_page50.html">50</a><a href="香艳丛书_page51.html">51</a><a href="香艳丛书_page52.html">52</a><a href="香艳丛书_page53.html">53</a><span>...</span><a href="香艳丛书_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
