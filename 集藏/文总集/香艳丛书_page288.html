<!DOCTYPE html>
<html>
<head>
    <meta charset="UTF-8">
    <title>香艳丛书 - 第 288 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 288 页/共 467 页</h1>
    <div class="content">　　【渔家傲】（净） 
　　（哀哀的）四畏堂前堕劫人，河东一吼地暗天昏。（想我潘其观原是一条好汉，岂是惧内的人。只因他见识比我高些，议论比我正些，不得不低下头去。）王法天条皆不畏，只畏雌霓威震。（应该受夫人的管束，此中有个道理。）（占八卦）干伏于坤，（玩四时）阳后于阴。（普）天下男人遭了瘟。 
　　我想那日被桂芳作弄，灌得大醉，骗去许多银钱，把我送回，又受此一场训教。越想越恨，定要把这小杂种，送到街道厅，打他一顿板子。（丑）桂芳相与个什么田春航，于今中了进士，住在他宅子里，好不热闹。快不要去惹他。（净）我总放他不下，定要想个法儿收拾他。（丑）你不要生气，等我去磨着他。作成了好事儿。 
　　【舞霓裳】 
　　（向）枇杷庭院酒千巡，快沾唇。贵人大度莫相嗔，且开樽（唱）后庭一曲堪排闷，待碧纱幮里解歌裙。（净）（前日石奶奶生气之时，硬对我说，我若再顽小旦，他就要养汉子。这回到桂芳处走走须要机密些。)屏风后属耳有佳人，寻外嬖还须谨慎。（丑）（如此说，须要小心些，我先向）樱桃巷，黄昏时候潜踪等。 
　　（内大叫潘三滚进来）（净急奔下，丑惧伏桌下徐起介） 
　　【山花子】 
　　牝鸡一叫山摇震，霎时天外飞魂。（净内叫痛介）风流棒雨点飞来，俏麻姑伸爪伤人。（这位石奶奶呵）天仙女（是）罗刹化身，万派波翻妒女津。一阵功收娘子军。（潘三老爷呵）得断吟髭，揾破朱唇。 
　　（内大叫这都是老魏带坏的，吃老娘一棒。飞一棒伤丑头，丑抱头急奔介） 
　　【尾声】当头一棒雌风振，（这）醋海汪洋莫问津。（我也是）胭脂虎口过来人。（内大叫丑滚地下） 

　　第七出　鼎宴 
　　（末冠带上） 
　　（集句）传柑归遗满朝衣，西阁珠帘卷落晖。红杏枝头春意闹，状元归去马如飞。 
　　老夫张召义，内官翰苑，外作监司。不惠不夷，渐推排而成老物。此甥此舅，幸相继而掇巍科。昨因展觐入京，恰喜田甥，名高黄甲。老朽面上，藉有光辉。为此备有酒筵，与他作贺。并邀得高卓然选拔，史南湘水部，前来作陪，此时想必都来也。 
　　（老旦巾服上，集句）乞与佳名到处传，此花原是桂堂仙。（副末冠带上）旁人莫道登科早，笑问谁家美少年。 
　　（老旦）我高卓然，（副末）我史南湘。（老旦）春航手钓六鳌，名高一鹗。张观察备筵作贺，邀去作陪，须早去者。（副末）此是张观察下处了。（杂通报入见介，老旦副末）贤甥赤手屠龙，酷似其舅。（末）老朽白头伏骥，壮不如人。（各坐介） 
　　【忒忒令】 
　　（生状元冠带上）喜孜孜云梯乍登，艳生生杏林交映。名经千佛，好把前因证。手曳起软宫袍，听莺催。摩鹄起，蓬山凌绝顶。 
　　（作下车相见介，生）既蒙舅父盛招，又与良朋促膝。话虽一夕，幸本三生。（老旦副末）红绫赴宴，君占龙头。绿蚁开樽，我惭骥尾。实千古科名之盛，增一门宅相之光。（末）天色不早，我们且入席畅谈，樽酒论文，勿拘俗套。（安席各坐介） 
　　【沉醉东风】（合） 
　　卷湘帘午曦正晴，启华筵惠风初定。红杏发，日边生。笑拈来相赠。锦袍裁，体儿刚称。沂国科名，才子声名。回头细瞧，冷书镫影尚明。 
　　（末）春航进京以来，亏了李媚香十分周济。此事颠末，你且说来。（生）此平生第一知己也，想初进京之时呵。 
　　【园林好】 
　　薄行装黯然启程，苦支持旅况飘零。寄禅榻篝镫孤影，流落恨带秋声，流落恨带秋声。 
　　客邸穷愁，无可消遣，联锦一部，名重京师。每日听戏消闲，才与媚香相识。 
　　【嘉庆子】 
　　听仙音吹入琼箫韵，（看他）玉貌冰心别有情。各把衷肠剖证，刚一笑悟三生，刚一笑悟三生。 
　　（末）一见倾心，终身不负。小小年纪，便知赏识奇才，真难得也。 
　　【尹令】（合） 
　　念他飘零萍梗，爱他聪明心性。敬他须眉行径。青眼怜才（愧杀那）金尽，论交陌路情。 
　　（生）自与媚香相遇，倏忽年余。薪桂米珠，一肩独任。花晨月夕，双手同携。畅好是患难之交也。 
　　【品令】 
　　茶时饭时他去费经营，镫窗月窗同捱短长更。（想我的朋友，不为不多。）人情兀冷，那见些亲朋影。（幸有媚香照拂。）得免饥寒缴幸。（似这般）侠骨柔肠，（古来亦所罕见）休向歌场浪品评。 
　　媚香原是世家子弟，流落京城，故尔卓荦不群，有此一番举动。 
　　【豆叶黄】 
　　听歌声宛转犹带读书声，（我亦众人中一人耳。）破青衫一领飘零。俊红儿双眸注定，恁般相遇恁般定情。牢守着穷途阮籍，牢守着穷途阮籍。抵多少鸾飘凤泊，月誓花盟。 
　　【两蝴蝶】 
　　（媚香逼我写字之时呵。）记得拂毫霜涤砚冰，（逼我作文之时呵。）记得费推敲持评。（将我接往他寓，怕人扰乱清课。）记得闭花关绝俗尘。（至于相待殷殷，更难缕述了。）记得药垆旁扶持薄病，记得抖春寒解丰貂相赠。记得检考囊逐件精。 
　　媚香常对我说，长安人海，赏识他的甚多。十万缠头，了不在意。不知与我田春航有何夙因，缠绵莫解。此中作合，几生方得修来。这些从酒肉中物色名花者，徒寻苦恼耳。 
　　【六么姐儿】 
　　大海萍逢，云粘雪聚，因果分明。不知今世有来生，最钟情者情重更珍情。（漫道）情长情短，没把情根说清。 
　　【江儿水】 
　　（老旦副末）贫贱论交事，樽边细说明。（虽然是）歌伶薄了桃花命，（幸）清幽秉着兰花性，污泥不染莲花净。（于今春航贵矣。）天上琼花交映，这桂花（不负你）天香独冷。 
　　（末）始则米盐琐碎，周旅客之饥寒。继则劝勉殷勤，任父兄之职事。较之断机劝学，尤觉难能。这状元夫人的诰封，应让与媚香去矣。 
　　【玉胞肚】 
　　云霄风定，应回思尘容蹭蹬。是谁人推解周旅，才得上万丈蓬灜。（咳）五花凤诰让卿卿，愧杀夫人坐享成。 
　　（杂上）有紧要朝报，请状元观看。（生立起看介）奉上谕，田源殿试策中，言西陲武备，甚为周挚。方今西师甫捷，一切善后事宜，需人办理。翰林院修撰田源，着补授陕西巡抚，驰驿前往，钦此。圣主鸿恩，不遗微末，明早入朝叩谢，随即启程。（各贺介仍入席坐介） 
　　【玉交枝】（合） 
　　新叨宠命，任封圻冰衔乍更。（老旦副末）（媚香是必同去者。）虽然日远长安近怕尘涴，翠眉绿鬓（末）（超迁甚速，聚散不常，更尽一杯，聊代阳关三叠。）何处是杨柳青青。更休问今宵酒醒。（合）嫩书生也解谈兵，嫩书生也解谈兵。 
　　（生）行色匆匆，就此告别罢。（下席各拜介） 
　　【尾声】（合）西天一柱仗谁撑，（生）朝廷大事须公等。（合）这真是江湖廊庙两关情。 

　　第八出　离筵 
　　（生行装引众卒上，集句）三十登坛众所尊，年来相继亦乘轩。胸中别有安边计，已报生禽吐谷浑。 
　　下官田源，甫入词垣，即膺重寄。丞相切南来之望，朝廷纾西顾之忧。管畀北门，身离东观。陛辞之际，天颜甚怡。圣主之泽方新，书生之荣已极。为此飞招西指，不惮辛劳。令媚香妥押行囊，一同前往。大小人役，就此启程者。（众拥生下） 
　　【粉孩儿】 
　　（小旦行装坐车上）忙忙的下歌楼，辞舞闼，倩疲驴驮梦芦沟桥下。看沙堤杨柳夕阳斜，猛西风吹冷宫鸦。（内叫媚香慢行，我等赶来作饯。小旦）（呀我才）别六街市阓尘喧，（谁来）说一句邮亭情话。 
　　（小旦下车介，旦男装扮琴言上。集句）云海相望寄此身，歌衫舞扇总生尘。（贴男装扮宝珠上）别离不惯无穷忆，西出阳关无故人。（下车相见介，小旦）适已拜辞，又劳远饯。情深潭水，永矢勿谖。（旦贴）媚香独占歌场，名高日下。今又得随使节，幸将苦海脱离。我辈视之，竟有天上人间之别。 
　　【红芍药】 
　　莽碧海参透风花，闹笙歌渐老年华。（你呵）伴天使星轺渡清灞。（可也）顾尘寰泪珠同泻。（我二人久思脱籍，只恨无家可归，薄命如斯，无复加矣。）堪嗟，四海竟无家。少弟妹谁为兄姐，没亲娘莫问亲爷。（骨肉之交，惟媚香一人耳。）（不是）热肠人肯来提拔。 
　　（同泣介，小旦）二君各宜自爱，岂无超脱之期。我虽幸识春航，得随节钺。究竟寄人篱下，举动不能自如。视唱戏虽高一筹，而我李媚香的终身尚无定业。二君如此相托，恐力有不能耳。 
　　【耍孩儿】 
　　一样天涯沦落者，幕燕依官阁。钝男儿何地为家。（既承重托岂肯相忘）照肝胆古剑寒芒下。问平生一片心儿也，敢忘却临歧话。 
　　（旦贴）备有薄酒，略表寸衷。痛饮几杯，不可恝然而别。（送酒介） 
　　【会河阳】 
　　携手河梁，寒日将斜。问今宵何处听悲笳。（旦贴）（媚香此去呵！）放衙，有汉代河山，唐人宫闼，吊今古添悲咤。（我辈交非泛泛，尚求临别赠言。）（小旦）（我生不幸，误托歌伶。七尺之身，守之似玉。岂无狂且宵小，不存好心，诱之以虚词，饵之以重利，一朝失足，千古伤心。二君早具贞操，无须瞽诵，此不过为下愚说法耳。）处世放眼孔须当大，择交托心腹须防诈。 
　　（旦贴）敬佩良箴，永铭肺腑，如此议论，就是纱帽场中朋友，亦当座右书之。（小旦）太过奖了。（内吹角介，旦贴）想是春航大队来也，且在桥头一看。（立高处介，仪从引生绕场下） 
　　【缕缕金】 
　　（旦贴）初开府，乍建牙。（春航呵）英雄堪数你，（媚香呵）侠客岂忘他。（小旦）（西陲甫捷，抚字良难。春航之才，或可胜任。）筹白笔，任专阃。书生戎马，怕疾风卷地起尘沙。鼓颦遍中夏，鼓颦遍中夏。 
　　（旦贴）洗盏更酌，再饮几杯何如。（小旦）天色将晚，不敢久留矣。 
　　【越恁好】 
　　汪伦送客，汪伦送客，千尺溢桃花。从今夜夜依南斗望京华。（旦贴）何年燕市月酒人家，再倾情话。（拜介，合）离别感未免大家牵挂，歌舞地但愿大家丢罢。（各上车介） 
　　【尾声】笙歌岁月如流也。似这样名士名花两足夸。试看月府轮囷只桂花。 



　　梦粱录　宋　钱塘吴自牧　着 

　　序 
　　昔人卧一炊顷，而平生事业扬历皆遍，及觉，则依然故吾，始知其为梦也，因谓之“黄粱梦”。矧时异事殊，城池苑囿之富，风俗人物之盛，焉保其常如畴昔哉！缅怀往事，殆犹梦也，名曰《梦粱录》云。脱有遗阙，识者幸改正之，毋哂。甲戌岁中秋日，钱塘吴自牧书。 
　　卷一 
　　正月 
　　正月朔日，谓之元旦，俗呼为新年。一岁节序，此为之首。官放公私僦屋钱三日，士夫皆交相贺，细民男女亦皆鲜服，往来拜节。街坊以食物、动使、冠梳、领抹、缎匹、花朵、玩具等物沿门歌叫。关扑不论贫富，游玩琳宫梵宇，竟日不绝。家家饮宴，笑语喧哗。此杭城风俗，畴昔侈靡之习，至今不改也。 
　　元旦大朝会 
　　元旦侵晨，禁中景阳钟罢，主上精虔炷天香，为苍生祈百谷于上穹，宰执百僚，待班于宫门之次，犹见疏星绕建章。但禁门未启，而虾蟆梆鼓并作，攒点即放鱼钥，阊阖门下，方启龙，执梃人传呼，头帽号纷然，卫士杂廷绅报到。开，百僚联辔入宫城，簇拥皆从殿庑行过。大朝会，驾坐大庆殿。有介胄长大武士四人，立于殿陛之角，谓之“镇殿将军”；殿西庑皆列法驾、卤簿、仪仗；龙墀立青凉伞十把，效太宗朝，立诸国王班次，如钱武肃、孟蜀王等也。百官皆冠冕朝服，诸州进奏吏各执方物之贡。诸外国正副贺，正使随班入贺。百僚执政，俱于殿廊侍班，而阁门催班吏高唤云：“那行！”吏进序班立毕。内侍当殿厉声问：“班齐未？”禁卫人员随班奏：“班齐！”千官耸列朝仪整，已见龙章转御屏，日表才瞻临玉座，连声清跸震班庭。上御正衙，有绿衣吏执仪剑突趋殿前，声谇厉不可晓，乃大走办耳。宰执百僚听名宣，领班蹈舞，皆称寿，再拜，声传折槛边。禁卫人高声嵩呼，声甚震，名为“绕殿雷”。枢密臣候称寿毕，登殿，至折槛侧，百僚俱鞠躬听制。宣制曰：“履兹新庆，与卿等同。”朝贺毕，就殿赐燕宰执、百僚。外国正副使人，次日就馆赐宴，使副及三节人俱与焉。翌日，至明庆、灵隐等寺烧香。次至玉津御园射弓，朝家选能射武臣伴射，就园赐宴。先立招箭班士十余人于垛子前，使人多用弩子射，其班士裹无脚小帽子、锦袄子，踏开弩子，舞旋搭箭，过与使人，彼窥得端正，止令使人发牙。例朝廷差来伴射 武臣，用弓箭中的则得捷，上赐闹装、银鞍、马匹、衣帛、金银器物有差，迎迓还舍，观者纷然。如朝使入朝辞，赐宴饯行，仍赐马匹银帛，礼物甚盛。三节人依例给赐而去。 
　　立春 
　　临安府进春牛于禁庭。立春前一日，以旗鼓锣吹妓乐迎春牛，往府衙前迎春馆内。至日侵晨，郡守率僚佐以彩仗鞭春，如方州仪。太史局例于禁中殿陛下奏，律管吹灰，应阳春之象。街市以花装栏，坐乘小春牛，及春幡春胜，各相献遗与贵家宅舍，示丰稔之兆。宰臣以下，皆赐金银幡胜，悬于幞头上，入朝称贺。 
　　元宵 
　　正月十五日元夕节，乃上元天官赐福之辰。昨汴京大内前缚山棚，对宣德楼，悉以彩结，山沓上皆画群仙故事，左右以五色彩结文殊、普贤，跨狮子白象，各手指内五道出水。其水用辘轳绞上灯棚高尖处，以水柜盛贮，逐时放下，如瀑布状。又以草缚成龙，用青幕遮草上，密置灯烛万盏，望之蜿蜒，如双龙飞走之状。上御宣德楼观灯，有牌曰“宣和与民同乐”。万姓观瞻，皆称万岁。今杭城元宵之际，州府设上元醮，诸狱修净狱道场，官放公私僦屋钱三日，以宽民力。舞队自去岁冬至日，便呈行放。遇夜，官府支散钱酒犒之。元夕之时，自十四为始，对支所犒钱酒。十五夜，帅臣出街弹压，遇舞队照例特犒。街坊买卖之人，并行支钱散给。此岁岁州府科额支行，庶几体朝廷与民同乐之意。姑以舞队言之，如清音、遏云、棹刀、鲍刀、胡女、刘衮、乔三教、乔迎酒、乔亲事、焦锤架儿、仕女、杵歌、诸国朝、竹马几、村田乐、神鬼、十斋郎各社，不下数十。更有乔宅眷、旱龙船、踢灯、鲍老、驼象社。官巷口、苏家巷二十四家傀儡，衣装鲜丽，细旦戴花朵□肩、珠翠冠儿，腰肢纤袅，宛若妇人。府第中有家乐，儿童亦各动笙簧琴瑟，清音嘹亮，最可人听，拦街嬉耍，竟夕不眠。更兼家家灯火，处处管弦，如清河坊蒋检阅家，奇茶异汤，随索随应，点月色大泡灯，光辉满屋，过者莫不驻足而观。及新开门里牛羊司前，有内侍蒋苑使家，虽曰小小宅院，然妆点亭台，悬挂玉栅，异巧华灯，珠帘低下，笙歌并作，游人玩赏，不忍舍去。诸酒库亦点灯球，喧天鼓吹，设法大赏，妓女群坐喧哗，勾引风流子弟买笑追欢。诸营班院于法不得与夜游，各以竹竿出灯球于半空，远睹若飞星。又有深坊小巷，绣额珠帘，巧制新装，竞夸华丽。公子王孙，五陵年少，更以纱笼喝道，将带佳人美女，遍地游赏。人都道，玉漏频催，金鸡屡唱，兴犹未已。甚至饮酒熏熏，情人扶着，堕翠遗簪，难以枚举。至十六夜收灯，舞队方散。 
　　车驾诣景灵宫孟飨 
　　十六夜收灯毕，十七早五更二点，禁中催班，从驾官僚入殿起居讫，出殿门外，俱立马于学士院，恭俟驾兴。而殿东折槛下，快行家皆执金莲烛炬，以俟登辇。驾出和宁门，诣景灵宫行春孟朝飨礼，前后两行绛烛灯笼，导引驾行。向有宝谟学士赵师机诗：“风传御道跸声清，两道纱笼列火城。云护帝尊天未晓，众星环拱极星明。”驾近景灵宫前，撤去黄盖，方入宫门，此见君王虔孝之忱。至宫幄少歇，奉常更奏行礼，内侍卷帘班导上御黄道，步至殿前，崇馆道士二十 四员在殿墀下叙立，举玉音法事。上登殿行礼，自西至东，步而入，待内侍下帘，先自前殿、中殿，次后殿，虔恭行礼，以遵奉先思孝之家法。礼毕，外廊赐从驾官食，而后对宣，引宰臣以下入行殿赐茶。驾还内，其亲从官皆顶球头大帽，红缬锦团搭，戏狮子衫，镀金大玉腰带，各执骨朵；文武官皆顶双卷脚幞头，红上大搭，天鹅结带宽衫；辇官顶双曲脚幞头，红缬团花衫，镀金束带；殿前班直顶两脚屈曲幞头，着绯结带，望仙花衫，跨弓剑乘马，一扎鞍辔，执缨绋前导款。数内有东三班，谓之“长入祗候”，幞头后各以青红头须系之，以表忠节之意。御龙直幞头，一脚指天，一脚曲，着方胜缬衫，花看带，镀金束带，执从物如校椅、金花、唾盂、水罐、次锣、乘垒、龙凤掌扇、缨绋之类，及执黄罗珠子、蹙百花背座御椅子并脚踏。快行家顶短小帽子，露半青头巾，带金巾，环绣体腰红缬衫，金束带，悬花看带，手执御校椅、金花瓶、兽炉香座、御靴、缨绋、玉柱杖、小黄罗伞、御扇等物，俱搭步行，俱口鸣打打头起之。昔诸司库藏，各用金刻字红牌前执，后以黄罗罩笼扛抬前导，有本库官乘驭掌其职分，如诸司库藏等司属，并衫帽随号。幕士顶帽，红罗缬衫，金带，悬黄帛。御马骐骥等院亦金字红牌呵喝，牵辔马匹导引。亲事官各顶帽，缬衫，镀金带，执红纱贴金烛笼二百对，左右导行。驾将至，左右首各一员阁门官属，乘马执丝鞭，天武官前导引，至官僚起居亭高声喝曰：“躬身不要拜，喝喏直身立，奏圣躬万福。”嵩呼而行，次有一员紫裳官，系阁门寄班，乘马，捧月样绣兀子，覆于马上。天武官（一作天武中官）十余，簇拥扶策而行。众喝曰：“驾头。”次以近侍诸司官，俱乘驭前后导从。三衙太尉御带环卫。知阁、内侍、都知，皆乘驭驾前导引。更有内等子，即御前忠佐军头引见司人员等，各顶帽，鬓发蓬松，着红缬衫，两手握拳，顾望行导。或有拦驾人，捶之流血。驾近则列横门，数十人系鞭视从，围子三五重，沓执骨朵。诸亲从等都管人员，并执骨朵，列行导引。驾前有执金香座、玉斧、玉拂，及水精珠杖迎驾，高低弄把引行，如龙弄珠也。上升平头辇，御龙直擎黄罗双盖，后握双黄罗扇。驾近太庙，则盖撤开，前行数步，上略台身而过，此见尊祖敬宗之意。驾后围子亦数重，卫从诸班直马队从于驾后。左有宰执侍从 官僚，右有亲王南班，俱从行。驾后有曲柄红绣伞，红绣日扇，命寄班官执驭而从。次日，驾再诣行后殿礼，幸太乙宫、景阳宫，行钦谒礼。其日用教乐所乐部驾前作乐导引，驾后以钧容直乘马作乐而从。驾出景灵宫，至回龙桥。教乐所人员拦驾奏致语，杂剧色打和和来，及奏《礼成回銮曲》，快行先奏报禁中，使内侍排班迎驾起居。前人有诗曰：“帘卷天街看驾回，锦身捷足走能齐。联声快报还宫后，扈从归来日未西。”若次日出，则后宫后、妃嫔侍，皆诣景灵宫，以半帐鸾仪从而行。皇太后、皇后乘舆，比檐子稍增广花样，皆织龙，簟舆上皆立金龙，护之剪鬃。妃则用金凤，嫔妤止用棕檐耳。次日或遇泥泞，委宰执分诣行事矣。 
　　二月 
　　二月朔，谓之“中和节”，民间向以青囊盛百谷、瓜、果子种，互相遗送，为献生子。禁中宫女，以百草斗戏。百官进农书，以示务本。上丁日，国学行释莫礼，祭文宣王，以祭酒司业为献官。州县学宫，以帅宰奉行。立春后五戊日为社，州县祭社稷，朝廷亦差官祭于太社、太稷坛。州府自收灯后，例于点检酒所开支关会二十万贯，委官属差吏笥雇唤工作，修饰西湖南北二山，堤上亭馆园圃桥道，油饰装画一新，栽种百花，映掩湖光景色，以便都人游玩。 
　　八日祠山圣诞 
　　初八日，钱塘门外霍山路有神曰祠山正佑圣烈昭德昌福崇仁真君，庆十一日诞圣之辰。祖庙在广德军，敕赐庙额“广惠”，自梁至宋，血食已一千三百余年矣。凡邦国有祷，士民有告，感通即应。其日都城内外，诣庙献送繁盛，最是府第及内官迎献马社，仪仗整肃，妆束华丽。又有七宝行，排列数卓珍异宝器珠玉殿亭，悉皆精巧。后苑诸作，呈献盘龙走凤，精细靴鞋，诸色巾帽，献贡不俗。各以彩旗、鼓吹、妓乐、舞队等社，奇花异果，珍禽水族，精巧面作，诸色石，车驾迎引，歌叫卖声，效京师故体，风流锦体，他处所无。台阁巍峨，神鬼威勇，并呈于露台之上。自早至暮，观者纷纷。十一日，庙中有衙前乐，教乐所人员部领诸色乐部，诣殿作乐呈献。命大官排食果二十四盏，各盏呈艺。守臣委佐官代拜。初八日，西湖画舫尽开，苏堤游人，来往如蚁。其日，龙舟六只，戏于湖中。其舟俱装十太尉、七圣、二郎神、神鬼、快行、锦体浪子、黄胖，杂以鲜色旗伞、 花篮、闹竿、鼓吹之类。其余皆簪大花、卷脚帽子、红绿戏衫，执棹行舟，戏游波中。帅守出城，往一清堂弹压。其龙舟俱呈参州府，令立标竿于湖中，挂其锦 彩、银球、官楮、犒龙舟，快捷者赏之。有一小节级，披黄衫，顶青巾，带大花，插孔雀尾，乘小舟抵湖堂，横节杖，声诺，取指挥。次以舟回。朝诸龙沙小彩旗招之，诸舟俱鸣锣击鼓，分两势划棹旋转，而远远排列成行，再以小彩旗引之，龙舟并进者二，又以旗招之，其龙舟远列成行，而先进者得捷取标赏，声诺而退，余者以钱酒支犒也。湖山游人，至暮不绝。大抵杭州胜景，全在西湖，他郡无此。更兼仲春景色明媚，花事方殷，正是公子王孙，五陵年少，赏心乐事之时，讵宜 虚度？至如贫者，亦解质借兑，带妻挟子，竟日嬉游，不醉不归。此邦风俗，从古而然，至今亦不改也。 
　　二月望 
　　仲春十五日为花朝节，浙间风俗，以为春序正中，百花争放之时，最堪游赏，都人皆往钱塘门外玉壶、古柳林、杨府、云洞，钱湖门外庆乐、小湖等园，嘉会门外包家山王保生、张太尉等园，玩赏奇花异木。最是包家山桃开浑如锦障，极为可爱。此日帅守、县宰，率僚佐出郊，召父老赐酒食，劝以农桑，告谕勤劬，奉行虔恪。天庆观递年设老君诞会，燃万盏华灯，供圣修斋，为民祈福。士庶拈香瞻仰，往来无数。崇新门外长明寺及诸教院僧尼，建佛涅胜会，罗列幡幢，种种香花异果供养，挂名贤书画，设珍异玩具，庄严道场，观者纷集，竟日不绝。 

　　卷二 
</div>
    <div class="pagination">
<a href="香艳丛书_page287.html">上一页</a><span>...</span><a href="香艳丛书_page283.html">283</a><a href="香艳丛书_page284.html">284</a><a href="香艳丛书_page285.html">285</a><a href="香艳丛书_page286.html">286</a><a href="香艳丛书_page287.html">287</a><span class="current-page">288</span><a href="香艳丛书_page289.html">289</a><a href="香艳丛书_page290.html">290</a><a href="香艳丛书_page291.html">291</a><a href="香艳丛书_page292.html">292</a><a href="香艳丛书_page293.html">293</a><span>...</span><a href="香艳丛书_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
