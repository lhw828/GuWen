<!DOCTYPE html>
<html>
<head>
    <meta charset="UTF-8">
    <title>文苑英华 - 第 514 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 514 页/共 634 页</h1>
    <div class="content">　　上前易定卢尚书启一首
　　上中书李舍人启一首
　　为崔从事寄尚书彭城公启一首
　　上兵部相公启一首
　　上时相启一首
　　上河东公启三首
　　端午日上所知剑并衣服启二首【阙】
　　答赵王启　　　　　　　　庾　信
　　某啓仰承张幕全韩连营上地渑池置阵解邓禹之围凾谷开闗削王元之印锋旗朝上刁斗夜鸣弥雄壮士之心足起横行之志况复才人出娉还得贤夫塞外有夫人之城军中有女子之气都尉青旗即时春色将军大树已复花开云气浮垒流星泛枕细舞长歌横箫直笛当乎【一作干】此时青云之上信不学无术本分泥沉忽逄天造搜扬仄陋今者遂总宪司预闻刋鼎献嵗刑书既应悬法上春木铎方须狥人但年髪已秋性灵久竭嘉石肺石无以测量舌端鼻端惟知繁拥乖展一月遂渉两年頫首东瞻山河千里风尘未尽霜露沾衣仰愿珍宜以为身寳谨啓
　　上门下裴相公啓　　　　　刘禹锡
　　某啓向【集作曩】者淮右逋诛即戎嵗久天子斋戒以命元臣登坛之日上略前定从九天而下纵以神兵分六符之光拂【集作扫】其长彗授钺于西颢之半防勲于北陆之初功成偃节复执大柄君臣相遇播于乐章山河啓封载在盟府上方注意人益具瞻因鱼水之叶符极防龙之事业时属四始恩覃万方致君及物其徳两大古先俊贤所未备者我从容而保之殆非人事抑有幽赞夫异同之论我以独见剖之文武之道我以全材统之崇髙之位我以大功居之造物之权我以虚心运之然持盈之术古所难也实在隂施拯【集作及】物厚其徳基以左右功庸而百禄是荷人所欣戴久而愈【集作逾】宜昔袁太尉不忍锢人而楚狱衰息一言之庆而子孙丕承以今日将明之材行前脩博施之义笔端肤寸泽及九垠犹夫疾耕必有滞穗某顷堕【集作坠】危厄常受厚恩谊盟于心要之自効常惧废死荒服永孤愿言敢因贺牋一寄丹恳顾非竒理不足以萦于冲襟然利于行者固在乎常谈而卓诡孤特之言未必利于行也伏惟以愚言与贤者叅之谨啓
　　上白相公啓　　　　　　　杜　牧
　　某啓伏惟相公上佐圣主独专魁柄封殖艮善脩整纪纲练羣臣谨百职考功绩覈名实大张公室尽闭私门盛徳大功直笔实光于简册清节细行祝史不愧于神明天下望之为凖绳朝廷倚之为依据毕公克勤小物周公焕发大猷丙吉陋按吏于公庭袁安不锢人于圣代卫将军有常揖之客张子孺无谢恩之人吉甫率由旧章魏相能明故事房杜不以求备取人不以已长格物姚梁公先有司脩旧法下位各得言其志百司各得尽其材求于古人之贤皆集相公之徳如以尺量刀解粉布墨画小大铢黍丸角尖缺各尽其分皆当其任是以庶人不议乡校无言天下欣欣若更生者自此黄髪之老待哺之子不见兵戈不离抱抚清庙之祭四夷来助苍生之愿百志皆成颙颙万方实悬斯望某逺守僻左无因起居但采风謡亦能歌咏无任攀恋激切之至谨啓
　　上宰相啓　　　　　　　　薛　逢
　　伏以玉烛开年金仪应厯轩律风暖羲轮驭迟草木以之萌芽禽鱼以之翔沬伏以相公化动植道洽雍熈吹嘘必自于幽深暄润不遗于枯枿如某兀如枯木性若寒灰沐和风而莫振柯条应阳管而才知动息伏惟相公模于心匠待以天成鼓铸贤愚区分贵贱动用隂阳之炭开张天地之鑪量其小者则为盎为盂举其重者则成钟成鼎茍圆方式序幽陋不遗及兹发生俾遂春气生死甚幸
　　上虢州崔相公啓
　　相公河岳钟灵芝兰蕴徳顷因直道常中佞人阻絶九重播迁万里无非中正发言而天地鉴知不负神明冒险而灵祗附助所以恬和自得寝膳长安虽经夷貊之长途不烁江山之沴气皇天眷祐于焉有徴伏惟相公道济中兴仁归厚徳即当重开鉴冶再设权衡俾器用各适圆方锱铢不失轻重天下幸甚逄此时或因陶铸得叙宗彛伫从长养之时复覩升平之代自相公归官虢略寻欲附状起居伏以革吏卑微不敢轻肆尘黩昨者从孙薛诚过此令候方便咨逹姓名形骸或希记忆谨啓
　　上崔相公罢相啓
　　某闻川梁壅而舟檝施禾黍登而霖雨霁天地常数古今共然伏惟相公理逹巻舒用明进退调隂阳以成嵗受功于天执谦让以归仁道于已所谓进退惟正巻舒适时某每念庸虚常防匠化当幽滞之求振防则且愿持权在卑恳之望廕庥复稍思税驾从古难者于今见之虽范蠡登舟子房避世方之髙躅何足比肩慺慺恳诚伏望深鉴
　　上前郑滑周尚书啓
　　尚书笔综文经机参武纬虚已应物推诚济时澄明而识内融操剸而锋不露在文宗时以词藻参近宻峭若孤峰在武宗时以韬略镇藩维殷然巨防谓往无不利用皆适时今者急诏徴还开襟待见必当付以舟楫委之陶甄空济兆人镕范庶物天下幸甚此时或希匠化获备圆方资天地之太和沐唐虞之至化生死幸甚
　　上前易定卢尚书啓
　　尚书文从心匠武自天机西南贞右界之师东北振中山之旅莫不皆争死节愿答深仁乃者训抚二州折冲四境饮成德卢龙之帅尽醉礼容啖天雄横海之师被充文教故得人知爼豆俗废干戈严城夜开外戸不闭遂使常山蛇阵翻成干戚之文易水剑歌遽变鹿鸣之奏虽去病不师吴起世祖常合伏波方之变通曽何比数伫见翺翔温树刷荡天池代着中兴风还太古此时或将歌咏获偶【一作賛】雍熙心醉尧罇神迷舜乐百生幸甚
　　上中书李舎人啓
　　某啓某闻枝枯干悴助茎叶者烟萝栋桡梁欹能扶持者匠石是以茂盛自丰于茎叶孤危全頼于扶持若不为枝梧则立见倾弛某因縁恩顾輙吐肺肝伏惟念以风波必垂拯济生死幸甚某家望陵迟然孤藐飘流勤苦垂三十年分分自登粒粒自啄取第不因于故旧防知皆自于隽贤每用饮水清心闭门守道南宫试艺三篇徒献于九重东观讐书七稔才登于一邑同时流軰尽列班行独此后时有慙先逹得不沉吟俛首局促哀鸣某自守一官倐尔两考惟将勤俭用免悔尤刻意抚绥才成条贯曹无宿案狱罕系囚孤弱者贷之以恩豪强者绳之以法置公草三千束粟三百石小有供湏了无率配洎徴三税不鞭一胥公署无喧雀罗可设县南峡口羣盗所居白昼刼人赤丸杀吏某自到县百计方圆峡南【阙】北各置一铺仍选有身手健两处共置十人给与园塲兼之杵臼徃来应援旦夕隄防自此已还盗贼弭息其余恢张宇搜抉奸欺澄清镇军检辖僚吏乃至招携户目复使人夫利物之由不可具数昨者秋收自京回县舍人靣唤询诸所图上戴恩知莫能比喻某比者依投仁宇首尾三年茍非同声未甞接武輙将勤苦勉自进脩岂假再言素应详熟尚想罇前即席月下谈诗偏于才隽之塲曲借吹嘘之便其奈惊湍暗激利觜潜伤清要班资寂寥拟议自料于家必孝于国必忠于事必勤于身必正刑于兄弟至于家邦亦何必贵拟齐桓富侔盗跖复念誓志不识古人盟府防勲用为已事至于亭嶂山川之险易储蓄【一作军储】经费之有无戈铤利便之短长戎狄土风之好尚莫不心摩意揣虑计神筹言从智符事与机防陈思王之自试不独古人班定逺之束书焉知来者既防忧轸得以谘谋伏惟念以迷方指其防路生死幸甚今所期者国庠愽士赤县子男傥防歴试诸艰便作秦陇刺史不妨縁阶取贵因効建功事列罇彛名光史册生死幸甚所谓射已之鹄无信旁人茍能自审行藏不致甚费恩力伏望悯其孤立曲赐重言俾枯荑再生于青杨朽骨重肥于白日誓当触槐全盾结草抗回生为厮养之臣死作扫除之鬼生死幸甚如或责其狂妄校以尊卑躁僣之辜生死惟命伏惟俯垂仁恕幸甚不备谨啓
　　为崔从事寄尚书彭城公啓　李商隠
　　福啓福闻雀辞杨馆常懐资箧之恩鷰别张巢永结雕梁之恋推诚况物某有类焉始者尚书晞髪丹山腾身紫府晓趋清禁则琼树一枝夜直黄闱则金釭二等人寰莫见尘路难逢而某志在讳穷勇于永益輙干皂自露菲葑寳肆廻肠只期和氏医门投足永念仓公果防愍彼颛愚溢为题品勾萌始逹依周囿以扬翘滴沥才分托灵光而振响遥轻【集作轻轩】短羽骤化穷鳞每欲陶冶肺肝耕耘笔砚粗调宫徴以谢阳秋而义有多涂情非一概辞烦转野意宻弥賖虽途逭如韩遂之书反覆类【集作若】葛洪之纸终无髣髴可得端倪去嵗洛阳获陪良宴频趋绛帐累坐青氊况闻恳拒台阶请从藩屏举郄超之幕画数阮瑀之军书悬以嘉招刑于善谑何言违阻复贺光隂潼水千波巴山万嶂接漏天之露雨隔嶓冡之烟霜皓月圆时树有何依之鹊悲风起处岩无不断之猿煎向义之初心【集作孤】轸懐仁之劲气窃惟秦镜当察卫桃一昨伏承拥节浚郊建牙随岸将求捧币申好裂裳就涂接枚叟之余光奉邹生之末座又伏虑旋登殷梦俄奉周畋徴诏已行拜尘无及徘徊失措欝悒谁聊必也华榻长悬简书无废即割任安之席堪哂无图负田叔之铃可嗟非据伏惟慎安寝膳勉防兴居早秉信圭速调大鼎至于祷祝实倍等伦半菽思贮于神仓一勺愿投于灵海道之云逺更开殷浩之凾书不尽言重洒杨朱之泪攀恋感激不知所裁伏惟俯赐监照谨啓
　　上兵部相公啓
　　商隠啓伏奉指命令书元和中太清宫寄张相公旧诗上石者昨一日书讫伏以赋旷代之清词宜当时之重徳昔以道均契稷始染江毫今因庆袭韦平仍镌宋石依于桧井防彼椒墙扶持固在于神明悠久必同于天地况惟陋质【集作菲陋】早预生徒仰夫子之文章曽无具体辱郎君之谦下尚遣濡翰空尘寡和之音素乏入神之妙恩长感集格钝慙深但恐涕洟终班琬琰下情无任战汗之至
　　上时相啓
　　商隠啓暮春之初甘泽仍降既闻沾足又欲开晴实闗爕和克致丰阜繁隂初合则傅説为霖媚景将开则赵衰呈日获依恩养定见升平絶路左之喘牛用惊丙吉无廐中之恶马以役任安偃仰兴居惟有歌咏瞻仰【集作望】闱闼不胜肺肝谨啓
　　上河东公啓三首
　　商隠啓两日前于张评事处伏覩手笔兼评事传指意于乐籍中赐一人以备纫补某悼伤已来光隂未几梧桐半死才有述哀灵光犹存且兼多病眷言息不暇提携或小于叔夜之男或防于伯喈之女检庾信茍娘之啓常有酸辛咏陶潜通子之诗每嗟漂泊所赖因依徳宇驰骤府庭方思効命旌旄不敢载懐乡土锦茵象榻石馆金台入则陪奉光尘出则揣麾铅钝兼之早嵗志在门及到此都更敦夙契自安衰薄防得端倪至于南国妖姬丛台妙妓虽有渉于篇什实不接于风流况张懿仙本自无双曽来独立既从上将又托英僚汲县勒铭方依崔瑗汉庭曵履犹忆郑崇寜复河里飞星云间坠【集作堕】月窥西家之宋玉恨东舍之王昌诚出恩私非所宜称伏惟克从至愿赐寝前言使国人尽保展禽酒肆不疑阮籍则恩忧之理何以加焉干冒尊严伏用惶灼谨啓
　　二
　　商隠啓某闻周朝贝叶列妙引于王褒梁日枳园洒芳词于沈约必资乎鸿笔丽藻刻乎真金翠珉然后可以充足人天发挥龙象茍其暧昧即匪庄严爰托亨涂夙闻妙喻虽从幕府常在道塲犹恨出俗情微破邪工少二百日断酒有谢萧纲十一年长斋多慙王奂仰恋东閤未归西林近者财俸有余津梁是念适依胜絶微复经营伏以妙法莲华经者诸经中王最尊最胜始自童防常所防持或公干漳濵有时疾疹或谢安海上此日风波恍惚之间感騐非少今年于此州长平山慧义精舍经藏院特剏石壁五间金字勒上件经七巻既成胜果思托其音伏惟尚书有夫子之文章备如来之行愿不逢惠逺已飞庐岳之书未见简栖便制头陁之颂是敢右绕三匝仰希一言庶使鹅殿増辉龙宫发色流传沙界震动风轮报恩于莲目果唇夺羙于江毫蔡绢伏希道念得降神锋瞻望旌幢携持碪斧曝身布髪以俟还辞无任恳廹之至谨啓
　　三
　　商隠啓伏奉荣示伏防仁恩撰金字法华经记一首正冠荐笏跪捧伏读听仪凤之箫管秪恐曲终对仙客之棊枰仍忧路尽欣荣羡慕造次失常昨者爰托翠珉将翻具夹方资防念粗翼标题换骨惟望于一丸剜身止求于半偈岂谓尚书载持夣笔仰拂文星入不二法门住第一义谛儒童菩萨始作仲尼金粟如来方为摩诘铺舒于无上藻辉于至真而又以七喻之微较五常之典脗然合契永矣同涂既令弟子言诗又与声闻受【集作授】记一佛出世万人所望不知孱微何以负荷便当刻之鸟篆置彼龙宫此则吹之以宋玉之风照之以谢庄之月彼则传之于赤髭疏主示之于白足禅师然后负箒趋门前刍入廐以铃奴为劝【集作欢】友与车御为良朋冀必从公以谢嘉命过此而往不知所图下情无任距跃感激欢喜信受之至谨启





　　文苑英华巻六百六十五
　　钦定四库全书
　　文苑英华巻六百六十六　宋　李昉等　编杂启下
　　上萧舍人启一首
　　为前邕府叚大夫上宰相启一首
　　上崔大夫启一首
　　未召试先与奉常启一首
　　未召试先与孙相公启一首
　　上承防崔侍郎启一首
　　先与承郎启一首
　　答魏愽罗太尉启一首
　　至襄州寄江陵启一首
　　谢刑部萧郎中启一首
　　谢屯田金郎中启一首
　　辞宣武郑尚书启一首
　　谢湖南于常侍启一首
　　谢江都郑长官启一首
　　谢徐学士启一首
　　代新及第人谢盐铁使启一首
　　上萧舍人启　　　　　　　温庭筠
　　某启某闻周公当国东伐淮夷陆抗持权北临江汉或陈师鞠旅或筑室反耕然后王府图功台庭陟恪犹垂壮烈尚播雄图属者邉塞失和羗豪俶扰烟尘骤起燧相连犬牙秦雍之疆虿尾河汾之地虽登坛授钺屡选中权而禁暴安人殊无上防相公手捐相印腰佩兵符威不搴旗信惟盈缶莫不周勤体物呕喻垂仁足食足兵俄成于富庶惟风及雨立致于生成今者再振万机重宣五教方从易简及表优崇凡列陶镕咸增抃贺从此罇彛着德钟鼎流芳四海遐瞻共卜归还之兆一阳初建便当霖雨之期某忝预恩知实逾伦等
　　为前邕府段大夫上宰相启
　　某闻栾氏垂恩延于十世屈生罹谴不过三年虽行一切之科宜听九刑之诉某谬因门廕获沗朝私虽位以恩迁而官由政举累经重事皆立防劳顷年初沗邕南颇常厘弊事皆条奏不敢旷官氷蘗自居膏腴不染南蛮俶扰邉徼先闻始事详观飞章备述黄伯选根基深固溪洞酋豪凖诏懐来署之军职李防妄因非罪忽使诛锄某离任之初滥称遗爱伍营校队千里农商呌噪盈途牵留截镫爰从初任以至罢还不戮一夫闻于众听其后既经焚荡又遣统临糠籺不充菅蓬自覆曽无禄赐惟抱忧危至无尺绢贯緍以为归费及防罪状焕在丝纶以为徒沗官常曽无制置且经营甫尔物力未周拜防将行替人俄至仰恩波而不浃驻官局以何由懦怯请兵才非将帅今者九州徴发万里喧腾慿贼请锋已至城下则以三千土著众寡如何两任经年曽无掩袭虽有烟尘之候不逾朝贡之州无劳北军已自抽退伏念至徳建中之际长蛇犬豕之间愿报国恩尽靡【一作縻】家族松楸未拱帯砺犹存顾慙无用之躯旋漏不私之贷侨居乞食蓬转萍飘生作穷人死为羞【一作丑】鬼伏惟相公业开伊吕朗镜临人运值尧汤平衡宰物伏乞録其勲旧假以生成免令家庙丰碑尚垂虫篆私庭陋巷长设雀罗恋阙伤魂临途结欷无任恳廹
　　上崔大夫启
　　伏承已践埋轮光膺弄印夙承知遇欣贺伏深大夫二十三兄镜社光辉珠庭宅庆居方可裕秉直无徒诚宜便舍蛙符来调鼎鼐而乃芝田挺秀不许于三农蕙畆流芳寜同于百卉伏想稽山灵爽镜水澄明仰止尊髙居然胜絶隐贫居而坐闻丝管谓仙家而行有旌旗窃料已餙亷车行离郡界髙风在律爽气盈轩未穷臯壤之秋已领江山之秀瞻望恩顾攀结倍深
　　未召试先与奉常启　　　　张宴
　　某启某人惟冗末地匪清华异前脩稽古之勤乏徃彦求已之志偶尘科级旋履宦途甘防碌碌之嗤实愧堂堂之称惟思勇退秪欲自强孰谓仆射念及孤沉奬兹颛僻遇孔梨之津润别借齿牙因姜被之包容俯明肝膈昨日晩靣承尊防曲奉温言直欲防自沉泥置之霄汉恩既生于望外喜载溢于情衷况悯恤垂仁念惜兼至假毛羽而使之骞翥廻鞭防而俾学腾骧尽自生成益隆丘岳但虑艺无所取材不足称仰累埏镕或孤擡举誓节永依于门馆醻旷冀尽于死生茍违斯言是欺皎日
　　未召试先与孙相公启
　　某启某昨日早趋崇屏靣奉慈承许与之恩言荷提防之隆防循涯自失没齿知归某孤拙无媒迂踈寡合且乏干时之具仍慙恱世之机一沗班行八移年厯未絶遭逄之望分无骞翥之期伏以某官光辅丕圗启迪昌运当此艰危之际克展经纶之才孰谓庸虚亟尘褒采况丹霄侍从清籞遨逰畀资枚马之流以阐尧汤之化顾兹孱薄讵称论思倍懐感激之心冀竭効酬之节但以铅刀钝质不可厠于龙泉瓦缶凡姿固难齐于神鼎虽感恩而载切实顾已以难胜
　　上承防崔侍郎启
　　某启某才非敏逹器异闳深乏百凾飞翰之能亏九纸课诗之业植操虚陵于霜雪干时未脱于尘埃自沗班行寻逾涯分岂谓承防侍郎念兹单拙悯及埋沈宻廻吹借之隆私显示挈维之重徳今日早靣承尊防曲奉恩言必欲防自泥沙置之霄汉择千里骅骝之足未弃驽骀合九成韶濩之音不遗惉懘感深泣下喜过悲来但虞不称雕锼实虑有孤提防循涯揣分感徳慙恩之至
　　先与承郎启
　　某启某伏思借其毛羽则铩翮者能飞鼓以笙簧则无心者知感輙陈引喻仰谢吹嘘某濮上庸音墦间贱品植操但期于霜雪趋时未脱于尘埃徒激攀栖难希褒励近者伏见宫相杨侍郎右司赵员外奉扬尊防窃话昌言伏审侍郎学士俯録鲰微奬称孱薄指其迂拙谓以贞脩假铅红于蕞陋之姿廻剖劂于离竒之木感深泣下喜过悲来
　　答魏愽罗太尉启　　　　　罗　衮
　　衮启都衙侯司徒到京伏奉宠诲卑情无任欣跃兢戴之至伏以太尉二十二叔国歩萦心藩条繋虑筹筭方殷于大者缄封宜略于小哉况衮再从宗盟至为卑末庶僚品秩仍是微乃防挂在风襟形于赐问奬餙用光其暧昧慰安将励其辛勤蓬岛音书异术靡劳于方士蕺山翰墨真踪遽覩于羲之捧且不胜喜难自定亦复载窥隆防深省贱躯岂叔父私恩偏存睦族王侯公道广及懐才盖以大尉二十二叔学擅鸿儒词摛丽藻临戎按节全忘掌武之尊握牍含毫但记为文之客得不终身永佩拭目频观秘之若三皇内文寳之如歴代传玺言慙善对谢宗哲以何因义贵能酬铭已知而莫极荣荷惶灼不任下情
　　至襄州寄江陵启
　　衮启伏念昨将蓬蔕久寓棠隂徳隆于云夣之山恵浸于瞿塘之水已于荆聂备讲恩讐岂向舂陵徒陈主客伏以令公雄才不世茂绩无伦威扬戎阃之先仁洽士林之表顷以竿麾暴国漂流幸许其栖檐今则羽卫还宫资遣又令其赴阙斯可谓事闗舒恩极始终其徃也异弹铗以求车其去也免吹篪而乞食遂使仲宣遭乱休假日以登楼明逺还都得侵星而赴路力非可报感岂胜言倐尔辞违渐成遐阻出荆门而廻首讵见麾幢渡汉水以盟心惟懐金石以今月十九日发襄州逦迤北去攀涕结恋不任下情谨附状启陈伏惟俯赐鉴察
　　谢刑部萧郎中启　　　　　罗　隠
　　某启某伏以内揣荒芜早乖投献近者某官曲传尊防伏防郎中赐及巻纸令冩近诗捧对忧荣莫知所处某利非楚鐡钝甚燕锥濩落危枨低摧壮节藏豹之功夫不至屠龙之事业愈踈爰自南国辞耕东堂奉贡剑迷船畔胶在柱间靡旗而何啻再奔绕树而岂惟三匝所以骚人避热不忘吹虀客求闻长忧盖醤姑息于舆台之类殷勤于阍侍之徒而犹徃徃拒阙时时毁椟岂谓郎中俯敦吾道欲堰頺波不惮客嘲先从隗始寓剡藤而下授指巴句以旁徴荣异当年事殊近俗而况风流渐冺翰墨难言别路万般中堂千里虽欲坏虞卿之履【一作屦】讵肯动心哭羊陟之门何甞留意复安有对纷华而辍玩叩寂寞以搜遗因使斯文亦归清鉴揣厚防而时犹可待荷殊私而力欲不任寜惟晏吟诗空增纸价兼冀武卿窥后免逐灰寒谨启
　　谢屯田金郎中启
　　某启某揣摩不至蹇剥无圗爰自虎贻讥掇蜩逞伛坎轲于风尘之际流离于灰琯之间虽沥胆隳肝竟将谁诉而煎皮熬髪终不自医已甘与物沉浮随波上下今月某日见某官伏知郎中玉壶委鉴金口开谭驱云于道士梁间校籍于真官笔下欲使余杭美酒必醉蔡经昆峤仙桃先霑曼倩承吉兆而心神骇越对嘉音而涕泗纵横某防拙非才牵纒失计通衢十二惟弊黒貂故里三千但劳黄耳欲索身而莫可将问路而愈迷若非郎中暖律旁吹和风外扇擢之于枯荄之侧致之于芳英之中则蝶舞莺啼空缄永恨春来秋去便过此生谨启
　　辞宣武郑尚书启
　　某启某闻郑思农之东去绛纱感深吾道谢记室之西辞朱邸恋切所知虽定名之分则殊而懐徳之心不异其有栖羸乐厩飬病医门海鷰辞巢即摧萍影林乌绕树忽轸蓬心又安得下弃席于诗人感崩波于行客某也风尘下物天地中材光逸门寒无因自进扬雄口吃徒欲解嘲属者尚书置驿恩寛敦风志大孔文举之干元礼既沗登门徐孺子之谒陈蕃俄防下榻淹延馆宇荏苒春秋稻粱有异于他人觞豆时陪于上客那言此际遽怆离声背重徳于丘山揖红尘于道路懐今日杳不胜情加以贡部伤心名场落羽兽因鬭困羊以多亡前瞻既倦于吹虀内顾徒悲于求剑昔也来慙赋雪谬称梁苑之防今则去类乞师已抱秦庭之哭倚征轮而怅望指断鞭以夷犹尚书傥或仙客壶中旁均日月山公启里别借篇题无令一叶先秋遂对满堂垂泣舍此丹湏九转桃指千年天也如何时乎不再谨启
　　谢湖南于常侍启
　　某启某今月十九日已至界首廻望旌棨涕泗不任某庄栎麤踈庾膏昏钝不能量力甞欲干名随贡部以恓惶将邻十上防时人之顔色岂止一朝进则刺灭许都退则歌终汉垒地虽至公人莫用容慿执防以无由假邻光而不得常侍独于此际降以深仁奏仇览之官资近陈遵之尺牍福由无妄荣亦何酬近者以江表嵗饥吴中力困防甘既阙晨夕繋懐常侍不顾人言将逾事例给使府留州之物代衡阳计嵗之资俾以东归救其恓【一作栖】旅蔡泽北游之日缾甑不存陆生南返之年槖装皆满聊将自衒粗可讳穷但以感切违梁情深去鲁辞防而心犹佀醉上孤舟而泪始如流盖以非故旧之由縁无强近之慰荐祗因奬善便与致身如某之孤贱者则多似某之遭逄者则少以兹自誓安可暂忘今则尚有廻期犹寛旅思石尤风定桥口浪衰展【一作屏】片席以髙飞指重湖而直过地名北渚长牵楚客之心水到东呉敢忘湘波【一作江】之色谨启
　　谢江都郑长官启
　　长官镂笔才清探骊价重因循世态放荡宦游剧谭以鸡肋况时偶对以马曹当职而自黄尘北犯翠辇南廵张掾投【一作抽】簮虽离齐邸陶公染翰本恸晋朝于半郊半郭之中有一咏一觞之趣为谋甚逸所得何多芳草逺山才供掇拾晴阳媚景别受指防登临则光禄寒山悲叹则雍丘明月慿何径隧逹此津涯某海曲迷声夀陵忘歩蛇虚尽足鹄不中心将风霜委地之姿值兵革滔天之日正平刺灭屡窘舆台叔夜灯残频逄鬼魅梁苑之旧游永已邺都之作者寂然岂谓长官独好斯文仍流散地牙久絶秦缶增惭那言吾道陵持【疑作迟】犹见骚人风骨牵牛不暇希骥莫从輙敢効彼蝇头腾于鱼网保持所切已髙黄绢之名传冩可知旋长乌丝之价谨启
　　谢徐学士启　　　　　　　顾　云
　　某启某闻隋珠暗投路人兴忿荆玉三献明主懐疑非至珍之有纇有瑕亦明鉴之难逄难遇况某樵歌俗韵牛铎凡声虽委巷末途时闻中律而曲卑调下难感知音洎儒术中微时文稍变原玉之风流渐逺渊云之事业攸归亦常怅望危津潺湲阮路敛毫兴感掩巻长嗟今也河荐緑圗山张【疑】翠检开张网罟渔猎英髦周渭商【一作殷】岩皆辞钓筑抱闗负鼎尽挂簮必有人贤出扶圣教歴询时论实属髙才伏惟学士瑶圃呈祥尼丘降瑞名题仙署足蹑瀛洲束晢台前闲披碧简秦王府里时阅瑶籖徐观动息之踪已积钧镕之望某所以携持陋唱尘玷朱门骇愕未遑轩车忽至俯留荣诲下奬微才拜启琅凾跪吟华藻笙簧满耳雕焕盈眸某甞徧阅缣缃亦闻先逹时接后来逺则沈隐侯之奬何伯言才闻发论近则韩文公之知李长吉始议及门未有曲示恩私显留翰墨才微徃彦遇倍昔时仰戴恩荣已增铭篆谨当巻之璧轴餙以锦牋置在书囊永为家寳
　　代新及第人谢盐鐡使启
　　某学慙辩豹业媿藏萤且乏智囊况无经笥虽氷盘冻筯素所牵懐而长笛短箫亦甞闗虑岂谓攻坚少益雕朽难能刘子骏之酱瓯屡防相诮陆士衡之酒瓮每沐见嘲内揣龙钟深甘弃置去年因收败卒决战文塲奋藻儒林争衡笔阵方忧殿骑忽擢丙科姓名遽接于英髦骨肉初违于冻馁懐仁空极欲报无由徒铭効死之心未得杀身之地近见某官说窃知侍郎以沉沦轸念汲引开懐欲广荐衡遂先始隗讫使变商为角化成舒备雅奏于文弦偃和光于暖谷遐沾厚恵咸出深仁今也周渭告祥殷岩叶夣前筹待运镂鼎思调明主繋心苍生企踵某幸将微预托钧衡愿居拥篲之先获厠扫门之末庶因灰粉少措毫芒下情无任







</div>
    <div class="pagination">
<a href="文苑英华_page513.html">上一页</a><span>...</span><a href="文苑英华_page509.html">509</a><a href="文苑英华_page510.html">510</a><a href="文苑英华_page511.html">511</a><a href="文苑英华_page512.html">512</a><a href="文苑英华_page513.html">513</a><span class="current-page">514</span><a href="文苑英华_page515.html">515</a><a href="文苑英华_page516.html">516</a><a href="文苑英华_page517.html">517</a><a href="文苑英华_page518.html">518</a><a href="文苑英华_page519.html">519</a><span>...</span><a href="文苑英华_page515.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
