<!DOCTYPE html>
<html>
<head>
    <meta charset="UTF-8">
    <title>续碑传选集 - 第 13 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续碑传选集 - 第 13 页/共 15 页</h1>
    <div class="content">　　光绪九年，法、越事起，张公迁督两广；复奏移军防长洲，筑炮台十二。十一年春，法兵扰海疆；刘公方孤守台湾，奏君往助。时两广总督为张公之洞，而彭公亦督军在粤，皆倚君，留不遣行；君以台湾事急，固请赴援。既至，领前敌战事。和议成，台湾改建行省，刘公为巡抚；而授君澎湖镇总兵。练新兵五营，号宏军；屡剿平番社，赏黄马袿、头品顶戴。乞假归，寻丁内艰。 

　　二十年秋，倭难作，李公急召君；君前所将卒皆留台湾，因别募卒六营，仍号宏军，壁新河。明年讲成，授直隶正定镇总兵；改通永镇，驻北塘海口，所统逾六千人。 

　　时国威新挫，淮军旧部扫地尽矣。君积劳愤郁，以二十三年六月卒于军；年五十五。诏宣史馆立传，入祀原籍暨各省淮军昭忠祠。配余夫人；子荣成，江西候补知府，升用道。簉室查氏；子荣达 

　　以二十五年合葬牛洼先墓侧；越八年，荣成来请铭。铭曰：显皇初服，有盗猘狂；孰铲薅之？维淮继湘。义旅云蒸，厥绩觥觥；譬构广厦，备桷与杗。君提一剑，有勇无恇；平洪荡捻，靡役不行。既夷既清，举国而僵；万古愤慨，閟兹一冈。我词旌之，永载勿忘。 

　　——见「碑传集补」卷三十「武臣（二）」。 

　　聂士成 

　　合肥聂忠节公事略汪声玲 

　　聂公士成，字功亭；安徽合肥人也。少负勇略，投淮军。从征发、捻，转战江南、山东、直隶、浙江、陕西各省，积功历保提督，赏花翎及「刚安巴图鲁」、「巴图隆阿巴图鲁」勇号。 

　　甲申中、法之役，台抚刘壮肃公电乞援师，北洋将领无敢往者；公请行。合肥相国壮之，遂以兵千人赴台。台防解严，乃还。 

　　辛卯，教匪乱朝阳，京师震惊；公奉相国命，帅偏师前驱，兼程出关。亲率数十骑侦贼虚实，遇贼数千，以计突围出，不遗一骑。明日，挥兵大进，若破竹；诸军继之。不逾月而乱平；捷闻，赏赉有加。 

　　寻擢山西太原镇总兵。甲午朝鲜乱，相国命公往平匪；叶志超提督直隶，嫉公请督师，以千人属。公抵朝鲜境，匪闻风窜散；公欲还，曰：『毋令日本借口添兵，生他变』！叶不从，逗遛牙山，以大捷闻。日兵分道进逼，公逆战于成欢；以少击众，敌引退。大军集平壤，归叶节制；饮酒高会，不设备。公知必败，谏弗听。公奉命内渡募师，中途奉电旨，促回营平壤；军已溃，公收残卒渡鸭绿江。有旨叶革职拿问，以公代其职、统其军。夷伤过半，敌锋锐甚；公扼辽阳之大高岭御之，雪夜复连山关、分水岭。除夕，敌将富山潜师来袭，公设伏败之。 

　　明年事平，朝廷嘉公之功，授总兵，统练新军三十营于芦台。公于是创学堂，延才俊训练士马；数年如一日。己亥冬，阅伍塞外；奉旨入都祝嘏，赏紫禁城骑马。 

　　庚子初夏，拳匪猖獗，公上书荣相及裕督，力主剿办，早遏乱萌；奏不得请。五月三日，拜保护津芦、芦保铁路之命；派马步队各数营沿铁道护守，而兵力遂分。拳匪迭毁马家堡黄村铁道，人心浮动。初八日，公率队赴津。初九日，匪毁安定车站；公进军杨村。初十日，廊坊车站又毁；公电荣相曰：『拳匪迭毁铁道，非捕击不能靖乱。士成奉旨保护，责有攸归；大局所关，实深悚疚！亲督马步队沿铁道痛击，不及请示。俟大局底定，如何责备，所不敢辞』！遂以马步数百人乘火车至落■〈代上土下〉，时已未正，匪纠众数千来扑；适公所调步队三营至，击斩执旗匪目，毙匪数百。十一日辰刻，匪复纠大股围扑；公督队，击斩以千计，匪众奔窜。公正拟乘机搜剿，荣相电饬「已有旨派刚相开导」；公乃回军杨村。十二日，洋兵三千乘火车北引过杨村，译署电准其入都护使馆；公忧之，诏幕友曰：『拳匪未平，洋兵又至；一身不足惜，如大局何』！上书荣相，请代奏。十七日，电旨「调集所部在天津扼要驻扎，以备不虞；倘有外兵阑入畿辅，惟该提督是问」。盖将以罪公也。二十日，公往军粮城一带布置。二十一月，大沽失守，天津兵事猝起；赖公先时安置炮队，得以抵御。二十三日，公督队驰至，任战守；拳匪明目张胆，戕害官军。八国联军海口陆续增兵进战，公以孤军鏖战十数昼夜，乞援不至，士卒死伤如积；公往来督战，力扼其冲。拳匪播散谣言，当道不察，交章劾公。六月初五日，马玉昆以兵至；名为助战，实则瞰公。公知之，不以为嫌；仍从容整队，分道出战。十三日，与马约夹攻；马违约，公亲往跑马厂督战。奉令守八里台桥之营官周鼎甲遁，公提刀驰回拦截；营官宋占标哭，求公退，曰：『某等愿以死，守此桥』！公曰：『此吾报国之日也』！敌大至，子弹雨下，屹不动；头面受枪伤数处，炸弹伤腹；肠出，遂力竭捐躯。宋营官及哨官范世楷、差弁李福兴等，同时阵亡。呜呼！公尽节之日，正蜚语陷公革职之日也。 

　　公死，而武卫前军在津十七营归马玉昆接统矣。十八日，天津失矣；七月十一以后，北仓至京都相继失矣。大局糜烂，天下于是惜公之死。 

　　——见「碑传集补」卷三十三「忠节（三）」。 

　　蒯德标 

　　广东布政使蒯君墓志铭姚永概 

　　君讳德标，字蔗农；先世，由江西迁安徽合肥之北乡。少与李勤恪、文忠游。道光甲辰，举于乡；大挑，选青阳教谕，署滁州学正。咸丰间，粤乱及安徽，归；从兄治乡兵，闾里恃焉。 

　　庚申，下第。袁壮敏驻军临淮，君过谒，壮敏留之；君必得父报，乃许。以功，保知县。而父母先后卒于里，久之乃闻；君奔丧归，哀毁不出。 

　　同治壬戌，李文忠公督师上海，移檄招君；始间关赴之。历办船厂、军需、厘捐各局，钩稽精核，吏不怀奸；用以饶给。迭晋至道员，加布政使衔。于是督湖北淮军后路粮台，监新关税务；不加科扰，岁溢六、七十万。 

　　授武昌盐法道，擢按察使；逾年，擢布政使。楚俗狡诈，县上大辟狱，囚至必变前辞。君每招原谳官覆讯，坐于旁；察其词色壮馁，以知冤否：囚无在复道路之困，吏亦不扰。江夏令误杖城守把总，军士持械出，执令抶考，毁督标中军署门，声势汹汹；同官不敢出，出或微服。君独排仗谒总督，军士露刃环市立，皆曰：『蒯公，好官也』！总督用君言，乱以息。 

　　调台湾布政使；再调广东，请疾归。光绪甲午，卒于里第；年□＋□。配刘夫人，先君卒；合葬于合肥西大王村。曾祖讳希曾，妣韩；祖讳綍，妣李；考讳廷球，妣锺：以君贵，考皆赠光禄大夫、妣皆赠一品夫人。子二人：光黼，某官；光黻，某官。孙七人：某某。 

　　初，湖北有县令与君同县，资当叙补；君持不可。及君去鄂，乃得房县；将之官，巡抚于公荫霖试以牍，不能辞，撤停之。新关委员张某，君所用也；后新关积弊上闻，命左文襄公查办，某独无所染：世乃服君用人之慎。君孝于亲，友于兄弟。平生廉介。其赴广东也，入觐；至天津，京师贵人冀君贿，使人风以意。君笑曰：『吾老矣，乃以财求荣乎』？遂移疾归。李文忠公赠之联，叹为「有守」。 

　　既葬之几年，予某来问铭；乃追铭之。铭曰：中兴将帅，维淮与湘。淮首李氏，程、刘、周、张；各以武达，云起龙骧。君用吏材，功与颉颃；年位未极，渺然高翔。委蜕于兹，终焉允臧。欲求其绩，视此铭章！ 

　　——见「碑传集补」卷十七「监司（一）」。 

　　翁长霖 

　　翁明府传陈作霖 

　　君翁姓，讳长森，字铁梅，江宁人；秀水知县子谦先生之子也。生十龄而孤，母夫人督课严。性警敏，耆读。稍长，学制义于侯杏楼拔萃、学诗赋于龚谦夫签判、学古文于汪梅村助教。 

　　既补诸生，屡试不售；乃援例为知县，分省浙江。初试安吉，莅任时讼牒盈尺，排日研讯；遇两造皆在，辄判结之。每因事至乡，即就田间裁断。不及半岁，刑狱一清。 

　　继摄临海，地险多盗，前令皆以严治；君慨然曰：『天下岂有以杀戮为政者！惟当厚民生以清盗源耳』。会大府檄台属治涂田，遂大兴板筑。期年工竣，田增于旧；无业者有地可耕，劫夺之风以息。又山产樟树，土人多伐为薪；君尝游台湾，知有樟脑之利，因召厦门工师试制，效颇着。既设县局专办，并请上官通饬产樟之区皆仿行之；为浙东开一大利，由君创始之功也。 

　　旋补云和，土瘠民贫，久失教养；于是购地为农事试验场，导民种棉。建课农别墅，刊印「农业汇要」颁布四乡。又造津寄藏书楼，置书万卷，俾诸生得以借读焉。以积劳，保升知府盐运使衔。 

　　母忧服阕，回省；值宁海王锡彤教案起，四月之间，三易县令，迄不得要领。君奉委署理，廉得事实，择要严惩，波及者省释；不一月而事结，中外帖服。 

　　复摄镇海、奉化，调任新城。时新政初颁，调剂轻重，咸得其宜；竭尽心力而疾作矣。宣统二年九月，乞病归。阅四年而卒，年五十有八。 

　　君少劬于学，储书极富；尤留意乡邦掌故，旁搜博采，辑为「金陵丛书」。遭乱，力不能刊；同里蒋生苏龛有同志，举以畀之，今已裒然成帙云。 

　　陈作霖曰：予与君交最久，居又至近。同治、光绪之交，校雠古籍、掇拾遗文，几于无日不见。及君宦浙，契阔者十余年，犹时时以书相饷。辛亥乞归以后，甘剑侯、秦伯俣、顾石公辈皆物故，吾两人虽互为慰藉，如穷鱼煦沫，已不胜零落山邱之感；而孰意海上逋客、千里辟地，誓黄泉而不返哉！禅灵桥畔故宅尚存，过之者能不黯然！ 

　　——见「碑传集补」卷二十六「守令（六）」。 

　　于荫霖 

　　河南巡抚吉林于公墓志铭孙葆田 

　　光绪三十年八月十三日，前河南巡抚吉林于公薨于南阳寓邸。遗疏入，报闻；于是朝中贤士大夫相与叹曰：『北方贤者，咸丰遗老尽矣』！先是，二十六年夏，变起京都，泰西各国联兵深入，以保护使馆为名。时公方巡抚湖北，因密荐，巡阅长江水师。前四川总督李公请内召，公亦拟统兵入援。会湖北票党事发，——票党者，康有为潜遣其党乘机起事，以「富有」为号也；公与总督张公先事定谋，获其党，乱乃定。而是时李公已死王事，两宫西幸；公忧灼万分，宿疾复作。朝议以河南为天下要衢，乃移公抚豫。而适会法国将遣兵南下，官民汹惧；公行抵裕州接任视事，即日移檄河北三郡列营严守，别遣道员与法教士议约。议定，法兵遂中途返，豫民得以不扰。初，官吏闻公严正，皆凛凛畏惧。及公接见群僚，乃更开诚布公，务为宽大；由是，吏治亦蒸蒸日上。明年春，调抚广西。未行，时相奏言公刚直，好持己见，恐其不善交邻；朝廷不得已，解公职，另候简用。会公亦奏请养疾，将卜居襄阳；行至南阳，遂止。其年冬十月，天子奉皇太后回銮；公力疾迎于洛阳，召见行在所，温谕至再。将起用，时相有尼之者，公亦自请返南阳就医。又明年，日、俄事起，东三省为战地；公忧特甚。甲辰七月，公患腹舄；至是，竟不起，享年六十有七。 

　　公讳荫霖，字次棠，又字樾亭。先世文登人；明初，迁居潍县。公曾祖讳居安，当嘉庆时山东大饥，携家再迁至吉林之伯都讷厅，遂占籍焉。祖讳龙川，以公叔父通政公贵，诰赠资政大夫；父讳凌奎，貤封资政大夫：及公贵，祖、父皆赠光禄大夫，妣皆赠一品夫人。通政公讳凌辰，性严重，为咸丰朝直臣；于诸子中，独爱公。 

　　公举咸丰八年乡试；会是年科场舞弊事发，主司及同考官多获谴，而公覆试列高等，人无闲言。明年会试，成进士，改庶吉士；散馆，授编修。同治初，倭文端公为理学名臣，公相从问学；又与前兵部侍郎文公治、前闽浙总督边公宝泉、前山西布政使李公永清诸人为执友，往复质疑，所学益纯。光绪改元，与修「穆宗毅皇帝实录」。故事：实录成叙劳，各官皆自陈，愿保何职；公独不言，乃仅得交部照章议叙。五年，俄罗斯与我争伊犁界；公上书，力劾钦差大臣崇厚擅许天山左右数百里之罪。廷臣交章入奏，改遣大臣赴俄争议。公以为大议已定，备敌宜权其要；乃复陈吉林邻俄形势，请简知兵重臣驻吉林，以东边三城珲春、宁古塔、三姓为行营，别练万人驻黑龙江之艾辉以相犄角。当是时，枢府或欲为崇厚地；公复上书，劾及军机大臣畏葸罔上状。六年，补詹事府赞善，升右中允。会闻仲兄疾，遂请开缺旋里；兄卒，家居二年，拟不复出。 

　　既而迫于通政公命，乃奉母入京供职。八年十一月，简放湖北荆宜施道。公到任，首裁道署陋规。时荆属仍岁霪潦，饥民流离载道；公檄有司发仓廪以振穷乏。复亲履灾区，请于大府，改筑紫贝渊石闸为朝天坝，使监利、沔阳两岸居民皆免水害；然后民皆复业。宜昌法教堂与华民有违言，至以兵船恐喝；公据理与争，法领事亦旋引兵退。英商有擅越宜昌关者，公察知其违约漏税，使遏之，且将籍其半以充公。英商惧，厚有所献；公掷还其贿，廷责之，使补税，乃听其去。英商语人曰：『自某入中国，未尝见廉正如此大人者』。其为远人敬服如此。 

　　十二年，擢广东按察使。陛见，面陈东三省防俄事宜；于是，始有练兵三万之旨。广东盗贼素炽，公以严为治，民气渐苏。明年，升云南布政使；未行，丁太夫人忧。 

　　十六年服阕，授福建台湾布政使。适有奸商汤连魁贿托言官误劾伯都讷厅绅士一案，公弟编修锺霖与亲友多被诖误；公发愤，具疏奏辨。廷议遣大臣往讯，颇得言官受贿状；然犹以部议落公职。公既闲居京师，益与子弟、故旧讲论正学。 

　　二十一年，中东战事起；其年八月，公奉命襄办奉天军务。统帅忠壮公依克唐阿孤军战奉天迤东，公单车潜行至其营；将军一见，大喜。公为草奏请添募二万人，并条陈形势；疏入，恭亲王语人曰：『于某至伊营矣』！得旨：『姑念此折出于忠悃，准添兵万人』。公复为拟奏，以万人分为四军；又乞将于山东，请械于江南。由是，东省势始壮。 

　　已而和议成，公遂辞军归里；而湖广总督张公、山东巡抚李公并列章保公宜大用，遂以三品顶戴署安徽布政使。既到官，则清厘田赋、整顿吏治。又明年，德兵占据胶澳；又以某教士被戕，力言于朝，罢升任四川总督李公职。公愤甚，乃疏劾大臣翁同龢与张荫桓等轻率懦怯；而附陈勤修省、除忌讳、斥把持、明是非、保善良五事，其言甚切。疏入，所劾者旋皆得罪去。 

　　二十五年，补云南布政使；未至，授湖北巡抚。湖北督、抚同城，巡抚号为不任事；公与张公夙相知遇，事犹力持正议。然公所至皆施设未竟，此有识之士所尤为天下惜者也。 

　　公论学，一以朱子为师，居敬穷理，不为空谈。其论治，以为今日中国之弊在人心。自庚子乱后，朝廷锐意变法；公谓『变法云者，非一切扫除而更张之也。有即事核实以为变者，有祛弊复古以为变者，有不必讳言效人、宜师其意而毋泥其迹以为变者』。当去河南任时，上陈变法八事，而于学校、兵制尤反复言之。所著，有「奏议」若干卷、「日记」若干卷。性孝友，赠光禄公早卒，事母太夫人尽爱尽敬。丁母忧，年逾五十，哀毁尽礼，不饮酒、不宿内者三年：诸子弟皆化其行。配孙夫人。子一翰笃，指分河南候补知府；女三，皆适士族。孙男一，熙曾；尚幼。 

　　葆田与公弟蘅霖为同年进士，官京师时顾不常见；辛丑岁，同客南阳，始获朝夕请益。公于奉旨保荐人才，猥列其名；至谓「忠爱之心，老而弥笃，不为丝毫利禄之计」，盖不啻公之自道云。公原籍太平川，既不能归，翰笃将卜葬公于南阳府城北之某原，以状乞为铭。铭曰：青、齐旧族，伟哉于公！少承家学，奋起关东；学得所师，道积厥躬。回翔翰苑，惟孝惟忠。使臣辱国，义愤上疏；远人窥伺，谓宜远虑。弹劾枢府，不为声誉。天子曰俞，是社稷臣；乃命外试，以乂人民。顾见灾黎，流转江滨；乃躬相度，筑堤连垠。惟彼憬夷，畏公若神。按察粤东，六条克陈；直道见绌，忽奋忽沈。优游林下，金玉閟音。国事方棘，艰危独任；戎马奔驰，强敌是临。帝鉴忠忱，大任特简；皖、江、楚、豫，疆符迭绾。忽闻西巡，有泪如潸。銮舆既返，迎觐洛阳；曰臣多疾，不胜封疆。以人事君，大义尤彰。天不慭遗，逾岁旋薨；宛城之北，马鬣新增。最公生平，名节无疵；我铭其幽，实无愧词。公今往矣，匪哭其私；为贤者痛，悠悠我思！ 

　　——见「碑传集补」卷十五「督抚（二）」。 

</div>
    <div class="pagination">
<a href="续碑传选集_page12.html">上一页</a><span>...</span><a href="续碑传选集_page8.html">8</a><a href="续碑传选集_page9.html">9</a><a href="续碑传选集_page10.html">10</a><a href="续碑传选集_page11.html">11</a><a href="续碑传选集_page12.html">12</a><span class="current-page">13</span><a href="续碑传选集_page14.html">14</a><a href="续碑传选集_page15.html">15</a><a href="续碑传选集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
