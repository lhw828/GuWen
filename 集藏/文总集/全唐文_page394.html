<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 394 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 394 页/共 603 页
  </h1>
  <div class="content">
   一请因朱克融授节後速讨王庭凑事。
    右，克融、庭凑同恶相济，物情事理断在不疑。今朝廷特赦克融，新授节钺，纵终助援，必恐迟疑。当逗遛克融之时，是经营庭凑之日，迟则心固，久则计成，三数月间，须有次第，延引入夏，转难用兵，今正是时，时不可失。以臣等所见，谨具如前。状以行营今日事宜，真可谓急危极矣！其间变故，远不可知，但恐如今，救已迟晚，若犹可及，无出於此。何者？苟兵数不抽，军费不减，食既不足，众何以安？不安之中，何事不有？伏料陛下览臣此状，必有二疑。一者以臣等悉是儒生，不谙兵事，纵知诚恳，的未信行。臣亦以此自疑，久未敢奏，今既事切，不敢不言。若攻战机宜，非臣所习，而军国利害，虽愚亦知。况察群情，兼听众议，与臣此奏，所见多同。伏望不以臣等儒生轻而不用也。二者伏恐行营事势，奏报不真，皆云贼徒计日合破，又陛下以制既久，难於改移。前事若得其宜，即合旋有成绩，至今既无次第，安得不务改图？古人云：“收之桑榆，事犹未晚。”若因循且过，即救疗转难。臣又切有过忧，敢不尽吐肝肺？实恐军用不济，更须百计诛求，日引月加，以至困极。今天下诸色钱内，每贯已抽减三百，茶盐估价，有司并已增加，水陆关津，四方多请率税，不许即用度交阙，尽许则人心无そ。自古安危，皆系於此，伏乞圣虑，察而念之，不以重难改移，忽於大计也。臣等又忧深州久围，救兵不至，弓高新陷，粮道未通，下博诸军，政於穷地，光颜兵少，欲入无由，外即救援不来，内即饣侯粮罄竭，各求生路，谁向死门，无可奈何，忽然奔散，即圣心虽悔，其可及乎？其鉴不遥，在贞元中，韩全义五楼之败是也。伏望陛下详臣此状，思臣此言，若以为然，速赐裁断。臣等受恩日久，忧国情深，志在恳切，言无方便。伏望圣鉴，俯察愚衷。无任感激悃款之至，谨同诣延英门进状以闻，伏听敕旨。谨奏。
    ○论姚文秀打杀妻状
    据刑部及大理寺所断：“准律，非因斗争，无事而杀者，名为故杀。今姚文秀有事而杀者，则非故杀。”据大理司直崔元式所执：“准律，相争为斗，相击为殴，交斗致死，始名斗杀。今阿王被打狼籍，以致於死，姚文秀检验身上，一无损伤，则不得名为相击；阿王当夜已死，又何以名为相争？既非斗争，又蓄怨怒，即是故杀者。”
    又，按《律疏》云：“不因争斗，无事而杀，名为故杀。”此言“事”者，谓争斗之事，非该他事。今大理、刑部所执，以姚文秀怒妻有过，即不是无事；既是有事，因而殴死，则非故杀者。此则唯用“无事”两字，不引争斗上文。如此是使天下之人，皆得因事杀人，杀人了，即曰“我有事而杀，非故杀也”，如此可乎？且天下之人，岂有无事而杀人者？足明“事”谓争斗之事，非他事也。又凡言“斗殴死”者，谓是素非憎嫌，偶相争斗，一殴一击，不意而死，如此则非故杀，以其本原无杀心。今姚文秀怒妻颇深，挟恨既久，殴打狼籍，当夜便死，察其情状，不是偶然，此非故杀，孰为故杀？若以先因争骂，不是故杀，即如有谋杀人者，先引相骂，便是交争，一争之後，以物殴杀了，则曰“我因有事而杀，非故杀也”，又如此可乎？设使因争，理犹不可，况阿王已死，无以辨明，姚文秀自云相争，有何凭据？又大理寺所引刘士信及骆全儒等殴杀人事，承前寺断不为故杀，恐与姚文秀事，其间情状不同。假如略同，何妨误断，便将作例，未足为凭。伏以狱贵察情，法须可久，若崔元式所议不用，大理寺所执得行，实恐被殴死者自此长冤，故杀者从今得计。谨同参酌，件录如前。
    ●卷六百六十九
    ☆白居易（十四）
    ○谢赐设及匹帛状
    右，今日高品刘全节奉宣进旨，以臣等在院覆策毕，特加慰问，并赐设及匹帛者。臣等职在掌文，诏令考策，虽竭鄙昧，犹惧阙遗。岂意皇鉴下临，圣慈曲至，惠加赐食，荣及承筐。宠厚缣缃，仰难胜於元贶，恩深醉饱，退有愧於素餐，徒积惭惶，何酬庆赐。
    ○荐李晏韦楚状
    △朝议大夫前使持节海州诸军事守海州刺史上柱国李晏
    右，前件官比任海州刺史，被本道节度使配诸州税麦，一例加估征钱。晏频申奏，恐损百姓，本使称用军事切，不得已而从之。及被人论，朝廷勘覆，责不闻奏，除削官阶。在法诚合举行，於晏即为独屈。况晏累为宰牧，皆著良能，清白公勤，颇闻於众，自经停罢，已涉三年，退居洛阳，穷饿至甚。身典三郡，家无一金，据此清廉，别堪优奖。又建中初，李正己与纳连反，汴河阻绝，转输不通，晏先父洧，即正己堂弟，为徐州刺史，当叛乱之时，洧以一郡七城，归国效顺，弃一家百口，任贼诛夷，开运路之咽喉，断凶渠之右臂，遂使逆谋大挫，妖寇竟消，从此徐州甬桥，至今永为内地，如洧之子，实可念之。臣伏以洧之忠功不可忘，晏之吏材不可弃，伏希圣念，量授一官，庶使廉吏忠臣，闻之有所激劝。
    △伊阙山平泉处士韦楚
    右件人隐居乐道，独行善身，敛迹市朝，息机名利。况家传簪组，兄在班行，而楚独栖山卧云，炼气绝粒，滋味不接於口，尘埃不染於心，二十馀年，不改其乐，志齐箕颍，节类颜原。绅之间，多所称叹，臣为尹正，合具荐论。虽飞鸿入冥，自忘饮啄，而白驹在谷，亦贵絷维。傥蒙彼周行，縻之好爵，降羔雁之礼命，助鹭之羽仪，足以厚贞退之风，遏躁进之俗。兹亦盛事，有裨圣朝。
    以前件谨具如前。臣伏以念功振滞，前王之令猷，贡士推能，长吏之本职。其李晏韦楚等，并居府界，不践公门。臣实谙知，辄敢论荐，有涉尘黩，无任兢惶。谨具奏闻，伏听敕旨。太和六年六月二十六日，河南尹臣白居易状奏。
    ○为宰相谢恩赐酒脯饼果等状
    右，中使某奉宣圣旨，赐臣等前件物等。俯偻受赐，竦跃荷恩。天酒来以分甘，御羞降而示惠，臣等省躬知感，因物言情。宠过加笾，惧多尸素之责，荣同醴，惭无曲蘖之功，徒沥丹诚，岂酬元造。
    ○为宰相谢恩赐吐蕃信物银器锦彩等状
    右，臣等材愧庸虚，职叨辅弼，遇天下削平之日，当西戎即叙之时，遂使殊方，致兹远物。此皆率由元化，感慕皇风。人臣既绝外交，问遗敢为己有？今蒙重赐，益荷圣慈。况来自外夷，知德广之所及，降从中旨，仰恩深而不胜，感戴惭惶，倍万常品。
    ○为段相谢恩赐设及酒脯等状
    伏蒙圣慈，特加宠锡，珍羞出於内府，旨酒降於上尊。捧戴欢荣，不知所措。臣久叨台鼎，新忝节旄，勤劳无展於股肱，醉饱有惭於口腹。
    ○为段相谢借飞龙马状
    伏以出从内厩，行及中涂，假飞龙之骏驹，代跛鳖之蹇步。执鞭拜命，借马喻身，取其恋主之心，以表为臣之节。恩深易感，情恳难陈，竦踊之诚，倍百群品。
    ○为段相谢手诏及金刀状
    诏赐累加，惭惶交集。宠来天上，感动人间。且金蕴其坚奉之而永贞王度，刀宣其利，操之而远耀天威，岂惟佩作身荣，实可藏为家宝。况臣望阙渐远，受恩转多，比坚而报国有时，效死而杀身无地。
    ○晋谥恭世子议
    晋侯以骊姬之惑，杀太子申生。或谓申生得杀身成仁之道，是以晋人谥为“恭世子”。载在方册，古今以为然。居易独以为不然也。大凡“恭”之义有三：以孝保身，子之恭；以正承命，臣之恭；以道守嗣，君之恭。若弃嗣以非礼，不可谓道；受命於非义，不可谓正；杀身以非罪，不可谓孝。三者率非恭也，申生有焉，而谥曰“恭”，不知其可。若垂之来代，以为训戒，居易惧後之臣子，有失大义守小节者，将奔走之。将欲商榷，敢征义类。在昔虞舜父顽母へ，舜既克谐，瞽亦允若。申生父之昏，姬之恶，诚宜率子道以几谏，感君心以至诚。虽申生之孝，不侔於舜，而献公之顽，亦不逮於瞽，盍以蒸蒸之，俾不格於奸乎？故咎之始形，则斋栗祗载，为虞舜可也；若不能及，祸之将兆，则让位去国，为吴泰伯可也；若又不能及，难之将作，则全身远害，为公子重耳可也。三失无一得，於是乎致身於不义不祗，陷父於不德不慈，负罪被名，以至於死，臣子之道，不其惑欤？夫以尧之圣，《书》美曰“允恭”，舜之孝，《书》美曰“温恭”，今以申生之失道，亦谓曰“恭”，庸可称乎？周之衰也，楚子以霸王之器，奄有荆蛮，光启土宇，赫赫楚国，由之而兴，谥之为“恭”，犹曰甭。今申生徇其死不顾其义，轻其身不图其君，俾死之後，弑三君，杀十有五臣，实启祸先，大乱晋国。则楚恭之得也如彼，申生之失也若此，异德同谥，无乃不可乎？
    左氏修《鲁史》，受《经》於仲尼，盖仲尼之志，丘明从而明之，无善恶，无大小，莫不微婉而发挥焉。至於申生之死也，之谥也，略而无讥，何其谬哉？何以核诸？且仲尼修《春秋》，明则有凡例，幽则有微旨，其有君不君，臣不臣，父不父，子不子者，率书名以贬之，故书曰“晋侯杀其太子申生”。不言“晋人”而书“晋侯”，且名“太子”者，盖明晋侯不道，且罪申生陷君父於不义也。以微旨考之，则仲尼明贬可知矣，以凡例推之，则左氏之阙文可知矣。呜呼！先王之制谥，岂容易哉！善恶始终，必褒贬於一字，所以彰明往者，劝阻来者，故君子於其谥，无所苟而已矣。繇是而言，则“恭世子”之谥，不亦诬乎？不亦诬乎！
    ○对才识兼茂明於体用策
    问：皇帝若曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言，而嘉猷罔伏，汉征极谏，而文学稍进，匡时济俗，罔不率繇。厥後相循，有名无实，而又设以科条，增求茂异，舍斥已之至言，进无用之虚文，指切著明，罕称於代。兹朕所以叹息郁悼，思索其真，是用发恳恻之诚，咨体用之要，庶乎言之可行，行之不倦，上获其益，下输其情，君臣之间，欢然相与。子大夫得不勉思朕言而茂明之？我国家光宅四海，年将二百，十圣宏化，万邦怀仁，三王之礼靡不讲，六代之乐罔不举，浸泽於下，升中於天，周汉已还，莫斯为盛。自祸阶漏壤，兵宿中原，生人困竭，耗其大半，农战非古，衣食罕储。念兹疲，远乖当庶，督耕殖之业，而人无恋本之心，峻榷酤之科，而下有重敛之困。举何方而可以复其盛，用何道而可以济其艰？既往之失，何者宜惩，将来之虞，何者当戒？昔主父惩患於晁错而用推恩，夷吾致霸於齐桓而行寓令，精求古人之意，启迪来哲之怀，眷兹洽闻，固所详究。又执契之道，垂衣不言，委之於下，则人用其私，专之於上，则下无其效。汉元优游於儒学，盛业竟衰，光武责课於公卿，峻政非美。二途取舍，未获所从，余心浩然，益所疑惑。子大夫熟究其旨，属之於篇。兴自朕躬，毋悼後害。
    对：臣闻汉文帝时贾谊上疏云：“可为痛哭者一，可为流涕者二，可为长太息者三。”是时汉兴四十载，万方大理，四海大和，而贾谊非不见之，所以过言者，以为词不切，志不激，则不能回君听，感君心，而发愤於至理也。是以虽盛时也，贾谊过言而无愧，虽过言也，文帝容之而不非。故臣不失忠，君失圣，书之史策，以为美谈。然臣观自兹以来，天下之理，未曾有仿佛於汉文帝时者，激切之言，又未有仿佛於贾谊疏者，岂非君之明圣，不侔於文帝乎？臣之忠谠不逮於贾谊乎？不然，何衰乱之时愈多，而切直之言愈少也？今陛下思禹之昌言而拜之，念汉之极谏而征之，废虚文之无用者，奖至言之斥已者，询臣以可行之策，谕臣以不倦之意，恳恻郁悼，发於至诚，此真圣王思至理求过言之明旨也。斯则陛下之道，已宏於前代，臣之才识，劣於古人，辄欲过言，以裨陛下明德万分之一也。裨之者，非敢谓言之必可行也，体用之必可明也，且欲使後代知陛下践祚之後，有朴直敢言之臣出焉，无俾文帝贾谊专美於汉代。然後退而俯伏，以待罪戾焉，臣诚所甘心也。谨以过言，昧死上对。
    伏蒙陛下赐臣之策，有思兴礼乐之道，念救疲之方，辨惩往戒来之宜，审推恩寓令之要。至矣哉，陛下之念及此，实万叶之福也，岂惟一代之人受其赐而已哉！臣闻疲病之作，有因缘焉，救疗之方，有次第焉，臣请为陛下究因缘陈次第而言之。臣闻太宗以神武之姿，拨天下之乱，元宗以圣文之德，致天下之肥。当二宗之时，利无不兴，弊无不革，远无不服，近无不和。贞观之功既成，而大乐作焉，虽六代之尽美，无不举也；开元之理既定，而盛礼兴焉，虽三王之明备，无不讲也。礼行故上下辑睦，乐达故内外和平，所以兵偃而万邦怀仁，刑清而兆民自化，动植之类，咸煦妪而自遂焉，虽成康文景之理，无以出於此矣。洎天宝以降，政教浸微，寇既荐兴，兵亦继起。兵以遏寇，寇生於兵，兵寇相仍，迨五十载。财征由是而重，人力由是而罢。下无安心，虽日督农桑之课，而生业不固；上无定费，虽日峻管榷之法，而岁计不充。日削月，以至於耗竭其半矣。此臣所谓疲病之因缘者也，岂不然乎？
    由是观之，盖人疲由乎税重，税重由乎军兴，军兴由乎寇生，寇生由乎政缺。然则未修政教而望寇戎之销，未销寇戎而望兵革之息，虽太宗不能也；未销兵革而求征徭之省，未省征徭而求黎庶之安，虽元宗不能也。何则？事有所必然，虽常人足以致，势有所不可，虽圣哲不能为。伏惟陛下将欲安黎庶，先念省征徭；将欲省征徭，先念息兵革；将欲销兵革，先念销寇戎；将欲销寇戎，先念修政教。何者？若政教修，则下无诈伪暴悖之心，而寇戎所由销矣；寇戎销，则无兴发攻守之役，而兵革所由息矣；兵革息，则国无馈饷飞挽之费，而征徭所由省矣；征徭省，则人无流亡转徙之忧，而黎庶所由安矣。臣窃观今天下之寇虽已尽销，伏愿陛下不以易销而自怠；今天下之兵虽未尽散，伏愿陛下不以难散而自疑。无自怠之心，则政教日肃；无自疑之意，则诚信日明。故政教肃则暴乱革心，诚信明则犷鸷归命。革心则天下将萌之寇不遏而自销，归命则天下已聚之兵不散而自息。然後重敛可日减，疲可日安，富庶可日滋，困竭可日补。日安则和悦之气积，日富则廉让之风形。因其廉让而示之以礼，则礼易行矣；乘其和悦而鼓之以乐，则乐易达矣。举斯方而可以复其盛，用斯道而可以济其艰。惩既往之失，莫先於诚不明而政不修；戒将来之虞，莫大乎寇不销而兵不息。此臣所谓救疗之次第者也，岂不然乎？
    至若齐行寓令之法，以霸诸侯，汉用推恩之谋，以惩七国，施之今日，臣恐非宜。何者？且今万方一统，四海一家，无邻国可倾，非夷吾用权之秋也，虽欲寓令，令将何所寓耶？今除国建郡，守罢侯，无爵土可疏，非主父矫弊之日也，虽欲推恩，恩将何所推耶？但陛下嗣贞观之功，宏开元之理，必将光二宗而福万叶矣。何区区齐汉之法，而足为陛下所慕哉！精究之端，实在於此矣。
    莹钌陛下赐臣之问，有执契垂衣之道，委下专上之宜，敦儒学而业衰，责课实而政失者。此皆政化之所急，古今之所疑，陛下幸念之，臣有以见天下之理兴矣。夫执契之道，垂衣不言者，盖言已成之化，非谋始之谓也；委之於下者，言王者之道，庀其司分其务而已，非谓政无大小悉委之於下也；专之於上者，言王者之道，秉其枢执其要而已，非谓事无巨细悉专之於上也；汉元优游於儒学而盛业竟衰者，非儒学之过也，学之不得其道也；光武责课於公卿而峻政非美者，非考课之累也，责之不得其要也，臣请重为陛下别白而明之。夫垂衣不言者，岂不谓无为之道乎？臣闻无为而理者，其舜也欤！舜之理道，臣精知之矣。始则懋於修己，劳於求贤，明察其刑，明慎其赏，外序百揆，内勤万枢，昃食宵衣，念其不息之道。夫如是，岂非大有为者？终则安於恭己，逸於得贤，明刑至於无刑，明赏至於无赏，百职不戒而举，万事不劳而成，端拱凝旒，立於无过之地。夫如是，岂非真有为者乎？故臣以为无为者，非无所为也，必先有为而後至於无为也。老子曰：“无为而无不为。”盖是谓矣。夫委下而用私，专上而无效者，此由非所宜委而委之也，非所宜专而专之也。臣请以君臣之道明之。臣闻上下异位，君臣殊道，盖大者简者，君道也，小者繁者，臣道也。臣道者，百职小而众，万事细而繁，诚非人君一聪所能遍察，一明所能周览也。故人君之道，但择其人而任之，举其要而执之而已矣。昔九臣各掌其事，而唐尧乘其功以帝天下；十乱各效其能，而周武总其理以王天下；三杰各宣其力，而汉兼其用以取天下。此三君者，不能为一焉，但执要任人而已，亦犹心之於四肢、九窍、百骸也，不能为一焉，然而寝食起居，言语视听，皆以心为主也。故臣以为君得君之道，虽专之於上，而下自有以展其效矣；臣得臣之道，虽委之於下，而人亦无以用其私矣。由此而言，光武督责而政未甚美者，非他，昧君臣之道於畜繁简之际也；汉元优游而业以浸衰者，非他，昧无为之道於始终劳逸之间也。二途得失，较然可知，陛下但举中而行之，则无所惑矣。
    臣伏以圣策首言曰：“思贤能以济其理，求谠直以闻其过。”又曰：“上获其益，下输其情。”其末章则又曰：“兴自朕躬，无悼後害。”此诚陛下思酌下言，欲闻上失，勤勤恳恳，虑臣辈有所隐情者也。臣敢不再竭狂直，以副天心之万一焉。臣闻古先圣王之理也，制欲於未萌，除害於未兆，故静无败事，动有成功。自非圣王，则异於是，莫不欲逞於始，悔追於终，政失於前，功补於後。利害之效，可略而言。且如军暴而後戢之，兵乱而後遏之，善则善矣，不若防其微，杜其渐，使不至於暴乱也；官邪而後责之，吏奸而後诛之，惩则惩矣，不若审其才，得其人，使不至於奸邪也；人馁而後食之，人冻而後衣之，惠则惠矣，不若轻其徭，薄其税，使不至於冻馁也。举一知十，不其然乎？今陛下初嗣祖宗，新临蒸庶，承多虞之运，当鼎盛之年，此诚制欲於未萌，除害於未兆之时也。伏惟陛下敬惜其时，重慎其事，既往者且追救於弊後，将来者宜早防於事先。夫然，则保邦恒在於未危，恭已常居於无过，三五之道，夫岂远哉。
    臣生也得为唐人，当陛下临御之时，观陛下升平之始，斯则臣朝闻而夕死足矣，而况充才识之贡，承体用之问者乎？今所以极千虑，昧万死，当盛时，献过言者，此诚微臣喜朝闻甘夕死之志也。不然，何轻肆狂瞽，不避斧，若此之容易焉？伏惟少垂意而览之，则臣生死幸甚。生死幸甚谨对。
    ○礼部试策五道
    △第一道
    问：《周礼》“庶人不畜者祭无牲，不耕者祭无盛，不蚕者不帛，不绩者不”，皆所以耻不勉，抑游惰，欲人务衣食之源也。然为政之道，当因人所利而利之，故修其教不易其俗，齐其政不易其宜，由是农商工贾，咸遂生业。若驱彼齐人，强以周索，牲盛布帛，必由己出，无乃物力有限，地宜不然，而匮神废礼，谁曰非阙？且使中为市，贸迁有无者，更何事焉？
    对：利用厚生，教之本也；从宜随俗，政之要也。《周礼》云：“不畜无牲，不田无盛，不蚕不帛，不绩不。”盖劝厚生之道也。《论语》云：“因人所利而利之。”盖明从宜之义也。夫田畜蚕绩四者，土之所宜者多，人之所务者众，故《周礼》举而为条目，且使居之者无游惰无堕业焉。其馀非四者，虽不具举，则随土物生业而劝导之可知矣，非谓使物易业、土易宜也。夫先王酌教本，提政要，莫先乎任土辨物，简能易从，然後立为大中，垂之不朽也。若谓其驱天下之人，责其所无，强其所不能，则何异夫求萍於中逵，植橘於江北？反地利，违物性，孰甚焉？岂直易俗失宜，匮神废礼而已。且圣人辨九土之宜，别四人之业，使各利其利焉，各适其适焉，犹惧生生之物不均也，故日中为市，交易而退，所以通货食，迁有无，而後各得其所矣。由是言之，则《大易》致人之制，《周官》劝人之典，《论语》利人之利，三科具举，有条而不紊矣。谨对。
    △第二道
    问：《书》曰：“眚灾肆赦。”又曰：“宥过无大。”而《礼》云：“执禁以齐众，不赦过。”若然，岂为政以德，不足耻格，峻文必罚，斯为礼乎？《诗》称“既明且哲，以保其身”，《易》称“利用安身，以崇德也”，而《语》云“无求生以害仁，有杀身以成仁”。若然，则明哲者不成仁欤，杀身者非崇德欤？
    对：圣王以刑礼为大忧，理乱系焉；君子以仁德为大宝，死生一焉。故邦有用礼而大理者，有用刑而小康者；古人有崇德而远害者，有蹈仁而守死者。其指归之义，可得而知焉，在乎圣王乘时，君子行道也。何者？当其王道融，人心质，善者众而不善者鲜，一人不善，众人恶之，故赦之可也。所以表好生恶杀，且臻乎仁寿之域矣。而肆赦宥过之典，由兹作焉。及夫大道隐，至德衰，善者鲜而不善者众，一人不善，众人效之，故赦之不可也。所以明惩恶劝善，且革浇漓之俗矣。而执禁不赦之文，由兹兴焉。此圣王所以随时以立制，顺变而致理，非谓德政之不若刑罚也。然则君子之为君子者，为能先其道後其身，守其常，则以道善乎身，罹其变，则不以其身害乎道，故明哲保身亦道也，巢许得之；求仁杀身亦道也，夷齐得之。虽殊时异致，同归於一揆矣。何以核诸？观乎古圣贤之用心也，苟守道而死，死且不朽，是非死也。苟失道而生，生而不仁，是非生也。向使夷齐生於唐虞之代，安知不明哲保身欤？巢许生於殷周之际，安知不求仁杀身欤？盖否与泰，各系於时也，生与死，同归於道也。由斯而观，则非谓崇德者不为成仁，杀身者不为明哲矣。呜呼！圣王立教，同出而异名，君子行道，百虑而一致，亦犹水火之相戾，同根於冥数，共济於人用也，亦犹寒暑之相反，同本於元气，共济於岁功也。则用刑措之道，保身杀身之义，昭昭然可知矣。谨对。
    △第三道
    问：圣哲垂训，言微旨远。至於礼乐之同天地，易简之在乾坤，考以何文，征於何象。绝学无忧，原伯鲁岂其将落；仁者不富，公子荆曷云苟美？朝阳之桐，聿来凤羽，泮林之椹，克变音，胜乃俟乎木鸡，巧必资乎瓦注，咸所未悟，庶闻其说。
    对：古先哲王之立彝训也，虽言微旨远，而学者苟能研精钩深，优柔而求之，则壶奥旨趣，将焉哉？然则礼乐之同天地者，其文可得而考也，岂不以乐作於郊，而天神和焉，礼定於社，而地同焉，上下之大同大和，由礼乐之驯致也。易简之在乾坤者，其象可得而征也，岂不以乾以柔克而运，四时不言而善应，坤以阴骘而生，万物不争而善胜，柔克不言之谓易，阴骘不争之谓简，简易之道，不其然乎？老氏绝学无忧，敬其溺於时俗之习也，原伯鲁不学将落，戒其废圣哲之道也。孟子不富之说，虑蕴利而生孽也，公子荆苟美之言，嘉安人而丰财也。凤鸣朝阳，非梧桐而不栖，择木而集也。止泮林，食桑椹而好音，感物而变也。事有躁而失，静而得者，故木鸡胜焉。有贵而失，贱而得者，故瓦注巧焉。虽去圣逾远，而大义斯存，是故远旨微言，可明征矣。谨对。
    △第四道
    问：天地有常道，日月有常度，水火草木有常性，皆不易之理也。乃至邹衍吹律而寒谷暖，鲁阳挥戈而暮景回，吕梁有出入之游，周原变堇荼之味，不测此何故也？将以传信乎，抑亦传疑乎？
    对：原夫元气运而至精分，三才立而万物作。惟天地日月，暨水火草木，度数情性，各有其常。其随事应物而迁变者，斯人之所感也。何哉？惟天地万物父母，惟人万物之灵。盖天地无常心，以人心为心，苟能以最灵之心，感善应之天地，至诚之诚，感无私之日月，则必如影随形，响随声矣，而况於水火草木乎？故有吹律於寒谷，和气生焉。挥戈於曜灵，暮晷回焉。神合乎水，游吕梁而出入不溺；化被於草木，周原而堇荼变味。盖品汇之生，则守其常性也；精诚之至，则感而常通也。静守常性，动随常通，是道可於物，而非常於一道也。夫如是，则两仪之道，七曜之度，万物之性，可察矣，可信矣，夫何疑焉？谨对。
    △第五道
    问：纺绩之弊，出於女工，桑麻不甚加，而布帛日已贱，蚕织者劳焉，公议者知之，欲乎价平，其术安在？又仓廪之实，生於农亩，人有馀则轻之，不足则重之，故岁一不登，则种食多竭。往年时雨愆候，宸慈轸怀，遣使振廪，分官贱粜，故得馁殍载活，麦禾载登，思我王度，金玉至矣。窃闻寿昌常平，今古称便，国朝典制，亦有斯仓，开元之二十四年，又於京城大，贱则加价收籴，贵则终年出粜，所以时无艰食，亦无伤农。今者若官司上闻，追葺旧制，以时敛散，以均贵贱，其於美利，不亦多乎？
    对：人者邦之本也，衣食者人之所由生也。古者圣人在上，而下不冻馁者，非家衣而户食之，盖能为之开衣食之源，均财用之节也。方今仓廪虚而农夫困，布帛贱而女工劳，以愚所，粗知其本。何者？夫天地之数无常，故岁一丰必一俭也，衣食之生有限，故物有盈则有缩也。古之人知其必然也，故敦俭啬以足衣，务储蓄以足食，是以禹有九年之水，汤有七年之旱，野无青草，人无菜色者，无他焉，盖勤俭储积之所致耳。故曰前事之不忘，後事之元龟也。当今将欲开美利利天下，以厚生生蒸人，返贞观之升平，复开元之富寿，莫善乎实仓廪，均丰凶，则耿寿昌之常平，得其要矣。今若升闻，率修旧制，上自京邑，下及郡县，谨豆区以出纳，督官吏以监临，岁丰则贵籴以利农，岁歉则贱粜以┰下，若水旱作则资为九年之蓄，若兵革或动则馈为三军之粮，可以均天时之丰俭，权生物之盈缩，修而行之，实百代不易之道也。虞灾救弊，利物宁邦，莫斯甚焉。然则布帛之贱者，由锥刀之壅也，苟粟麦足用，泉货流通，则布帛之价，轻重平矣。抑居易闻短绠不可以汲深，曲士不可以语道，小子狂简，不知所以裁之，莫究微言，空惭下问，谨对。
    ○进士策问五道
    △第一道
    问：《礼记》曰：“事君有犯无隐。”又曰：“为人臣者不显谏。”然则不显谏者，有隐也，无乃失事君之道乎？无隐者，显谏也，无乃失为臣之节乎？《语》曰：“不知命，无以为君子。”《易》曰：“乐天知命，故不忧。”又《语》曰：“君子忧道不忧贫。”斯又忧道者非知命乎？乐天不忧者非君子乎？夫圣人立言，皆有伦理，虽前後上下若贯珠，然今离之则可以帝行，合之则不能同贯，岂精义有二耶，抑学者未达其微旨耶？
    △第二道
    问：大时不齐，大信不约，大白若辱，大直若屈，此四者，先圣之格言，後学之彝训，有国者酌之以行化也，立身者践之以修己也。然则雷一发而蛰虫苏，勾萌达，霜一降而天地肃，草木衰，其为时也大矣，斯岂不齐者乎？日月代明而昼夜分，刻漏者准之，无杪忽之失焉，春秋代谢而寒暑节，律吕者候之，无累黍之差焉，其为信也大矣，斯岂不约者乎？尧让天下而许由遁，周有天下而伯夷饿，其为白也大矣，斯亦不辱者乎？桀不道，龙逢谏而死，纣不道，比干谏而死，其为直也大矣，斯岂不屈已者乎？由是而观，有国者、立身者惑之久矣。众君子试为辨之。
    △第三道
    问：大凡人之感於事，则必动於情，发於叹，兴於咏，而後形於歌诗焉，故闻“蓼萧”之咏，则知德泽被物也；闻“北风”之刺，则知威虐及人也；闻“广袖高髻”之谣，则知风俗之奢荡也。古之君人者采之，以补察其政，经纬其人焉。夫然，则人情通而王泽流矣。今有司欲请於上，遣观风之使，复采诗之官，俾无远迩，无美刺，日采於下，岁闻於上，以副我一人忧万人之旨。识者以为何如？
    △第四道
    问：百官职田，盖古之稍食也。国朝之制，悬在有司，兵兴以还，吏鲜克举。今稽其地籍，则田亦具存，计以户租，则数多散失。至使内外官中，有品秩等，局署同，而厚薄相悬，不啻乎十倍。斯者积弊之甚也，得不思革之乎？请陈所宜，以救其失。
    △第五道
    问：谷帛者，生於下也；泉货者，操於上也。必由均节，以致厚生。今田畴不加辟，而菽粟之价日贱，桑麻不加植，而布帛之估日轻，懋力者轻用而愈贫，射利者贱收而愈富，致使农人益困，游手益繁矣。然岂谷帛敛散之节，失其宜乎？将泉货轻重之权，不得其要乎？今天子方策天下贤良政术之士，亲访利病，以活元元。吾子若待问於王庭，其将何辞以对？
    ●卷六百七十
    ☆白居易（十五）
    ○策林一（有序）
    元和初，予罢校书郎，与元微之将应制举，退居於上都华阳观，闭户累月，揣摩当代之事，构成策目七十五门。及微之首登科，予次焉，凡所应对者，百不用其一二。其馀自以精力所致，不能弃捐，次而集之，分为四卷，命曰《策林》云耳。
    △一、策头
    臣伏见汉成帝以朱云廷辱张禹，令持下殿，云攀槛槛折，成帝容之，後尝理槛，帝命勿易，以旌直臣。臣每览《汉史》至此，未尝不三复而叹息也。岂不以臣不爱死，虽怜其死，而必谏乎？君能纳谏，虽折其槛，而必容乎？不然，何云之竭忠也如此，而帝之见容也又如此。伏惟陛下以至诚化万国，以至明临兆人，故数年之间，仍降诏旨，四海之内，累徵贤良，思酌下言，乐闻上失，谕以旁求之意，询以无隐之辞。是则陛下纳谏之旨，远出於汉朝，微臣献言之罪，不虞於折槛矣。况清问之下，条对之中，苟言有可观，策有可取，陛下必光扬其名氏，优崇其爵秩，与夫勿易折槛以旌直臣之意，又相万也。贱臣得不有犯无隐，以副陛下纳谏之旨乎；殚思极虑，以尽微臣献言之道乎？唯以直词，昧死上对。
    臣生也幸，沐圣朝垂覆育之惠，当陛下无忌讳之日，斯则朝闻夕死足矣，而况於充赋王庭者乎？伏念庸虚，谬膺诏选，诚不足以明辩体用，对扬德音。欲率尔而言，适足重小臣狂简之过；若默默而退，又何以副陛下虚求之心？是以玉旒，读金策，惭惶亻黾亻免，不知所裁者久矣。然以愚虑之中，千或一得，而往古之成败，耳或妄有所闻，当今之得失，目或妄有所见，进不敢希旨，退不敢隐情，唯以直言，昧死上对。
    △二、策项
    臣闻人无常心，习以成性；国无常俗，教则移风。故亿兆之所趋，在一人之所执。是以恭默清净之政立，则复朴保和；贵德贱财之令行，则上让下兢；恕已及物之诚著，则苍生可致於至理；养老敬长之教洽，则皇化可升於太宁。由是言之，盖人之在教，若泥金之在陶冶，器之良窳，由乎匠之巧拙，化之善否，系乎君之作为。伏惟陛下慎而思之，勤而行之，则太平之风，大同之俗，可从容而驯致矣。
    臣闻教无常兴，亦无常废，人无常理，亦无常乱。盖兴废理乱，在君上所教而已。故君之作为，为教兴废之本，君之举措，为人理乱之源。若一出善言，则天下之人获其福；一违善道，则天下之人罹其殃；若一肆其心，而事有以阶於乱；一念於德，而邦有以渐於兴。交应之间，实犹影响。今陛下以懋建皇极为先，则大化不得不流矣；以钦若前训为本，则大朴不得不复矣；以缉熙庶绩为念，则五刑不得不措矣；以祗奉宗庙为心，则五教不得不敷矣。而尚有未流、未措、未复、未敷之问，此乃陛下劳谦之德太过，故不自见其益也，求理之心太速，故不自见其功也。臣何以知之？然臣闻“有始有卒者，其惟圣人乎”，此言王者行道，非始之难，终之实难也。陛下又能终之，则太平之风，大同之俗，如指掌耳，岂止化流朴复，刑措教敷而已哉。
    △三、策尾
    臣鄙人也，生仁寿之代，沐文明之化，以进士举及第，又以拔萃选授官。臣之名既获二成，君之禄已受一命，虽天地不求仁於刍狗，而畎浍思委润於沧溟，之诚，蓄之久矣。幸遇陛下发旁求之诏，垂下济之恩，详延谟猷，亲览条对。逢不讳之日，虽许极言，当无过之朝，不知所述。无裨清问，有负皇明，仰冒宸严，伏待罪戾。谨对。
    臣幸逢昭代，得列明庭，惭无嘉言，以充清问，辄罄狂瞽，惟陛下择之。谨对。
    臣生圣代三十有五年，蒙陛下子育之恩，睹陛下升平之化，谬膺诏选，充赋天庭。安足亲承德音，条对清问。逢旁求之日，虽许直言，当已理之朝，将何极谏？尘黩圣鉴，俯伏待罪。谨对。
    △四、美谦让
    臣闻王者之有天下也，自谓之理非理也，自谓之乱非乱也，自谓之安非安也，自谓之危非危也。何者？盖自谓理且安者，则自骄自满，虽安必危；自谓乱且危者，则自戒自强，虽乱必理。理之又理，安之又安，则盛德大业，斯不远矣。伏惟陛下嗣建皇极，司牧苍生，夙兴以忧人，夕惕而修己，以今日之理，陛下视朝廷未以为理，以今日之安，陛下视海内未以为安，而又思酌下言，乐闻上失，弊无不革，利无不兴。今则严郊庙，犹谓敬之不至；爱养黎庶，犹谓惠之不宏；省罢进献，犹忧人之困穷；蠲免逋租，犹虑农之勤匮；搜扬俊，犹谓贤之遗逸；涤荡罪戾，犹念狱之非辜；底定兵戈，犹惧其未戢；怀柔夷狄，犹恐其未宾；大化参乎阴阳，犹惭之以寡德；重光并乎日月，犹让之以不明。斯乃陛下劳谦之心，合天运之不息也，勤┰之德，合地道之无疆也。如臣者，何所知焉，何所述焉？伏以圣聪，贵闻庶议，苟有愚见，敢不极陈。
    △五、塞人望归众心，在慎言动之初
    夫欲使人望塞、众心归者，无他焉，在陛下慎初之所致耳。臣闻天子动则左史书之，言则右史书之。言动不书，非盛德也，书而不法，後嗣何观焉？若王者言中伦，动中度，则千里之外应之，百代之後歌之，况其迩者乎？若言非宜，动非礼，则千里之外违之，百代之後笑之，况其迩者乎？是以古之天子，口不敢戏言，身不敢妄动，动必三省，言必再思。况陛下初嗣祖宗，新临兆庶，臣伏见天下之目，专专然以观陛下之动也，天下之耳，禺禺然以听陛下之言也，则陛下出一言，不终日而达於朝野，动一事，不浃辰而闻於华夷，盖是非之声，无翼而飞矣，损益之名，无胫而走矣，陛下得不慎之哉！伏惟观於斯，察於斯，使一言一动，无所苟而已矣。言动不苟，则天下之望塞焉，天下之心归焉。
    △六、教必成化必至，在敬其终
    问：先王之教，布在方策，事虽易举，政则难成。岂文之空垂，将行之未至？思臻其极，伫质所疑。
    夫欲使政必成、化必至者，无多焉，在陛下敬始慎终之所致耳。臣闻先王之训，不徒言也，先王之教，不虚行也，浅行之则小理，深行之则大和，浅深畜之应，其犹影响矣。然则天下至广，王化至大，增减损益，难见其形。是以政之损者，虽不见其日损，必有时而乱也；教之益者，虽不见其日益，必有时而理也。陛下但推其诚，勤其政，慎其始，敬其终，日用而不知自臻其极，此先王终日所务者也，终日所行者也，不可月会其教化之浅深，岁计其风俗之厚薄焉。臣又闻《易》曰：“圣人久於其道，而天下化成。”《诗》曰：“靡不有初，鲜克有终。”此言王者之教，待久而成也，王者之化，待终而至也。陛下诚能久而终之，则何虑政不成而化不至乎？
    △七、不劳而理，在顺人心立教
    问：方今勤┰忧劳，夙夜不怠，而政教犹缺，惩劝未行，何则？上古之君，无为而理，令不严而肃，教不劳而成，何施何为，得至於此？
    臣请以三五之道言之。臣闻三皇之为君也，无常心，以天下心为心；五帝之为君也，无常欲，以百姓欲为欲。顺其心以出令，则不严而理；因其欲以设教，则不劳而成。故风号无文而人从，刑赏不施而人服。三五所以无为而天下化者，由此道也。後代反是，故不及者远焉。臣请以三代以後之事言之。臣闻後代之天下，三五之天下也，後代之人，三五之人也，後代之位，三五之位也。居其位，得其人，有其天下，而不及三五者，何哉？臣窃惊怪之，然亦粗知其由矣。岂不以己心为心，抑天下以奉一人之心也；以己欲为欲，弗百姓以从一人之欲也。苟或心与道未合，政与时并行，得失交争，利害相半，如此则虽宵衣旰食，劳体励精，才可以致小康，不足以宏大道，故出令而吏或犯，设教而人敢违，刑虽明而寡惩，赏虽厚而鲜劝。此由舍人而从欲，是以勤多而功少也。伏惟陛下去彼人，执古御今，以三五之心为心，则政教何忧乎不洽，以亿兆之欲为欲，则惩劝何畏乎不行。政教洽，则不殷忧而四海宁；惩劝行，则不勤劳而万人化。此由舍己而从众，是以事半而功倍也。臣又闻太宗文皇帝尝曰：“朕虽不及古，然以百姓心为心。”臣以为致贞观之理者，由斯一言始矣。伏愿陛下从而鉴之，嗣而行之，则天下幸甚，天下幸甚。
    △八、风行浇朴，由教不由时
    问：俗之理乱，风化之盛衰，何乃得於往而失於来，薄於今而厚於古？或曰：“兴替之道，执在君臣。”又云：“浇朴之风，系於时代。”二说相反，其谁可从？
    臣闻代之浇漓，人之朴略，由上而不由下，在教而不在时。盖政之臧否定於中，则俗之厚薄应於外也。何以验核？伏请以周秦以降之事言之。臣闻周德浸衰，君臣陵替，蚕食瓜割，分为战国；秦氏得之，以暴易乱，曾未旋踵，同归覆亡；炎汉勃兴，奄有四海，仅能除害，未暇化人；迨於文帝、景帝，始思理道，躬行慈俭，人用富安，礼让自兴，刑罚不试，升平之美，邻於成康，载在《汉书》，陛下熟闻之矣；降及魏晋，迄於梁隋，丧乱宏多，殆不足数；我高祖始建区夏，未遑缉熙；迨於太宗、元宗，抱圣神文武之姿，用房、杜、姚、宋之佐，谋猷启沃，无怠於心，德泽施行，不遗於物，所以刑措而百姓欣戴，兵偃而万方悦随，近无不安，远无不服，虽成康文景，无以尚之，载在国史，陛下熟知之矣。然则周秦之乱极矣，及文景继出，而昌运随焉；梁隋之弊甚矣，及二宗嗣兴，而王道融焉。若谓天地生成之德渐衰，家国君臣之道渐丧，则当日甚一日，代甚一代，不应衰而复盛，浇而复和，必不尔者。何乃清平朴素之风，薄於周秦之交，而厚於文景之代耶？顺成和动之俗，丧於梁隋之际，而独兴於贞观、开元之年耶？由斯言之，不在时矣。故魏徵有云：“若言人渐浇讹，不反质朴，至今应为鬼魅，宁可复得而教化耶？”斯言至矣，故太宗嘉之。又按《礼记》曰：“教者人之寒暑也，事者人之风雨也。”此言万民之从王化，如百谷之委岁功也，若寒暑以时则禾黍登而菽麦熟，若风雨不节则稂莠植而秕稗生。故教化优深，则谦让兴而仁义作；刑政偷薄，则讹伪起而奸宄臻。虽百谷在地，成之者天也；虽万物在下，化之者上也。必欲以凉德弊政，严令繁刑，而求仁义行，奸宄息，亦犹飘风暴雨，愆阳伏阴，而望禾黍丰，稂莠死，其不可也，亦甚明矣。故曰尧舜率天下以仁，比屋可封；桀纣率天下以暴，比屋可戮。斯则由上在教之明验也，伏惟圣心无疑焉。
    △九、致和平复雍熙，在念今而思古也
    问：今欲感人心於和平，致王化於朴厚，何思何念，得至於斯？
    臣闻政不念今，则人心不能交感；道不思古，则王化不能流行。将欲感人心於和平，则在乎念今而已。伏惟陛下知人安之至难也，则念去烦扰之吏；爱人命之至重也，则念黜苛酷之官；┰人力之易罢也，则念省修葺之劳；忧人财之易匮也，则念减服御之费；惧人之有馁也，则念薄麦禾之税；畏人之有寒也，则念轻布帛之征；虑人之有愁苦也，则念损嫔嫱之数。故念之又念之，则人心交感矣。感之又感之，则天下和平矣。将欲致王化於雍熙，则在乎思古而已。伏惟陛下仰羲轩之道也，则思兴利而除害；侔唐虞之圣也，则思明目而达聪；师夏禹之德也，则思泣辜而┰人；法殷汤之仁也，则思祝网而爱物；鉴汉之盛也，则思罢露台而海内流化；观周之兴也，则思葬枯骨而天下归心；宏贞观之理也，则思开房杜之谠议，以致升平；嗣开元之政也，则思得姚宋之嘉谋，而臻富寿。故思之又思之，则王泽流行矣。行之又行之，则天下雍熙矣。
    △十、王泽流人心感，在恕己及物
    夫欲使王泽旁流，人心大感，则在陛下恕己及物而已。夫恕已及物者无他，以心度心，以身观身，推其所为，以及天下者也。故己欲安，则念人之重扰也；己欲寿，则念人之嘉生也；己欲逸，则念人之惮劳也；己欲富，则念人之恶贫也；己欲温饱，则念人之冻馁也；己欲声色，则念人之怨旷也。陛下念其重扰，则烦暴之吏退矣；念其嘉生，则苛虐之官黜矣；念其惮劳，则土木之役轻矣；念其恶贫，则服御之费损矣；念其冻馁，则布帛麦禾之税轻矣；念其怨旷，则妓乐嫔嫱之数省矣。推而广之，念一知十。盖圣人之道也，始则恕已以及人，终则念人而及己。故恕之又恕之，则王泽不得不流矣，念之又念之，则人心不得不感矣。泽流心感，而天下不太平者，未之闻也。
    △十一、黄老术，在尚宽简务清净则人俭朴俗和平
    夫欲使人情俭朴，时俗清和，莫先於体黄老之道也。其道在乎尚宽简，务俭素，不眩聪察，不役智能而已。盖善用之者，虽一邑一郡一国至於天下，皆可以致清净之理焉。昔宓贱得之，故不下堂而单父之人化；汲黯得之，故不出阁而东海之政成；曹参得之，故狱市勿扰，而齐国大和；汉文得之，故刑罚不用，而天下大理。其故无他，清静之所致耳。故老子曰：“我无为而人自化，我好静而人自正，我无事而人自富，我无欲而人自朴。”此四者，皆黄老之要道也，陛下诚能体而行之，则人俭朴而俗清和矣。
    △十二、政化速成，由不变礼不易俗
    夫欲使政化速成，则在乎去烦扰、师简易而已。臣请以齐鲁之事明之。臣闻伯禽之事鲁也，变其礼，革其俗，三年而政成；太公之理齐也，简其礼，从其俗，五月而政成。故周公叹曰：“夫平易近人，人必归之，鲁後代其北面事齐矣！”此则烦简迟速之效明矣，伏惟陛下鉴之。
  </div>
  <div class="pagination">
   <a href="全唐文_page393.html">
    上一页
   </a>
   <span>
    ...
   </span>
   <a href="全唐文_page389.html">
    389
   </a>
   <a href="全唐文_page390.html">
    390
   </a>
   <a href="全唐文_page391.html">
    391
   </a>
   <a href="全唐文_page392.html">
    392
   </a>
   <a href="全唐文_page393.html">
    393
   </a>
   <span class="current-page">
    394
   </span>
   <a href="全唐文_page395.html">
    395
   </a>
   <a href="全唐文_page396.html">
    396
   </a>
   <a href="全唐文_page397.html">
    397
   </a>
   <a href="全唐文_page398.html">
    398
   </a>
   <a href="全唐文_page399.html">
    399
   </a>
   <span>
    ...
   </span>
   <a href="全唐文_page395.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
