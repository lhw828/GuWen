<!DOCTYPE html>
<html>
<head>
    <meta charset="UTF-8">
    <title>香艳丛书 - 第 50 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 50 页/共 467 页</h1>
    <div class="content">　　忽闻鸡鸣，予起别。夫人曰：“后会尚有期，慎自爱。”乃命花姑送予行。视诸美人，皆有恋恋不忍别之色。予亦不知涕之何从也。 
　　花姑引予从间道出，路颇崎岖。回首，忽失花姑所在，但见晓星欲落，斜月横窗，花影翻阶，翻然若顾予而笑。露坐石上，忆所见闻，恍然如隔世。因慨天下事，大率类是，故记之。时康熙戊申三月。 
　　袁箨庵曰：“具三十分才情，方能有此撰述。若有才无情则不真，有情无才则不畅。读竟，始服其能。” 
　　李湘北曰：“此丹麓《戒折花》文绝妙注疏也。将千古艳魂，和盘托出，笑语如生，不数文成将军之于李夫人，临邛道士之于杨玉环矣。” 
　　徐竹逸曰：“逸兴如落花依草，可补《虞初志》，《艳异编》之所未备。文心九曲，几欲占尽风流。” 
　　张山来曰：“予谓以爱花之心爱美人，则领略定饶逸趣。以爱美人之心爱花，则护惜别有深情。丹麓惜花如命，固应有此奇遇。” 
　　又曰：“向读《艳异》诸书，见花妖月姊，往往于文士有缘，心窃慕之，恨生平未之遇也。今读此记，益令我神往矣。” 


　　新妇谱　清　湖上陆圻景宣　撰 

　　傅氏有《理县谱》，一家相传，不以示人。今世无其书，予所见者，惟时人《治谱》一帙。京邸授官者，率不可阙。使果能奉以从事，虽古循吏，何以加兹。今丙申七月，仓卒遣女，萧然无办，因作《新妇谱》赠之，以视世之珠玉锦绣，炫熿于路者。虽所赠不同，未为无所赠也。然恐予女材智下，不能读父书，并以遗世之上流妇人。循诵习传，为当世劝戒。至文不雅驯，欲使群婢通知，大雅君子，幸毋加姗笑也。 

　　做得起 
　　近俗不知道理，闺女出嫁，必要伊做得起。至问其所谓“做得起”者，要使公姑奉承，丈夫畏惧，家人不敢违忤。果尔，必是一极无礼之妇人。公姑必怒，丈夫必恨，群小皆怨。且乘间构是非，亲戚内外，视为怪物，何人作敬？宗族乡党闻之，皆举以为戒。则世之所为做得起，正做不起也。吾今有一做得起之法，先须要做不起。事公姑不敢伸眉，待丈夫不敢使气，遇下人不妄呵骂。一味小心谨慎，则公、姑、丈夫皆喜，有言必听。婢仆皆爱而敬之，凡有使令，莫不悦从。而宗族乡党，动皆称举以为法。则吾之所为做不起，乃真做得起也。 

　　得欢心 
　　新妇之倚以为天者，公、姑、丈夫三人而已。故待三人，必须曲得其欢心，不可纤毫触恼。若公姑不喜、丈夫不悦，则乡党谓之不贤，而奴婢皆得而欺凌我矣，从此说话没人听矣，凡事行不去矣。故妇之善事公姑丈夫也，非止为贤与孝也，以远辱也。 

　　声音 
　　妇人贤不贤，全在声音高低、语言多寡中分。声低即是贤，高即不贤。言寡即是贤，多即不贤。就令训责己身婢仆，响尚不雅，说得有道理话，多亦取厌，况其它耶？ 

　　颜色 
　　愉色婉容，是事亲最要紧处。男子且然，况妇人乎？但事公姑丈夫之色，微有不同。事姑事夫和而敬，事翁肃而敬。待男客亲戚庄而敬，待群仆纯以庄。 

　　款待宾客（五条） 
　　一 
　　凡亲友一到，即起身亲理茶盏。拭碗、拭盘、撮茶叶、点茶果，俱宜轻快，勿使外闻。并不可一委之群婢。盖新妇之职，原须必躬必亲，不宜叉手高坐。且恐群婢不称姑意。姑或懊恼，而见卑幼不起代劳，是一娶一阿婆也。记之。 

　　二 
　　凡阿翁及丈夫要留客酒饭，或丰或俭，即须请命于姑。用菜几器、酒果小碟多少，一一亲自动手。至精洁敏妙，则须自心裹做出。不洁，则客疑主人不能烹，不速，即客馁而主人有愧色，大不可也。又须再嘱奴仆等，于座后用心看视，若有续到宾客，再添杯箸。若菜垂尽，须早增益。俱不必待外厢催讨。 

　　三 
　　凡留客不留客，自有阿翁、丈夫作主，新妇只宜随顺做去，不须措意也。如阿姑而上亲，可请教于姑，新妇该见否。如该见，急出万福，迟则亲去，而姑不悦矣。万一阿姑不留酒食，不妨赞成留膳。若留阿姑而上亲，姑云率薄，不妨从厚。如新妇母家亲戚，一到即请教阿姑，应见否？如见，一茶之后，新妇自先立起，不必久谈。盖久坐恐阿姑要治饮馔，深为烦扰耳。若阿姑云“何不留之”，新妇必谢云“彼有事，不能强留”。盖新妇统于所尊，未经分析，谁则责之？又况人有仓卒不便、银钱匮乏时。即姑难以语妇者，而新妇主席，阿姑治具，亦使此心不安。故凡涉母家亲戚，概不宜留。 

　　四 
　　凡阿翁丈夫有亲友仓卒忽到，要留酒食，而银钱偶乏，及要庆吊诸仪，而资财偶竭。新妇知之，即宜脱簪珥，典衣服，不待公姑开言，方为先意承志。新妇或系贫家之女，奁无可废，然常存此心，即布衣可质，发皮可截也。至一二赠嫁器皿，即当公用，不问全毁。若小有爱惜之语，即属吝啬，即伤公姑之心，即为下人姗笑。以故公姑有宁贷邻家，而不敢问新妇者，彼尘封不用，又保无水火盗贼之虞乎？ 

　　五 
　　常见人家罗列请客，或费一金二金，又兼举家辛苦，无非为奉客计也。乃客欢饮而忽报酒完、忽云烛尽，又见蜡炬瘦短数灭，屏间碗盏叮当，此俱欲客速行之意。最惹客怒，殊为可恨。况既费一番经营，反取一番不快，此愚之甚也。请客时，酒须多蓄，未完先买添。烛须粗大，多买几枝，不失古抱焦之意。饭须用汤，可令客饱。价须早与酒饭，不可令饥。不过略加意要好，客人便终席欢畅，主仆皆得所欲而去，且叹主人之贤矣。新妇未当家者不论，若姑出外，及有倦时，代为料理，必须识此。 

　　答礼行礼 
　　凡答礼送礼，毋论姑家亲戚与母家亲戚，或否或该、应厚应薄，一须禀命于姑，不可自作主意。然待姑家亲戚，须常存要好看之心。母家亲戚，其礼文可省处，一切省之。盖整理一番，必费阿姑多少心血，就有烦苦，姑亦忍耐，不好声说，所以只是少些好。若必不得己，则略一举动。倘姑以为烦，竟歇亦可。与其获罪于姑，宁负歉于亲戚也。况身未当家，人多见谅。 

　　亲戚馈遗 
　　凡内外亲戚馈遗于新妇，应受应辞，一须禀命于姑。姑命受之，则受而献之于姑。如姑云“汝可收去”，必对云“婆婆收用”，仍藏姑之厨榼中。犒便多寡，俱应请教于姑。凡他家女使来，即应和颜色立起，不可高坐板脸，盖敬主及使，自然之理也。如厮叫，须要响响答应。若轻微，则似不屑，而彼或不听见，即怨我傲矣。其问安于他家主母，亦须朗朗。如阿姑不在一处，须频唤女使与坐。 

　　夫家亲戚 
　　新妇要得公姑欢喜，此大端也。其余姑娘、姑婆、舅婆、伯叔婆等类，非公之近亲，即姑之至戚也。若有一处不喜，即于公姑分上有欠阙矣。故凡遇岁时庆贺而来，必代姑作主人。和色欢言，卑躬曲体，备极趋蹡，用心衬贴，方为贤妇。如无处睡者，留在房中，让大床、奉好被、熏香点茶、时其饥饱、适其寒温，又要密请阿姑意旨。姑若要多留数日，则放口去留，姑若今日听归，即不宜强留矣，不然身虽做好人，恐不便于姑也。 
　　其或还家，馈问往来，不可失礼，宁存过厚之心。又当为亲戚分劳，如做鞋、做针指之类。他日新妇若有急切事，彼亦相助为理，不唯见情厚，且亦得人之验也。 

　　岁时甘旨（二条） 
　　一 
　　凡一岁之中，除夕、上元、端阳、七夕、中秋、公姑寿日，俱为大节。是晚虽公家自有喜宴，新妇房中，不可不自治精洁丰满饮馔数簋，送公姑处，以表孝心。若阿翁出外，则身陪姑饮，若翁有急客，姑欲移用，即移用为得也。其公姑丈夫寿日，俱宜早起，严妆拜祝，虔恪备礼。凡花朝月夕、赏心乐事时，姑或寂静，及不快意时，俱宜室中备美酝一壶，精品数器，侍姑谈论，以摅怀抱。若疾病所需甘旨，尤须速辨，仍问知医者可进否也。 

　　二 
　　甘旨之奉，不在多，而在意之诚。随时可尽、随地可尽，如贫家之女，必欲珍穷水陆，此断不能之势也。但逢时新诸品，俱要用心探听，最初第一二日，可即买之。其荤腥仍手烹，待公姑午膳时以进。不则作家之人，又不舍吃矣。其平时只要对象可口，便是甘旨。若用银置买，必须精者，贵者。若从亲戚中馈遗所得，虽平常之物，皆可进也。至于赴席所得，亲戚母家所与，虽物之一二枚，亦可藏之袖中，退而奉姨。姑必鉴其诚孝，不以为亵。盖事虽小、物虽微，而见人之真也。若姑事冗腹饥，虽枣栗之类、猪蹄鸡肋，皆可进之。 
　　凡以物奉公姑，要使物溢于器，毋令晨星落落，摇于器之中间。凡治馔进公姑，须丰实，不可垫底。 

　　早起 
　　新妇于公姑未起前，先须早起梳洗，要快捷不可迟钝。俟公姑一起身，即往问安万福。至三餐须自手整理，不可高坐听众婢为之。至临吃时，则须早立在傍，侍坐同吃，万不可要人呼唤，阿姑等待不来，胸中必不快也。就有小恙，还须勉强走起，若高卧不来，阿姑令人搬汤运食，又费一番心曲矣。晚上如翁在家，即请早退归房，静静做女工，不宜睡太早。如翁不在家，直候姑睡后，安置归房。 

　　门户 
　　举家门户启闭，自有公姑主持，不须新妇措意。但自己房门无论夫在不在，一进房后，即须紧紧拴下。若夫在姑处未来，仍令婢女守门。一叩即开，不可睡去。若夫不在家，有人叩门，此必姑有所命也。响朗问明，方始开之。如姑有召，速整衣而出。毋迟时刻，其行仍以伴以火。 

　　有过 
　　人非圣人，不能无过，况新妇乎？新妇偶然有失，致蒙公姑丈夫谴责，便当欣然受之。云“我不是”、“我就改”，则不惟前过无害，后且增一善矣。若横争我是，得罪公姑丈夫，是一小过未完，而又增数大罪，愚之甚也。 
　　或被人谗谤，有冤抑处，亦须缓缓辨晰，不可过于争论。如一时难白，即付之不辨，久当自明。古人云：“止谤莫如自修”，最为善处之法。 

　　妆饰 
　　妇人德、言、功、容，容止端庄，非云粉白黛绿也。固不可随俗艳妆，亦不宜乱头垢秽。在家布衣整洁，出外栉沐清鲜。立必拥面，行必屏人，此不易之程也。但衣妆鬓髻，各家风尚不同，又宜请教于姑，随其指示。然宁不及时，毋过时。要于净洁中，常存朴素之意，不失大家举止。 

　　孝翁 
　　新妇于翁，殊难为孝。盖中人之产，既有仆婢，则新妇谒见有时，无须执役。但当体翁之心，不须以向前亲密为孝也。何谓体心？如翁好客，则治酒茗必虔。翁望子成名，则劝勉丈夫成学为急。如此之类，体而行之，自可视无形而听无声也。至为翁洗濯器皿，及守药炉酒铛，可躬执其任，勿使婢操作，亦见服勤之义。或体小不安，不妨数对姑定省之。一日十数问侯，不多也。极贫家，躬亲服事，不在此例。 

　　孝姑（三条） 
　　一 
　　视姑当如视母，则孝心油然而生，方从性命中流出，不是体面好看。但事姑事母，作用处微有不同，母可径情，姑须曲体。凡事姑，须在姑未言处，体贴奉行，若姑一出口，为妇者便有三分不是。盖姑不得已而发于言，原欲媳之默喻，此姑之慈也。与母之开口便说，正自迥异。 

　　二 
　　新妇事姑，不可时刻离左右。姑未冷先进衣，未饥先进食。姑愠亦愠，姑喜亦喜。姑有怒妇宽之，如大怒则妇亦怒。姑有忧妇解之，如大忧则妇亦忧矣。至姑责备新妇处，只认自不是，不必多辩。骂也上前，打也上前，陪奉笑颜。把搔背痒，无非要得其欢心。彼事君者，尚曰“媚于一人”，况妇事姑乎？非是谄曲，道当然也。 

　　三 
　　凡姑事翁敬，款客丰，待下慈，治家勤俭，此即新妇之师，奉之不暇，尚敢悖戾乎？即有形迹中不尽合者，必系老成人别有所见，随时处中。为新妇者，一以顺为正。如略怀斟酌，即失之远矣。其或姑有荡佚非僻，放于绳检之外者，新妇严惮自守，不在忤逆之例。 

　　姑佞佛 
　　凡为姑有佞佛者，如在家长斋诵经等，新妇俱宜遵信。虽不必效法长斋、或月斋、六斋、观音斋、斗斋之类，亦可志诚奉之。非惟顺姑，且亦惜福。倘姑喜尼众往来者，新妇当敬而远之，不可妄有施与，及多接谭。倘姑喜入寺烧香者，新妇托病不得随行，或能几谏，更为贤哲。 

　　姑物件 
　　姑媳之间虽如母子，然母子以情胜，姑媳则情而兼法矣。凡姑衣服、器具、银钱、酒食，俱不可擅动。若姑有低语向人，新妇便须退后。若姑在房中开箱，或看首饰衣服，或低语向姑娘、小叔，俱不宜进前直闯。若姑命之前，即入门。若看姑首饰衣服，不可多玩弄赞叹，及云“我倒没有，我也要制”。恐涉希冀，有伤堂上之心。 

　　背后孝顺 
　　新妇当面孝顺易，背后孝顺难。背后孝顺全在语言中检点，起念处真实。如在母家，必思姑家某事未完，恐其劳苦，或今日天寒，不知姑添衣否？念兹在兹，所谓起念处真实，不是当面好看也。人如在母家亲戚、夫家亲戚之前，及在自己房中，凡有言语，必称公姑丈夫之德，云：“待我好，只是我不会孝顺。”展转相闻，不欺背面，不愧暗室，岂非真孝顺乎？若略有一言怨望，内戚传闻，公姑丈夫不喜，连当面好处落空矣。此所谓语言中检点也。然起念果真，而语言自检点矣。语言之不检，由起念之不真也。 

　　妯娌姑嫂 
　　新妇之善相其夫者，第一要丈夫孝友。乃世之不孝者，十不遇二三，而不友者则十之五六。其源多起于妯娌不和，丈夫各听妇言，遂成参商，此不可不谨也。为新妇者，善处妯娌，第一在礼文逊让，言语谦谨。劳则代之，甘则分之。公姑见责，代他解劝。公姑蓄意，先事通知。则彼自感德，妯娌辑睦矣。如我为伯姆，彼为叔娣，则为伯姆者，先须做小伏低。倘彼偶疾言遽色，我欢然受之，不得回答。为姆且然，况为娣乎？其或公姑偏爱多分对象，一勿较量，只是仰承。或我富他贫，我贵他贱，皆须曲意下之，周其不足，不可使势凌他。若他富贵我贫贱，亦宜谦卑委婉，不可有感愤相抗之意。盖贫富贵贱，俱是各人分定，只宜认骨肉同气，不可多生形迹，致有妒心也。诸侄、侄女俱宜爱之如子，乳少者代之乳，衣食不给者分之衣食，常加笑容抱置膝上。新妇所生子女，当令其敬伯母、叔母，一如本生之母。虽不必尽拜干子，尽称寄娘，亦须得儿无常母之义，方为天伦乐事。妯娌是非多起于群小搬斗，乳媪赞襄。别房有此，切勿听之。本房仆婢，尤当痛饬。凡姑嫂之间，尤宜爱厚。母之怜女，人所同然。姑喜则婆亦喜矣。故凡有好物衣饰，察婆欲与姑者，须竭力赞成之。婆未有此意，或微开导之，又不可比例我也要。 

　　敬丈夫（七条） 
　　一 
　　夫者天也，一生须守一敬字。新毕姻时，一见丈夫，远远便须立起。若晏然坐大，此骄倨无礼之妇也。稍缓，通语言后，则须尊称之，如“相公”、“官人”之类，不可云“尔汝”也。如尔汝忘形，则夫妇之伦狎矣。凡授食奉茗，必双手恭敬，有举案齐眉之风。未寒进衣，未饥进食。有书藏室中者，必时检视，勿为尘封。亲友书札，必谨识而进阅之。每晨必相礼，夫自远出归，繇隔宿以上，皆双礼，皆妇先之。 
</div>
    <div class="pagination">
<a href="香艳丛书_page49.html">上一页</a><span>...</span><a href="香艳丛书_page45.html">45</a><a href="香艳丛书_page46.html">46</a><a href="香艳丛书_page47.html">47</a><a href="香艳丛书_page48.html">48</a><a href="香艳丛书_page49.html">49</a><span class="current-page">50</span><a href="香艳丛书_page51.html">51</a><a href="香艳丛书_page52.html">52</a><a href="香艳丛书_page53.html">53</a><a href="香艳丛书_page54.html">54</a><a href="香艳丛书_page55.html">55</a><span>...</span><a href="香艳丛书_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
