<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 56 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 56 页/共 134 页
  </h1>
  <div class="content">
   疑略序【丁自申】
　　六经语孟曾思之书其垂于世而焯然大明者是岂一人之力哉古者遗书方出秦火之厄传诵未广也汉儒递相口授皆业专其书相与叅订缺谬而防其训释虽其言不能皆醇而所以羽翼圣经以待后人之慎择而取者其用心亦勤矣然当时亲传圣蕴如学庸二书犹混于传记之中至唐韩子特扬大学诚正修齐治平之序卓然于原道有见未可以其遗格致而轻訾之李习之发中庸论诚之防为复性书其言有汉时白首穷经之士所不能到而书不待宋儒而后表章者夫以文公朱子殚其平生以集诸儒大成可谓前无古人悠悠千载何韩李二公独以文称而与抗焉谓原道复性不得与于斯文不可也由唐而后其各以所见互相推明而共致力于遗经者抑又多矣今当经学大明之世儒者之弊大抵在于袭前人之成説随声雷同而莫知所裁此其名为尊朱而实未知所以尊譬如遐方蛮服奉诸夏之正朔而伦叙等杀所以轨圣而合天者彼恶能尽识哉近世阳明王氏稍摘一二以驳朱説之漏使紫阳复生亦当与之去短集长上下其议论焉然义理无穷人各有见安知异时不复有驳予者必硁硁然已之为是而彼之为非也则亦恐非公聼并观之义矣乃今观于堣斋先生之为是书也折衷朱説而反覆于义理之所安不敢于背朱未尝狥人之所同信不必于异朱未尝讳已之所独得盖更数载而后就稿翻数稿而始成书有以知先生之用心于学者深已且先生诵朱之书而尊守其説者也岂敢以其言少出入于朱而覆坏土于泰山添勺水于江河以求多哉必无是也先生之心固朱子之心也夫朱子极尊信程子而易本义不必尽同于程传其序伯恭甫读诗记也深有味乎其言至自为集注少或取之使以学庸章句为已足矣不必别为或问以附其后若解诚意章未为絶笔其他固当覆改也所谓以俟后之君子者则亦何妨于后学之申明耶帷不察其用心之所在而妄肆诋议輙欲求胜于前人者斯为可憾耳欧阳子曰经非一世之书也其传非一日之失也所以刋正补缉亦非一人之能也儒者劳心苦神于汗简之中欲为千世决难解之惑帷使学者各极其所见什取其一伯取其什庶几可以俟圣人之复生也其论公矣然彼斤斤焉斥汉儒之妄必蕲千百嵗之后复得一欧阳修者至于再至于三以附同其説得无褊而伤于固欤先生之书既着不以自是其説而名曰疑畧斯其义可与朱子相发明而其虚心出近世豪杰之士之上宜为学于朱者之所取也愚也读先生之言虽未至懵然无所疑乃竟不能发一辨难以相质证以此见愚之不足以语乎斯道而未免堕于随声雷同之因刻先生之书而序之窃愿再有请于先生






　　明文海卷二百十五
　　钦定四库全书
　　明文海巻二百十六　　　　余姚黄宗羲编序七
　　著述
　　山西碑刻目畧序【李濂】
　　夫山西尧舜禹之故都也秦汉以来碑刻繁于天下乃嘉靖癸未秋余赴官晋阳窃自念曰兹行也必得纵观古金石之文如图志之所载者比入绛州而绛帖及东库本亡矣至介休谒郭有道之墓而蔡邕之碑亡矣渡荥河访后土之祠而汉武之秋风辞碣亡矣上党泐冯勍之碑榆次失荀藐之刻顾所存者皆宋金元近代之物可观览者絶少而汉魏两晋诸名刻无一存者然则坚珉石果足恃耶昔欧阳永叔集古之遗刻谓物之终敝虽金石不能自久其感慨咨嗟之意溢于言表君子当知所以自立者矣余按部所见悉辑録其目以备考订仍各防其槩于本刻之下而题之曰山西碑刻目略贻我同志聊资博识云尔呜呼好古君子岂无先得我心之同然者乎嘉靖乙酉冬十一月朔日浚义李濂川父书于鴈门行台
　　河南碑刻目略序【李濂】
　　余少读欧阳公集古録赵明诚金石録洪适释郑樵金石畧窃爱其纪载三代秦汉以来金石遗文甚伙濓虽间见一二恨不获遍阅其眞迹而为之一快云或难之曰古人之文方册具载之矣何必覩其眞迹而后快于心乎曰渔仲盖尝言之矣方册者古人之言辞欵识者古人之面貌以后学企慕古人之心使得亲见其面而闻其言何患不与之俱化耶洙泗三千皆为贤哲而后世罕闻焉由弗得亲见圣人之仪型尔金石质坚可垂永久以兹稽古庻不失眞是故观晋人之笔法可想见晋人之风猷观唐人之字画可坐得唐人之典则博雅好古之士舍是其何以哉抑古人之眞迹传世有乆与不久者视石之坚脆而已矣今天下之石惟齐鲁为最坚故秦汉以来碑刻仅存于世者莫盛于山东如泰山孔林济寜州之所存者可考也其次莫若河南而河南古碑之最善者莫如酸枣荡隂受禅尊号诸碑耳濂闻见隘狭未能尽见天下古刻以偿夙愿繄古里河南实古中原之地其间丰碑巨碣残章防画幸存于风雨剥蚀之余樵牧毁伤之后者尚有之矣盖尝访造其下摹搨而归墨本瓌竒照映几席毎一展玩心志豁然始信渔仲所谓见古人面貌之説良不我诬也复念深山穷谷之中土壤埋没荆棘隐翳未见于世者不敢谓无也然则余之斯録讵能尽河南境内之所有而无遗乎姑防所见裒辑成编且各缀以数语效颦欧赵萃玉河嵩聊以为一方碑刻目畧俟后有所得则续録于左焉是为序
　　夏周正辨疑防通序【李濂】
　　濂闻之师曰春秋昭明如日月简易如天地垂训命辞直书无隐顾世之学者毎求之于深奥而圣人笔削之防荒矣按春秋隐公元年首书曰春王正月左传曰王周正月谓建子之月也伊川程子乃为之説曰周正月非春也假天时以立义耳夫以程子之贤岂懵于此盖泥于论语行夏之时之一言今夫论语者圣人论道之书也春秋者鲁国纪事之史也其为书固不同而可以例观耶胡文定作春秋传乃曰以夏时冠周月山之在当时已不能无疑答书辨驳冀其改正而文定卒未之从此所以啓后儒纷纷之议也自是而后众论蠭起或以为改月不改时或以为时月皆不改或以为时月皆改甲可乙否各持坚白不相下于是春王正月之旨遂为千古不决之疑矣呜呼生今之世而反古之道仲尼以为灾及其身矧春秋之作将以诛僭乱尊周室正一王之大法乃首改周之正朔其何以服乱臣贼子之心而使之悚然以惧耶斯理甚明无可疑者今不复深思熟讲以穷至当之归而固执意见之偏輙欲尽废众説曷若姑守阙疑之训虚心研究以徐求其得失之为善乎属者嘉靖丁酉北畿乡试主司尝以此为防问而力主叶时戴良周洪谟之説刋刻程文贻讥当世逾三科丙午南畿乡试主司鉴北畿之误复以此为防问大意谓孔子周人也尝曰吾从周苟无其位而改周之正朔其何以训天下哉试録一出海内有识之士咸是之孰谓人心无眞见天下无公论哉濂屏处山林日长无事凡六经疑义窃尝究心而于春王正月之防尤数数焉乃叅考羣言就正有道反覆思绎久之有得爰辑旧闻厘为四巻题之曰夏周正辨疑防通其前二巻所载虽于经旨有乖聊复存之欲使学者先览庸知其误后二巻所载庶几弗悖经旨谨备録之以为读春秋者之指南所谓昭明如日月简易如天地者始晓然于天下而莫之能惑亦古今之大快事也区区自惟寡陋夫何所知讵敢仰测圣笔之万一愽稽众论漫尔折衷如曰不然请俟来哲
　　汴京遗迹志序【李濂】
　　余未第时读书吹台尝辑宋艺祖而下九帝起庚申至丁未凡一百六十有七年之事为汴宋春秋垂完而辍既叨甲科遂服官政固无暇及此丙戌免归始得肆力纂述乃于箧笥中检寻故稿散逸罔存于是追忆旧闻着汴京遗迹志二十余巻冠之序曰粤惟秦汉以来天子建都之地曰关中曰洛阳曰建业曰汴梁曰临安其间遗迹徃事非借图籍以传则迹与代湮事随人灭陵谷变易城阙丘墟虽都人遗老有不能道其遗址之所在者矣然则图籍之在寰宇岂可少哉今关中有三辅黄图吕伋公长安图记程文简公雍録葛稚川关中记洛阳有杨佺期洛阳图韦述西京记李格非洛阳名园记王正伦洛阳类事建业有史正志建康志朱舜庸建康续志陈鲁南金陵图考临安有武林旧事周淙临安志李心传朝野杂记皆行于世学士大夫一展阅间故都遗迹宛聚目前不必履壤观风讯宫问沼蹑荒台瞩废殿而感时懐古之情自不容己于卧游之顷矣独吾汴自五代以迄于宋久为帝都而纪载之书无闻焉幸防有孟元老梦华録一帙芜秽猥无足观者余丱角时闻先生长者咸称宋敏求东京记王权夷门记颇为明悉而未之见间尝徧叩城中藏书之家暨海内博雅之士皆亡有也丙午之夏余避暑于南坰别墅幽居寡营神虑澹爽乃稍亲笔研创辑汴京遗迹志成所愧闻见褊陋搜罗防略櫽括靡周诠次无法讵敢曰与吕汲公程文简诸君子之编并行于世哉聊亦摭故实备考索舒慨惋资谭噱补乡国之阙文消山林之长日而已乃若区区删订取舍之意备见凡例所谓一代兴衰治乱之故亦畧寓于其中读是编者当自得之
　　事类赋序【李濓】
　　宋博士渤海吴淑着事类赋百篇奉诏而为之注搜罗百家贯穿古今可谓博洽也已余览是书未尝不嘉其考覈之精叙述之美而三叹其用心之劳也虽然余窃有论焉载述日多世鲜自得之学以得之之易也七十子之徒目不见载籍而斐然成章以得之之难也古之人有老而后见完本论语聘上国而始见诗之风雅颂适鲁而始见易象春秋其得之之难如此故其濳心覃思强探力索一旦豁然贯通则为自得之学矣近代雕印实繁汗牛充栋故学者彻悟寡而剽窃多训愈明而功愈懈如道德性命之説则有陈北溪字义程若庸字训而眞西山读书记为尤精如车冕噐服之辨则有朱晦庵仪礼经传通解杨复三礼图而陈祥道礼书为尤备如草木鸟兽虫鱼之类则有司马公名苑陆农师埤雅而罗鄂州尔雅翼为尤悉是故古之人有终身不能通者今开巻了然而可晓然无体騐精察之功其于此心之自得何如也吴氏此书聚博为约最便近学且櫽括成赋谐以音韵诚类书之优者也展而阅之亦穷理格物之一助惜乎赋体皆徘匪古之轨盖遵当时取士之制云尔开封守南宫白侯刻寘郡斋请余序之余僭书所见于巻端如此甲午冬十一月朔嵩渚李濂书
　　救荒本草序【李濂】
　　淮南子曰神农尝百草之滋味一日而七十毒由是本草兴焉陶隐居徐之才陈藏噐日华子唐慎防之徒代有演述皆为疗病也嗣后孟诜有食疗本草陈士良有食性本草皆因饮馔以调摄人非为救荒也救荒本草二巻乃永乐间周藩集録而刻之者今亡其板濓家食时访求善本自汴携来晋台按察使石冈蔡公见而嘉之以告于廵抚都御史防斋毕公公曰是有禆荒政者乃下令刋布属濂序之按周礼大司徒以荒政十二聚万民五曰舍禁夫舎禁者谓舍其虞泽之厉禁纵民采取以济饥也若沿江濒湖诸郡邑皆有鱼虾螺蚬菱芡茭藻之饶饥者犹有頼焉齐梁秦晋之墟平原坦野弥望千里一遇大侵而鹄形鸠面之殍枕藉道路吁可悲已后汉永兴二年诏令郡国种芜菁以助食然五方之风气异宜而物产之形质异状名彚既繁眞赝难别使不图列而详説之鲜有不以虺床当蘼芜荠苨乱人参者其弊至于杀人此救荒本草之所以作也是书有图説图以肖其形説以着其用首言产生之壤同异之名次言寒热之性甘苦之味终言淘浸烹煮蒸晒调和之法草木野菜凡四百一十四种见旧本草者一百三十八种新增者二百七十六种云或遇荒嵗按图而求之随地皆有无艰得者苟如法采食可以活命是书也有功于生民大矣昔李文靖为相毎奏对常以四方水旱为言范文正为江淮宣抚使见民以野草煮食即奏而献之毕蔡二公刋布之盛心其类是也夫
　　六朝诗序【沈恺】
　　叙曰诗以防言风谕縁之性情三百篇尚矣风逸而不荡雅丽而有则颂简而统要义例不同体裁自别汉之苏李因心师古独超乗故其为诗辞质而腴兴近而远虽慷慨激烈犹有三百篇之遗魏则直举胸臆闲旷清适虽存之隐冥而风神犹振晋縁情述景机秘大露且缛靡未刋而格致渐衰下逮六朝去古寖远风流日下倡为声律靡靡然同风盖偶丽排巧之习胜而温柔和厚之体防矣大雅君子若在所弃而犹取焉者何夫作非神解诗以感兴攻尚各殊好赏互异亦其势也故骚者古之变选者骚之变律乂选之变其习愈胜其变愈竒今夫论诗者徃徃祖尚唐人片辞只句流布海内争起濯磨屏弃前好至白首吟哦务追并轨其容声音响稍落凡调不类唐语辄为废诗弃去弗録嗟乎唐固足尚矣然縁裔穷宗要有所自遡流逹支岂无本源故唐律者后人之轨范也而六朝者尤唐之所自出也直以六朝用文以掩质故始茁而未全唐人由质以成文故体备而并美唐太宗虽以英发盖世一时赓倡穷靡极丽要之不出隋陈之习而凡其猎秘搜竒洋洋可聼者齐梁人又皆先为之矣衍而极于少陵太白风格体裁曲尽其变而诗至是彬彬然盛矣毋亦六朝者乃武德之先驱开元天宝之滥觞乎楚人有欲知海者不即指海示之曰黄河砥柱此海之源也溢而云梦荡而震泽虽其洪涛巨流变怪百出则固黄河砥柱之支也知唐诗之为盛不知唐之所自出殆泛云梦震泽而忘其为黄河砥柱者矣恶乎可哉长谷徐子素善诗悟汉精秘契魏本宗而犹属意斯集者夫岂漫有所及也将以偹天下之大观因以章唐律固有所祖云
　　书国风郑卫篇后【薛应旂】
　　季子观周乐为之歌卫郑皆曰美哉且谓康叔武公之德如是郑虽讥其细亦不及于淫也及春秋列国大夫防盟多赋郑卫诗以见志使皆淫词岂肯引以自况夫子虽谓郑声淫亦未必淫奔之淫説者防此遂以风雨鸡鸣丘中有麻木瓜采葛扶苏子衿之类悉改序説恐非夫子删述本指序説固未必尽是然汉时去春秋尚近经师传授犹有影响至宋则愈远矣此皆未敢尽信者也虽然诗亦稽实待虚之作未必专指一人一事而言必如孔孟説诗乃为得之如素以为绚忧心悄悄之类今皆可见下此则韩婴外传虽未尽能以意逆志而变动不居犹有古之遗焉吾思学者读经但当以尔雅辨释字义屏去训诂虚心潜玩当有得矣
　　皇明百家诗序【薛应旂】
　　昔人谓文章关乎气运而声音与政相通岂不信然哉乃若诗以言志固文章之英华而声音之橐籥也先王陈之以观风诸侯贡之以献俗实以寓庆让黜陟之典而扶世立教之义盖莫大焉使其末艺细故而无益于理乱则古昔盛时之君相方设官立政体国经野之不遑何乃为此不急之务耶周室东迁政教号令不及于天下行人不采风乐官不逹雅而各国卿大夫交邻聘问犹以防言相感揖让之间必称诗以谕志盖以别贤不肖而盛衰隆替亦将于是乎征焉春秋之后聘问歌咏不列于侯国学诗之士逸在布衣而闾巷之辞无复上逹汉武立乐府而采歌谣于是有赵代之讴秦楚之风亦可以观风验俗而知厚薄延至晋魏六朝多缓弱绮靡之词没风谕兴感之义唐人以诗取士作者軰出风流习尚大雅日漓而艺林词客顾皆极口推尚模拟诵法尝自以为不及盖七八百年于兹无有异议直谓宋人无诗元以来虽学唐总不能得其肯綮此其言若出一口而于身心性情世教民彛关系与否置弗论也呜呼亦甚乎其惑且诞也久矣吾友是堂俞君谢宪长家居杜门温绎旧所读书间乃尽索我明诸名人诗彚次成编凡数百家家为删定缀以小序题曰皇明百家诗以彰昭代人文之盛刻成属余序之余谓俞君平生规为经畧欲有为于时而弗克究其志以归掩目渊濳于世若无渉凡所以维持世风警切时事者有不能以但巳也其为是者盖自附于古人陈诗采风之义而岂为骚人墨士立赤帜哉夫苟取其所编而徧观之则我明自开国以至于今气随运复文与时迁而人品士类汚隆高下一讽咏之间可以知其大都矣秉陶钧以斡旋元化一匡皇极者将不有征于是耶余故歴述诗之为教以明俞君之所以集是编者匪直艺焉而已也
　　六朝诗集序【薛应旂】
　　今天下论诗者谓不关理论理者多病诗一及六朝不遑究观而袭闻传聼已槩拟其侈靡矣呜呼诗本性情衰正污隆理无不在不有独见率同耳食未可与论诗可与论理也乎哉故曰商赐始可与言诗也或谓六朝诗恶得与三百篇比不知先民所询圣人所择狂夫采薪咸为陈列故仲尼归卫而正季札聘鲁而观盖未尝遗乎列国之风也齐梁间人士独非闾巷歌謡弃妻思妇类耶昔王通氏圣之修者也其所续诗今不槩见然观其称士衡之文以及灵运之傲休文之冶鲍照江淹之急以怨吴筠孔珪之怪以怒谢荘王融之纎碎徐陵庾信之夸诞孝绰兄弟之淫湘东诸王之繁谢眺之防江总之虚颜延之王俭任昉之约以则是其所续者大都皆夫人之诗耳四名五志意义所繋岂防乎哉然则斯集也固不特汉魏之余波初唐之滥觞也矧夫诸侯不贡诗行人不采风乐官不逹雅国史不明变而列代之风冺焉久矣论世以征化者于斯可勿之观耶
　　苑洛先生志乐序【杨继盛】
　　世之谈经学者必称六经然五经各有专业而乐则灭絶无传论治法者必对举礼乐然议礼者于天然不易之外犹深求立异可喜之説至于乐则废弃不讲全德之防风俗之弊恒必由之良可悲夫然律吕与天地相为终始方其隐而未彰也天既生哲人以作之则于其既晦也天忍任其湮没已乎阐明之责盖必有所寄者先生自做秀才时便抱古乐散亡之忧当其嵗试藩司闻诸督学虎谷王公云律吕之学今虽失传然作之者既出于吾人则在人亦无不可知之理特未有好古者究心焉耳先生于是惕然省悟退而博极羣书凡渉于乐者无不叅考其好之之专虽发疽寻愈不知也既而得其説矣于是有直解之作然作用之实未之悉也自是苦心精思或脱悟于载籍之旧或神防于心得之精或见是于羣非之中若天有以啓其衷者终而观其深矣于是有志乐之作曰志云者先生自谦之辞也非徒志而已也是故律生声钟生律马迁着之矣而律经声纬之递变体十用九之明示则未之及也围九分积八百一十分班固着之矣而管圆分方旋宫环转乗除规圆之图则未之及也六十调八十四声蔡子着之矣而起调则例及正变全半子倍之交用调均首末长短相生之互见则未之及也六变八变九变之用周礼载之矣而以黄钟祀天神以防賔祀地祗以太簇享人一造化之自然以黄钟一均之备布之于朝廷宫闱实古今之絶唱则又有出乎周礼之外者也宏纲细目一节万变信手拈来触处皆合乐之为道尽于是矣志云乎哉其于先儒世儒之图论备録不遗者是固先生与善之心然亦欲学者考见得失焉耳方其始刻之日九鹤飞舞先生之庭者久之识者以为是书感通所至观仰秣出聼之説则鹤之来舞也固宜而其得乐之正也此非其明验矣乎昔人谓黄帝制律吕与伏羲画卦大禹叙畴同功然卦畴得程朱数子而始着律吕得先生是书而始明则其功当不在数子下岂曰小补云乎呜呼太和在成化宇宙间故先生所由生太和在治宇宙间故是书所由始太和在嘉靖宇宙间故是书所由成则其作诚不偶然也后之有志于乐者苟能讲求而举行之则太和将在万世之宇宙而先生之功至是为益大矣然不苦心以求之何以知是书之正不得其説而精之乂何以知盛之言不为阿私也哉噫盛不敏虽学之而未能也讲求之责深有望于同志君子云
　　水利全书序【周祚】
　　嘉靖甲午佥宪西蜀朱君子和按水利两浙顾昔失常典民不可守俾各郡列利害总其纲纪成一家之言名水利全书余读而序之绍兴海水北跨数百里害之大者也古者立国居民疆理为上川泽为下四海之水常弱中国之土浮焉是天地之统防经理之攸宜也故四海祀常尊受璧沉祭出于川泽绍兴东海支流也东望扶桑南瞻溟渤其所抵极埒焉民庐舍聚落肥淤之田横亘属县亦数百里去海岸不百歩隄防溃决湛溺立见俟退排水泽而后居之民不堪矣大率隄防治否水害之深系也其治之法与治河异河水行地中海水出城外大禹治天下之水不及海也司马迁河渠一书止于河患是无治之也徃五六十嵗海水从渔浦入阡陌中经百里包白马诸山后入于海民虽为陂障膏腴决裂矣前太守谋塞之鱼鳖之地桑麻相望其利百倍民今食之无穷已也夫海水善下引而归之土中不几相漂乎贾让治河之説治土而防其川犹止儿啼而塞其口彼之所为儿口此则所为牛后矣治海而不塞日见其难矣缮完隄防劳费无已虽圣人作用罔能越是图书较明彰彰可覩也若夫陂塘江湖民逐水草转而衣食之则在所简焉汉书云防稽东接于海南近诸越北枕大江是防稽即今绍兴也余尝登禹陵之山而深有慨焉神禹治水毕功于防稽夫难者先之易者后之圣人行事本末之序也观其防百王朝万国曷尝他务哉则防稽之水其畧可知矣朱君不遗巨细俾皆书之其知今昔之异宜不忘于隆盛也耶
　　重刻文选序【田汝成】
　　周衰先王仁义礼乐之教其实不布于治功而其华散于文墨缙绅之流操觚引翰者各以有所得恢张绪余垂声艺苑盖起自嬴秦盛于汉魏袭于六朝靡漫极矣传曰文武之道未坠于地贤者识其大者不贤者识其小者先进识者摭其实后进识者猎其华吾因是而知先王教泽涵濡波及后世者至深远也梁太子萧统监抚之余招徕才彦览前载芟秽披珍存什一于千百分门萃类为书三十巻题曰文选自唐以来文章者家视为标凖鸿儒硕学罔不取材可谓总七代之英灵流万古之膏馥矣宋时学者不解文铨妄加参驳谓统拙文陋识去取违宜若董仲舒之对制刘向之叙战国防王羲之之记兰亭陶渊明之赋闲情则遗而不録相如赋上林引卢橘夏熟扬雄赋甘泉叙玉树菁葱则槩收之而不辨其谬以此谯统暴瑕掩瑜不原作述之防统不云乎若以立意为宗不以能文为本者今之所撰抑又略诸盖能文固先于立意而立意者未必专于为文故议关国是事载史官虽董贾之言亦所不采若体属词章思归藻翰即扬雄符命乂何择焉大抵选例崇葩华而畧简澹执规觚而齐体裁是以考辞按部璨若连珠大篇短章咸归秾郁诗如渊明文如兰亭非不皎然清逸也苐使掇入集中揆之诸家览非一色矣若夫闲情一赋明为白璧防瑕盖处士兴寄冲寂不当学歩艳词劝百讽一自舛平生若以渊明之故槩奨为佳是宝夏氏之璜而忘其考也上林甘泉宗工杰构廼直以片谬致捐是憎蚁鼻之缺而弃纯钩也况统集众见以取裁可否于甲乙者必且审矣而一以谯统不亦固哉迩来更有文选增定广文选诸篇自附于统弥缝其阙而匡救其谬殆为末学肤受不知而作较之宋儒抑又甚焉故愚尝谓文选一书譬之园林也怪石蟠松竒花异卉以延赏适而已楩楠豫章非所植也乂譬则散乐焉吴趋楚舞擫管弹丝以娱眺聼而已而一唱三叹以雅以南非所陈也述作之防机轴存焉执是而求羣疑可释矣唐时李善始为笺释吕延祚病其未备乃集吕延济刘良张铣吕向李周翰五人重加疏解后人并善注而传之名曰六臣注凡六十巻盖皆奏进于宗者故称臣焉钱塘洪君子美得宋刋本重锓梓校讐精致逾于他刻且子美之文雅有足称者予为叙其首简而并着所以解笑于统者以平章选例云
　　先夫子曰田汝成字叔禾钱唐人广西叅议所着炎徼纪闻人称其有司马之致然以文成之抚为处置失宜岂必如韩雍之斩刈如犬豕乃为得乎【私记叔禾嘉靖丙戌进士西湖游览志亦叔禾所着】
　　西湖游览志序【田汝成】
　　海上之士徃徃谈蓬莱三岛之胜恍惚渺茫莫可踪迹岂若西湖重青浅碧抱丽城闉陆走水浮咸可渉览况帝都之余藻餙华富即海上之士所称珠宫贝阙琪树琼花当不过此宜乎胜甲寰中声闻遐服也然海内名山率皆有志而西湖独无讵非阙典曩嵗五岳山人黄勉之尝谓余曰西湖无志犹西子不冩照霓裳不按谱也子盍图之时予敬诺而五六年前宦游无暇迨乎宅忧除服聊寓目焉风景不殊良朋就世言犹在耳负约已长因念古人逾祥援琴将以舒其菀结闻篴作赋用以感于幽防予不敏窃比山水于笙歌拟呫哔以酬诺一物二义爰契我心于是防集见闻再证履讨辑撰此书叙列山川附以胜迹揭纲统目为巻者二十有四题曰西湖游览志裁剪之遗兼收并蓄分门彚种为巻者二十有六题曰西湖游览志余客有病予此书多述游冶之事歌舞之谈导欲宣奢非以长化也予则以为志者史家之一体也史不实録则观者何稽焉故太华终南守国者恃为金汤之固武夷鴈荡栖眞者隐为解化之区岳麓鹅湖讲学者辟为都授之所西湖三者无一居焉而欲讳游冶之事歌舞之谈假借雄观祗益浮伪尔史家不为也客又病予此书名系西湖而傍及城市覈实不符予则以为西湖者南北两山之秀液也南北两山者西湖之护沙也滋灵酿淑条贯同之若非探本山川因原别委则西湖之全体不章故旁及城市正以为摹冩西湖也学使文谷孔公尝览而嘉之曰殆郡史也美刺并陈欲为锓传而以忧去侍御纪山曹公亦欲锓传而复以忧去至是侍御剑泉鄢公按部两浙政肃风清博雅崇文垂情艺苑布宪之暇访及此书览而嘉之谓郡守严公曰是诚郡史可以传矣严公敬诺属贰守丘公综理之而民部秋轩薛公水部洪宇王公咸榷税于杭闻兹盛举亦捐赀焉未浃四旬勒梓已竟窃愧才绵识昧笔削无方符篆詅痴虚上官之雅意楮宜覆瓿贻大方之哂言若肯苴其阙畧弼其讹谬裒为别集被我宠光是大愿也















　　明文海巻二百十六
　　钦定四库全书
　　明文海巻二百十七　　　　余姚黄宗羲编序八
　　著述
　　转注古音畧序【杨慎】
　　周官保氏六书终于转注其训曰一字数音必展转注释而后可知虞典谓之和声乐书谓之比音小学家曰动静字音训诂以定之曰读作某若于戱读作呜呼也曰引证以拟之曰某读若云徐邈读王肃读是也毛诗楚辞悉谓之叶韵其实不越保氏转注之义耳易注疏云贲有七音实始发其例宋吴才老作韵补始有成编旁通曲贯上下千载朱晦翁诗传楚辞考订尽从其说魏鹤山论易经传皆韵详着于师友雅言学者虽稍知崈诵而犹谓叶韵自叶韵转注自转注是犹知二五而不知十也余自舞象之年究竟六书不敢贪古人之成编爲不肖之捷径尤复根盘节解条入叶贯间亦有晦于古而始发于今缪于昔乃有正于后故知思不厌精索不厌深也古人恒言音义得其音斯得其义矣以之读奥篇隠帙涣若氷释炳若日烛又以所粹参之古人成编褫其烦重补其遗漏庶无蹈于雷同兼有益于讽説乃作转注古音畧大抵详于经典而畧于文集详于周汉而畧于晋以下也惟彼文人用韵或茍以流便其辞而于义于古实无当如沈约之雌霓是已又奚足以爲据耶今之所采必于经有裨必于古有考扶微学广异义是之取焉匪徒以逞博棼累巻帙而已方今古学大昭当有见而好之者不必求子云于后世也
　　滇候记序【杨慎】
　　逺游子曰千里不同风百里不共雷日月之隂径寸而移雨旸之地隔垄而分兹其细也太明太防之野戴斗戴日之域或日中而无影或深暝而见旭或衔烛龙以爲照或煮羊脾而已曙山川之隔阂气候之不齐其极也是以有测景之圭有书云之台有相风之乌有候风之律海有星占河有括象以此知其不齐矣故曰不出戸知天下天下诚难以不出戸知也非躬阅之其载籍乎夫九州之书志九州之异也佚而不传周处作九州风土记宗懔作荆楚岁时记至于巴蜀异志岭表异录皆是物也余流放滇越温暑毒草之地尠过从晤言之适幽忧而屏居流离而阅时感其异候有殊中土輙籍而记之岂欲妄意古人乎他日冀万一释其棘矜归于氓甽焚枯酌醴班荆坐茅与击壌之老聚沙之童晨夕话之亦可以代博奕矣
　　赵东山春王正月辨防【杨慎】
　　昔赵汸左传补注辨周正改月之证引据既博分析又明可爲不刋之论定千古不决之疑独恨其书不传故谨录之然有一条未引今特着之按文选所收古诗十九首非一人一时之作也其曰玉衡指孟冬众星何歴歴白露沾野草时节忽复易秋蝉鸣树间元鸟逝安适此诗文景之世所作也按汉书髙祖以十月至灞上仍以十月爲岁首则所谓孟冬乃建申之月也故有白露秋蝉之语盖秦不师古以建亥爲岁首无谓之极汉制大抵袭秦故首十月非系十月至灞上也秦之缪妄不足言然因此可考周正改月之验何也秦上承周秦以建亥爲岁首而谓之春故汉代仍之建申之月谓之孟冬矣周人以子月爲春从可知矣至汉武帝始用夏正以寅月爲首故其诗云孟冬寒气至朔风何惨栗此孟冬亥月也故有风惨栗之语武帝以后之诗可知诗可以观讵不信矣
　　水经序【杨慎】
　　汉桑钦水经旧录凡三巻纪天下诸水首河终泝江凡一百十有一曰出曰过曰迳曰合曰分曰屈曰注曰入此其八例也而水道如指掌矣又纪禹贡山水泽地所在凡六十以爲巻终限华夷判疆域利灌溉通挽运具考是焉盖不刋典也故以经名有宋陈振孙者独评其爲未精审遂啓疑于后人谓河源一派汉使终不能穷九河故道淤塞无稽钦所记徧域中岂必一一皆信也余窃以其説爲不然昔在陶唐水失其行神禹平之史官纪其濬导之绩于是乎禹贡作焉厥后好事者因禹迹之广旁及异域圻壤悉载淑诡毕陈于是乎山海经作焉原钦此志盖祖述禹贡而宪章山海者也职方王防之遗图沟洫河渠之杂志輶车观风之赴告謡俗闻见之传信其不爲无稽之籍可知已岂必地至方问而后笔哉以余尝所经歴验之自吾西蜀至北都水浮荆楚陆走秦赵经且万余里名川支川问津者无虑此书之十二征徃所载与今所见无至太忤用是例其未经者虽天下可知也谓其未精审者无乃厚诬与夫禹贡者圣人作之圣人订之然其间如东滙泽爲彭蠡东迤北防爲滙传者摘其爲纪者之误至于山海经之抵牾多有之而学者犹不废也则此书顾不足爲禹贡之义疏山海之补逸乎乃独乆湮于肆箧者亦由知者鲜尔余近得之惜其纸敝墨蒙乃重爲校辑止存钦之本文若郦氏注衍爲四十巻厌其枝蔓太繁颇无关渉首注河水二字泛引佛经怪诞之説几数千言亦赘已今之史传类文引用例称爲道元水经遂使钦之用心与其名姓俱泯焉诚可慨夫亦犹习礼者汰仪礼而反任曲礼之传爲经説春秋者不知据经以按传而反因传以疑经皆贵讽説而贱本始是末师而非徃古可重嘅者类此故特去之而详着其説焉呜呼得吾説而通之不独可以读水经也已
　　五言律祖序【杨慎】
　　夫仰观星阶则两两相比頫玩卦画则八八交聨盖太极判而两仪分六律出而四声具岂伊人力实由天成验厥物情可识诗律矣五言肇于风雅俪律起于汉京游女行露已见半章孺子沧浪亦有全曲是五言起于成周也北风南枝方隅不忒红妆素手彩色相宣是俪律本于西汉也岂得云切响浮声兴于梁代平头上尾创自汉年乎近日雕龙名家凌云鸿笔寻滥觞于景云垂拱之上着先鞭于延清必简之前逺取宋齐梁陈径造隂何沈范顾于先律未有别编慎犀渠歳暇隃麋日亲乃取六朝俪篇题爲五言律祖泝龙舟于落叶遵鳯辂以推轮华雕极挚本质巨逾矣今之论词曲者曰套数小令各有体套数可以仿小令之严小令不可入套数之诨论字学者曰分篆籕各有师分可以从篆籕之古篆籕不可杂分之波例之诗律曷云异旃如曰不然请俟来哲
　　四书五经余义序【杨慎】
　　司马瑞虹叔父先生归居新都后日以敷文析理自娱犹横经时也其精也条入叶贯其通也氷释理顺其采懿也并包而罔遗其砭疵也犂然当心而解颐四书五经皆有説焉名之曰余义其四书则郴阳燕崖李子序之矣易书诗春秋礼则某某序之矣梓成特伻以示慎慎自少受章句于我叔父今三十余年矣流戍滇徼不获侍几砚请益爲憾而幸此书之邮来如对函丈奉提命也追惟慎昔少时尝以左氏筮短长之説爲问叔父云杜预之説非也象与数岂分短与长乎但以占卜骊姬事筮从之吉其説短违之凶其説长也他日又以礼羽鸟曰降四足曰渍爲问叔父曰此因尊卑之等而别赴终之义不应以羽鸟四足之异类而同于天子诸侯之崩薨也慎悟因请其説曰古有羽虫之孽有淫于原野之害其指此乎叔父平日凡説古书妙解类是尝语慎曰人各有见果以先儒説后再无别义亦固而已矣燕崖子云师心贱耳舎传穷经得我叔父论著之凡矣荀子云信信信也疑疑亦信也古之学者得于有疑今之学者病于不疑经犹招也也张招若□于百步之外一夫射之不若众射之有获也况越鳬楚乙鸿一耳晋葍秦蔓蕣一耳参则得一则惑矣朱子自言吾平生传注学庸论语所得爲多易与诗所得仅如鸡肋盖不满于易本义与诗传也今世乃规规然不敢议岂朱子所望于后贤乎郑夹祭云秦人焚经而经存汉人表经而经亡慎则曰唐人不以经取士而经明今日以经取士而经晦是则皮相肤浅口出耳入之过也观叔父之斯着也其爲博学详説之助不其多与正唯朱子所望于后贤之意慎承命爲序故谨述之至若分经析义已备于诸君之序矣其微辞奥防殊诂妙筌则遽数不能终览者自得之
　　五子书序【杨一清】
　　鬻子二巻凡十四篇鹖冠子三巻凡十九篇子华子十巻尹文子二巻篇如之公孙龙子三巻凡六篇侍御沁水李公得之俾西安郡僚托之木与四方学者共焉予自始学即知慕诸子百家言局于举业未暇也长齿仕籍稍搜涉羣书顾学无本恐于途辙方凛凛近思亦不暇及所谓诸子云者然尝窃闻儒先绪论而有以悉其是非矣至是乃得闻所未闻学所未学信矣哉先民之妙于言然益以见儒先之论之正也鬻子盖子书之始虽篇章舛错不完而其文质其义实古书无疑鹖冠子不知何如人韩愈氏论其杂黄老刑名然矣而其述三才变通古今治乱之道要不爲无见也子华子叙称其指归道德经纪仁义而其书反类道家言又多勦浮屠老子庄列黄帝内经春秋外传司马迁班固诸书藻饰而成当出僞手以其辞气舂容文采焕发故学文者好之尹文子言大道似老氏言刑名似申韩不必求其真赝盖无足与者前辈并刘向仲长氏之序皆谓后人所依托有以哉公孙龙之辩甚矣而白马非白之喻坚白同异之説终不可解欲正名实而名实卒不可正战国处士其横议每类是耶呜呼大道既隠异端曲学起而乗之言人人殊汉艺文志所载实一百八十九家昔之君子尝欲裒而殱之矣予谓洙泗之流既微濂洛之源未启邪説害人烈于猛火尚忍从而膏之自五纬聚奎诸儒阐道士稍通章句即知尊孔孟而黜百家虽诸子并生于世适足爲指麾驱使之资耳况眇焉如线之言顾足爲吾病乎且至理无所不寓刍荛有所当察权度在我则寸长片善皆可取不可弃此侍御公之志而予爲述之者也
　　古苑序【刘凤】
　　昔晋文公学读书于臼季曰多闻以待能者王歜负书而游季子发箧书习简练彼所习何书耶未有闻于今者左史倚相能读丘索是徒闻其名而已岂世悠逺磨灭耶将爲秦燔之耶若惠子之书五车管敬仲之所削方墨笔其有一言见于今乎彼齐女子且称西方之书甚辨以慧吾每志在内外史遇周秦间之迹未尝不三覆叹后来虽益多非吾好也夫图纬秘记防数其非出于圣人乎诞罔时有之然胡可尽废也若星气厯度河洛轨象孔壁魏寝时有出于世者盖以怳惚疑之独后儒之信可乎余渉道浅未能删裁刋防若文辞之驳乱浮譌不敢多让故其存者鸠缮正之若散见犹余未尽虽片言可追遡遐古因削牍识之各以书从俾无并佚初以传述旧闻已乃兼举事类颇及汉以后至隋其见于他所类者不取若皇览徧畧书苑类苑玉镜诸家鄙宗孝标杳等所撰叙千不存一亦复随録之与夫闻之故老者惜不获睹犹可得一二既累岁月距之窅收采不得息棘艰矣方淖乎如渉于海未有涯涘昔歆向父子所录三万余巻庶哉岂遘厄之屡天所忌抑后人蠧败去之何益逺益亡记云气老能变曰精事习能变曰智彼閟藏者机既伏泄之华英者化之光精又窃夺之是宁免于怼嫉尤之而庸有千万世具存者乎古称立言不朽嗟乎嗟乎所以呕胆刳衷心刿肝鉥身不得当者冀垂之后世而徃徃零坠散遗湮烬废没顾其残断时见于缺简遗编并其人姓名微着而已故士亦何所爲不放意乎当年极身之所欲而终岁穷愁耽于著书欲何见耶且天地犹有尽而况区区空文余既深感之故收之于晦曀敝壊之余复光着若发防矣此非余之所能也若有以导之而不得其故也精神之流于世尚亦犹有存乎且余不能尽细绎名山大川之藏与四方所载安知不有同余志者防求而湛索之必当有继出未尽以成余书若夫撰次之体则首以古初之书见于他者收拾之虽无篇次亦各见矣曰书类乃古事僻隠若怪竒可喜者以类从曰事类名之曰古苑云
　　唐诗纪事序【孔天】
　　唐诗纪事若干巻旧叙是临邛灌园居士计敏夫字有功所集而爲懐安假守王禧字庆长锓置郡斋时记嘉定甲申年代既逺印版磨灭或无再刻之者故其书罕存即有传者但钞本尔嗜文之士意恒阙如也嘉靖乙巳钱唐洪子美氏释宫宷玉绛之班理家园竹素之业得笥藏懐安初本遂爲雕缮乆之成书余览而嘉之且善其纪事之意叙曰夫诗以道情畴弗恒言之哉然而必有事焉则情之所由起也辞之所爲综也故观于其诗者得事则可以识情得情则可以达辞譬诸水木事其源委本末乎辞其津渉林丛乎情其爲流爲鬯者乎是故可以观已故君子曰在事爲诗又曰国史明乎得失之迹夫谓诗爲事以史爲诗其义膴哉然自性情之説拘而狂简或遂畧于事则犹不穷水木而徒迷骛乎津渉蔽亏乎林丛其于流鬯益已踈矣故孔文又言致知在于格物孟子诵诗必论其世且如虞有卿云之歌弗稽大传曷知其爲禅夏汉盛五篇之诗非考两都又焉得其鸿典也故善学者大通而无阂不善学者小见而多离诗从删后岂展无之顾大雅虽阙然歌咏之事可考而绎焉唐俗尚诗号专盛至其摛藻命章逐境纡懐皆情感事而发抒辞縁情而绮丽即情事之合一讵观览之可偏宋兴理学儒者偏鄙薄词华复又推杜甫等而以格调声律爲品裁然但言理而不及事岂与古人説诗之防同哉今髙材切慕其成説竞依凭其篱下掇拾其绪余及博讨唐篇如穷水木或不喻其时代与人物是既不晓事又安识所谓道情者与夫所谓声调者亦窽言也已然则纪事一书其艺流之源委文苑之本末利渉之方航发防之朗若者尝观集唐诗者奚啻什数集纪事如有功者少刻唐诗者奚啻百数刻纪事如子美者少余故嘉善作此叙词诗三百篇毛传盖其纪事今爲考亭所绌然欲究遗经当必考之子美名楩歴詹事府主簿
　　朱子晩年定论序【孔天】
　　诸儒训诂之学至朱子稍稍折衷是故有易诗四书等传注初意盖欲由讲解以爲入道之门若曰博学而详説之将以反説约焉尔诚非其学之至论之定也一时门人遂以缀辑而张大之后儒遂守其説而不详忘其约而不反至于信传而不信经从人而不从天学术支离道体防障则章句爲有祸焉故朱子晩年既反约于详説之余则尽悔其未详之説之非至以爲自诳诳人罪不胜赎斯学有所至论有所定朱子已非自诳而学人之自诳者于今犹烈也可胜痛哉适见阳明王子畧取其言称其爲定论也且曰世之学者徒守朱子中年未定之説而不复知求其晩歳既悟之论竞相呶呶以乱正学不自知其入于异端信斯言也则学者宜深省之吾故刻其书以视同志
　　重刋传习录序【朱衡】
　　昔濂溪周子倡独悟之学于天下当其时乃有疑其所自出者至于乆而后定宋儒既逺经生牵制文义乆矣阳明先生掲良知之防力拯羣迷而四方之人始而骇继而疑至呶呶以相訿先生处羣猜众咻之中而不自恤于是疑信者相半之夫周子之学后世所宗奚独疑于当时之人哉彼人之情胶于故而又伐乎异也无极之极自桞子言之以其出自栁子而疑之也固宜若乃良知之学根诸孟氏而大学以致知爲教此不可以信哉先生之学简易直截然非径造者所能至其爲教也神机无方然要其宗防则一言之垂于世者伙矣而其剖析精明读之而易入触之而易从自谓无意中得此一助者即今所传传习录是已今去先生之世余二纪读其书者靡不悦而宗之私淑之士多于及门之徒则先生之学人固翕然信矣虽然微言日湮中行复鲜士徃徃以资之所近见之所及以爲学故有厌物情之纷挠惩训述之支离而遗境言心任识作悟恣意爲率性者而又或求先生于无不知不能之中揣摩凑合自以爲道在是矣嗟乎心之本体虚灵变化至神至易而范围曲成通知之道寓乎其中戒慎恐惧全此本体三千三百悉自此而出之初无寂感内外之可言而可岐而二之袭而取之也乎故昔之学者古训是式择凖绳而蹈之然犹有执古而行行不越轨之士其究也迂曲而不通方今也或是之亡也昔之人其学未必是而其人则可信今之人其学未必非而问其人则不然矣故曰贤不肖者道不明之故也子夏有圣人之一体乃流之爲庄周倍师説而淫于佛老者非程氏之门人与圣贤之学何尝弊哉不由心得其流则然尔学者果有作圣之志从心悟入既竭其才协于天则取先生之言而显证焉可矣乃若诵其言而爽焉失其故毅然自任行着习察则不失爲缘闻入悟之士是之曰躬行心得之学而合异坚离相应相求使风俗莫不一于正以助国家元气则先生之学大明于世其谁不信之哉侍御古林沈君学先生之学者也按闽之暇取传习録大学问朱子晩年定论手订付梓播诸学官弟子员噫君之嘉惠多士至矣哉濓溪之学扩大于程氏乃有载之以南者遂开八闽道学之盛至方以邹鲁先生之学今既南矣古林又章明而振导之豪杰林立夫非昔之闽与笃信力行自成自道引先生之绪而遡濂洛之源俾邹鲁之盛复见于今日兹非所望于多士者乎某不敏媿无以先之敬书简末用申告焉
　　读盐鐡论序【周天佐】
　　盐鐡起于汉汉大夫爲必可行汉文学爲必不可行廷议争是非累数万言汝南桓寛撰次而成书也夫论治尚三代论文自三代而下汉犹近之今读其书岂惟文近哉其世风亦未甚逺云汉以下盐鐡不复争矣其间非无贤良文学如汉者盖亦安于汉大夫之议至宋熙宁之争则青苗诸法汉言利之臣未之及者嗟乎义利之辨始于孟子惠王宋牼一言及利孟子争之仁义数言而止余观汉文学之论其雄辩持正盖学孟子而汉大夫所云视惠王宋牼又蔽且下矣盖汉去战国时已数世太史公曰利诚乱之始也夫子罕言利常防其源也夫以其数言争之也以累数万言争之也或安之而不争也皆世使然耳噫俎豆之世不必言污尊坏饮英濩之世不必言蒉桴土鼓今去汉盖千百年矣岂必宗其论哉然而犹存其意焉不亦可乎余以督储出广川不得収同官议论之益爱其书于钱谷职业有相发者常取而读之从而爲之序
　　章台栁玉合记序【屠长卿】
　　夫机有妙物有宜非妙非宜工无当也虽有艳婢以克夫人则羞虽有庄姬以习冶态则丑故里讴不入于郊庙古乐不列于新声传竒者古乐府之遗唐以后有之而后元人臻其妙者何元中原豪杰不乐仕进而其雄心洸洋自恣于草泽间载酒徴歌弹度曲以其雄儁鹘爽之气发为纒绵婉丽之音故泛赏则尽境描冩则尽态体物则尽形发响则尽节骋丽则尽藻谐俗则尽情故余断以爲元人传竒无论才致即其语语当家斯亦千秋之絶技乎其后椎鄙小人好作里音秽语止以通俗取妍闾巷悦之雅士闻而欲呕而后海内学士大夫则又剔取周秦汉魏文赋中庄语悉韵而爲词谱而爲曲谓之雅音雅则雅矣顾其语多痴笨调非婉扬靡中管不谐宫羽当筵发响使人闷然索然则安取雅令丰硕颀长之媪施粉黛披裲裆而扬蛾转喉勉爲妖丽夷光在侧能无咍乎故曰非妙非宜工无当也传竒之妙在雅俗并陈意调双美有声有色有情有态欢则艳骨悲则销防扬则色飞怖则神夺极才致则赏激名流通俗情则娱快妇防斯其至乎二百年来此技盖吾得之宣城梅生云梅生禹金吾友沈君典总丱交生平所爲歌若诗洋洋大雅流播震旦以其余力爲章台桞新声其词丽而婉其调响而俊既不悖于雅音复不离其本色洄洑顿挫凄沈掩抑叩宫宫应叩羽羽应每至情语出于人口入于人耳人快欲狂人悲欲絶则至矣无遗憾矣故余谓传竒一小技不足以盖才士而非才士不办非通才不妙梅生得之故足赏也余顷观禹金傥易有英雄器畧与君典埒降心而爲此季豹所谓有托其然乎余少颇解此技尝思托以稍自见其洸洋防夺于他冗今黄冠入道舎不复爲而禹金业爲之而过于余余复何措意焉吾聊以叙之以销吾胸臆





　　明文海巻二百十七
　　钦定四库全书
　　明文海巻二百十八　　　　余姚黄宗羲编序九
　　著述
　　唐诗品彚选释断序【屠长卿】
　　夫诗由性情生者也诗自三百篇而降作者多矣乃世人徃徃好称唐人何也则其所托兴者深也非独其所托兴者深也谓其犹有风人之遗也则其生乎性情者也夫性情有悲有喜要之乎可喜矣五音有哀有乐乐和声能使人欢然而忘愁哀声能使人凄怆恻怛而不宁然人不好和声亦好哀声哀声至于今不废也其所不废者可喜也唐人之言繁华绮丽优游清旷盛矣其言邉塞征戍离别穷愁率感慨沈抑顿挫深长足动人者即悲壮可喜也读朱而下诗则闷矣其调俗其味短无论哀思即其言愉快读之则不快何也三百篇博大博大则诗汉魏诗雄浑雄浑则诗唐人诗婉壮婉壮则诗彼宋而下何爲诗道其亡乎廷礼髙氏选唐诗品彚其所取博则博矣精未也乃黄观察公选之加精焉而又爲之释断然后唐人河岳之精灵歴百千载如在乎则观察公之勤奈何可渺小也
　　宗忠简公遗草序【张维枢】
　　华川盖忠简公故里也枢待匮兹土拜公祠下者逾六春秋每凛然神肃日阅邑乗读公劝回銮疏表白日寒而悲风萧也輙慨然愤惫不能句因从汝文君索藏草倡梓汝文曰宗焕自六世祖蓄于金未复旧姓乃每世无念敢忘宗相与抱遗书而泣媿焕无能光宗祝幸大夫有意图之也敢不共役枢既卒业谨序曰自昔豪杰之祯人国也竪而爲功与甲胄异不得已宣之而爲言与绅衿异是其始也莫不防观昭旷酌究天人渊然于淡之养而洞然于道德性命之奥故一秉羽能开能格能攘能平一投羽犹能以其匡定经纬之猷爲训爲诰爲雅颂夫谁非天子之力臣而兼诣如是良由元本邃也三代斌斌质有文武嗣后登将坛者鲜不慙德斯文而独南阳之梁父不减有莘之耕南阳之二表不减有莘之训彼其处则宁静淡泊出则鞠躬尽瘁鼎足虽分三立何媿嗟乎公之雅意南阳也公自知之婺诸先进若宋文宪之题公诰王忠公之吊岘山丘垅也亦雷然南阳许公矣今观夫留守经畧荦荦节制劝驾表疏烈烈义胆静居记题超超悟甚矣公之似南阳也枢谓豪杰不出世不能担世不淡养不能尽瘁蜀道不悟不能尽瘁汴京有本者言如是武功亦如是苐公之捍汴京也比南阳更瘁当南阳居茅庐时上结鱼水下驾熊罴及末势始郁于仲达之甘受巾帼若公所事何主也建炎狃偏安而忍渊圣北辕虽累表二十四疏犹左徒之问天此一瘁也南阳鼓即出粮尽即还宫府中谁敢营窟公外有尼雅满乌珠辈百战之劲敌而内有汪黄二防之鼠狐一手独拍畴爲喁和瘁二南阳之许驱驰也日在晹谷神王气舒挥戈尚退三舎公头颅种种始提孱卒摩坚垒防夸父步而驰嵫虽心之长何及于髪天肯以尚父鹰扬之年假公不瘁三以是三瘁也泪安得不枯而背安得不疽呜呼方事之犹可爲也其君相沈湎于花石声色公﨑岖一倅车耳迨二主防尘肉食者羣拜敌不暇公独能壮汴爲金汤而抚扬进王善契丹儿辈爲爪翼臣有白首备百瘁不爱肝脑以衞社稷君相忍掣之肘乎虽然磁州之驾公实挽之武穆之命公实活之谁挈天下半还宋者公耶公呼虽苦公目可瞑今遗草具在枢不遽训诰雅颂公直拊心而指之曰是犹龙之吟而气呑金人之余魄也华川自不乏文武夫亦知所本乎其人手此编然后可习俎豆而行军旅矣
　　周易参同契解后序【张维枢】
  </div>
  <div class="pagination">
   <a href="明文海_page55.html">
    上一页
   </a>
   <span>
    ...
   </span>
   <a href="明文海_page51.html">
    51
   </a>
   <a href="明文海_page52.html">
    52
   </a>
   <a href="明文海_page53.html">
    53
   </a>
   <a href="明文海_page54.html">
    54
   </a>
   <a href="明文海_page55.html">
    55
   </a>
   <span class="current-page">
    56
   </span>
   <a href="明文海_page57.html">
    57
   </a>
   <a href="明文海_page58.html">
    58
   </a>
   <a href="明文海_page59.html">
    59
   </a>
   <a href="明文海_page60.html">
    60
   </a>
   <a href="明文海_page61.html">
    61
   </a>
   <span>
    ...
   </span>
   <a href="明文海_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
