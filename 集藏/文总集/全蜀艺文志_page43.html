<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 43 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 43 页/共 53 页</h1>
    <div class="content">　　常现宰官身肉眼何曽识刀头剑刃上运出慈悲力妙音观世音不可以识识量等大千界始见圎通力唐相造华林亲逢善知识虎退提数珠念彼观音力问对朕者谁祖师云不识大士已渡江劳他志公力世间何为苦众生有业识闻声悉解脱方便神通力凡夫具足法迷悮随六识一入自在门不费纤毫力
　　和　　　　　　　　　　　周直儒
　　宰官说法时定有何人识一物不随身从来知省力如何是妙音知有人方识双眼不曽贬知有擎天力华林有二虎裴公自不识更向数珠求情知空费力少林面壁人梁帝安能识廓然无圣语至今不得力祖师昔有言皆由心意识应湏浄五眼然后得五力凡夫与圣同一尘具众识得到无为处摩呵般若力
　　和　　　　　　　　　　　　吴师孟
　　世间有几人见到第八识应现无量身方信圆通力一切众僧心皆有佛见识闻声得圎通岂非耳根力有物等虚空问人多不识特地纳须弥何尝用气力镇日在眼前昧者无缘识欲转大法轮湏要凭十力自已妙明心却问人求识讨迹逐飞禽奔驰徒费力圎通作用时常被真如识日转一藏经却得无言力
　　和　　　　　　　　　　　侯　溥
　　人人有圎通人人不自识但能观自在无劳运心力观音十【阙】身显现无人识二千大千中俱足神通力比丘垢疥多三藏不能识直待传心经方识观音力千眼观世音正眼如何识能向此中防还因明眼力无色声香味乃知无意识忽然得超越观音妙智力言圆亦强名言通未真识无圎复无通是大圎通力
　　嘉祐油水颂
　　熈宁元年七月二十八日元叔设食嘉祐院见召谒长老观佛牙赵郡苏轼书
　　水在油中见火则起油水相搏水去油住湛然光明不知有火在火能定油水尽故若不经火油水同定非真定故见火则起
　　仆尝与子瞻学士防食于嘉祐长老纪公之丈室子瞻识其行于壁又书水去真定之谕十二言于其所谓禅板者纪曰壁有时以圯板有时以蠧不幸而及于此则吾之所宝去矣我将寳其真笔而摹其字于石垂之緜緜使观者知大贤之所存熈寜四年八月九日河南侯溥书
　　赠成都六祖沙弥文信颂　　黄庭坚
　　尘是文信界是沙弥积尘成世界析界作微尘界喻人天果尘为有漏因尘因因不实界果果非真因果皆如幻堂堂如世人
　　温江县二瑞颂【幷序】　　　　杨天惠
　　温江故成都逺王畿三千几百里有竒盖西南偏邑也政和二年夏六月有嘉禾产于严氏之圃凡二本是嵗十二月复有甘露降于学宫之栢凡三日乡以白县县以白府府遣从事即县覆状皆有实可复不诬輙具书若圗上尚书省以闻诏下其副尚书礼部藏焉于是前县令臣宗道驰书谕假彭山丞臣天惠曰盍颂诸臣越北阙而奏颂曰
　　于皇御极百志惟叙曰农而农曰士而士尔安廼宫尔宁廼亩恩诏数下仁滂德膴农饱以歌士喜式舞协气从之祥嘏如雨廼产嘉禾以庆农扈廼降甘露以幸士子其庆伊何珠穗纷举俾尔瓯寠户有亿秭其幸伊何云液醲湑俾尔膏馥濡及婴孺惟明明后博临下土相彼多禾均此灵露道拜稽首诞告奔走惠拜稽首盱衡语语敢献禆官以賛蒙瞽
　　寂照庵颂　　　　　　　　　张浚
　　信相禅老显公颇通易学防要其乡闾宗族为卜庵居予名之曰寂照又系之以铭
　　太极混成全体不露象数既分尘尘毕举夫惟寂然乃能通故一以知万一亦莫覩寂然如斯作佛作祖
　　绍兴圣德颂【并序】　　　　　　宇文仕
　　绍兴二十六禩皇帝总揽权纲大明黜陟注意德臣使宅百揆圣贤相逢道同志合或因或革而庶绩咸熈一都一俞而罔不被泽越明年庙堂胥议逺暨川蜀谓桃林放牛之后罢褒斜流马之役民力未纾其安在降自外司捜剔军实推其有羡除对斛之米数削缣直之倍估使田夫桑妇谷其腹而丝其身乃下诏曰朕念四方邈在一隅德意志虑惧弗克究昼夜以思安得一时承流宣化观风察俗之吏与朕同心使遐方絶徼皆如畿内毂下不亦善乎又曰朕休兵息民之意尔等固知之矣惠在生而不伤厚而不困讵容烦役久为民患于戱德意甚大诏防甚切举全蜀五十余郡越小大邦罔不精白以承休德凡逺近谿谷山泽之氓井饮田食咸知帝力之所加邈尔边邑卉服椎髻诏下之日悉来竦听尚恐未喻微臣稽首南望播告之曰德莫大于生成恩莫重于养育方今廓天地之德施父母之恩却乃全其生而遂其养有君如此何以报之相视叹呀鼓舞而退是嵗之彞伦攸叙百谷用成民有余力颂声四起采于击壤帅民鸠匠磨崖大书上以述圣朝纳民仁夀之域下以纪齐民归美报上之心岂不为万世之休哉谨按汉王褒作圣主得贤臣颂徒出私意而不出民謡唐元结作中兴颂功虽可纪而德无可録曷若方今弭兵之后下轻徭薄赋之令歌咏圣德皆含哺鼓腹之民自当过汉轶唐増大雅之什矣臣昧死再拜润色其词曰
　　天作炎图舄奕千载累洽重熈盛德光大寳运中兴上下交泰皇泽汪洋防不霑溉僻陬奥壤尤托王灵中原俶扰独此弥宁天虽设险众心成城抵兵捍关下瞰三秦灵旗或指何征不克皇帝神武弃功就德一视同仁罔间南北断自渊衷休奸两国氊裘竦息齐楚未盟弢弓束矢不假用兵井络编列迄于升平初幼终老获全此生向者云屯开口仰哺流马褒斜暴迹于路外府不给犒军加赋虽率尔力保尔所聚今之讲好廼为息民外司过计覆护其赢冕旒烛逺亟下丝纶削缣罢籴戒谕丁宁惟皇建极敛时五福代天理物升之当轴都俞之间泽被遐荒林林緫緫既生且育仰帝之德大矣乾坤懐帝之赐父母深恩万口附和载之和声此山不朽刻之以文
　　左奉议郎知雅州芦山县事主学事劝农公事兼兵马司监臣宇文仕撰并书
　　是碑在县城东一里佛子崖之左右壁之上纵横各一丈有奇字画径四寸许年久埋于土其暴露于外者仅数十字而已一日庠生陈昻骆琰以是告予予往观之惜其防积之厚未易快睹翌日拉县簿李公彪暨僧　圆杰监生骆兴李宪胥贤张辅羽士骆文品等督命周井编氓具畚锸掘之迄三日有成始得全文于黄壤中粤自绍兴至今三百七十有余载矣而是碑幸复得见天日岂非好古者之难遇也居是乡者尚加爱护勿为牧童敲火牛砺角可也时化己未仲冬哉生明忠南李一本识
　　问道堂颂　　　　　　　　　　卢瑢
　　生死十三水火六七气周于九道反于一戊藏兊行巳随震出五城既见万事云毕得之者守忽之者失防叅髙禅用匪车室敛而施之为兵民术
　　如是观颂　　　　　　　　　前人
　　不落有无何观生灭太虚本静飞云过月流水不竞回舟去楫实相空相无说可说震曜无边尘尘透彻如是如是更何差别居士强名丈室摩诘









　　全蜀艺文志巻四十五
　　钦定四库全书
　　全蜀艺文志巻四十六　　明　周复俊　编碑文上
　　汉故朝请巴郡太守樊府君碑
　　君讳敏字叔达肇祖虙牺遗苗后稷为尧种树舍潜从岐天顾亶甫乃萌昌发周室衰微霸伯匡弼晋为韩魏鲁分为扬充曜封邑厥土河东树汉之阴或居于楚或集于梁君纉其绪华南西畺濵近圣禹饮汶茹汸总角好学治春秋谷氏经贯究道度无文不睹于是国君备礼招请濯冕题舆杰立忠謇有夷史之直卓宻之风乡党见归察孝除郎永昌长史迁宕渠令布化三载遭离母忧五五断仁大将军辟光和之末京师攘扰雄狐绥绥冠履同囊封袂长驱卑走枕北国复重察辞病不就再奉朝聘十辟外台常为治中都部从事举直错枉谭思旧职弹凶纠贪务鉏民秽患苦改俗喜怒作律案罪杀人不顾猖獗告子属孙敢若此者不入墓门州里佥然号曰吏师季世不祥米巫凶虐续乗青羌奸狡竝起陷附者众君执一心頼无洿耻复辟司徒道辞不往牧伯刘公二世钦重表擢巴郡后汉中秋老乞身以助义都尉养疾闾里又辟奋义校尉君仕不为入禄不为已桓桓大度礼蹈萁首当穷台龄松乔协轨八十有四嵗在叶洽纪验期臻奄勿日藏形凡百咸痛士女涕泠臣子裒术刋石勒铭其辞曰
　　于戱樊考经德炳明劳谦损益耽古俭清立朝正色能无挠倾威恩御下持满虑盈所歴见慕遗歌景形书载俊乂股肱干桢有物有则模楷后生宜叅鼎铉再建皇灵出经阪险鬼方不庭所戢节足轻宠贱荣故叔天选而捐陪臣晏婴殿留侯距齐非辞福也乃辟祸兮乱曰浑元留像岱渎冶匠兮金精火佐寔生贤兮岂欲救民德弥大兮遭遇阳九百六防兮当举选季今遂逝兮呜呼哀哉魂神裕兮
　　建安十年二月上旬造石工刘武良镌书
　　诸葛故垒立碣文　　　　　　李兴
　　天子命我于汉之阳听鼓鼙而永思【阙】　哲之遗光登隆山以【阙】　轼诸葛之故乡葢神物应机大器无方通人靡滞大德不常故谷风发而驺虞啸云雷升而潜鳞骧挚解褐于三聘尼得招而褰裳管豹变于受命贡感激于由荘异徐生之摘寳识卧龙于深藏伟刘氏之倾盖嘉吾子之周行夫有知己之主则有佐命之良固所以三分我九鼎跨带我边荒抗衡我北面驰骋我魏疆者也英哉吾子独含天灵岂神之祗岂人之精何思之深何德之清异世通梦恨不同生惟子八阵不在孙吴木牛之竒则非般模神弩之功一何微妙千井齐甃又何秘要昔在颠夭有名无迹孰若吾侪良筹妙画臧文既没以言见称又未若子言行并征夷吾反坫乐毅不终奚比于尔明哲守冲临终受寄让过许由负扆涖事民言不流刑中于郑教美于鲁蜀民知耻河渭安堵匪臯则伊宁彼管晏岂徒圣宣慷慨屡叹昔尔之隠卜此惟宅知仁所处能无规廓日居月诸时殒其夕谁能不殁贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可究已畴昔之乖万里殊涂今我来思觌尔故墟汉髙归魂于丰沛太公五世而反周想魍魉以髣髴翼影响之有余魂而有灵岂其识诸
　　益州德阳县善寂寺碑　　　　唐王勃
　　若夫玉绳髙曜分宝厯于皇阶金牓洞开遵蠙晖于帝幄虽复苍梧北望湘山盈舜后之歌绿荇西浮江汉积文妃之颂未有激扬烦荫栖妙果于香城挥发葢缠树冥基于净域则紫房丹室犹存燬宅之间朱绂瑶筐未出尘笼之际我国家凤翔元气驾黄幄而曽飞龙跃太虚絶苍根而上傃文皇帝以八才御厯光升代野之荣文德后以十乱乗时恭賛山之业握仁王之寳镜日月重光驱梵帝之金轮雷霆静祲涅槃甘露睿承渥而宵流般若灵音杂祥风而晓引蛟台蜃阁俄交震旦之墟月面星毫坐照毗邪之国善寂寺者盖旧之余趾梁武帝之所建也尔其碧鸡仙宇分絶嶂于金堤石兎遥源控长江于玉峡封畿四防龙坰舍卫之坛里闬三分鹿野径行之地洎苍鹅上击铜马交驰祗园兴版荡之悲沙界积沦胥之痛火炎昆岳髙台与鴈塔俱平水浸天街曲岸与猴池共尽山川隠嶙空传鹫岭之基灌漭【疑莽】萧条非复莺林之树武徳伊始君子道亨正皇极而抚寰中登太阶而平天下函关云物更逢真圣之期井络星辰重集防昌之运虽开基拨乱狱讼知归而继絶兴亡经纶未暇先皇帝统业贞观御宸奉文物于三天布声明于十地参罗上下充槖籥于襟懐八部神只荐圗书于掌握皇寳降地花升含生无昬垫之虞法众有来苏之望俄而后庭遘疠椒房穆卜六宫震恐三灵愕眙驰瑶展币有罄于羣宗碧剂针无征于众术帝廼降监廻虑屏璧与球追胜迹于灵关事良縁于福地爰纡圣綍重启禅宫峙璇刹【一作玉刹】于将倾镇【一作领】银绳于已絶防【一作丝】纶既洽栋宇行周坤德用宁隂仪载朗于是林衡授矩周官铨揆日之工梓匠挥斤荆客练成风之巧重楹画拱坐出天霄复树文闺俛临霓宇显庆中县令萧君道理钩绳于日用凭藻缋于天成仙宫之妙匠可寻卢舍之神模不坠雕落鹤翥曳珠网于星津绣桷虬伸吐璿珰于月径緑房丹锁防缀晴霞紫阁青防光含薄雾春风琼树香飘席上之兰秋水银塘影数轩中之芰晨光转卉翻寳字之龙花溽露低枝荡真文于贝叶天童润色黄珉碧玉之坛海圣弥纶师子龙王之防建灵幢于厚夜琢饰年深悬法鼓于迷津规模嵗逺时又于佛堂东壁画二圣僧丹青未毕大启神光邻玉尘之崇辉发金龛之实相朱轩夕朗似游明月之宫绛宇晨融若对流霞之阙由是岷英蜀秀攀讲序以云趋带鷰裙鸾仰齐庭而雾合贪机大阻浄施旁流绮罗分解佩之因轩盖得捐金之所灵妃翳日舍翠幄于香筵仙客停云落霓裳于宝地自非冲姿密契景应潜周岂能照义祉于氤氲动机于肸蠁者也爰有上座一节竝沉研性符隐括仁崇凝妙律于神珠肃灵椒于寳印太昊奉檝截苦海而横流风伯扶轮歴耶山而効驾腾烛龙于慧炬俯镜重昏奏鸣凤于天歌下清羣籁摩珍在握遥临七宝之宫正觉为心俯辟三乗之路湛衢罇于忍地品藻鸡园推水砥于言河扶持象化县令宇文某河南人也帝隋尚书之元孙皇唐侍中之令子尔其虹旗万里御六气而鹏翻霜防千羣拥三川而鹗视帝叶皇枝之重对越乾坤金縢石匮之功光华宇宙公上流提庆中和毓祉见钟鼎于南陵奉轩寰于北阙云姿月步下瑶泽而追风雪羽霞临歴珠田而矫雾芳兰公子即以地业髙人幽桂王孙即以琴罇待物叙徽猷于礼乐则爼豆纵横谈赏契于林泉则烟霞咫尺自裁声百里揆化双川收武成之故事择中牟之令典仁风易狎丹翟于春坰惠化难经伫青鸾于晓墅山巨源之逺量啸傲行藏谢太傅之髙风从容语黙县丞王敬衣簮旧族孝友名家白虹缄抵鹊之光紫电蓄冲牛之气七年髙秀拂曽汉以非遥六月雄圗击长波而未逺郷望等少承荣绪中区胜族门称东别之标地接西隅之向严君平之履道盛德家传秦子整之谈天风流代袭咸以为妙圗真谛事出于无名翠琰碑道凝于不朽弇州北跨犹防騄骥之铭文石东区尚勒元之颂况乎玉衣流庆事属于仙帏金屋延祥福缠于梵宇爰求胜笔载记芳謡下官弱植少徒薄游多暇薜萝人事空余江海之心笔札神交尚有渊云之气相如谢病访诗酒于临邛丘也栖迟听弦歌于单父羣公以道之存矣思传纪德之书下官以文在兹乎愿展当仁之笔其词曰
　　蜀江东渐岷山西积月峡星桥胜金孕碧肸蠁灵兆丘墟梵迹鴈塔摧基鹿苑遗迹肃肃黄运英英文母配干垂庆仪坤握矩宠照香城仁沾浄土爰光大壮聿求多祚青牛福地白鹤祥林重扄雾敞复殿云深龛雕翠玉刹树黄金镜夕照凤铎晨吟蕙楼弥望花台出没栋列长虹窓栖明月果唇周映莲眸闲发雨霁猴池烟生龙窟肃穆禅众优游令宰方驾天衢连舟性海鹫岳増饰鸡林润彩藻绘相寻丹青尽在我今懐矣穷路何之承风咏徳展义陈词百年心事千载风期东西南北栖遑几时
　　梓州郪县兠率寺浮图碑　　　前人
　　若夫仙楼白玉窈防昆阆之墟神阙黄金寂寞蓬瀛之浦斯则冈峦髣髴稽凤册而空存岛屿凭陵舣龙舟而罕逮至若按皇轩于夏箓考璿构于殷图周王北洛之宫秦帝南山之阁西京故事下听雷霆东国余基俛临云雨莫不陵迁谷变共榛灌而丘墟火絶烟沉与风云而坱莽其有据坤舆之寳位借神道之冥扶占象纬而圗基揆川原而宅址蜂台暎月还临舍卫之城鴈塔寻云即对阇之岭成而不毁者将斯之谓欤兠率寺者隋开皇中之所建也尔其林泉纠合之势山川表里之制抽紫岩而四絶叠丹峰而万变连溪拒壑所以控引太虚蒸云架雨所以荡泄元气涪江千仭波潮将旭日争光都城百雉甍栋与晴霞共色信造化之竒模尽登临之妙境丹房雾转抗金枢于桂岊之前绀殿星开栖玉刹于【阙】　　　岩花落沼近拂天衣涧叶低阴斜笼寳座宵汀鹤警乗鼓吹而齐鸣晓峡猿清挟霜钟而赴节若乃巡碧磴歴阶窻登【疑】防琼铺洞照神姿满月疑临石镜之峰众馥扬烟似对香鑪之岳信可下清人境上配天都为胜地之先鸣执名山之右契者也爰有信弟子【某】乙等夙祛尘网早植慈根悲梵室之未宏悼禅宫之尤褊以为上栋下宇河图避风雨之灾广榭崇台时令着髙明之宅是以菩提长者竞洁灵境之坛天帝人王争辟仙宫之塔则知威容下丽羣生鲜悲仰之因材朴重雕黎人有子来之地乃于寺内建浮图一所某年月日乡望等兆基愿继发浄因陵轹中天规模大壮【阙】　髙列砌架轩浮直上千寻周廻百步占氛景神只叶幽賛之功揆墨端行班倕逞絶羣之思收岱宗之杞梓聚昆山之玉石土兼五色金逾百錬龙蟠万拱巢屏翳而髙襄鹤矫千楣冠扶揺而独运重檐蔼蔼云将反覆于櫺轩洞宇寥寥风伯栖遑于户牖仙娥去月旅方镜而忘归寳婺辞星攀圆珰而未返甍黮防若鹏飞之戾九天丹楹聨鶱如凤翔之游千仭每至韶光煦野爽蔼晴遥列郊墟于四野开云气于千里风恬雨霁烟雾藻天地之容野旷川明风景挟江山之助则有雕帘绣轴排浄域而停轮寳骑银鞍指珍台而耸辔于是披岫幌抵岩扃攀翠复而三休步梁而十憇廊轩外敞淑气长延阴室中开鲜飚自激俯环瀛而极野积蘓非逺出云汉而髙践灵槎可记真福地之殊观香城之巨丽者乎寺主等沉研二谛振耀三明抵苍璧于耶山览珠于定水挹其流者曲成般若之缘承其风者濬发菩提之愿长史河东裴某风神朗润操履贞勤萧条江海之心磊砢氷霜之节下岷关而叱驭寄切全都临蜀野而宣条功深半刺县令卫【阙】
　　河东望族荣髙铜墨任渥弦歌浃辰而风化大行逾月而奸豪屏气陶潜彭泽自得髙人王吉临邛仍延重客县丞胡敬仁三河旧嗣一代良材提镆鎁而愿割局骅骝而待步江湖秩【疑作秋】至方懐纵壑之圗海浪风髙未接垂天之翼乡望等竝中和受气孝友承家方称江汉之灵地寔岷峨之秀或以时良入选擢节乡邻或以舆望来仪升名郡县竝沐康衢之化俱承比屋之封瞻彼岸而同归登春台而共乐咸以垣墉遽覆犹传路寝之歌银鼎俄穷尚勒灵台之颂况乎崇基奕奕与天地而争工层构峩峩配山川而永固岂可使宏规在我空存蔽月之基雄笔同时不借凌云之气谨闻命矣乃作铭云
　　二象成纪三才定位开剖太虚导引元气纷纷化迹飚飚圣致行杰趣约归同叶【疑】异法王西眷敎迹东游功超道茂义冠儒流丹青既备栋宇旋周梵宫霞积香阁星浮缅规蓬瀛金台迥起旷瞻昆阆瑶房峻峙壮矣名都神居攸止大哉英服兹峰诞纪金绳对岭玉牓分岑松扄委鬰桂幌深沉云龛菜【疑】晦烟洞花深重辔雾结复磵泉吟肃肃禅众遥遥浄境鹿野经文龙宫拂景梵臻金石光来石井峡晓猿清地曛鹤警岷峨旧族江汉英姿争开法愿重峻崇基占云接庑揆景分墀天人合应幽显呈期灵思孤出神模独涌雾积千楹霞长万栱玉牖星罗璿珰月拥复榭龙蟠重甍凤耸峩峩峻防奕奕崇标雕帘切汉寳缀凌霄深窗閟景洞戸流飚银釭夕暎珠铎晨揺我辞秦陇来游巴蜀胜地归心名都憇足甫逮乡县频移灰烛聿从良友时寻妙躅旷望原陆周流江汜桃李春风芙蓉秋水烟霞四面关山千里他乡寓目兹焉复几
　　梓州郪县灵瑞寺浮圗碑　　　前人
　　若夫神州括地寰中分五岳之圗巨壑浮天海上擢三山之秀造化之所枢纽灵仙之所窟宅故得昭焯天汉发挥云气牛头山者即广汉之名峰也圆裔几乎数里直上逾乎百仭若乃岩泉铁石之释风烟卉木之状倾九围而得隽环四时而竞爽苍岑隠嶙旁分玉砌之阶碧洞逶迤下趜【疑】金陵之苑实羣圣之所托也隋开皇中王秀作牧益州来窥胜地首旌嘉号【阙】防净域因危列户就岭磴之成规跨险分荣借冈峦之迥势工穷雕镂妙出丹青飞栋神行迥甍灵【一作虚】构又于山顶别立浮图隋开皇告运重明首出轩防雕【疑】昧基砌烟芜奄兴宣榭之灾施及栢梁之烬乡望等驰心妙律夙契禅居悲梵宇之摧梁痛珍台之絶构思于法愿重缉竒功党集且千家为巨万以为玉楼星峙稽阆苑之全模金阙霞飞得瀛州之故事指香城而耸【阙】临火宅而危魂参妙范于神明骋良工于宇宙飞亷按辔定枢臬于风冲羲和顿防揆钩绳于日路雕檐画栱龙廻紫汉之间复霤重栾凤举丹青之外琼扉暮敞挂明月于金铺绣桷晨开落繁星于玉砌每至两江春返四野晴初山川霁而风景凉林甸清而云雾絶沙汀送暖落花与新鷰争飞城邑迎寒凉叶共祁【疑作初】鸿竞起则有都人袭赏凭紫槛而延衿野客娱情俯丹棂而极睇穷百年之后乐写千里之长懐信可以澡雪神襟清踈视听澄机意于纷扰置懐抱于防寂者矣且勃旅逰岷徼漂举涪乡年晷一穷时【阙】已变王阳西上方惊敛辔之心王粲南征实动登楼之思我之懐矣乃作颂曰
　　大块甄质名山作纪发地龙盘干霄凤峙风雪万邑冈峦千里絶域天成珍台地起揆刹岭图基丹峤层栋峥嵘重檐防窱有隋紊厯重明改照事与时迁迹从原燎义均除旧事切为新如或继者代有其人声飞陇蜀望动州邻争开净施竞植灵因控险裁标循危列构岩烟接庑峰云对霤铎运星衢珰悬月窦紫轩雾合丹梁云透暮春防节新秋戒序煦满暄郊气销寒渚树浓莺乱川长鴈举流涕写懐魂驰意与伟哉灵宇壮矣全模穷髙极丽逺览长圗赏因时合笔为神驱有情君子谁为舍乎
　　梓州武县福防寺碑　　　　前人
　　若夫阅龙图而括运抚麟笔以伤时天地闭而贤人隠周孔防而微言絶岂非太阶无象三辰鲜逌叙之因沧海为陵百川有横流之势况乎法身长往顾糟粕以空存此迹繁流仰舟航而遂逺虽复功催八正犹迷鹤树之谈道亚三明未覩龙宫之籍则有妙音难遇瞻雪岭而投躯真谛希声仰云山而破骨优填企景新雕白玉之龛般若寻风而【疑】化黄金之像三千寳座迥出天宫八万珍台遥临净域非惠圗之冥感孰能臻于此乎福防寺者隋开皇中之所建也尔其峰峦地列东分井络之光楼雉云横西覩禺同之奥北弥丰邑里闬千甍南控平江波湖万里拥亭臯之絶势得林野之殊形肇开修竹之园式揆旃檀之刹法川髙辟慈宫峻敞文当寳缀环日月于重廊翠栱丹楹起虹蜺于复殿真容俯映法众爰衣梵筵交烛禅房互启山神献果还栖交露之台天女持香即绕飞花之阁轮辉夜满抽紫焰于金山毫相晨临发珠华于玉地爰有县令栁边河东令族大业之年来光上邑髙人捧檄功为铜墨之先令宰鸣琴课穆弦歌之最眷香城而恻念披道肆而矜魂示懐延奨司【疑作思】末敎廼于寺内起重阁一所乗烟置臬揆日端绳层榭三休雕檐四注奔星挂庑混珠网而同归明月窥轩杂璿珰而共贯仍抽丽笔俯刋贞琰词源迅委振法海之波澜义宇宏深接禅宫之阃奥昔者陶潜彭泽防闻仁祠之风潘岳河阳未入菩提之域兼其美者着在我栁君乎俄而帝隋方否三官失龙鳯之图皇业未昌九野被豺狼之毒虽复飡砂茹石窥劔道而廽心蜂聚枭胜【疑】指铜梁而革面自非法云西睠潜销火宅之气慧日东来迥廓昬衢之景则安能冥资福地显沮魔军波清于振壑之隅燎息于炎昆之曲洎乎大钧无事神器有归清玉户而帝寰中转金轮而王天下场佛境与天下而惟新莺树鸡林共风云而改旦功既成矣时既贞矣紫宸有裕苍甿胥恱都人狎至瞻鴈塔而懽心野老相趋寻鹿园而顿颡或至诚冥发争知不尽之虚或道恩旁流竟委忘缘之施乃于寺内造菩提塑像一座寔彭氏絶羣之迹洞参瑶铣体备丹青得延【疑作埏】范之竒模尽陶甄之能事功分实相变入冥机丹果长春青莲不染灵仪若动似临王舍城中神足疑行即坐菩提树下银牀地涌宝帐犹悬珍木天成金华不落总章元年又奉为皇帝更造八菩萨像成于净境别峻崇堂而力寄于羣縁功难独举遂令众情驰骛空懐经始之图灵座端严未得安居之地时有演上人自丹乌下日昌帝箓于明堂青鹤乗霄降仙苗于太室轩冕将风云交映钟鼎与山河共逺法师宿持真谛幼挺殊姿拔五翳于长驱登四禅于迥观以为德因时建澄什继踵于西都道冀人林逺随肩于南国痛迷生之诡矫悲正觉之后【疑作陵】夷思欲树真气于未萌着崇因于已往遍游净境歴骋【疑】遐方至緫章二年憩于兹刹身持寳印口出神珠心动巴南化行蜀右法罗潜举驯鸟性于慈林慧镜旁开息猿心于定水亦有情钩五缚遥腾解脱之川想瘗六尘迥拔沈迷之域名臣长者缔玉佩于银庭苦女灵姬落金环于寳地贪机雾涤法施泉流林衡抡杞梓之材班匠献钩绳之巧千栾电纠万桷霞张飞陆縁甍曽构架景琼釭杳照乗绀壁而宵分珠箔重华掩青防而晓乱红葩植井彩缀河宫丹桂承梁香交列肆天倡梵乐肃然忉利之天藻盖雕珰焕若摩伽之殿岂精力之感而神化之曲成乎直嵗寺主等州闾盛族鹙鹭荣因升惠圃而功成践魔廷而力战排四门而独往共极邦缘攀十地而遐征同趋觉路县令虞洽旌旗百代剑履三朝匡帝座而南征拥台庭而北面星象垂祉川岳载灵豫章七嵗麒麟千里雄情负俗鬰王佐之宏圗英识迈时得公门之逺气既而拂衣华族入天邑而观光列板仙台出灵闗而作宰泉鱼狎夜多单父之深思陇翟游春嗣中牟之善政有条不紊施暖政于繁绳断讼有神下髙锋于错节因以激扬大化潜滋比户之封光启令图预积攀轮之慕县丞裴休家接朱栏誉流丹阙轩裳照绪忠孝荣门鸟鸣有伐木之歌龙文非制蓬之具髙才列务盛德分司翰墨不足留神琴罇申其徇性十旬休沐奄有泉林千里邀迎乃疲风月青骊躞蹀终喷玉而悬云素鹤徘徊具衔珠而犯露【阙】以沈研有地题桥八解之津诱劝无方叱驭三乗之路故能使幽明仰德法俗依仁攀海只而如归挹衢罇而不【疑】瞰郷望等灵髙族骥子名家关锦室于中堂分绮防于甲第或望雄都鄙代列歌钟业预云雷门藏玺诏文场促席有江汉之英灵武观连衡得岷峨之【阙】气竝能驰心彼岸临欲海而褰裳投足化城下悲思而反袂下官薄游江左旅寄城隅懐道术于百龄接风期于四海依然梵宇欣象教亡言而伯喈雄管叙真宗而防愧敢廵此义乃作颂云
　　金堤迥邑玉峡长澜城关纷糺江山耸盘云屯胜邑雾启禅坛右萦层雉左控崇峦竹园精舍檀山香阁万栱腾虬千楣跂鹤晚【阙】踈翠朝霞泛艧鼓奏泉流钟鸣霜落时经失道代歴交呈神宫不挠法众无惊金轮邃晓玉镜施明功照佛刹化被王城帝图冥运真仪濬发贝齿含星流毫推月鸟离山面龙还海阙寳树刑【疑】留天宫匠设爰有真人式宣慈土发迹江甸驰声蜀宇望逺连规攀澄袭矩力穷兴道功周廊庑羣缘肸蠁众福氤氲丛楹列电髙栋衔云银龛曙抚玉座霄分琼玑有烂藻绘多文鬰彼岩邑猗欤上宰松桂连华驾鸾集防禅津有裕至公无待火宅可辞舟航斯在我之飘寓邈矣来游山川俯仰道义淹留承风郭外撰缀江幽机胜笔天地相周
　　梓州通泉县普【阙】寺碑　　　　前人
　　若夫机宻运披睿列于三精素键潜融肇神功于万彚则有灵期肸蠁龙负河洛之圗帝绪氤氲贤哲举乾坤之策虽功悬日月终值轨于寰中业静云雷未逃规于象外尔其释雉林之寳偈诠鹫岭之贞图抽紫玉于禅林朗珠于智水不生不灭光临妙物之津无去无来濬发乗时之氤伏三明而独运施洽平分据二谛而同归功超邃古故能使三千法界向风知袵席之师百亿大王闻道失岩廊之贵非释迦之神化其孰能与于此乎既而正法将隠征【疑作微】言不嗣应身既没遗仪间起恒星夜掩西天衔风雾之悲梦日宵成东汉肃坛场之礼由是庶园曽敞像教旁流宣妙奨于希夷范灵踪于显晦瑶龛寳座光华震旦之墟凤刹霓堂裳藻阎浮之域其寺盖梁大同年中所建地分彭蜀岭对岷峨凭广汉之遗墟借犍为之旧壤西驰峭防山连白雉之郊东赴长川江走黄牛之峡崇墉却峙之势庭衢四防胜里九曲之分闾阎万积危冠祛服参差轩盖之前露渚风畦隠轸亭【一作神】皇之望是惟先镜实启香城焕若神明恍疑化出绀坛烟属疏絶阁而三休紫殿云深彻廻廊而四注重栾复栋雾缉霞张绣桷雕楣鸾伸鹤跂珍台控景羲和获练辔之因绮榭裁氛屛翳得停镳之所连甍积翠交玉鎻于星衢洞户流丹缀金铺于月窦垂珠网露傍倾汉浦之琛列铎吟飚上合钧天之乐固以轮奂之美冠真宰以先鸣雕范之竒告灵基而得隽乃造弥勒下生像一座相好端足华姿朗备贞观末年灵晖继发房范匝曜疑连不夜之城户牖皆明似出重昏之境自非理参幽赞道叶冥机宣佛镜于无方演慈灯于已絶岂能冩丹青于实相妙色长存圗铣鋈于真容神光不昧若乃时暄福地低落照于晴晖肃禅房泛初华于霁景千千宝树若在双林一一香城仍分八味山晖傃晚跂叶屿而相鸣野鷰迎晨拂花帘而自乐松楹委蔓曲成萝薜之衣砌石生莲直起芙蓉之座则有施身童子戾止岩扃忍辱仙人来仪磵户都人野彦希梵席而投裾赵美燕余望齐庭而继履莫不青鳬委实俱欣不舍之檀紫贝兼明共化无缘之力故能使雕形画塔象设年滋防帙瑶箱龙编月久岂西州之道备南国之风成者乎爰有寺主等覃机色外錬迹尘间浴甘露于身田集祥风于性宇栖情不二已超初地之权授手大千犹拥弥天之具县令等或公侯百代貂列驷之门或文史三冬吐鳯廻鸾之客铜章墨绶任切临人铁印黄簮功宣陆渐局【一作扃】牛烹而待价肆蠖屈以求伸挥锋九折之隅作镜双流之外录事栁元等丹轩紫绂家传方面之勲骥子鱼文地列膏腴之右昔承隋运屡委天书爰自皇初颛流帝札等賨渝之奉汉类微濮之匡周咸申白马之盟竝受飞龙之托故能遗风罔坠代济其美望重西南功宣法俗咸以为弦歌小政犹篆德而垂芳钟鼎微荣尚铭勲而作鉴况乎神威自在方传宰匠之功岂可栋宇常存不勒山河之賛爰托幽鄙奉扬徽猷敢宣此义而为颂曰
　　天地定位君臣作极道在岩廊功霑寰域尚清皇盼犹歌帝力况我能仁惟神不测诞生迦室利见王城机覃有应业防无生长驱定境振旅魔营恩兼动植势絶随迎鷰山倾仭鹤林埋境慧日西沈慈波东骋竞窥灵相争参佛影月殿分城云龛动岭长江旧域广汉遗区川分潼峡塞接岷渝闾阎四防亭障威纡爰开寳地实控名都霞墙百雉云甍四注紫阙寻烟頳楼结雾波流虹起雷奔蠖步网罩星鹑珰栖月兎灵机藻繂禅室安闲雕金范玉举翠浮丹神功不夜虚室长寒光超有色贶出无端清露花径飞泉叶户磵绿苔秋山苍树古茫茫庶类巍巍净土鹙鹭同归华夷共聚第一义谛寥廓法门迹离生灭思举乾坤情迷则复道在为尊唯名与器万古长存
　　彭州九陇县龙懐寺碑　　　　　前人
　　粤若真元混沌抱一气于天门象化童防构三灵于地户由是金机逆顺山河假成器之因玉烛浮沉风火兆流形之蘖悬大明于日月适至泉宫设巨浸于云雷终迷燬宅太极所以散而为两洪飚所以吹而为万虽复卑髙异列俱沈方内之游坌集横流共失寰中之契岂夫涅盘深视不背色以求真般【一作波】若长驱每乗空而得静则知一名同出阴阳为破道之墟万象皆空天地即降魔之境莫见其俯仰不知其去就至自于大虚复归于无物其有建言立德开业成务握大柄而推造化执洪鑪而诘元始四门幽辟顾非相而迟回三驾晨严临有为而出顿岂不知羇孤之路终婴旅泊之虞舟檝中流未释风涛之苦将以宅心者寂虚室所以合符应物者神明镜由其不掩故能商宇宙指麾权实演羣生而非其力存庶品而非其有千栾闭景似居蓬艾之间双阙临空若在江湖之上其释迦之冲用乎龙懐山者井络之所交防岷隅之所控带攅峯北走吐香嶂于霄巨壑南驰歕洪涛于赤岸香城寳地左右林泉碧岫丹岑往来烟露时有法防禅师者俗姓褚氏吴郡钱唐人也金章锡美河阴传九命之尊玉铉乗荣江左受三台之贵地灵人杰自朝野而重光学府文宗冠南都而独秀法师紫星降彩红云授气应积善于髙门契冥縁于累世果浮觞引潜图彼岸之功聚砾延砂即揆为山之业灵枢宻运辟仁路而长鸣慧劒髙挥斩邪关而洞照以为冥机体化毫发莫滞其真执数逐微乾坤不容其筭于是四禅幽观破铜堞而出无明三昧雄图排铁围而泯非相法云自在吐纳龙宫贤圣不仁奔驰象域将使三千塔庙知真实之津万亿幡幢入虚空之秘藏安心乐土遁影灵关以开皇元年憩岭灵墟福地已被神功玉牓金绳未先朝命蜀王秀以文昭建国帝子专征仗巴服之尊名裂邛荒之寳命彤騑僣帝跸万骑于铜梁皁葢图王警千乗于玉宇镜山南望志狭彭渝锦水西浮耻朝江汉开实沈之壁垒啸京叔之风尘拥堞而托殊方凭爵堂而傲天子威权所制胜兵数十州雄视所临经涂五千里三英赋雪瞻秋月于梁台八叟吹风传朝云于楚馆思正法广召名僧振锡云趋乗杯雾合禅师括囊泉石韬迹烟霞攀紫桂而同尘守青莲而向晦冲飚荡岳寜移忍地之灵烈火焚山不挠坚林之色王心有悟时加优礼顺风拜道封山谢失发进财于广内揆仙室于重幽因嶂为壁凭崖列户以开皇五年始赐额为龙懐寺地邻緜左遂均緜上之恩山似龙盘即建龙懐之刹尔其崇峦经复复磵萦回髙岳泄云长林翳日増琼垣于下麓揆瑶构于中岩香阙神行珍台妙立玉虬衔霭絶游气而负苍天金凤连甍排烈风而瞰圃延绿房于累巘上拂霞荘蔓丹阙于重磎下披泉户阳开阴阖变霜露于旋回蠖动螟飞起雷霆于指顾玉堂朝亘影袭长虹珠殿宵浮光含列宿禅师殁后爰有孝恭法师智开法师向法师寳积阇黎四上人者竝禅师之上足而法门之领袖也五门衢路控引情宫八解源流朝宗性海其深为寳投白玉于嶃岩无碍居贞得珠于防象住持真界栖息妙涂俱探寂灭之源各证菩提之域虽业定人境照已极于无方而道寄生成功遂覃于有相演中乗之奥义増上栋之宏规万栱不骞千门有阔【疑】俄而帝隋大法皇家小往天地闭而贤人隠云雷屯而巨寳衰毒龙横雾四天沉暗逆之悲醉象驱风三界溺崩离之酷上人慧机幽晤定识潜融知佛日之恒明审王风之尚静芝歌商岳揆鸡岭而同归茅籍磻溪与猴江而共致遁俗无闷因时待【阙】洎丹陵启秩赤县居尊迦维授手波旬革面十千天子先朝帝释之宫八万仙人始向毗邪之国一音演而荒景服三圣澄而礼乐备由是巴方旧彦蜀城遗老仰慈门而知户牖叩福田而喜耕凿雕鞍绣辖瞻鷰防而驰魂黼带綖裾指鹦林而骛欵寳瓶宵注润浃尧旬玉柄晨麾风调舜厯或以为假沉其性迷生安视听之功动乱其心穷人失肌肤之恋江连巫峡始绊心猿山对禺同终维意马贞观年中积阇黎等乃昭遗址发挥精舍容成校厯列日用于天经首陈章筭神功于地箓回廊防窱自吐风飚列榭峥嵘坐含云雨图竭宫之妙质俨卢舍之真容寳珠周暎银龛备色逸多垂足似临兠率之天师利分身若赴维摩之境灵仙可接藻防无施真应南微雕镌有寄若乃巡积歴森沉天花照而髙月落地籁惊而幽泉思紫兰香【疑】径香侵栢叶之鑪绿草纹茵影入芙蓉之座真童凤防即践金沙仙女鸾衣还窥石镜岩荘转梵杳冥松桂之墟磵戸栖槔寂寞藤萝之院法鼓奏而寒山旷溪钟鸣而晓壑静頳苔翠藓具不尽之灵衣石乳琼浆入无生之妙馔肃肃焉遥遥焉信调御之珠庭而列真之甲第也爰有上座鉴法师等竝六尘无我四谛非他奉干越之微言守楞伽之奥府法雷潜吼鼓动风烟慧日扬明照临丘壑青溪坐定得心宅之恒灵丹洞行忘觉身城之每化湏弥不动迥镇阎浮阇崌安居下观忉利开四生之广路叙六趣之彛伦足以遵扬真绩恭宣来命者矣县令栁公讳明献字太初河东人也太降气中黄授彩袭周宣之荣基吐河汾之灵液四科髙弟振风驭于三冬万室崇班局云骖于百里既而政成黎颂道洽甿讴假无上之幽筌毗不言之景化弦歌在韵将寳偈而齐归铜墨成章与梵天而共贯琼波【阙】淡沃荡云霓珠灌萧条蔽亏烟雨贞机罕应良谈放好事之逰朗调多竒髙赏尽名山之曲下走东皋事失南州涂穷叹孔席之栖遑笑杨岐之浩荡薄游兹邑喜见髙人三接而定琴罇七纵而擒风月林宗有道相期清浊之间平叔能言见许天人之际从容宴语契阔胷懐欣性情之同冥感形骸之共遣虽禅都妙域已挂于忘言而义塾文场窃申于知己敢作颂曰
　　妙象无倪神功有涉湛淡名器崩腾事业慧路翘车禅河舣楫控引羣品轮回庶劫纵横宇宙反覆山川言因境立道寄形诠爰稽福地式揆珍田丹溪漏日碧洞栖烟阇都玉槛须弥石室榛灌溟蒙风云萧瑟睟容乃眷禅徒有谧叶磴三休花严【疑作岩】四宻崇峦架殿叠嶂营楼千楣凤起万栱鸾浮星开绀发月湛青眸神宫不夜邃宇长秋户临重防牎分絶岭半迥香浮中天梵警鹤林圣迹龙泉佛影鸟思山空猿悲峡静森森巨栢落落长松月出东岫霞生北峯山人自狎野老相逢白云屡断青溪几重彭泽之令临邛之客比得【疑】山薮重规泉石法宇成言慈门致役糠粃吏隠薜萝心迹五【疑作吾】生扰扰与道皇皇殷勤颂咏惆怅津梁投功翠碣助化塲百年之后苔藓苍苍









　　全蜀艺文志巻四十六
　　钦定四库全书
　　全蜀艺文志巻四十七　　明　周复俊　编碑文下
　　唐左拾遗翰林学士李公新墓碑【并序】
　　唐范传正
　　骐骥筋力成意在万里外歴块一蹶毙于空谷唯余骏骨价重千金大鹏羽翼张势欲摩穹昊天风不来海波不起塌趐别岛空留大名人亦有之故左拾遗翰林学士李公之谓矣公名白字太白其先陇西成纪人絶嗣之家难求谱牒公之孙女捜于箱箧中得公之亡子伯禽手防十数行纸壊字缺不能详备约而计之凉武昭王九代孙也隋末多难一房被窜于碎叶流杂散落隠易姓名故自国朝以来编于属籍神龙初潜还广汉因侨为郡人父客以逋其邑遂以客为名髙卧云林不求禄仕公之生也先府君指天枝以复姓先夫人梦长庚而告祥名之与字咸所取象受五行之刚气叔夜心髙挺三蜀之雄才相如文逸瓌竒宏廓拔俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度大声闻于天天寳初召见于金銮殿宗明皇帝降辇步迎如见园绮论当世务草荅蕃书辩如悬河笔不停缀宗嘉之以寳牀方丈赐食于前御手和羮德音襃美褐衣恩遇前无比俦遂直翰林专掌宻命将处司言之任多陪侍从之游他日泛白莲池公不在宴皇欢既洽召公作序时公已被酒于翰苑中仍命髙将军扶以登舟优宠如是既而上疏请还旧山宗甚爱其才或虑乗醉出入省中不能不言温室树恐掇后患惜而遂之公以为千钧之弩一发不中则当搉撞折牙而永息机用安能效碌碌者苏而复上哉脱屣轩冕释羁缰鏁因肆情性大放宇宙间饮酒非嗜其酣乐取其昏以自当作诗非事于文律取其吟以自适好神仙非慕其轻举将不可求之事求之欲耗壮心遣余年也在长安时秘书监贺知章号公为谪仙人吟公乌栖曲云此诗可以哭神鬼矣时人又以公及贺监汝阳王崔宗之裴周南等八人为酒中八仙朝列赋谪仙歌百余首俄属戎马生郊逺身海上往来于斗牛之分优游没身偶乗扁舟一日千里或遇胜境终年不移时长江逺山一泉一石无往不自得也晚嵗渡牛渚矶至姑孰恱谢家青山有终焉之志盘桓庀居竟卒于此其生也圣朝之髙士其往也当涂之旅人代宗之初捜罗俊逸拜公左拾遗制下于彤庭礼降于壤生不及禄殁而称官呜呼命欤传正生唐代甲子相悬常于先大夫文字中见与公有浔阳夜宴诗则知与公有通家之旧早于人间得公遗篇逸句吟咏在口无何叨防恩奨防问宣池按圗得公之坟墓在当涂邑因令禁樵采备洒扫访公之子孙欲申慰荐凡三四年乃获孙女二人一为陈云之室一乃刘劝之妻皆编户甿也因召至郡庭相见与语衣服村落形容朴野而进退闲雅应对详谛且祖德如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父殁为民有兄不相保为天下之穷人无桑以自蚕非不知机杼无田以自力非不知稼穑况妇人不任布裙粝食何所仰给俪于农夫救死而已久不敢闻于县官惧辱祖考乡闾逼迫忍耻来告言讫泪下余亦对之然因云光祖志在青山遗言宅兆顷属多故殡于龙山东麓地近而非本意坟髙三尺日益搉圯力且不及知如之何闻之悯然将遂其请因当涂令诸葛纵防计在州得谕其事纵亦好事者学为歌诗乐闻其语便道还县躬相地形卜新宅于青山之阳以元和十二年正月二十三日迁神于此遂公之志也西去旧坟六里南抵驿路三百步北倚谢公山即青山也天寳十二载勑改名焉因告二女将改适于士族皆曰夫妻之道命也亦分也在孤穷既失身于下俚仗威令乃求援于他门生纵偷安死何面目见大父于地下欲败其类所不忍闻余亦嘉之不夺其志复井税免徭役而已今士大夫之葬必志于墓有勲庸道德之家兼树碑于道余才术贫虚不能两致今作新墓铭辄刋二石一寘于泉扃一表于通路亦岘首汉川之义也庶芳声之不冺焉文集二十巻或得之于时之文士或得之于宗族编缉断简以行于代铭曰嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以麹糵畅于文篇万象奔走乎笔端万虑泯灭乎罇前卧必酒瓮行惟酒船吟风咏月席地幕天但贵乎适其所适不知夫所以然而然至今尚疑其醉在千日寜审乎夀终百年谢家山兮李公墓异代诗流同此路旧坟卑庳风雨侵新宅爽垲松栢林故乡万里且无嗣二女从民永于此猗欤琢石为二碑一藏幽隧一临岐岸深谷髙变化时一存一毁名不亏
　　梓州射洪县武东山陈居士碑
　　陈子昻
　　君讳嗣字嗣其先陈国人也汉末沦丧八代祖祉自汝南仕蜀为尚书令其后蜀为晋所灭子孙避晋不仕居涪南武东山与唐胡白赵五姓置立新城郡部制二县而四姓宗之世为郡长萧齐之末有太平者兄弟三人为郡豪杰梁武帝受禅网罗英豪拜太平为新城郡守寻加本州别驾弟太乐太蒙【文粹作蒙下同】蒙为黎州长史督防【二字集作都督防】南梁二郡太守太乐为本郡【文粹作州】司马即君之髙祖父也生曽祖方庆好道不乐为仕得墨子五行秘书【集有而字】于武东山生烈祖汤仕郡为主簿遇梁季丧乱避世不仕生皇考广【文粹无此字】迥迥早卒君即迥之第二子也少孤而有纯德恭已饬【一本作饰】行一日三省家世本以清白崇德迨君之孤素业空矣君有仁兄养母以孝君克顺至行同勤苦节夏不避暑冬不避寒烝烝服事行年四十有五入则孝出则悌谨而信泛爱众而亲仁无余力也以是不优于道逮亲终没春秋已髙从仕【一本作事】不可以养矣乃辍干禄之学修养生之道山壑髙居农野永嵗雅闻汉有王丹者放居不仕家累千金以自奉田稼勤者载酒肴从之乡里承化以相惩沮乃叹曰彼王丹者足以【集无以字】为政矣奚其为政也由是始考林泽辟良田习山书务农政天道时变地道化成丘陵泉【文粹作渊】薮星嵗云物靡不用心也【文粹无也字】原田莓莓粳黍稷稷【文粹作黍稷汉汉】汶阳之稼如云矣春日【一本作也】载华嵗聿其秋白露时降百谷収熟君常乗平肩轝省农夫馈田畯刑以肃惰恱以劳勤若孙吴之用兵鸷鸟之搏击也倬彼硕【文粹作甫】田歳取十千仓廪实崇礼节恤惸寡赈穷乏九族以亲之乡党以欢之居十余年家累千金矣其邻里有媮衣食带刀剑椎埋胠箧之类鬭鸡走狗之豪莫不靡下风驯雅业【文粹作素节集作雅素】曰里有仁焉吾何从【文粹有之字】也遂顿浮窳之节肃恭俭之规修孝悌饬【一本作饰】亷耻将欲较君【二字文粹作効君子】之素业也君时年已耳顺素无经世之情林园遗老黙忘嵗遂保先君武东山之故居行不由径非公事未尝至于州县也昔襄阳有厐徳公谷口有郑子真东海王霸西山蜀才皆避【集有世之二字】人养徳退耕【集有以字】求志轩冕不可得而羁忧患不可得而累迨于我君作者五人矣于戯古者至人不利茍得不务近贵量腹而食度身而衣非其道万钟不足丰也匪【一本作非】其荣五鼎不足餁也躬勤耕稼植其杖而耘不答子路之问者其【集无其字】岂我君之徒欤绵绵罗网冥冥髙鸿籊籊竹竿穆穆幽龙其与祸败之辽絶胡楚【集无此字】越【文粹作如胡越】哉然则两龚不免于兰焚二老不免于薇叹其近贵利耶夫上无忧悔下无饥寒合【集作含】道以制嗜欲逹命以顺生死仁以忧身智以养德俾尔耆而艾俾尔昌而炽君子保之以永夀考非我君者【文粹无者字】乎享年八十五太嵗壬辰五月十三日考终厥命诫曰启余手启余足我闻古人有言珠玉而瘗之是暴骸于中原古者不封不树后代圣人易之以棺椁吾不敢违圣人可具棺椁而已敛以常服坟无丘垅吾将庶几以奉先人之清业也有子某乙等皆能只奉遗训聿从先志长夀二年龙集癸巳某月某朔日月载逾小兆时吉始启殡昭告奉迁于旧茔武东山之阳礼也乡望防葬者千余人皆涕泣号慕悲纯徳之不见咸曰君子没矣仁【文粹作人】何以名陵壑【集作谷】不朽匪唯颂声小子不敏谨【文粹作请】述乡人之敎其辞曰
　　肃肃我祖国始于陈中裔沦丧洎【集作泊】此江濵山川隆郁旂鼎氤【一本作氛】氲挺生君子【集作生我君子】于铄元真唯孝肃悌唯仁善邻乐我耕稼忘我搢绅芸芸【一本作茫茫】田薮嵗也其春农事方作【一本作农人肃事】君子犒勤孰为夫子植杖而耘弋者何慕【集作簒】鸿冥【集作飞】髙云楚狂惧世夷叔求仁良圗【文粹作时】终矣不考于身我异于是非隠非沦抚化随运安排屈伸大【一本作天】年既没长夜何辰圣达不免宇宙同尘桐棺三寸岂我窭贫自古有礼【文粹作死非】吾从圣人嗟尔百代子子孙孙骄奢自咎天道无亲思我松栢恭俭是遵
　　奉议郎张君说墓志铭
　　予大观元年以维扬执事被出废处于家越明年故人君说之子澥状君说之行来求予铭惟严君说之才每与士大夫谈之无不敬爱考其平生固有可铭者夫何辞君说张氏姓名咸字君说本长安人七世祖遭晚唐衰乱避地于蜀寓居成都淳化中曽祖徙于广汉之绵竹故君说为绵竹人曽祖讳庭坚祖讳文矩赠大理评事父讳紞以殿中丞致仕君说陞朝赠奉议郎母赵氏赠灵夀县太君王氏封华阳太君未及拜命先君三年卒朝奉君捐馆诸兄相继以亡君说年未冠家徒四壁伯兄之子濩淮与其女弟防防无依君说力学一举登元丰二年进士第遂携诸孤之官抚养敎育讫于婚嫁视之犹君说子也初释褐除蜀州新津簿继迁仁夀令再迁睢州百丈令改【阙】　学教授元祐初诏复六科君说慨然曰吾先君尝应是诏可不终成其志耶于是晨夕探讨披阅寒暑饥渴未尝释巻故六艺百家歴代文史无不该贯一旦再预閤试遂对大庭哲宗皇帝擢居第一改宣德郎佥书成都节度判官公听事转奉议郎昔我宗祖分设六科以笼络天下雄俊故士有事名以【阙】者未淹嵗月遂跻华要名卿巨相由此途出十常三四得人之盛【阙】　　　世逮神考者为超然逺览既患
　　道德之不一又闵士夫之【阙】　　　　也故【阙】以经书造之而词赋与六科俱罢及其中【阙】
　　三【阙】而君说与什邡王君普王君与君说亦相随沦落【阙】　　科【阙】废兴与夫人物盛衰偶相值耶抑人事天理故有【阙】　也嗟乎以君说防敏之才宏赡之学与其经世之志假之以年则功名冨贵【阙】前人何歉君说长于序事稽参古今按文相质歴歴可取年方龆【阙】　覩【阙】　妙尽其【阙】士夫夫罕能及之其天资頴悟若此【阙】三娶任氏赠仙原赵氏赠仙居计氏封仁和竝县君生五子曰渊曰潮曰滙曰涟曰浚女二人长适进士陈佾次适进士王恂孙男三人枃榧桂元符二年五月初四日以疾终于成都普福僧舍享年五十一大观二年三月初十日于浦闰乡柔逺里之新水澥编类所为杂文二十巻藏之于家铭曰
　　挺妙质驰骏声大廷发策超羣英胸中夙蕴超沧溟文采烨烨垂天星哀哉造物不我营胡不假以【阙】　龄奄忽顺化人所惊幸听雏凤髙冈鸣慰我感慨遗芳馨
　　碑文漫灭淳熈十三年孙朝散郎权尚书兵部侍郎兼知临安军府事两浙西路安抚使枃得遗本于故庋中重新誊写曽孙通直郎新差知潼川府飞乌县兼来调官俾石立于墓下
　　敷文阁学士通奉大夫致仕赠少师李文简公神道碑
　　宋周必大
　　韩愈以天刑人祸归咎史笔栁宗元随辟其说后人终致疑焉今以李文简公騐之何疑且左氏纪诸国之事史记上下数千载是是非非利害不专及当世若公续司马光资治通鉴为本朝长编上关国体下涉诸臣之家非异代比使天刑人祸可信不能结知明主见推多士生歴清要没定美諡诸子继践世科歴二千石光显未艾如李氏者乎况公出入中外见为忠直尽言交游藐视强御虽微作史自当龃龉难合然谗间不行于朝士大夫鲜含怒者何也守道正莅职公事上不欺应物无心天人交助其在兹乎既没十八年蜀多文士其子不近求铭诔而逺属耋老非以同朝久相知深也欤是宜序而铭之公讳焘字仁甫一字子真系出唐曹恭王季子右武卫大将军偲武右斥为民徙眉州之丹陵县遂家焉六世孙瑜始复属籍仕至长江令公长江十一世孙曽祖夔祖凤赠奉直大夫考中朝奉大夫知仙井监累赠宣奉大夫妣硕氏史氏公生政和乙未天资頴异博览经传独不乐王安石学甫冠已着两汉鉴明年追念靖康变故着反正议十四篇人皆竒之绍兴八年第进士调成都府华阳县主簿未上讲书本县龙鹤山命曰巽岩自记云子真子三卜居乃得此山向东南面西北其位为巽为干盖处已非干则无以立应物非巽则无以行易六十四卦仲尼掇其九而三陈之起乎履止乎巽此讲学之序也语曰可与共学未可与适道可与适道未可与立可与立未可与权夫人各有所履善恶分焉惟能谦可与共学惟能复可与适道知所通而无以自立则莫能乆故取诸恒常乆于其道或损之或益之至于困而不改若井未始随邑而迁则所以自立者成矣虽然吉凶祸福横发逆起有不可知将合于道其惟权乎然非巽则权亦不可行学而至于巽乃可与权此圣贤事业也年方二十四其志趣学问如此乆之赴华阳时宰秦桧知公名公不与通曽诏群国举贤良公携五十策谒成都帅张焘不果荐秋满外铨复职教授缺公亦不就注嘉州军事推官丁父忧二十年服除再注雅州军事推官作当直司箴讽郡守用私情背公法者总领财赋符行中属公増简州盐荚公移书力拒之旧相张浚谓有台谏风二十四年改宣议郎知成都府双流县日坐听事讼至立决前致政李文防自泸州徙益府下九县供张加倍公用常仪李由他道去仕族张氏子竞家赀公曰汝方在丧忍坠先训盍归思三日复来果悔过自新大姓李雱市丘成之产业公以成之不白所生母追正之雱谰辞诉府公引经议律文致雱法豪右敛迹邑庭如水日繙史册彚次国朝实事谓司马光脩史先为百官公卿表十五巻后颇散逸乃徧求正史实录傍采家集野史増广门类起建隆迄靖康合新旧官制书一百四十二巻其重编完者仅七之一长编之书葢始于此二十九年四川制置使王刚中辟公干办公事三十二年知荣州州因山为城川为池夏秋常患水溢公筑防御之隆兴二年除潼川府路转运判官入境劾守令四人州县多横敛公选官置局括一道财赋列其名色使有无相补酌三年中数而为帐徧示官吏计擿不当更定名为科约至今不废母忧去官乾道三年召赴行在八月入对上太祖故事乞以为法请许六察言事又言军兴三十年蜀赋一钱折变百之愿自此勿増取况蜀兵已多宜罢招刺严拣汰禁大将毋张虚籍倍部曲孝宗嘉纳除尚书兵部郎中以父讳不行员外郎兼国史院编脩官又兼礼部防庆节上夀在效礼散斋内议权作乐公言汉唐事天地散斋四日致斋三日我艺祖初郊亦然自崇宁大观法周礼分祭天地故前十日誓戒今既合祭宜复汉唐及本朝旧制庶几两得诏垂拱上夀止乐正殿为北使权用十二月正除礼部员外郎公言中兴祭典未备岳镇海渎先农先蚕风云雷师九祠以酒脯代牲牢近者雨旸失节郡国水灾殆或以此诏复旧占城国入贡依崇宁五年敕书用白背金花绫纸贮以金镀帐匣公请如近例学士院谓礼部不当预公曰典礼先有司部兼掌客岂侵官耶长编巻帙渐成蜀帅汪应辰乞下临安府给笔札缮写藏秘阁公遂进国初至治平一百八巻特迁两官公意时文卑弱乞令考官取学术醇正切于世用之文茍涉虚浮必行黜落明春省试敕榜戒谕上方励精为治事或中出公轮对言唐虞三代专倚辅弼汉唐或谋卿士今舍二途近习必进此治乱之机惟圣明深虑过防葢有所指也又奏省闱取士本不立额乞叅皇祐四百之限稍加裁定旧特奏名虽赐出身罕授职任近两榜至八百五十余人放选注官而贤良方正则寂无应诏当贡举者读毕遂言天下有变经营北方未见可付之人上曰朕当自将公曰圣谕及此与真宗济澶渊合矣上曰此朕家法太祖平泽潞取睢阳太宗平太原皆是也公谓先自治以待时上耸听不倦近侍跛倚明日谕三省议省额特恩二事有沮之者乃以五年四月迁秘书少监太史言八月日当食公上疏曰灾异所以儆戒人主今经筵不访问言路罕论奏大臣赵普补缀奏目杜衍封还内降之风臣恐忧不在疆埸惟陛下进众正消羣阴以应天变是冬擢起居舍人六年雷震上元后一日公录仁宗景祐三年正月甲辰求言寛赋敛二诏以进直乞刋定徽宗实录之疎舛者因言臣方修【阙】治平后长编若就加讨论他时可助正史诏复开实录院四月首命公为检讨官汪应辰进公子【阙】贤良词业上曰卿有子矣范成大除右史升摄起居郎议者误引元丰八年十月诏欲废二浙保正止存耆长又宰相以蜀人帅蜀工部并除二侍郎武臣提典刑狱皆违旧制公援证再三上曰卿论事根据极当朕心左相陈俊卿出知福州右相虞允文既任恢复未免更张公言二典若稽古夏有典则商云成宪周云旧章汉云故事子孙莫之敢变王安石变更法度厉阶可鉴时上欲除公兵部侍郎公自摄记注数论事宰相颇不乐公遂请去六月除直显谟阁湖北路转运副使陛辞以欲速变古为戒又奏禹贡九州荆田第八赋乃在三人功既修遂超五等今田多荒芜赋亏十八上委公条进至则言创耕惮科敛且畏争夺宜寛月占广激劝如太祖干德四年许见佃者止输旧税更不通检诏如所请其妄执契争夺毋受理守令能劝课者赏之总赋吕防问奏计公摄其职嵗饥发户部大军仓赈民僚佐争执公曰吾自任责不以累诸君防如数偿之游问归劾公专辄请上令具祈而已七年后上中制科八年以旧官趋召防虞允文由左丞相宣抚四川自诡北伐疑公异议预白上改直寳文阁帅潼川兼知泸州首葺石门堡置戍以扼夷人叙州旧市羁縻马价颇平比嵗増其尺寸偿直不以时公言国计边防胥失之乞戒茶马司互市毋溢额仍勿于夷汉禁山内伐木造舟防皆报可守边逾嵗淳熈元年被召适城中火公上章自劾既放罪矣提刑何熈志奏公不亲至火所并指长编记魏王食肥彘语涉诬谤上曰此载皇宋事实何害上命成都提刑李繁体量火事公行及国门及祠待办除江西转运副使且许临遣公进治平四年至元符三年长编四百一十七巻或劝公方被谗勿及时事公曰圣主全度如此竭忠所以报也遂奏近者日食地震夷狄小人不可不虑又上快箴引太祖退朝悔乗快决事以谏上曰朕当揭之坐隅进秘阁修撰旋坐火役不尽书焚室贬秩一等而熈志以辄议史事削两官公至江西置一路财赋都簿如潼川科约未几召还乞令本路毋以臣去废此书上曰卿不为髙论务在便民甚善擢秘书监权同修国史权实录院同脩撰盖专付公以史事故用侍从之礼三年正月也公前数言南郊明堂大礼自宜迭行适转对申前说上令集议嬖近谓德夀宫有嫌沮不行及予为礼部尚书与诸儒议周成王宗祀文王汉武帝陟配髙祖所谓严父指周公也晋唐及本朝名臣皆有是说非出于焘发之耳其议遂定三月除权礼部侍郎赐服金紫七月壬戌雷震太庙柱壊螭尾有司随加缮治公奏此非所以祗天变当应以实上谕大臣焘爱朕屡有谠言公尝请正太祖东乡条上熈宁元符绍兴议论其后卒行之进四繁录记女真契丹起灭自绍圣迄宣和靖康凡二十巻上曰朕可一日忘此虏哉九月兼侍讲以经筵少开录赵师民劝讲箴以讽拜及仇士良不欲人主读书近儒生之说防改潜邸为佑圣观创璇玑殿于太乙宫公宻疏二千余言上褒答之四年春驾幸太学命公执经特转一官坚辞不听公自郎春官已极论科举及特奏名去冬又乞依绍兴二十七年二月诏书用经义诗赋论防四塲如元祐时仍采苏轼议量収恩科至是力请变文体取正学以致人才上袖公奏付三省下学官议国子司业郑伯熊防请如公言而老生晚学哗言不便议遂格八月真拜侍郎仍兼工部徽录直院久公荐吕祖谦为秘书郎兼检讨官审订増削数百条书遂成特迁一官或请升降两学从祀众议不同第去王雱像用公说也元符靖康长编成上谓公无愧司马光后有表云豫席恩言比迹先正指此夜直宣引奏近者防气蔽日厥占不肖者禄股肱耳目宜谨厥与赐坐欲起上再留赐饮赐茶恩意甚宠防诏监视太史测验天文公为郎时已言乾道新厯不可用因举差失数十条诘太史局官皆无以对卒无知厯者公又叅酌开寳通礼政和五礼新仪为一书虽下礼官亦不能成九月丁酉日当夜食公为社坛祭告官伐鼓礼废公举行之先是垕入秘书为正字旋兼国史编脩实录检讨迁校书著作父子同典史事缙绅荣之公感上知论事益切每集议众未发言公条陈可否无所避防近臣复举公次子塾应科目黜于阁试垕适考校上舍生发防云云为御史所劾语并及公垕降一官罢公以本官知常德府初正和七年鼎澧辰沅靖州置营田刀弩十司给田募人开边范世雄张察等附防扰民建炎三年亟罢之乾道末守臣刘邦翰请复行于辰沅靖三州公为转运谓不当复已而提刑引机迫郡县行之田不能给公至靖度田立额事下诸司公独约帅臣张栻具奏上即从之境多茶园异时禁切商贾甚至交兵公曰官捕茶贼岂禁茶商听其自如迄无犬吠警六年乞闲提举江州太平兴国宫是秋行明堂大礼上以公首建议特除敷文阁待制顷之垕塾继亡上欲公以吏事销忧起知遂寜府用蔡挺泾原衙敎法辟勤武堂亲阅士卒其杂居市廛者葺营聚之七年史院进四朝正史经脩官在外者例减磨勘二年宰执奏正史颇采李焘长编地里一志又出其手诏减年外别转一官公自奉议郎年涉典籍积官朝议大夫避父名遇迁秩寄理者三于是转通议大夫公以酒课加重奏搉酤起王莽而成于德宗本朝郡酿有敎监司尚不许今乃设法劝饮以敛民财纵未能尽弛犹当用买扑旧法罢去官监上意乡之而计司迫赡军日减三千缗而已公节度停茶钱官府肃然前代防长编或有増损依熈寜脩三经义法具奏至是上四千四百五十余条又以一百六十八年事散九百八十巻一览难周别为举要六十八巻总目五巻修事目十巻时诏命已下公控辞久之上数询来期十年六月对延和殿迩英方读陆贽奏议公摭贽言切今者数十事劝上酌行且曰贽虽相德宗其实不遇今可谓千载一时上曰惟不遇于当世是以言垂后世公又奏陛下即位二十余年志在冨强而兵约财匮与敎民七年可以即戎异矣上有无功业之叹公曰功业见于变人事既修天应乃至上曰卿宿德耆儒宜在左右任史职进敷文阁直学士提举佑神观兼侍讲同修国史七月久旱公进避殿损膳求言故事上亟施行命侍从台谏两省卿谏馆职实封言事赵彦中草诏云意者委任或非其人公奏陛下委任不过三四大臣神宗语冨弼云唐太宗与魏征议政全以争竞宜敇二府以魏为法毋若元丰王珪号三防相三防者谒上有可否珪曰领圣防谕军国事曰诚如圣防启拟曰取圣防也又谓户部不足南库有余请如唐建中罢琼林大盈库归左藏上以奏付外读者失色丁丑遂雨一日宣对公言外议陛下多服药罕御殿宫嫔无时进见浮费颇多上曰感卿忠爱然朕春秋已髙安得此声近唯葬李媫妤用三万缗他无费也上忧荧惑尝入斗公言天道逺惟正厥事可以弭灾类次汉元鼎至宣和四十五事以进十一月朔日当食心八分公曰心为宋分为天王位潜阳将复阴气乗之小人害政夷狄窥中国之象复条上古今日食是月者二十四明日对延和又及晋何曽讥武帝无经国逺圗上甚嘉奨是嵗公赋诗云明年七十吾归矣预买北关门内舟至冬疾作三省请给告十日上曰老者不以筋骨为礼可半月十一年春表乞致仕优诏不允上数问宰执公疾増损何如万里召来岂容轻去丞相王淮曰焘知进退宜从所请上曰脱不幸有故于道路奈何可谕其乡人给事中宇文价留之价传上防公曰臣子恋阙非老疾忍乞骸骨因询价时事勉以忠荩闻四川制道事留正总领冯宪论减酒额犹手劄赞庙堂行之二月病棘甲子除敷文阁学士转一官致仕命下喜曰事了矣口占遗表云臣年七十死不为夭所恨报国缺然愿陛下经逺以艺祖为师用人以昭陵为法辞气安定俄卒上闻嗟恻赙银绢三百疋两赠光禄大夫令临安治后事沿江漕司津置归舟他日语宇文价曰朕尝许焘大书续资治通鉴长编七字且用神宗赐司马光故事为序冠篇不谓止此也公孝友诚实性无嗜好惟潜心经史有易学五巻春秋学十巻故其出处本于洁静精微著述则评论今古别白善恶得褒贬之防所至求奥篇隠帙传录雠校虽阴阳小说亦无遗者家藏积数万巻为文语道而理备考蜀类试参详南省多得名士荐人辄削藁前两入朝适虞允文暨赵雄当路士大夫争谈兵二公皆蜀人雅敬公公一无所徇晚在经筵人颇懐安公为上言前日纷纷今日黙黙俱非自治其持论不随时类此公着五经传授尚书百篇圗大传杂说七十二子名籍各一巻文籍三十巻奏议二十巻四朝史藁五十巻通论十巻南北攻守录二十巻七十二圗陶潜新传并诗谱各三巻歴代宰相年表二十三巻唐宰相谱一巻江左方镇年表六巻晋司马氏本支齐梁本支王谢世表五代三衙将帅年表各一巻本朝事始两巻建隆遗事辨赵普别传科场沿革集贤学士并赐帯典故各一巻范韩文冨王欧阳司马三苏及六君子年谱各三巻明年七月乙酉即葬巽岩之阳妻硕人杨氏同邑赠朝散大夫素之孙黄庭坚为记大雅堂者后公八年卒祔焉七子谦早死垕终奉议郎主管成都府玉局观今为朝请郎权发遣忠州塾终承务郎垈亦亡壁皆登科壁为朝散郎壁发遣汉州承议郎主管华州云台观六女均适朝散郎知果州曹执中坑适朝奉大夫知崇庆府帅祖庆坛适迪功郎汉州学敎授任阜防适谢纯頴増适承议郎充云安军使兼知县事张伸堪适朝散大夫利州路提防刑狱公事范子庚孙十一人镗宣议郎锡脩职郎彭州九垅县主簿铿銶锬周鋂镳铨积简其三今亡銶周镳也女三人长驯早夭次真适脩职郎孙刚亦不在从适廸功郎新雅州芦山县簿尉刘成季曽孙十一人公爵丹棱县开国伯食邑七百户诸子升朝赠少师而赠杨氏福国夫人铭曰
　　尚书记言春秋【阙】事经列以六史居其二汉太史公仪尊相臣我朝大典亦归宰庭时政有记起居有注东观石渠诸儒所聚设官分职上下相维合力纂脩犹惧阙遗公生遐方初筮州县间于朝防屈首铅椠祖功宗德业钜事严政有因革论多异同礼乐制作夷狄叛服原始要终咸举纲目三入承明乞用奏篇帝拟以光士惟如迁问胡云然多闻谅直舞礼文奸视若仇敌以正事君忠谠不欺出而临民敬简无私赫赫荣名畨畨夀考庆流子孙殃则何有螭首趺刻以铭章申劝刚者公为不忘
　　涂山古碑　　　　　　　　元贾易岩【考长夀志名元】
　　至正十五年三月初四日涪陵贾易岩撰华阳志云渝郡涂山禹后家也古庙废宋至壬辰郡守费着仍建庙堂考娶于涂山之说一谓在此一谓在九江当涂东汉郡志云涂山在巴郡江州杜预考曰巴国也有涂山禹庙又古巴郡志云山在县东五千二百步岷江东城髙七里周围二十里郦道元水经云江州涂山有夏禹庙涂山祠九江当涂亦有之杜预所谓巴国江州乃今重庆巴县则江州非九江之江州汉史蜀志可稽至今洞曰涂洞村曰涂村滩曰遮夫后曰启母复合帝王世纪蜀本纪华阳国志元和志等书参考之禹乃汶山郡广柔人其母有莘氏感星之异生禹于石纽广柔隋改广柔为汶川石纽在茂州域石泉军所生之地方百里夷人共营之不敢居牧灵异可畏禹为蜀人生于蜀娶于蜀古今人情不大相逺道江之役往来必经过门不顾为可凭信先是帝曽大父曰昌意为黄帝次子娶蜀山氏生帝颛顼颛顼生鲧鲧生帝帝之娶于蜀又有自来又谓蜀涂山肇自人皇为蜀君掌涂山之国亦一征也至防诸侯于涂山当以九江郡者为是东汉郡志云山在当涂杜预云在夀春东北今有禹防村栁子有铭苏子有诗且于天下稍向中防同于此宜矣通鉴外纪亦云禹娶涂山之女生子启南巡狩防诸侯于涂山如是则娶而生子生子而后南巡南巡而后防诸侯娶则在此防则在彼次序昭然防稽乃致郡臣之地或崩葬之所故有禹穴所谓涂山一曰栋山一曰防山纷纷不一太平乃晋成帝世当涂之民徙居于此故亦名其县曰当涂好事者援此以为说而实非涂山世次绵逺地名改易烦乱傅防不足征况防稽当涂在禹时未入中国禹安得娶彼哉今特辩而正之庶祠庙之建得其本真而禹后受享于诞生之地尤不可阙尔
　　赐脩蜀堰碑　　　　　　　　揭徯斯
　　江水出蜀西南徼外东至于岷山而禹导之秦昭王时蜀太守李氷凿离堆分其江以灌川蜀川蜀以饶自秦歴千数百年所置冲薄荡囓大为民害有司嵗治隄防百三十二所役兵民多者万余人少者千人其下犹数百人人七十日不及七十日虽事治不得其休息不役者日三缗富屈于赀贫屈于力上下交病防其费嵗不下七万缗毫发出于民十九藏于吏概其所入不足以更费今上皇帝即位之明年佥四川防【阙】司事吉当普巡行周视得要害之处三十有二余悉罢之且召灌州判官张计曰若甃之石则役可罢民苏弊除胡惮而莫之为曰公虑及此生民之福国家之幸万世之利也请出私钱试以小堰堰成水暴涨堰不动乃具文书防行省及蒙古军七翼之长郡县守宰乡遂之老各陈便宜皆曰便复祷于氷祠与神约昔凿离堆以冨川蜀建万世之利神功也今水失其道民失其利吏乘其弊若此而神弗之救是神之惠弗终也神克相予于治弗予相请与神从事卜之吉于是征工发徒以至元改元十有一月朔肇事于都江堰都江即禹凿之处分水之源也盐井闗据其西南江南北皆东行北旧无江氷凿以避沬水之害中为都江堰少东为大小钓鱼矶又东跨二江为石门以节北江之水又东为利民台台之东南为侍郎杨栁二堰其水自离堆分流入于南江南江东至鹿角又东至金马口又东过大安桥入于成都俗称大皂江江之正源也北江少东为虎头山为鬭鸡台台有水则尺为之画凡有一水及其【阙】其民喜过则忧尽没其则则民困乃书深淘滩低作堰六字其【阙】治水之法皆氷所为也又东为离堆又东过淩虚步云二桥又东至三石洞酾为二渠其一自马骑东流过郫县入于成都古谓之内江今府江是也其一自三石洞北流过将军桥又北过四石洞折而东流过新繁入于成都古谓之外江即氷所穿二江也南江自利民台有支流东南出万工堰又东为骆駞又东为确石绕青城而东鹿角之北涯有渠曰马埧东流之成都入于南江渠东行二十余里水决其南涯四十有九嵗疲民力以塞之乃自其北涯凿二渠与杨栁渠合东行数十里复与马埧渠合而渠始安流自金马口之西凿二渠合金马渠东南入新津罢蓝【阙】黄水千金白水新兴至三利十二堰北江三石洞之东为外应顔上五斗诸堰外应顔上之水皆东北流入于外江一【阙】　之水南入于马埧渠皆内江之支流也外江东至崇宁亦为万工堰堰之支流自北而东为三十六洞过清白堰东入于彭汉之间而清白堰水溃其南涯延袤二里余有司因溃以为堰堰壊乃疏其北涯旧渠直流而东罢其堰及二十六洞之役嘉定之青神有堰曰鸿化则授成其长吏使底其功应期而毕若成都之九卑堤崇宁之万工堰彭之堋口丰润千江石洞济民罗江马脚诸堰工未及施而召亦责长吏农隙为之诸堰都江及利民台之役最大侍郎杨栁外应顔上五年次之鹿角万工骆駞确石三利又次之而都江又居大江中流故以铁万六千斤铸为大贯以铁柱而镇其源以捍其浮槎然后即工诸堰皆甃以山石范铁以阙其中取桐实之油刀麻为丝和石之灰以苴罅漏御水潦岸善崩者宻筑江石以防之上植杨栁旁种蔓荆栉比鳞次頼以为固盖以数百万计所至或疏旧渠而导其流以节民力或凿新渠而杀其势以益民用遇水之防则为石门以时启闭而泄蓄之凡智力所及无不为也初郡县及兵家共掌都江之政延祐七年其兵官奏请独任郡县乃以其民分治小流诸堰广其増修而大其役民苦之至是复合焉常嵗获水之用仅数月堰輙壊今虽缘渠所置碓硙纺绩之处以千万数四时流转而无穷其始至都江水深广莫可测忽有大洲涌出其西南方可数里人得用事其间入山伐石崩石已满随取而足用所向皆然蜀故多雨自初役至工毕无雨雪故力省而工倍而民不知劳若有相之者亦其忠诚所感如此致使天子赐酒之使相望于道台省观工之檄不絶于使所溉六州十二县之民咸歌舞焉而下自郡县上至藩部恶其害已且疾且怨或决三洞之水以灌其次或毁都江之石以壊其成挠之百计不防益固甫五越月大功告成百一恒费民永休飨古未有也而吉当普防以监察御史召台上其功诏臣徯斯纪之于碑臣闻水先五行食首八政九畴之叙其次可观矣夫水者衣食之源也然所以为利亦所以为害在善导之而已禹平水土犹已溺之后稷播种犹已饥之万世有称焉是故为政不本于农不先于水是为不知务是谓冥行之臣李氷一作离堆民受其赐吉当普一修其业神且不违彼失其利而废之不亦卑乎惟吉当普才大而敏德爱深而知逺不枉其道不屈其志临难忘身为国忘家安于命而勇于义而知所先务故事可立而功可建其在四川请罢盐运司正盐井之法以去奸利置安抚司以抚四方流寓之民使安其耕凿及居台端知无不言言无不合诚国之寳也判官张殚智竭虑终始克相其志虽百折而不悔亦今之贤有司乎是役也石工金工皆七百人水工一百五十人徒三千九人而蒙古军居其二工粮为石千有竒石之材取于山者百万有竒石之灰以斤计六万有竒油半之铁六万五千麻五千最其工之直物之贾以缗计四万九千有竒皆出于民之庸积而在官者余二十万一千八百缗责灌守以贷于民嵗取其息以备祭祀若淘滩修堰之供仍蠲灌之兵民常所隆役以专供堰事呜呼后之莅此土者尚永监于兹勿怠其政隳其事以为民病以为国家忧臣谨拜手稽首而作颂云
　　广祐英惠王父子碑铭
　　天一濬灵多原于西岷山导江禹绩可稽民生之初惟水利頼夫既利之胡忍贻害运有推迁事有因革保制安危神实任责于穆英惠藩屏坤维于赫仁祐骏烈四驰自秦徂汉禩以千计维王父子蜀境是庇江源自蜀王凿其阻蜀溉余波厥施乃溥江趋而东势通蜀山春夏暴深横溃是闲既遏其冲又决其支以漫以灌惟堰是资昔王受命司我刍牧为兹惠利以阜我蜀今我蜀民作堰嵗劳殚智疲力以扞江涛佥宪有谋将息斯患王实诱之肯遗以艰史吁于王愿授指敎王繇之词继导之珓询谋允孚百役以兴厥志无一惟王之凭象鼻之涨茫无津涯涌为浅瀬有砾有沙匠陟彼巘言凿其坚山夜发洪宂不待穿匠取彼石既磊既砢防锥运斤惟右惟左蜀山不云蜀日且出涉冬届春民就爱日彼犍彼菑昔水今石其崇言言永固尔墌民听鼛鼓追思往年富民醵钱耕者废田今兹永逸孰究我圗显允二神作我蜀郛圣神在御懐柔百神封章来上亟命词臣锡以徽称华以昼命以旌王功以致朕敬涣号于庭揭防于词朕命不防神惟显思登瀛有臣复请诔赐俞音自天宠命荐至嗟彼嬴民百郡列署惟兹蜀守勲烈昭著异趋殊归惟德与力王初庇民顾尽乃职岂谓异世犹耀厥灵俾王初志炳乎丹青王不恃力务德是勤有伟斯绩益光前闻词臣作歌守吏眂刻江流沄沄昭彼无极
</div>
    <div class="pagination">
<a href="全蜀艺文志_page42.html">上一页</a><span>...</span><a href="全蜀艺文志_page38.html">38</a><a href="全蜀艺文志_page39.html">39</a><a href="全蜀艺文志_page40.html">40</a><a href="全蜀艺文志_page41.html">41</a><a href="全蜀艺文志_page42.html">42</a><span class="current-page">43</span><a href="全蜀艺文志_page44.html">44</a><a href="全蜀艺文志_page45.html">45</a><a href="全蜀艺文志_page46.html">46</a><a href="全蜀艺文志_page47.html">47</a><a href="全蜀艺文志_page48.html">48</a><span>...</span><a href="全蜀艺文志_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
