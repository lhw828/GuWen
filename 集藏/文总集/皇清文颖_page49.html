<!DOCTYPE html>
<html>
<head>
    <meta charset="UTF-8">
    <title>皇清文颖 - 第 49 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 49 页/共 274 页</h1>
    <div class="content">






　　送五弟奉
　　命往祭
　　阙里文庙序
　　雍正八年冬十月新修
　　阙里文庙告成殿庑门陛黄瓦丹雘旣宏旣隆圭瓒爼豆罇罍之器
　　颁自上方
　　圣天子亲书大成殿大成门匾额复命良工重摹圣祖御制文庙碑文孝思继述重道崇儒兼备于此旣成例宜遣官祭告
　　皇父特重其礼
　　命皇五子斋居洁诚治装减从以行余与吾弟夙夜之与俱饮食之与共讲习讨论之日亲至于今二十年兹往千里之外能无依依系恋而不忍舎顾思人自孩提以至于老大读孔子之书未必能志希贤圣穷理探源以至于知孔子之道也幸而知之矣而私累之未捐精进之不勇则鲜能行之既行矣未有不心慕孔子欲登其堂而入其室者吾弟力学敦修不敢自懈于圣人之道者有年矣今奉
　　命往祭
　　阙里瞻宫墙之数仞则欲得其门而入以见宗庙百官之美富也对圣貌之巍巍则思温厉恭安如在其上而自省其躬修也逰礼乐之区想见金声玉振之气象是行也不益以増其向往服行之心而为有生一大快乎皇父犹有后命命吾弟祭阙里毕即往致祭岱宗吾弟往哉昔孔子尝登泰山而小天下孟子述之盖谓得登圣人之堂与闻圣道之精深广大则诸子百家羣言皆小也犹之登泰山之髙者得观其嵚岑峻极则峛崺培塿皆不足言也吾弟既登圣人之堂又登泰山之髙诚敬之日积仰止之日深视瞻之广濶胸次之豁然古文人学士所谓逰名山大川以助其文思笔力者又乌足云哉
　　稽古斋文钞序
　　天地间有大本焉孝悌是也有大文焉诗书是也有本有文积于中而发于外有徳之言是也孝悌以立其本诗书以畅其支而因发为有徳之言英华畅逹而不可掩能全此三者寡矣至若生帝王之家居富贵之地子道臣道交萃扵躬夙夜匪懈笃念天显尊闻行知究极于髙眀光大之域非以道自勉者能乎哉吾弟少于吾甫三月
　　皇父在潜邸时育吾二人于东西室及九嵗读书同受经扵傅先生至十二嵗时吾随侍
　　皇祖宫中不能朝夕共处者盖半载及我
　　皇父位登宸极妙选天下之英贤以教育吾二人凡八年于兹矣斯迈斯征日就月将以期不负
　　皇父顾复燕贻之至意无时敢自懈也八年秋九月吾弟彚订其序论杂文诗赋凡若干巻而属序于余余曰吾軰所重岂止于文而已耶必若向所云三者皆克全之然后尽吾职焉吾弟在
　　皇父膝下二十年爱敬恳挚从未有过愆与吾自孩提以至于今且孺且耽怡怡如也从诸先生敬业一堂既餍饫于诗书矣而发为文词观其言蔼如考其意不外古圣贤名儒之旨所云三者翼翼焉亹亹焉日进而无疆岂止以文自鸣者哉余既以同气之亲相亲相朂于平日晨夕之与俱笔砚之与共尔我形骸之悉化兹序其文其夷怿欣畅又当何如乎








　　执中成宪序
　　惟我
　　皇考法天行健一日万防宵旰不遑犹以其间简命儒臣采録经史子集所载自古帝王元徳显功訏谟大训以及名臣奏章先儒语类深切治道者次第进呈皇考亲为删定命曰执中成宪始于雍正六年仲春成于十三年中夏未及刋布而我
　　皇考遽遐弃臣民予小子防防在疚未之前见也嗣统既月勉从诸臣请躬涖庻政始发而读之既卒业然后知
　　圣心圣学实与尭舜孔子同揆而汲汲于是编则専以啓廸我后人示之标凖也间甞殚思大学一书窃见仲尼祖述尧舜之实义焉其所谓明徳者即虞书所谓道心也所谓眀眀徳者惧其为人心所蔽也所谓格物致知者严辨人心道心之界以尽万事万物之理即书所谓惟精也所谓正心诚意者力祛人心之杂以致道心之纯即书所谓惟一也所谓修身齐家治国平天下而止于至善者即书所谓允执厥中也然极乎执中之量则惟尭舜为无歉而中之散见于万事万物者则不惟三代圣王即秦汉以后仁厚英哲之君下及中主亦必有一事二事之合焉不独臯防益契伊傅周召孔曾思孟即近代羣儒文士亦必有一话一言之合焉故中庸曰舜好问而好察迩言执其两端用其中于民盖中之理无事无物而不具亦无人而不知是即眀徳之根于性而不息者而惟舜能察之惟舜能执之惟舜能用之故善与人同合徳扵天地我
　　皇考编定是书自二帝三王之事古圣贤之言下逮羣儒文士之可节取者兼収而不遗用是道也
　　皇考之治天下无一事不审其则无一物能匿其情即书所谓惟精大学所谓格物而知至无一时之不敬无一念之不诚即书所谓惟一大学所谓心正而意诚故凡施于政教者或予或夺或寛或严或抑扬迟速之稍有不同而无不立乎大中可为民极即书所谓执中大学所谓身修家齐国治天下平而明徳新民皆止于至善也而所以立纲陈纪更化善治其大者皆断自圣心而细者亦博采于众议有其人不能皆入于善而一言之中必不废焉即中庸所谓好问好察执両用中也然我
　　皇考聪眀睿智夙具于
　　圣性而养成于
　　圣学者已数十年故
　　皇考之惟精乃不思而得
　　皇考之惟一乃不勉而中
　　皇考之执中而化成天下乃从容中道无为而成岂复有资于是书所以
　　亲为删定者正恐在后之侗懵然无见扵执中立极之道爰示之以成宪也岂惟予小子奉以终身惟日兢兢无敢逾越哉世世子孙茍能服膺勿失而溯其渊源则于尭舜孔子之道一以贯之矣岂惟君人者舎是无以建其有极以消天下之偏陂反侧哉凡百有位果能是训是行则上之可辅理成化以着勲猷而下亦可以谨身而寡过于以谟眀弼谐共臻喜起眀良之盛无难矣












　　日知荟説序
　　日知荟説者取予向日日课所为文删择编次合而録之爰定之以名也予禀承
　　庭训懋学书斋留连往复于六经四子之书求其义蕴精微旁搜诸史通鉴考定得失区眀法戒以至儒先绪论词苑菁华莫不遍覧虽究心探索餍饫其中然考之古圣贤躬行实践之学盖恧焉而未逮自十有四嵗学属文至于今又一纪矣其间日课诗论杂文未尝少辍积成巻帙瑕瑜各半践阼以来万防待理岂复得如曩时専志笃学日与良师友敬业乐羣于翰墨之塲哉防绎旧闻念兹弗释因取其精去其疵録其正弃其偏合二百六十则厘为四巻而举凡道徳性命之防学问政治之要经传之渊源古今之事迹莫不畧见梗概夫日知之説出自子夏继以无忘所能必所知者日新不失而赓续以极于髙明乃为学问窽要若予向日所得尚非空言而无济实用则今班朝莅政之间岂不足自考其知行合一与否以发抒闻见逊敏敦修乎















　　乐善堂全集序
　　朕少读尚书见二帝三王以及继世之哲后君臣咨警惟是身心性命之本原其敷政命官亦惟根柢道徳而不规规于事为之末及考诗易四子之言凡论政者皆与书所称同其指归互为表里其后博渉诸史则虽眀盛之世所殚心竭虑者大槩详于事功而畧于本原敎化之升降治象之崇卑其分岐实判于此用是日有孜孜求所以取道入徳之门防
　　皇考示以眀理立诚之大训而畧得其统贯又念修辞必本乎诚故凡见于古文诗辞者咸以是为宗而不敢有贰焉往者嵗庚戌曾録数年中所作序论书记杂文诗赋次为十有四巻置诸几案时就所言以自检其行嗣是所作盖四倍前继序以来躬理万防兢兢业业惟恐一事失宜负
　　皇考付属之重思如曩时从容文墨之娱不可复得然少有余闲未尝不考镜经史以自观省爰取庚戌文钞所载存十之三续作未订入者存十之七总为一编共若干巻非欲以文辞自表着盖是集乃朕夙昔稽古典学所心得实不忍弃置自今以后虽有所著作或出词臣之手真膺各半且朕亦不欲与文人学士争巧以转贻后世之讥则是集之辑有不得已者记曰本诸身征诸庶民曩予自检所行以勉副所言者乃日用酬酢之常今之所行事无大小莫非政敎之平陂生民之苦乐相倚不可以中立者也因此益自警惕而克艰天位顾畏民碞庶防眀理立诚之学参前倚衡永永勿替也夫







　　太祖高皇帝实録序
　　粤稽自古帝王乘时建极膺天命而佑下民丰功骏烈垂诸史乘炳炳麟麟是以纪言纪事必详且核焉况于圣人首出开物成务经纬天地奠丽河山智勇沉深谟猷訏逺布为法则着为章程将使后世子孙继继承承遵循罔轶讵不重欤洪惟
　　太祖承天广运圣徳神功肇纪立极仁孝睿武端毅钦安文定业髙皇帝以圣神文武之姿受
　　天眷命诞兴东土爰縂义旅遹求厥寜九国连兵相向一怒而讨平之眀人四路来攻亦尅日尽殱于境外师出有名光明俊伟威爱并立近服逺懐当是时群部来归英豪响附奋迹辽沈之间而号令行于万里帝业之兴何其神也由是天人协应建国纪元修明庶政教育羣伦创国书分旗制申军令定礼仪经营缔造之际旰食宵衣不遑暇逸顾乃纲举目张传之亿万年而不可易心法治法与二帝三王有同揆也
　　太宗文皇帝继天登阼命儒臣敬辑
　　实録规模畧偹
　　圣祖仁皇帝复加搜考修纂成书尊藏内府并贮史宬惟是山川疆土以及臣僚名氏前后间有异同清汉之文防简防繁未经画一我
　　皇考世宗宪皇帝惧有舛讹特开史馆重加校订按日进呈
　　亲为阅定朕缵承丕绪仰体
　　前徽用复洁诚披览巻帙如旧缮録一新只只乎觇开国之鸿模昭垂统之大业书曰监于先王成宪其永无愆诗曰昭兹来许防其祖武于以率攸行而保天佑其敢忘绍庭上下之思哉谨序


</div>
    <div class="pagination">
<a href="皇清文颖_page48.html">上一页</a><span>...</span><a href="皇清文颖_page44.html">44</a><a href="皇清文颖_page45.html">45</a><a href="皇清文颖_page46.html">46</a><a href="皇清文颖_page47.html">47</a><a href="皇清文颖_page48.html">48</a><span class="current-page">49</span><a href="皇清文颖_page50.html">50</a><a href="皇清文颖_page51.html">51</a><a href="皇清文颖_page52.html">52</a><a href="皇清文颖_page53.html">53</a><a href="皇清文颖_page54.html">54</a><span>...</span><a href="皇清文颖_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
