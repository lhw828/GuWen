<!DOCTYPE html>
<html>
<head>
    <meta charset="UTF-8">
    <title>唐文续拾 - 第 18 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 18 页/共 91 页</h1>
    <div class="content">    ○代行朝集使敕
    诸州朝集使长官上佐，分蕃入计，如次到有故，判司代行。未经考者，不在禁限。其员外同正员，次正官後集。（《唐会要》二十四）
    ○岭南五府不朝集敕
    岭南五府管内郡、武安、万安等三十二州，不在朝集之限。其承前贡物者，并附都府贡进。（同上）
    ○边要州不在朝集敕
    灵、胜、凉、相、代、黔、、丰、洮、朔、蔚、妫、檀、安东、叠、廓、兰、鄯、甘、肃、爪、沙、岚、盐、翼、戎、慎、威、西、牢、当、郎、茂、、安、北庭、单于、会、河、岷、扶、拓、安西、静、悉、姚、雅、播、容、燕、顺、忻、平、灵、临、蓟等五十九州为边州，扬、益、幽、潞、荆、秦、夏、汴、沣、广、桂、安十二州为要州，都督剌史并不在朝集之例。（《唐会要》二十四）
    ○褶制度敕
    应诸服褶者，五品已眩通申绅绫及罗，六品已下小绫，除幞头外，不得服罗觳及著独窠绣绫。妇人服饰，各依夫、子。五等以上诸亲妇女及五品已上母、妻，通服紫；九品已上母、妻，通服朱；五品已上母、妻，衣腰襻襟，缘用锦绣。流外及庶人，不得著纟由绫罗、五色丝靴履。凡裥色衣不过十二破，泽色衣不过六破。帽子皆大露面，不得有掩蔽。正朝会及大礼陈设事，缘供奉官摄官者，并依摄官服之。（《唐会要》三十一）
    ○宰臣出镇请朝官敕
    宰臣自朝廷出镇，请朝官至侍御史已上者，即许兼章服，便为久例。（同上）
    ○笏制敕
    诸笏三品已上，前屈後直；五品已上，前屈後挫；并用象。九品已上竹木，上挫下方。男以上听依品爵执笏，假反官依例。（《唐会要》三十二）
    ○禁追匠修理杂物敕
    殿中鞍辔、伞扇及诸司杂物，须修理造作者，本司送至作所修理讫，自往衣受，不得追匠就本司。其不可送作可者，给匠修理。其物应纳库藏，亦本司自送。（同上）
    ○五年一易门戟敕
    庙社宫门，正一品，开府仪同三司、嗣王、郡王、上柱国、柱国、带职事二品已上，及京兆、河南尹、大都督、大都护、开国及护军带职事三品，若下都督、诸州门，其门戟幡有破坏，五年一易，百官门不在官易之限。薨者葬讫追纳。若子孙合给者，听准数留，不足更给。其以理去任及改为四品官，非被贬责，并不合追收。（同上）
    ○禁伎乐敕
    自有隋颓靡，庶政凋弊，徵声遍于郑、卫，炫色矜于燕、赵。广场角，长袖从风，聚而观之，浸以成俗。此所以戎王夺志，夫子遂行也。朕方大变浇讹，用除灾蠹，眷兹技乐，事切骄淫。伤风害政，莫斯为甚，既违令式，尤宜禁断。（《唐会要》三十四）
    ○禁散乐巡村敕
    散乐巡村，特宜禁断。如有犯者，并容止主人及村正，决三十，所由官附考奏。其散乐人仍递送本贯入重役。（同上）
    ○免教坊博士杂徭敕
    内教坊博士及弟子，须留长教者，听用资钱，陪其所留人数，本司量定申者为簿。音声内教坊博士及曹第一、第二博士房，悉免杂徭，本司不得驱使。又音声人得五品已上勋，依令应除簿者，非因征讨得勋，不在除簿之列。（同上）
    ○听县学生入四门学敕
    诸州县学生年二十五已下，八品、九品子若庶人，生年二十一已下，通一经已上，及未通经，精神通悟，有文词史学者，每年铨量举选，所司简试，听人四门学，充俊士。即诸州人省试不第，情愿入学者，听。国子监所管学生，尚书省补；州县学生，长官补。诸州县学生专习正业之外，仍令兼习吉凶礼。公私礼有事处，令示仪式，馀皆不得辄使。许百姓任立私学，欲寄县州受业者，亦听。（《唐会要》三十五）
    ○递改明器墓田敕
    古之送终，所尚乎俭，其明器、墓田等，令于旧数内递减。（《唐会要》三十八）
    ○量贬左降官重犯敕
    左降人考未满间，重有犯，应解免及放归田里者，并申奏，更据状轻重量贬。若是五流及馀犯，自依常法。（《唐会要》四十一）
    ○决杖人发遣敕
    自今已後，准格及敕应合决杖人，若有便流移左贬之色，决讫，许一月内将息，然後发遣。其缘恶逆指斥乘舆者，临时发遣。（同上）
    ○放周利贞等归草泽敕
    周利贞、裴谈、张福贞、张思敬、王承、刘晖、杨允、姜、封行、张知、卫遂忠、公孙琰、锺思廉等十三人，皆为酷史，比周兴、来俊臣、侯思止等事迹稍轻，并宜放归草泽，终身勿齿。（同上）
    ○流酷吏来子等敕
    周酷吏来子等身在者，宜长流岭南；身没，子孙亦不许仕。陈嘉言、鱼承煜、皇甫文备、传游艺宜配岭南，身没，子孙亦不许仕。（同上）
    ○留历生两人敕
    太史局历生，每番留两人当上，馀并七月一日上，至十月三十日下。（《唐会要》四十四）
    ○试天下僧尼诵经敕
    有司试天下僧尼年六十已下者，限诵二百纸经，每一年限诵七十三纸。三年一试，落者还俗。不得以坐禅对策义试。诸寺三纲统，宜入大寺院。（《唐会要》四十九）
    ○检责僧尼敕
    朕先知僧徒至弊，故预塞其源，不度人来向二十馀载。访闻在外有二十已下小僧尼，宜令所司及府县检责处分。（《唐会要》四十九）
    ○禁释道聚众敕
    惟彼释、道，同归凝寂，各有寺观，自宜住持。如闻远就山林，别为兰若，兼亦聚众，公然往来，或妄说生缘，辄在俗家居止，即宜一切禁断。（同上）
    ○差官送龙璧敕
    每年春季，镇金龙玉殿功事毕，合献投山水龙璧。出日，宜差散官给驿送，合投州县，便取当处送出，准式投告。（《唐会要》五十）
    ○安置诸道真容敕
    诸道真容，近令每州於开元观安置，其当州及京兆、河南、太原等诸府有观处，亦各令本州府写貌，分送安置。（同上）
    ○源乾曜等食实封敕
    侍中源乾曜、中书令张嘉贞、兵部尚书张说等，忠诚辅弼，以致升平，褒德赏功，先王制也。自今已後，中书门下宜供食，实封三百户。自我礼贤，为百代法，仍令所司即令支给。（《唐会要》五十三）
    ○详覆加阶敕
    加阶入三品，并授官及勋封甲，并诸色阙等进画，出至门下省重加详覆。有驳正者，便即落下墨涂乾，仍於甲上具注事由，并牒中书省。（《唐会要》五十四）
    ○进封事不限旦晚敕
    自今已後，谏官所献封事，不限旦晚，任封状进来，所由门司不得有停滞。如须侧门论事，亦任随状面奏，即便令引对。如有除拜不称於职，诏讼不便於时，法禁乖宜，刑赏未当，征求无节，冤抑在人，并极论失，无所回避，以称朕意。其常诏六品以上，亦宜准此。（《唐会要》五十五）
    ○诉冤经尚书省敕
    在京有诉冤者，并於尚书省陈牒，所由司为理。若稽延致有屈滞者，委左右丞及御史台访察闻奏。如未经尚书省，不得辄入于三司越诉。（《唐会要》五十七）
    ○敕後起请连元敕後敕
    尚书省诸司有敕後起请，及敕付所司商量事，并录所请及商量状，送门下及中书省，各连于元敕後。所申仍于元敕年月前，云起请及商量如後。（同上）
    ○褚ギ等稽滞案牍敕
    尚书省天下政本，仍令有司各言职事。吏部员外郎褚ギ等十人案牍稽滞，ギ稽四道，户部员外郎吕太一四道，刑部员外郎崔廷玉二道，兵部员外郎李廷言、刑部郎中杨孚、虞部郎中田再思各一道，虞部员外郎崔赏三道。且六官分事，四方取则，尚书郎皆是妙选，须称职司，焉可尸禄悠悠，曾无断决？昨者试令询问，遂有如此稽逋，动即经年，是何道理？至如行判程限，素标令式，自今後各宜惩革，再若有犯，别常处分。（《唐会要》五十八）
    按：《全文》二十七所收《戒谕褚ギ诏》，与此文前半略同，疑别为一首。
    ○诸州庸调等簿留空纸敕
    诸州每年应输庸调资课租及诸色钱物等，令尚书省本司豫印纸送部。每年通为一处，每州作一簿。预皆量留空纸，有色数，并於脚下具书纲典姓名，郎官印置。如替代，其簿递相分付。（同上）
    ○修长行旨条敕
    以每年租税杂支，轻重不类，令户部修《长行旨条》五卷。诸州剌史、县令替日并合令递相交付。省司每年但据应支物数，进画颁行，附驿递送。其支配处分，并依旨文为定。（同上）
    ○文武亘选定品敕
    吏部选人请武选者，宜取强壮身材六尺以上（者）、籍年四十以下堪统领者，其兵部选人请文选者，宜取材堪治民，工於书判，并无负犯。十二月内定品奏闻，一送以後，并不在却关之限。（《唐会要》五十九）
    ○侍郎专知武举敕
    所设武举，以求材实，仕进之渐，期为根本，取舍之间，尤宜审慎。比来所试，但委郎官，品位既鬼，焉称其事。自今以後，应武举人等，宜令侍郎专知。（同上）
    ○同州等注田收长春宫敕
    同、蒲、绛、河东西并沙苑内，无问新旧注田蒲萑，并宜收长春宫，仍令长春宫使检校。（同上）
    ○专知传驿官敕
    专知传驿官一差定後，年限未终，所由不得辄回改，并别差使，及别报勾当。（《唐会要》六十一）
    ○访察骚动民淹留敕
    两京都亭驿，应出使人三品已上及清要官，驿马到日，不得淹留，过时不发。馀并令就驿进发，左右巡御史专知访察。（同上）
    ○乘传给券敕
    如闻比来给使人，为无传马，还只乘驿，徒押传递，事颇劳烦。自今已後，应乘传者，宜给纸券。（同上）
    ○御史出使敕
    御史出使，非充按察覆囚，不得辄差判官。其出使日，皆於侧门进状取处。（《唐会要》六十二）
    ○申明御史出使格敕敕
    御史出使，举正不法，身苟不正，焉能正人。如闻州县祗迎，相望道路，牧宰祗候，僮仆不若。作此威福，其如礼何？今後申明格迎，不得更示威权。（同上）
    ○广召能书迎
    於秘书省、昭文馆，兼广召诸色能书者充，皆亲经御简。後又取前资，常选三卫散官、五品已上子孙，各有年限，依资甄叙。（《唐会要》六十四）
    ○褒贬学士修书敕
    学士等入经三年已上，为年深。若校理精勤，纰缪多正，及不详覆，无所发明，委修书使录奏，别如褒贬。（同上）
    ○禁请外医疗敕
    尚药书医官，王公已下，不得辄奏请将外医疗。（《唐会要》六十五）
    ○复内侍局敕
    义方之训，固在亲承，太子既绝外朝，中官自通禁省。有何殊异，别立主司，其内坊宜复内侍省为局。（同上）
    ○免内侍差科敕
    内侍省内坊单身给使，有品无品，并免户例差科。（同上）
    ○给内侍酒料敕
    内侍将军、中郎、内侍、内给事五品已上官，宜准宿卫官给酒料。（同上）
    ○内侍遭忧敕
    内侍省品官遭忧，宜待终服还官勒上，如有灼然要籍者，临时奏。（同上）
    ○陵署考第隶太常敕
    诸陵主衣、主辇、主药，每色各八员，分为四番，季上其考第，仍隶太常寺。其陵署若更有执掌，亦于此三色内通融驱使。（同上）
    ○补拟诸道牧监官敕
    诸道牧监官有阙，系要者委本使简择明闲牧养者，奏付选司勘实补拟。如非其材，所由科贬。经负犯者，不在奏补之限。牧尉有阙，亦委使司差补，申牒所由，如不足，并申省司速访补拟。（《唐会要》六十六）
    ○审详犯官雪罪敕
    内外官犯赃贿，及私自侵渔入己，至解免已上，有诉合雪及减罪者，并令大理审详犯状，申刑部详覆。如实冤滥，仍录名送中书门下。其有远年断雪，近请除罪，亦准此。其馀具《刑部格》。（同上）
    ○官吏施门籍敕
</div>
    <div class="pagination">
<a href="唐文续拾_page17.html">上一页</a><span>...</span><a href="唐文续拾_page13.html">13</a><a href="唐文续拾_page14.html">14</a><a href="唐文续拾_page15.html">15</a><a href="唐文续拾_page16.html">16</a><a href="唐文续拾_page17.html">17</a><span class="current-page">18</span><a href="唐文续拾_page19.html">19</a><a href="唐文续拾_page20.html">20</a><a href="唐文续拾_page21.html">21</a><a href="唐文续拾_page22.html">22</a><a href="唐文续拾_page23.html">23</a><span>...</span><a href="唐文续拾_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
