<!DOCTYPE html>
<html>
<head>
    <meta charset="UTF-8">
    <title>文选 - 第 67 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 67 页/共 102 页</h1>
    <div class="content">　　楚太子有疾，而吴客往问之，曰：「伏闻太子玉体不安，亦少间乎？」言玉，美之也。史记，新垣衍谓鲁连曰：观先生之玉貌。论语曰：子疾，病间。孔安国曰：少差曰间也。太子曰：「惫！谨谢客。」说文曰：谢，辞也。客因称曰：「今时天下安宁，四宇和平。太子方富于年，凡人之幼者，将来之岁尚多，故曰富也。意者久耽安乐，日夜无极。邪气袭逆，中若结轖。言邪气入内而为逆，其坚若结也。管子曰：邪气袭内，玉色乃衰。素问，歧伯曰：邪气内着，绝人长命。说文曰：轖，车籍交革也。轖音色也。纷屯澹淡，嘘唏烦酲。纷屯澹淡，愦耄烦闷之貌也。王逸楚辞注曰：歔欷，啼貌。方言曰：哀而不泣曰唏。嘘与歔，古字通。唏，许冀切。列子曰：季梁病。矫氏曰：病由精虑烦散也。毛苌诗传曰：病酒曰酲。惕惕怵怵，卧不得瞑。尚书曰：怵惕惟厉，中夜以兴。素问，歧伯曰：不得卧者，是阳明之逆。虚中重听，恶闻人声。素问曰：何谓虚？答曰：精气夺则虚。黄帝八十一问曰：阴病恶闻人声。精神越渫，百病咸生。吕氏春秋曰：精神劳则越。高诱曰：越，散也。郑玄毛诗笺曰：渫，发也。聪明眩曜，悦怒不平。王逸楚辞注曰：眩曜，惑乱貌也。久执不废，大命乃倾。太子岂有是乎？」郑玄礼记注曰：废，止也。毛苌诗传曰：废，犹去也。毛诗曰：曾是莫听，大命以倾。太子曰：「谨谢客。赖君之力，时时有之，然未至于是也。」言赖君之力，天下太平。故久耽安乐，时有此疾也。客曰：「今夫贵人之子，必宫居而闺处，内有保母，外有傅父，欲交无所。礼记曰：孔子曰：古者男子外有傅父，内有慈母。又曰：其次为保母。郑玄曰：保母，安其居处者也。饮食则温淳甘膬，脭醲肥厚。温淳，谓凡味之厚也。韩子曰：夫香美膬味，甘口病形；厚酒肥肉，曼理皓齿而损精。说文曰：膬，易破也。膬，昌芮切。脭，肥肉也。池贞切。说文曰：醲，厚酒也。女龙切。衣裳则杂沓曼暖，燂烁热暑。曼，轻细也。说文曰：燂，火热也。详廉切。烁亦热也，舒灼切。虽有金石之坚，犹将销铄而挺解也。韩子曰：虽与金石相弊，兼天下未有日也。高诱吕氏春秋注曰：挺，犹动也。贾逵国语注曰：铄，销也。况其在筋骨之间乎哉？故曰：纵耳目之欲。恣支体之安者，伤血脉之和。且夫出舆入辇，命曰蹷痿之机；吕氏春秋曰：出则以车，入则以辇，务以自佚，命曰佁蹷之机。高诱曰：佁，至也。蹷机，门内之位也。乘辇于宫中，游翔至于蹷机，故曰务以佚也。枚乘引佁蹷而为蹷痿，未详。乘之谬为好奇而改之。声类曰：佁，嗣理切。蹷，渠月切。洞房清宫，命曰寒热之媒；吕氏春秋曰：室大多阴，台高多阳。多阴则蹷，多阳则痿。此阴阳不适之患也。高诱曰：蹷，逆寒疾也。痿，蹷不能行也。皓齿娥眉，命曰伐性之斧；吕氏春秋曰：靡曼皓齿，郑、卫之音，务以自乐，命曰伐性之斧。高诱曰：靡曼，细理弱肌美色也。皓齿，谓齿如瓠犀也。郑国淫僻，以其淫僻灭亡。故曰伐性之斧也。甘脆肥脓，命曰腐肠之药。吕氏春秋曰：肥肉厚酒，务以相强，命曰烂肠之食。高诱注，老子云：五味实口爽伤，故谓之烂肠之食。广雅曰：脆，弱也，清岁切。脓，厚之味也。今太子肤色靡曼，四支委随，筋骨挺解，王逸楚词注曰：靡，细也，曼，泽也。随，不能屈伸也。血脉濯，手足堕窳；濯，谓过度而且大也。尔雅曰：，过也。又曰：濯，大也。郭璞方言注曰：堕，懈堕也。应劭汉书注曰：窳，弱也，余乳切。越女侍前，齐姬奉后。越绝书曰：越王饰美女西施郑巴，使大夫种献之于吴王，曰：越王勾践窃有天人之遗西施郑巴，越不敢当，使献之大王。吴王大悦。齐姬，齐女也。毛诗曰：岂其取妻，必齐之姜。如淳汉书注曰：姬，众妾之总称也。往来游燕，纵恣于曲房隐间之中。此甘餐毒药，戏猛兽之爪牙也。所从来者至深远，淹滞永久而不废；王逸楚词注曰：淹，久也。虽令扁鹊治内，巫咸治外，尚何及哉！史记曰：扁鹊，渤海郑人也。姓秦氏，名越人，得长桑君禁方，视病尽见五藏。韩子曰：扁鹊谓晋桓侯曰：君有疾在腠理，犹可汤熨，若在骨髓，司命不能医也。桓侯初不信，后病，遣召扁鹊，鹊逃之。桓侯遂死。又曰：巫咸虽善祝，不能自祓也。贾逵国语注曰：尚，且也。今如太子之病者。独宜世之君子，博见强识，礼记曰：博闻强识而让，谓之君子也。承闲语事，变度易意，楚词曰：愿承闲而自察也。常无离侧，以为羽翼。高诱注吕氏春秋曰：羽翼，佐也。淹沈之乐，浩唐之心，遁佚之志，其奚由至哉！」唐，犹荡也。太子曰：「诺。病已，请事此言。」
　　客曰：「今太子之病，可无药石针刺灸疗而已，可以要言妙道说而去也。言可无用药石，唯可用要言也。庄子，瞿鹊子问长梧子曰：夫子以为孟浪之言也，而我以为妙道之行也。不欲闻之乎？」太子曰：「仆愿闻之。」
　　客曰：「龙门之桐，高百尺而无枝。周礼曰：龙门之琴瑟。孔安国尚书传曰：龙门山，在河东之西界。鲁连子曰：东方有松枞，高千仞而无枝也。中郁结之轮菌，根扶疏以分离。郁结，隆高之貌也。说文曰：扶疏，四布也。张晏汉书注曰：轮菌，委曲也。上有千仞之峯，下临百丈之溪。包咸论语注曰：七尺曰仞。湍流遡波，又澹淡之。遡波，逆流之波也。澹淡，摇荡之貌也，其根半死半生。冬则烈风漂霰飞雪之所激也，夏则雷霆霹雳之所感也。感，触也。庄子曰：异鹊感周之颡也。朝则鹂黄鳱鴠鸣焉，尔雅曰：鸧鹒，黎黄。高唐赋曰：王雎鹂黄。礼记曰：仲冬曷旦不鸣。郑玄曰：曷旦，求旦鸟也。郭璞方言注曰：鸟似鸡，冬无毛，昼夜鸣。鳱与曷，并音渴。鴠音旦也。暮则羁雌迷鸟宿焉。独鹄晨号乎其上，鸡哀鸣翔乎其下。楚辞曰：鸡啁哳而悲鸣。于是背秋涉冬，使琴挚斫斩以为琴，野茧之丝以为弦，论语曰：师挚之始，关雎之乱，洋洋乎盈耳哉。郑玄曰：师挚，鲁太师也。以其工琴，谓之琴挚，犹京房善易，谓之易京。野茧，野蚕之茧也。东观汉记曰：光武二年，野蚕成茧被山，民收为絮。孤子之钩以为隐，九寡之珥以为约。古乐府有孤子生行。贾逵国语注曰：钩，带钩也。桓子新论曰：琴隐长四十五分，隐以前长八分。列女传曰：鲁之母师，九子之寡母也。不幸早失夫，独与九子居。苍颉篇曰：珥，珠在耳也。珥，人志切。字书曰：约，亦的字也。都狄切。的，琴徽也。使师堂操畅，伯子牙为之歌。师堂，乐师也。韩诗外传曰：孔子学鼓琴于师堂子京而不进，师堂子京曰：夫子可以进。孔子曰：丘已得其曲，未得其数也。琴道曰：尧畅达则兼善天下，无不通畅，故谓之畅。列子曰：伯牙善鼓琴也。歌曰：『麦秀蔪兮雉朝飞，宋玉笛赋曰：麦秀蔪兮鸟华翼。埤苍曰：蔪，麦芒也，慈敛切。向虚壑兮背槁槐，说文曰：槀与槁，古字通。依绝区兮临回溪。』飞鸟闻之，翕翼而不能去；野兽闻之，垂耳而不能行；蚑蟜蝼蚁闻之，拄喙而不能前。周书曰：蚑行喙息。说文曰：蚑，行也。凡生类之行，皆谓之蚑。又曰：蟜，虫也，居兆切。方言曰：南楚或谓蛄为蝼。尔雅曰：蚁，蚍蜉也。拄，陟羽切。此亦天下之至悲也，太子能强起听之乎？」太子曰：「仆病，未能也。」
　　客曰：「犓牛之腴，菜以笋蒲。说文曰：犓，以刍莝养国牛也。国语曰：犓豢几何。犓或为●，未详。说文曰：腴，腹下肥者。毛诗曰：其蓛维何，维笋及蒲也。肥狗之和，冒以山肤。楚苗之食，安胡之，礼记曰：士无故不杀犬豕。和，谓和羹也。郑玄礼记注曰：芼，菜也，谓以菜调和之也。冒与芼，古字通。山肤，未详。楚苗山出禾，可以为食。淮南子曰：苗山之铤。高诱曰：苗山，楚山也。安胡，未详。一曰：安胡，雕胡也。宋玉讽赋曰：为臣炊雕胡之饭。抟之不解，一啜而散。礼记曰：无抟饭。徒完切。说文曰：啜，尝也，穿劣切。于是使伊尹煎熬，易牙调和。吕氏春秋曰：伊尹说汤以至味。又，白公曰：若以水投水，奚若？孔子曰：淄渑之合者，易牙尝而知之。熊蹯之臑，勺药之酱。左氏传曰：宰夫臑熊蹯不熟。方言曰：臑，熟也，音而。韦昭上林赋注曰：勺药，和齐咸酸美味也。薄耆之炙，鲜鲤之鲙。薄耆，未详。一曰：薄切兽耆之肉，而以为炙也。耆，今人谓之耆头。毛诗曰：炰鳖鲙鲤。秋黄之苏，白露之茹。茹，菜之总名也。兰英之酒，酌以涤口。汉书曰：百味旨酒布兰生。晋灼曰：布列芬芳，若兰之生。山梁之餐，豢豹之胎。论语，子曰：山梁雌雉，时哉时哉。郑玄曰：孔子山行，见一雌雉，食其梁粟。杜预左氏传注曰：豢，养也，音宦。六韬曰：武王伐纣，得二大夫而问之曰：殷国将有妖乎？对曰：有。殷君陈玉杯象箸。玉杯象箸，不盛菽藿之羹，必将熊蹯豹胎。小大歠，如汤沃雪。说文曰：歠，饮也，昌悦切。沃雪，言易也。家语，孔子曰：人之弃恶，如汤之灌雪焉。此亦天下之至美也，太子能强起尝之乎？」太子曰：「仆病，未能也。」
　　客曰：「锺岱之牡，齿至之车，汉书曰：赵地，锺、岱石北，迫近胡寇。如淳曰：锺所在未闻，石，山险之限，在上党曲阳。吕氏春秋曰：代，故马郡，宜马。齿至之车，未详。或说曰：公羊传曰：先轸谓晋侯曰：君马齿至也。言以齿至马驾车也。战国策曰：骥之齿至矣，服槛车而上太行也。前似飞鸟，后类距虚。黄子曰：骏马有晨风、黄鹄，皆取鸟名马。言走疾若飞也。范子曰：千里马，必有距虚。吕氏春秋曰：距虚鼠后而兔前。穱麦服处，躁中烦外。以穱麦分剂而食马，马肥，故中躁而外烦也。王逸楚词注曰：稻粢穱麦挐黄梁。左氏传，庆郑谓晋侯曰：今乘异产，将与人易，张脉愤兴，外强中干。羁坚辔，附易路。易，平易也。于是伯乐相其前后，王良造父为之御，秦缺楼季为之右。吕氏春秋曰：古之善相马者，若赵之王良，秦之伯乐，尤尽其妙。文子曰：伯乐相之，王良御之。史记曰：周缪王使造父为御，西巡狩。秦缺，未详，韩子曰：夫猎，托车舆之安，用六驾之足，使王良佐辔，则身不劳而易及轻兽。今舍车舆，则虽楼季之走，无时及兽矣。许慎淮南子注曰：楼季，魏文侯之弟也。此两人者，马佚能止之，车覆能起之。两人，秦缺、楼季也。家语，颜回曰：东野之御，善则善矣，其马将必佚也。于是使射千镒之重，争千里之逐。史记曰：田忌数与齐公子驰逐重射。孙子见其马足不甚相远，有上、中、下辈，于是谓田忌曰：君弟重射，臣能令君胜。忌然之，与射千金。及临质，孙子曰：今以君之下驷，与彼上驷；取君之上驷，与彼中驷；取君中驷，与彼下驷。既驰三辈，而忌一不胜而再胜，卒得千金。贾逵国语注曰：一镒，二十四两。韩子曰：王子期为赵简子取道，争千里之发也。此亦天下之至骏也。太子能强起乘之乎？」太子曰：「仆病，未能也。」
　　客曰：「既登景夷之台，南望荆山，北望汝海，左江右湖，其乐无有。景夷，台名也。孔安国尚书传曰：荆山在荆州。郭璞山海经注曰：汝水出鲁阳山东北，入淮海。汝称海，大言之也。战国策，鲁君曰：楚王登京台，南望猎山，左江右湖，其乐之，忘死无有，天下无有。于是使博辩之士，原本山川，极命草木，赵岐孟子注曰：命，名也。比物属事，离辞连类。礼记，孔子曰：属辞比事，春秋教也。韩子曰：多言繁称，连模拟物也。浮游览观，乃下置酒于虞怀之宫。虞怀，宫名也。连廊四注，郑玄周礼注曰：四阿若今四注也。台城层构，纷纭玄绿。辇道邪交，黄池纡曲。黄当为湟。湟，城池也。溷章白鹭，孔鸟鹍鹄，溷章，鸟名，未详。鹓鶵鵁鶄，翠鬣紫缨。鬣，首毛也。缨，颈毛也。螭龙德牧，邕邕羣鸣。螭龙、德牧，并鸟，形未详。尔雅曰：邕邕，鸣声和也。阳鱼腾跃，奋翼振鳞。曾子曰：鸟鱼皆生于阴，而属于阳。故鸟鱼皆卵生，鱼游于水，鸟飞于云。漃漻薵蓼。蔓草芳苓。言水清净之处，生薵、蓼二草也。上林赋曰：悠远长怀，寂漻无声。漃与寂，音义同也。字书曰：薵，●草也，丈尤切。●音猪。毛苌诗传曰：蓼，水草也，力鸟切。苓，古莲字也。女桑河柳，素叶紫茎。毛诗曰：猗彼女桑。毛苌曰：女桑，夷桑也。尔雅曰：柽，河柳。郭璞曰：今河旁赤茎小杨也。苗松豫章，条上造天。苗松，未详。一曰苗山之松。豫章，木名也孔安国尚书传曰：造，至也。梧桐幷闾，极望成林。张揖上林赋注曰：幷闾，椶也。众芳芬郁，乱于五风。遁甲开山图曰：女娲没，大庭氏之王有天下五风，异色也。从容猗靡，消息阳阴。消，灭也。息，生也。林木茂盛，随风披靡，故或阳或阴也。文子曰：与阴俱闭，与阳佚开。消息，或为须臾也。列坐纵酒，荡乐娱心。景春佐酒，杜连理音。孟子，景春曰：公孙衍、张仪岂不诚大丈夫哉？孟子曰：是焉得为大丈夫。刘熙曰：景春，孟子时人，为纵横之术者。史记曰：上召子弟佐酒。如淳汉书注曰：今乐家，五日一习乐，为理乐。杜连，未详也。滋味杂陈，肴糅错该。王逸楚词注曰：该，备也。练色娱目，流声悦耳。埤苍曰：练，择也。尔雅曰：流，择也。于是乃发激楚之结风，扬郑卫之皓乐。文颖上林赋注曰：激，冲激，急风也。结风，回风，亦急风也。楚地风气既漂疾，然歌乐者犹复依激结之急风为节，其乐促迅哀切也。淮南子曰：扬郑、卫之皓乐，此齐民所以淫泆流湎也。许慎曰：郑、卫，新声所出国也。皓乐，善倡也。皓下或有齿字，误。使先施征舒阳文段干吴娃闾娵傅予之徒，皆美女也。先施，卽西施也。战国策，鲁仲连谓孟尝君曰：君后宫十，皆衣缟纻，食粱肉，岂毛啬、先施哉？征舒、段干、傅予，皆未详。一曰：左氏传曰：楚庄王欲纳夏姬，申公巫臣曰：不可。今纳夏姬，贪其色也。史记曰：夏姬，征舒母也。淮南子曰：不待脂粉，西施　阳文也。许慎曰：阳文，楚之好人也。吴娃，已见上文。孙卿子曰：闾娵、子奢，莫之媒。韦昭汉书注曰：闾娵，梁王魏婴之美人。杂裾垂髾，目窕心与，司马彪子虚赋注曰：髾，燕尾也。窕当为挑。史记曰：目挑心招。张晏汉书注曰：挑，娆也。髾，所交切。揄流波，杂杜若，言引流波以自洁，杂杜若以为芳。杜若，见下注。说文曰：揄，引也。蒙清尘，被兰泽，列子曰：穆王为中天之台，郑、卫之处子施芳泽，杂芷若以满之。神女赋曰：沐兰泽，含若芳。嬿服而御。尚书大传曰：古者，后夫人至于房中，释朝服，袭嬿服，入御于君也。此亦天下之靡丽皓侈广博之乐也，太子能强起游乎？」太子曰：「仆病，未能也。」
　　客曰：「将为太子驯骐骥之马，驾飞軨之舆，乘牡骏之乘。广雅曰：驯，扰也。说文曰：骐，马骊文如綦也。尚书大传曰：未命为士，车不得有飞軨。郑玄曰：如今窗车也。力廷切。右夏服之劲箭，左乌号之雕弓。夏服，已见子虚赋。服，卽今步叉也。乌号，已见子虚赋。又，古考史曰：柘树，枝长而劲，乌集之。将飞，柘起弹乌，乌乃号呼。此枝为弓，快而有力，因名也。游涉乎云林，周驰乎兰泽，弭节乎江浔。云林，云梦之林。楚词曰：羲和弭节兮。字林曰：浔，水涯也。掩青苹，游清风。方言曰：奄，息也。吕氏春秋曰：昆仑之苹也。张揖子虚赋注曰：青苹，似莎而大。陶阳气，荡春心。薛君韩诗章句曰：陶，畅也。阳气，春也。神农本草曰：春夏为阳。楚词曰：目极千里伤春心。王逸曰：荡春心。荡，涤也。逐狡兽，集轻禽。言射而矢集于轻禽也。左氏传曰：楚君亲集矢于其目。阙子曰：矢集于彭城之东，并以所止为集也。于是极犬马之才，困野兽之足，穷相御之智巧。文子曰：无相御之劳，而致千里也。恐虎豹，慑鸷鸟。尔雅曰：慑，恐也。逐马鸣镳，鱼跨麋角。逐马，驰逐之马。鸣镳，銮鸣于镳也。鱼跨，跨度鱼也。麋角，执麋之角也。履游，蹈践鹿，汗流沫坠，寃汱陵窘，陵，犹促也。说文曰：窘，迫也。无创而死者，固足充后乘矣。此校猎之至壮也。太子能强起游乎？」李奇汉书注曰：以五校兵出猎。太子曰：「仆病，未能也。」然阳气见于眉宇之间，侵而上，几满大宅。周书曰：民有五气。喜气内蓄，虽欲隐之，阳喜必见。大宅，未详。
　　客见太子有悦色，遂推而进之曰：「冥火薄天，兵车雷运。郑玄诗笺曰：冥，夜也。广雅曰：薄，至也。王逸楚词注曰：运，转也，音旋。旍旗偃蹇，羽毛肃纷，驰骋角逐，慕味争先。徼墨广博，观望之有圻。墨，烧田也。言逐兽于烧田广博之所，而观望之有圻堮也。墨或为廛也。说文曰：圻，地圻堮也，鱼斤切。纯粹全牺，献之公门。」尚书，父师曰：乃攘窃神祇之牺全牲。孔安国曰：色纯曰牲，体完曰全。应劭汉书注曰：粹，淳也。毛诗曰：献豜于公。太子曰：「善，愿复闻之。」
　　客曰：「未既。孔安国曰尚书传曰：既，尽也。于是榛林深泽，烟云闇莫，兕虎并作。莫，闇貌也。说文曰：莫，日且冥也。毅武孔猛，袒裼身薄。左氏传曰：致果为毅。毛苌诗传曰：孔，甚也，毛诗曰：襢裼暴虎。毛苌曰：袒裼，肉袒也。孔安国尚书传曰：薄，迫也。白刃硙硙，矛戟交错。庄子，孔子曰：白刃交前，视死若生者，烈士之勇也。六韬书刀铭曰：刀刺硙硙。牛哀切。收获掌功，赏赐金帛。郑玄周礼注曰：掌，主也。掩苹肆若，为牧人席。张揖上林赋注曰：掩，覆也。毛苌诗传曰：肆，陈也。旨酒嘉肴，羞炰脍炙，以御宾客。毛诗曰：旨酒思柔。又曰：嘉肴脾臄。又曰：炰鳖鲜鱼。郑玄曰：炰，火熟之。汉书，东方朔曰：生肉为脍。毛诗曰：以御宾客也。涌触并起，动心惊耳。诚必不悔，决绝以诺。言游猎欢宴，忠诚为之，必不有悔。事之决绝，但以一诺，不俟再三。贞信之色，形于金石。毛诗序曰：贞信之教兴。家语，孔子曰：夫锺鼓之音，忧而击之，则悲；喜而击之，则乐。故志诚感之，通于金石，而况人乎哉。高歌陈唱，万岁无斁。孔安国尚书传曰：斁，厌也。此真太子之所喜也，能强起而游乎？」太子曰：「仆甚愿从，直恐为诸大夫累耳。」然而有起色矣。
　　客曰：「将以八月之望，孔安国尚书传曰：十五日，日月相望。与诸侯远方交游兄弟，并往观涛乎广陵之曲江。汉书，广陵国，属吴也。至则未见涛之形也。徒观水力之所到，则然足以骇矣。然，惊恐貌。观其所驾轶者，所擢拔者，所扬汩者，所温汾者，所涤汔者，小雅曰：驾，陵也。杜预左氏传注曰：轶，穾也。苍颉篇曰：擢，抽也。孔安国尚书传曰：汩，乱也。古没切。温汾，转之貌也。尔雅曰：，汔也。郭璞曰：谓摩近。汔，许乞切。虽有心略辞给，固未能缕形其所由然也。略，智也。缕，辞缕也。怳兮忽兮，聊兮栗兮，混汩汩兮，老子曰：恍兮忽兮，其中有物。聊、栗，恐惧之貌。忽兮慌兮，俶兮傥兮，广雅曰：俶、傥，卓异也。浩瀇瀁兮，慌旷旷兮。秉意乎南山，通望乎东海。尔雅曰：秉，执也。虹洞兮苍天，极虑乎崖涘。虹洞，相连貌也。庄子曰：出于厓涘。毛苌诗传曰：涘，涯也。虹，胡洞切。流揽无穷，归神日母。言周流观览而穷，然后归神至日所出也。春秋内事云：日者，阳德之母。汨乘流而下降兮，或不知其所止。方言曰：汨，疾貌也，为毕切。或纷纭其流折兮，忽缪往而不来。言众浪纷纭，其流曲折，或错缪俱往，而不回流。临朱汜而远逝兮，中虚烦而益怠。朱汜，盖地名，未详。莫离散而发曙兮，内存心而自持。莫离散，谓精神不离散也。发曙，发夕至曙也。说文曰：曙，旦明也。于是澡概胸中，洒练五藏，毛苌诗传曰：溉，涤也。概与溉同。练，犹汰也。庄子曰：愁其五藏也。澹澉手足，濯发齿。澉澹，犹洗涤也。澉，湖敢切。说文，，洗面也。，乎溃切。揄弃恬怠，输写淟浊，方言曰：输，脱也。王逸楚词注曰：淟，垢浊也，勑显切。分决狐疑，发皇耳目。楚词曰：心犹豫以狐疑。谥法曰：明者曰皇也。风赋曰：发明耳目。当是之时，虽有淹病滞疾，犹将伸伛起躄，发瞽披聋而观望之也。广雅曰：伛，曲也，郁禹切。淮南子曰：遗躄者，屦然躄跛，不能行也，必亦切。况直眇小烦懑，酲醲病酒之徒哉！故曰发蒙解惑，不足以言也。」素问，黄帝曰：发蒙解惑，未足以论也。太子曰：「善，然则涛何气哉？」
　　客曰：「不记也。然闻于师曰，似神而非者三：疾雷闻百里；言声似疾雷，而闻百里，一也。江水逆流，海水上潮；言能令二水逆流上潮，二也。山出内云，日夜不止。山内云而日夜不止，三也。衍溢漂疾，波涌而涛起。小雅曰：衍，散也。说文曰：漂，浮也。其始起也，洪淋淋焉，若白鹭之下翔。说文曰：淋，山下水也。淋或为汧。声类曰：汧，漂也，口怜切。其少进也，浩浩溰溰，如素车白马帷盖之张。浩浩，深广之貌也。溰溰，高白之貌也。帷或为帏，音韦。帏，帐也。其波涌而云乱，扰扰焉如三军之腾装。高唐赋曰：奔扬踊而相击，云兴声之霈霈。云乱也。许慎淮南子注曰：装，束也。其旁作而奔起也，飘飘焉如轻车之勒兵。六驾蛟龙，附从太白。以蛟龙若马而驾之，其数六也。淮南子曰：昔冯迟太白之御，入云霓，游微雾，骛忽荒。许慎曰：冯迟太白，河伯也。纯驰浩蜺，前后骆驿。贾逵国语注曰：纯，专也。浩蜺，卽素蜺也。波涛之势，若素蜺而驰，言其长也。颙颙卬卬，椐椐强强，莘莘将将。颙颙卬卬，波高貌也。椐椐强强，相随之貌。椐，据于切。强，渠章切。莘莘，多貌也。将将，高貌也。莘，所巾切。莘或为萃。壁垒重坚，沓杂似军行。太公阴符曰：幷我勇力，重坚壁垒。应劭汉书注曰：沓，合也。行，户刚切。协韵也。訇隐匈磕，轧盘涌裔，原不可当。轧坱，无垠貌也。盘，谓盘广大貌。涌裔，行貌也。观其两傍，则滂渤怫郁，闇漠感突，上击下律。有似勇壮之卒，律当为硉。硉，虏骨切。突怒而无畏。蹈壁冲津，穷曲随隈，踰岸出追。说文曰：隈，水曲也。上林赋曰：触穹石，激堆碕。郭璞曰：沙堆也，都回切。追亦堆字，今为追，古字假借之也。遇者死，当者坏。初发乎或围之津涯，荄轸谷分。或围，盖地名也。言涯如转，而谷似裂也。一曰：涯如草转也。方言曰：荄，根也。谓草之根也。一本无荄字。许慎淮南子注曰：轸，转也。回翔青篾，衔枚檀桓。青篾、檀桓，盖并地名也。回翔，水复流也。衔枚，水无声也。周礼曰：衔枚氏。郑玄曰：止言语嚣讙也。枚，大如箸，横衔之也。弭节伍子之山，通厉骨母之场。弭节，已见上文。史记曰：吴王杀子胥，投之于江。吴人立祠于江上，因名胥母山。王逸楚辞注曰：高厉，远行也。越绝书曰：阖闾旦食山，昼游于胥母。疑骨母字之误也。凌赤岸，篲扶桑，横奔似雷行。赤岸，盖地名也。曹子建表曰：南至赤岸。山谦之南徐州记曰：京江，禹贡北江。春秋分朔，輙有大涛，至江乘，北激赤岸，尤更迅猛。然并以赤岸在广陵。而此文势似在远方，非广陵也。说文曰：篲，扫竹也。山海经曰：汤谷上有扶木。扶木者。扶桑也。十日所浴之地。诚奋厥武，如振如怒。毛诗曰：王奋厥武，如震如怒。毛苌曰：震，犹威也。沌沌浑浑，状如奔马。沌沌浑浑，波相随之貌也。孙子兵法曰：浑浑沌沌，形圆而不可败也。越绝书曰：王捐子胥于大江口。勇士之执，乃有遗鄙。发愤驰腾，气若奔马。沌，徒本切。浑，胡本切。混混庉庉，声如雷鼓。混混沌沌，波浪之声也。越绝书，越王勾践曰：浩浩之水，声音若雷霆。庉，徒本切。发怒庢沓，清升踰跇，言初发怒，碍止而涌沸。少选之顷，清者上升，递相踰跇也。说文曰：庢，碍止也。庢，竹栗切。庢或为底，古字也。杜预左氏传曰：底，平也。埤苍曰：沓，釜沸出也，徒答切。如淳汉书注曰：跇，超踰也。侯波奋振，合战于藉藉之口。楚辞曰：陵阳侯之泛滥兮。王逸曰：阳侯，大波也。藉藉，盖地名也。鸟不及飞，鱼不及回，兽不及走。高唐赋曰：飞鸟未及起，走兽未及发。纷纷翼翼，波涌云乱。广雅曰：纷纷，众也。毛苌诗传曰：翼翼，壯貌也。荡取南山，背击北岸。覆亏丘陵，平夷西畔。言水之势既荡南山，又击北岸。丘陵为之颠覆，然后平夷西畔。险险戏戏，崩坏陂池，决胜乃罢。合战决胜，而后乃罢。瀄汨潺湲，披扬流洒。瀄，泌瀄，波相楔也。汨，蜜汨，水流疾也。字书曰：潺湲，流貌也。横暴之极，鱼失势，颠倒偃侧，沋沋湲湲，蒲伏连延。沋沋湲湲，鱼颠倒之貌也。蒲汱，卽匍匐也。连延，相续貌。沋，禹牛切。神物怪疑，不可胜言。直使人踣焉，洄闇凄怆焉。郭璞尔雅曰：踣，覆也，薄北切。洄与回同也。此天下怪异诡观也，太子能强起观之乎？」太子曰：「仆病，未能也。」
　　客曰：「将为太子奏方术之士有资略者，孔安国论语注曰：方，道也。晋灼汉书注曰：资，材量也。若庄周魏牟杨朱墨翟便蜎詹何之伦。吕氏春秋，中山公子牟谓詹何：身在江海之上，心居魏阙之下。高诱曰：子牟，魏公子也。詹子，古得道者也。淮南子曰：虽有钩针芳饵，加以詹何、蜎蠉之数，犹不能与罔罟争得也。高诱曰：蜎蠉，白公时人。宋玉集曰：宋玉与登徒子偕受钓于玄渊。七略曰：蜎子，名渊，楚人也。然三文虽殊，其一人也。使之论天下之释微，理万物之是非。家语曰：卜商好论精微，时人无以尚也。孙卿子曰：是是非非，谓之智也。孔老览观，孟子持筹而筭之，万不失一。汉书，张良曰：臣借前箸以筹之。音义曰：以筹度之也，直流切。史记，蒯通曰：以此参之，万不失一。老或为左也。此亦天下要言妙道也，太子岂欲闻之乎？」于是太子据几而起曰：「涣乎若一听圣人辩士之言。」涊然汗出，霍然病已。涊，汗貌也。庄子曰：泚然汗出。涊，乃显切。霍，疾貌也。
　　文选考异
　　注「汉书曰」下至「乘道死也」　袁本、茶陵本此一节注大异，乃幷善入五臣之误也。尤所见为是。
　　注「说文曰谢辞也」　袁本、茶陵本无此六字。案：无者是也。袁本所载五臣翰注有「谢辞也」三字，盖别本又有「说文曰」三字，而尤误取以增多。
　　注「而损精」　案：「而」上当有「悦情」二字，此引韩子扬搉篇文，各本皆脱。
　　皓齿娥眉　袁本、茶陵本「娥」作「蛾」，是也。
　　注「郑国淫僻」　茶陵本「国」作「卫」，是也。袁本亦误「国」。
　　麦秀蔪兮　袁本、茶陵本「蔪」作「●」。案：「●」字是也。广韵作「●」，亦引埤苍与集韵，皆「蔪」、「●」同在一纽而分别两字，他书或用「渐」。射雉赋云「麦渐渐以擢芒」，「渐」与「●」古字通也。尤所见别本作「草木蔪苞」之「蔪」，非。
　　拄喙而不能前　茶陵本「拄」作「柱」，注同，云五臣从「才」。袁本作「拄」，用五臣也。案：此尤本以五臣乱善，非。
　　熊蹯之臑　茶陵本「臑」作「●」，注同，有校语云五臣作「臑」。袁本作「臑」，不着校语。案：「●」卽「胹」之别体字，广韵七之所载从「需」之字凡四，「●」其一也，云「●煮熟」下重文，但有「胹」、「●」、「●」三形。集韵于广韵偏旁用「」之字皆从「需」。此注音「而」，其所引左传、方言，彼皆作「胹」，是自作「●」，不作「臑」。茶陵本尚存善旧，袁本以五臣乱之。
　　注「王逸楚辞注曰稻粢穱麦挐黄粱」　陈云：案此楚辞正文，非注也，当作「穱麦麦中先熟者」。今案：此或衍「王逸注」三字，各本皆同。无以审知之也。
　　于是伯乐相其前后　袁本云善无「后」，茶陵本云五臣有「后」。案：此本亦初无而修改添之。盖尤延之以为善传写脱，但注不见明文，无以考也。
　　注「为赵简子取道」　袁本、茶陵本「子」作「王」。案：「王」字讹，当作「主」。韩非子、战国策皆有「简主」，所谓大夫称主也。尤所改，似是实非。
　　注「夷桑也」　茶陵本「夷」作「荑」，是也。袁本亦误「夷」。
　　注「与阳佚开」　袁本、茶陵本「佚」作「迭」，是也。
　　注「又古考史曰」　陈云「考史」当作「史考」，谯周所著。案：所校是也。史记司马相如传索隐引古史考可证。
　　困野兽之足　袁本云善无「兽」。茶陵本云五臣有「兽」。案：此亦尤延之以为传写脱而添之，似是也。
　　注「孔安国曰尚书传曰」　案：「国」下不当有「曰」字。各本皆衍。
　　注「缕辞缕也」　陈云「辞」恐「覶」误，是也。各本皆讹。
　　慌旷旷兮　案：「慌」当作「超」。袁本云善作「慌」。茶陵本云五臣作「超」。此必欲改上文「怳兮忽兮」之「怳」为「慌」，误以当此处。各本校语，皆据所见而不察也。善亦作「超」，其上文之「怳」乃当作「慌」。
　　澹澉手足　案：「澹澉」当作「澉澹」。善注云「澉澹，犹洗涤也」。各本皆同。其袁、茶陵二本所载，五臣铣注则云「澹澉」。各本所见正文，盖皆以五臣乱善。
　　注「方言曰输脱也」　袁本、茶陵本「输」作「揄」，是也。亦见广雅释诂。
　　注「因名胥母山」　案：此有误。史记作「因命曰胥山」，命卽名也。当本云「因名曰胥山」，涉下文「胥母」而误改。
　　注「混混沌沌」　案：「沌沌」当作「庉庉」。各本皆误。
　　注「郭璞尔雅曰踣覆也」　袁本、茶陵本「覆」上有「前」字，是也。陈云「雅」下脱「注」字。二本亦脱。
　　注「中山公子牟谓詹何」　袁本、茶陵本「何」作「子」，是也。
　　注「其一人也」　何校「其」改「共」，是也。各本皆讹。
　　使之论天下之释微　茶陵本云「释」五臣作「精」。袁本云善作「释」。案：善引「好论精微」为注，似亦作「精」。各本所见，皆传写误。
　　孟子持筹而筭之　茶陵本无「持而筭」三字，云五臣作「持筹而筭之」。袁本用五臣，云善作「孟子筹之」。案：此尤延之误以五臣乱善。
　　七启八首幷序
　　曹子建
　　昔枚乘作七发，傅毅作七激，张衡作七辩，崔骃作七依，辞各美丽。余有慕之焉，遂作七启。幷命王粲作焉。
　　玄微子隐居大荒之庭，玄微，幽玄精微也。山海经曰：大荒之中有山，名曰大荒之山，日月所入，是谓大荒之野中也。飞遯离俗，澄神定灵。九师道训曰：遯而能飞，吉孰大焉。淮南子曰：单豹背世离俗，岩居谷饮也。轻禄慠贵，与物无营。庄子曰：夫轻爵禄人者之所托材。司马彪曰：材，身也。蔡邕释诲曰：安贫乐贱，与世无营也。耽虚好静，羡此永生。列子曰：莫如静，莫如虚。静也，虚也，得其居。独驰思于天云之际，无物象而能倾。舞赋曰：独驰思乎杳冥。左氏传，韩简曰：物生而后有象。于是镜机子闻而将往说焉。镜机，镜照机微也。驾超野之驷，乘追风之舆。超野、追风，言疾也。经迥漠。出幽墟。入乎泱漭之野，遂届玄微子之所居。子虚赋曰：过乎泱漭之野。其居也，左激水，右高岑。子虚赋曰：其西则激水推移。尔雅曰：山小而高曰岑也。背洞溪，对芳林。冠皮弁、被文裘。仪礼曰：皮弁服素积。郑玄曰：皮弁者，白鹿皮为冠，象上古也。文裘，文狐之裘也。出山岫之潜穴，倚峻崖而嬉游。尔雅曰：山有穴为岫。志飘飖焉，峣峣焉，似若狭六合而隘九州岛。山海经曰：地之所载，六合之间也。若将飞而未逝，若举翼而中留。于是镜机子攀葛藟而登，距岩而立，毛诗曰：南有樛木，葛藟累之。孔安国尚书传曰：距，至也。顺风而称曰：庄子曰：黄帝闻广成子在崆峒之上，故往见之。黄帝顺风膝行而进。「予闻君子不遯俗而遗名，智士不背世而灭勋。周易曰：遯世无闷。幽通赋曰：保身遗名，民之表兮。郑玄毛诗笺曰：遗，忘也。又礼记注曰：名，令闻也。背世，已见上注。今吾子弃道艺之华，遗仁义之英。耗精神乎虚廓，废人事之纪经。韩子曰：精神日耗。苍颉篇曰：耗﹐消也。史记，太史公曰：春秋上明三王之道，下辨人事之经纪。耗，呼到切。譬若画形于无象，造响于无声。言像因形生，响随声发。今欲无声而造响，图像而无形，岂有得哉？孙卿子曰：下之和上，譬响之应声，影之像形。杨雄解难曰：譬若画者放于无形，弦者放于无声也。未之思乎，何所规之不通也？」论语，子曰：未之思也。玄微子俯而应之曰：「嘻，有是言乎！郑玄礼记注曰：嘻，悲恨之声也。嘻与嘻，古字通也。嘻，欣碁切。夫太极之初，浑沌未分，万物纷错，与道俱隆。汉书曰：太极元气，分三为一。言元气初为一，后为天地人也。春秋说题辞曰：元清气以为天，浑沌无形体。宋均曰：言元气之初如此也，浑沌未分也。言气在易为元，在老为道。义不殊也。盖有形必朽，有迹必穷。列子曰：形必终也。芒芒元气，谁知其终？春秋命历序曰：元气正，则天地八卦孳也。名秽我身，位累我躬。庄子曰：行名失己，非士也。又，魏文侯曰：夫魏，真为我累耳。窃慕古人之所志，仰老庄之遗风。思玄赋曰：慕古人之贞节。毛诗序曰：有尧之遗风。如淳汉书注曰：遗，余也。假灵龟以托喻，宁掉尾于涂中。」庄子曰：楚王使大夫往聘庄子，庄子曰：吾闻楚有神龟，死已三千岁矣，王巾笥而藏之于庙堂之上。此龟者，宁其死为留骨而贵乎？宁其生而曳尾涂中乎？二大夫曰：宁生曳尾涂中。庄子曰：往矣，吾将曳尾于涂中也。
　　镜机子曰：「夫辩言之艳，能使穷泽生流，枯木发荣。庶感灵而激神，况近在乎人情。仆将为吾子说游观之至娱，演声色之妖靡。羽猎赋曰：游观侈靡。小雅曰：演，广也。尚书，仲虺曰：惟王不迩声色。列子。隰朋曰：妖靡盈庭，忠良满朝也。论变化之至妙，敷道德之弘丽。愿闻之乎？」玄微子曰：「吾子整身倦世，倦世，倦于人间之世也。探隐拯沈。小雅曰：探，取也。难蜀父老曰：拯民于沈溺。说文曰：出溺为拯。不远遐路，幸见光临。将敬涤耳，以听玉音。」尚书大传曰：天下诸侯受命于周，莫不玉音金声。
　　镜机子曰：「芳菰精粺，霜蓄露葵。张揖上林赋注曰：雕，菰米也。宋玉讽赋曰：主人之女，为臣炊雕胡之饭。说文曰：稗，禾别也。稗与粺古字通，薄懈切。毛诗曰：我行其野，言采其蓫。郑玄曰：蓫，牛颓。蓫与蓄，音义通也。宋玉讽赋曰：为臣煮露葵之羹。玄熊素肤，肥豢脓肌。郑玄周礼注曰：犬豕曰豢。脓，肥貌也，女龙切。蝉翼之割，剖纤析微。蝉翼，言薄也。楚词曰：蝉翼为重也。累如縠，离若散雪。轻随风飞，刃不转切。山鵽斥鷃，珠翠之珍。鵽，已见南都赋。庄子曰：鹏抟扶摇而上，斥鷃笑之曰：彼奚适也？许慎淮南子注曰：鷃雀飞不过一尺。言劣弱也。斥与尺，古字通。珠翠，珠柱也。南方异物记曰：采珠人以珠肉作鲊也。寒芳苓之巢龟，脍西海之飞鳞。寒，今●肉也。盐铁论曰：煎鱼切肝，羊淹鸡寒。刘熙释名曰：韩鸡，本出韩国所为。寒与韩同。史记曰：有神龟在江南嘉林中，常巢于芳莲之上。苓与莲同。西海飞鳞，卽文鳐也。山海经曰：泰器之山，濩水出焉。是多鳐鱼，常行西海，而游于东海，夜飞而行。臛江东之潜鼍，臇汉南之鸣鹑。说文曰：臛，肉羹也。苍颉解诂曰：臇，少汁臛也，子兖切。糅以芳酸，甘和既醇。郑玄礼记注曰：糅，杂也。醇，已见上注。玄冥适咸，蓐收调辛。礼记曰：北方其神玄冥。北方，水也。尚书曰：水曰润下，润下作咸。礼记曰：西方，其神蓐收。西方，金也。尚书曰：金曰从革，从革作辛。紫兰丹椒，施和必节。礼斗威仪曰：君乘金而王，其政平，则兰常生。郑玄曰：主给调和也。张衡七辨曰：芳以姜椒，拂以木兰。滋味既殊，遗芳射越。上林赋曰：众香发越。郭璞曰：香气射散也。乃有春清缥酒，康狄所营。毛诗曰：为此春酒。郑玄礼记注曰：清酒，今之中山冬酿，接夏而成也。缥，绿色而微白也。博物志曰：杜康作酒。战国策曰：梁王请为鲁君举觚。鲁君曰：昔帝女仪狄作酒而美，进之于禹，禹饮而甘之。遂疏仪狄，乃绝旨酒。应化则变，感气而成。淮南子曰：物类之相应，故东风至而酒泛溢。高诱曰：东风，木风也。木味酸，入酒故酢，而泛者沸。盖非类相感也。春秋说题辞曰：黍为酒。阳援阴乃能动，故以麦黍为酒。宋衷曰：麦，阴也。先渍曲，黍后入，故曰阳援阴，相得而沸，是其动也。弹征则苦发，叩宫则甘生。礼记曰：季夏之月，其音征，其味苦又曰：中央土，其音宫，其味甘也。于是盛以翠樽，酌以雕觞。浮蚁鼎沸，酷烈馨香。释名曰：酒有泛，齐浮蚁在上泛泛然。汉书曰：田延年谓霍光曰：今羣臣鼎沸。上林赋曰：酷烈淑郁也。可以和神，可以娱肠。神，人之精爽也。此肴馔之妙也，子能从我而食之乎？」玄微子曰：「予甘藜藿，未暇此食也。」韩子曰：粝粮之饭，藜藿之羹也。
　　镜机子曰：「步光之剑，华藻繁缛。越绝书曰：孔子从弟子七十人往奏，勾践乃身被赐夷之甲，带步光之剑。藻，文采也。说文曰：缛，繁采饰也。饰以文犀，雕以翠绿。国语曰：奉文犀之渠。缀以骊龙之珠，错以荆山之玉。庄子曰：千金之珠在九重之渊，而骊龙颔下。韩子曰：楚人和氏得璞玉于楚山之中也。陆断犀象，未足称隽。随波截鸿，水不渐刃。圣主得贤臣颂曰：巧冶铸干将之璞，陆剸犀革。战国策，苏素说韩王曰：韩卒之剑，陆断牛马，水击鸿鴈。广雅曰：渐，渍也。九旒之冕，散耀垂文。刘梁七举曰：九旒之冕，散耀垂文。周礼曰：弁师掌王之五冕，诸侯缫九就。郑玄曰：就，成也。每缫九成，则九斿也。应劭汉官仪曰：冕，公侯九斿者也。华组之缨，从风纷纭。礼记曰：玄冠丹组缨，诸侯之齐冠。说文曰：组，绶属也。小者以为冠缨。又曰：缨，冠系也。佩则结绿悬黎，宝之妙微。战国策：应侯谓秦王曰：梁有悬黎，宋有结绿，而为天下名器也。符采照烂，流景扬辉。刘渊林蜀都赋注曰：符采，玉之横文也。说文曰：景，光也。黼黻之服，纱縠之裳。孔安国尚书传曰：诸侯自龙衮而下至黼黻。汉书曰：江充衣纱縠单衣也。金华之舄，动趾遗光。言以金华饰舄，故动足而有余光也。刘欣期交州记曰：金华出珠崖。如淳汉书注曰：遗，余也。繁饰参差，微鲜若霜。绲佩绸缪，或雕或错。说文曰：绲，织成带也，古本切。熏以幽若，流芳肆布。说文曰：熏，火烟上出也。若，杜若也。若称幽若，犹兰曰幽兰也。拟古诗曰：屡见流芳歇。毛苌诗传曰：肆，陈也。雍容闲步，周旋驰耀。圣主得贤臣颂曰：雍容垂拱。左氏传，晋公子谓楚子曰：晋、楚治兵，若不获命，则与君周旋也。南威为之解颜，西施为之巧笑。战国策曰：晋文公得南威，三日不听朝。遂推而远之曰：后世必有以色亡其国者。列子曰：列子师老商氏，五年之后，夫子始一解颜而笑。西施，已见上文。毛诗曰：巧笑倩兮。此容饰之妙也，子能从我而服之乎？」玄微子曰：「予好毛褐，未暇此服也。」郑玄毛诗笺曰：褐，毛布也。
　　镜机子曰：「驰骋足用荡思，游猎可以娱情。子虚赋曰：终日驰骋，曾不下舆。又曰：游猎之地，饶乐若此者乎？归田赋曰：聊以娱情。仆将为吾子驾云龙之飞驷，饰玉路之繁缨。马有龙称，而云从龙，故曰云龙也。周礼曰：凡马八尺已上为龙。又曰：玉路锡樊缨。郑玄曰：樊读如鞶，谓今之马大带也。缨，今马鞅。繁与鞶，古字通。垂宛虹之长緌，抗招摇之华旍。楚词曰：建雄虹之彩旄。礼记曰：天子杀则下大绥。郑玄曰：绥当为緌。緌，有虞氏之旌旗也。礼记曰：招摇在上，急缮其怒。郑玄曰：缮读为劲。画招摇星于其上，以起居坚劲军之威怒也。捷忘归之矢，秉繁弱之弓。仪礼曰：司射搢三挟一个。郑玄曰：搢，插也，楚甲切。新序曰：楚王载繁弱之弓，忘归之矢，以射随兕于梦也。忽蹑景而轻骛，逸奔骥而超遗风。景，日景也。蹑之言疾也。吕氏春秋，伊尹说汤曰：青龙之匹，遗风之乘。高诱曰：皆马名也。疾若比遗风。于是磎填谷塞，榛薮平夷。缘山置罝，弥野张罘。郑玄周礼注曰：弥，遍也。下无满迹，上无逸飞。鸟集兽屯，然后会围。广雅曰：屯，聚也。獠徒云布，武骑雾散。说文曰：獠，猎也。韩子曰：云布风动。羽猎赋曰：武骑聿皇。封禅书曰：云布雾散。丹旗耀野，戈殳晧旰。南都赋曰：曜野云。曳文狐，揜狡兔。礼斗威仪曰：其君乘土而王南海，输以文狐。史记，李斯曰：牵黄犬，逐狡兔。方言曰：掩，覆也。捎鹔鷞，拂振鹭。鹔鷞、振鹭，皆鸟之名。当轨见藉，值足遇践。西京赋曰：当足见蹍，值轮被轹也。飞轩电逝，兽随轮转。孙该琵琶赋曰：飘风电逝，舒疾无力。翼不暇张，足不及腾。西京赋曰：鸟不暇举，兽不得发。动触飞锋，举挂轻罾。西都宾曰：鸟惊触丝，兽骇值锋。罾，亦罔也。班固汉书序曰：鹰隼未击，罾弋不施于蹊隧也。搜林索险，探薄穷阻。广雅曰：草藂生曰薄。腾山赴壑，风厉焱举。古诗曰：凉风率已厉。楚辞曰：焱远举兮云中。王逸注云：焱，去疾貌。说文曰：焱，火华也。机不虚发，中必饮羽。孔安国尚书传曰：机，弩牙也。子虚赋曰：弓不虚发，中必决眦。吕氏春秋曰：养由基射兕中石，矢饮羽。高诱曰：饮羽，饮矢至羽也。于是人稠网密，地逼势胁。哮阚之兽，张牙奋鬣。毛诗曰：进厥虎臣，阚如虓虎。毛苌曰：虓阚，虎怒也。哮与虓同也。志在触突，猛气不慑。慑，已见上文。乃使北宫东郭之畴，孟子曰：北宫黝之养勇也，不肤挠，不目逃，思以一毫挫于人，若挞于市朝。赵岐曰：北宫，姓；黝，名也。吕氏春秋曰：齐有好勇者，一人居东郭，一人居西郭，卒然相遇于涂，曰：姑相饮乎？觞数行曰：姑求肉乎？一人曰：子肉也，我肉也。因抽刀而相噉也。生抽豹尾，分裂●肩。尔雅曰：●似狸。形不抗手，骨不隐拳。小雅曰：抗，御也。服虔汉书注曰：隐，筑也，于瑾切。批熊碎掌，拉虎摧斑。掌，熊蹯也。孟子曰：熊掌亦我所欲也。斑，虎文也。上林赋曰：被斑文。野无毛类，林无羽羣。积兽如陵，飞翮成云。羽猎赋曰：创轮夷，丘累陵聚。于是駴锺鸣鼓，收旌弛斾。周礼曰：鼓皆駴。郑玄曰：雷击鼓曰骇。駴，古骇字。杜预左氏传注曰：弛，解也。顿纲纵网，罴獠回迈。顿犹舍也。说文曰：纵，缓也。骏騄齐骧，扬銮飞沫。南都赋曰：骥騄齐镳。舞赋曰：龙骧横举，扬镳飞沫也。俯倚金较，仰抚翠盖。东京赋曰：戴翠冒，倚金较。说文曰：较，车上曲钩。高唐赋曰：蜺为旌，翠为盖。雍容暇豫，娱志方外。国语，优施曰：我教汝暇豫之事君。韦昭曰：暇，闲也。豫，乐也。杜预左氏传注曰：方，法也。此羽猎之妙也，子能从我而观之乎？」高唐赋曰：传言羽猎。玄微子曰：「予乐恬静，未暇此观也。」
　　镜机子曰：「闲宫显敞，云屋晧旰。李充高安馆铭曰：增台显敞。云屋，言高若云也。班婕妤自伤赋曰：仰视兮云屋，双涕下兮横流。崇景山之高基，迎清风而立观。基若景山，言极高也。毛苌诗传曰：崇，立也。毛诗曰：陟彼景山。地理书曰：迎风观在邺也。彤轩紫柱，文榱华梁。刘梁七举曰：丹墀缥壁，紫柱红梁也。绮井含葩，金墀玉箱。金墀，犹金戺也。西京赋曰：金戺玉阶。玉箱，犹玉房也。温房则冬服絺，清室则中夏含霜。刘騊駼玄根颂曰：前殿冬絺。李尤函谷关赋曰：盛夏临漂而含霜也。华阁缘云，飞陛陵虚。鲁灵光殿赋曰：飞陛揭孽，缘云上征。俯眺流星，仰观八隅。鲁灵光殿赋曰：中坐垂景，俯视流星。俯音俯。升龙攀而不逮，眇天际而高居。崔骃七依曰：升龙于天者，云也。西京赋曰：翔仰而不逮。周易曰：丰其屋，天际翔也。繁巧神怪，变名异形。班输无所措其斧斤，离娄为之失睛。郑玄礼记注曰：公输若，匠师也。般、若之族多技巧者也。孟子曰：离娄之明。赵岐曰：古之明目者也。盖黄帝时人。丽草交植，殊品诡类。绿叶朱荣，熙天曜日。熙，光也。素水盈沼，丛木成林。楚辞曰：含素水而蒙深。飞翮凌高，鳞甲隐深。于是逍遥暇豫，忽若忘归。楚辞曰：观者澹予忘归也。乃使任子垂钓，魏氏发机。庄子曰：任子为大钓巨缁，五十犗以为饵，蹲会稽，投竿东海。旦而钓。朞年不得鱼。已而鱼大食之，牵巨钓陷没而下，惊扬而奋鬐，白波若山。吴越春秋曰：越王欲伐吴，范蠡进善射者陈音。越王问其射所起焉。音曰：黄帝作弓以备四方。后有楚狐父以其道传羿，羿传逄蒙，蒙传楚琴氏，琴氏传大魏，大魏传楚三侯，麋侯、翼侯、魏侯也。芳饵沈水，轻缴弋飞。吴越春秋，大夫种曰：深川之鱼，死于芳饵。落翳云之翔鸟，援九渊之灵龟。贾谊吊屈原曰：袭九渊之神龙。然后采菱华，擢水苹。子虚赋曰：外发芙蓉菱华。许慎淮南子注曰：擢，引也。毛苌诗传曰：苹，大萍。弄珠，戏鲛人。杨雄蜀都赋曰：含珠而擘裂。刘渊林吴都赋注曰：鲛人水底居也。讽汉广之所咏，觌游女于水滨。韩诗序曰：汉广，悦人也。诗曰：汉有游女，不可求思。薛君曰：游女，谓汉神也。耀神景于中沚，被轻縠之纤罗。毛诗曰：宛在水中沚。子虚赋曰：杂纤罗也。遗芳烈而靖步，抗皓手而清歌。广雅曰：抗，举也。歌曰：望云际兮有好仇，天路长兮往无由。楚辞曰：君谁须兮云之际。毛诗曰：君子好仇。枚乘乐府曰：美人在云端，天路隔无期。佩兰蕙兮为谁修，宴婉绝兮我心愁。楚辞曰：纫秋兰为佩。王逸注曰：修，饰也。毛诗曰：燕婉之求。毛苌曰：燕，安也。婉，顺也。郑玄曰：本求燕婉之人也。此宫馆之妙也，子能从我而居之乎？」玄微子曰：「予耽岩穴，未暇此居也。」岩穴，隐者所居。黄石公记曰：主聘岩穴，事乃得实也。
　　镜机子曰：「既游观中原，逍遥闲宫，情放志荡，乐未终。亦将有才人妙妓，遗世越俗。汉书曰：傅昭仪少为才人。韦昭曰：才，伎人也。广雅曰：遗，离也。扬北里之流声，绍阳阿之妙曲。史记曰：纣使师涓作新之声，北里之舞，靡靡之乐。淮南子曰：夫歌采菱，发阳阿，郑人听之，不若延灵以和。尔乃御文轩，临洞庭。文，画饰也。轩，殿槛也。洞庭，广庭也。尸子曰：文轩无四寸之键则车不行。庄子曰：黄帝张咸池之乐于洞庭也。新语曰：高台百仞，文轩雕窗也。琴瑟交挥，左篪右笙。广雅曰：挥，动也。毛苌诗传曰：竹曰篪。锺鼓俱振，箫管齐鸣。广雅曰：振，动也。毛诗曰：箫管备举。然后姣人乃被文縠之华袿，振轻绮之飘飖。毛诗曰：佼人僚兮。刘熙释名曰：妇人上服谓之袿。戴金摇之熠耀，扬翠羽之双翘。宋玉讽赋曰：主人之女，垂珠步摇，来排臣户。西京杂记曰：赵飞燕为皇后，其弟上遗黄金步摇。毛苌诗传曰：熠耀，鲜明也。司马彪续汉书曰：皇太后入庙，先为花胜，上为凤凰，以翡翠为毛羽。王逸楚辞注曰：翘，羽名也。挥流芳，耀飞文。韩康伯周易注曰：挥，散也。历盘鼓，焕缤纷。张衡舞赋曰：般鼓焕以骈罗。长裾随风，悲歌入云。列子曰；薛谈学讴于秦青，辞归，青饯于郊，抚节悲歌，响遏行云也。蹻捷若飞，蹈虚远跖。广雅曰：趫，趋行也。今为蹻，古字无定也。广雅曰：跖，履也。凌跃超骧，蜿蝉挥霍。楚辞曰：超骧推阿。西京赋曰：跳丸剑之挥霍也。翔尔鸿翥，濈然凫没。尔雅曰：翥，举也。濈，疾貌也。濈，侧立切。纵轻体以迅赴，景追形而不逮。西京赋曰：纷纵体而迅赴。不逮，言疾也。韩子曰：形影相应而生。飞声激尘，依违厉响。七略曰：汉兴，善歌者鲁人虞公，发声动梁上尘。依违，犹徘徊也。楚辞曰：余思旧乡心依违。才捷若神，形难为象。舞赋曰：彷佛神动。又曰：不可为象也。于是为欢未渫，白日西颓。东都赋曰：士怒未渫。方言曰：渫，歇也。楚辞曰：日杳杳以西颓。散乐变饰，微步中闺。玄眉兮铅华落，收乱发兮拂兰泽，铅华，已见洛神赋。兰泽，已见上文也。形服兮揚幽若。说文曰：，南楚之外謂好也。，湯火切。红颜宜笑，睇眄流光。楚辞曰：既含睇兮又宜笑。王逸曰：睇，微眄貌。时与吾子，携手同行。毛诗曰：惠而好我，携手同行也。践飞除，卽闲房。司马彪上林赋注曰：除，楼陛也。华烛烂，幄幙张。秦嘉赠妇诗曰：飘飘帷帐，荧荧华烛。左氏传曰：子产以幄幙行。动朱唇，发清商。舞赋曰：动朱唇。神女赋曰：朱唇的其若丹。宋玉笛赋曰：吟清商，追流征也。扬罗袂，振华裳。九秋之夕，为欢未央。九秋之夕，言其长也。古乐府有历九秋、妾薄相行。苏武诗曰：欢乐殊未央。此声色之妙也，子能从我而游之乎？」玄微子曰：「予愿清虚，未暇此游也。」
　　镜机子曰：「予闻君子乐奋节以显义，烈士甘危躯以成仁。张衡应问曰：贯高以端辞显义。论语，子曰：志士仁人有杀身以成仁。是以雄俊之徒，交党结伦。重气轻命，感分遗身。西京赋曰：轻死重气，结党连羣。分，分义也。郑玄礼记注曰：遗，亡也。故田光伏剑于北燕，公叔毕命于西秦。史记，燕太子丹谓田光曰：丹所言者，国大事也，愿先生勿泄也。光曰：诺。退见荆轲曰：吾闻长者为行，不使人疑己。今太子疑光，非节侠也。欲自杀以激荆卿，遂自刭。公叔，未详。果毅轻断，虎步谷风。左氏传曰：杀敌为果，致果为毅。李陵诗曰：幸托不肖躯，且当猛虎步。春秋元命苞曰：猛虎啸而谷风起。类相动也。威慑万乘，华夏称雄。」汉书曰：天子畿方千里，出兵车万乘，故称万乘之主。尚书曰：华夏蛮貊也。辞未及终，而玄微子曰：「善。」
　　镜机子曰：「此乃游侠之徒耳，未足称妙也。若夫田文无忌之俦，乃上古之俊公子也。田文，孟尝也。无忌，信陵也。皆飞仁扬义，腾跃道艺。游心无方，抗志云际。庄子曰：乘物以游心。又曰：应物无方。晋灼汉书注曰：方，常也。楚辞曰：放志游乎云中也。凌轹诸侯，驰当世。吕氏春秋曰：凌轹诸侯。说文曰：轹，车所践也。挥袂则九野生风，慷慨则气成虹蜺。说文曰：挥，奋也。淮南子曰：所谓一者，上通九天，下贯九野。刘邵赵郡赋曰：煦气成虹蜺，挥袖起风尘。文与此同，未详其本也。吾子若当此之时，能从我而友之乎？」玄微子曰：「子亮愿焉。尔雅曰：亮，信也。然方于大道，有累如何？」
　　镜机子曰：「世有圣宰，翼帝霸世。谓魏太祖。孔安国尚书传曰：翼，辅也。同量乾坤，等曜日月。乾坤，天地也。张超尼父颂曰：合量乾坤，参曜日月也。玄化参神，与灵合契。蔡邕陈留太守颂曰：玄化洽矣，黔首用宁。汉书，伍被说淮南王曰：今陛下令虽未出，化驰如神。剧秦美新曰：与天剖灵符，地合神契。惠泽播于黎苗，威灵震乎无外。国语曰：少昊之衰，九黎乱德。韦昭曰：九黎，黎民九人。尚书，帝曰：禹，惟时有苗不率，汝徂征。孔安国曰：三苗之民，数干王诛。崔骃七依曰：仁臻于行苇，惠及乎黎、苗。四子讲德论曰：威灵外覆。公羊传曰：王者无外也。超隆平于殷周，踵羲皇而齐泰。东都赋曰：卽土之中，有周成隆平之制焉。东京赋曰：踵二皇之遐武。薛综曰：踵，继也。显朝惟清，王道遐均。民望如草，我泽如春。班固汉书文纪述曰：我德如风，民应如草。古长歌行曰：阳春布德泽，万物生光辉也。河滨无洗耳之士，乔岳无巢居之民。洗耳，许由也。琴操曰：尧大许由之志，禅为天子。由以其不善，乃临河而洗耳。毛诗曰：嶞山乔岳也。巢居，巢父也。皇甫谧逸士传曰：巢父者，尧时隐人。常山居，以树为巢，而寝其上。时人号曰巢父也。是以俊乂来仕，观国之光。尚书曰：俊乂在官。国语曰：秦后来仕。韦昭曰：仕于晋也。周易曰：观国之光，利用宾于王。举不遗才，进各异方。左氏传曰：楚子囊曰：晋君举不失选。又曰：不遗德刑。杜预曰：遗，失也。赞典礼于辟雍，讲文德于明堂；左氏传曰：随武子曰：典礼不易。尚书曰：帝乃诞敷文德。毛诗曰：矢其文德，洽此四国。正流俗之华说，综孔氏之旧章。流俗，已见上。华说，已见文赋。旧章，已见东都主人，王肃周易注曰：综，理事也。左氏传曰：旧章不可忘也。散乐移风，国富民康。解嘲曰：散以礼乐，风以诗书。礼记曰：乐行，移风易俗，天下皆宁。春秋说题辞曰：尽精竭思，国富民康也。神应休臻，屡获嘉祥。尚书曰：休征。东京赋曰：总集瑞命，备致嘉祥也。故甘灵纷而晨降，景星宵而舒光。礼斗威仪曰：其君乘土而王，其政太平，时则甘灵降。鹖冠子曰：圣人其德上及泰清，下及泰宁，景星光润。史记曰：天精明时，有赤方气与青方气相连。赤方中有两黄星，青方中有一黄星，凡三星合为景星。其状无常，出于有道之国也。观游龙于神渊，聆鸣凤于高冈。礼斗威仪曰：其君乘水而王，龟龙被文而见。神女赋曰：婉若游龙。周易曰：潜龙勿用又曰：或跃在渊。乐汁图征曰：五音克谐，各得其伦，则凤皇至。广雅曰：聆，听也。毛诗曰：凤皇鸣矣。此霸道之至隆，而雍熙之盛际。汉书，宣帝曰，汉家自有制度，本霸、王道杂之。东京赋曰：上下共其雍熙。然主上犹以沈恩之未广，惧声教之未厉，汉书，司马相如难蜀父老曰：湛恩汪濊。尚书曰：朔南暨声教。广雅曰：厉，高也。采英奇于仄陋，宣皇明于岩穴。边让章华台赋曰：举英奇于侧陋。尚书曰：明明扬侧陋。东都赋曰：散皇明以烛幽。岩穴，已见上文。此宁子商歌之秋，而吕望所以投纶而逝也。淮南子曰：宁戚商歌车下，而桓公慨然而悟。秋，犹时也。史记，朱亥谓魏公子曰：此是効命之秋也。尚书中候曰：王至磻溪之水，吕尚钓崖下。趋拜，尚立变名曰望。毛诗曰：之子于钓，言纶之绳。郑玄曰：以绳为之纶。吾子为太和之民，不欲仕陶唐之世乎？」法言曰：或问太和曰：其在唐虞成周也。李轨曰：天下太和也。孔安国尚书传曰：陶唐，帝尧氏也。于是玄微子攘袂而兴曰：「哉言乎！近者吾子，所述华，欲以厉我，祇搅予心。杜预左氏传注曰：劝，励也。毛诗曰：胡逝我梁，祇搅我心。至闻天下穆清，明君莅国，史记曰：汉兴已来，受命于穆清。蔡邕释诲曰：生穆清之世，禀淳和之灵。毛苌诗传曰：莅，临也。览盈虚之正义，知顽素之迷惑。周易曰：损益盈虚，与时偕行。薛君韩诗章句曰：素，质也。言人但有质朴，无治人之材也。今予廓尔，身轻若飞。刘梁七举曰：先生昭然神悟，霍尔体轻。愿反初服，从子而归。」楚词曰：进不入以离尤，退将复修吾初服。公羊传，楚庄王谓司马子反曰：吾亦从子而归。
　　文选考异
　　注「过乎泱漭之野」　袁本、茶陵本「漭」作「莽」。案：史记、汉书皆是「莽」字，疑前彼赋及此正文作「漭」者，善为五臣所乱。
　　注「分三为一」　茶陵本「分」作「函」，是也。袁本亦作「分」，误与此同。
　　注「而酒泛溢」　袁本　茶陵本「泛」作「沈」，下「泛者沸」同。案：「沈」字是也。今淮南览冥训作「湛」，「湛」、「沈」同字。高诱注云「酒湛，清酒也，米物下湛，故曰湛。」不作「泛」明甚。
　　注「季夏之月」　袁本、茶陵本「季」作「孟」，是也。
　　注「勾践乃身被赐夷之甲」　案：「赐」当作「旸」。各本皆误。吴都赋「旸夷音以良切」，刘渊林注所引正作「旸」。今越绝书作「赐」，与此皆形近之讹也。
　　注「冕公侯九斿者也」　袁本「斿」作「流」。案：「流」字是也。茶陵本作「游」，亦非。
　　注「拟古诗曰屡见流芳歇」　袁本、茶陵本无此九字。
　　注「画招摇星于其上」　陈云「其」，「旗」误，是也。各本皆讹。案：今本礼记注作「又画招摇星于旌旗上」，盖李节引耳。
　　注「搢插也」　案：「插」当作「捷」。宋潭州本仪礼乡射释文「捷，初洽反」，又「士冠捷柶，初洽反」。本又作「插」，此正文作「捷」，善所引仪礼注亦作「捷」。不知者误依今本作「插」改之，亦如通志堂刻释文于乡射改「捷」为「插」也。何校正文「捷」改为「插」，陈亦云「捷」当作「插」，皆据注之误字。
　　下无满迹　案：「满」当作「漏」。袁本云善作「满」。茶陵本云五臣作「漏」。各本所见皆传写讹。七命云「外无漏迹」，善引此「下无漏迹」为注，于文义本不得作「满」也。
　　注「舒疾无力」　案：「力」当作「方」。各本皆讹。
　　罴獠回迈　案：「罴」当作「罢」。袁本云善作「罴」。茶陵本云五臣作「罢」。各本所见皆传写讹，善亦不得作「罴」。
　　注「李充高安馆铭曰」　陈云「充」当作「尤」。尤字伯仁，见范史文苑传，是也。各本皆讹。
　　注「俯音俯」　袁本、茶陵本无此三字。
　　注「观者澹予忘归也」　陈云「予」、「兮」误，是也。各本皆讹。
　　注「已而鱼大食之」　袁本、茶陵本「鱼大」作「大鱼」，是也。
　　宴婉绝兮　陈云「宴」，「燕」误。今案陈据注引毛诗作「燕」也，西征赋「宴喜」注，亦引毛诗作「燕」。或注有删削未全耳。
　　注「纫秋兰为佩」　袁本、茶陵本「为」上有「兮」字。案：「兮」当作「以」，此尤延之欲校改而误两去其字也。
　　注「郑人听之不若延灵以和」　陈云「郑」，「鄙」误。「灵」，「露」误，是也。各本皆讹。
　　注「轩殿槛也」又「新语曰高台百仞文轩雕窗也」　陈云「文轩犹雕轩耳」。「殿槛」之释与「新语」一条，皆属误赘。今案：此注与中引尸子「文轩」义乖，陈说近之。但各本尽然，未审所误果当若何也。
　　注「张衡应问曰」　陈云「问」，「闲」误，是也。各本皆讹。
　　注「秦后来仕」　案：「后」下当有「子」字。各本皆脱。
　　注「左氏传曰旧章不可忘也」　案：此十字不当有。上云「旧章已见东都主人」，复出，非也。各本皆衍。
　　注「则甘灵降」　袁本、茶陵本「灵」作「露」。案：二本正文作「露」。袁有校语云善作「灵」，茶陵无。尤所见与袁同，故用正文改注。其实「灵」字未必非传写误，卽正文作「甘灵」，注为「甘露」，于善例自通，改者未是。
　　注「凤皇鸣矣」　陈云下脱「于彼高冈」四字。案：所校是也。此必连引以注「于高冈」。各本皆脱。
　　注「汉书司马相如」　袁本、茶陵本无此六字。
　　注「举英奇于侧陋」　袁本、茶陵本「侧」作「仄」，下同。案：此尤所见与二本异，各本正文皆作「仄」，袁、茶陵不着校语。考东京赋「招有道于侧陋」，薛注字同，善注引「明明扬侧陋」。袁、茶陵二本正文亦作「仄」，仍不着校语。思玄赋「幽独守此仄陋兮」，袁、茶陵作「侧」，其校语云善作「仄」。善注引「明明扬仄陋」，恩幸传论「明扬幽仄」，注及正文皆作「仄」。盖尚书自有二本，作者或用「仄」，或用「侧」，善随而引之，后人辄有所改，致令正文与注有所歧互。
　　
　　文选卷第三十五
　　
　　七下诏　册
　　　七下
　　
　　七命八首
　　张景阳
　　冲漠公子，含华隐曜。冲漠，冲虚恬漠也。范晔后汉书，孔融曰：南山四皓，潜光隐耀，世嘉其高也。嘉遯龙盘，翫世高蹈。周易曰：嘉遯贞吉。尚书大传曰：盘龙贲信越其藏。郑玄曰：蟠，屈也。左氏传，齐人歌曰：鲁人之皋，使我高蹈也。游心于浩然，玩志乎众妙。庄子曰：乘物以游心。孟子曰：我善养吾浩然之气。敢问何谓浩然之气？曰：难言也。其为气也，至大至刚，以直养而无害，则塞于天地之间。老子曰：玄之又玄，众妙之门。绝景乎大荒之遐阻，吞响乎幽山之穷奥。山海经曰：大荒之中，有山名曰大荒之山。日月所入，是谓大荒之野。毛诗曰：幽幽南山。奥，隐处也。于是殉华大夫闻而造焉。殉，营也。华，浮华。乃勑云辂，骖飞黄。东京赋曰：结飞云之袷辂。淮南子曰：黄帝治天下，于是飞黄服皁。越奔沙，辗流霜。刘劭七华曰：超重渊，越流沙。凌扶摇之风，蹑坚冰之津。庄子曰：抟扶摇而上者九万里。司马彪曰：扶摇，上行风也。列子曰：坚冰立散。旌拂霄堮，轨出苍垠。许慎淮南子注曰：垠堮，端崖也。天清泠而无霞，野旷朗而无尘。临重岫而揽辔，顾石室而回轮。仲长子昌言曰：闻上古之隐士，或伏重岫之内，窟穷皋之底。列仙传曰：赤松子常止西王母石室中。遂适冲漠之所居。尔雅曰：适，之也。其居也，峥嵘幽蔼，萧瑟虚玄。广雅曰：峥嵘，深冥也。说文曰：玄，幽远也。溟海浑濩涌其后，嶰谷嶆张其前。十洲记曰：东王所居处，山外有员海，员海水色正黑，谓之溟海。说文曰：浑，流声也，后衮切。又曰：濩，溜下貌也，胡郭切。汉书曰：取竹之嶰谷。音义曰：嶰谷，昆仑北谷名。嶆，深空之貌也。嶰音解。音牢。嶆音曹。寻竹竦茎荫其壑，百籁羣鸣聋其山。山海经曰：大荒之中有岳山，寻竹生焉。郭璞曰：寻竹，大竹也。庄子曰：地籁则众窍是也。聋其山，谓众声既喧，山为之聋也。苍颉篇曰：聋，耳不闻也。冲飙发而回日，飞砾起而洒天。盐铁论曰：冲风飘卤，沙石凝积。东京赋曰：飞跞雨散。于是登绝巘，遡长风。毛苌诗传曰：巘，小山，别大山者也。薛综西京赋注曰：遡，向风也。陈辩惑之辞，命公子于岩中。论语，子张曰：敢问崇德辨惑。曰：「盖闻圣人不卷道而背时，智士不遗身而匿迹。应玚释宾曰：圣人不违时而遯迹，贤者不背俗而遗功。七启曰：感分遗身。楚辞曰：聊窜端匿迹也。生必耀华名于玉牒，没则勒洪伐于金册。东观汉记曰：封禅其玉牒文秘。说文曰：牒，札也。陈琳韦端碑曰：撰勒洪伐，式昭德音。金册，已见西京赋。今公子违世陆沈，避地独窜。陆沈，已见张景阳杂诗。孔安国尚书传曰：违，避也。论语，子曰：贤者避世，其次避地。有生之欢灭，资父之义废。汉书曰：夫人有生之最灵者也。孝经曰：资于事父以事君而敬同。愁洽百年，苦溢千岁。古诗曰：人生不满百，常怀千岁忧。何异促鳞之游汀泞，短羽之栖翳荟。张升与任彦坚书曰：今将老弱处于穷泽，渐渍汀泞，当何聊赖？汀，吐冷切。说文曰：泞，绝小水也，奴冷切。孙子兵法曰：林木翳荟也。今将荣子以天人之大宝，悦子以纵性之至娱。周易曰：天地之大德曰生，圣人之大宝曰位。列子，杨朱曰：从性而游，不逆万物所好。七启曰：说游观之至娱。穷地而游，中天而居。列子曰：穆王执化人之袪，腾而上者，中天乃止。倾四海之欢，殚九州岛之腴。说文曰：欢，喜乐也。又曰：腴，腹下肥者。西都宾曰：华实之毛，则九州岛之上腴焉。钻屈毂之瓠，解疏属之拘，子欲之乎？」言屈毂之瓠难钻，疏属之拘难解。今欲以辩而钻解之也。韩子曰：齐有居士田仲者，宋人屈毂往见之，谓仲曰：毂有巨瓠，坚如石，厚而无窍，愿效之先生。田仲曰：坚如石，不可剖而斵；厚而无窍，不可以受水浆。吾无用此瓠为也。屈毂曰：然其弃物乎？曰：然。今先生虽不恃人之食，亦无益人之国矣。犹可弃之瓠也。田仲若有所失，惭而不对。山海经曰：二负杀猰●，帝乃梏之疏属之山，桎其右足，及缚两手。公子曰：「大夫不遗，来萃荒外。毛苌诗传曰：萃，集也。虽在不敏，敬听嘉话。」孝经曰：参不敏。说文曰：话，会合善言也。
　　大夫曰：「寒山之桐，出自太冥。楚辞曰：北有寒山，卓龙赩然。北方极阴，故曰太冥。含黄锺以吐干，据苍岑而孤生。礼记曰：季夏之月，中央土，律中黄锺之宫。尚书曰：峄阳孤桐。孔安国曰：孤特生桐，中琴也。既乃琼巘嶒崚，金岸崥崹。琼巘，玉山也。鲁灵光殿赋曰：崱崚嶒而龙鳞。崥崹，渐平貌也。崥，步迷切。崹，徒奚切。左当风谷，右临云溪。上无凌虚之巢，下无跖实之蹊。淮南子曰：鸟排虚而飞，兽跖实而走。高诱曰：实，地也。广雅曰：跖，履也。跖与跖同。摇刖峻挺，茗邈苕峣。摇刖，危貌也。茗邈，高貌也。茗，莫冷切。晞三春之溢露，遡九秋之鸣飙。毛苌诗传曰：晞，干也。班固终南山赋曰：三春之季，孟夏之初。愬与遡同。已见上文。古乐府有历九秋、妾薄相行。零雪写其根，霏霜封其条。毛苌诗传曰：霏，雪貌也。霜亦雪类，故通言之。木既繁而后绿，草未素而先雕。傅毅七激曰：阳春后荣，涉秋先雕。于是构云梯，陟峥嵘。墨子曰：公输般为云梯，必取宋。长笛赋曰：构云梯，抗浮柱。郭璞方言注曰：峥嵘，高峻也。剪蕤宾之阳柯，剖大吕之阴茎。礼记曰：仲夏之月，律中蕤宾。又曰：季冬之月，律中大吕。苍颉篇曰：剖，析也。周礼曰：仲冬斩阳木，仲夏斩阴木。郑玄曰：阳木生于山南，阴木生于山北也。营匠斵其朴，伶伦均其声。营匠，未详。庄子曰：匠石之齐，见栎杜树，观者如市，匠伯不顾。司马彪曰：石字伯。说文曰：斵，斫也。汉书曰：黄帝使伶伦取嶰谷之竹，断两节，间而吹之，以为黄锺之宫。制十二箫，以听凤皇之音，以比黄锺之宫。器举乐奏，促调高张。礼记曰：金石丝竹，乐之器也。杨雄解嘲曰：弦者，高张急徽。音朗号锺，韵清绕梁。楚辞曰：操伯牙之号锺兮，挟秦筝而弹征。尸子曰：绕梁之鸣，许史鼓之，非不乐也。墨子以为伤义，故不听也。追逸响于八风，采奇律于归昌。风俗通曰：声所以五者，系五行也；音所以八者，系八风也。淮南子曰：律之初生也，写凤之音。韩诗外传曰：凤举曰上翔，集鸣曰归昌。启中黄之少宫，发蓐收之变商。中黄，土色。礼斗威仪曰：少宫主政。宋均曰：声五而已，必加少宫、少商者，以君臣任重，为设副也。刘向雅琴赋曰：弹少宫之际天，援中征以及泉。礼记曰：孟秋之月，其神蓐收。淮南子曰：变宫生征。变商生羽。若乃龙火西颓，暄气初收。汉书曰：东宫苍龙房心，心为火，故曰龙火也。左氏传曰：仲尼曰：火犹西流。礼记曰：仲秋阳气日衰。飞霜迎节，高风送秋。桓麟七说曰：飞霜厉其末，猋风激其崖。李尤七叹曰：季秋末际，高风猋厉。羇旅怀土之徒，流宕百罹之畴。左氏传，陈敬仲曰：羇旅之臣。论语曰：小人怀土。谢忱后汉书序曰：士庶流宕，他州异境。毛诗曰：我生之后，逢此百罹。抚促柱则酸鼻，挥危弦则涕流。舞赋曰：若絙瑟促柱。高唐赋曰：寒心酸鼻。广雅曰：挥，动也。郑玄论语注曰：危，高也。侯瑾筝赋曰：急弦促柱，变调改曲。陆机前缓歌行曰：大客挥高弦。意与此同也。若乃追清哇，赴严节。张衡舞赋曰：含清哇而吟咏。苍颉曰：哇，讴也。严节，急节也。汉书曰：隤铜丸以擿鼓，声中严鼓之节。奏绿水，吐白雪。淮南子曰：手会绿水之趍。高诱曰：渌水，古诗也。宋玉风赋曰：为幽兰白雪之曲。激楚回，流风结。上林赋曰：激楚结风。文颖曰：激，冲，急风也。结风，回风，亦急风也。楚地风气既自漂疾，然歌乐者，犹复依激结之急风为节也。悲蓂荚之朝落，悼望舒之夕缺。田俅子曰：尧为天子，蓂荚生于庭，为帝成历。郑玄诗笺曰：悼，伤也。楚辞曰：前望舒使先驱。王逸曰：望舒，月御也。古诗曰：四五占缺。釐爲之擗摽，孀老爲之嗚咽。左氏传，初，莒有妇人，莒子杀其夫，己为厘妇。杜预曰：寡妇为厘。毛诗曰：寤擗有摽。毛苌曰：擗，拊心貌。淮南子曰：童子不孤，妇人不孀。高诱曰：寡妇曰孀。王子拂缨而倾耳，六马嘘天而仰秣。列仙传曰：王子乔，周灵王太子晋也。吹笙则凤鸣。礼记曰：倾耳而听之。孙卿子曰：昔者瓠巴鼓瑟，而魚出聽。伯牙鼓琴，而六马仰秣。黄伯仁龙马赋曰：或有嘘天慷慨，骨腾肉飞。说文曰：嘘，吹嘘，音虚。秣或为蹀也。此盖音曲之至妙。子岂能从我而听之乎？」舞赋曰：天下之至妙。公子曰：「余病，未能也。」
　　大夫曰：「兰宫秘宇，雕堂绮栊。楚辞曰：彷徨兮兰宫。鲁灵光殿赋曰：乃立灵光之秘殿。说文曰：栊，房室之疏也。云屏烂汗，琼壁青葱。礼记曰：疏屏，天子庙饰也。郑玄曰：屏，谓之树，刻之为云气。王褒甘泉赋云：耀照形之玉壁。应门八袭，琁台九重毛诗曰：乃立应门。郭璞尔雅注曰：袭，犹重也。汲古文曰：桀作倾宫，饰瑶台。韩子，箕子曰：纣必为九重高台也。表以百常之阙，圜以万雉之墉。表，标也。百常，高也。西京赋曰：径百常而茎擢。西都赋曰：建金城之万雉。毛苌诗传曰：墉，城也。尔乃峣榭迎风，秀出中天。方言曰：峣，高也。郭璞尔雅注曰：榭，台上起屋也。曹子建七启曰：迎清风而立观。国语曰：秀出于众。秀，出貌也。列子曰：周穆王筑台，号曰中天之台。翠观岑青，雕阁霞连。长翼临云，飞陛凌山。郑玄礼记注曰：荣，屋翼也。鲁灵光殿赋曰：飞陛揭孽，缘云上征。望玉绳而结极，承倒景而开轩。春秋元命苞曰：玉衡北两星为玉绳。说文曰：极，栋也。陵阳子明经曰：倒景气去地四千里，其景皆倒在下。轩，长廊之窗也。素炳焕，枌栱嵯峨。毛苌诗传曰：，赤也。说文曰：棼，复屋栋也。棼与枌，古字通。阴虬负檐，阳马承阿。虬，龙也。楚辞曰：仰观刻桷画龙虬。马融梁将军西第赋曰：腾极受檐，阳马承阿。周书曰：明堂咸有四阿。错以瑶英，镂以金华。广雅曰：错，厕也。范子计然曰：玉英出蓝田。刘欣期交州记曰：金华出珠崖。谓金有华彩也。方疏含秀，圆井吐葩。鲁灵光殿赋曰：悬栋结阿，天窗绮疏。圆渊方井，反植荷蕖。张载曰：疏，刻镂也。秀，谓华也。重殿迭起，交绮对幌。西京赋曰：交绮豁以疏寮。文字集略曰：幌以帛明窗也。幽堂昼密，明室夜朗。焦螟飞而风生，尺蠖动而成响。晏子春秋，景公问于晏子曰：天下有极细乎？对曰：东海有虫，名曰焦螟。巢于蚊睫，飞乳去来，而蚊不觉。周易曰：尺蠖之屈，以求伸也。若乃目厌常玩，体倦帷幄。列子曰：声色不可常玩闻。携公子而双游，时娱观于林麓。曹大家列女传注曰：竹木曰林，山足曰麓。登翠阜，临丹谷。华草锦繁，飞采星烛。阳叶春青，阴条秋绿。华实代新，承意恣欢。仰折神虈，俯采朝兰。本草经曰：白芷，一名虈。许妖切。遡蕙风于衡薄，眷椒涂于瑶坛。边让章华台赋曰：蕙风春施。洛神赋曰：践椒涂之郁烈，步衡薄而流芳。汉书曰：徧观此，眺瑶堂。王逸楚辞注曰：坛，犹堂也。尔乃浮三翼，戏中沚。越绝书，伍子胥水战兵法内经曰：大翼一艘，长十丈；中翼一艘，长九丈六尺；小翼一艘，长九丈。毛诗曰：宛在水中沚。潜鳃骇，惊翰起。苏林汉书注曰：鳃，音鱼鳃。今呼鱼谓之鳃，犹呼车以为轸也。郑玄诗笺曰：翰，鸟中豪俊者也。沈丝结，飞矰理。毛诗曰：其钓维何，维丝伊缗。毛苌曰：缗，纶也。郑玄曰：以丝为之纶。周礼曰：矰矢用诸弋射。郑玄曰：结缴于矢，谓之矰也。挂归翮于赤霄之表，出华鳞于紫渊之里。归翮，鸿鴈之属也。淮南子曰：夫鸿鹄，背负苍天，膺摩赤霄。上林赋曰：紫渊径其北。然后纵棹随风，弭楫乘波。杜预左氏传曰：纵，放也。毛苌诗传曰：弭，止也。吹孤竹，拊云和。周礼曰：孤竹之管，云和之琴瑟。郑玄曰：孤竹，竹特生者。云和，山名。渊客唱淮南之曲，榜人奏采菱之歌。渊客，习水者也。吴都赋，渊客慷慨而泣珠。汉书曰：淮南鼓员四人。子虚赋曰：榜人歌。张揖曰：船长也。淮南子曰：歌采菱，发阳阿也。歌曰：乘凫舟兮为水嬉，穆天子传曰：天子乘凫舟。郭璞曰：舟为凫形制。今吴之青雀舫，此其遗象也。琴道，雍门周曰：水嬉则舫龙舟。临芳洲兮拔灵芝。楚辞曰：采芳洲兮杜若。西京赋曰：擢灵芝之朱柯。乐以忘戚，游以卒时。论语，子曰：乐以忘忧。家语，孔子歌曰：优哉游哉，聊以卒岁。穷夜为日，毕岁为期。此盖宴居之浩丽，子岂能从我而处之乎？」毛诗曰：或燕燕居息。浩，犹大也。公子曰：「余病，未能也。」
　　大夫曰：「若乃白商素节，月既授衣。周礼曰：西方白，礼记曰：孟秋之月，其音商。刘植与临淄侯书曰：肃以素秋则落。毛诗曰：九月授衣。天凝地闭，风厉霜飞。凝，犹结也。礼记曰：仲冬之月，涂城阙，筑囹圄，助天地之闭藏也。柔条夕劲，密叶晨稀。将因气以效杀，临金郊而讲师。礼记曰：季冬之月，天子乃教于田猎。刘向尚书五行说曰：金，西方。万物既成，杀气之始也。故立秋出军，行师西方为金，故曰金郊也。国语，虢文公曰：三时务农，一时讲武。尔乃列轻武，整戎刚。轻、武、戎、刚，四车名也。司马彪续汉书曰：轻车，古之战车也。不巾不盖。韩子曰：管仲之始治也，桓公武车。元戎，已见上文。轻武，卒名也。戎刚，车名也。东京赋总轻武于后陈，奏严鼓之嘈。汉书曰：卫青令武刚车环为营。张晏曰：兵车也。建云髦，启雄芒。云髦，云旆竿上施旄也。上林赋曰：连云旆。髦与旄，古字通。子虚赋曰：建干将之雄戟。芒，锋刃也。汉书，贾谊曰：解十二牛而芒刃不顿。驾红阳之飞燕，骖唐公之骕骦。红阳、飞燕，未详。或曰：骏马图有含阳、侯骠，疑含卽红声之误也。左氏传曰：唐成公有两骕骦马。马融曰：骕骦，鴈也，马似之。屯羽队于外林，纵轻翼于中荒。羽队，士负羽而为队也。羽猎赋曰：蒙盾负羽而罗者以万计。翼，左右甄也。越绝书曰：子胥兵分为两翼，夜火相望。尔乃布飞羉或云，飞罗，卢端切。张修●。尔雅曰：彘罟谓之羉。或作●，音旻。夫然羉、●一以为对，恐互体。广雅曰：●，罟也。刘逵吴都赋注曰：●，麋网也。然张氏之意，盖同刘说。羉或为罗。陵黄岑，挂青峦。尔雅曰：峦，嶞也。郭璞曰：山嶞长者，荆州谓之峦。画长豁以为限，带流溪以为关。既乃内无疏蹊，外无漏迹。广雅曰：疏，通也。七启曰：下无漏迹，上无逸飞。叩钲数校，举麾旌获。周礼曰：鼓钲鸣镯车皆行。郑玄曰：镯，钲也。散为数组而行也。汉书曰：大校猎。如淳曰：合军聚众，有幡校也。周礼曰：建大麾以田。郑玄曰：不在九旗之中。周礼曰：服不氏，射则赞张侯，以旌居乏而待获。郑玄曰：待获射者，举旌以获也。彀金机。驰鸣镝。说文曰：彀，张弓弩。机，弩牙也，以金为之。汉书曰：冒顿乃作为鸣镝。音义曰：箭，镝也。如今鸣箭是也。剪刚豪，落劲翮。车骑竞骛，骈武齐辙。说文曰：骛，乱驰也。骈，并也。毛苌诗传曰：武，迹也。杜预左氏传注曰：辙，车迹也。翕忽挥霍，云回风烈。孙卿子曰：下之和上，譬犹响之应声，影之随形。举戈林竦，挥锋电灭。东京赋曰：戈矛若林。广雅曰：竦，立也。仰倾云巢，俯殚地穴。周礼，有穴氏。郑玄曰：穴，搏蛰兽所藏者也。乃有圆文之●，班题之●。毛苌诗传曰：豕一岁曰●。又郑玄曰：豕生三子曰●。然此●、●，指诸兽，不专论豕也。鼓鬣风生，怒目电瞛。瞛，光也，七从切。口齩霜刃，足拨飞锋。说文曰：齩，啮骨也，胡狡切。广雅曰：拨，除也，补达切。齀林蹶石，扣跋幽丛。齀，以鼻摇动也，五忽切。郭璞尔雅注曰：蹶，动摇之貌也，居月切。孔安国论语注曰：扣，击也。毛苌诗传曰：跋，躐也。扣跋，或谓却伏也。于是飞黄奋锐，贲石逞技。史记曰：蜚廉以材力事殷纣。尸子，中黄伯曰：余左执太行之獶，而右搏雕虎。说苑曰：勇士孟贲，水行不避蛟龙，陆行不避虎狼。吴越春秋曰：夫差使王孙圣占梦，圣曰：占之不吉。王怒，使力士石蕃以铁椎椎杀圣。张华博物志曰：石蕃，卫臣也。背负千二百斗沙。蹙封狶，偾冯豕。淮南子曰：伍胥曰：吴为封狶修蛇。小雅曰：封，大也。方言曰：南楚人谓猪为狶。尔雅曰：偾，僵也，甫运切。偾或为，非也。王逸楚辞注曰：冯，大也。拉甝虪，挫獬廌。尔雅曰：甝，白虎。虪，黑虎。张揖汉书注曰：獬廌，似鹿而一角也。勾爪摧，锯牙捭淮南子曰：勾爪、锯牙，于是挚矣。说文曰：捭，两手击也，补买切。澜漫狼藉，倾榛倒壑。说文曰：草编狼藉也。殒胔挂山，僵踣掩泽。郑玄周礼注曰：四足死者曰胔。尔雅曰：僵，仆也。郭璞尔雅注曰：踣，前覆也。张揖上林赋注曰：掩，覆也。薮为毛林，隰为丹薄。郑玄周礼注曰：泽无水曰薮也。广雅曰：草丛生曰薄。于是撤围顿罔，卷旆收鸢。郑玄礼仪注曰：撤，除也。顿，犹舍也。礼记曰：前有尘埃，则载鸣鸢。虞人数兽，林衡计鲜。周礼有虞人，又有林衡。孔安国尚书传曰：鸟兽新杀曰鲜。论最犒勤，息马韬弦。张晏汉书注，最，功第一也。西京赋曰：犒勤赏功。杜预左氏传注曰：犒，劳也。又曰：韬，藏也。肴驷连镳，酒驾方轩。说文曰：镳，马衔也。西京赋曰：酒车酌醴，方驾授饔。千钟电釂，万燧星繁。孔丛子曰：尧饮千钟。西京赋曰：升觞举燧，既釂鸣锺。说文曰：釂，饮酒尽也。陵阜沾流膏，溪谷厌芳烟。欢极乐殚，回节而旋。郑玄周礼注曰：节，信也。行者所执之信也。此亦田游之壮观，子岂能从我而为之乎？」封禅文曰：天下之壮观。公子曰：「余病，未能也。」
　　大夫曰：「楚之阳剑，欧冶所营。越绝书曰：楚王召风胡子而问之曰：寡人闻吴有干将，越有欧冶子，寡人愿赍邦之重宝，请此二人作为铁剑，可乎？于是风胡子之吴，见欧冶、干将，使之作铁剑三枚，一曰龙渊；二曰太阿；三曰工市。阳剑，见下文。邪溪之铤，赤山之精。越绝书曰：越王勾践有宝剑五，闻于天下。客有能相剑者，名曰薛烛，王召而问之，对曰：当造此剑之时，赤堇之山破而出锡，若耶之溪涸而出铜。许慎淮南子注曰：铤，铜铁璞也，徒鼎切。精，谓其中尤善者。销踰羊头，镤越锻成。淮南子曰：苗山之铤，羊头之销，虽水断龙髯，陆剸兕甲，莫之服带。许慎曰：销，生铁也。高诱曰：苗山利金，所出羊头之销，白羊子刀也。镤，或谓为鍱。广雅曰：鍱，铤也。谢承后汉书曰：孝章皇帝赐诸尚书剑，手自署姓名，尚书陈宠济南锻成。苍颉书曰：锻，椎也。乃炼乃铄，万辟千灌。说文曰：炼，冶金也。贾逵国语注曰：铄，销也。说文曰：销，铄金也。辟，谓迭之。灌，谓铸之。典论曰：魏太子丕造百辟宝剑，长四尺。王粲刀铭曰：灌辟以数，质象以呈。丰隆奋椎，飞廉扇炭。越绝书，薛烛曰：当造此剑之时，雨师洒扫，雷公击橐，蛟龙捧炉，天帝装炭。思玄赋注曰：丰隆，雷公也。王逸楚辞注曰：飞廉，风伯也。神器化成，阳文阴缦。吴越春秋曰：干将者，吴人。造剑二枚，一曰干将，二曰莫耶。莫耶者，干将之妻名也。干将曰：吾师之作冶也，金铁之类不销，夫妻俱入冶炉之中。莫耶曰：先师亲烁身以成物，妾何难也。于是干将夫妻乃断发揃爪，投之炉中，使童女三百鼓橐装炭，金铁乃濡，遂以成剑。阳曰干将，而作龟文；阴曰莫耶，而漫理。干将匿其阳，出其阴而献之阖闾。阖闾甚重之。流绮星连，浮彩艳发。绮，光色也。越绝书曰：王取纯钧。薛烛观其钏烂如列星之行。典论曰：太子丕剑铭曰：流采色，似采虹。钏，齿掾切。光如散电，质如耀雪。庄子曰：此剑一用，如雷霆之震也。魏文帝大墙上蒿行曰：我带长宝剑，光白如积雪。霜锷水凝，冰刃露洁。典论曰：魏太子丕造素质，坚而似霜。造匕首，理似坚冰。声类曰：锷，刀刃也。字书曰：凝，冰之洁也。越绝书曰：王取纯钧，薛烛观其光，如水之溢于塘；观其文，焕焕如冰之将释。形冠豪曹，名珍巨阙。越绝书曰：越王取豪曹，薛烛曰：豪曹非宝剑也。夫宝剑五色并见，莫能相胜，曹已擅名矣，非宝剑也。王取巨阙，曰：非宝剑也。夫宝剑者，金锡和铜而不离，今巨阙已离矣，非宝剑也。指郑则三军白首，麾晋则千里流血。越绝书曰：楚王作铁剑三枚，晋、郑闻而求之，不得。兴师围楚之城，三年不解。于是楚引太阿之剑，登城而麾之，三军破败，士卒迷惑，流血千里，晋、郑之军头毕白也。岂徒水截蛟鸿，陆洒奔驷，韩非子曰：负长剑，赴榛薄，折兕豹，赴深渊，断蛟龙。战国策曰：苏秦曰：韩卒之剑，水击鸿鴈。越绝书曰：勾践示薛烛巨阙曰：吾坐露坛之宫，有驷驾白鹿而过者，车奔马腾，吾引剑而指之，驷驾上飞扬，不知其绝也。断浮翮以为工，绝重甲而称利云尔而已哉！浮翮，鸿鴈也，已见上注。史记，苏秦说韩王曰：韩卒之剑，当敌则斩坚甲。若其灵宝，则舒辟无方，奇锋异模。说文曰：舒，申也。晋灼汉书注曰：方，常也。郑玄毛诗笺曰：模，法也。形震薛蜀，光骇风胡。越绝书为烛，吴越春秋为蜀。盖一人也。价兼三乡，声贵二都。越绝书：勾践示薛烛纯钧曰：客有买之者，有市之乡二，骏马千匹，千户之都二，可乎？薛烛曰：虽倾城量金，珠玉满河，犹不得此一物，况有市之乡二，骏马千匹，千户之都二，何足言哉！然实二乡，而云三者，避下文也。或驰名倾秦，或夜飞去吴。越绝书曰：阖庐无道，湛卢之剑去之入水。行凑楚，楚王卧而设湛卢之剑也。秦王闻而求之，不得，兴师击楚，曰：与我湛卢之剑，还师去汝。楚王不与。是以功冠万载，威曜无穷。挥之者无前，拥之者身雄。说文曰：挥，奋也。汉书，元后诏曰：奋无前之威。可以从服九国，横制八戎。过秦曰：秦人开关延敌，九国之师遯逃而不敢进。史记，赵良曰：五羖大夫相秦，施德诸侯，而八戎来服。爪牙景附，函夏承风。毛诗曰：祈父予王之爪牙。崔琰大将军夫人寇氏诔曰：英雄景附。杨雄河东赋曰：函夏之大汉。家语，孔子曰：舜之为君，四海承风。此盖希世之神兵，子岂能从我而服之乎？」鲁灵光殿赋曰：邈希世而特出。公子曰：「余病，未能也。」
　　大夫曰：「天骥之骏，逸态超越。天骥，天马也。骥或为机。傅玄乘舆马赋曰：九方不能测其天机。列子，伯乐曰：九方皋之所观天机也。禀气灵渊，受精皎月。孔安国尚书传曰：禀，受也。遯甲开山图曰：陇西神马山有渊池，龙马所生。春秋考异邮曰：地生月精为马。月数十二，故马十二月而生。眸瞷黑照，玄采绀发。赵岐孟子注曰：眸，目瞳子也。说文曰：瞷，戴目也，音闲。说文曰：绀，深青而赤色。沬如挥红，汗如振血。汉书，天马歌曰：沾赤汗，染流赭。应劭曰：大宛马，汗血沾濡也。流沬如赭也。韩康伯周易注曰：挥，散也。薛君韩诗章句曰：振，犹奋也。秦青不能识其众尺，方堙不能覩其若灭。吕氏春秋曰：古者善相马者，管青相唇吻，秦牙相前，皆天下良士也。若赵之王良，秦之伯乐、九方堙，尤尽其妙矣。相马经曰：夫法千里马，有三十六尺四寸。列子，伯乐曰：天马者，若灭若没，若亡若失。若此者，绝尘弭辙。尔乃巾云轩，践朝雾。郑玄周礼注曰：巾，犹衣也。云轩，已见上。赴春衢，整秋御。秋御，秋驾也。司马彪庄子注曰：秋驾，法驾也。虬蛹螭腾，麟超龙翥。甘泉赋曰：驷苍螭兮六素虬。刘梁七举曰：天马之号，出自西域。纤阿为右，御以术仪；揽辔舒节，凌云先螭。尸子曰：马有骐驎径骏。南都赋曰：马鹿超而龙骏。望山载奔，视林载赴。气盛怒发，星飞电骇。李尤七叹曰：神奔电驱，星流矢惊，则莫若益野腾驹也。志凌九州岛，势越四海。景不及形，尘不暇起。刘广世七兴曰：骏驵之马，影不及形，尘不暇兴也。浮箭未移，再践千里。浮箭，谓漏刻也。尔乃踰天垠，越地隔。过汗漫之所不游，蹑章亥之所未迹。准南子，若士曰：吾与汗漫，期于九垓之上。若士举臂竦身而遂入云中。又曰：禹乃使大章步自东极，至于西极，二亿三万三千五百里七十步；使竖亥步自北极，至于南极，二亿三万三千五百七十里。阳乌为之顿羽，夸父为之投策。春秋元命苞曰：阳成于三，故日中有三足乌，乌者阳精。山海经曰：夸父与日竞走，渴饮河、渭，河、渭不足，北饮大泽，未至，道渴而死。弃其杖为邓林。斯盖天下之隽乘，子岂能从我而御之乎？」公子曰：「余病，未能也。」
　　大夫曰：「大梁之黍，琼山之禾，大梁黍，未详。琼山禾，卽昆仑之山木禾。山海经曰：昆仑之上，有木禾，长五寻，大五围。唐稷播其根，农帝尝其华。尚书，帝曰：汝后稷，播时百谷。贾谊曰：神农尝百草之实，教人食谷者也。尔乃六禽殊珍，四膳异肴。周礼曰：庖人掌共六禽。郑司农注曰：鴈、鹑、鷃、雉、鸠、鸽。礼记曰：孟春食麦与羊，孟夏食菽与鸡，孟秋食麻与犬，孟冬食黍与彘。穷海之错，极陆之毛。尚书曰：海物惟错，礼记曰：加豆，陆产也。谷梁传曰：凡地之所生，谓之毛。伊公鼎，庖子挥刀。伊公，伊尹也。韦昭汉书注曰：，灼也。庖子，庖丁也。味重九沸，和兼勺药。吕氏春秋，伊尹说汤曰：凡味之本，水最为始。五味三和，九沸九变，为火之纪。高诱曰：纪，节也。味待火然后成，故曰火为之节也。文颖上林赋注曰：勺药，五味之和。晨凫露鹄，霜鵽黄雀。说苑曰：魏文侯嗜晨凫。霜露降，鹄鵽美。南都赋曰：归鴈鸣鵽。楚辞曰：煎鲭臛雀。王逸曰：臛，黄雀也。圜案星乱，方丈华错。盐铁论曰：垂拱持案食者，不知跖耒躬耕者之勤也。墨子曰：美食方丈，目不能徧视，口未能徧味也。列女传曰：方丈于前，所甘不过一肉也。封熊之蹯，翰音之跖。左氏传曰：晋灵公宰夫胹熊蹯不熟。礼记曰：鸡曰翰音。吕氏春秋曰：善学者，若齐王之食鸡也。食其跖数千，而后足也。燕髀猩唇，髦残象白。吕氏春秋，伊尹说汤曰：肉之美者，嶲燕之髀。孙炎尔雅注曰：嶲，胡圭切。说文曰：髀，股外也，裨尔切。吕氏春秋，伊尹曰：肉之美者，猩猩之唇，髦象之约。高诱曰：髦，髦牛也，在西方。象，象兽也，在南方。取其远方物之美也。髦象之肉美，贵异味也。残、白，盖煮肉之异名也。崔骃博徒论曰：燕臛羊残，炙鴈煮凫。灵渊之龟，莱黄之鲐。七启曰：寒方苓之巢龟。盐铁论曰：江湖之鱼，莱、黄之鲐，不可胜也。汉书，东莱郡有黄县。说文曰：鲐，海鱼也，待来切。丹穴之鹨，玄豹之胎。山海经曰：丹穴之山有鸟焉，其状如鹤，五采，名曰凤。说文曰：鹨，鸟大鸲鶵。列女传，陶答子妻曰：南山有玄豹。六韬曰：殷君玉杯象箸，不盛菽藿之羹，必将熊蹯豹胎也。燀以秋橙，酟以春梅。左氏传，晏子曰：和如羹焉，水火酰醢盐梅，以烹鱼肉，燀之以薪。杜预曰：燀，炊之也。博物志曰：橙，似橘而非，若柚而有芬香。刘梁七举曰：酟以醢，和以密饴。广雅曰：沾，溢也。酟与沾同也，他兼切。尚书曰：若作和羹。尔惟盐梅。接以商王之箸，承以帝辛之杯。商王、帝辛，皆谓纣也。史记曰：帝乙崩，子辛立，是为帝辛，天下谓之纣。六韬曰：殷君陈玉杯象箸。韩子曰：纣为象箸。箕子曰：象箸玉杯，不盛菽藿者也。范公之鳞，出自九溪。陶朱公养鱼经曰：威王聘朱公，问之曰：公家累亿金，何术乎？朱公曰：夫为生之法五，水畜第一。所谓水畜者，鱼池也。以六亩地为池，池中有九洲，卽求怀子鲤鱼，以二月上旬庚日内池中。养鲤者，鲤不相食，易长又贵也。尾丹鳃，紫翼青鬐。毛诗曰：鲂鱼尾。丹鳃，已见上文。上林赋曰：揵鬐掉尾，振鳞奋翼。尔乃命支离，飞霜锷。庄子曰：朱泙漫学屠龙于支离益，殚千金之家，三年技成，而无所用其巧。司马彪曰：朱，姓也；泙漫，名也。益，人名也。泙，普彭切。霜锷，已见上文。红肌绮散，素肤雪落。七启曰：玄熊素肤。又曰：离若散雪。娄子之豪不能厕其细，秋蝉之翼不足拟其薄。孟子曰：离娄者，古明目者也。能视百步之外，见秋毫之末。楚辞曰：蝉翼为重。繁肴既阕，亦有寒羞。苍颉篇曰：阕，讫也。周礼曰：朝事之笾。郑司农曰：朝事，谓清朝未食，先进寒具口实之笾也。商山之果，汉皋之楱。汉书曰：四人者，秦之世，避而入商雒深山。已见西都赋。汉皋，已见南都赋。韩诗外传曰：郑交甫遵彼汉皋台下。郭璞上林赋注曰：楱，亦橘之类也，音凑，或曰楱。析龙眼之房，剖椰子之壳。刘渊林吴都赋注曰：龙眼如荔枝而小，味甘。又曰：椰树似槟榔，实大如瓠，里有汁，美如蜜，核可作饮器，壳卽核也。凡物内盛者皆谓之壳，苦角切，协韵，苦豆切。芳旨万选，承意代奏。郑玄周礼注曰：选，择也。孔安国尚书传曰：奏，进也。乃有荆南乌程，豫北竹叶。盛弘之荆州记曰：渌水出豫章康乐县，其间乌程乡，有酒官取水为酒，酒极甘美，与湘东酃湖酒，年常献之，世称酃渌酒。吴地理志曰：吴兴乌程县，酒有名。张华轻薄篇曰：苍梧竹叶清，宜城九酝酒。浮蚁星沸，飞华蓱接。南都赋曰：醪敷径寸，浮蚁如蓱。玄石尝其味，仪氏进其法。博物志曰：玄石从中山酒家酤酒，酒家与之千日之酒。战国策，鲁君曰：昔帝女仪狄作酒而美，进之于禹也。倾罍一朝，可以流湎千日。薛君韩诗章句曰：齐颜色，均众寡，谓之流。闭门不出客，谓之湎。汉书，谷永曰：流湎媟嫚。千日，已见上文。单醪投川，可使三军告捷。黄石公记曰：昔良将之用兵也，人有馈一箪之醪，投河，令众迎流而饮之。夫一箪之醪，不味一河，而三军思为致死者，以滋味及之也。斯人神之所歆羡，观听之所炜晔也。毛诗曰：帝谓文王，无然歆羡，说文曰：歆，神食气也。方言曰：炜，盛也。郭璞曰：暐晔，盛貌也。子岂能强起而御之乎？」公子曰：「耽口爽之馔，甘腊毒之味。老子曰：五味令人口爽。广雅曰：爽，伤也。国语，单襄公谓鲁成公曰：高位寔疾颠；厚味寔腊毒。贾逵曰：颠，陨也。腊，久也。言味厚者，其毒久。服腐肠之药，御亡国之器。吕氏春秋曰：肥肉厚酒，以务相强，命曰烂肠之食，亡国之器。象箸、玉杯，已见上文。虽子大夫之所荣，故亦吾人之所畏。余病，未能也。」
　　大夫曰：「盖有晋之融皇风也，金华启征，大人有作。杜预左氏传注曰：融，朗也。晋为金德，故曰金华。周易曰：利见大人。又曰：圣人作，而万物覩。继明代照，配天光宅。周易曰：明两作离，大人以继明照于四方。毛诗序曰：思文后稷，配天也。尚书序曰：昔在帝尧，光宅天下。其基德也，隆于姬公之处岐。姬公，文王也。国语曰：太上基德，十五王而始平之。孟子曰：昔文王之治岐也，仕者世禄。王处岐，已见思玄赋。其垂仁也，富乎有殷之在亳。尚书，仲虺曰：惟王克宽克仁，彰信兆民。孔国安曰：言汤有宽仁之德。尚书曰：汤既黜夏命，复归于亳。南箕之风，不能畅其化。离毕之云，无以丰其泽。尚书曰：星有好风，星有好雨。春秋纬曰：月失其行，离于箕者风；离于毕者雨。皇道焕炳，帝载缉熙。景福殿赋曰：乐我皇道。尚书，舜曰：有能奋庸，熙帝之载。诗曰：维清缉熙，文王之典。导气以乐，宣德以诗。吕氏春秋曰：陶唐氏之化，阴多滞伏，阳道壅塞，人气郁阏，筋骨挛缩，作舞倡导之。国语曰：王将铸无射，问律于泠州鸠，对曰：律，所以立均度，所以宣布哲人之令德，示民轨仪也。教清于云官之世，治穆乎鸟纪之时。左氏传曰：郯子来朝，公与之宴。昭子问焉，曰：少皡氏鸟名，何故也？郯子曰：昔者黄帝氏以云纪，故为云师而云名。我高祖少皡挚之立也，凤鸟适至，故以鸟纪，为鸟师而鸟名也。王猷四塞，函夏谧宁。毛诗曰：王犹允塞。犹与猷同，已见上文。尔雅曰：谧，宁也。丹冥投烽，青徼释警。丹，南方朱冥也。楚辞曰：历祝融于朱冥。王逸曰：朱冥之野也。青徼，东方也。吕氏春秋曰：禹东至青羌之野，南至交址、丹粟。范晔后汉书，辽东徼外貊人寇右北平。张揖汉书注曰：徼，塞也。以木栅水中，为夷狄之界也。却马于粪车之辕，铭德于昆吴之鼎。老子曰：天下之道，却走马以粪。王弼曰：天下有道，修于内而已。故却走马以粪田。东京赋曰：却走马以粪车。墨子曰：昔夏开使飞廉采金于山，以铸鼎于昆吴。蔡邕铭论曰：吕尚作周太师而封齐，其功铭于昆吾之冶也。羣萌反素，时文载郁。素，朴素也。东京赋曰：遵节俭，尚素朴。论语，子曰：周监于二代，郁郁乎文哉。耕父推畔，鱼竖让陆。文子曰：黄帝之化天下，田者让畔。淮南子曰：黄帝化天下，渔者不争坻。樵夫耻危冠之饰，舆台笑短后之服。长杨赋曰：士有不谈王道者，卽樵夫笑之。韩非子曰：解其长剑，免其危冠。左氏传曰：人有十等，皁臣仆，仆臣台。庄子，魏太子谓庄周曰：吾王所见，唯剑士短后之服。王乃说之也。六合时邕，巍巍荡荡。吕氏春秋曰：神通乎六合。尚书曰：黎民于变时雍。论语，子曰：大哉尧之为君，荡荡乎民无能名焉；巍巍乎其有成功也。玄龆巷歌，黄发击壤。埤苍曰：髫，发也。髫与龆，古字通也，大聊切。列子曰：尧理天下，乃微服游康衢，闻儿童谣曰：立我蒸民，莫匪尔极；不识不知，顺帝之则。毛诗曰：黄发台背。尔雅曰：黄发，寿也。论衡曰：尧时天下大和，百姓无事，有五十之人击壤于涂也。解羲皇之绳，错陶唐之象。周易曰：上古结绳而治。尚书大传曰：唐、虞之象刑，赭衣不纯；中刑杂屦，下刑墨幪。幪音蒙也。若乃华裔之夷，流荒之貊。左氏传，孔子曰：裔不谋夏，夷不乱华。尚书曰：五百里荒服。又曰：二百里流。孔安国曰：要服之外，五百里也。周书曰：四夷九貊。孔晁曰：貊，夷之别也。语不传于輶轩，地不被乎正朔。风俗通曰：秦周常以八月輶轩，使采异代方言，藏之秘府。春秋说题辞曰：蛮服流远，正朔不及，盛德则感越裳重译至也。莫不骏奔稽颡，委质重译。毛诗曰：骏奔走在庙。喻巴蜀曰：稽颡来享。礼记曰：拜而后稽颡。左氏传，狐突曰：策名委质，贰乃辟也。重译，见上文。于时昆蚑感惠，无思不扰。毛诗序曰：文王德及鸟兽昆虫焉。说文云：蚑，行也。凡生之类，行皆蚑也。毛诗曰：无思不服。应劭汉书注曰：扰，驯也。苑戏九尾之禽，囿栖三足之乌。春秋元命苞曰：天命文王以九尾狐。白虎通曰：禽者何，鸟兽之总名。明为人所禽制也。典引曰：三足轩翥于茂林。蔡邕曰：乌，反哺之鸟，至孝之应也。鸣凤在林，伙于黄帝之园。礼瑞命记曰：黄帝服黄服，戴黄冠，斋于宫，凤乃蔽日而来，止帝园，食竹实，栖帝梧桐，终不去。汉书曰：楚人谓多为伙。有龙游渊，盈于孔甲之沼。左氏传，蔡墨曰：有夏孔甲，扰于有帝，帝赐之乘龙，河汉各二，各有雌雄也。杜预曰：孔甲，少康之后，九世之君也。万物烟熅，天地交泰。周易曰：天地絪缊，万物化醇。又曰：天地交泰。义怀靡内，化感无外。庄子，徧谓周曰：吾知道近乎无内，远乎无外。林无被褐，山无韦带。老子曰：圣人被褐怀玉。汉书，贾山上疏曰：夫布衣韦带之士，修身于内，成名于外。皆象刻于百工，兆发乎灵蔡。尚书曰：高宗梦得说，使百工营求诸野。乃审象旁求于天下。孔安国曰：审所梦之人，刻其形象也。史记曰：吕尚年老矣，以渔钓奸周。西伯将畋，卜之曰：所获霸王之辅。于是西伯猎，果遇太公。论语，子曰：臧文仲居蔡。郑玄曰：蔡，谓国君之守龟也。搢绅济济，轩冕蔼蔼。封禅书曰：因杂搢绅先生之略术。毛苌诗传曰：济济，多威仪也。管子曰：先生制轩冕，足以着贵贱。广雅曰：蔼蔼，盛也。功与造化争流，德与二仪比大。」淮南子曰：大丈夫无为，与造化逍遥。周易曰：易有太极，是生两仪。严君平老子指归曰：功与造化争流，德与天地齐光。言未终，公子蹶然而兴，庄子曰：黄帝问广成子，广成子蹶然而起。司马彪曰：蹶，疾起貌。曰：「鄙夫固陋，守此狂狷。鄙夫，已见西征赋。司马迁书曰：请略陈固陋。论语，子曰：不得中行而与之，必也狂狷乎？狂者进取，狷者有所不为也。盖理有毁之，而争宝之讼解；庄子曰：庚市子肩之毁玉也。淮南子庄子后解曰：庚市子，圣人无欲者也。人有争财相斗者，庚市子毁玉于其间，而斗者止。言有怒之，而齐王之疾痊。吕氏春秋曰：齐闵王病瘠，往宋迎文挚。文挚视王疾，谓太子曰：王病得怒当愈。愈则杀挚，如何？太子曰：臣当与母共请于王，必不杀子矣。挚往，不解屦，登床履衣，问王之疾，王怒，叱而起，病卽瘳。将生烹文挚，太子与后请不得，遂烹文挚。司马彪庄子注曰：痊，除也。向子诱我以聋耳之乐，栖我以蔀家之屋。老子曰：五音令人耳聋。周易曰：丰其屋，蔀其家。覆暧障光之物也。既丰其屋，又覆其家，屋厚家覆，闇之甚也。田游驰荡，利刃骏足。既老氏之攸戒，非吾人之所欲。故靡得应子。老子曰：驰骋田猎，令人心发狂。至闻皇风载韪，时圣道醇。杜预左氏传注曰：韪，是也，于匪切。尚书曰：政事惟醇。孔安国曰：醇，粹也。举实为秋，摛藻为春。韩诗外传曰：魏文侯之时，子质仕而获罪，谓简主，吾不复树德。简主曰：夫春树桃李，夏以得荫其下，秋得食其实。今子树其非人也。答宾戏曰：摛藻如春华。下有可封之民，上有大哉之君。尚书大传曰：周人可比屋而封。论语，子曰：大哉尧之为君，惟天为大，惟尧则之。民或为屋。余虽不敏，请寻后尘。」论语，颜回曰：回虽不敏，请事斯语。应瑗与桓元则书曰：敢不策驰，敬寻后尘。
　　文选考异
　　翫世高蹈　何校云「翫」，晋书作「超」。案：「翫」字非也。茶陵本云五臣作「越」。袁本云善作「翫」。此必欲改下文「玩志乎众妙」之「玩」为「翫」，误以当此处。各本校语，皆据所见而不察也。但善作「越」之与作「超」，无明文以决之。
　　注「盘龙贲信越其藏」　袁本、茶陵本「盘」作「蟠」，「越」作「于」。案：二本是也。正文作「盘」，疑注更有「盘」、「蟠」异同之语，删削不全。三国名臣序赞「初九龙盘」注引方言「蟠龙」，亦如此。蜀都赋「潜龙蟠于沮泽」，用字不同也。晋书作「蟠」，何、陈校改正文。考此篇善未必与晋书同。下「聋其山」，彼作「笼乘凫」；「舟」，彼作「鹢」，与注不合，最为显证。今各依其旧，亦不尽出。
</div>
    <div class="pagination">
<a href="文选_page66.html">上一页</a><span>...</span><a href="文选_page62.html">62</a><a href="文选_page63.html">63</a><a href="文选_page64.html">64</a><a href="文选_page65.html">65</a><a href="文选_page66.html">66</a><span class="current-page">67</span><a href="文选_page68.html">68</a><a href="文选_page69.html">69</a><a href="文选_page70.html">70</a><a href="文选_page71.html">71</a><a href="文选_page72.html">72</a><span>...</span><a href="文选_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
