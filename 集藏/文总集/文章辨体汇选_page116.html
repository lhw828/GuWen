<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 116 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 116 页/共 396 页</h1>
    <div class="content">
　　●钦定四库全书

　　文章辨体彚选巻二百三十八

　　（明）贺复征 编

　　○书三十四

　　与华修撰子潜论修史书【明陆粲】

　　得手书知奉明诏将重修宋元二史甚盛举也粲也闻之君子曰班固死天下不复有良史矣魏晋而下古意寖微然其辞之鄙近猥冗则莫有甚于宋元之为史者夫自孔子修春秋犹援据百二十国寳书马迁为史记既紬金匮石室之秘又旁采羣籍以就之故凡有事于史不先泛观愽取而能成一家言者未之有也今二代之史乃独据其当时所谓实録者云尔而实録所据又不过诸家行状碑志之属行状碑志之辞能尽善乎是非善恶能尽公乎乃至全篇载入不复刋削【如元史赵孟俯传曽祖某宋某官国朝赠某官祖某赠某官父某赠某官直当时志文中语耳此类颇多姑举其一】又不问其人何如凡阶级稍崇者輙为立传其间直叙官职迁转而事迹寂寥如一由状然故其书巻帙虽数倍于前史而文辞乃无一篇可与陈寿以下诸人争衡非但笔力不逮亦以纪载过繁难于捡括故也其它纰缪又不暇悉数今必痛扫去之自立机轴先广开献书之路求诸野史小说杂传记详核其异同之故准司马公通鉴考异例为一书使统体既定然后下笔大抵以正史订杂书之缪以杂书禆正史之阙凡其人之碌碌不足传者事之琐屑者奏疏之冗长而空言无实者皆畧去之期于繁简适中是非不谬而已若秪用旧本窜易首尾姑以了事窃恐后之议今犹今之议昔曽不若姑仍其旧之为愈耳然二书体大自非在上者优假岁月无求速成而诸君子当事者能任为已责不肯虚过日时则未易为矣至其文体且当以平正通达为主不必如今之为古文者务为艰深诡异之辞反使事迹鬰而弗明此最大忌也当圣明在上垂情述作诸君子遭不世之竒会岂徒受大官酒食藉此为升转之计茍且塞责而已哉兄何不与文升辈二三同志以此意昌言于朝使二史之成追纵班马为千载之一快也时难得而易失窃重为诸君子愿之粲病废之余栖伏林壑弗与世事黙黙乆矣偶感触輙为知已者一道惟弗以为迂而俯听之且无使不相恱者知斯言之出于我而重得罪焉受赐多矣

　　与杨用修太史书【陆粲】

　　粲自覊贯时诵公文章已深向往及壮登仕与令弟用徳为同年又同入馆每从询公动定之详以不获侍敎为恨其后自諌省谪都匀间于一二士友家覩公手书滇中诸作良用叹服归田以来始得转注古音畧读之为不忍去手窃谓此义自汉迄今学者尊信许氏之说莫觉其非虽赵撝谦尝言之而未尽惟公卓然有见于千载之下独持伟论成此巨编其曰中夹漈之膏肓而起叔仲之废疾者虽自谓可也甚盛甚盛第其间犹颇有可疑者粲也过不自量尝欲书之以请质焉顾先达如公以命世豪杰之才而济以精诣愽学之洽论议所及前无古人其著述岂晩末所当置喙是以迟回未敢遽出其说既而思之此书闗系至大茍纎微不尽便成千载之憾所谓不欲以疑网堕来哲固公之盛心也不胜爱莫助之之愿用敢忘其固陋而卒陈之惟公察焉夫此书既为转注而作则当依许氏说文之例以字之偏傍为主凡其转声皆疏于本字之下庶几纲举目张一览可尽乃今置偏傍而用韵则有难言者矣葢一字而每韵皆见则不胜其烦独于一处说之又未能曲畅如后语所称再转三转以至八九转者今此书能尽之乎令后来者讨寻而莫得其源流恐不免有遗议矣此愚之不能无疑者一也谓傍音叶音皆转注之极此至论也傍音姑弗论若叶音则吴棫韵补具矣其有讹谬阙遗不妨拈出或附见于后知古音余之比可也今摘取其一二以羼入诸韵则未知其义为转注乎为叶音乎其它不録者岂尽无足采乎去取之间当必有意此愚之不能无疑者二也古文竒字如东韵之■〈难，能代隹〉支韵之■〈鱼知〉虞韵之■〈艹品〉■〈囗外无内〉者诸篇中往往见之此等葢不胜纪载诚欲扶微广益自可搜辑别为一书而以杂之转注之列则恐非其伦类也与序文所谓匪徒逞愽■〈麻外分内〉累巻帙者其指得无少异乎此愚之不能无疑者三也其它援证字义或千虑一失尚有可商确者间亦随文笺注别録以偹省览敬托时川公为之先容然粲犹窃愧惧不敢自安深惟著述之功创始者难而求偹之论后出者易矧以粲之謭薄寡闻而輙议及此诚亦僣妄之极矣所敢自同季绪以犯公家听祖璅璅之讥亦恃公旷度高识不啻能为丁敬礼也

　　与太宰罗公书【陆粲】

　　鲁斋仕元之非丘文庄公所论殆不可易伯生乃当时人称誉之言恐不足为据近时何侍郎粹夫以乡里之故欲为鲁斋出脱力排文庄之论乃引孔子适楚以比之抑又过矣楚与吴越不得谓絶域先儒谓其上世皆有元徳显功通于周室孔子特恶其僣王故外之耳岂残灭中夏渎乱纲常者之比哉设使孔子得用于楚必革其僣号上尊周室下安生民其施为自有不同者夫孔子岂不欲行道救民然必先顾已之出处得正与否耳乡若楚人簒灭周家而有天下虽尽坑一世之人尽废儒者之道孔子必不肯为此之故而诎身以仕之也如元朝父子兄弟多不相亲逊正所谓彛伦攸斁之世又其开创之时屠戮生民若刈草菅其后君臣率皆好杀此等处鲁斋何尝救正得一分然假使真能救正得而其出处之际已有愧于君子多矣孰若隠居不仕著书讲学以明此道之为愈乎贤如龟山晩年一出犹为晦翁所不取况下此者耶故尝谬谓何公之回护鲁斋正如象山之作荆公祠记虽强为分疏终是费力也

　　与文征明书【唐寅】

　　寅白征明君卿窃尝闻之累吁可以当泣痛言可以譬哀故姜氏泣于室而坚城为之隳堞荆轲议于朝而壮士为之征剑良以情之所感木石动容而事之所激生有不顾也昔每论此废书而叹不意今者事集于仆哀哉哀哉此亦命矣俯首自分死丧无日括囊泣血羣于鸟兽而吾卿犹以英雄期仆忘其罪累殷勤敎督罄竭懐素缺然不报是马迁之志不达于任侯少卿之心不信于苏季也计仆少年居身屠酤鼔刀涤血获奉吾卿周旋颉颃婆娑皆欲以功名命世不幸多故哀乱相寻父母妻子蹑踵而没丧车屡驾黄口嗷嗷加仆之宕跌无覊不问生产何有何亡付之谈笑鸣琴在室坐客长满而亦能慷慨然诺周人之急尝自谓布衣之侠私甚厚鲁连先生与朱家二人为其言足以抗世而惠足以庇人愿赍门下一卒而悼世之不尝此士也芜秽日积门户衰废柴车索带遂及篮缕犹幸籍朋友之资乡曲之誉公卿吹嘘援枯就生起骨加肉猥以微名冒东南多士之上方斯时也荐绅交游举手相庆将谓仆滥文笔之纵横执谈论之户輙岐舌而赞并口而称墙高基下遂为祸的侧目在傍而仆不知从容晏笑已在虎口庭无蘩桑贝锦百疋谗舌万丈飞章交加至乎天子震赫召捕诏狱身贯三木卒吏如虎举头抢地洟泗横集而后昆山焚如玉石皆毁下流难处众恶所归积丝成网罗狼众乃食人马牦切白玉三言变慈母海内遂以寅为不齿之士仍拳张胆若赴雠敌知与不知毕指而唾辱亦甚矣整冠李下掇墨甑中仆虽聋盲亦知罪也当衡者哀怜其穷点检旧章责为部邮将使积劳补过循资干禄而籧除戚施俯仰异态士也可杀不能再辱嗟乎吾卿仆幸同心于执事者于兹十五年矣锦带悬髦迨于今日沥胆濯肝明何尝负朋友幽何尝畏鬼神兹所经由惨毒万状眉目改观愧色满面衣焦不可伸履决不可纳僮奴据案夫妻反目旧有狞狗当门而噬反视室中甂瓯破缺衣屦之外靡有长物西风鸣枯萧然覊客嗟嗟咄咄计无所出将春掇桑椹秋拾橡实余者不迨则寄口浮屠日愿一餐葢不谋其夕也呼欷乎哉如此而不自引决抱石就水者良自怨恨筋骨柔脆不能挽强执鋭揽荆吴之士剑客大挟犹当一队为国家出死命使功劳可以纪録乃徒以区区研摩刻削之材而欲周济世间又遭不幸原田无岁祸与命期抱毁负谤罪大罚小不胜其贺矣窃窥古人墨翟拘囚乃有薄丧孙子失足爰着兵法马迁腐戮史记百篇贾生流放文辞卓落不自揆测愿丽其后以合孔氏不以人废言之旨亦将櫽括旧闻总统百氏叙述十经翱翔藴奥以成一家之言传之好事托之高山没身而后有甘鲍鱼之腥而忘其臭者传诵其言探察其心必将为之抚缶命酒击节而歌呜呜也嗟哉吾卿男子阖棺事始定视吾舌存否也仆素宕侠不能及徳欲振谋策操低昂功且废矣若不托笔札以自见将何成哉譬若蜉蝣衣裳楚楚身虽不久为人所怜仆一日得完首领就地下见先君子使世亦知有唐生者岁月不久人命飞霜何所自戮尘中屈身低眉以窃衣食使朋友谓仆何使后世谓唐生何素日轻冨贵犹飞毛今而若此是不信于朋友也寒暑代迁裘葛可继饱则夷犹饥乃乞食岂不伟哉黄鹄举矣华骝奋矣吾卿岂忧恋残豆吓腐鼠邪此外无他谈但吾弟弱不任门户傍无伯叔衣食空絶必为流莩仆素论交者皆负节义幸捐狗马余食使不絶唐氏之祀则区区之懐安矣乐矣

　　上李崆峒书【黄省曽】

　　省曽伏迹南海企懐高风久矣念自总髪以来好窥览古坟窃■〈文上巾下〉心于述作之途缘此道丧絶遐阔学士大夫皆安习庸近迷沿瞽袭上者深饾诡结下者纵发放吐此騄骥所以空羣而和玉所以希贵也悲夫悲夫不复古文安复古道哉圣代鸿泽流沛人文大彰故河精岳秀鳯彩星华乃锺萃于先生由是巴曲塞宇而白雪孤扬鄙音弥国而黄锺特奏至勇不摇大智不惑灵珠早握天池独运主张风雅深诣堂室凡正徳以后天下操觚之士咸闻风翕然而新变实乃先生倡兴之力回澜障倾何其雄也即如吴下徐昌糓少综铅椠作赋海濵既而释褐紫庭与先生缔金马之交每闻品论輙终夜不寝以思改旧矩可谓奋厉焦苦矣方得彬彬然高翔艺林惜乎命寿不将未见其止先生铸陶感鼔而倡兴之力昭昭乎布诸耳目者不可纪矣省曽河南汝寜人也国初以武弁家于吴今为吴人少从诸生困踬竒薄无风云之便阻遏攀造然藴心积虑非一朝矣曩时尝谓丈夫生世进不得振耀王庭扬搉治体恢展经济发挥圣谟即当裹粮蹑蹻周逰五岳穷览六合舒豁襟抱选长林庐大壑撰造一家之言以垂托不朽告之交识或笑或赏白岩先生遂呼为五岳山人赋诗宠行将追向平之高踪矣计惟发轫时即遡黄河薄戾宋都登龙门伏下尘以咨叩大君子洪藴究讨文章指归庶几不虚皓首但上恋老亲下顾弱子蹉跎停挠年逐东流夙懐不遂心悰鬰恼惟仰天唏嘘而已兹复不言龄筭曷常恐一旦烬灭则二十年景懐之私徒抱恨玄台尔矣公乌知哉公乌知哉敬因程自邑僣布区区且有请质矣陋昩愚琐尝妄谓诗歌之道天动神解本于情流弗由人造故虞书显为言志泗夏标之嗟叹古人构唱直写厥衷如春蕙秋蓉生色堪把意态各畅无事雕模末世风颓矜虫闘鹤逓相述师如图缯剪锦饰画虽研割强先露故实虽富根荄愈衰千葩万蕊不如一荣之真也是以小夫或夸达士弗尚匪难作者亦鲜赏音岂识鴈唳哀哀而会节鹂鸣响响以成章凡厥有声无非律吕之数也但世人莫察自然咸遵剽假古途虽践而此理未逮艺英虽徧而正轨未开秀句虽多而真机罕悟独见我公天授灵哲大咏小作拟情赋事一切合辙江西以后逾妙而化如玄造范物鸿钧播气种种殊别新新无已而脉理骨力罔不底极岂世之徒尚风容色泽流连光景之作者可得而测公之藩垣哉布贱索处无由多得珍撰每于士绅家借録讽咏洋洋乎古赋骚选乐府古诗汉魏而览眺诸篇逼类康乐近体歌行少陵太白古文竒气俊度跌荡激昂不异司马子长又间似秦汉名流呜呼盛矣盛矣昔李杜诗圣而文格未光柳韩文薮而诗道不粹岂惟聪识之难兼哉日月几何力固有不遑矣何我公凝禀之全而述作之偹也往匠可凌后哲难继明兴以来一人而已公之华名飞照四裔岂待江湖耕钓者之称颂哉亦以见云山烟泽有此好慕鄙生耳不知公果以为然乎今有号称海内名流而乃为论曰文靡于隋其法亡于退之诗溺于陶其法亡于灵运嗟夫嗟夫是何言哉隋不足论至于退之陶谢亦可少寛宥矣独谢集稍不易评愚则以为登渉之言缔构宻致妙絶穷情极态如川月岭云玩之有余即之不得虽骨气稍劣建安而寓目輙书万象罗会使后代擅场之士内无乏思外无遗物皆斯人为之启导也前薪见凌势固宜然文彦无穷不可欺也徒以体语俱俳病之则三百之中往往而是所系于诗者当辩其真不真耳俳不俳又乌足较哉执是而言是贵形肤而畧神髓者也岂不有遗论乎省曽亦焉知是非但于心有所不安悯恻髙贤受诬恐纷乱来者视听聊一请质耳我公其详教之

　　上大司徒梁公俭庵书【刘绘】

　　进士绘顿首死罪绘不佞不能敬奉德教以顺下陈之心绘恐以不肖之故有伤于门下之度也绘以进士分大司徒观政国家之法以新进者多下邑草莽之臣不习典章令观大臣举事庶他日有所法程可寡过尔未先授以职事也昨澍雨竟日进士以仆马未便遂未到部随有健吏持札相唤进士方与客对即辞客冲雨沾濡来见初以为必有明训教旨便当勇受之也不意门下据案不答礼声色两厉进士以庶司在列不能当面数之责畧为辨论以为一揖不至未成过也门下何动气若斯此所谓覆羮之失而致翻海之怒毁瓦之咎而发破山之威窃亦为门下不取也门下怒愈甚环视两旁指为悍不识事体公肆傲慢令曹吏勒疏叅劾进士始长揖退见同年友但瞑目沉心而笑曹吏之亡职矣夫进士未受职旷何职也未受事败何事也曹吏锥刀不知所主何意所加何辞所摭何事所议何罪圣王高居法宫宸览诸大臣章奏见大司徒奏囊必虑以为军国何大议边圉何大策内庭何大计象魏何大令发而视之则叅一未到进士尔绘惧此琐细事乃廑圣主当何出丝纶下明诏哉是本欲成进士之材而损门下爱士之徳明进士之过而累门下容人之量绘闻仁不弃物礼先厚施以不肖之始进望门下有以全之不虞其輙弃之也以不肖之狂悖望门下有以敎之不虞其輙摧之也故不敎而怒者礼之暴也不寛而伐者义之惨也且举一言而伤国体之大非忠也薄一士而动羣臣之猜非知也愿门下察之昨闻周司务同郎吏二三人皆短绘于门下谓绘多言戏谍俯仰亢倨出入不循榘度嗟哉以绘之行诚如左右之言但绘且思之以绘之志行欲免于左右之譛必不可得也以左右之志行欲相合而矜之亦必不可得也谚曰女入宫见妬士入朝见忌夫宫妬者必名姝也朝忌者必竒士也绘虽亡竒然自左右抵之必骇顾而叱焉者也昔黄次公郄督邮之譛而全许丞之名龚少卿拒功曹之诽而得王生之力孟公不顾尚书之期而司徒马宫优之位跻列侯士元不理耒阳之事而相国孔明原之权登上将此四人者岂徒以疏阔偷慵哉性有能不能人有遇不遇尔是以孔门设敎列为四科班史论人注为九等善人难以入室狂狷可以成章不有巨徳何以造士也门下又让绘曰观汝年已踰三十何不省事若斯嗟哉嗟哉绘生八九岁时颇具知识能属文乡里缪指为竒今三十一岁矣不能于此时光扬骏业为国家济一事逐队南宫厕于释褐之末尝自愧恨力倦神疲时或目不辨朱紫耳不聆音理随口应答健忘如耄而自不知其故也但仰方今圣主御极六合一家虽有竒杰何能自表此正马卿扬雄所谓仪秦无所骋辩贲黄难以事勇者也故如文子弱龄能御衷甲甘罗十二凭轼下赵子房以童年报韩仲华十九而为佐命古者英哲不尠假并生斯世则亦就抠衣鼔箧之业尔岂能遽奋青霄之上耶绘文不能猎取上第名不能横四海则宜为左右之轻且斥绘亦以此澹荡而困于自悼常恐终无树立而自委于末行也绘且筹之绘居宛汝之间其俗子弟多好猎绘往猎家见名鹰于未猎时凝金眸垂云翮毳毛剥落翛然如鹜徘徊条镞之系若病且死啖以翠鸟之肉不厌也饮以鸟梅之液不甘也一旦脱鞴而扬乗迅风而起也竦翼而翔于碧落其神俊莫能当之于此之时信大鹏避路孔鸾惊举野无狐兎之迹林乏燕雀之羽何也以其才力得纵而精耀气涌也以绘之不肖倘辱纳而敎之当有鸾鳯朝阳之志肯以名鹰自况耶若终不加爱而与进之绘闻志士不违心以干禄烈士不忍诟而丧名高鴈伤空弦而横透云幕神驹惊虚棰而灭影昆仑今九州岛之外五岳之巅可为旷士栖神寄足者无限肯终阻门下之条约而有污印韨哉狂愚敬勒通记外孤鹤赋一篇并见志意览辞喜怒惟其裁察

　　与张吴县书【皇甫濓】

　　某无似韬迹山壑未尝轻诣有司昨还自京师企仰芳猷乃一通谒继辱枉顾不以凿坏之节用失倾葢之欢迩者伏闻道体违和偃卧斋合吴民负持槁禾无所控诉憔悴颠顿哀号道路公不强起何以慰之况今岁之旱异于往时赤魃为灾荧惑见象红光夜烛融风昼号烁石流金忽歴三月河干不激井泥无禽七十老人目无所覩窃念公自下车刋除苛法布以仁恩照了庶情泽濡万物道化大行民心允洽灾祥不时其故何耶昔夏桀之虐祸延有商刘英之寃忧在楚相天之积沴既久而民之怨毒已深矣然犹幸其及公之身而降之是天之不即弃民于死亡也何也公之徳在民心民之所与天必享之人之所归神必听之公能强起而为民请祷又何感之不通而请之不得也大雩之说有为神农之书者偹言之矣叅以糓梁之着论仲舒之已行恐无不验也吴有白龙之神载在祀典凡祭守令必亲至其祠后乃遣摄以往至用吏胥不已亵乎王淯南时旱甚躬往亲之见其祠宇倾圯祝曰雨降而新之旋车而龙见入郛而雨沛淯南擢去祠犹昔也人则不信于神何有胡可泉下车适旱令有司畧放神农之法为龙形祠而呼之躬帅吏民徒歩坛社一时户设几筵罂水置蜥儿童旛■〈旛，童代番〉灯香歌呼阗溢应时而雨比之随车今一屠宰而不能断吏则不虔于神何有某又闻郡守有闵雨之诚按公讲救灾之政某妄意今日所急莫大于释系缓刑次之蠲逋次之弛禁次之劝分次之防盗次之六者皆举庶乎其能镇抚之矣葢吴自南岷公为郡讼谍纷积两造摄至抶而囚之踰时歴岁不复讯鞫囹圄之中缧绁成羣府治之前桎梏如市气鬰而不泄疫延而不已京房曰归狱不解兹谓追非南岷虽去其弊犹在故曰莫大于释系理官持法不平恒狥上意以为轻重故情伪不得出入在心非辜而服上刑不道而获平反者有之矣迩乃赤日之下执囚而刑之虽罪在不赦亦足上干天和传曰刑罚妄加羣阴不附则阳气胜而常阳者非耶故曰缓刑次之往令催科无状遗逋积负十有余年肃斋在郡荒歉所停一切亩筭籍登司徒为害莫甚一旦征之民力竭矣值兹灾沴朝夕不给何暇治桔槔哉怨谤之气发于歌谣所谓蜩螗沸羮虚哗积乱失在过差者也故曰蠲逋次之吴人好贷富者利在得息故多赖而不吝贫者利在周给故倍偿而不难负担之子百钱之资可给其饔餐锄犂之夫三时之赖若取诸外府迩者私责之罪重于奸赃偿纳之令严于禁锢民趋一时之法而不知今日之嗷嗷无所顾望者是谁之过与传曰号令不顺人心其罚恒阳此其一耳故曰弛禁次之米价腾踊居贾持赢以射利外郡遏籴以自储三寳不通泉布不流亦以致旱吴郡八州居粟之家红腐于廪积金之室贯朽于囊诚能懐之以仁示之以信十出三四散粟于牙侩平粜乡井而纳其价责金于蓍艾通商逺迩而反其金吏藉收之复归其人使富者之有不失锱铢而贫者之益奚啻千万故曰劝分次之旱伤百糓则有冦盗上下俱忧其极忧也今白昼之中挞小儿而夺之食薄暮之时逢妇女而取其妆盗征见矣星星不扑必燎于原涓涓不塞将成滔天此又有司之责也故曰防盗次之某无徐孺之贤以下陈蕃之榻乏樊英之徳能救成都之灾所以为公喋喋者以公为知言故也公闻某言奋然强起吴民幸甚吴民幸甚

　　复李验封伯华书【袁袠】

　　鹏鷃异适小大之情分泾渭殊流清浊之途判是以巢父耻唐尧之聘子陵卑汉祖之官何则性之所安固不可强合也仆于执事曽无一日之素猥辱简书殷勤将收孟明于三败雪曹刿之积耻复欲以朽株枯木荐之清庙广厦之间意良厚也敢不罄竭愚悃一陈其愤懑乎仆贱宗也五龄而诵诗书九龄而娴辞赋上自坟典下逮稗虞亦尝渉其藩域掇其菁华矣顾以家无担石室如悬磬有相如之病而重以原思之贫餬口无谋勉习经义昼诵帖括夕览古文啜菽饮水簟瓢自娱幸得録名于有司接迹乎多士自谓扶摇赤霄一日千里纂言则欲穷天人之奥立业则欲摅霸王之畧高谈阔视无复讳忌又以性本踈迂加之简懒深衣褒袵弗合时制虚名无益谤忌横肆故大学士张公孚敬桂公蕚咸欲缔交絶弗与通逺希长孺之蔑卫青近鉴李彖之逺国忠触怒蓄憾切齿反目而仆屹然自是九死不悔迨乎武库之灾谗言先入械系请室卒校束縳呼声动地搒掠百数自夏歴秋黒索累累坐卧圜上阴霾画晦不见日星命危草露吁天无门而圣上垂恩旷荡宥其大戾投之于越既而雷雨肆赦获遂首丘杜门谢客屏居荒野萧然环堵有同仲蔚薄田百亩足具饘粥躬操钱鏄忘其作苦媿乏井丹之高洁而窃慕徐穉之食力桔槔当户蓑笠在堂于陵虽陋无求于人暇则临流濯足抱瓮灌园钓轻鲤于芳藻弋文雉于丛薮浊酒一壶兀然就醉诵季伦思归之引绎仲生乐志之论蓬首箕踞从吾所好不自知其不可也昔东方生有言筑土为室编蓬为户弹琴其中咏先生之遗风亦可以乐而忘死矣旨哉斯言予复何望嗟乎士安往而不得贫贱哉世不我知则已矣又焉能随时浮沉取容当世局趣效辕下驹规规如裈中虱哉

　　上大司马増城湛公书【袁袠】

　　袠闻量才叙职者天子之务也陈力就列者庶官之司也是以诗有伐檀之刺易着渐盘之训尸禄窃位虽下僚不可而况乎论道代工统六师平邦国者乎孔子曰所谓大臣者以道事君不可则止公今之大臣也道徳简于帝心声名字乎士议正位司马筦吁旧都所宜恢张文敎除饬戎卫销伏祸于履霜固皇图以苞石此公之职也顷者家兄表以不阿贵戚获罪魏公两遭棰扑重以论劾深文巧中捃摭百端天子震怒下之法司祸且不测吁可畏矣哉夫中山之勲英卫不足侔韩彭不足拟是故生享茅土之封没着丹青之誓子子孙孙绳绳继继国家报功之典亦不薄矣茍能懐满盈之惧戒骄侈之萌覩昃日而畏悚寻覆车而知鉴又何危溢之患哉夫魏国元勲之裔而兵马七品之贱官也以贱官而抗元勲之裔此何异奋螳臂以当车辙累九卵以承千钧哉然而官有崇卑効忠则一禄有丰薄尽职则同故忠臣犯逆鳞以输节志士蹈虎尾以受命又焉能畏首畏尾而患得患失者乎仆虽不肖尝粗览古今之槩矣韩彭葅醢岂曰无勲梁窦骈戮良繇不戢周绛侯安刘诛吕一遭变告身系缧绁叹息狱吏之贵几陷虎口霍子孟拥昭立宣为汉伊尹显禹云山邪谋不轨卒罹赤族此古事之明验也暨乎本朝骁如凉国功如武清逆节稍萌参夷立至可不惧哉可不惧哉今天子明并日星威符雷电貂珰妇寺仄足禀命虽议功议贵着之国典岂可不自保全数冀侥幸哉袠天子之旧法官也读书读律葢有年矣未闻以京朝官而可躬加棰挞者也无将之训渐不可长此而不言焉用彼相贾生有言士可杀而不可辱夫京朝官有犯律须奉旨叅问然后加刑此所以养士大夫之亷耻尊朝廷之体统也赫赫王章式如金玉彼何人斯敢自变乱袠又闻之猛兽在山则藜藿不采皎日中天则魑魅屏伏是以淮南寝谋于汲黯王氏敛手于鲍宣正色危言之士固权贵之所望风慑息者也威福陵迟肆无忌惮其所繇来者渐矣在原之急率尔陈告伏惟矜其狂愚而特赐处分幸甚幸甚

　　文章辨体彚选巻二百三十八

　　●钦定四库全书

　　文章辨体彚选巻二百三十九

　　（明）贺复征 编

　　○书三十五

　　与吕侍御书【明王维桢】

　　鄙生慕沃州之名尚矣乃今覩沃州之面私其论吐与其在事弛张之畧咸当实不华简而易行有为咸绩乃知沃州固经国之大儒斯文之巨擘矣今世学者侈言无验如画饼胶舟不济于用俗士见其若此遂指而訾之世忌论学以此也仆以为论学如问途所贵能行至之不倦今交游中若赵大洲者高自标植庶几于道而梦披敖子沉毅渊嘿若重溟深谷靡珍弗聚鄙生独私切敬事之恨天资弗类不能逮敖子故敖子实有闳才絶艺而一不暴见今人称敖子为笃厚君子而不知固畧士翰卿也鄙生于流辈中称最下顾能景慕贤哲冀有所表树即如已出亦念世不可无才士大夫而才士大夫在世龃龉者十指而九此其故难言之矣今鄙生既归而敖赵两君与公时出入从游其所陈说相参令上合先王近振时艰在坐快听出门可行即俗士曲意求指安得乎自圣人没道散在诸书求道而不读书犹入暗室辨色也仆齿年逾壮望道逾迷自讼不学故至此今拟退依岩谷搜罗往藉探稽世故求所谓信古振今者即未能伯仲时髦亦庶几无怍于俯仰耳窃又虑五斗相迫复就宦辙则此言虚车矣嗟乎白日易夕逝波难返四十无闻圣人弗畏沃州谅轸此念乆矣幸爱景光各图令名不尽惓惓

　　答韩苑洛先生书【王维桢】

　　自洛水南行渡渭抵华下人称百里然逈野荒涂即快骑必竟日诣所止此安止百里也乃翁轻渉逺道枉讯敝庐感激倍于恒情又杪冬严寒氷河雪径此宜居堂奥帷帐中犹有侵冐矧兹外出使者来谂知还居无恙心乃始慰奉敎南辕且淹不发谓以期亲故惟翁重抱沉痛令分国念桢为国之典刑轸虑亦复戚戚今国家大计莫巨于防敌治兵顾惟防敌者多击敌者少治兵者多知兵者少以此两多并此两少此敌小入大入狂驰靡惮南践太原西掠华池惨恶稔毒讵忍言哉执政大臣若图其巨者则必入告天子诏翁还取大司马尊号畀之坐有成功可覩见此非忆想私谀天下诚大人才诚众以指校数与翁等埒者几乎桢发拟在正月下旬葢屡卜屡易沾恋慈闱系不能断无亦去父母国之道宜尔哉自省浅细即就班列万无一禆幸终敎无甚贻乡国羞至望至望后

　　答张太谷书【王维桢】

　　张生回具悉屋乌之眷感戢何已北征蹉跎去乡之难如此矧又肩背受患连数月未平可奈何只今强欲出门念破后月即失期吾兄养恬斗城之阴遽蓄真探由此益懋行子诚叹羡焉赐来蒙溪翁集读至再周先是得少华翁集近并二集更读之乃皆婉丽秀俊与太微翁集各立门涂若以命世而传来则一而已可谓接辙钱郎合劵阴何者矣桢才性驽下鲜兼识之力冥捜之鉴然窃观先民有作率非形索象模必积思累纪既已得意会神乃后成章本朝作者空同老翁圣矣即大复犹却数舍葢空同有神交无方之用有精纯不杂之体读一篇诗见一事首终虽纵横竒正弗一其裁而粹羙同也珩琚璜珰弗一其形而温栗同也至若倒揷顿挫之法自少陵善用之者空同一人而已学者未覩其大谩肆丑诋以为空同掠古市羙比之剽虏嗟乎空同富才神解能自作古假令与李杜二豪并生同代二豪当约为兄弟补所未逮増所未能故官帑失金不可疑陶朱也良骥骈足不可谓相肖似也空同生李杜先不为李即为杜若李杜后空同生亦必为空同岂可谓李杜掠人羙哉方匆匆束行李也览艺有触輙出数语恨不与公接朝夕得穷论讨质是非纸上言不多嗣当更布

　　答许少华书【王维桢】

　　往奉华牍称物以喻志意隠而词微情伤而旨痛顾出无知之者桢读之为太息焉夫君子之行不同而志各有寄陶之酒阮之琴嵇之鍜王之耽意声乐谢之游瞩山水人固为放浪形骸阔畧礼法矣夫数君子者皆当世所谓贤豪人也彼其始岂不欲为矜矜之行用世之徒哉时有所不可乃退而就此故琴酒鍜乐山水六物者数君子之寄寓乃其情深逺矣惟公壮岁标植皭然而不圬慎修而不爽当是时自谓曽参不杀慈母相信萧曹丙魏之业行可力致此其志岂不贞固哉旋乃苍蝇肆点黄金遘铄遂令韩非孤愤殷浩书空栖李广于南山窜楚平于泽畔百懿不録一眚被放斯足悲矣孔子曰遯世不见知而不悔惟圣者能之言悔贤人犹不免也于是境殊则志迁势阻则情欝故且昵近异物假借荡懐免忧生之嗟耳亦若陶之酒阮之琴嵇之鍜王之声乐谢之山水皆寓也而知者鲜矣今谋人国者不务亮志怜才济时纾患専乃索细瘢摘寸朽遂使全璧受疑合抱见斥公由是不获奋矣桢为之太息者此也强敌数为边害执事者讲武遴才念至恳也然今日用一人焉不能輙去之明日又用一人焉又不能又輙去之官频易而绩隳患渐深而莫之捄药何者用者非才才者未用用者饰名用之者信耳也往桢从朝士间为论真才诚可批难解纷者三数辈不嫌以私其乡听者色骇而意咈以惑于谗口也不见公五六岁矣传言故尝一疾疾已乃尽谢诸累蓄真反初今容髪光光好也意或天佑国家故乃阴诱其衷禆之頥精须用若此得告在家仅八月部檄趣还不得淹卧丘樊遂不能驱马曲江干冈之间攀接颜色一慰夙昔聊布欵曲式答芳讯见太华公为道维桢惓惓

　　与杨南涧总制书【王维桢】

　　丁未之春幸获谒公于蒲抵今又三年所矣岁序逝迁而传者言公之体力精采强固如曩时一无少损天之庇佑人国乃故頥养老成而需于用如此顷南京本兵阙有司以翁名请报不可取他氏代之士论以为时非乏才才者弃在草野以故乏也桢闻其言是之窃又叹天下之务至众一夫不能兼长必有所偏乃今之士人人自贤物物皆具畧无引躬让能之风此老成慎重之才湮没而不见甘朽而无闻也日者苑洛韩公致仕归人惜其去者十九独桢以为韩公归之宜夫才之试也犹寳之售也既售不价乃恒暴在外启傍睨者心则宜匣而蓄之韩公审于斯机故輙掉头去不顾可谓上智大勇近时一覩者矣翁居河山之间百年逸逰尽日开口而笑即裴公緑野白氏香山其风槩何多比焉桢华下人也孰知切慕每谓君子茍立勲名于世即安享卒岁可也

　　答余文献书【王维桢】

　　自去冬抵今凡两获嘉翰手读之意旨标格咸有踔古絶尘之致方今修词之士充溢宇内若取与九崖埒指亦不三四屈矣顾所论仆者不中仆之悃语曰知面易知心难信信夫夫仆闗以西人也从古以来所产兼材上智寥寥可数而一隅偏能之贤则不可胜道矣夫兼材者与之传经稽理则愽引而约归与之搦管摛词则宏深而奥衍与之应世効用则措注中窽十试十功与之介胄即戎则制驭有术士出死力以扞外患与之校品古今则伦拟殿最足令死者魂惊生者神竦与之论考方域山川险阨风俗移易政化宜否及象纬风角妖祥灾眚之故则种种当实不爽也斯数者仆未能擅而间有一获即自关中士人计之若仆者不可胜道矣夫兼材之人犹大将也偏能犹偏禆也故大将秉钺偏禆分麾各审所长也古以高爵处兼材庶位置偏能偏能之人不敢妄躐高爵自信所具也五味各一嗜五色各一章羣材各一宜其致同也仆窃自循省所具与所任相背逺甚仆所任者笔札之役词章之事然此非可易易言也必愽蓄如帑高览如陟法守如画机圆如丸才决如弩神化变通如云烟禽鱼离合隠见不可测拟乃始搦管登坛千夫辟易矣仆自歴词垣十有六载攻之不入觅之不获间一撰记山夫掲竿野鬪耳非大将之律也故曰所具与所任背也仆有一获则应世効用是矣任者既非具者又不获効乃偷良大庾与鼫鼠伍仆甚赧焉夫効用非难事本之殚厥心耳彼射石没羽挥戈回曜非骇异也殚心之功也仆老髪半改惟是心独赤茍有廉我者视今所具易今所任布在庶位假之柄握责之筭数因言求试计岁考实仆诚驽下然亦沥胆断筋往矣如是则惭退神寜悚却而体快矣然此志又难以语人独嘿嘿摵促终日闭闗忽与王生斛语遂次第及之干唇以自明披肠以见愫王生是之公从王生得闻乃独弗是论辨风刺滚滚千百言卒归之劝沮其言曰古有终身岩廊心冷如氷殆谓仆有热中之想耶不谓知仆者矣仆自结髪读书见孟子持志养气之论輙守以为鹄既幸通籍金闺叨班玉府未之有改兹所愧者才不副授位不量能故时思乞职効用冀得一当以报天子寒热谁计哉夫富厚豪华灾眚之薮势驱威喝殃咎之门也仆何心焉本无异懐反触疑喙乃今回肠返始守此初服感九崖之谕也

　　驳乔三石论文书【王维桢】

　　鄙人所撰述窃自知陋以视他人率皆面谩故以投公诚为能指迷发昧令不乖所适也乃今所称予我者一非我所有不副本初就正之意与他诸面谩者未之或殊即公自以为业已命之然不能令仆信也何也今海内翰卿墨士彬彬然兴矣其拟则史迁之作者不可胜数往往籍格袭词犹之画临粉本书摹法帖求一毛之似幸半体之同以为竒絶固未有蜕弃陈骸自标形神者也札称仆云第取其指不袭其迹此神化之道仆安能及之而谩以相加也文章之体有二序事议论各不相淆葢人人能言矣然此乃宋人创为之宋真徳秀读古人之文自列所见岐为二途夫文体区别古诚有之然固有不可岐而别者如老子伯夷屈原管仲公孙弘郑庄等传及儒林等序此皆既述其事又发其义观词之辨者以为议论可也观实之具者以为序事可也变化离合不可名物龙腾虎跃不可缰鎻文而至此即迁史不皆其然乃公亦取之加仆何言之易也晋人刘勰论文偹矣条中有镕裁者正谓此耳夫金锡不和不成器事词不会不成文其致一也文之不易言也若是仆安能及之日来诵览大撰数篇总之整雅完宻厥初营构布置费心力矣因取迁史较之则迁乃踈卤矫健门途虽殊而要妙均也自仆绎思迁史累年■〈礻冀〉矣然或由本以之末或操末以续颠或系条而约言或一传而数事或从中发或从傍入意到笔随思余语止凡若此类不可毛举竟不得其要领乃今观公之撰如此则作者自命可也何必古同哉且公少时即好习古文词到今犹辞云未能也而仆习之又最晩重以性资学识并谢上才岂克有造哉嗟乎已矣初计出城得乗间一语比山游复以赏眺妨焉然中曲念之幸承札谕聊此布复自游归便尔多俗不能更往为别倘轸懐无恡嗣音

　　与徐御史书【王维桢】

　　使者以翰札及故人贻来二椷至并受之矣往公以按部出既数日始得闻出不能送于家归当图逆之郊也瞿君书云客自南中来輙言师立已大峻与人不相亲且在彼中安可如此也瞿君于仆有骨肉之痡乃尔见责然仆诚非敢如此也顾仆所由致此者有说四焉仆受性直戆人有不相能不善浮慕之遂与之踈一也平生未尝倒心反舌乱是非淆曲直见乱是非淆曲直者则力争之以为邪口不止则国是不定二也诸所为非其甘意往者即一时雷附然竟作擦眉状昔人直弦曲钩之诫仆亦念之顾卒不能忍三也仆尝见贤士大夫歆艶之即其人不过我我固造其庐请事焉然有造有不造则猜恨生四也斯四者皆仆短仆自不能讳至谓峻处絶物为一切崭嶻之行此凿坏之迂士断席之狭客也仆何敢同之哉公与瞿君连姻缔好瞿君既已披腹肠责我谅公必得闻仆不可竟脉脉也仆闗中人也闗中先辈曽游翰林者若武功康公■〈虖阝〉杜王公皆异产殊尤之材乃皆出门一跌遂止初官不徙竟老死岩穴中取仆与两公较则驱跛驴逐良驷其不相逮逺甚仆安有千里望哉瞿君忧其座主不和光恐及颠仆乃仆则私计审矣夫人生以百岁为期然及期者甚少仆今年四十有七岁矣流光骤骥亦无几何就令仆回心易貌以追逐于世俗之间吾恐老不晓事终遗子云之讥矧矫衡为轮反底作葢卒之弗可能乎亦守其故而已且仆固思去非托之欲逃世也念老母既不耐逺游归而处于乡而仆覊在此仆既鲜兄弟之联又乏粪土之息唯独母子相为命乃分之为两如中情何世未有离背骨肉逐一官之荣得称为人者也故常于邑悲伤而近于病少选之顷将上谒陈乞依老母侧毕菽水之愿焉古人有言斯非相恶一死乃已当其时非不早见求去竟落之坑堑马迁谓非为说难甚具而不能自脱葢诮之也斯固万世厄士之永鉴哉今居南中久幸闻公之贤哲愈详仆固当朝夕见乃顾一月不一遇坐形迹之歉云耳有懐如海思就倾倒不可得回车何日瞻竚瞻竚

　　答姜佥事书【王维桢】

　　自鄙人入南中客为称足下贤者葢百数然未有验也居无几何而海冦至所在大城危小城陷靡不得意然惟独海盐完问之海盐所由完则足下在城中运帷幄之筹而又有汤叅将者与之戮力奋驱乗城拒守冦尝三围海盐每围厚集数重期在必拔然竟不能一中高墉之隼则足下之智畧勇力彰矣令他城皆若是则贼锋挫必遁贼见他城悉愞软不与犄角独海盐伉以故数至图伤之奉常郑公海盐人也为鄙人道之甚详故鄙人信客前尝贤足下者果有今验非谩语也初冦侵上海也上海令懐印亡徒扄县门閴无人邑中人见令亡立尽奔窜如云雨散焉贼入以素所闻二大姓尽掠其财而去杀伤数百人已而令还冦复至令辄复亡冦过县门仍扄无人乃始排门入吹火烧廨宇门楼皆空前上海民亡者甫还冦俄复来不及避皆伏在锋刅积尸高者丘陵卑者溪涧为之不流比三至而邑中室屋空冦掲虚囊去矣夫冦三至上海輙得意及三至海盐皆燥唇干喉而归则信乎足下之贤有力也太仓被创在上海后太仓人为鄙人述其事尤可扼腕方贼舰泊海口时才数艘耳其登岸薄太仓城者且不满百人太仓守臣怖于卒至则股栗不能持乃掖而乗城守臣从堞间望见贼锋横厉须臾而三遗矢左右皆笑之其有以事白者第瞪目视口噤噤不能语顷之稍定则又扑击施威用盖其陋若是则太仓奈何不残今太仓三闗皆化为灰刼太仓村落皆为罗鄷鬼区本遗矢守臣故也或言遗矢者为甲又或谓乙乆之当有真归矣当是之时设令足下偹太仓且不啻守海盐其智畧异也今冦留海上业三月余矣诸公贤有力者苐能婴城收保不及百姓于创然未有与冦一创者也其不能创冦者有说四焉夫兵不素习将不知兵一也我众附贼益贼之智而张其胆二也廵视宪臣权拘而封疆逺权拘则不在统辖者不听封疆逺则缓急不相捄三也封内士大夫生长江南不谙兵谋然好鼓喙沮事执役之臣往往摇于邪说悚于后患有作辄辍之四也斯四者冦所以敢犯乆留横行而莫之遏也以予观今日之势参彼已之形冦欲去则去不欲去则听之卒无可奈何至为异日计则鄙人有策三焉而练兵卒筭军食不与也三策者改廵视为廵抚开府于浙之省中而以廵视为带衔以福建附属之既已正名廵抚则藩臭有司咸听期会军饷民兵咸听料理逺征近发咸听区分于计便此一今疏请置总兵叅将是矣而未指其总兵建牙处所愚以为当置之闽越壤接之界海道之冲而诸叅将立訾分屯于海上者散若星罗会若义结有警则督所向分戍叅将击之贼安得登岸然非大破恒调力伸军威则军吏不肃士卒不为奋此二江南法网之弛特甚乃仕者率用寛和为治故至此夫婴儿好弄家大人不痛呵之不止况驭民乎诚取军法戮不轨之民则谁其通夷而跨海不枉三尺务以锄贪暴之吏则民安又谁其甘心弃业而化于夷也此三至若练兵卒筭军食之两者固称要领则既立抚臣抚臣自举之既立总兵总兵自举之此谓溉其根而枝叶自庇者也凡今吴越两地战卒皆闾阎好骋子弟也彼其醉呼于市中舞拳以示力一见勍敌即奉首窜矣不足称侠客乃驱之逐盗适足损众明怯令四方抵掌笑耳非计之得也顷闻冦兵鸟举倐而东倐而西不可得而制要之城守为是下令曰有警至即入收保近者归城逺者屯结幸不使重伤而已若欲创贼令惮不更犯则异日徐议之耳因念鄙人縻公家饩且二十年矣岁守笔砚间蔑尺寸之功方今天下之患北絓强敌南困蠢倭乃不能効请缨之志充负戟之役第块处空谈犹之孤子言孝躄人论歩辨说虽详终非已能有也

　　答敖祭酒书【王维桢】

　　初得公成均信輙有书上抵今计必达之然所白者主在辨人才进良抑伪以返敦本之风而已此虽公能事而仆犹云尔者谓败鼓之皮仓公不弃亦药笼中宜有物也仆居南中苐块然独处往来甚稀日惟旧故之思适奉翰札若以仆忘持孤棱益务不可下之节者仆非敢若此也仆犹夫故吾耳顾于南中不宜取南中亦不宜于吾以故人取其近似者以为名曰伉厉守高也且仆戆直朴畧受性已定犹仆之貌修干广颡昻首掀眉扬膺阔歩皆造化陶冶不可移易古之挟仙术者能蜕人骨不能易人貌即学者惟因性而道之因似而成之不能折强为弱反阳为阴今公责仆勿高勿卑择中而居之此乃休戚之情骨肉之痛惧及僵仆故望之若是仆手书三叹焉亦尝有以里妇之效颦闻于公者乎昔有姬曰西子者里之姣好人也一日西子病心疾乃捧心而颦焉观者益以为艶其里妇慕之亦捧心而颦家人见之诧曰此固吾家妇也奈何倐而化为鬼也今令仆守吾素即不投俗好犹自称人变之则化为鬼家人骇矣仆即死不顾也古人直弦曲钩之诫昄昄在策歴有征验仆诵之乆矣华山岩洞足栖吾躯渭水清流足濯吾缨竟托之永毕矣彼其当轴匡世追还古昔则有诸公在焉仆藉是得安枕百年幸尤甚也惟勉策効时慎爱景光至恳至恳

　　文章辨体彚选巻二百三十九

　　●钦定四库全书

　　文章辨体彚选巻二百四十
</div>
    <div class="pagination">
<a href="文章辨体汇选_page115.html">上一页</a><span>...</span><a href="文章辨体汇选_page111.html">111</a><a href="文章辨体汇选_page112.html">112</a><a href="文章辨体汇选_page113.html">113</a><a href="文章辨体汇选_page114.html">114</a><a href="文章辨体汇选_page115.html">115</a><span class="current-page">116</span><a href="文章辨体汇选_page117.html">117</a><a href="文章辨体汇选_page118.html">118</a><a href="文章辨体汇选_page119.html">119</a><a href="文章辨体汇选_page120.html">120</a><a href="文章辨体汇选_page121.html">121</a><span>...</span><a href="文章辨体汇选_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
