<!DOCTYPE html>
<html>
 <head>
  <meta charset="utf-8"/>
  <title>
   汉魏南北朝墓志汇编 - 第 26 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汉魏南北朝墓志汇编 - 第 26 页/共 32 页
  </h1>
  <div class="content">
   【志盖】阙
【铭文】魏故使持节中军将军征东大将军散骑常侍瀛州刺史元君墓志铭」君讳廞，字义兴，河南洛阳人也。恭宗景穆皇帝之曾孙，使持节侍中启」府仪同三司征西大将军都督相州诸军事相州刺史南安惠王之孙，吏」部尚书司徒公中山献武之第四子。君擢秀玄峰，缛芝白水，生而岐嶷，长」而温敏，配美璸莹，等辉泉锦，致竭两深，众善备茂。年暨堪仕，为员外散骑」侍郎。翘蒌错薪，言见其楚。寻辞上台，为骑兵参军。助调醹味，餗实伊湑。仍」复本任，加襄威将军。以援戈之效，迁员外散骑常侍。君阅实九区，赞奏山」海，三品所出，靡不知晓。于是密勒爰来，委以总事，为十州都将，主采金」铁。功用垂就，遭变停罢。辅国将军通直散骑常侍。尔乃其实离离，观鸣稍」远。时上党黑黎千有余众，携手连名，言事公府，云：长子旧城，险要攸在，求」置一州，永固兹守。以君皇冑懿重，操执端谨，六事渊塞，三正明爽，必能」代厥神工，为民良主。帝既下命，众议又允，便为胡氏所破，请事中罢。匪直」怨结折銶，亦悲同去衮。君志业益深，绩功方绚，为稼未穑，如汉就广，簠簋不施，舟楫莫设，而望舒示祲，山颓奄及。春秋卌有三，以建义元年四月十」三日薨于位。天子恸怀，百寮哀怛。乃赠使持节中军将军瀛州刺史。以君」在朝清懃，公显累着，前赠未尽，复加征东大将散骑常侍，备兹礼物。即其」年七月十八日窆于竟陵之东。雕戈勒不朽之名，既遗辙于先民；镌石传」无穷之称，又莫舍于兹日。遂呜呼而扬辉，崩溃而陈质。其词曰：」皇矣哲命，伊纬伊望，诞维雄兆，发见其祥。克和贞邃，既温且良，少而不鞚，」长遂龙骧。德以升朝，义以食禄，悬兽无讥，鸤鸠有录。●绒表客，緌蛇显足，」于嗟驎子，振振王族。历奉着诚，勋庸简树，方引蕃棘，骋逸遐路。岂不慭遗，」厌世遄去，人百崩城，莫类斯慕。式告后昆，在仁必恕。北京图书馆藏拓
【志盖】阙
【铭文】魏故使持节侍中司空尚书左仆射骠骑大将军徐州刺史王公墓志铭」祖奂，齐尚书左仆射镇北将军雍州刺史。」父融，给事黄门侍郎东宫中庶子。」公讳诵，字国章，徐州琅邪临沂人。导遥源于神迹，启盛冑于仙储，洪流与江河并逝，峻」峰共嵩岱争耸。离翦擅于兴秦，吉骏称乎隆汉，积仁义而为门，累台槐而成族。八世祖」丞相文献公，德迈五臣，功齐十乱。乃祖司徒，师表雅俗。高祖特进，羽仪冠冕。祖仆射使」君，器惟瑚琏，才实经邦。考黄门使君，民之秀极，物之领袖。公膺庆积善，资灵川岳，远大」表自觿辰，珪璋发乎绮岁。年甫十二，备遭荼蓼，泣血孺慕，几于毁灭，寅门之恸，不曰是」过。既面告靡依，趋庭阙范，勉躬砥砺，动不逾节。处家雍穆为本，治身恭俭自居，敏学同」于生知，好善由乎不及。于是徽誉藉甚，亲朋揖慕。值齐季道销，天下竞逐，惧比屋之祸，」求息肩之地，遂尊卑席卷，投诚魏阙。解褐员外散骑侍郎司徒主簿。仍转府属，迁司空」咨议参军通直散骑常侍领汝南王友。复为司徒咨议，加前将军。旬日除光禄大夫，谘」议如故。俄解咨议，领散骑常侍。公道兼大小，才允出内，凡所经涉，并树声芳。正光之末，」燕蓟多虞，兵民叛命，威怀边服，谅难其举，以本官行幽州事。下车裁化，褰帷求瘼，刚柔」迭用，宽猛兼治，无待期月，能声是着。仍除左将军幽州刺史。属石渠阙寄，雠校伫司，稽」古之选，佥议惟允，乃征公为秘书监。折辕初?，承明始谒，于日即兼度支尚书，又兼都」官，寻正除度支。虽平叔之赞正本，茂先之居礼阁，弗是过也。琐门清切，任亚衡宰，自非」时宗戚右，罔或斯授。以公为平南将军光禄大夫给事黄门侍郎。俄迁镇军将军金紫」光禄大夫，黄门如故。公自居近侍，星纪逾周，非王事职司，未尝横有干揽，诸所荐拔，皆」是世彦时华。虽宠任日隆，谦光弥至，早多嬴恙，少慕栖偃，难进好止，非为假饰，触鳞之」请虽屡，丘壑之志未从。呜呼天道，福善褰应，昆岫摧峰，邓林禠萼，衣冠罔庇，缙绅奚仰。」春秋卌有七，以魏建义元年岁在戊申四月十三日薨于洛阳。粤七月丙辰朔廿七日」壬午祔葬芒阜之隈。有诏追赠使持节侍中司空公尚书左仆射骠骑大将军都督」徐州诸军事徐州刺史。惟公风神峻杰，容止可观，体苞舒卷，识洞机寂。孤情与青松比」秀，逸韵将白云共远，譬昆玉之为润，等冬冰而成洁。矧可谓世之模楷，朝之栋梁者欤。」弟衍，恋仪形之方閟，悲缣竹之难久，谨序遗行，寄之镌勒。抚军将军顿丘李奖，投分有」素，藻赡当时，辄凭以为铭。庶可述不朽之鸿烈，申陟岗之永思。其词曰：」翦离上将，骏崇公卿，爰及东晋，莫之与京。笃生夫子，弱冠知名，亦既来仕，实惟朝荣。紫」绶金章，班条拥节，外参八元，内居喉舌。民咏来苏，远至迩悦，鉴同水镜，清如冰雪。性爱」林泉，情安贫苦，退食自公，优游环堵。散书满筵，交柯蔽户，一时无双，当求于古。嗟嗟鬼」神，悠悠天道，徒获令名，终不寿考。荧荧春芝，奄同霜草，谁言福谦，岂锡难老。昔忝光禄，」及子同官，玄冬永夜，耳语交欢。奠案不食，实忘饥寒，愿言思此，痛切心肝。悲风动旆，嘶」马飞轮，北临芒阜，南望谷滨。幽扉暂掩，几帐虚陈，痛哉北地，瘗我良人。北京图书馆藏拓
【志盖】阙
【铭文】魏故使持节抚军将军光州刺史元懿公墓志铭」公讳昉，字子朏，河南雒阳光睦里人也。」显祖献文皇帝之曾孙，使持节车骑大将军都督」中外诸军事特进司州牧灵王之孙，侍中使持节征」南将军司州牧贞景王之少子。公挺妙策于玄绪，资」风云以发迈。峰源之峻邈，遐矣不可追恻；摛坟之英」秀，烈矣垂布于区寓。弱冠投褐为给事中。享年不永，」春秋十有九，建义元年四月十三日薨于洛阳。痛金」贞之晻洁，流激响于穹旻。策赠使持节抚军将军光」州刺史。建义元年七月卅日葬于西陵之兆。刊石垂」文，图芳万叶。乃作铭曰：」资神四序，禀淑干灵，仁竞外朗，内洁珪精。才贯今古，」卓绝群声，三坟颇习，九籍斯明。四岳垂德，育此良人，」如金如玉，焕乎有文。松原闲黛，苔野流云，瞻天识远，」步壑唯兢。奇骨出世，器实玄黄，无先项室，宁谢颜堂。」德齐逼种，道越三良，如何是人，独碎珪璋。龟筮既从，」凤驾言张，陇云烈烈，松雾苍苍。天不假德，年世唯长，」铭兹休烈，志石玄房。北京图书馆藏拓
【志盖】魏故宣恭赵王墓志铭
【铭文】魏故使持节卫大将军仪同三司冀州刺史赵郡宣恭」王墓志铭」王讳毓，字子春，河南雒阳光睦里人也。显祖献文」皇帝之曾孙，使持节车骑大将军都督中外诸军事特」进司州牧灵王之孙，侍中使持节征南将军司州牧贞景」王之长子。王禀奇铄于天然，资妙绪于山岳。岐嶷之称，」垂藻于刍荛；弱冠之誉，流慕于京甸。四德靡违，六行斯」具。虽曹氏之英僮，颜生之秀迈，弗或加也。年十六，袭爵赵」郡王。十有九，释巾通直散骑常侍。垂帘百帙，方丈千经。」萧散而居，弗窥华薄之观；韵致渊凝，性以儒素为高。斯」乃异世之神伟，殊俗之英才。方当羽仪九命，毗亮台阶，」而福报无征，歼我良人。春秋廿，建义元年四月十三日」薨于雒阳。追赠使持节卫大将军仪同三司冀州刺史，」王如故。建义元年七月卅日窆于西陵之兆。伤春芳之」晻晖，哀珪璋之丧质，嗟送注而悲今，悼永閟于泉日。其」词曰：」绵绵遐代，罔鉴其则，爰兹中古，是通是塞。两仪载圣，干」坤降德，诞斯神叡，夙有岐嶷。器越生知，文侔先识，武决」韩张，文兼曹植。高峰无际，绝岫难寻，芳兰不息，世有琅」琳。长源如绣，其质如金，瞻山识峻，眄海知深。天不崇德，」鶗先吟，松原晻黛，青灯永沉。北京图书馆藏拓
【志盖】阙
【铭文】魏故武昌王妃吐谷浑氏墓志铭」妃吐谷浑国主冑胤，安西将军永安王斤之」孙，安北将军永安王仁之长女，太尉公三老」录尚书东阳王之外孙。魏建义元年七月三」日，薨于崇让里第。粤八月十一日迁期同窆」王陵。实亦痛感有识，哀惊朝野，思铭德音，用贻来叶。其辞曰：开元巨冑，系绪干方，后流」未极，弈世载昌。其宗唯帝，厥考伊王，兰枝散」馥，桂胤垂芳。六行外显，四德内彰，金华比耀，」玉质承光。双娥伫映，素体风霜，媛德雍雍，婌」问济济。涉月怀春，游汉思礼，百两来仪，终远兄弟。同车去国，作嫔魏庭，行未半古，中年分」体。贞心遂远，慎性方愈，从□独守，茞帐空居。」衰容去镜，蓬发辞梳，悲眷夜景，泣对晨孤。锦」衾晦卷，□□〔
注〕明舒，终言悴绶，奄焉沦诸。荒凉松夕，萧瑟」泉扃，来云闇色，去鸟悲声。烟凝楚室，水激寒庭，杨原稍故，」幽遂长冥，玄石无刊，焉寄斯贞。建义元年八月十一日。北京图书馆藏拓
　　〔注〕此二字原刻不清，疑为奁●二字。
【志盖】阙
【铭文】魏故始平王墓志铭」王讳子正，字休度，河南雒阳人。显祖献文皇帝之孙，文穆皇帝之少子，」今上之母弟。乘龙御天之业，膺符握历之基，既昭著于域中，故可得而略也。」王资岳灵而降生，应天鉴以挺质。金玉光明之姿，自怀抱而有异；兰蕙芬芳」之美，始言笑而表奇。器宇渊凝，风神颖发，齐万顷而为深，望千里以比峻。至」于孝友谦恭之行，辩察仁爱之心，乃与性俱生，非因饰慕。自始服青衿，爰启」绨帙，好问不休，思经无怠。遂能搜今阅古，博览群书，穷玄尽微，义该众妙，谅」以迈迹中山，超踪北海者矣。加以雅好文章，尤爱宾客，属辞摛藻，怡情无惓，」礼贤接士，终燕忘疲。致雏马之徒，怀东阁而并至；徐陈之党，慕西园以来游。」于是声高海内，誉驰天下，当年绝侣，望古希俦。初高祖亲御銮轝，威临荆」楚，陟方不及，升湖永逝。文穆皇帝，体同姬旦，属负扆之尊；任隆霍光，当受」遗之重。洪勋格于天地，大德光于日月。熙平年中，朝廷追怀茂绩，言念酬庸，」故并建三子，咸启千室，乃封霸城县开国公。贽玉王庭，酎金清庙，风仪晻映，」珪组锵祥。固以领袖生民，非徒冠冕列辟。除散骑侍郎，不拜，寻改中书。青囊」是职，紫泥斯奉，丝纶载叙，涣汗增辉。又转太常少卿。七祀无爽，六宗咸秩，蒸」尝既允，鬼神斯着。及时历中否，启圣膺期，虽业匪权舆，而事均经始。念百揆」之未叙，嗟五品之不训，自非妙简良才，深求懿哲，将何以安扰邦国，总持纲」纪。唯王德允汝谐，器膺佥属，乃除侍中骠骑大将军司徒公领尚书令，封始」平郡王。方谓永作栋梁，长为舟楫，而遭随有命，倚伏无常，遽等山颓，奄同川」逝。春秋廿有一，以建义元年岁在戊申四月戊子朔十三日庚子薨于河阴。」友于之感，悲缠一人，歼良之痛，哀流四海。乃赠相国录尚书事，加黄屋、左纛、」虎贲、班剑一百人，谥曰文贞。礼也。粤其年八月丙戍朔廿四日己酉葬于山」陵。乃作铭曰：」派流大汉，分光辰极，诞此哲人，育兹明德，言为世范，行成民则，才备四科，情」袪三或。观书问道，究指寻源，登朝愕愕，处己温温。腾声凤沼，驰誉棘门，皎如」琨玉，湛若衢樽。天数中圮，肇圣膺祥，颓基已构，宝命再昌。盘石既树，鸣玉有」锵，允敷邦教，实总朝纲。于周比郑，在汉犹梁，仁寿每爽，与善虚陈。摧芳始夏，」灭采当春，小年莫返，大夜无晨。嗟乎此池，蕴我名臣。北京图书馆藏拓
【志盖】阙
【铭文】故使持节卫大将军仪同三司定州刺史俊仪县开国男」墓志铭」君讳周安，河南洛阳人也。叡绪崇天之基，遥源构日之祚，」远契龙图之征，玄符龟纬之瑞，具彰于玉牒，允备于金腾」者矣。恭宗景穆皇帝之孙，侍中征西大将军仪同三司」汝阴灵王之第九子。器识温雅，志业清简，明义在躬，徽风」被物。永平二年，除羽林监。又以君思量恢敏，风清裁旷，延」昌三年，迁都水使者，寻除游击将军。五门禁重，心膂所归，」九室崇严，典谟攸在。神龟元年，除城门校尉，营构明堂都」将。两服载驱，六闲庄逸，缉御之政，实委桢干。其年兼太仆」少卿，本官如故。孝昌三年，除通直散骑常侍，加龙骧将军。」武泰元年，以宗冑勋望，封开国男。建义元年，主上圣德」应符，中兴启运，奉迎河阴，遇此乱兵，枉离祸酷。皇上痛」悼，朝野悲惋，追赠使持节卫大将军仪同三司定州刺史，」开国如故。以建义元年岁次戊申九月乙卯朔七日辛酉」迁葬于长陵之东。乃作铭曰：」大哉干像，缅矣坤天，追光辛似，踵迹农轩。灵图协庆，神祚」唯繁，同资帝绪，分命公门。于穆君侯，承华徽烈，秉武经文，」既明且哲。玉润内融，金贞外洁，高岸难寻，鸿源无际。震彼」风声，勖此名节，初縻虎闬，徙步龙闱。四闼斯辟，三雍以熙，」圭璋载集，茅土相依。方腾海浪，仰构嵩基，高峰既毁，良木」中衰。泉阴晓闇，杨陇晨悲，式镌徽范，永晰山眉。北京图书馆藏拓
【志盖】阙
【铭文】魏故持节左将军襄州刺史邹县男唐使君墓志铭」君讳耀，字仲徽，鲁郡邹人也。始祖伊祁之苗裔，周大将军唐」庄之冑，汉司空公子真之后。君聪慧自然，机颖天发，文祭珠」琬，韵等金球。故觿年处素，誉该邦伦；冠岁登荣，义播朝右。正」始初，出身中山王国中尉。延昌末，除东秦州水曹参军。解府」还京，怡神典素，忘怀文史，攸然自得。十数年中，阖门观书，不」交世务。孝昌中，为侍中尚书令车骑大将军仪同三司左光禄大夫领国子祭酒。东平王雅访才能，倾伫明德，早属令音，」实相如侍，引为宣威将军领门下录事。缪绸帏幄，同文共愿，」造次情机，缛思云陛。俄迁奉车都尉宁朔将军。献赞相须，秘」要询委。复转游击将军散品邹县男。方将翼道合符，用彰鱼」水，报施无诚，殒兹良器。春卌有七，魏建义元年岁次戊申」四月戊子朔十三日庚子薨于洛阳。秀而不实，有识衔歔。粤」十一月甲寅朔二日乙卯葬于河阴县西原乡斜圾里之志」铭：」轩辕伊裔，陶唐厥遗，雄图豹炳，雕制龙晖。职宣假寐，孝堪无」遗，清规云秀，英略泉飞。鸿声绮靡，令绩葳蕤，交武功遂，庶履」无疆。学海已究，为山未央，云如不淑，闻此歼良。中天隧羽，半」秋摧芳，化往礼迁，龟筮云急。叩陇锵歌，望郊洒泣，思绕河乡，」悲缠雒邑。松径苍茫，泉途杳涩，玄石徒铭，终天奚及。」永安元年十一月甲寅朔二日乙卯葬。北京图书馆藏拓
【志盖】阙
【铭文】大魏故侍中特进骠骑大将军尚书左仆射司州牧司空公巨平县开国侯元君之神铭」君讳钦，字思若，河南洛阳人也。恭宗景穆皇帝之孙，阳平哀王之季子也。长源与积石分流，」崇峰共升极齐峻。丹书写其深玄，绿图穷其妙迹。固以备诸篆素，磬于金石者矣。君资五行」之秀质，禀七耀之淳精，生而瑰奇，幼而俊异。磊落拔俗之韵，发自天衷；俶傥逸群之操，起于」衿抱。三坟五典之秘，丱岁已通；九流七略之文，绮年尽学。齿在僮稚，雅为献文所矜；未及」弱冠，偏蒙高祖流爱。出入之际，与众不同，燕会之日，每见优礼。太和中出身元士，俄迁正员」郎，寻转左中郎将。景明初，除司徒右长史。正始末，为辅国将军尚书吏部郎中公。神兼物表，」识洞人先，毗台阐誉，赞省有声。即授散骑常侍给事黄门侍郎。羽仪华阁，丝纶紫帏，凝然若」山，涣乎如水。于时阴衡泛极，降沴荆杨，原漯滔流，民用惛垫。辰居耿虑，吊彼萌黎，思杖才良，」慰兹齐庶。以公望实宗贤，仁润兼畅，光扬之寄，实唯伊人。即以本官持节慰劳，衔命载驰，皇」泽攸孚。于是人饱注川，家蒙挟纩，洪涛斯弭，鼋鼍不勃。还除大鸿胪卿，寻授度支尚书，转大」宗正卿七兵尚书。频升九棘，联涉五省，官人以能，朝野荣之。又加抚军将军仍尚书。遂丁太妃忧，泣四消魂，哀号毁骨，水浆不入，扶杖不出，一二年间，几于灭性。服阕，除镇南将军金紫」光禄大夫，又迁卫大将军中书监。任维国秘，职司王言，笔下云飞，纸上风起，忠规良谋，内外」称焉。又除尚书右仆射加车骑大将军仪同三司，复授宗师侍中尚书左仆射骠骑大将军」仍仪同。端衡政本，百揆斯归。薄领纷腾，文翰委积，公心闲治要，性练鸿纲，举凡而巨细无遗，」撮目而隐显俱晓，虚来实返，浩浩同歌，千条万绪，游游共咏。虽荀公之明辨未然，陈君之预」瞻不或，方之于公，远有惭色。既如陇右匪民，荆蛮蠢服，蔓草将延，望根待灭。皇帝酬咨鹰扬，」佥属攸归，遂以公为大将军二道都督。公乃仰察庙胜之规，俯荷推毂之寄，长旌西指，豳雍」风靡，秉钺南麾，荒夷草偃，洪勋茂积，简在帝心，振旅旋旆，除司州牧仍骠骑将军仪同三司。」赫赫之威既备，岩岩之重攸锺。三河六辅之民，敬之如神明；七相五公之家，畏之如雷电。以」病乞解，蒙授侍中特进左光禄大夫。未几，复除侍中司空公开国侯，食邑五百户。公宦通两」京，首登三事，燮阴阳于四海，谐水土于天下。汪汪乎若大川，陶陶乎若巨壑，注之不盈，泄之」不竭者也。至于秋台引月，春帐来风，琴吐新声，●流芳味，高谈天人之初，清言万物之祭；虽」林下七子，不足称奇；岩里四公，曷云能上。方将望北辰以未移，指南山而亢寿，参稷契如并」驰，共且奭而齐轸。而上天不吊，降祸斯人，春秋五十九，以建义元年四月十三日遇害于北」芒之阴。金玉随瓦砾同泯，兰蕙从芛莸俱尽，哀乎悲矣，何酷如之。天子悼伤，乃赠侍中太师」太尉尚书令骠骑大将军定州刺史，谥曰文懿，礼也。使鸿驴太常监护丧事，赐东垣秘器、朝服一袭，祭以太牢。粤永安元年十一月甲寅朔八日辛酉迁窆于西陵之阿。痛德音之灭响，」伤神影之潜辉，题斯言于一石，庶万古而可期。乃作铭曰：」绵邈帝始，杳眇皇初，迹潜绿帙，名隐丹书。金道移运，水德应符，赫哉大魏，勃矣其敷。恭宗纂」庙，阳平阐蕃，握图龙跃，裂璧鸾翻。功兼九有，绩覆三元，麟趾既茂，椒聊亦繁。惟公诞载，实资」妙气，精褒五像，神融七纬。识洞玄文，学穷秘记，指岳方仁，瞻河比思。凭海濯鳞，抟风耸翼，一」举图南，九万不息。再飞青槐，三栖丹棘，淹留枢揆，从容禁阈。官以德设，爵用才行，若人出处，」所在文明。栋梁广夏，盐梅大●，水流土止，地平天成。报善参差，酬仁淼漫，逸翮方腾，骏足将」半。中途顿驾，陵空落翰，山颓河悲，良折岂●。日沉朱陆，月次黄锺，室卷组帐，庭设龟龙。泉门幽隐，陇户深重，一去永矣，归来无从。北京图书馆藏拓
【志盖】魏故兰夫人之墓志铭
【铭文】魏元氏故兰夫人墓志铭」夫人讳将，昌黎昌黎人也。营州刺史陵闵侯之曾孙，散」骑常侍□营二州刺史寿阳简公之孙，赵平太守之第二」女，武卫将军景略之妻。夫人幼怀四德，声实两着。年十」二，嫔于元氏。恭孝之性，发自天然；倒裳之志，未笄而」备。是以舅姑钦其至诚，娣姒敬其高轨。覆爱之心，」义姑未加其善；劳己下人，敬姜不比其量。方应母仪」天下，礼范将来，而灵不吊善，奄然徂逝。春秋」五十有一，以建义元年九月廿一日终于第。粤永」安元年岁次戊申十一月甲寅朔廿日癸酉葬」于西陵。恐岸谷更迁，勒玄石以传之。其词曰：」贵系绵远，峻氏攸长，庆锺遐胤，累叶传芳。祖休」燕代，父魏留光，后季承馨，官列周行。降生令淑，」早归天族，伊其满堂，如金如玉。称善高门，富美」华屋，丝笙之所，谁理膏沐。玄扃方奄，此夜何修，」徒怀礼范，傍有谁求。青松稍长，白杨渐抽，寄言」泉石，播德魂丘。北京图书馆藏拓
【志盖】阙
【铭文】魏故安东将军光州刺史元使君墓志」君讳礼之，字休，河南洛阳人也。高宗文成皇」帝之曾孙。祖太保齐王，自岳登台，仪形帝室。父」虽派奉天波，早怀隐遁，故在始终，遂辞缨王。君幼」禀冲和，夙怀清雅，恭孝温笃，友悌慈仁，爱学敦书，」好琴善□。起家为给事中，叔父河间王整军南迈，」引为军主。既参戎务，威略载宁，及至旋师，名闻」朝阙。方欲藉甚日新，飞芳竹素，积善虚言，遂同万」古。以建义元年四月十三日遘疾薨于京师，时年」廿三。呜呼哀哉。上甚痛焉，追赠使持节安东将」军光州刺史，以宠亡魂。越廿有二旬，永安年元年」太岁戊申十一月甲寅朔廿日癸酉窆于荒山之」西岭，崎?之北岗。痛清猷之方永，乃依风以表志。」其辞云尔：」昔在上圣，建国维城，若此令哲，继世敷名。凭河藉」幸，依岳挺生，珠晖玉朗，桂采松荼。兰心忽卷，清波」已竭，亲友涕流，孀孤恸绝。深陇上寒，泉灯下灭，寂」寂空帷，尘丝纳结。」世妇鲁国唐氏。北京图书馆藏拓
【志盖】阙
【铭文】魏故镇军将军豫州刺史元使君墓志」君讳子永，字□休，河南洛阳人。祖太保齐郡顺王，启」天四履，光纂二南。父夙离固疾，事绝缨冕。叔父河间」王，地属维城，养君为子，抚爱特隆。君礼逾天性，生而」母没，养自王宫。禀质冲和，操履贞白，风仪闲敏，才华」颖秀，容止有规，?愠无色。学洞经史，辞兼博丽，门信」荣家，朝称宝国。出身为给事中。王既任允推毂，君从」镇秦岭。边违化，启为别将南征，英略载敷，凶丑时」散。俄而吴楚内侵，徐杨外动。王复秉律东川，扫定纷」逆，以君谋谟克济，假冠军将军。定策重帷，决胜千里，」淮海还流，君之绩也。献捷入朝，迁为员外散骑常侍。」方期远驱长辔，结采春晖，积善何冤，奄从朝露。武泰」元年太岁戊申四月十三日薨于京师，春秋廿五。」帝□悼焉，追赠使持节镇军将军豫州刺史。显光泉」驾，〔但〕照上门。其年十一月甲寅朔廿日癸酉窆于大」陵之右。痛清猷之永灭，乃表志于幽扃：」清源何巳，琼枝方茂，似桂孤荣，如兰独秀。结润沧波，」抽阴昆岫，璧镜始悬，高堂初构。盛衰忽改，今古已迁，」早离华馆，遽掩荒埏。冥冥永夜，杳杳深泉，山泉晓月，」垄路朝烟。亲宾殒恸，仆御流连，哲人惟往，竹帛方传。北京图书馆藏拓
【志盖】阙
【铭文】魏故散骑常侍镇南将军金紫光禄大夫领国子祭酒济州刺史王使君墓志」祖讳奂，齐故尚书左仆射使持节镇北将军雍州刺史。」夫人陈郡段氏。父道矜，太中大夫。」父讳琛，齐故司徒从事中郎。」夫人彭城刘氏，嘉兴县主。父义恭，宋太宰江夏王。」公讳翊，字仕翔，徐州琅耶郡临沂县都乡南仁里人也。绵瓞开源，本枝流绪，长」澜远，层峰峻极。然其世载金紫之荣，族茂银黄之贵，四海尚其羽仪，九流重」其冠冕。祖怀文抱质，道贵当时。父愠古知新，名传后世。公膺积善之余烈，体锺」美之粹灵，标聚桂于八树，茂兹兰于九畹；亦既翻飞，羽仪上国，雅号南金，盛称」东箭；而宗致玄远，志尚清高，有如水镜，无异珠玉。解褐为秘书郎中。望延阁以」载飞，临广除而一息。庶士仰之而推高，众流慕之而归美。俄转员外散骑侍郎，」又除襄威将军补司空主簿。追申起家之屈，迁为从事中郎，特除中书侍郎，加」镇远之号；又为清河王友，余官如故。公自通籍承明，黄道玄武，理翮凤沼，曳裾」菟园。辞采蔚其秀出，讽议畅而清举，裴王愧其通要，邢刘谢其花实。而监方察」部，任重望隆，我求懿德，用膺嘉选，乃除使持节都督济州诸军事左将军济州」刺史，又加平东将军。于是照之以冬日，润之以夏雨，聊示蒲鞭之威，必存竹马」之信，至如贾父北临，羊公南抚，异世同规，殊途共辙。又行定州，以患辞免。乃除」平南将军散骑常侍，寻转安南将军银青光禄大夫加散骑常侍。及中兴统历，」宝命惟新，属想上庠，留意东序。乃除镇南将军金紫光禄大夫国子祭酒，常侍」如故。仍养沉痾，未缨职事，纵容宴喜，优游岁时，闭阁垂帷，独运心识，左琴右书，」独王怀抱。而精义解颐之奇，丽藻陵云之异，固以道镜儒林，辞华文苑者矣。谓」此高门，有验多福，何期冥昧，终愆与善。春秋卌有五，永安元年岁在戊申十二」月壬午朔〔注〕廿日辛丑终于位。朝廷悼惜，行路霣涕。粤以二年岁次己酉二月癸」未朔廿七日己酉窆于洛阳西乡里。念高下之相倾，恐陵谷之递变，蕴黄泉而」靡作，托玄石以留绚。其词曰：」昭哉卿族，郁矣公门，家庆所在，世禄攸存。耀卿之子，叔茂之孙，犹如桂馥，有若」琼温。器成瑚琏，才标桢干，居凤比翼，在龙称翰。言等泉流，文同雨散，始登麟阁，」终临虎观。高风济济，远气昂昂，如金如锡，令问令望。方期海运，有冀云翔，遽然」毁玉，忽矣摧梁。彯彯墙柳，凄凄薤露，出墎衔悲，临穴兴慕。将繁聚棘，行游狡菟，」无复春秋，空哀丘墓。北京图书馆藏拓
　　〔注〕永安元年十二月甲申朔，原志误。
【志盖】阙
【铭文】魏故使持节征东将军青州刺史元君墓志」君讳●，字道明，太祖道武皇帝之玄孙，武昌简王第五子。其」先允箓图而龙飞，承五德以启运，建殊迹于唐基，敝祏声于周」业。君少禀岐嶷之容，长怀韶量之操，孝友称于邦闾，悌顺着于」宗邑。年十七拜太尉府咸阳王参军事，又除宣威将军给事中。」君深尚洗耳之高风，不贵吹竽之滥职，乃解璎辞絻，请归林壑。」帝方体君器干，维絷不已，教府清要，任锺五典，毗赞之重，未易」其人。乃璧君为镇远将军司徒掾，又除冠军太仆少卿。晖棘崇」华，务唯帝难。君控厘克谐，官无废职。正光之末，三辅驰烽，五陵」传檄，杏李倒悬，危若累卵，苌蛇邀路，遂同绵径。上乃除君右将」军东秦州刺史。君奉命鹰阙，载驱狶陌，拯将溺于深淟，救垂炭」于猛烈。又州南接崇华，因便徙称。复授君安西将军北华州刺」史当州都督。君绩誉转彰，帝尤嘉焉。及还京洛，秦华二州，请荫」继路。方制绵琼玑，和羹鼎溢，百六算谢，中兴当璧，兰莸共摧，玉」石同粉，与善之文徒张，辅仁之义空说。春秋卌七，薨于河阴銮」驾之右。哀踰止相，痛过罢市，皇上震悼，礼赙有加。诏赠使持」节征东将军青州刺史。有子礼宗，孤慕穷庐，独思灵枕，怨风树」之不留，恐金芳之永坠，故镌玄石，仰述徽藻。其词粤：」析彩星浔，分光离埏，克诞英哲，唯君独擅。作蕃西岳，政宣民誉，」化洽桥枝，爱留棠树。胡宁不慭，运锺百六，素体雅融，德音倗淑。」龟筮献吉，先远戒期，庭森绋柳，门蔚椿?。挽声凄楚，葆吹徘徊，」千秋万祀，顾有余哀。」永安二年岁次己酉三月壬子朔九日庚申。」都合五百一十七字也。北京图书馆藏拓
【志盖】阙
【铭文】魏故安西将军凉州刺史元君之墓志」君讳维，字景范，河南雒阳崇让里人也。烈祖道武皇帝之玄孙。」镇南将军兖州刺史之第五子。其先建国命氏之由，备宣图史，」不复详焉。君称奇襦子，擅美圣僮，利等楚金，美称稽箭。然其多」闻博识，睹奥穷源，辩析秋豪，论光朝日，碎金为文，连芝成韵，器」怀恬雅，志度清立，疾风未●其节，迅雷不扰其心。及其受教二」庠，声高两观，缙绅慕其风流，刍荛仰其声藻，故游梁敖楚之容，」〔注一〕接袂而同归。曳裾蹑矫之宾，连袖而共至。以宗官望典，亲贤是」寄，乃辟君为大宗正丞。毗赞宣翼，备其僚彩，辞翰锋出，讽议川」流，借乎不侧，〔注二〕萧然无际。而风格素高，崖岸清举，振衣独立，不杂」尘埃，道秀人间，才标当世。以兹名望，属此中兴，方当?浮云而」上驰，杂涷雨以高迈，而历阳之水遽流，至止之火奄及。春秋廿」六，以建义元年四月十三日河梁之下，非命卒世。痛轸苍泉，毒」流皎日，家国含酸，行路殒泣。有诏曰：故宗正丞元维，道业淟」旷，文义详正。方委维诚，以康冶道，岂图非虑，奄离祸酷。言念遗」烈，殇悼兼怀，窀穸有期，宜申追远。可赠安西将军凉州刺史。」痛金兰之奄洁，悼遐峰之中隧，嗟幽户之莫开，伤泉门之永閟。」其词曰：分流汤谷，折照曦庭，我宗盘石，唯德唯馨。三才降」哲，河壑裁精，藏往既构，云峰削成。斐亹朱缋，葳蕤绿文，名踰虎」阁，义轶龙坟。美同会竹，馨等稽芬，高唐树雨，至止郁云。舒原点」黛，颜岫擒红，始披风气，将展云客。〔注三〕必庆无征，●鸣既锺，团扶中隧，灵构?峰。葵筮言兆，七饭将临，龙轩止辙，凤吹虚音。狐场町，松槚?森，九重无晓，泉门永深。」大魏永安二年岁次己酉三月壬子朔九日庚申。北京图书馆藏拓
　　〔注一〕容当为客字。
　　〔注二〕侧为测之通假。
　　〔注三〕客当为容字。志文中常有相近字偏旁互易现象。
【志盖】魏故仪」同笱使」君墓铭
【铭文】魏故使持节卫大将军仪同三司冀州刺史博野县开国公笱君之」墓志铭」君讳景，字景峦，河南洛阳人也。源流浩汗，鸿波浚于委水；基构隆崇，」长峰迈于积石。固已腾翠薇而孤上，映沧海而独深。祖侍中司空河」东王，既以器秀见知，跨龙翰于代京。考平北将军并州刺史，复以才」俊取识，擅凤翅于洛都。君禀天地之气，资川岳之灵，幼而有知，长而」通敏。神慧起自蒲车，眸辩发于竹马。故清规之称，于是号为世袭；素」范之美，自此言其可远。大丞相柱国太原王雄规出世，英略不群，监」裁所归，物望爰属。以君清徽宅身，风华在己，特所留爱，偏见器重。遂」以妖氛未灭，游尘仍梗，秉律之任，注意斯在，加君宁朔将军帐内别」将，举仁勇也。乃属武泰在运，昏后乱政，魏道中微，社稷无主。丞相以」世荷蕃屏，志存匡复，起兵晋阳，问罪伊阙。而君识洞机萌，深鉴未兆，」遂同经谋，豫此规略。及日角有归，龙颜在历，丕业既就，大赏斯行，以」君诚效有着，鸿勋可录，崇章须被，广土宜及，乃授抚军将军金紫光」禄大夫博野县开国伯。后以酬庸未尽，宜更褒锡，进爵为公，食邑千」五百户。君器度详雅，风韵恢正，一艺无违，百行斯备。故?愠之色，未」形于家人；讥论之言，上弗闻于朝廷。方当籍此多善，用享余庆，如浮」未几，若休奄及。春秋二十九，以永安元年十月十六日薨于并州之」晋阳。天子哀悼，百寮痛惜，赗赠之礼，有隆常数。乃下诏追赠卫」大将军仪同三司冀州刺史。粤以永安二年四月三日迁葬于洛阳」城西四十五里，当谷城之北。哀景行之不追，悲德音之莫扬，缉遗烈」于松户，缀余芬于泉室。乃作铭曰：」盛德之后，仍世克昌，将相之裔，莫不重光。唯公载诞，实属余芬，如玉」之润，如桂之香。粹衿内朗，雅韵外敷，舍兹巾褐，曳彼长裾。武议一托，」戒章再纡，声华鞭板，绩茂戈殳。皇历已圮，帝业将升，毗功践土，赞道」中兴。金龟是纽，山河是膺，朱紫共袭，剑玉相承。辅仁空术，报道徒文，」骏足罢驾，逸翮摧云。幽夜莫晓，寒穸不春，同彼千载，歼此良人。北京图书馆藏拓
【志盖】阙
【铭文】魏故车骑将军司空公元故夫人冯墓志」夫人冯，冀州长乐信都人也。燕王之孙，燕州使」君第二之女。公体量沉隐，爵望凝高，除建兴」太守中散大夫。后清恭道顺，除燕营二州刺史。公」宽恭忠?，任着恒朝。夫人品聪精之休气，承积」贵之英风，贞姿彰乎总日，闲淑誉于笄辰，闺中」有婉娩之称，阃外闻四德之声。修家理合，樊姬」莫与其量；恭夫罔忌，郑袖不二其怀。好读诸义，」巧于辞令。春秋卅四，永安二年岁次己酉闰月」十五日薨乎第。以八月十一日葬乎京城西北」□里北芒之南。其辞曰：」□松久绿，石濑长清，洪芳积世，乃育斯馨。言功」幼日，婉淑鬓龄，冰坚等誉，玉洁齐声。冰坚伊何，」泛流断娉，玉洁伊何，有行唯令。径风弗移，罩然」雅性，如彼尘珪，溃中独凈。累功巢室，之子攸归，」□维齐季，夙夜靡违。居仁必寿，义保遐期，如何」霜质，夏折贞徽。入幽宁质，出景飞魂，杨兆多烈，」玄庭□□。长归夜室，永谢晨门，痛矣，人去名存。北京图书馆藏拓
【志盖】魏故大丞相江阳王铭
【铭文】大魏丞相江阳王墓志铭」王讳继，字仁世，河南洛阳人也。太祖道武皇帝之玄孙。左光禄大夫仪同三」司南平王之仲子。王锺阴阳之美，膺命世之期，辞气光润，雅性宽善，靡竞于人，」与物无际，?怒夷而弗形，是非混而难识，湛若委水，峻如削成，未有测其高深，」知其崖涘者。备九德以治身，总百行而修己，博之以文章，加之以礼乐，负经国」之具，怀王佐之才。虽在王族之中，未有贵位。然当时论者，咸以远大许之。俄有」公辅之望。年十八，以皇兴二年出后伯祖江阳王，即以其年袭承蕃爵。奉荷成」构，于是抚翼北冥，抟扶南举。爰始弱冠，逮乎岁暮，遍历尊显，备尽荣要，亟临方」镇，累登连率，往来帷幄，频烦司会，再居上将，七蹈台阶。平北、安北、镇北、柔玄、抚」冥、怀荒、青州、恒州、司州牧，仪同、司空公、司徒、太保、太傅、大将军、录尚书各一。侍」中、尚书、左卫将军、领军将军、骠骑、特进、太尉、太师各再。其莅之也，宣威略于幽」都，希柔嘉乎海岱，尽拾遗以规衮阙，磬献替而济可否，控熊罴以誓御侮，严八」次而卫皇宫。升季铉，平水土，缵维禹，达坤性，作中台，均霜露。庶姬友慕善，职登」上阶，莅元辅，宿离以之不忒，日月于此重明。及运属兴皇，作牧京甸，不设钩矩」而奸盗已息。至乃桃李之垂于术者弗敢援，玉帛之亡于路者莫之取。鞭朴委」而无施，缧?萦而勿用。若夫孝盛家声，子行也；忠繁国誉，臣节也；功能润世，茂」庸也；作宰逾恭，劳谦也。具总众美，详兼四德，故能出内丕显，受遇两京，光辅四」帝，历年三纪，穷生民之大宝，极人臣之尊贵。自皇魏已来，虽帝子帝弟之亲贤，」宗臣重臣之令望，至于绸缪荣庆，被服宠灵，保身全名，与禄终始，未有如王者」焉。虽伯献五蹈，三事方兹，犹劣伯始，七登九命，况此非优。方当受献上庠，为国」元老，而禀命不融。春秋六十有四，永安元年薨于位。天子愍悼，群后咨嗟，诏遣」使持节抚军将军大鸿胪卿陆元庆奉安即柩。赠使持节丞相都督雝泾岐华」四州诸军事大将军雝州刺史印绶，侍中、王如故。粤二年岁次己酉八月庚戍」朔十二日辛酉葬于洛阳之西山。善二妃之不从鄙，自周其未改。前佐司徒府」咨议参军事太常卿琅琊王衍，前佐司徒府记室参军事大将军府从事中郎」新平冯元兴等，虑陵谷质迁，丘陇难识，故凿志埏阴，刊载氏族。乃作铭曰：」峨峨峘嵑，为岳作镇，宣气炳灵，开英育俊。比德削成，岂伊重刃，嗤彼丘陵，及肩」非峻。爰初抚翼，起自北冥，图南不已，负日上征。懋才尊爵，重器隆名，大宝兼萃，」七陟槐庭。既平水土，亦理阴阳，和风燮雨，均露调霜。贫贱易久，富贵难长，明台」遄没，倏矣沦光。窀穸有期，卜远云及，酸铎悲歌，送归原隰。长即丘墓，永辞城邑，」遗德犹存，清风可挹。北京图书馆藏拓
【志盖】阙
【铭文】魏故车骑大将军平舒文定邢公继夫人大觉寺比丘元尼墓志铭并序」夫人讳纯陀，法字智首，恭宗景穆皇帝之孙，任城康王之第五女也。蟠根玉」岫，擢质琼林，姿色端华，风神柔婉，岐嶷发自龆年，窈窕传于丱日。康王遍加深」爱，见异众女，长居怀抱之中，不离股掌之上。始及七岁，康王薨俎。天情孝性，不」习而知，泣血茹忧，无舍昼夜。初笄之年，言归穆氏，懃事女功，备宣妇德。良人既」逝，半体云倾，慨绝三从，将循一醮，思姜水之节，起黄鹄之歌。兄太傅文宣王，违」义夺情，确焉不许。文定公高门盛德，才兼将相，运属文皇，契同鱼水，名冠遂」古，勋烈当时。婉然作配，来嫔君子，好如琴瑟，和若埙篪，不言容宿，自同宾敬。奉」姑尽礼，克匪懈于一人；处姒唯雍，能燮谐于众列。子散骑常侍逊，爰以咳襁圣」善，遽捐恩鞠，备加慈训，兼厚大义，深仁隆于已出。故以教侔在织，言若断机，用」令此子，成名克构。兼机情独悟，巧思绝伦，诗书礼辟，经目悉览，纮綖组纴，入手」能工。稀言慎语，白珪无玷，敬信然诺，黄金非重。巾帨公宫，不登?异之服；箕帚」贵室，必御浣濯之衣。信可以女宗一时，母仪千载，岂直闻言识行，观色知情。及」车骑谢世，思成夫德，夜不洵涕，朝哭衔悲。乃叹曰：吾一生契阔，再离辛苦，既惭」靡他之操，又愧不转之心，爽德事人，不与他族，乐从苦生，果由因起。便舍身俗」累，托体法门，弃置爱津，栖迟正水，博搜经藏，广通戒律，珍宝六度，草芥千金。十」善之报方臻，双林之影遄灭。西河王魏庆，穆氏之出，即夫人外孙。宗室才英，声」芳藉甚，作守近畿，帝城蒙润。夫人往彼，遘疾弥留，以冬十月己酉朔十三日」辛酉薨于荧阳郡解别馆。子孙号慕，缁素兴嗟。临终醒寤，分明遗托，令别葬他」所，以遂修道之心。儿女式遵，不敢违旨。粤以十一月戊寅朔七日甲申卜窆」于洛阳城西北一十五里芒山西南别名马鞍小山之朝阳。金玉一毁，灰尘行」及，谨勒石于泉庐，庶芳菲之相袭。其辞曰：」金行不竞，水运唯昌，于铄二祖，龙飞凤翔。继文下武，迭圣重光，英明踵德，周封」汉苍。笃生柔顺，克诞温良，行齐桥木，贵等河鲂。莲开渌渚，日照层梁，谷蕈葛虆，」灌集鹂黄。言归备礼，环佩铿锵，明同折轴，智若埋羊。惇和九族，雍睦分房，时顺」有极，荣落无常。昔为国小，今称未亡，倾天已及，如何弗伤。离兹尘境，适彼玄场，」幽监寂寂，天道芒芒。生浮命促，昼短宵长，一归细柳，不及扶桑。霜凝青槚，风悲」白杨，蕙亩兰畹，无绝芬芳。」维永安二年岁次己酉十一月戊寅朔七日甲申造。北京图书馆藏拓
【志盖】阙
【铭文】魏故谏议大夫建城侯山君之墓铭」君讳徽，字阿敦，河南洛阳人。其先启踪辽右，世雄啄鹿之野；资」贤辅圣，建业溺水之阳。故能翼树生民，遂造区夏，会同诸侯」之列，朝聘万国之序，惟君为上焉。曾祖散骑常侍安南将军金」部殿中二曹尚书镇南将军冀州刺史泰山公。祖安南将军内」都幢将比部尚书定州刺史泰山公。父散骑常侍虞曹尚书使」持节平东将军东徐州刺史建城侯假长广公。英灵迭照，华冕」重晕，令问相承，贤明继轨。君少禀休哲之资，长蹈承明之绪，雅」气独峻，器望孤远。怡心典素，追胜白于长篇；拥思文池，寻斑马」于秘苑。虽云阳五能，铜爵一俊，未云比也。起袭父爵为建城侯，」释褐定阳太守。君体闲共治，走合唯良，始●有来暮之歌，浃兴」谁嗣之咏。真曰民之父母，爱结百族者矣。又迁威远将军冗从」●射。君登朝有誉，处仕流声，朝廷称为有礼，外内钦其贞概。又」转平北府司马。赞厘克允，燮谐弥着，调风易俗，遐迩流音。方引」良谋于紫极，纳正言于枢衡，东影未移，西虞已及。春秋五十八，」永安二年三月八日终于洛阳笃恭里。蒙粤赠谏议大夫。永安」二年十一月七日迁葬于叔父安东将军相州刺史之茔。古往」今来，山川亟改，镂帛或移，镌金难朽。故刊石泉门，永久其词曰：」遥哉遐冑，邈矣玄源，龙盘鹿野，虎视云门。阴乡谒帝，溺水承尊，」祚流遂远，子子孙孙。收轩辽右，纳言上京，祖华父美，子贵孙荣。」开芳山岫，流芬建城，高轩蔼蔼，翠冕英英。重枢累耀，迭岳连晕，」鸾声孤迈，佩响双归。化不周月，民爱同思，徐方虎逝，定阳蟥飞。」天不报善，神亦无亲，兰熏淹夏，桂彩埋春。宝琴埃起，组帐生尘，」风悲结雾，云泣凝津。北京图书馆藏拓
【志盖】阙
【铭文】魏故使持节侍中骠骑大将军司徒公都督冀州诸军事冀州刺史」赵郡开国公尒朱公之墓志铭」公讳绍，字承世，北秀容人也。其先出自周王虢叔之后，因为郭氏，封」居秀容，酋望之胤，遂为尒朱。祖东宫詹事内都大官使持节黄龙镇」大将镇南将军安并二州刺史始昌侯真之孙。父征虏将军武卫将」军持节平西将军燕济华三州刺史散骑常侍大司农卿赠使持节」侍中骠骑大将军司空公雍州刺史谥曰孝惠买珍之第四子。长源」与滥觞并流，高峰共削成俱远，贞贤继轨，冠冕相袭。公幼抱英奇，弱」不好弄，志行凝厉，器用淹雅，惟怀宝望时，敛翼待骋。遭风云于开辟」之始，逢飞龙于中兴之年，遂能输力帝帏，劬劳王业。干纲再造，地纲」惟新，实我公是赖。虽申甫之翼周，仲华之宰汉，蔑以尚也。起家为宁」朔将军步兵校尉，俄迁抚军将军金紫光禄大夫，即除散骑常侍左」卫将军，后授侍中栾城县开国伯，食邑五百户。金貂耀首，玉佩鸣腰，」行实时宗，言为世范。献可替否，每着于青蒲；顺美匡非，屡彰于朝彦。」转拜御史中丞。君冰心独峻，松节孤清，雷电无以慑其怀，岁寒不能」易其操。故登台蹇蹇，振夏日之威；升车愕愕，布秋霜之厉。贵戚绝聚」敛之权，宰衡息贪陵之暴。虽二鲍两陈，未能加也。方当燮四序于台」阶，正五纬于槐路，齐十乱于周篇，等八元于唐典，远气未申，横流奄」及。春秋廿八，永安二年六月廿三日薨于位。圣上恸哀，百寮洒泪，悲」崇山之坠岭，痛良木之摧柯。故追赠使持节骠骑大将军司徒公都」督冀州诸军事冀州刺史。犹以勋业未尽，进爵赵郡开国公，食邑一」千三百户，谥曰文贞侯，礼也。粤永安二年十一月七日迁于司空公」之茔。千秋易往，万古难追，舟壑既迁，陵谷方贸，故刊石泉门，以图永」久。其词曰：」遥哉遐冑，邈矣玄踪，崇基千刃，长澜九重。惟祖惟祢，乃侯乃公，载文」载武，为光为龙。若人郁起，时逢运开，峨峨崇阙，郁郁层台。高盖出入，」长毂往来，珥金容欤，鸣玉徘徊。若兰始茂，如日方融，骏辔将骋，远路」已穷。摧鳞冻雨，折翮颓风，长辞高馆，永閟泉宫。丘垄寂漠，松槚成行，」悲风旦举，愁云夜张。前临济济，却背洋洋，薀于此地，于嗟未央。北京图书馆藏拓
【志盖】魏故仪」同尔朱」君墓志
【铭文】魏故使持节车骑大将军仪同三司都督定州诸军事定州刺史万」年县开国伯尔朱君之墓志铭」君讳袭，字显伯，北秀容人也。其先出自周王虢叔之后，因为郭氏，封」居秀容，酋望之胤，遂为尔朱。祖东官詹事内都大官使持节黄龙镇」大将镇南将军安并二州刺史始昌侯真之孙。父征虏将军武卫将」军持节平西将军燕济华三州刺史散骑常侍大司农卿赠使持节」侍中骠骑大将军司空公雍州刺史谥曰孝惠买珍之第六子。君承」风弈叶，禀气降神。图城起于戏竹，画陈发自游蒲。故邑里号曰神童，」在世言其可大。司空以君机警特甚，偏所钟爱，尝谓人曰：此儿乃是」家门之千里，但恐其勇于授命，终不得卒其天年。暨元颢肆逆，毒流」神甸，涓涓不拥，蔓蔓将及。主上方欲危冠练服，跨兹骥騄，亲御六军，」躬行九罚。以君雄才不世，神武自天，推毂所归，注意斯在，乃起家，拜」君中坚将军员外散骑常侍右军都督。君于是受蜃庙堂，拥麾遄迈，」径自轘辕，趣贼右股。丑徒望风，深相畏惮，敛师回避，莫敢前进。属荧」阳不守，人情骇动，军士逃散，莫有固心。君乃顾谓左右曰：今日之事，」义在必死。遂自率部曲数百骑，径越贼所，与之格战。而贼众我寡，强」弱势殊，事穷力屈，方见羇执。君虽身处囚虏，而壮志踰厉，未能见容，」淫辟遂加。春秋十八，粤以永安二年六月廿三日薨于京师。天子哀」悼，百僚痛惜，赗赠之礼，有隆常准。乃追赠使持节车骑大将军仪同」三司都督雍州诸军事雍州刺史。犹以声望未褒，转赠定州刺史万」年县开国伯，食邑三百户。考德立行，谥曰武恭，礼也。粤以永安二年」十一月七日迁葬于司空公之茔。悲天地之长久，痛陵谷之迁从，缀」遗芳于泉石，觊千载之犹是。乃作铭曰：」天地发祥，川岳降祉，余庆在焉，若人生矣。邑号神童，世称才子，骏足」方驰，逸翮将起。击水初骞，抟飘始翥，心存王室，志康世务。乃屯细柳，」实称大树，狂风忽起，横流是遇。昂昂俊秀，烈烈奇英，抗言异所，执操」不倾。志在必死，义无求生，淫祸乃加，非命斯缨。云结朱旗，风凄素柳，」萧瑟丘杨，沧茫松阜。始共天长，终随地久，式照景行，永扬不朽。北京图书馆藏拓
【志盖】无字，中央莲花，四边四象纹。
【铭文】魏故员外散骑侍郎元君墓志铭」君讳恩，字子惠，河南洛阳人也。若夫太一玄像之光，灵」门帝室之美，固以仰藉先资，聪晕紫叶，乃祖乃父，胡可」详言矣。太宗明元皇帝玄孙之子，高祖孝文」皇帝之族弟，征虏将军夏州刺史静侯之孙，抚军将军新」兴侯之元子也。君自少及长，典籍是务，禀性纯和，久而」弥亮。言不苟合，则朋友称其信；恭长慈幼，则远近叹其能。」至于载笑载言，笒书逸响；堂堂于貌，张也之姿；揵揵于陵，」雍也之辨。若乃阜尔岳立，有不可量之高，湛尔淟停，有不」可测之深。此其亦以自立也。斯乃睹兵乱之未息，悼王道」之未宁，故潜驎捡翼，顿驾侍时。虽在朝日浅，事公亦雅无」所长，益不留意焉。年廿有五。永安二年六月廿有九日，遂」遘重瘵，至七月三日终于崇仁乡嘉平里第。收精西淟，潜」神蒙海。粤十一月十九日迁葬于长陵之左。亲戚惜硕」德之云亡，父母恋仁子之永穸，故刊石表功，以彰厥德。」其辞曰：」峻岳堙峰，琼山巨壑，易俟其高，可测其搏。伊人德量，奚可」忖度，宝器自成，焉用磨错，年未强士，扬名河洛。其一愔愔懿」德，敬长慈仁，固约守穷，不贵荣津，有道可务，有怀可遵。运」策吐奇，乐道安贫，九族敦穆，室家诜诜。其二吾子逝矣，丧我」宝器，龙虎摧斑，秋椒夏堕，圆研积埃，方奏永閟。攸攸路宾，」靡不垂泪，如可赎兮，人百其备。北京图书馆藏拓
【志盖】阙
【铭文】魏故使持节征虏将军华州诸军事华州刺史丘」公之墓志」君讳哲，河南洛阳人也。镇西大将军都督定州诸」军事定州刺史临淮公库堆之孙，乞银曹比和真曹宿卫曹四曹尚书洛州诸军事洛州刺史乞直」之子。少质缨资，冠华藻望。高祖孝文皇帝，猥以」照重。七岁之年，擢为内行内小。然行锦群朝，冰心」柱在司。未几复转为中散。而干机运兆，迁鼎伊洛，」万服归诚，千畿贬政。但邀吴踰越，遐息江南，硖石」偏城，?趄暂异。世宗宣武皇帝以知仁不易，简」师必忠，遂召将军从事默衰麾钺兵，不时克剪东」南。虽蒙伦功庙授，未尽余诚。昊天少鉴，绝我孤兰，」地广无心，沦屠八桂。春秋五十有七，以去武泰元」年正月廿一日薨寝于家。十一月戊寅朔十九日」丙申葬在城西十五里北芒之南。然金玉摧感，增」慕而流咏；松兰湮殇，追痛以申抱。故作铭，其辞曰：」皎皎之夫，陵云自远，灼灼三秀，漪漪器婉。行质名」华，如荣若卷，缨佩之资，冠组之仪。珪璋以惠，兰竹」之靡，抽文锦就，旧〔注〕武霜奇，金玉尔怀，何期永斯。北京图书馆藏拓
　　〔注〕旧，当为奋字之讹。
【志盖】魏故穆」君之」墓志铭
【铭文】魏兖州故长史穆君墓志铭」君讳彦，字世略，河南洛阳人也。其先藉圣开基，凭灵庆绪，氏」冑之兴，焕乎方册。侍中太尉公黄钺大将军宜都贞公崇之」后，侍中司徒公太子太傅驸马都尉宜都文宣王寿之曾孙，」使持节宁西将军秦州刺史国之孙，中山太守仁之子。弈叶」扶疏，分柯澜漫，冠冕相承，珠轮结辙。君禀五行之秀气，资四」象之纯精。孝友自天，风韵详远，名誉早播，英猷外朗。神龟中，」司州牧高阳王辟君为主簿。志器明桀，赞务有声。朝廷钦其」德音，四海服其令问。立节嶕峣，若寒松布彩；置行昂藏，如秋」月登霞。正光初，解褐员外散骑侍郎。当官正直，入仕忠贞，躬」履华墀，操尚山泉。俄而迁大司农丞，加伏波将军。慧性深沉，」言不苟合，玉洁自居，惟义是好。于时否泰暂屯，世道纷阻，帝」京神县，举须其人。建义中，以君才高气远，拜中坚将军，行洛」阳令。历任显绩，敷化多美，民咏来苏，爱留棠树。永安中，逆颢」侵洛，避难东游，嘱兖州刺史司空公从兄绍假辅国将军，屈」为长史。君蕴宝怀愚，愿建忠诚，冀逢中兴，思畅奇策。不图飞」祸横臻，春秋卅一，以永安二年六月廿三日暴薨于兖州。落」彩先春，雕光始旭，有识含嗟，朝野悲惜。即年十二月廿六日」窆于芒山。其辞曰：惟海之渊，惟岳之峻，湛淡万寻，蒙笼千」刃。诞生夫子，金声玉振，德冠时儒，道光世训。英英秀萼，烈烈」□姿，九夏蓊蔚，三冬葳蕤。如何如何，一旦倾辉，良木其折，终」□长悲。玄夜芒芒，幽庭萌萌，在生未尽，沦光已逝，人谢名飞，」原行流惠。永安二年岁次己酉十二月戊申朔廿六日癸酉。北京图书馆藏拓
【志盖】阙
【铭文】魏故先生寇君墓志」先生讳霄，字景润，上谷昌平人也。韶起周文，穆举」康叔，樊柯后汉，懋叶魏邦。徐州刺史太尉河南公」之孙，弋阳汝南府君之第五子。先生胎禀乾坤之」姿，长有天然之行，彰贞白于学时，异恭宽于未冠。」所以炳焕于英俊之群，灼丽于文彦之域。育德不」先，遇世夭起，遂能卷经操而不●，括胸怀而避咎。」处心九三，置身元一，一日俏俏，冀养坤年。后以第」二兄与相州刺史安乐王名德相知，随王在相，径」期不还，如州觐问，遇桀贼于路，殒于汤阴。时年廿」五矣。以永安三年岁次庚戍二月丁未朔日在奎」律中侠锺窆于洛阳城西廿五里高祖雍州刺史」墓次。朋人司马或痛道范之速隤，哀松兰之早折，」故望泉门而泣德，托玄石以志音。其辞曰：」□□三元，灼灼刚纪，躬读有文，推之无理。育德似」明，罚善不子，歼我良人，□声若始。痛哉君子，昔矣」良人，信能敬友，孝能安亲。邦家之宝，唯代之珍，身」沉月积，景德日新。倚倚哲人，攸攸志道，温若樛木，严」如松栲。振影公庭，归灵紫宝，抽光唯晚，隐德唯早。北京图书馆藏拓
【志盖】阙
【铭文】魏故使持节镇东将军冀州刺史长平县开国男元公墓志铭」君讳液，字灵和，河南洛阳人，世宗景穆皇帝之曾孙也。鸿基嵬屹，均文武以开」元；丕绪纷纶，等毛南而作冑。祖康王，擢秀悬圃，先后震枢。考沧州，继茂宗垣，弼谐」朝阙。并以克壮忠烈，迈种德音，铭徽号于太常，刊殊勋于王策。君资灵□地，禀映」层城，霜操内凝，金声外发。四术六书之业，览自弱年；三略八陈之规，适于壮岁。神」龟初，司徒江阳王以天宗宿望，洪道中台，收陟英髦，用光槐列。以君器奖时彦，行」契兼优，乃辟君为外兵参军。亦既受命，忠概具宣，赞教府之仪，奖金铉之昭。谟明」献可之策，视五典其必从；允迪替否之宜，顾慎徽而弥设。正光中，朝纲稍紊，边网」绝维，鬼谟生尘，庐山结雾。雪居髽首之貊，越虎落而南侵；投俾戎北之氓，弃天田」而作暴。车骑大将军大都督仪同李公诞应推毂，爰董戎麾，换纂才雄，振兹薄伐，」乃以君为开府属加征虏将军。君既从戎律，爰方启行，出纳经谋，志扫穷孽。军威」所拟，翰海绎骚，桴鼓所当，榆关震迭。寻以李公遇患，被旨还京，君以府僚固从。」斛落大都督大行台广阳王任均方邵，庙算所归，敕总三军，龚言继伐，以君帅贞」宿习，涉用有成，即假君平北将军别将，仍留讨叛。君观敌形胜，设固守之规；视寇」气衰，陈进取之略。经论屡发，密算亟陈。庶荡虔刘，克宁有北，而广阳趣乖，城濮内」念雄规，虽握强兵，恐无救乱。君遂因疾，苦请还京。自发之后，威略弗周，妖贼纠纷，」果乱东夏。当世名哲，咸服之识，机者焉及？中兴启运，宰辅丕融，委束帛以求贤，骋」翘车而纳德。君怀能属世，抱器遇时，方将抗逸翮以抟风，指天池而高鹜，穹灵弗」慭，朝露溘臻。春秋卅有四，以建义元年四月十四日薨于洛阳孝弟之里。粤永安」三年二月十三日迁窆于长陵之东岗。股肱增怆，元首兴悼，赠使持节镇东将军」冀州刺史长平县开国男，谥曰贞，礼也。悲徽猷之莫展，痛名器之中摧，勒铭黄庐，」以旌休烈。其辞曰：应韩开绪，毛毕开源，资干耸茂，禀叡增繁。于铄皇冑，郁烈宗」垣，联光日宇，系宠宸门。康王迈德，沧州继轨，内赞宸枢，外任蕃鄙。忠烈上腾，清明」下委，惠政云披，仁泽风靡。及君●构，载振余芬，气拢兵钤，志押经坟。当年兼操，允」武允文，犹兰处泽，如鹤在云。名行既立，荣任所归，三能侍赞，六军俟治。翘车斯?，」束帛载行，投书从策，奋袂应机。爰讨鬼方，翼兹幕府，虎落收艰，天田屏阻。密略敬」陈，英规仍举，冀扫虔刘，克清蕃圉。后军异执，事爽英图，因疾辞策，解任还都。既属」休运，方肆经谟，鸿规中掩，罔卒权舆。日月有时，易名斯?，赏发干哀，赠兹荣列。朝」野含酸，亲朋泣血，镌石泉门，式昭永诀。」曾祖世宗景穆皇帝。祖使持节都督中外诸军事开府仪同三司中都大官」长安镇都大将清雍二州刺史京兆康王，谥曰恭。太妃浮海吴，父迁冠军将军」建宁鲁郡二郡太守南宫子。父坦，元士，后除步兵校尉、城门校尉，薨赠冠军将」军沧州刺史，谥曰宣。亲浮海吴，敕赠第一女郎。父丑，北京子都将，后除昌平」太守，死赠征虏将军清州刺史。灵和，出身司徒外兵参军，后除开府属除征虏」将军别将，薨赠镇东将军冀州刺史长平县开国男，谥曰□。」□父冯次兴，太师之子，出身内小内行，后除给事中。北京图书馆藏拓
【志盖】阙
【铭文】魏故大宗明皇帝之玄孙使持」节安东将军营幽二州刺史元懿」公之元子妻陆夫人孟晖墓志铭」若夫大魏开化之原，兰条桂胤之」美，固以仰藉先资，联婚紫叶，乃祖」乃父，焉可详言矣。故司空公东郡」庄王之孙，著作郎之长女也。爰在父母之家，躬行节俭之约，葛蕈不」足踰其懃，师氏无以加其训。于是」灌木之音远闻，窈窕之响弥着，遂」应父命，作配皇枝，恭虔烝尝，中」馈崇顺。粤永安三年二月十五日」终于善正乡嘉平里第。亲戚惜叔」德之已亡，人子恋慈颜之永穸，故」刊石记功，以彰厥德。北京图书馆藏拓
【志盖】无
【铭文】魏故王君墓志铭。」君讳舒，字进寿，乐梁」□城人也。以大魏永」安三年岁次庚戌九月甲戍朔十二日甲申葬于北芒之阳。」夫人慕容。北京图书馆藏拓
【志盖】无。志为上下二方，均刻铭文。
【第一石】王司徒墓志」君讳真保，秦川略阳人。实轩辕之裔，后稷之冑。盖隆」周即豫，霸者专征，陈生嗟去，获兆西域。遂飞实武威，」别为王氏。历代名位，左右贤王。暨汉世大统，诸国内」属，因朝入士，鸣玉西都。后中国失御，魏晋迭升，或龙」腾白马，凤扬金城，所在立功，图勋帝室，受晋茅土，遂」家略阳。高祖擢晋龙骧将军宁夷校尉，赵显美侯。石」虎之子，于时冲年立操，二九登庸。布萼蕃方，联晖相」袭，分金益部，片珪井野，入服貂珰，出任推?。兆虽盘」根海底，即亦抽柯入汉。后石室告屯，苻宗策马，张氏」承机，抚剑河西。豪杰鼎跱」于三方，壮士偃蹇于斯年。爵命缤纷，竞溱如雾。公匪义张祚，东辕入秦。明帝置」席，建师贤之礼；分土南安，托殊常之寄。将欲问策帏」中，委戈庙门，不幸寝疾，薨于京师。翼赞之功未宣，六」奇之谋掩发。秦后痛之，追谥曰庄。曾祖陵，抚军将军」梁州刺史。烈祖伏仁，乞伏世祗连汉阳二郡太守。父」润，陇西太守。秦畿戎裔，习俗悠犷。民负颠?，世为嘱」虑。乃是将军仞锋之场，帝王雕威之地。世祖为之徘」徊，曹公于是逊遁。自代国启基，洮陇初开，抚新御险，」时难其委。以公器略渊明，经纬有方，济时所托，以为」
【第二石】德人。公体敦惠和，化邻南岐之风；育海千里，治□□」欺之术。年未致仕，暴患而薨。民怀市哭之恋，吏抱野」祭之哀。魏苞余善，赠龙骧将军交州刺史。君气品渊」澄，资含玉质。良工不能侥其劲，修纶未足度其深。弱」冠仕郡，历政功曹。刺史山阳公，魏之懿德，识亮高明，」光临申举，择必良彦。自非累代豪家王公之族，才逸」孤群，都无以豫其选。于时民豪列庭，冠带鳞萃。公独」被瞩盼，留目丁宁，即补西曹，用强贞干。在公清雅，声」驰北京。孝文加之，策授广武将军城都侯。公执操自」高，每多慷慨。志兼择翮之规，情含矫鳞之望。风随之」节未申，腾雾之●未举。寝疾不豫，晻然即世，时年六」十，豪友痛之。自魏道历终，大赵应期，寻仁恋德，望坟」追赠。加使持节大都督西道诸军事骠骑大将军司」徒公天水郡开国公太原王，谥曰懿。使持节即柩宣」策，祭以太牢。仰述美绩，镌铭记德。颂曰：」孤根特秀，翻条映月。凄风雅至，容不暂憩。非霜不酷，」自有贞骨。倜傥不群，资狼亦别。严严荆山，遏遏蓝田。」下积瑶琨，上插雰间。时遇善瑑，宝器在焉。记斯明德，」响玉相绵。金石永勒，千载长宣。大赵神平二年」岁次己酉十一月戊寅朔十三日庚寅记。〔注〕甘肃张家川出土。见《文物》一九七五年第六期《甘肃张家川发现「大赵神平二年」墓》。
　　〔注〕据干支推定，大赵神平二年当为永安二年。
【志盖】魏故司徒范阳王墓铭
【铭文】王讳诲，字孝规，河南洛阳人也。高祖孝文皇帝之孙，广平武穆王之子。」理识淹长，气韵通雅，在纨绮之中，灼然秀出。少慷慨，有大节，常以功名」自许。含咏雕篆，涉猎油素，同北宫之爱士，齐东苑之好贤。故巳德高雅」俗，声畅遐迩。年十二，为散骑侍郎，转城门校尉。后为通直常侍。入奉青」蒲，出陪黄屋，簪金带组，鸣佩垂绅。闺闼仰其音彩，冠冕慕其风裁。九曜」任隆，三礼务重，官方所授，罕属其人。而贵亲右贤，总在明德，尔谐之举，」理自有归。乃除太常少卿兼武卫将军。既如命将出车，罚罪南服，千金」日费，三捷无闻，等翱翔之师，同迁延之役。遂增荣左珥，杖节催军，谋无」遗算，有功而反。迁散骑常侍河南中正，封范阳王。既而沸腾在辰，炎燎」不息，乃眷西顾，听朝不怡，式遏所寄，朝无异属。乃假抚军将军平西将」军，为潼关都督，仍兼尚书，为行台。宗伯任重，事归贤戚。乃除宗正卿。及」蜀虏孔炽，关河未静，上将出车，天渊独运。以王兵权帷略，动出人右，遂」敕令赴军，豫谋戎政。拾遗摧朽，皆指麾之力。纶綍望隆，唯才是与，虽曰」多士，特寡其选。转卫将军中书监。鹓沼载清，王言允穆。除侍中左光禄」大夫，加车骑将军。内参衽席，外同舆辇，朝政大小，多所献替。寻除尚书」左仆射。任居彼相，道济斯民，虚来实反，酌而不竭。方谓天德唯辅，神听」无违，垂旒曳兖，作镇邦国，而斯理一愆，长从化往。春秋廿六，永安三年」十二月三日薨。追赠使持节骠骑大将军司徒公冀州刺史，侍中王如」故，谥曰文景王。禀性和理，率由闲素，尤好文典，雅善事功，而方年夭秀，」闻见伤感。普泰元年三月廿七日窆于西郊之兆。惧山隤谷徙，无闻芳烈，乃」作铭壤隧，俾传不朽。铭曰：」帝轩诞圣，皇魏受命，御运视宝，披图握镜。启国承家，维城树屏，鸿烈载」融，本枝膺庆。伊王嗣世，实茂天爵，孝德夤亮，忠规允铄。出典宗礼，入事」帷幙，近穆清晖，远宣威略。执官青琐，肃列钩阵，一董麾节，再奉喉唇。缉」熙端揆，变正彝伦，方谐衮职，永济时屯。祸淫莫验，福善徒设，泰山已颓，」良木斯折。松路一閟，泉门长关，斜汉晚倾，晨光早灭。载铭徽风，式扬休」烈。北京图书馆藏拓
【志盖】阙
【铭文】魏故使持节镇北将军都督建兖华三州诸军事华州刺史睪平县开国伯赫」连公墓志铭」公讳悦，字欣欢，河南洛阳人也。其先茂德雄图，作霸河夏，怀仁辅义，襟带通都，」郁郁之美，焕炳金经，绵瓞之盛，龟书具载。曾祖略，魏安州刺史。祖柔，库部郎中。」皆以持经获举，朱紫代袭。公即抚军将军汾夏二州刺史儒之次子也。」公资二仪之庆绪，体川岳之妙灵，风气温雅，神衿洞远。温凉恭俭之量，始自蒲」车；孝友廉贞之志，茂于竹马。蕴道怀经，才惊俗韵，骑上之能，颇亦知矣。年十八」起家，奉朝请。在朝之敬，不失握曶之勤；旦朔之虔，未违别色之礼。迁宁朔将军」员外散骑常侍领直寝。俄而世逢屯极，运属惟新，天地之德斯归，人神之望云」改。主上中兴，克丕帝业。复拜散骑常侍，在通直之员。于是濯鳞遐举，理翰高」翔，嘉声与日月同晖，令响共芝芳等蔚。佩玉铿锵之盛，跨映群后；簪貂羽仪之」饰，照烂周行。迁领直阁将军，转刀剑主。又以河北名邦，显授须才，京南盛岳，任」柬宜重。除持节龙骧将军建州刺史，寻徙冠军将军河内太守。公徽猷日被，鸿」德岁扬，外布维恩，内施经略。绌折柳之枉，纠争桑之乱。流蝗远集而去灾，暴虎」惭愆以就戮。虽古之善政，孰盖于斯属。永安之年，多难启阶，除使持节北道大」都督。公式遏寇虚，销革蟊蠹，入乡挹道，望境移风。虽黄巾相诫，远有惭德。以宁」缉之功，封睪平县开国伯，食邑七百户。于是猛气弥高，雄声日盛。虽爵宠稍隆，」接物踰下，转拜使持节平东将军都督西兖州诸军事衮州刺史。未及?治，属」兹革政，复以勋着前朝，功铭史阁，还除河内太守，仍本将军。入治未旬，斑白异」路，来苏之泽，咸同是咏。公闲素道德之宗，沉深将相之度，方欲抟扶摇而高引，」乘骐骥而遐耸，报善之庆无征，摧梁之痛云逼。春秋四十有四，普泰元年五月」十八日在郡而薨。诏赠使持节镇北将军华州刺史，开国如故。遂灼龟问兆，卜」日启迁，粤以普泰元年七月己巳朔十四日壬午葬于梓泽旧营。故树德松门，」题芳泉户，乃作铭曰：」呜昔有晋，不竞其风，我有盛德，来为霸功。宝以环成，德由师润，孰若夫子，因心」吐韵。幽无不索，理无不顺，所谓神功，不疾而骏。圣人余事，贤人共之，我行其野，」王言如丝。不整斯振，既缊则治，匪书王府，亦动民诗。利见之始，时惟多故，曷用」□诸，我有王度。锡惟黑社，燕以湛露，亦既九五，迭兹丹素。限生谁我，交臂何追，」心图犹是，人事已非。曰贞管历，体协陈龟，骚骚寒陇，徒有余悲。」夫人刘氏，讳虎儿，洛阳人也。司徒公东安王之孙，新平太守东安公荣之长女。北京图书馆藏拓
【志盖】黄钺柱国大将军丞相太宰武昭王墓志
【铭文】魏故使持节侍中太宰丞相柱国大将军假黄钺都督十州诸军事雍州刺史武昭王墓志」王讳天穆，字天穆，河南洛阳人也。层构与干元同极，鸿祚共坤载为基。赤字天启之征，绿图灵」命之瑞。故以式光于玉板，备纪于金縢者矣。太祖平文皇帝之后。高梁神武王之玄孙。领军」将军松滋武侯之曾孙。太子瞻事使持节左将军肆州刺史襄阳景侯之孙。使持节侍中骠骑」大将军司空文公都督雍州诸军事雍州刺史之长子。诞累叶之崇基，继重光之盛烈，协七纬」之精，苞五常之性。渊乎若仁，悠然似道，千刃莫测其高，万顷不知其广。神质自成，孤贞特秀，八」素九区之理，靡不洞其幽源；三坟五典之书，故以极其宗致。又雄光桀出，武艺超伦，弯弧四石，」矢贯七札，白猿不得隐其层林，紫貂无以逃其潜穴。子房帏幄之谋，田单攻取之术，故以囊括」于心衿，载盈于怀抱矣。起家除员外散骑侍郎。以王器量清懋，识裁通敏，除员外散骑常侍尝」食典御。台府初开，爰祗显命，领太尉掾。于时塞虏叩关，山胡叛命，封豨实繁，长蛇荐筮。以王忠」义夙章，威略兼举，董率之任，佥议斯归。充西北道行台除征虏将军并州刺史。及王师电击，妖」寇霜摧，威略既明，庸勋有典。除聊城县开国伯加安北将军，余官如故。遂假抚军将军兼尚书」行台。孝昌三年，牝鸡失德，雄雉乱朝。肃宗暴崩，祸由酖毒。天柱为永世恒捍，王实明德茂亲，」同举义兵，克定京邑。除太尉公，爵上党王，食邑三千户。仍除侍中兼领军将军使持节骠骑大」将军京畿大都督。魏虽旧邦，革命唯新，王业艰难，事同草创。王内奉丝纶，中总周卫，谟明之道」以宣，捍城之寄踰重。逆贼葛荣，鸠率凶挡，攻逼邺城。以王道镜台端，德清槐列，文以兴邦，武能」定乱，为使持节都督东北道诸军事大都督，本官如故。天柱驱率熊罴，南出釜口，勒貔虎，北赴」漳源。两军云会，三十余万，雷举星奔，并驱济进，锋镝暂交，丑徒鸟散。生擒葛荣并其营部，斩级」十万，马牛千亿。于是殷卫克定，河朔载清，文轨复同，车书更一。增邑通前三万户。加录尚书事，」本官如故。又以王纂荫干晖，本枝皇干，体密君亲，义形家国；与天柱潜结玄图，显成大义，一旧」威灵，再造区夏；虽疏画山川，开锡土宇，礼命光照，器像雕蔚，犹不足以詶静难济时之功，报扶」危定倾之绩。除世袭并州刺史，本官、王如故。流民邢杲，肆毒三齐，屠村掠邑，攻剽郡县。以王为」行台大都督。王神武所临，有征无战，伏尸同于长平，积器高于熊耳。迁位太宰，加翼保鼓吹，增」邑通前七万户。永安三年九月二十五日，运巨横流，奄离祸酷。春秋四十二，暴薨于明光殿。年」及中兴造运，圣明在驭，追赠侍中丞相都督十州诸军事柱国大将军假黄钺雍州刺史，王」如故，谥曰武昭，礼也。以普泰元年八月戊戌朔十一日戊申迁葬于京城西北二十里。痛结三」灵，哀缠四绪，泉扃昼昏，松关夜楚，气尽一朝，悲深万古。其辞曰：」两明交逝，五运代兴，素精既谢，玄祚告征。道符玉版，庆结金绳，若天之覆，如日之升。神武秉德，」福善冥应，义均采药，无德而称。于穆君王，合和诞哲，道契淹门，义昺洙汭。聿奉休踪，式扬清烈，」令问缉熙，徽风昭晰。厥初嘉合，戴笔锁闱，高栖云术，远映辰晖。俟时龙跃，侍运鹏飞，立功以义，」成务惟机。数锺九六，国步未康，北狄孔炽，西戎方强。旗鼓竞进，烽候相望，秦陇幽没，赵魏丘荒。」于昭我后，应期作宰，五典克从，九工亮彩。雰沴时消，妖逋自溃，上协三灵，下清四海。蹈礼循刑，」崇仁履信，有享有通，无悔无吝。云雷遄动，霜风骤震，远无不归，迩无不顺，道迈伊周，勋侔齐晋。」吉凶同域，祸福相依，泰山其毁，良木不持。萧萧杨陇，杳杳泉扉，斜汉灭影，落日潜辉。缙绅曷仰，」社稷焉归，敬镌玄石，铭颂山基。北京图书馆藏拓
【志盖】阙
【铭文】君讳弼，字思辅，河南洛阳人也。明元皇帝之玄孙，卫大将军开府仪」同三司乐安王范之曾孙，卫大将军开府仪同三司内都大官乐安王」良之孙，张掖太守治书侍御史静之子。瑶源湛于灵海，琼峰峻于神岳，」盖已备龙图，详之帝篆。自分花徙照，转实移晖，貂金铉玉，蔚炳丹青，连」华迭暵，可得而略矣。君禀淳风于妙谷，含粹抱于叡苑。鹓毛鸿羽，标于」龆龀之年；韶资雅亮，着于童冠之日。逍遥澄浑之际，比万顷而难量；优」游德义之间，同千里而自得。孝兼香臣，业并坟素，藻丽春华，节劲秋松，」神章绮发，若此金兰，霜心月照，如波水镜。年廿有五，解褐司空府行参」军。直后于时，妙算国英，实充邦彦之举，风韵当时，缙绅所推。转羽林监」直寝，从容闱闺，琴书自闲。除龙骧将军郢州防城别将。转南兖州刺史」使持节智武将军新兴县开国侯。俄迁侍中使持节征北大将军尚书」右仆射司州牧新兴王，食邑一千户。左命内绥军旅，恩同侠纩，外抚疆」场，无惭叔子，体文经武，远缉迩安。将腾镳三君之首，争驾八龙之群，陟」此槐阴，燮兹鼎味。如何青山颓岭，丹桂埋光，昊天不吊，歼此明哲。春秋」卌，永安二年七月廿一日卒于孝义里宅。奥普泰元年岁次辛亥八月」戊戌朔十一日戊申迁窆于苍山之阳。日往月来，地厚天长，陵谷可毁，」竹素易亡，不镌玄石，何以流芳。其词曰：」承叶帝绪，□实皇绵，资神降哲，纂圣膺贤。议玄龀岁，计象?年，机同君」祠，气等文渊。志明秋月，思丽春芳，执素泉飞，举翰烟翔。文超公干，器迈」元方，敦诗悦礼，独秀陵霜。怀忠履孝，游艺依仁，辞金轻富，乐道安贫。乐」无余帛，坐有盈宾，少应台辟，早越龙津。将翼王衡，方赞瞑机，报善无征，」辅仁有疑。青风●吹，素月收晖，仁亡谁则，道丧何依。河桐落彩，山桂雕」英，魏悲奉孝，汉念子卿。哀同郑产，痛等齐婴，如可赎兮，人百其形。愁云」夜徊，思鸟晨吟，坟杨萧瑟，垄雾阴沉。灯闇天苌，户晦松深，镌石幽壤，永」刊徽音。北京图书馆藏拓
【志盖】无
【铭文】魏故南阳张府君墓志」君讳玄，字黑女，南阳白水人也。」出自皇帝之苗裔。昔在中叶，作」牧周殷，爰及汉魏，司徒司空。不」因举烛，便自高明，无假置水，故」以清洁。远祖和，吏部尚书并州」刺史。祖具，中坚将军新平太守。」父荡寇将军蒲阪令。所谓华盖」相晖，荣光照世。君禀阴阳之纯」精，含五行之秀气，雅性高奇，识」量冲远，解褐中书侍郎，除南阳」太守。严威既被，其犹草上加风；」民之悦化，若鱼之乐水。方欲羽」翼天朝，爪牙帝室，何图幽灵无」简，歼此名哲。春秋卅有二，太和」十七年薨于蒲阪城建中乡孝」义里。妻河北陈进寿女。寿为巨」禄太守。便是瑰宝相映，琼玉参」差。俱以普泰元年岁次辛亥十」月丁酉朔一日丁酉葬于蒲阪」城东原之上。君临终清悟，神诮」端明，动言成轨，泯然去世。于时」兆人同悲，遐方凄长〔注〕泣，故刊石」传光，以作诵曰：」郁矣兰冑，茂乎芳干，叶映霄衢，」根通海翰。休气贯岳，荣光接汉，」德与风翔，泽从雨散。运谢星驰，」时流迅速，既雕桐枝，复摧良木，」三河奄曜，坤?丧烛，痛感毛群，」悲伤羽族。扃堂无晓，贲宇唯昏，」咸韬松户，共寝泉门，追风永迈，」式铭幽传。北京图书馆藏拓
　　〔注〕长字在右方加刻…，当为衍字标记。
（志为圭首小碑形。）
【志额】贾散骑」之墓志
【铭文】君讳瑾，字德瑜，武威姑臧人也。祖父天符，以才地高腴，仕宋为本州岛主□，□□」府中兵参军条县令南阳太守。父敬伯，族美才华，州辟主簿，频翼二政，后转别」驾，入府为司马，出广川平原济南魏郡太原高阳六郡太守。皆以才效升转。君」禀玄中之妙气，资海岳之冲精，生而秀异，伟貌端雅，龆年敏悟，志度开廓。俨尔」有望畏之威，怡然有就恩之惠。学不师授，理无隐伏。越数刃入孔公之富室，披」玄奥开李老之妙门。性仁恕，好博施，上泛爱，贵人要，性至孝，谨瞻□。待疾尝药，」同痛疡于一体；进膳奉餐，共虚饱于五内。恩恭悌顺，协穆闺门，弘和肃整，导悦」邦邑。尒其九思殷懃，三端锋锐。清谈写注，则吻间泉涌；执管造素，则笔端火然。」于是声发丘园，响闻京国，为皇宗英彦元恒之所友爱，就家逼引为征东□中」兵参军，进入省为散骑侍郎。端静守分，不窥权门。时或游集，必是四方英彦。后」为帝兄梁州抑为录事参军。凡所履历，皆非意趣，负气郁怏，才志不伸。而时无」德操，令栖凤楫翼。不遇徐□，故卧龙睡伏。祸不甄善，年卅而终。主君哀恸，僚友」悲惜，未婚无子，兄胶州以第二息晶为嗣。晶字士光，幼而聪令，龆年后□，哀毁」有闻。罢祖〔注一〕之童，古今而异。其业尚英骏，识智刚决。志学之年，稽三经之奥；弱冠」之岁，精五典之原。言谈清婉，若齿间含镜；援豪投默，则素上缀珠。才为时□，就」家征奉朝请，俄转通直散骑侍郎直寝。方立效明世，树德当年，日使暂归，卒」家，时廿一。即见悲悼，与闻嗟惜。胶州痛弟息之早终，悲志业不遂，惟缘情以折」中，述二亡之存意。故二柩而一坟，乃镌石而作志云尔：」峨峨灵岳，浩浩东溟。昭昭君子，含气诞生。资天树义，禀日开明。不德之德，可名」之名。咨嗟五孝，优矛〔注二〕六经。行唯道迹，兴言德音。州闾敬羡，京国祗钦。文如错」宝，□若祗金。遐贤协访，迩彦臻寻。朋寔兰薮，友必芳林。」伉俪未媾，胤嗣将替。伊何继体，若子唯侄。云谁克堪，在兹令哲。烝尝肃恭，享廌」芳洁。义形沉沦，声芳不灭。」大魏普泰元年岁次辛亥十月丁酉朔十三日己酉。北京大学图书馆藏拓
　　〔注一〕祖，据文义疑为社字之误。《三国志?魏书?王修传》：「年七岁丧母，母以社日亡。来岁邻里社，修感念母，哀甚。邻里闻之，为之罢社。」
　　〔注二〕矛，当为柔字省写。
【志盖】阙
【铭文】侍中尚书令太保使持节都督冀相殷三州诸军事大将军冀州刺史司空穆公墓志铭」公讳绍，字永业，河南洛阳人。乃祖应期佐命，勋书王府，爵允元侯，位居上将。自斯已降，并国」而昌，或以忠贞作辅，或以文武登相。公陶渐和，生而内美，克岐表乎初载，成□茂乎立年。」体局闲严，风情简旷，伏膺雅道，敦好经术，钻六艺之膏腴，游文章之苑囿。由是风流藉甚，朝」野倾属。爰初立节，崖涘莫窥，乘迅风而遐举，负清天而一息。除太子舍人。选尚琅琊公主，拜」驸马都尉。袭爵顿丘公。除散骑常侍，在通直；寻转正员。俄然闺闼，仪形蝉冕，朝议以缃素纷」芜，文篆淆杂，司藉广内，事归儒雅。乃授秘书监。俄迁侍中，领河南邑中正。献纳帷扆，悬衡邦」族，流品既清，喉唇式叙。世宗晏驾，未命匪闻。储后冲藐，内□猜惧。公任参时佐，忧深责重，」维持国命，匡济时艰。民言不流，朝政缉穆。以功增封八百户。复以本官加抚军将军光禄勋」卿。未拜，仍除卫将军中书监。公深鉴止足，有怀酌损，固辞凤沼。改授太常卿，侍中如故。司乐」攸在，问礼所归，有典必从，无文咸秩。信都民物阜盛，方夏莫先，横大河以树屏，表沧海而为」界。鸡犬传声，若临淄之四境；风俗异制，犹安陵之五方。部政临蕃，佥议攸属。乃授使持节都」督冀瀛二州诸军事卫将军冀州刺史。公以太夫人年在秋方，情存就养，虽降朝旨，固辞」不行。复即本号，为中书令。不拜，仍除殿中尚书。赞政文昌，追功二八，元气彼序，帝载已熙。除」卫大将军左光禄大夫，加散骑常侍。孝昌在运，忧虞珔至，国柄内移，边锋外扰。以公民望朝」右，安危注意，乃授侍中车骑大将军仪同三司。未几，复以本号开府，为定州刺史。辞疾不行，」还除前任，加位特进。公以叔世道消，沦胥莫拯，愿言退息，敛衽归来。冠冕慕其清尘，雅俗钦」其盛则。永安绍历，复延嘉命。国步暂清，人思自尽。不得不癈己殉物，屈道从时。乃拜司空」尚书令。上调纬象，下建民极，道孚日用，功着百司。若列宿之表天纲，山岳之宣地气。圣上」龙飞，眷言旧德，求瘼之任，经挹所先。除使持节都督四州诸军事骠骑大将军开府仪同三」司青州刺史。属东土称乱，暂为匪民，遂辍朱骖，方申后命。公姿此谦晦，达乎出处，荣观之来，」事唯婴拂。虽复居端作宰，当轴秉均，标名义以检俗，托吟讽以弘道。出入夷险，五代历兹。既」以明哲保身，故能令终全誉。仓仓正色，与善徒言，大命近止，山颓奄及。春秋五十一，以大魏」普泰元年九月十三日薨于洛阳修政乡文华里。宸居轸悼，列辟同哀。诏赠侍中尚书令」太保使持节都督冀相殷三州诸军事大将军冀州刺史顿丘郡开国公。粤十月丁酉朔廿」四日庚申迁窆于京城西北廿里。式刊盛烈，贻之重壤。其词曰：」时惟我祖，实作鹰扬，翼兹大运，经启朔方。受言弓矢，奄有封疆，青社瓛玉，兖衣绣裳。征西迈」德，高风可咏，司空作宰，栋梁称盛。爰此达人，弱而居正，奇姿外发，清猷傍映。帝曰伊尒，令问」日新，好爵方命，元女来嫔。乃司流略，遂作喉唇，是称良佐，斯谓具臣。自兹媚主，匪躬正色，直道匡时，清心奉职。克宣帝命，允殷皇极，同列归美，联官仰式。东夏膏腴，北蕃殷阜，三延嘉」命，推而弗有。复赞枢机，终荷托负，横流已及，徒然授手。相时而动，敛衽徘徊，不俟终日，谢病」归来。从屯及泰，自揆登台，实为领袖，乃作盐梅。圣主御天，钦咨旧德，方寄元辅，治烦去或。」逝彼寸阴，不留短刻，忽损馆舍，长违邦国。皇心载伤，追远有光，车旗备物，铙吹启行。日落」山道，风晦岩场，金石方固，德音不忘。北京图书馆藏拓
【志盖】阙
【铭文】魏故使持节都督恒州诸军事前将军恒州刺史韩使君墓志铭」〔君〕讳震，字符震，昌黎郡棘城县人也。汉大司马曾之后。自斯已降，世济」其德，缙绅并轨，枝干相辉。祖宁朔府君，清规素誉，标映侪等。考平州使」君，检格峻举，藉甚当世。君禀粹开灵，含元挺质，始自拥树，爰及拊尘。风」彩润彻，意思清远，在纨绮之中，灼然秀出。有识之士，咸共异之。及长，仪」表端华，姿制闲美。虽令君取匹，玉莹平叔，见疑粉色，对而为言，彼未尽」善。又艺踰六钧，工齐百步，髣佛虱心之妙，影响蜻翼之奇。起家为平北」主簿，转襄威将军秀容令。后为桑干太守。为政清静，风化大行。方谓应」兹与善，克飨盈数，以斯天爵，置彼人官，而天道无征，忽随世往。以孝昌」二年十月十三日卒于晋阳。时年六十二。君孝友立身，仁信为本，发行」无违，出言靡择，无终无始，实保中庸。而自去生徒，岁云已久。天子睠」言盛德，念在追荣，乃诏有司云：君门冑华美，标映昌黎，中因爵宦，遂」处恒壤。弈世忠款，所在流誉，兼其姿貌魁伟，器韵淹和，裁锦毗蕃，政绩」唯允。方仗徽猷，以康国命，早从运往，追悼兼深。可加余阶，除持节都督」恒州诸军事前将军恒州刺史。以普泰二年三月廿日窆于成周之西。」第四息光，惧川移岳毁，无闻声烈，乃刻石壤阴，用传永久。其辞曰：」不显弈世，休有烈光，自汉徂晋，位与德昌。唯祖唯父，身没名扬，余美安」属，亦有令望。在邦斯达，于政称良，增荣古烈，嗣武前芳。方期远大，永锡」无疆，岂云不淑，仁焉已亡。二龙齐首，四马成行，逝辞旅舍，言归寿堂，徒」御洒泣，行道悲凉。眷言出宿，于嗟未央，高深或徙，有晰幽房。
【志阴】普泰二年岁次壬子三月乙丑朔廿日甲申韩使君墓铭」曾祖业，字世隆，太尉属匡之子，苌子令棋真内小上党太」守。曾祖亲辽西孟氏，常山太守孟融女。祖达，字大度，上党」府君业之子，绥远将军虎牢司马。祖亲东燕慕容氏，玄氏」令慕容干女。父曜，字伯驎，绥远达之子，绥远将军本州岛治」中宁远将军桑干太守，后除龙骧将军平州刺史。母东燕」俟文氏，内行给事俟文成女。君妻南阳娥氏，羽真南平公」鱼曹尚书使持节秦雍二州刺史仇池都督娥清之女。」长息绍显，娶南安赵氏，父本州岛别驾赵俊女。次息子揵，字」显安，起平南府中兵参军征东将军金紫光禄大夫高邑」县开国伯；娶弘农杨氏，父镇远将军并州城扃参军高平」男杨殖女。次息晖，字贵显，起大丞相府行参军中坚将军」奉军都尉；娶天水乞伏氏，父为桑干善无二郡太守乞伏」归女。次息光，字遵显，本州岛主簿通直散骑常侍中书侍郎」征虏将军领中书舍人巨鏕县开国伯；娶河南长孙氏，父」为朔州长史平寿子长孙果女。次息钦，字遵和，本郡功曹」威烈将军奉朝请；早丧，墓在君墓西五十步。次息遵雅，字」阿丑，中军将军金紫光禄大夫定阳县开国伯。次息阿谷，」字遵岩，灵寿县开国子。次息车儿，字遵道，广宗县开国子。」并未婚。北京图书馆藏拓
【志盖】阙
【铭文】魏故侍中太保特进使持节都督雍华岐三州诸军事大将军雍州刺史安丰王谥曰文宣元王墓志铭」公讳延明，字延明，高宗文成皇帝之孙，显祖献文皇帝季弟，安丰王之长子，高祖孝文皇帝从父昆弟，河」南洛阳熙宁里。启厥初于天地，拟峻趾于昆锺，群神归其福祉，众灵降以精魄。故其多才大位，独表诸姬，」斯乃编藏延阁，于兹略而不载矣。公禀此中和，诞兹上德，吐纳纯粹，陶练英华。音中律吕，乃威凤之恒事；」动兴云雾，亦神龙之自然。兼以虎鼻表奇，河目呈异，舟航所属，始复斯在。及齿半九龄，陟岵无见，同孝孙」之吐哺，均荣祖之画象。服阙，初袭爵土，虽先王制礼，不敢而过。奉诏册以流涟，犹欀桷之在目。爰及弱冠，」荼蓼再丁，先食而哭，非杖不起。固使素蛇萦绖，匪独白菟驯庭。自有大志，少耽文雅，肆情驰骋，锐思贯穿，」强于记录，抑亦天启，必诵全碑，终识半面。故河间所不窥，陈农所未采，莫不袪疑辩或，极奥穷微。雕虫小」艺，譬诸绮縠，颇曾留意，入室升堂。实使季长谢其诗书，伯喈归其文籍，声播九重，于焉历试。乃兼西中郎」将。职是要害，茂实克宣。起家太中大夫，从容谈论，誉彰朝列，奉六条，实司举奏，昔在汉季，出自九卿，魏晋」因循，其选尤重。公缙绅所归，遂应佥曰。除使持节都督豫州诸军事征虏将军豫州刺史。风宣入境，德被」下车，豪强所息，奸酷自引。仍加散骑常侍，所以旌是坚钢，表兹温捍者也。宋之彭城，大都之旧，地交吴楚，」乃树懿亲。除使持节都督徐州诸军事左将军徐州刺史。騑骖沃弱，旄旆綝纚，亦既憩止，化成期月。黑水」西河，实名天府，严崄萦带，风俗混并，旧号难治，今剧斯任。乃除使持节都督雍州诸军事右将军雍州刺」史。公久劳外莅，遂不之部，留拜廷尉卿，将军如故。秋官任重，天下之平，折以片言，民心乃慰。仍除前将军」给事黄门侍郎，又除秘书监平南将军中书令，并仍黄门。或外典图书，或内掌丝綍，朝趋王陛，夕拜琐门，」经纶帝则，翼宣王度，诏诰衣草而行，议论寄名而已。俄除侍中安南将军，又除镇南将军，仍侍中。同舆操」剑，允属民英，非直强项见奇，固以长乳斯对。又除卫将军，仍侍中，领国子祭酒。周之师氏，代作儒官，专门」异户，历世滋竞。公钻坚仰高，钩深致远，以德诏爵，时无二言。自河海不归，桑濮间起，铿鎗或存，雅颂谁析。」公博见多闻，朝所取访，金石之乐，受诏增损，乃详今考古，铸锺磨磬，已蔑吾陵之韵，信鄙昆庭之响。属受」事征罚，遂中寝成功。又以本官兼尚书右仆射。虽复暂临端右，便以声动邦国。又监校御书。时明皇则」天，留心古学，以台阁文字，讹伪尚繁，民间遗逸，第录未谨。公以向歆之博物，固雠校之所归，杀青自理，简」漆斯正。而神钲告警，衅起边垂，窃宝叛邑，爰自徐部，御侮招携，非公谁托。除卫大将军东道仆射大行台，」本官如故。伪人乘间，驱其乌合，爰命假子，盗我府城。始寤画地之庐，仍誓决目之报，衔璧告雠，志存假手。」蕭綜來奔，蓋匹馬歸命，群師趑趄，?張碁跱，據金湯之嶮，跨勝害之地，全州蕩蕩，咸為寇場。公智力纷纭，」一麾席卷，以兹文德，成此武功。增封二千六百户，仍以本大行台本官行徐州事，仍除使持节都督三徐」诸军事本将军徐州刺史侍中大行台仆射如故。复除使持节都督雍州诸军事本将军雍州刺史。俄间」复除徐州刺史，仍侍中本将军。寻加骠骑大将军仪同三司，给后部鼓吹。公视下如伤，爱结氓庶，仰之若」云雨，慕之若椒兰。是以驰传四临，位践八命，声明流澜，文物照彰，东土著神君之声，南邻有灵人之惧。仍」除侍中骠骑大将军开府仪同三司领国子祭酒兼尚书令。位邻三事，任首六官，仪表都野，隆替是属。除」大司马。屯邅距运，祸自昵蕃，车驾北巡，事起仓卒，秘事难闻，遂乖奔赴，以斯民望，乃被絷维，谘谟所在，用」压群议，皇舆南反，诛赏方行，政出权强，深猜后桀。公位尊德盛，冠带倾心，民恶其上，忌毒惟甚，言思大雅，」出自近开，既睹浞莽之形，实深宗祏之虑，方借力善邻，讨兹君侧。而江南卑湿，地非养贤，随贾未归，忽焉」反葬。以梁中大通二年三月十日薨于建康，春秋卌七。公神衿峻独，道鉴虚凝，少时高祖垂叹，以为终能」致远，遂翻为国师，郁成朝栋。既业冠一时，道高百辟，授经侍讲，琢磨圣躬，明堂辟雍，皆所定制，朝仪国典，」质而后行。加以崖岸重深，风流旷远，如彼龙门，迢然罕入。惟与故任城王澄。中山王熙，东平王略，竹林为志，艺尚相欢。故太傅崔光，太常刘芳，虽春秋异时，亦雅相推揖。其诗赋铭诔，咸颂书奏，凡三百余篇，着五」经宗略，诗礼别义，汪帝皇世纪，及列仙传，合一百卷，大行于世。殆五百之期运，傥一贤之斯在。方将翼此」会昌，致诸制作，比尧舜而不愧，顾汤武而有余，忧能伤人，溘从霜露，悲缠雅俗，痛结民黎。今上天临，深追」盛美，赠使持节侍中太保特进都督雍华岐三州诸军事大将军雍州刺史，王如故。岁聿其暮，幽泉方启，」敬勒徽猷，永贻兰菊。其词曰：」形象列位，附俪分辉，握钤神往，驾羽民归，日皇秉历，赫赫巍巍，本枝百世，祥庆攸依。汉则间平，魏则彪植，」君王邈矣，曾峤峻极。旧是龙鳞，鼓兹鹏翼，蒸云不已，抟风未息，言初紫绶，越始瑜佩，援笔立成，应声而对。」标此孝德，树斯清裁，质迈珪璋，文遗锦绩。缙笏来仕，弹冠入朝，远游蔼蔼，朱组飘飘。声由德被，爵以能高，」抑扬风景，跌宕云霄。冠冕列位，仪形群后，四支六翮，献可替否。国之光辉，朝之渊薮，连踵九佐，比肩七友。」乱离瘼矣，邦家殆哉，我冯上哲，振坠匡类。天人匪恹，圯剥时来，死归生寄，梁木斯摧。瞻彼川流，滔滔靡舍，」遽从短白，奄归长夜。八旒终卷，四惟驾，城郭或存，人民适谢。禀秋时戒，具物苍苍，薤歌凄咽，柳饰低昂。」藏悲秋槚，鸟思松杨，一捐朱邸，永閟玄房。」太昌元年七月癸巳朔廿八日庚申葬于洛城西廿里奇坑南源，岁次壬子。北京图书馆藏拓
【志盖】阙
【铭文】魏故使持节侍中太尉公尚书令骠骑大将军都督雍华岐三州诸军事」雍州刺史东海王墓志铭」王讳顼，字幼明，河南洛阳人也。天临圣系，日跻神基，焕星电而炳灵，郁虹」月而效祉，固已逐鹿西朝，得雄东晋。祖献文皇帝，垂衣驭宇。考太傅北海」平王，负图作相。王麟趾闲生，凤鸣秀出，珪璋琬琰，丽于情性，兰芷松筠，茂」于衿抱。无魏陈之所追，非晋齐之能及。虽复乐善腰腹，方同画饼。初以王」子来朝，留爱主上。即拜散骑侍郎，在通直。晨游赤墀，暮谒青琐，冕旒延属，」表色动容。加朱衣直阁。明帝春秋方富，敦悦坟典，命为侍学。王执经禁内，」起予金华。转正员郎。裴楷阮咸，兹焉蔑尔。移中书郎。润色丝纶，丽则涣汗，」飘飘视草，翩翩苦风。迁武卫将军。昭毅五营，振举六郡，列棘望标，作行任」重。徙光禄卿。执戟清途，枢要美选。转给事黄门侍郎，仍卿邺都。前临殷卫，」却背燕赵，人物纷纶，风俗杂沓。迁平北将军相州刺史。王带默绶于一方，」驾朱骖于万里，脂膏不润，贪泉必酌。入为中军将军大宗正卿。虽彤伯居」周，刘德处汉，援类相拟，故有惭色。先王亲贤命世，勋猷载光，高祖薄伐江」陵，明德留守。至是如后，分封乐平县开国公，邑九百户，仍本将军。复授黄」门郎。及永安初，迁侍中车骑将军左光禄大夫。斯位天下英俊，海内髦杰，」于我而方。苏则刘毅，未之匹也。寻以诸姬并建，争长熟先，因封改加汝阳」郡王，食邑千室。又更封东海郡王，转中书监本将军，复侍中尚书左仆射。」昔张华振声于京洛，王导羽仪于杨都，山涛以清猷而后结，周顗以素德」而来践，及至光朝烛野，比此为轻。呜呼！辅仁理难，遭命倏易。时年廿九，永」安三年七月廿七日薨于位。内外士女，远迩贤愚，莫不泣若捐珠，悲如堕」泪。惟王忠孝君亲，礼义家国，固能秀发瓜瓞，英标葛累。少有颜子之称，幼」得曾生之号。由乃经业贵于金赢，文采重于玉屑。加以风貌瑰奇，清晖映」世，亭亭如建木之形，赫赫犹烛龙之影，质丽夜光，实异明月。既卜远期近，」蕴地归天，有诏追赠使持节侍中太尉公尚书令骠骑大将军都督雍华」岐三州诸军事雍州刺史，王如故。以太昌元年岁次壬子八月壬戍朔廿」三日甲申窆于山陵。舟壑徂迁，丘陵迥徙，白楸若见，青编未毁。乃作铭曰：」配天瑶绪，就日琼枝，帝唯出震，王乃生知。庆踵当世，灵贶自斯，诞膺辰昴，」载协重羲。有符降祉，曰惟公子，风飘绮年，云披纨齿。学海方大，为山非止，」激水上征，摩天遐起。青琐蔼蔼，紫泥峨峨，执戟伊茂，共舆载和。蕃岳镇」地，盘石带河，国华实允，时秀匪他。自昔来朝，朱组丹毂，于今山野，杂树异」木。天道芒芒，人生戚戚，一化何许，百身不赎。妃胡氏合葬于斯。北京图书馆藏拓
【志盖】阙
【铭文】魏故北海王墓志铭」公讳颢，字子明，河南洛阳人也。昔高辛之冑，言才有八；姬昌之胤，称贤者五。若夫奄」宇宙而为家，分河山以建国，固当天和咸萃，灵贶毕归矣。公独禀上才，牢宠万物，郁」为今世，神祇斯启。壮情孤峙，邈与琼琨等峻；英心特立，眇共瑶碣齐高。肇自弱年，天」机秀发，念存九合，志在三匡。盖当见异何生，受托公祖者矣。若其始嗣爵土，初理衣」簪，无待羊角之抟，便有鹏翼之势。或司政棘树，或敷奏琐门，或官如北斗，或牧是东」岳。位以名高，任随才远，清猷被国，遗爱在民。百僚延首，犹众飞之赴雁塞；千品注目，」若群泳之仰龙门。瞻其崖崿，不测官富之美；濯其波澜，尽得相忘之意。岁在执徐，榆」关大扰，王师每丧，獯猃横行。仍以徒役苦虐吏之浸，流戍积怀归之思，缘边万里，影」响群飞。天子乃睠不怡，早期晏罢，言廉李而怅然，顾郾宛之无击。公有济世之才，深」救樊之志，启行薄罚，肆兹神武，英风暂驰，戎夷震慑，义声所及，种落知归。言还魏阙，」仍总端揆，将相所在，安危攸属。于时运距交丧，金革方始，茫茫燕赵之地，化为射猎」之场，连烽千里，控弦万骑，逐春草以西移，俟秋风而南首。加以猛将精兵，骤见摧挫，」君子怀沉沦之惧，小人有吞噬之忧。公虑兼家国，旧身授手，府朝并建，作镇邺城。属」明皇暴崩，中外惟骇，尔朱荣因籍际会，窥兵河洛，始称癈立，仍怀觊觎。群公卿士，磬」于锋镝，衣冠礼乐，殆将俱尽，行李异同，莫辩逆顺。公未知鸿雁之庆，独轸麦秀之悲，」而北抗强竖，南邻大敌，事在不测，言思后图，遂远适吴越，观变而动。孝庄统历，遥授」师傅，盘石之寄，于焉在斯。既而政出权胡，骄恣惟甚，爰自晋阳，远制朝命，征伐非复」在国，牧守皆出其门，天下之望，忽焉将改。公仰鼎命之至重，瞻此座之可惜，总众百」越，来赴三川。而金縢未刊，流言竞起，兵次牢洛，舆辇北巡。既宗庙无主，而雄图当就，」不得不暂假尊号，奉祭临师。觊当除君侧以谢时，复明辟而归老，此志未从，奄随物」化。以永安三年七月廿一日薨于颖川临颖县，时年卅六。惟公道业渊通，德范标峻，」孝友笃诚，率由斯践。弱承丕绪，少縻好爵，清辉素论，领袖人群，贵则王公，亲亚梁楚，」爱才贱宝，轻生重义。外接士林，极谦恭之德；傍纳细民，尽宽仁之美。万官挹之而不」竭，四海注之而不盈。滔滔乎苞委水而为深，灼灼乎并丽天以俱照。虽气盖寰中，声」振域表，而永随川逝，空与山传。皇上缅追休烈，载申盛礼，诏赠殊荣，一无所假。以太」昌元年岁次壬子八月壬戍朔廿三日甲申窆于旧茔。天地无穷，陵谷骤徙，敢勒余」芳，垂之金石。其词曰：」三才隆祥，百灵纳祉，乃资人杰，实纵英跱。叡皇之孙，哲王之子，曾峤迥立，崇峰崛起。」诞兹神表，茂是天爵，激水而飞，蒸云斯跃。文德时序，武功伊烁，致君尧舜，拯民沟壑。」至道不言，穷妙无象，其神莫测，在迹徒仰。天纲暂弛，鼎命疑归，眷言宝器，托迹观机。」见危发愤，投袂扬威，风云方扇，霜露同晞。长天运节，短日催年，言归黄壤，永秘玄泉。」墓攒榱木，茔聚寒烟，生民共此，无圣无贤。北京图书馆藏拓
【志盖】阙
【铭文】魏故通直散骑侍郎左将军瀛」州刺史司州河南郡洛阳县澄」风乡显德里领秦州陇西郡狄」道县都乡和风里李彰，年廿二，」字子焕。」维大魏太昌元年岁次壬子九」月壬辰朔廿九日庚申殡于石」人亭大道北，覆舟山之阳。」祖冲，司空文穆公。」父延寔，使持节侍中太师太尉」公。据《汉魏南北朝墓志集释》
【志盖】阙
【铭文】魏故平州刺史巨鏕郡开国公于君妻和夫人之墓志铭」夫人讳丑仁，字丑仁，河南洛阳人也。祖天水侯，以英标雅」量，缉熙王业。父他莫汗真，侍中北部吏部二曹尚书安北」将军幽州刺史天水侯。风韵闲正，郁为梁栋。夫人禀纯和」于四绪，资妙质于山岳，令淑着自绮年，婉顺彰于笄岁。兼」志在女工，躬存俭约，温良慈惠，慎而寡言。师氏之训，昭晰」闺庭，媛德之隆，仪形邦国。既身光四善，誉流五行，言告言」归，来嫔明哲。夫人恭理妇业，毕力中馈，动合规矩，言成均」的。后生仰以为模，乡邑被其清猷。方陟此遐年，永隆家道，」而穹旻寡施，贞徽遽掩。春秋六十有四，以太昌元年岁次」壬子九月廿一日寝疾薨于谷阳里。粤以其年十月辛酉」朔廿四日甲申葬于西陵之旧茔。夫人有德有行，乃孝乃」慈，迈金兰于往古，挺芳神于盛世。砖堂已构，蕙芷长埋，铭」兹懿德，寄之不朽。其辞曰：」粤惟淑美，资此孝仁，未奉着性，其道弥新。克隆智母，谁无」令人，志同鬻发，情慕徙邻。其德如玉，其智如津，所存唯义，」所好唯贫。优游翠帐，容与罗尘，虽仇有国，织衽犹亲。家庆」方展，徂光奄沦，百龄一谢，万古同泯。埏门落旐，羡道回輴，」垄霜易白，松风不春，冥冥长夜，何当复晨。」维大魏太昌元年十月廿四日。北京图书馆藏拓
  </div>
  <div class="pagination">
   <a href="汉魏南北朝墓志汇编_page25.html">
    上一页
   </a>
   <span>
    ...
   </span>
   <a href="汉魏南北朝墓志汇编_page21.html">
    21
   </a>
   <a href="汉魏南北朝墓志汇编_page22.html">
    22
   </a>
   <a href="汉魏南北朝墓志汇编_page23.html">
    23
   </a>
   <a href="汉魏南北朝墓志汇编_page24.html">
    24
   </a>
   <a href="汉魏南北朝墓志汇编_page25.html">
    25
   </a>
   <span class="current-page">
    26
   </span>
   <a href="汉魏南北朝墓志汇编_page27.html">
    27
   </a>
   <a href="汉魏南北朝墓志汇编_page28.html">
    28
   </a>
   <a href="汉魏南北朝墓志汇编_page29.html">
    29
   </a>
   <a href="汉魏南北朝墓志汇编_page30.html">
    30
   </a>
   <a href="汉魏南北朝墓志汇编_page31.html">
    31
   </a>
   <span>
    ...
   </span>
   <a href="汉魏南北朝墓志汇编_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
