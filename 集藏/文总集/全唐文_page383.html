<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 383 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 383 页/共 603 页
  </h1>
  <div class="content">
   ○祭淮渎文
    维元和九年岁次甲午十二月朔甲辰某日辰，使谨遣某，用少牢醴酒之奠，昭祷於淮渎长源公之灵：浩浩灵源，滔滔不息。流谦处顺，润下表德。清辉可鉴，浮秽不匿。月映澄鲜，霞明焕。经界区夏，左右万国。百川委输，万灵受职。越海贡诚，载舟竭力。明哲用兴，凶戾潜殛。眇尔吴顽，蔑然蟊贼。鸱张蔡郊，蚁聚淮侧。丧父礼亏，干君志愎。天子命我，涤除妖慝。卒乘桓桓，戈嶷嶷。电率爪牙，雷愤胸臆。王心示怀，士剪犹抑。柔叛诱衷，取顺舍逆。咨尔有神，逮尔有极。彼暴我仁，彼枉我直。归我者昌，倍我者辟。不斩祠祀，不湮沟洫。不殄渠魁，不虐畏逼。不进梯冲，不耀矛戟。火灭燎原，人归寿域。然後洁神牛羊，奉神黍稷。告神有成，谓神不忒。尚飨。
    ○告赠皇考皇妣文
    嗣子鹑，谨以常馔嘉蔬之奠，敢昭告於皇考赠右散骑常侍、皇妣赠荥阳郡太君：今皇帝二月五日制书，泽被幽显，小子稹，参奉班荣，得用封赠，越七月二十八日，乃诏先夫人曰荥阳郡太君，洎八月之九日，复诏先府君曰右散骑常侍。祗命陨越，哀号不逮，追念顾复，若亡生次。惟积洎稹，幼遭闵凶，积未成童，稹生八岁，蒙孩稚，昧然无识，遗有清白，业无樵苏。先夫人备极劳苦，躬亲养育，截长补败，以御寒冻，质价市米，以给晡旦，依倚舅族，分张外姻，奉祀免丧，礼无遗者。始亡兄集，得尉兴平，然後衣服饮食之具，粗有准常，而犹卑薄俭贫，给不暇足。慈训备至，不肖乃立，积初一命，稹始奉朝。供养未遑，奄忽遗弃。衅罪不死，重罗缨裳，迁换因循，遂阶荣位，大有车马，丰有俸秩。书扇虽存，旧老已尽，顾是所有，将焉用之？呜呼！生我者父母，享此者妻子，勤者兄嫂，优馀者婢仆。追孝不过於一奠，荐宠不过於扬名，哀哀劬劳，亦又何报？摧圮殒裂，酸伤五情。谨於先太君载诞之日，祗告赠典，并焚黄制以献。号慕莫及，痛毒肝心。伏惟尚飨。
    ○告赠皇祖祖妣文
    孝孙稹，敢昭告於皇祖陈州南顿县丞赠尚书兵部员外郎府君、祖妣赠晋昌县太君唐氏：惟元统运，尝宅区夏，选建贤善，俾公彭城。公实能德，延於後嗣，降及兵部，为隋巨人，抑扬直声，扶卫衰俗。户部绩绍，传於魏州，蕴郁懿粹，族用繁昌。始兵部赐第於靖安里，下及天宝，五世其居，冕弁骈比，罗列省寺，一日秉朝烛者，凡十四五，叔仲伯季、姊妹诸姑，洎友婿弥孙，岁时与会聚者，百有馀人，冠冕之盛，重於一时。燕寇突来，人士骇散，荫籍削，龟绳用稀。我曾我祖，仍世不偶，先尚书盛德大业，屈於郎署。小子稹蒙幸馀福，据有方州，今皇帝嗣位之初，泽被幽显，尚书府君洎荥阳郡太夫人，当进封赠。小子稹伏念先尚书尝以比部郎乞换追命，朝列不许，大孝莫申，是用追述先志，乞回恩於祖父祖妣。是岁八月十八日诏，以兵部员外郎、晋昌县太君来告第，摧慕感咽，五情伤殒。谨以仲冬日至，修奉常荐，焚献制书，昭告神几。伏惟尚飨。
    ○告祀曾祖文
    孝曾孙稹，谨以清酌庶馐之奠，敢昭告於曾祖岐州参军府君：礼称礻勺尝，一岁用是，四者而已，唐制位五品皆庙祀，庙祀亦以求吉日，其馀未庙祀者，各奉家传，疏数每异。昔我先府君深惟孝思，终已不怠，每岁换正，至涉佳辰，睹儿孙宾游相会聚，未尝无悲，是用日至暨正旦，仲夏之五日，季秋之初九，莫不修奉祠祀，以达事生之意焉。逮小子稹，冒华荣，当立庙以事先人於京师。会值谴出，未果修构，宗子积，牧民於金，复不克以上牲陪祀。每衣裘葛，酸伤五情。今谨依约庙则，每岁以一至二分暨正旦，与宗积彼此奉祀於治所。始用变礼，不敢不告。伏惟尚飨。
    ○祭翰林白学士太夫人文
    维元和六年七月某日，文林郎守江陵府士曹参军元稹，谨遣弟某、侄男，祗酌捧馔，敢昭告於白氏太夫人之灵：呜呼！分同伯仲，古则拜亲，既陪长幼之列，遂生骨肉之恩，礼由情展，情以义殷，情至则尔，岂独古人。况稹早岁而孤，资性疏愚，既不得为达识者所顾，亦不愿与顺俗者同趋，行过二十，块然无徒。及太夫人令子艺成，学茂德馨，一举而搴芳兰署，再举而振藻彤庭，愚亦乘喧滥吹，谬列茎英，迹由情合，言以心诚，遂定死生之契，期於日月可盟，谊同金石，爱等弟兄，每均捧檄之禄，迭庆循陔之荣，用至於二门之童孺，莫不达广孝之深情。逮稹谪居东洛，泣血西归，无天可告，无地可依，喘息将尽，心魂以飞，太夫人推济壑之念，悯绝浆之迟，问讯残疾，告谕礼仪，减旨甘之直，续盐酪之资，寒温必服，药饵必时，虽白日屡化，而深仁不衰。天乎是感，人乎讵知。不幸馀生苟活，重戴冠缨，再展升堂之拜，旋为去国之行，（阙一字）泽畔之云几，奄天祸之无名。朋友讣告，慰问纵横，犹恍恍而期误，忽浪浪而泪盈。处众悯默，入门屏营，移疾於趋府之辰，孰知潜恸，视惟幼女在侧，无处言情，行吟倚叹，梦哭魂惊，往往不寐，晨钟坐听。岂由礼而当尔，盖感深之所萦。呜呼！仁之莫报，哀不得申，（阙一字）太夫人以犹在，感今古之同尘。呜呼哀哉！太夫人人族茂（阙二字），仁深圣善。励诸子以学，故大被择邻；示诸子以正，故寸葱方判。保参不疑，戒蜀非浅，仲则金銮之英，季则蓬山之选，岂（阙一字）因地而德，所贵饬躬而显。何昊天之不吊，罔终惠於哲人，既生贤与种德，何憔悴之相因。见聚萤而肄业，知织缕之尝勤，（阙一字）将期於万石，曾不待夫重茵。呜呼哀哉！谁非顾复，我实（阙二字），疾有萌渐，祸无因缘。哀感行路，况乃令子之交亲，虽千词之稠叠，终万恨之莫陈。呜呼哀哉！伏惟尚飨。
    ○祭礼部庾侍郎太夫人文
    外孙女婿朝议郎守尚书祠部郎中知制诰元稹，谨以清酌嘉蔬之奠，敢昭告於庾氏太夫人扶风郡太君韦氏之灵：赫赫韦门，祁祁骞骞。蹙蓄峻峙，洛泽清源。公卿委累，贤彦骈繁。金玉不耗，芝兰有根。厥生孟母，德盛教尊。训下以顺，睦族以姻。犹子犹女，惟弟惟昆。至者处者，终无间言。他族之长，岂无丰温。自我均养，人用不怨。佛氏有云，世火焚燔。慧剑断网，摩尼照忄昏。心焉独得，深入妙门。呜呼！良人早世，素业空存。戒蜀以义，为轲避喧。教自髫龀，成於冠婚。郁为重器，瑚琏。南北台省，东西掖垣。更践迭处，以慰朝昏。孝女视膳，令妇执笄。封崇茅社，抱弄荃荪。陔兰始茂，隙驷俄奔。神不可恃，天何足论。呜呼哀哉！白日入地，画た罗轩。燎火宵烬，铭旌晓翻。望望逾阈，迟迟改辕。隹城故兆，风树秋原。哀子泣血，行人断魂。稹也幼妇，时惟外孙。合姓异县，谪任遐藩。升堂不及，执纟引空敦。伏读哀诔，跪荐芳樽。辞诀有礼，凄怆无垠。呜呼哀哉！伏惟尚飨。
    ○祭亡妻韦氏文
    呜呼！叙官阀，志德行，具哀词，陈荐奠，皆生者之事也，於死者何有哉？然而死者为不知也，故圣人有无知（阙二字）。呜呼！死而有知，岂夫人而不知予之心乎？尚何言哉？且曰人必有死，死何足悲，死且不悲，则寿夭贵贱，麻哭泣，藐尔遗稚，蹙然鳏夫，皆死之末也，又何悲焉。况夫人之生也，选甘而味，借光而衣，顺耳而声，便心而使，亲戚骄其意，父兄可其求，将二十年矣，非女子之幸耶？逮归於我，始知贱贫，食亦不饱，衣亦不温，然而不悔於色，不戚於言，他人以我为拙，夫人以我为尊。生涯於落，夫人以我为适道；捐昼夜於朋宴，夫人以我为狎贤，隐於幸中之言。呜呼！成我者朋友，恕我者夫人，有夫如此其感也，非夫人之仁耶？呜呼欷，恨亦有之。始予为吏，得禄甚微，以日前之戚戚，每相缓以前期，纵斯言之可践，奈夫人之已而。况携手於千里，忽分形而独飞，昔惨凄於少别，今永逝与终离，将何以解予怀之万恨。故前此而言曰，死犹不悲。呜呼哀哉，惟神尚飨。
    ○秋分日祭百神文
    维长庆元年岁次辛丑八月甲子朔十八日辛巳，皇帝遣通议大夫行内侍省常侍赐紫金鱼袋李某，祭於百神之灵：朕奄宅万有，亭毒品类，日月所照，永思和宁，上极於天，下蟠於地，包山绝海，穷冥入元，至於毛鳞&lt;身果&gt;羽之神，咸秩无文，以祛不若。秋序始肃，时将顺成，且报且祈，用举常祀。罔害嘉谷，以贻神羞。
    ○祭亡友文
    呜呼！英英君子，汲汲仁义。寿则道亨，夭亦德炽。滔滔众人，没没名利。材不称官，老不识事。紫绶荣身，黄发垂穗。徒掷天年，窃耀名器。石顽慧明，亦有何贵。君虽促龄，实大其志。呼吸风云，摆落尘腻。泥氵尽珠玉，粪土名位。瞪目凡流，倾心俊异。誉如不闻，毁亦不忌。不求近效，直诣殊致。圈槛豺狼，笼御鹏骥。堑山堙海，吞河喷渭。岳立英髦，粉碎庸媚。德我者煌煌，虐我者惴惴。赫赫其门，扬扬其气。念昔日之尽言，此唯君之大意。天不降年，志亦没地。我辈犹在，尚可希冀。故曰交本乎道，道通乎类。身没类存，道则不坠。信後图之未忘，奈目前之欷。昔江之送君，每重宵而叠醉。曾不易其津涯，忽莫陈於丧次。孀妇号呼，哀彻提稚。拜我者曩日之旧童，示我者绝时之遗字。埋万恨於深心，洒终天之别泪。呜呼哀哉！尚飨。
    ●卷六百五十六
    ☆白居易（一）
    居易字乐天。其先太原人，徙下わ。贞元十四年进士，元和元年制策乙等。累转主客郎中知制诰，文宗朝授太子少傅，封冯翊县侯，会昌中以刑部尚书致仕。大中元年卒，年七十六，赠右仆射。
    ○荷珠赋（以泣珠丝鲜莹为韵）
    迸水所集，轻荷正敷。引茎而出叶，凝玉液以成珠。净绿田田，神龟之巢处斯在；虚明皎皎，灵鹊之衔来岂殊。既罗列其青盖，又昭章於白榆。乱点的，分规青莹。仰虚无以上出，掩晶荧而外映。洒之不著，湛兮逾净。时寄寓於倾欹，每因依於平正。可止则止，必荷之中央；在圆而圆，得水之本性。飙风既息而常凝，鱼鸟类冲而不定。尔乃一气晴後，初阳照前。宿雨霁而犹湿，晓露而正鲜。熠熠有光，映空水而焕若；累累无数，遍池塘而炯然。宛转而鱼目回视，冲融而蚌胎未坚。因沾濡而畜，随散合以亏全。轻彩荡渊，香厌。明玑而夜月争光，丹粟而晨霞散日。其息也与波俱停，其动也与风皆急。若转於掌，乃是江妃之珠；如凝於盘，遂成泉客之泣。冰壶捧之而殊伦，水镜沈精而莫及。则知气有相假，物有相资。惟雨露之留处，当芙蓉之茂时。虽赋象而无准，必成形而在兹。喻於人则寄之生也，拟於道则冲而用之。自契元珠之妙，何求赤水之遗。
    ○动静交相养赋（并序）
    居易常见今之立身从事者，有失於动，有失於静，斯由动静俱不得其时与理也。因述其所以然，用自敬遵，命曰《动静交相养赋》云：
    天地有常道，万物有常性。道不可以终静，济之以动；性不可以终动，济之以静。养之则两全而交利，不养则两伤而交病。故圣人取诸震以发身，受诸复而知命。所以《庄子》曰“智养恬”，《易》曰“蒙养正”者也。吾观天文，其中有程。日明则月晦，日晦则月明。明晦交养，昼夜乃成。吾观岁功，其中有信。阳进则阴退，阳退则阴进。进退交养，寒暑乃顺。且躁者本於静也，斯则躁为民，静为君。以民养君，教化之根，则动养静之道斯存。且有者生於无也，斯则无为母，有为子。以母养子，生成之理，则静养动之理明矣。所以动之为用，在气为春，在鸟为飞。在舟为楫，在弩为机。不有动也，静将畴依？所以静之为用，在虫为蛰，在水为止。在门为键，在轮为尼。不有静也，动奚资始？则知动兮静所伏，静兮动所倚。吾何以知交养之然哉？以此有以见人之生於世，出处相济，必有时而行，非匏瓜不可以长系；人之善其身，枉直相循，必有时而屈，故尺蠖不可以长伸。嗟夫！今之人知动之可以成功，不知非其时，动亦为凶；知静之可以立德，不知非其理，静亦为贼。大矣哉！动静之际，圣人其难之。先之则过时，後之则不及时。交养之间，不容毫厘。故老氏观妙，颜氏知几。噫！非二君子，吾谁与归。
    ○泛渭赋（并序）
    右丞相高公之掌贡举也，予以乡贡进士举及第；左丞相郑公之领选部也，予以书判拔萃亚科。十九年，天子并命二公对掌钧轴，朝野无事，人物甚安。明年春，予为校书郎，始徙家秦中，卜居於渭上。上乐时和岁稔，万物得其宜；下括铥遂官闲，一身得其所。既美二公佐清静之理，又荷二公垂特达之恩，发於嗟叹，流为咏歌。予时泛舟於渭，因为《泛渭赋》以导其意。词曰：
    亭亭华山下有人，兮望兮，爱彼三峰之白云；泛泛渭水上有舟，沿兮氵斥兮，爱彼百里之清流。以我为太平之人兮，得於斯而优游。又感阳春之气熙熙兮，乐天和而不忧。曰予生之幸兮，时哉时哉。当皇唐受命之九叶兮，夷与华而无氛埃。及帝缵位之二纪兮，命高与郑为盐梅。二贤兮爰立，四门兮大开。凡读儒书与履儒行者，率充赋而西来。虽片艺而必收兮，故不弃予之小才。感再遇於知己，心惭怍而徘徊。登予名於太常兮，署予职於兰台。台有兰兮阁有芸，芳菲菲兮其可袭。备一官而无事，又不维而不絷。家去省兮百里，每三旬而两入。川有渭兮山有华，澹悠悠其可赏。目白云兮漱清流，其或偃而或仰。门去渭兮百步，常一日而三往。夜分兮扣舷，天无云兮水无烟。迟迟兮明月，波澹滟兮棹夤缘。日暮兮舟泊，草萋萋兮沙漠漠。习习兮春风，岸柳动兮渚花落。发浩歌以长引，举浊醪而缓酌。春冉冉兮其将尽，予何为乎不乐。鸟乐兮云际，鸣嘤嘤兮飞裔裔；鱼乐兮泉底，拨拨兮尾氵敝氵敝；我乐兮圣代，心融融兮神泄泄。伊万物各得其乐者，由圣贤之相契。贤致圣於无为，圣致贤於既济。凝为和兮聚五福，发为春兮消六。不我後兮不我先，适当我兮生之世。彼鳞虫兮与羽族，咸知乐而不知惠。我为人兮最灵，所以愧贤相而荷圣帝。乐乎乐乎，泛於渭兮咏而归，聊逍遥以卒岁。
    ○伤远行赋
    贞元十五年春，吾兄吏於浮梁。分微禄以归养，命予负米而还乡。出郊野兮愁予，夫何道路之茫茫。茫茫兮二千五百里，自鄱阳而归洛阳。朝济乎大江，暮登乎高岗。山险歧兮路屈曲，甚孟门与太行。枫林郁其百寻，涵瘴烟之苍苍。其中阒其无人，唯鹧鸪之飞翔。水有含沙之毒虫，山有当路之虎狼。况乎□雷作而风雨晦，忽{奄}霭兮不见日阳。涉泥泞兮仆夫重追，陟崔嵬兮征马元黄。步一步兮不可进，独中路兮徨。噫！昔我往兮，春草始芳；今我来兮，秋风其凉。独行踽踽兮惜昼短，孤宿茕茕兮愁夜长。况太夫人抱疾而在堂，自我行役，谅夙夜而忧伤。惟母念子之心，心可测而可量。虽割慈而不言，终蕴结於中肠。曰有弟兮侍左右，固就养而无方。虽温清之靡阙，讵当我之在傍。无羽翼以轻举，羡归□之飞扬。惟昼夜与寝食之心，曷其弭忘。投山馆以寓宿，夜绵绵而未央。独展转而不寐，候东方之晨光。虽则驱征车而遵归路，犹自流乡泪之浪浪。
    ○宣州试射中正鹄赋（以“诸侯立戒，众士知训”为韵）
    圣人弦木为弧，剡木为矢。惟弧矢之用也，中正鹄而已矣。是谓武之经，礼之纪。故王者务以选诸侯，诸侯用而贡多士。将俾乎礼无秕稗，位有降杀。广场辟而堵墙开，射夫同而钟鼓诫。於以致国用，充岁贡。使技痒者出於群，艺成者推於众。在乎矢不虚发，弓不再控。射绎志也，信念兹而在兹；鹄小鸟焉，取难中而能中。乃设五正，张三侯。叶吉日於清昼，顺杀气於素秋。礼事展，乐容修。既五善而斯备，将百中而是求。於是诚心内蕴，庄容外奋。升降揖让，合君子之令仪；进退周旋，伸先王之彝训。故礼举而义得，且无声而有闻。及夫观者坌入，射者挺立。矢既挟，弓既执。抗大侯，决拾。指正则掌内必取，料鹄乃彀中所及。雕弧乍满，当昼而明月弯弯；银镝急飞，不夜而流星熠熠。其一发也，砉若彻札；其再中也，扌雹如贯笠。玉霜降而弓力调，金风劲而弦声急。惬群心而踊跃，骇众目而翕习。若然者，安知不能空弯而雁惊，虚引而猿泣者也。矧乃正其色，温如栗如；游於艺，匪疾匪徐。妙能曲尽，勇可贾馀。岂不以志正形直，心庄体舒。不出范兮，信得礼之大者；无失鹄也，岂反身而求诸。斯盖弓矢合规，容止有仪。必气盈而神王，宁心而力疲。则知善射者，在乎合礼合乐，不必乎饮羽；在乎和容和志，不必乎主皮。夫如是，则射之礼，射之义，虽百世而可知。
    ○省试性习相近远赋（以“君子之所慎焉”为韵）
    噫！下自人，上达君。德以慎立，而性由习分。习则生常，将俾夫善恶区别；慎之在始，必辨乎是非纠纷。原夫性相近者，岂不以有教无类，其归於一揆；习相远者，岂不以殊途异致，乃差於千里。昏明波注，导为愚智之源；邪正歧分，开成理乱之轨。安得不稽其本，谋其始。观所恒，察所以。考成败而取舍，审臧否而行止。俾流遁者返迷途於骚人，积习者遵要道於君子。且夫德莫德於老氏，乃曰道是从矣；圣莫圣於宣尼，亦曰非生知之。则知德在修身，将见素而抱朴；圣由志学，必切问而近思。在乎积艺业於黍累，慎言行於毫厘。故得其门，志弥笃兮，性弥近矣；由其径，习愈精兮，道愈远而其旨可显，其义可举。勿谓习之近，徇迹而相背重阻；勿谓性之远，反真而相去几许。亦犹一源派别，随浑澄而或浊或清；一气脉分，任吹煦而为寒为暑。是以君子稽古於时习之初，辨惑於成性之所。然则性者中之和，习者外之徇。中和思於驯致，外徇戒於妄进。非所习而习则性伤，得所习而习则性顺。故圣与狂由乎念与罔念，福与祸在乎慎与不慎。慎之义，莫匪乎率道为本，见善而迁。观诚伪於既往，审进退於未然。故得之则至性大同，若水济水也；失之则众心不等，犹面隔面焉。诚哉性习之说，吾将以为教先。
    ○求元珠赋（以“元非智求，珠以真得”为韵）
    至乎哉元珠之为物也，渊渊绵绵，不知其然。存乎视听之表，生乎天地之先。其中有象，与道相全。求之者刳其心，俾损之又损；得之者反其性，乃元之又元。元无音，听之则希；珠无体，搏之则微。故以音而求者妄，以体而得者非。倏尔去焉，将冥而齐往；忽乎来矣，与罔象而同归。是以圣人之求元珠也，损明圣，薄仁义。索之惟艰，失之孔易。将在乎以心忘心，以智去智。其难得也，剧乎剖巨蚌之胎；其难求也，甚乎伺骊龙之睡。夫惟不不昧，至明至幽。将致之於驯致，岂求之於躁求。性失则遗，若合浦之徙去；心虚潜至，同夜光之暗投。斯乃动为道枢，静为心符。至光不耀，至真不渝。察之无形，谓其有而非有；应之有信，谓其无而非无。故立喻比夫至宝，强名谓之元珠。名不徒尔，喻必有以。以不凝滞为圆，以不炫耀为美。盖外明者不若内明之理，纯白者不若虚白之旨。藏於身不藏於川，在乎心不在乎水。然则外其心，颐其神，韬其光，保其真，虽无胫求之必臻；劳其智，役其识，肆其志，徇其惑，虽没齿求之不得。则知真宗奥秘，妙本冥默。珠者无形之形，元者无色之色。亦何必游赤水之上，造昆邱之侧。苟悟漆园之言，可臻元珠之极。
    ○汉高祖斩白蛇赋（以“汉高皇帝亲斩长蛇”为韵）
    高皇帝将欲戡时难，拨祸乱。乃耀圣武，奋英断。提神剑於手中，斩灵蛇於泽畔。何精诚之潜发，信天地之幽赞。卒能灭强楚，降暴秦，创王业於炎汉。於时瓜剖区宇，蜂起英豪。以坚甲利兵相视，以壮图锐气相高。皆欲定四海之汹汹，救万姓之嗷嗷。帝既心咸阳，气王砀。率卒晨发，纵徒夜亡。有大蛇兮，出山穴，亘路傍。凝白虹之精彩，被素龙之文章。鳞甲皑以雪色，睛眸其电光。耸其身，形蜿蜿而莫犯；举其首，势矫矫而靡亢。勇夫闻之而挫锐，壮士睹之而摧刚。於是从者，告於高皇。高皇乃奋布衣，挺干将。攘臂直进，目高骧。一呼而猛气咆哮，再叱而雄姿抑扬。观其将斩未斩之际，蛇方欲纵毒蛰，肆猛噬。我则审其计，度其势。口噪雷霆，手操锋锐。凛龙颜而色作，振虎威而声厉。荷天之灵，启神之契。举刃一挥，溘然而毙。不知我者谓我斩白蛇，知我者谓我斩白帝。於是洒雨血，摧霜鳞。涂野草，溅路尘。嗟乎！神化将穷，不能保其命；首尾虽在，不能卫其身。盛矣哉！圣人之草昧经纶，应乎天，顺乎人。制敌必示以乃武乃文，静灾祸不可以弗躬弗亲。若夫龙泉黯黯，秋水湛湛。苟非斯剑，蛇不可斩。天威煌煌，神武。苟非我王，蛇不可当。是知人在威不在众，我王也万夫之防；器在利不在大，斯剑也三尺之长。於以万物，於以威八方。历数既终，闻素灵之夜哭；嗜欲将至，知赤帝之道昌。由是气吞豪杰，威震幽遐。素车降而三秦归德，朱旗建而六合为家。彼戮鲸鲵与截犀兕，未若我提青蛇而斩白蛇。
    ○大巧若拙赋（以“随物成器，巧在其中”为韵）
    巧之小者有为，可得而；巧之大者无迹，不可得而知。盖取之於巽，受之以随。动而有度，举必合规。故曰大巧若拙，其义在斯。尔乃抡材於山木，审器於轨物。将务乎心匠之忖度，不在乎手泽之翦拂。故为栋者资其自天之端，为轮者取其因地之屈。其公也於物无情，其正也依法有程。既游艺而功立，亦居肆而事成。大墟乎目击，材无所弃；取舍资乎指顾，物莫能争。然後任道宏用，随形制器。信无为而为，因所利而利。不凝滞於物，必简易於事。岂朝疲而暮倦，庶日省而月试。知大巧之有成，见庶物之无弃。然则比其义，取其类。亦犹善从政者，物得其宜；能官人者，才适其位。嘉其尺度有则，绳墨无挠。工非剞劂，自得不矜之能；器靡雕锼，谁识无心之巧。众谓之拙，以其因物不改；我为之巧，以其成功不宰。不改故物全，不宰故功倍。遇以神也，郢人之术攸同；合乎道焉，老氏之言斯在。噫！舟车器异，杞梓材殊。罔枉枘以凿，罔破圆为觚。必将考广狭以分寸，审元刂方以规模。则物不能以长短隐，材不能以曲直诬。是谓心之术也，岂虑手之伤乎？且夫大盈若冲，大明若蒙。是以大巧，弃其末工。则知巧在乎不违天真，非劳形於木人之内；巧在乎无枉物情，非役神於棘刺之中。若然者，岂徒与班亻垂之辈骋技而校功哉。
    ○鸡距笔赋（以“中山兔毫作之尤妙”为韵）
    足之健兮有鸡足，毛之劲兮有兔毛。就足之中，奋发者利距；在毛之内，秀出者长毫。合为乎笔，正得其要。象彼足距，曲尽其妙。圆而直，始造意於蒙恬；利而，终骋能於逸少。始则创因智士，制在良工。拔毫为锋，截竹为筒。视其端若武安君之头锐，窥其管如元元氏之心空。岂不以中山之明视劲而迅，汝阴之翰音勇而雄。一毛不成，采众毫於三穴之内；四者可弃，取锐武於五德之中。双美是合，两揆相同。故不得兔毫，无以成起草之用；不名鸡距，无以表入木之功。及夫亲手泽，随指顾。秉以律，动有度。染松烟之墨，洒鹅毛之素。莫不画为屈铁，点成垂露。若用之交战，则摧敌而先鸣；若用之草圣，则擅场而独步。察所以，稽其故。虽云任物以用长，亦在假名而善喻。向使但随物弃，不与人遇。则距畜缩於晨鸡，毫摧残於寒免。又安得取名於彼，移用在兹。映赤管状绀趾乍举，对红笺疑锦臆初披。辍翰停毫，既象乎翘足就栖之夕；挥拂锐，又似乎奋拳引斗之时。苟名实之相副，信动静而似之。其用不困，其美无俦。因草为号者质陋，折蒲而书者体柔。彼皆琐细，此实殊尤。是以搦之而变成金距，书之而化作银钩。夫然，则董狐操可以修为良史，宣尼握可以删定《春秋》。其不象鸡之羽者，鄙其轻薄；不取鸡之冠者，恶其软弱。斯距也，如剑如戟，可系可缚。将壮我之毫，必假尔之锋锷。遂使见之者书狂发，秉之者笔力作。挫万物而人文成，草入行而鸟迹落。缥囊或处，类藏锥之沈潜；团扇或书，同舞镜之挥霍。儒有学书临水，负笈登山。含毫既至，握管未还。过兔园而易感，望鸡树以难攀。愿争雄於爪趾之下，冀得隽於笔砚之间。
    ○黑龙饮渭赋（以“出为汉祥，下饮渭水”为韵）
    龙为四灵之长，渭居八水之一。饮之清流，落彬彬之元质。忽兮下降，贲然跃出。首蜿蜒以涌烟，鳞错落而点漆。动而无悔，爰作瑞於秦川；应必有徵，乃效灵於汉日。观其攸止，察其所为。行藏不忒，动静有仪。睛眸炫耀，文彩陆离。跃於泉於焉表异，守其黑所以标奇。或隐或见，时行时止。顺冬夏而无乖，应昏明而有以。於是稽《大易》，按前史。叶圣人之昌运，飞而在天；表王者之休徵，下而饮水。尔乃降长川，俯高岸。气默默以黯黯，光灿灿而烂烂。闻之者心骇而屏息，睹之者目血而改观。一呼一吸，而声起风雷；或跃或腾，而势超□汉。睹夫莫智匪常，莫黑至祥。契昌期於南面，合正色於北方。拖尾回翔，擘波腾骧。饮清澜之浩浩，动素浪之汤汤。顿颔而碎珠迸落，奋髯而细雨飞扬。警水府兮鲔奔走，骇泉室兮蛟鼍伏藏。元云从而浅深一色，白日照而左右交光。且彼候时出处，凭虚上下。度弱水而斯驭，去鼎湖而是驾。闻茂先之剑飞，是长房之杖化。岂若此炎精冥契，水德潜禀。元甲黯以凝黛，文章斐兮ゼ锦。逼而察也，类天马出水而游；远而望之，疑晴虹截涧而饮。已而负苍天，去清渭。排冥冥之寥廓，反浩浩之元气。则知水物之灵，鳞虫之贵。盛矣哉！抑斯龙之所谓。
    ○敢谏鼓赋（以“圣人来谏诤之道”为韵）
    鼓者工所制，谏者君所命。鼓因谏设，发为治世之音；谏以鼓来，悬作经邦之柄。纳其臣於忠直，致其君於明圣。将使内外必闻，上下交正。於是乎唐尧得以为盛治者也，至矣哉！君至公而灭私，臣有犯而无欺。讽谏者於焉尽节，献纳者由是正辞。言之者无罪，击之者有时。故謇謇匪躬，道之行也；鼗鼗不已，声以发之。始也土鼓增华，蒉桴改造。外扬音以应物，中含虚而体道。不窕不扌瓠，由巧者之作为；大鸣小鸣，随直臣之击考。有若坎其缶於宛邱之下，又如殷其雷在南山之隈。音铿锵以镗答，响容与以徘徊。敬於帝心，四聪之耳必达；纳诸人听，七诤之臣乃来。故用於朝，朝无面从之患；行於国，国无居下之讪。洋洋盈耳，幽赞逆耳之言；坎坎动心，明启沃心之谏。且夫鼓之为用也，或备於乐悬，或施於戎政。以谐八音节奏，以明三军号令。未若备察朝阙，发挥廷诤。声闻於外，以彰我主圣臣良；道在其中，以表我上忠下敬。然则义之与比，德必有邻。将善旌而并建，与谤木而俱陈。是以闻其声则知有献替之士，聆其响不独思将帅之臣。嗟乎！舍之则声寝，用之则气振。虽声气之在鼓，终用舍之由人。
    ○君子不器赋（以“用之则行，无施不可”为韵）
    君子哉＠本生知，德由天纵。抱乎不器之器，成乎有用之用。不器者通理而黄中，有用者致远而任重。盖由识包权变，理蕴通明。业非学致，器异琢成。审其时，有道舒而无道卷；慎其德，舍之藏而用之行。语其小，能立诚以修词；论其大，能救物而济时。以之理心，则一身独善；以之从政，则庶绩咸熙。既居家而必达，亦在邦而允厘。彼子贡虽贤，唯称瑚琏之器；彦辅信美，空标水镜之姿。是谓非求备者，有何足以多之。岂如我顺乎通塞，合乎语默。何用不臧，何向不克。施之乃伊吕事业，蓄之则庄老道德。虽应物而不滞，终饬躬而有则。若止水之在器，因器方圆。如良工之用材，随材曲直。原夫根纯精於妙有，完元和於虚受。内宏道而惟新，外济用而可久。鄙斗筲之奚算，哂挈瓶之固守。何器量之差殊，在性情之能不。岂不以神为元枢，智为心符。全其神则为而勿有，虚其心则用当其无。故动与时合，静与道俱。时或用之，必开臧武之智；道不行也，则守宁子之愚。至乎哉！冥心在我，无可而无不可；应用不疲，无为而无不为。信大成而大受，非小慧而小知。故庶类由从，则轮辕适用；若一隅偏执，则凿枘难施。是以《易》尚随时，《礼》贵从宜。展矣君子，斯焉取斯。
    ○赋赋（以“赋者古诗之流”为韵）
    赋者古诗之流也。始草创於荀、宋，渐恢张於贾、马。冰生乎水，初变本於典坟；青出於蓝，复增华於风雅。而後谐四声，祛八病，信斯文之美者。我国家恐文道浸衰，颂声陵迟。乃举多士，命有司。酌遗风於三代，明变雅於一时。全取其名，则号之为赋；杂用其体，亦不出乎诗。四始尽在，六义无遗。是谓艺文之敬策，述作之元龟。观夫义类错综，词采舒布。文谐宫律，言中章句。华而不艳，美而有度。雅音浏亮，必先体物以成章；逸思飘，不独登高而能赋。其工者，究笔精，穷旨趣，何惭《两京》於班固；其妙者，抽秘思骋妍词，岂谢《三都》於左思。掩黄绢之丽藻，吐白凤之奇姿。振金声於寰海，增纸价於京师。则《长杨》《羽猎》之徒，胡为比也；《景福》《灵光》之作，未足多之。所谓立意为先，能文为主。炳如绘素，铿若钟鼓。郁郁哉溢目之黼黻，洋洋乎盈耳之《韶》《武》。信可以凌轹《风》《骚》，超轶今古者也。今吾君网罗六艺，淘汰九流。微才无忽，片善是求。况赋者雅之列，颂之俦。可以润色鸿业，可以发挥皇猷，客有自谓握灵蛇之珠者，岂可弃之而不收。
    ○洛川晴望赋（以“愿拾青紫”为韵）
    金商应律，玉斗西建。嘉旬雨之时晴，叶秋成而适愿。是用步闾里，询黎献。皇风演溢，歌且听於升平；圣泽汪洋，诵不闻於胥怨。尔乃命亲懿，会朋执。赋邙山，眺洛邑。天寥而云静，气肃杀而风急。三川浩浩以奔流，双阙峨峨而屹立。飞梁径度，讶残虹之未消；翠瓦光凝，惊宿雨之犹湿。嘉三时之是务，观五谷之斯入。览涤场之在勤，知滞穗之见拾。及夫日色黯黯，寒光荧荧。远水澄碧，群山结青。山水隐映，花气氲冥。瞻上阳之宫阙兮，胜仙家之福庭。望中岳之林岭兮，似天台之翠屏。宜其回銮舆兮检玉牒，朝千官兮御百灵。使西宾之夸少弭，东人之思攸宁。不亦盛哉！客有感阳舒，咏乐只。挥毫翰，独徙倚。愿得采於刍荛，终期拾乎青紫。
    ○叔孙通定朝仪赋（以“制定朝仪，上尊下肃”为韵）
    稷嗣君上稽天命，下察人听。以为作乐者存乎功成，制礼者本乎理定。故《易》尚随时，《礼》贵从宜。於以致理，何莫由斯？允矣君子，休哉令规。采三代之帝典，起两汉之朝仪。於斯时也，秦吞六雄之後，汉承百王之弊。礼坏乐崩，上陵下替。将欲创洪业，尊皇帝。驯致王道，丕革季世。莫先乎正位以经邦，体元而立制者也。夫其将用於国，先习於野。辨度数於声名文物，审等威於君臣上下。儒生肃以济济，物有其容；国典焕其煌煌，礼无违者。然後辟双阙，会百僚。动必严恪，进无喧嚣。长幼之序不忒，贵贱之仪孔昭。锵锵兮若万国赴涂山而会，秩秩兮如百官仰太一而朝。岁十月，天地澄爽，宫殿清旷。风传警跸，日丽天仗。於是右陈列辟，左立丞相。东西分而则别，文武俨以相向。簪裾奕奕，颂鹭之具寮；剑戟森森，列熊罴之名将。帝容式展，皇威克壮。莫不上恭己以临下，下竭诚而奉上。观其威仪允淑，容止具笃。天子负凤以皇皇，正龙颜而穆穆。百辟欣戴，九宾悦服。拔剑者惩惧而栗栗，饮酒者敬慎而肃肃。故知君有威故能守其邦，臣有仪所以保其禄。帝谓叔孙，旧章斯存。可以发挥我洪德，启迪我後昆。方将守而经国，岂止焕而盈门。不然，何以表一人之贵，知万乘之尊？
    ○中和节颂（并序）
    乾清而四时行，坤宁而万物生，圣人则之，无为而无不为。神唐御宇之九叶，皇帝握符之五载，夷夏咸宁，君臣交欣。有诏始以二月上已日为中和节，自上而下，雷解风动。翌日而颁乎四岳，浃辰而达乎八荒。於戏！中和之时义远矣哉！惟唐之兴，我神尧子兆人而基皇德，太宗家六合而开帝功，元宗执象而薰仁寿之风，代宗垂拱而阜富庶之俗。舄弈乎，赫赫煌煌，八圣重光，以至於我皇。我皇运元枢，陶淳精，治定而化成，嗣皇极於穆清，纳黔首於升平。於时数惟上元，岁惟仲春，皇帝穆然居青阳太庙，命有司考时令，以为安萌芽，养幼少，缓刑狱，布庆赐。盖百王常行之道，未足以启迪天地之化，发挥祖宗之德。乃命初吉，肇为中和，中者揆三阳之中，和者酌二气之和，其为称也大矣，非至圣畴能建之？於是谋始要终，循义讨源，於以九八节而七六气，排重阳而拉上已。煦元气於厚壤，则幽蛰苏而勾萌达；噫和风於穷荒，则桀骜化而犷俗淳。垂万祀以摅无穷，被四表以示大同。於时两仪三辰，贞明，千品万汇，熙熙忻忻。繇是文武百辟，佥拜手稽首而言曰：“大哉睿德，合於元造。”又曰：“昔在唐尧，敬授人时，垂於典谟。降及周文，在镐饮酒，列於雅颂。斯盖饮若四序，恺乐一方而已。未若肇建令节，混同天下，泽铺动植，庆浃华夷，若斯之盛欤！”盖圣人之作事，必导达交泰，幽赞亭毒，与元化合其运，与真宰同其功。丕休哉，其至矣！贱臣易忝濡文明之化，就宾贡之列，辄敢美盛德，颂成功，献《中和颂》一章，附於唐雅之末。颂曰：
    权舆胚浑，元黄既分。煦妪，肇生蒸民。天命圣神，是为大人。大人淳淳，为天下君。巍巍我唐，穆穆我皇。纂承九叶，照临八方。四维载张，两曜重光。龌龊唐虞，&lt;走录&gt;&lt;走足&gt;羲皇。乘时有作，焕乎文章。乃建贞元，以正乾坤。乃纪吉辰，以殷仲春。吉辰伊何，号为中和。和维大和，中维大中。以畅中气，以播和风。萌芽昆虫，昭苏有融。如斡元化，如运神功。於戏Ｂ洽道丰，万邦来同。微臣作颂，垂裕无穷。
    ●卷六百五十七
    ☆白居易（二）
    ○河北榷盐使检校刑部郎中裴宏泰可权知贝州刺史依前榷盐使制
    敕：某官裴宏泰，以干蛊之才，领盐卤之务，管榷条制，动皆得宜。观其所能，若有馀地，可假兼职，俾之牧人。而河北列城，久乏良吏，俗多思理，政不难施，亦犹冻馁之人，易为衣食。今予命尔，煦而饫之，襦之谣，伫入吾耳。可兼知贝州刺史。
    ○崔陵可河南尹制
    敕：河洛千里，都畿在焉，俾之安，属在尹正。凤翔陇州节度观察处等使正议大夫检校礼部尚书兼凤翔尹御史大夫上柱国安平县开国男食邑三百户赐紫金鱼袋崔陵，有精敏之用，洁直之操，施於有政，由是知名，始资州县之劳，卒致公卿之位。况刺部有理行，主计无愆违，尹右辅而镇西郊，荩奖能报勤之旨也。昔吴公为河南守，谨身廉平，人服教化；袁安为河南尹，政令清肃，号为严明。谁其嗣之，无易陵者，往为表则，勿替能名。可检校礼部尚书兼河南尹，散官、勋、封、赐如故。
    ○侯丕可霍邱县尉制
    敕：赐太常寺奉礼郎翰林待诏上护军侯丕：夫执艺以事上，奉诏而处中，其於出入谨身，夙夜祗命，比他局署，实倍恭勤。既宠之以职名，又优之以禄俸，荩先劳後食之义也，汝其承之。可守寿州霍邱县尉，依前翰林待诏，勋如故。
    ○崔楚臣可兼殿中侍御史制
    敕：成德军节度押衙银青光禄大夫检校太子宾客兼监察御史崔楚臣，材膺爪士，职在牙旗，每祗命以奉辞，必竭诚而得礼。既嘉详敏，亦念恭勤，式示宠名，宜迁宪秩。可殿中侍御史，馀如故。
    ○王庭凑曾祖五哥之可赠越州都督祖未怛活可赠左散骑常侍父升朝可赠礼部尚书制
    敕：成德节度镇、冀、深、赵等州观察处等使金紫光禄大夫检校工部尚书兼镇州大督府长史大夫上柱国太原县开国男食邑三百户王庭凑曾祖故忠武将守左武卫大将军员外同正员兼试太常卿五哥之等：鬼神有知，履孝敬者福禄至；王侯无种，仗忠信者富贵来。我有列臣，本於良允，奋发而励节许国，感激而扬名显亲。夫教必有初，德无不报，安有收其才而遗其本，爱其後而忘其先乎？是用褒崇，以宏宠泽，庶使闻者起孝作忠。可依前件。
    ○崔群可秘书监分司东都制
    敕：前武宁军节度徐、泗、濠等州观察处等使正议大夫检校工部尚书使持节徐州诸军事兼徐州刺史御史大夫上柱国赐紫金鱼袋崔群，天授至宝，为国重器。始自修己，移於事君，辅弼藩宣，不失其道。及离征镇，召赴阙庭，方登道途，遂遘疾恙。正在颐养之际，岂任朝谒之劳？诚宜许以便安，不可阙其禄食。而移秩外史，分曹东周，加宠优贤，无易於此。且有後命，俟其有瘳。可秘书监分司东都，散官、勋、赐如故。
    ○授王建秘书郎制
    敕：太府丞王建：太府丞与秘书郎，品秩同而禄廪一，今所转移者，欲职得宜而才适用也。诗人之作丽以则，建为文近之矣，故其所著章句，往往在人口中，求之辈流，亦不易得。帑藏之吏，非尔官也；而翱翔书府，吟咏秘阁，改命是职，不亦可乎？可秘书郎。
    ○董昌龄可许州长史制
    敕：将仕郎权知泗州长史兼殿中侍御史赐绯鱼袋董昌龄，顷为邑宰，分赞郡符，皆闻约己之名，每展在公之节。稽其器局，允谓廉能，议以稍迁，用彰勤效。可许州长史兼侍御史，散官、勋如故。
    ○柳经李褒并泗州判官制
    敕：徵事郎前河南县尉柳经、儒林郎试太子通事舍人李褒等：濒淮列城，泗州为要，控转输之路，屯式遏之师。故府有寮，军有ヘ，选择补署，得闻於朝廷。而经等皆有所长，宜当是选，守臣奏，因而可之。仍加秩命，用示优宠。经可监察御史充泗州团练副使，散官如故；褒可试太常寺协律郎充武宁军节度泗州兵马留後判官，仍改名“衔”，散官、勋如故。
    ○张讽等四人可兼御史中丞侍御史监察御史同制
    敕：义成军节度马步都知兵马使光禄大夫检校太子詹事兼侍御史上柱国张讽等：御史府自中执宪暨察视之官，皆显秩也，惟怀材而展效者，可以授焉。尔等昨领偏师，出疆赴难，指踪而去，摩垒而还。忠勇勤劳，宜有加奖，故以宪职，第而宠之。可依前件。
    ○啖异可滁州长史许志雍可永州司户崔行俭可隋州司户并准赦量移制
    敕：守袁州司马员外同正员啖异等：有司奉新制，明旧章，凡负疵瑕，必沾庆泽。况尔等各有才用，多淹岁时，谴累重轻，遽从恩贷，班资远迩，率以例迁，如闻进修，岂忘牵复。可依前件。
    ○程执抚亡父怀信赠太保李亡父景略赠太子少傅柏耆亡父良器赠太子少保白馀盛亡父孝德赠太保同制
    敕：中散大夫检校右散骑常侍兼右神武军大将军知军事御史大夫上柱国河东县开国男食邑三百户赐紫金鱼袋程执抚父赠太子太保怀信等，咸有忠勋，播为先德，悉承义训，垂在後昆。故我令臣，皆乃爱子，袭弓裘而秉《诗》《礼》，犹水木之有本源，将使天下之为人子者感恩，天下之为人父者知劝。宜加宠赠，以表显扬。可依前件。
    ○严谟可桂管观察使制
    敕：汉部刺史，掌奉诏条，纠吏理，荩今观察使职耳。桂林秦郡也，东控海岭，右扼蛮荒，自隋迄今，不改戎府。地远则权重，俗殊则理难，驭而化之，非才不可。朝议大夫前守秘书监骁骑尉赐紫金鱼袋严谟，尝守商洛，刺黔巫，州部县道，谧然安理，是能用宽猛相济之政，抚夷夏杂居之人故也。迹其往效，式是南邦。况尔操行端和，文学精茂，宾寺书府，善於其官。勉副前言，俟申後命。可使持节都督桂林诸军事守桂林州刺史兼御史中丞桂州本管都防御观察处等使，散官、勋如故。
    ○杜式方可赠礼部尚书制
    敕：生有宠禄，殁有褒崇，此王者所以明终始之恩，厚君臣之道也。故桂州本管都防御观察等使正议大夫使持节都督桂州诸军事守桂州刺史兼御史中丞上柱国南阳县开国男赐紫金鱼袋杜式方，庆袭台庭，任当垣翰，服名教乃保家之子，树风声为守土之臣，尽礼事君，劳心奉职。奄忽沦逝，念之恻然。况近属连姻，远藩捐馆，闻讣之命，实悼中心。赠饰之恩，宜加常等，俾趋荣於八座，用贲宠於九原。可赠礼部尚书，仍赙布帛二百段、米粟二百石，委度支逐便支遣。
    ○武昭除石州刺史制
    敕：某官武昭：王师伐蔡，尔在行间，致命奋身，挑战当寇，忠愤所感，卒获生全，求之军中，不可多得。司马以尔信直谨厚，可领边城。尔宜酬乃知己，副我朝奖，抚獯戎杂居之俗，安离石重困之人。勉而莅之，其任不细。可石州刺史。
    ○梁希逸除蔚州刺史制
    敕：某官梁希逸，顷为蔡将，陷在贼庭，知有君臣，不顾妻子，率其所属，当战阵前，反旆倒戈，翻然归我。忘家之士，希逸有之。间从司空，再平淮右，指踪衔命，皆称所使。可以移用，俾之守疆。北边列城，蔚为冲要，雄右军号，务兼钱刀。酬勤选能，俾乃兼领，宜思来效，以续前劳。可蔚州刺史兼横野军使，并知本州铸钱事。
    ○卢元勋除隰州刺史制
    敕：卢元勋：乃者镇帅承元纳款之际，柏耆将命之初，军情汹然未知向化，而元勋挺身奋臂，出於众中，指明安危，分别逆顺，颜色不挠，声气甚厉，言行事立，朕甚多之。虽有优升，未酬义烈，宜以一郡宠而旌之，用劝四方闻其风者。可隰州刺史。
    ○杨孝直除滑州长史制
    敕：杨孝直早以才力，从戎冀方，专习武经，通知吏事。承元移镇，孝直实来，询谋驱驰，有所裨助。军郡之佐，宠秩非轻，用答忠劳，以明劝奖。可滑州长史。
    ○张嘉泰可延州长史制
    敕：前丹州司马张嘉泰，一从戎旅，多历岁时，奉职有劳，率身无过。军部长佐，资秩不卑，自丹转延，颇为优稳，题舆便道，往守乃官。可延州长史。
    ○魏元通除深王府司马制
    敕：魏元通有御侮之才，城之略，服勤戎职，善守边州，训旅牧人，有可称者，夫文武迭用，出入序迁，所以关才能而均劳逸也。尔宜解绶郡邸，曳裾王门，饬躬慎仪，以奉朝谒。可依前件。
  </div>
  <div class="pagination">
   <a href="全唐文_page382.html">
    上一页
   </a>
   <span>
    ...
   </span>
   <a href="全唐文_page378.html">
    378
   </a>
   <a href="全唐文_page379.html">
    379
   </a>
   <a href="全唐文_page380.html">
    380
   </a>
   <a href="全唐文_page381.html">
    381
   </a>
   <a href="全唐文_page382.html">
    382
   </a>
   <span class="current-page">
    383
   </span>
   <a href="全唐文_page384.html">
    384
   </a>
   <a href="全唐文_page385.html">
    385
   </a>
   <a href="全唐文_page386.html">
    386
   </a>
   <a href="全唐文_page387.html">
    387
   </a>
   <a href="全唐文_page388.html">
    388
   </a>
   <span>
    ...
   </span>
   <a href="全唐文_page384.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
