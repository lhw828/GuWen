<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 607 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 607 页/共 634 页
  </h1>
  <div class="content">
   魏博节度田布碑一首
　　唐太原节度使韦凑神道碑
　　君子之事上也进思尽忠退思补过所以慎其初也不为义疚不为利迁所以成其忠也有始有卒往哲所难彭城文公韦府君庶斯道矣君讳凑字彦宗京兆杜陵人也翊商命族佐汉传封龙旂承祀盛业百世曽祖讳瓒隋仓部侍郎司农少卿尚书右丞南皮县伯开皇中受诏监河漕之运以实关中利国济人名书隋史祖讳叔诣皇朝薄州刺史员外郎散骑常侍库部郎中贞观初奉使招夷越之酋以清岭外息兵殷土事具实録父讳福【旧唐书上作世系表名福字福】永徽中为城门郎为外姻所累贬授桂州长史赠润州刺史清风克绍盛徳难名育道储祉以贻后嗣君承积善之休烈光膺太和之纯粹文学政事懐适时之异材孝友忠贞禀过人之至行永淳元年解褐授州司兵叅军致逺之渐发于初筮延载元年授资州司兵叅军亷察使房昶覩君剖断之迹叹曰鸾凤栖于枳棘岂惟有司之过亦使车之所急也于是状其殊绩上表闻荐俄拜杨州法曹叅军绳愆纠慝正色无私志在澄清岂避强御长史青河清潜悉以郡事委焉大定元年授上方监丞寻加朝散大夫转相王府属兼通事舍人时夏官尚书姚公兼王府长史尝称曰韦属识见逺文彩优详恨相知之晩也长安三年迁职方员外郎神龙元年转兵部员外郎歴职方司郎中长安令迁将作少匠仍兼通事舍人景龙二年转司农少卿三年除贝州刺史其草奏也必因事而作程其敷纳也抑有仪而作表周行之誉久而愈芳既副象河之荣遂光分行之寄景云元年复入为鸿胪少卿仍加银青光禄大夫二年转太府少卿兼通事舍人节愍太子之追諡也君谓有死不校太子之道苟弄兵而不诛虽衘命而难宥申生以遇谗自引考行为恭衞据以擅命出奔易名为戾以今方古斯为甚焉于是抗疏论奏明言至理仍于轩墀之下对仗自读睿宗瞿然悚听仗下后引君入阁赐坐再三询乃令与执政议其可否佥以为恩命也行难于返汗惜遂事于已往知谠言之在斯所谓有犯无隐临大节而不可夺也初神龙之末恩逾赏僭氛祲既清府库犹竭时议兴造寺观土木竞起役人不时上书切谏疏奏未报昌言固争上悟其忠竟用嘉纳乃诏有司量事节减息人省费动盈万亿君前后所论郊庙大议及时政所急凡数十上多见録用或编于甲令或载在策书仁人之言其利溥矣先天中又歴陜汝二州刺史陜服汝坟境壤相接惠先道路二郡以安开元二年迁岐州刺史属銮舆顺豫大搜岐下君徭赋均平储峙简约牲饩烹餁不徼赏于珍华扉屦资粮不取恱于余羡阖境无扰人到于今称之四年迁将作大匠六年充东都留守八年迁右衞大将军上谓君曰皇家故事诸衞大将军共尚书交互为之近日渐贵文物乃轻此职卿声实俱美故暂用卿以光此官勿辞也九年正月迁河南尹累封彭城郡公十人以厉官【时洛阳主簿犯赃】有犯出为杭【唐作作曹】州刺史十一年转汾州刺史其年又迁太原尹仍充太原以北节度大使北都留守河东道度支营田大使并检校北都军器监操节钺之寄慎守御之方师徒无勤边鄙不耸虽李牧之驰名塞下魏尚之善守云中无以过也上懿其绩手诏劳勉锡以时服恩贶屡降及遘疾诏遣尚药奉御宗处驰诊疗粤以其年十二月九日薨于太原之官舍春秋六十有五诏书故太原尹韦凑体识沉正宇量淹通立徳可师风自逺累居中外克着声绩而大耋不永昃离俄谢兴言感恻用轸于懐宜洽宠光俾申荣赠可使持节都督幽州诸军事幽州刺史物一百疋米粟各一百石给灵轝递还葬日借幔幕手力太常諡曰文礼也议者以君忠肃恭懿寛仁信义惣虞书之九徳并孔门之五美而不翼亮百揆光昭三事盖以满盈为忌谦让辞避不然岂才不适而命不至道不行而时不利也先夫人范阳卢氏刑部尚书从愿之妹也辅徳正家克循法度载诞元嗣无禄早终继夫人陇西李氏长安令绾之女也能继徽音以享偕老初尚书卢公以亲懿之故式瞻景行将有刋述以纪嘉休既而镇抚汾浍澄清梁益轩车载辖是则未暇及入护储闱而辞疾归老事竟蹉跌斯文不就天寳八载府君之嗣子尚书右丞见素痛霜露之滋深惧英华之易逺于是征究决谅【疑作代谋】询谋宗党托词琼瑶以事实伯喈之颂叙长源于厥初考甫之铭垂俭徳于来裔其词曰
　　粤我初谅【疑作谋】以徳受氏黻冕轩裳世济厥美辰象吐秀山川叶祉实生文公克纂先祀入孝出悌抱质懐文雅操有素清标不群志惟诗礼业在邱坟如玉之洁如兰之芬发迹州郡饰躬以进既登省闱体声益振守以恪恭不忘畏惧有犯无隐词直而顺象河是副功宣亚卿建旟受委遂典专城政存简要徳着仁明是则之美时惟尹京揔戎军政彼汾之典卒乘辑睦戎夷恱服永享惟【疑作难】老受兹戬谷天不愸遗遽终百禄哀荣式备诏葬言旋宅兆斯吉光隂屡迁岩岩终阜泱泱渭川刋石纪徳于惟亿年
　　故通议大夫守户部尚书兼御史大夫持节朔方镇西北庭兴平陈郑等州行营兵马及河中节度都统处置使兼管内观察使权知绛州刺史赐紫金鱼袋赠州大都督府李公
　　神道碑　　　　　　　　权徳舆
　　周道亲亲夹辅王室分唐叔以懐姓九宗职官五正故其后文侯受秬鬯之命文公受大辂之锡禄勲推恩敦叙昌大理道之所繇也国家宪章文武选建明徳元功侯籍延耀本枝初祖景皇帝之支曰郑王亮实生淮安王神通用亲贤功徳左右休运淄川郡王孝同淮安之昭也左【集作右】衞将军燧淄川之穆也劔州长史赠太仆少卿广业承祖称积厚之庆而生尚书尹【一有正字】三王都揔六师八师四履投艰难服勤劳【集作投难服劳】有猷有守以至殁代礼贲于追命泽流于代官有由然也尚书讳国贞字南华天资风采为宗室仪矩冽如寒泉嶷若崇山修身筮仕动有休裕开元十三年明皇帝肆觐东后柴于岱宗以公族侍祠调补锦州叅军事暴雨忽至江流泛【集作羡】溢公自下位能御其灾既坚旧防仍复故道累迁岐州録事叅军太师苗公太尉房公继为二千石皆所引重御史大夫张倚采访关中表为支使天寳末林胡覆三川犯秦关诏除殿中侍御史为襄阳郡司马且分【集作介】戎政公以侍板舆辞革车换房陵太守表课尤异征拜长安县令风政肃清改秦州刺史成命中止复为长安令寻迁汴州刺史未及行复辍为京兆少尹天子以公积有诚効可居大官累命为河南京兆成都尹劔南西川节度使其抚周郊猰防方炽公与大尉临淮王议曰河洛为天下冲且无车赋比屋安堵冦将甘心焉不若虚其邑居挈以骏【集作骏非】迈赢粮善地可俟师期繇是太尉伯河阳公次于陜伐谋销患君子推其智其在京毂兵火之余人命将泛【方勇切集作沉非】物力亦屈而百役烦苦出于伤痍公曰元元愁叹受命惠养傥不能旷然丕变岂副明天子郁悼之心耶列上蠲除悉防可报凡调于人者去其十九清静【集作净】恺悌百姓称之其【集作其二】镇岷峨裔人乐祸杀嘉荣二州刺史以开边隙公命将疾攻举无遗类明年昆戎围我三城分遣鋭师据便城壁戒严持重徼其极而击之贾余无前酣战尽殪悉献虏获军无私焉隣壤不靖偏师叛换将盗兵符已据城寺出军压境指顾而平凡三整武经而巴蜀轨道拊循安置四封畏其威柄用者沮公勲猷征为殿中监命书既下不俟驾行囊被单车无道里费取倍称之息五万甫达京师上嘉而赐之俾拆其劵防有叚子章者恣睢就戮方帅以告语闻诏公宴见前席嘉奬且曰利兵积谷皆卿之素也其无骇庈父之谓乎朝野嘉其首公而服其防已临淮王移镇海岱长毂在郊西边北朔合淮阳圻父五诸侯之旅主盟中权尽护诸将于是拜户部尚书同州节度都统使又以职颛戎重则风俗不阜加管内观察使权知绛州刺史公外揔方畧内修班制当强弩之末无半菽之粮不忍加赋飞章木下犹以宪度为巳任推剽者毙之【集作不】行师诸校诪张望至是夜暮变起或以跳驱谕公公曰吾之不敏当死节安下官敢贰偷以烦刑吏【集作史】乱之剧【集作刘是】也公竟及焉议者尚其防矩而哀其不淑时上元三年建卯月春秋四十八是歳改元寳应至夏五月宁神于三原县之北原诏以州大都督府【集作府字】印绶告第悯其劳也公本讳若幽上元中天子以特立之操为宗工表率锡嘉名以更焉公忠俭诚厚方严密静用儒行宪令修明事功大玉不刿楚金必割凡歴官二十四自解巾至握节勤职十七其以内庭持书中执法亚丞相佩两印以雄外服者又七命焉刺房陵之后五六年间车不辍鞅赋职任功名声章明及公以司徒揔舆师令弟若水以内府司赞谒而大夫福履所介日陈夀觞懐黄佩玉左右温凊极鲁侯之燕喜迈张仲之孝友宜锡夀宠为人伦龙曽未中身遭罹凶害前史称霍去病亦有天幸然则命之所赋有幸焉有不幸焉斯不可问也夫人扶风郡君窦氏鸿胪丞光之女杨府长史御史大夫觎之妹【集作姨】也淑明柔顺克叶公志家肥族睦抑有助焉公薨若干年而夫人殁有子四人长曰锜材器硕茂防亷忠【集作真】肃遵修训则复大其门入作卿士为侯伯贞元十五年以御史中丞剖符润州宣风以礼俗成赋以殖财用大绩茂焉中邦頼焉明年就加御史大夫十八年进礼部尚书抚封题劔如公渥命次曰镒蕲州刺史次曰丰士鄠县令防曰丰器长安县尉皆有干裕而屈于年位今尚书永惟先公丕矩未刻金石以徳舆当叨史职久掌替书知王族大僚之事业见托论譔欲不敢没其美亦不敢溢其言铭曰
　　尧睦九族汉封同姓烈烈淮安乘时佐命淄川而下三叶储庆乃生我公绍续先正时惟宗英忠智亷清所至风行所居理平山朱组既靖蜀京鏚钺雕戈乃主夏盟交修藩衡纂服大陟降【集作恪】左右勤劳翼戴隐微之间乃与祸防夷途始半白昼中晦桓楹羽葆久閟鲜原煌煌密章肃肃丝言盛徳复祉藂兹后昆列郡是式介人维藩大江南服考礼修职五曹十聮克嗣先徳董是经费陈之艺极本于教忠懋此宣力伊昔祭器食铭丞彛礼则有变魂游在兹连冈陂陀宰树参差悠悠终古永斯碑
　　魏博节度使田布碑　　　　庾承宣
　　于戏节义立则人伦之风厚忠孝彰则君亲之恩大罔极之报非死不尽臣子之志非尽不明决去就于至诚择利害而无挠其生也挺身为万夫之特其终也成名于泰山之重凌视千古高居上游斯人伊何魏博节度使田公布子敦礼之谓也初公烈考曰正辅佐宪宗扫除冦逆为侍中魏博节度使今上嗣位镇州军吏以节度使王承宗死上闻诏正除中书令代焉居一歳兵乱遇祸公时为泾原节度诏追至京闻丧公卿献议以为讨镇莫若用魏魏强而近又公恩徳积洽于魏以钺赐其子布布复有能则魏之士欣戴而効死焉诏从之公泣血号天而辞不能者再诏不许乃曰报君恩复父讐在此举也如不济则无其生以谢之别兄弟妻子屏门之内辞賔客朋友于西阶之下丧舆遂北至魏则徒跣行号以见将士将士耆艾者父兄事之齿类者骨肉亲之毁家以结人心辞禄而赡公用明求报之道竭励士之方冀其恊心以副私志异哉魏之风俗久悖声教魏之将士素染狼戾懐安自固忽感激之勇节积骄成惰无战鬭之刚肠初犹哀公之诚悦公之赏虽未心化蹔忘旧风无何奉诏出师抵冀之南宫县尔贼而振威也时讨幽镇诸军庶事草剏计司荒畧供馈大亏公乃以本部六州之租入权以自济氷雪方盛飞挽阻艰众相与言曰顷常出頼朝廷供给优赡军府因以完济令者瘠已肥国尚书无乃太公忠乎旋以沧景丧败王师不振诸军顾望莫有鬭志贼使间谍腾肆飞语以不固之志加懐怨之心望风听声将欲谋乱咸【集作或】有见者宜图其休全身保军以俟后举公仰而号曰天子征兵以讨叛乱吾特授旄钺复其家寃将军虽死国典斯在岂蓄缩完守为不忠孝之臣乎众知公不可迫因师行而遂溃中军不同其谋奉公达于魏城众又言曰魏土不知朝化久矣刑赏礼乐皆自已出近以保富贵逺以贻子孙苟能从众之谋则捧戴如旧公知其不可以道化又难以力服时太尉之灵座在魏之官署公阳以入临人不以虞恸哭伏劔众惊至而絶矣春秋三十八噫相国李公愬先公师魏众以贪乱李不能制闭域以自固重币以贷死及公初至悖气尚存邀赏挠法一唱万和况镇之军于魏旧有救败徳两军相观如亲戚焉宁有一人之忠义化六万之肝胆三月之将帅移六十年之旧风强其陆梁计其相观同騃愚蔽知其不可从其李石有言曰重耳教训三歳而后败楚勾践生聚二十年而后防呉以中古之慤信晋越之训伏尚且迟之况今魏乎闻者信之及公终也贼众感义而退守王师闻风而愤激达于朝廷天子壮其节而哀其死为之废朝公卿洎百执事咨嗟凄悯乆而不絶及丧至则吊周懋恤礼备而恩加焉赠尚书右仆射以长庆二年八月二十六日葬于万年县白鹿原公之大王父曰廷辉安东都护司马赠右仆射王父曰玠相州刺史烈考中书令赠太尉而勲高位崇至公而名重节立盖以茂徳为濬源大忠为厚阯克生贤哲焯燿邦国初自魏之禆将以谨干至大将自侍御史以讨叛劳至大夫掌平蔡功为金吾将军以长材镇要冲为河北节度以多畧静边陲为泾源节度在禆将则办寃囚大尉无淫刑矣领征军则备贼之惊突诸军因之立功矣为金吾抑同列而不遏谏官圣朝有容直之美矣帅河阳也则省将而多战卒防贼而守诏条于是乎兵实而人安矣镇泾源则观其力穑教其骑射于是乎籴贱而人能矣其大材敏识有名臣之体要深谋善计得良将之精华善而不伐高则思降无豪贵之厚【集作侈】欲慕亷让之高风惜乎壮年有志不立岂天意用斯人以激其怠隋警其奸凶者哉伏劔之辰手操遗表陈凶逆之根本明将帅之仪矩圣君因得辨邪正可谓始终之善者也其遗孤及门吏知余夙奉周旋感激名义谓盛烈于万斯年铭曰具体皆人能耻者谁轻死重义谓之有思豺狼贪婪力不能支部下将贰诚无所施上亏国恩中寃父私两志莫遂顾生奚为明者独断勇夫不疑忍耻偷安犬彘等夷腼顔冒宠复何人斯诚贯心膂竟违我期【一作诚实心尧竟而我欺】利刀贯胷血殷丧帷军士喧骇逆党忸怩义风激征车不衰自居所重贤人得之地察天明称为神祗雅有节钺流闻边陲青史长存声香葳蕤














　　文苑英华巻九百十四
　　钦定四库全书
　　文苑英华卷九百十五　　宋　李昉等　编职官二十三【节度二】
　　魏博节度使田承嗣碑一首
　　岭南节度使韦正贯碑一首
　　昭义节度使辛秘碑一首
　　魏博节度使田公神道碑　　裴　抗
　　理天地者隂阳统邦国者文武才得其位政由其理则元后作圣九有以宁其或组蹔解而复维运偶否而终泰是以周十世而生方叔唐八叶而传太傅保乂藩服昭宣王度嘉言大猷郁为国祯太傅讳承嗣其先有妫之后自敬仲奔齐五代而昌因采田而氏焉异才茂徳继踵而至其后议郎畴哭刘虞墓让卢龙勲义声洋洋焯于古今公则议郎之裔今为北平人也曽祖堪随州从事祖景皇郑州别驾烈考守义皇安东副都护赠户部尚书皆恭肃明哲纯懿贞良纂迈徳之仁传有后之庆公则尚书之第六子也元和间生其徳直方刚毅中正根于天常钟海岳之灵抱清淳之气防尚击劔长而事边度山川之险易计戎狄之勇怯沉机潜运藏用待时开元中林胡犯边公始以兵术闻节将急而求公乃假公平卢先锋使即日以偏师敌之公大破夷落斩首万计朔漠之人恃公为雄戎帅以捷闻特拜公左武衞郎将策殊勲也仍前平卢先锋使擒俘斩首一月三捷戎陬气慑边徼尘清改左武衞中郎将迁左清道率拜左武衞将军昭武功也天寳季年逆帅安禄山窃幽陵之甲以叛驱刼忠良易其守心跖犬吠主大肆凶逆料天下敌已唯公一人遂乃临以刀锯邀其质任爰授兵要置之腹心公迫以凶威计无从出窃谓所知曰昔龚胜闭口君房杀身无补于时自挤沟壑乃呼天饮泣忍死从权将图不朽之勲以显大忠之节时冦防洛阳遐迩震骇大纵虏夺以弭凶徒唯公禁戢属兵托以戒严他盗时大雪满营间无径术逆帅巡行诸部躬自劳寒至公之营疑其无人公乃介胄辕门出卒罗拜阅数伍籍不缺一人逆乱之徒尤加敬惮爰及刑狱取决于公寇逆乱常法令苛惨织乱诋告每陷忠良皆以阿防入法为巳诚察理辨情为携贰公将谋知免且欲雪寃每至议谳必归情实至于免鼎镬脱桎梏者不可胜数冀其违忤稍见踈逺而逆帅以为平允得当仁徳归厚信重奬助又倍于常其后贼乱锋起互相吞戮禄山流膏安庆絶凶思明陷刀朝义传首羿浞既平日月贞明公云龙交感霖雨将作誓尔有众同归圣朝诚意克从大节斯立时代宗在宥天下降衷于人载览归欵特加诚顺即日除户部尚书御史大夫莫州刺史复以莫州地褊不足安众特迁魏州刺史贝博沧瀛等州防御使公荣惧感泣澘然涕流荷天之休誓答造【一作圣主】中以状闻上收其忠锡以旄钺真拜魏博等州节度观察处置等使初懐恩之讨朝义也深结归命之帅隂有【一作畜】将叛之心及恃功不防逆节方兆虎据汾晋冦于太原乃分使河朔连扇羣帅邀我同恶示以师期羣帅献欵决计于公公曰吾侪所以修睦仆固者将欲藩翰王室懐宁逺迩竭股肱之力报亭育之恩乃翫兵左道自任奸慝有死而已吾蔑从之俱精练成师以顺王命臣子之职也由是羣帅感悟率徳相从械系行人显与之絶暨声问达于四境干纪之师索然气夺是以懐恩丧子于榆次弃甲于西河北走边庭埋魂絶域抑有由也蹈危而正可谓文武三杰精刚百练者也惟帝念忠拜公尚书左仆射赏有功也迁大司空旌有徳也初公之临长魏郊也属大军之后民人离落闾阎之内十室九空公体达化源精防理道简易刬烦苛一年流庸归二年田莱辟不十年间既庶且富教义兴行魏自六雄升为五府拜公为魏州大都督府长史仍加实封一千户以陟明也而缁黄耋耆诣阙陈乞请颂徳褒政列于金石帝曰俞以命先臣门下侍郎王缙譔纪功烈锡魏人以碑之其明年请立生祠而尸祝之公执谦冲抑而勿许茂厥丕绩秩迁太尉畴咨补职爰立作相公拜赐荷宠若坠泉谷誓将率先啓行斩伐不臣殄彼昆夷复我河湟然后挂冠都门告老归第呜呼有志不就昔人所痛致君之道未展大夜之期俄及大厯十三年春二月遘天伦之戚茹痛而疾秋九月甲午薨于戎府享年七十有五天子悼舟檝之沉覆邦人号榱栋之崩摧罢辍市朝哀恸中外谏议大夫蒋镇册赠太保临吊礼有加等夫人富春孙氏齐庄之徳备矣开越国之封列鱼轩之贵降年不永先公即世其年十二月十四日得吉兆于魏州贵卿县金隄乡呉河里之原迁夫人之殡归同穴之期而祔焉礼也公孝敬忠信慈仁睦友造次颠沛一以贯之在家如严君抚人如慈父违其子而进犹子逾十起之爱传八命之荣则宋穆不独贤伯鱼有慙徳积载余庆并时而昌子十一人长子维皇魏州刺史次子朝左神武将军知军事检校右散骑常侍兼御史大夫三子华皇太常少卿驸马都尉尚永乐长公主永乐薨复尚新都长公主赠工部尚书四子绎皇试大理评事五子纶皇监察御史里行七子绘八子纯不幸早世九子纷皇河南参军十子绅殿中侍御史内供奉十一子缙殿中侍御史内供奉皆文武奕世忠孝传家或至大官或阶清级诞生检校尚书右仆射同中书门下平章事驸马都尉鴈门郡王袭实封五百户赠司空绪则公之第六子也纂承鸿勲不忝前烈开戚里之贵继茅土之封绣毂朱轮光辉日新圣朝覃孝里之恩轸闻鼙之念复追赠公太傅复赠魏州大都督相国烝烝孝思霜露増感复以生祠故事具表上闻天子彰善崇徳乃许追立爰命词臣礼部侍郎吕渭征譔休烈厥功茂焉相国生工部尚书兼魏州大都督府长史御史大夫充魏博相贝澶衞等州节度管内度支营田观察处置等使季安继踵象贤克荷丕构玉立氷洁孤高不羣骎骎逸足长途万里勲贤接武今古罕伦呜呼开国承家之义显矣翼子谋孙之道光矣没而不朽非公而谁抗賔事戎麾出入三世目覩芳躅耳聆嘉声不愧之词诚非谄上敢刋乐石传于无穷词曰
　　维岳雄气钟于崆峒委和孕灵降生我公于惟我公其徳崇崇处暗不昧在明则通【其一】运属昌时功居显位天子命我莅于东魏荣传曵履宠拜端揆乃领司空俄登太尉【其二】爰立作相俾屏我王训节制师威不庭方为国之纪为人之纲教义聿修徳音孔【其三】上天降灾夺我元老邦国殄瘁谁云夀考梁木其壊嘉言是寳陇月阡松荒烟蔓草【其四】堕泪碑在生祠庙存泽流福子庆被孝孙日下甘棠风清徳门刻此金石传芳后昆【其五】
　　岭南节度使韦公神道碑　　萧　邺
　　韦氏之世系尚矣陶唐氏之后有国豕韦者实为商伯周衰迁于楚之彭城故汉兴韦孟为楚元王傅繇孟五世至丞相贤韦氏遂显大贤封扶阳后徙平陵及子成别徙杜陵子孙家焉遂为京兆人云成生寛寛生育育生后汉尚书令浚浚生梓潼太守豹豹生东海相着着孙胄仕魏为詹事胄少子曰穆后着号为东眷八世至隋郁城庄公讳元礼距四岳入唐有为陜州刺史者讳岳子于公为曽祖是生京兆少尹河北采访使府君讳恒为王父少尹生赠刑部侍郎衡州别驾府君讳平奉天之难冦兵围逼时凤翔已害其师张镒且应贼矣公与从父弟臯能扞朱泚于陇州斩其使者乃折其势公乃间行西走奉天夜缒城下蜡丸发表具献功状徳宗把手喜泣曰富贵惟卿所欲口授御史中丞公辞以素卑无赀愿从州县禄竟遂其志改万年尉从上至兴元道苦风疾废居优游散地既慊当世其后宜有达人娶彭城刘为麟女而生公讳正贯字公理防而神灵【一作玲珑】长而聪异目所击览不忘于心耳剽音声洞识节奏季父太尉公臯特见器属且必能大其家门故名之曰臧孙年十有五先君殁于衡阳奉丧归北裴仆均在江陵故少公为表弟欲擅有外家吉凶之事且致赠焉公泣曰不专于孤有诸父在如将听命恐伤叔父之义不敢拜赐之辱蜀使俄至他日反告太尉深徳异之既除丧调补单父尉太尉有大功于国家徳势甚盛韦氏子姓可以坐掇朱青公深自惩刻遂博极羣书自三代已降损益制度无不稽其典要相国韦公处厚及韦湖南词皆以学识相高每与公论当世之务咸服其深切事情虽贾生不能过也长庆初遂弃官改名对贤良极谏防登乙科授太子校书敬宗朝又以华原县尉再登详闲吏理科迁万年主簿考京兆进士能第上下颇得一时之俊寻授监察御史里行为北都留守推官入台为真监察避同侪素嫌辞不与齿除河南府司録旋为天平军节度判官得改员外郎所奉之主即故相国令狐公也丁内艰服阙故李相国绅请为浙东团练副使赐绯鱼袋后辞职居洛授检校主客郎中知盐铁福先院非其好也擢万年令泽州刺史又改太原行军司马兼御史中丞加金紫从狄仆射之幕征为太府少卿改泗州刺史歴光禄卿晋州刺史入拜司农卿时内尚食供亿县官有阙为其奏累贬均州刺史陞夀州团练使公当官剸剧率有良算虽繁剧之来千变万态一以成机应之故日用公事珪棱歳校能有余裕所谓循良高妙无迹可寻者耶今上初即位以里行征拜京兆尹京师称难治者日有生事随时抵巇间不容髪未易以绳墨一面律也阔狭少失其机则见立败虽有神明之用【一作明】无及已公能勺药其间妥【一作安】然无一事如弄小方州云奉南郊备赦令上下百役抑豪弱无不得其平居二年乞退除同州刺史长春宫使加左散骑常侍兼御史大夫百粤之地其俗剽轻猎浮淫之利民罕着本又逺天子之法税调裒急一舞于吏手故细胥假校益豪民用是困从公至锄侵牟之窟削冒名之吏尽反为民烦促顿舒流庸尽复先是海外蕃贾籯犀象贝珠而至者帅与监舶使必搂其伟异而以比弊抑赏之至者见欺来者殆絶公悉变故态一无取求问其所安交易其物海客大至越人尚鬼事有寘冥者不质于医而交于神寝以成风公丑其邪命撤屋涂扉禁絶纷纷之祷或曰将不利于公不听他日秋水大溢将没民居讹言毁神而致公譔服登城向水酹酒而声曰苟如云云长史身存无嫁下人俄而敛退卒无害焉鍼盲反正皆此类也政成亟上疏请觐优诏留之越三歳寝疾薨于位实大中五年七月二十三日享年六十有八天子为之不视朝一日赠工部尚书明年二月庚申祔葬少陵原之世墓比薨医问相属比葬吊赠之使交逢凡在岭之南军吏与民及部属鳏寡士子魋髻之族闻公之丧皆哭失市与宴【阙】笃孝睦亲羣昆弟之贫与子姓之孤者收接如归婚配慰荐惟恐不得其所居弟诲之丧伤哭变白恻动君子与朋友尽诚信于然诺践报之道不怠如癖名人伟士多与深善乐后隽特露精诚比比得之力仁谊惩华侈下席【一作疾】之日家无池馆疏属出涕平生行事可知已娶监御史博陵崔升女先公而殁二子长曰参文太子校书次曰温文华州参军一女始歳方大病嘱其后曰无厚葬无用皷吹无烦諡于有司志我墓者无如故人赵君桧焉若夫碑则俾我外侄萧邺为之铭庶乎实而详也其敢以辞遂为铭曰雄操京兆奄宅大州太尉之后唯公得侯儒衣极挚公慊人优业术益然及亲勇谊善植牧全始卒无媿融鸿清洋式弥乃嗣兹图石刻以永厥懿商伯以迁汪洋其源至汉始着聿为盛门徙居杜陵承继遂蕃用儒持家世世显尊歴隋入唐或轩或庳起坠诚难肖隆匪易尚书之生实属【音烛】太尉之后【此句疑误】有庸有基可席而位公独后之刁孑自致追念显考诎于其身如不我力曷顔于人由卑至钜能以才振小大之治有脊有伦
　　昭义军节度使辛公神道碑　牛僧孺
　　辛氏于陇西为望家其后因官从帝或雍或洛源濬洪将微复张以及于仆射皇考璿璿益以儒业自喜优游高放不乐取求制科高第乞官山水朝廷除处州遂昌令嗜不念归再移仍南及亡累赠至左散骑常侍仆射讳秘字藏之即常侍府君第四子也以能通五经开元礼三命至华原主簿书判入等为长安尉太常卿故丞相渤海高郢以唐制尽将礼乐委博士奏乞用公朝廷与之不能得去讫六年再为祠部兵部员外博士犹如故朝有礼天地奉山园之使既谢上必奏曰臣唯乞得辛某自副几不以礼乐累陛下上高之连可故公再为礼仪使判官虽当时耆年鸿生语及礼即唯曰辛某在若不敢出口元和皇帝初元年高选刺史公出为湖州时观察使李锜不奉诏举江南六州兵获京口窥采石渡临江索流因命心腹将率壮士高职重贿钩其胆且约曰若等当以其日同起取五刺史欲斩以号令在锜镇实多年交有素故刺史不得兵马及难作顔防用李云驱市人举常一战败走李素受缚于苏项钉舡艎唯公以儒雅贼未急迫公乃夜起抚左右曰使若等有父母妻子成其家皆天子恩也若能随李锜为贼乎左右皆泣曰唯公命乃开罗城门收湖下子弟得人数百公亲以衣衣之以食食之烝里掩出劘垒始呼大战州东斩将屠营值旦悉先殱登城号令中外恬然于是时武功冠江南锜为之失势就缚天子亲命使以金印紫绶赏公急诏征为河东军司马兼御史中丞其实将以大将节与公以故未毕就拜为左司郎中更京兆汝州刺史本州防御谏议大夫出为常州刺史治职检身专【疑】问昭升取河南尹时天子大举伐赵既释复征司空度率五诸侯取蔡连战四年伊瀍之郊属刻百役公抚困应须怛怛宁宁上大喜出少府节以豹竿防纛驿走就授先一日立百辟于朝读白纸诏命公以昭义军节度使潞州大都督府长史检校工部尚书兼御史大夫公褎衣儒冠带劒持节潞自卢从史不禀不供急敛自守人已大罢及栢乡连营三歳决死公之至止开城入府量仓数藏酸寒防落公私之具尽可哀痛左右前后计于公请乞救于上公曰天子以兵定残贼空内府赏死士于今数年矣吾不能如卜式辈以家助献讵敢复以请求苦上耶于是约出入啬用度俸不入家聘不赉金宴不侑乐食不兼豆更四年诏征府有贯十七万食仓有斛七十万刃铦函坚帜赤幕青十五年冬行于洛及关以疾不任朝觐天子命中贵人郊劳归第以十二月已卯薨享年六十四上悯惜震悼罢朝赠尚书左仆射赠赗有加公于得入仕以业儒书于得著名以典礼乐于得勲赏以立武功于善终始以谦退勤俭于中外亲既有名而贵于属且近者饷给无所加踈而贱虽千百里旷不相面颁与无所加【疑】大官十五年居不易宅死亡之日家不歳计公之于孔门可谓成人矣子男八人少穆少逸少恭长顺仲邕行质仲和行检或儒或文仕遍侯国夫人河东裴氏先公而卒将葬而公叹曰人之居无常而坟墓因焉吾家之兆及于四代三卜矣且使吾死有吾岂止墓而守者焉吾死无吾于地固无择而已矣他日吾死于此亦遂葬而无用迁焉遂定乎万年县洪原乡少陵原及将亡前为文自志其墓又重前説殁有书一通缄置几上既开之即送往饰终之制具尽于此既俭而周于礼不违时之名人无不多其能终而达其不挠耳诸孤恭命无敢坠失既【一作暨】葬防谋曰先人徳行官业冝刻于石以闻不朽陇西牛僧孺时号专业文陈郡殷台书迹絶妙且其人吾家之婿且练吾先人行事敢不告求僧孺实纪録而台实书既序而铭曰
　　礼灾秦汉于绵蕝存晋卑刘僣俎豆礼倾慕古惟唐求野据经公尝博士缀辑搜寻三代之仪济济复兴祗职六年区别严竞儒道克施亦志武事慿江锜反公实郡吏掉棘张空以出不妨万鸟周网血赫湖塘江南之功焯出有光邹鲁诸生因公张皇忧恭慎法奉守王度入郎出牧尹洛将潞茹刚抚弱销剔人蠧居不易第服不易初财分先族以俭遗孤恬于将终执笔自志男良女淑既夀而贵谓之为人易此而何诗以备传不朽不磨文苑英华巻九百十五
　　钦定四库全书
　　文苑英华卷九百十六　　宋　李昉等　编职官二十四【节度三】
　　邠宁庆等州节度史孝章碑一首
　　义昌军节度使浑侃碑一首
　　邠宁庆等州节度观察处置使朝散大夫检校户部尚书兼御史大夫赐紫金鱼袋赠右仆
　　射史公神道碑　　　　　刘禹锡
　　仆射名孝章字得仁本北方之强世雄朔野其后因仕中国遂为灵武建康人曽祖道徳赠右散骑常侍封懐泽郡王祖周洛银青光禄大夫检校太常卿兼御史中丞北海郡赠太子太保考宪诚早以武勇絶人积功至魏博节度使终于河中晋绛慈隰等州节度观察使检校司徒兼侍中河中尹赠太保其薨也大臣中书令晋国公裴氏为之碑其名益显公即侍中之元子母曰冀国夫人李氏防而聪悟父母贒而加爱焉及长好学迁善秀出侪辈邺下诸儿号为书生元和中太尉愬为魏帅下令抡材于辕门取大将家翘秀者为子弟军列于诸校之上公独昌言愿效文职太尉深竒之遂假魏州大都督府参军长庆二【集作三非】年常山众叛害其帅沂国公田司徒于帐下沂公发迹于魏人犹懐之诏命其子布以尚书授钺统魏兵问罪于此【集作北】疆且报家祸布既啓行士气不振涣然内溃独与冗从之旅偃旗而归百愤攻中卒自引决先侍中时为中军都知兵马使兼御史中丞全师在野閧然推戴之请为假侯以镇定中贵人飞驿上闻穆宗夜召翰林学士草诏书以真侯命之实有魏土从众而合权也是歳公自摄官转本府士曹参军兼监察御史赐朱衣银印推恩以及子也一旦跪于父母前进苦言曰臣切惟大河之北地雄兵精而天下贒士心侮之目河朔间视犹夷狄何也盖有土者多乘兵机际防非以义取今臣家父侯母封化为贵门君恩至矣非痛折节砺行彰信于朝廷无以弭识者之讥寤明君之意节着于外福延于家乘时蹈机必不旋踵言讫泣下数行父俞母赞天性交感三心既叶万众化天子闻而嘉之曰彼真孝【集作有】子乃授检校太子左谕徳兼侍御史充节度副使累迁至散骑常侍兼御史大夫赐金印紫绶既贰军政事如命卿弛张损益得以参决革故态人知向方太和二年沧景节度使李全畧卒其子同捷窃据故地诏下以文诰弗革遂用大刑先侍中表请率先诸侯使元子以督战制曰可公承君父之命乃捐其躯一举而下平原压沧垒由是加工部尚书及王师凯旋上表愿一识承明庐允之遂赴北阙下得觌于便殿上曰向吾始征沧州议者皆曰彼魏之姻也虏隂为冦谋吾发使数辈以侦之其还也佥曰尔父沥欵于賔筵尔母抗词于下愿絶姻以立效其经始啓发出于尔心今沧海砥平策勲之日宜贵尔三族命尔父为侍中迁镇于近地加尔礼部尚书相衞澶三州为镇以君之俾尔一门大荣以夸天下公拜稽首谢父迁让已爵礼无违者翼日诏下于明庭人咸曰史氏之宠光古无有也牙旗碧幢方指东道侍中以帐下生变闻泰极而否当歌而哭迎柩于路仰天长号因葬于洛阳之北邙山冀国夫人祔焉寝苫枕块以所仇同天为大酷未几诏举金革之义起为右金吾将军累表陈乞有司以违命督之舆疾即路间歳擢授鄜坊丹延等州节度观察处置等使居四年迁镇于滑一歳入为右领军衞大将军旋改右金吾大将军又授钺于邠土孟秋至治所首冬遘疾拜章入觐不克展和銮鞗革之仪薨于靖恭里之私第享龄三十有九当开成三年十月二十日上闻而悼之不视朝一日赠尚书右仆射明年二月归葬于洛都夫人琅琊王氏祔焉继室深泽县君博陵崔氏有一子曰焕生七年而孤仆射之丧自复魄至葬当门户备祭祀建碑表皆县君之能且命其家具事功来请曰嫠不恤家而忧幼嗣不知其先人之宦业乞词以传于后也君子以为知礼谨书之铭曰斗极之下崆峒播气钟于侍中孔武且贵奉上致命冝昌后嗣仆射承之良弓不坠耳烦钲皷心悦文字虎穴之中生此骐骥太和纪元沧景不防子弄父兵跳踉海壖有隣隂交猬起鸡连诏下薄伐艮隅骚然时惟侍中实统魏师蓄鋭未发众心危疑仆射为子陈谋尽词兴言涕零有感尊慈絶姻効节精贯神只沧波底宁王命褒之乃迁元戎来镇近畿乃胙元子别建旌麾一门四节焜燿当时倐忽变生魏郊纷披乔木虽大盲风不知干云之台列缺焚之哀哀孝嗣丁此大酷迎护帏輤葬于东洛诉天触地血染纕服礼有金革诏书敦促不遂枕戈骤膺推毂雕隂白马暨于邠谷虽荣三镇不荷百禄绮纨之间珪组累累如彼晨葩日中而萎有妻名家有子稚齿行号执礼归窆蒿里洛水之阳脩【集作循】邙之趾尊穆敬恭【集作尊卑穆敬】幽显同理旧松新松【集作栢】亦象乔【集作桥】梓刻石纪功垂千万祀
　　义昌军节度使浑公神道碑　路　岩
　　叙曰天业光昭寳臣间出云台重沓旂常纷纶吾巨唐乎镇宁社稷缵忠烈勲居第一代代不絶其浑氏乎能遵祖法不失家声立朝守土所居可纪其康公乎公讳侃字复贵其先姜姓之后汉郡浑邪王之裔始居于崤比后迁于河南今为代人为山西右族七代祖潭仕隋玉铃衞大将军生回贵以兵从我高祖神尧皇帝佐平暴乱拜豹韬衞大将军【唐宰相世系表有灵丘伯三字】生元庆为右玉铃将军【表作镇国大将军】灵邱伯【表无此三字】生大夀为太子仆【表作大仆丞】赠广府大都督生释之为开府仪同三司太常卿宁朔郡王广徳中拒扞西戎身殁王事赠司空公大父讳瑊朔方副元帅河中节度检校司空中书令咸宁王赠太师有大勲绩其秩禄封赏埒汾阳西平皇家中兴此三人力也父讳镐义武军节度易定观察使检校工部尚书赠太子少保取陇西李氏女实生公公为儿时则柔敬敦厚笃志于学九歳由文生擢孝廉第释褐参同州军事既冠益以通敏密静称于人【一无此三字】因从先少师于藩方不忍去庭闱诸侯有以币以马聘者一无所就元和十二年先少师奉诏以中山兵伐叛而卒与冦遇以数千当数万力战而归坐黜循州公忧蹙内结晨夜在侧从容道否泰之理以解发于至诚少师为之洒然少师薨屏勺饮壊容貌几不全者数矣严护逾大江长号动神明亲友见者莫不凄恻忧其困絶往往罢吊既而外除大戚不衰遂退不肯仕居处饮食若执丧者是时朝廷循【集作脩】勲臣后或言曰咸宁功累代不可及其子身当圣朝以谴终未复无以示天下执政立言之天子感其事趣诏尽还少师爵土由是勲阀之家皆喜长庆中又有言公之材行不宜在闾巷者上亦以追显咸宁功徳未足遂授公右龙武军仓曹参军歴太常寺主簿太府寺丞由是以吏事自喜明习文法咸宁王股肱王室卑体下士召置幕府得一时之人少师仕官早成不废法度有誉于士大夫间公又修洁谦逊辞礼闲雅由是仁人与之游长者访其庐矣称述日甚闻于庭中擢为左赞善大夫转太子仆能勤其官改太府少卿始用利器货泉事聚不顿锋铓益为试可一日昭献皇帝读国史至咸宁王卒叹浑氏时无大官者欲用公未有縁即日以银鱼袾裷赐之俄拜金吾衞将军宠以金紫公愈益小心俯偻不暇武宗时至太仆卿以谨良选宣宗即位改少府监以缮理称又拜左金吾衞大将军肃环衞明年迁司农卿练经制毎以处逸乐悖勤劳非忠也求出补吏不惮剧郡久之夀阳歳数饥有盗贼上选能理者丞相举公可用公至则猛纠缓化晓告慰养先是有货茶盗鬭变难制至是皆解散走匿又陂之水溉田数百顷为力势者幸其肥美决去其流以耕公隄防约束水复盛溢沃野之利歳歳増多征为殿中监服用如法顷之为昭王傅多称惜之再为少府监迁检校工部尚书金吾大将军日在彤庭宣宗器其能遂赐高牙畅毂镇于回中公门有将帅风习知四夷事以故绥边之绩不日而成西戎【阙】种王防数为边害公曰西戎剽刼亦常事不烦兵鏖可以信取谕以咫尺之书果相率遁去居无何又遣其舍人董英粲归诚且贪锦绣物公必其善意乃许互市竟不敢负约反覆初有戍卒子为族长所掠奴畜之至是董英粲輙购而归之曰用报徳关城无警早开晏闭矣边兵之衣辇自京师吏縁为奸纩帛悉滥公始周察变法犯必收按至乎聚给亲往观之旧调军食仓廪庾回【户内反】逺不克往取率为空名又度其途以便之自是寒无皲瘃戍益伉健既衣又食之抚士至矣萃战马凡五百二十匹牛骡称是修金革器五万具备丁壮卒三千人聚新粟五万斛边备完富戎心震悚天子使使者赍诏即军中加公检校刑部尚书以报之居歳余复召为大金吾升三品阶三领缇骑日益亲贵今天子即位谋沧海帅视公曰无以易尔咸通二年遂授义昌军节度使其理如在经始至则表蠲水旱逋甚众先是井为海染人不可饮遂阏河以汲舟行则决决又輙塞公视而计之泒凿扄蓄舟来不留绠不息厥功亟就于今頼之有田十顷游惰者不顾公乃勤辟悉为膏腴既饮之又食之养人至矣穷民有鬻子者为之赎归故校有孤女者时其配偶丧不办葬骨暴于野皆为调棺柩具粟帛邮亭相逺道里患苦作室其间以庇来往歳比不稔给军未赡峙粮十六万石以为储蓄大抵能推诚于下辛苦率先民愁未解公费未足孜孜虽人之求去已疾谋致家温不如也以故感神贶来瑞鸷百姓文武吏讴謌借留护戎者奏其状天子嘉焉诏曰幸卒教化之许留旬歳五年秋受代朝廷方图其功防其冬以疾闻明年三月二日薨于大宁里私第享年六十九其年十二月某日葬于京兆府万年县洪固乡胄贵里于戏豹韬以义兵显宁朔以边患死咸宁以殊烈【一作勲】着少师以威名用洎公以材能选陈力无旷废浑氏之风类是自穆宗后天下少事由是公未尝有鬬战功始则以至行好学恂恂若儒者中则以精力辨疑为循吏终则以和众静边名之良帅不矜舆马之饰不嗜粱肉之味家产稍赡则以振昆弟賔客士有贤者虽贫贱必与之均敌名以修饬光位以功效进自解褐数十年歴九卿为二千石继父位临方面荣当代焉保身守道一无涂污于戏浑氏隂徳代封之庆则大于于公虞诩战勲忘家之迹则优于平阳去病子孙支属之荣则高于万石耿氏然若公之材未大施设不继乎台鼎不迩于期颐斯慊慊于五福也薨之日天子轸悼不朝赠大司马葬之日给太常仪仗博士定諡曰康斯可以自见于后代矣长子曰术詹事府司直早终次子征特徽普卓皆防父病笃召从父弟右威武上将军佶泣告曰先少师以后事托吾季父尔必继之佶涕泗遵用礼仪备具他日持故吏行状托余斯文是以叙而铭之曰
　　命氏自姜有后于唐咸宁达人实护玉璜功徳愈甚其绪乃昌少师冝之龙节煌煌尚书有继卓然丱歳执丧之日厥生几逝浑氏有子天子下制擢为大官如翼高戾帝前谨恭俾牧于东盗走年丰后为元戎彗烟息波两有显庸厥庸惟富施之无穷冝久飨乐神报何薄厥徳有本颂之靡涸实铭于斯不销不落












　　文苑英华巻九百十六
　　钦定四库全书
　　文苑英华卷九百十七　　　宋　李昉等　编职官二十五【节察团防使副】
　　福州团练薛謇碑一首
　　宣歙池等州团练王质碑一首
　　河西节度副大使安忠敬碑一首
　　四镇节度副使杨和碑一首
　　故福建等州都团练观察处置使福州刺史御史中丞赠左散骑常侍薛公神道碑
　　刘禹锡
　　薛在三代为侯国分于邹鲁间传世三十有一为齐所并其公子犇楚锡土田于沛汉末避仇之成都曹魏平蜀徙家汾隂遂为河东临晋人自奚仲为夏车服大夫距今数千年乘轩服冕舃奕冠世言氏族者署为关内甲姓天意若曰始有功于车服锡尔子孙世世有之【一作仁】公讳謇字某曾祖寳以名家子且有学行歴尚书郎雍州司马邠州刺史王父防【集作绘】有隽材刺三郡金密绵皆以治闻累绩至银青光禄大夫封龙门侯烈考承矩以父任歴仕至大理丞公幼承前人之覆露补崇文生歳满调主簿书于亳之谯苦二邑又尉于东畿之河清贞元中上方与丞相调兵食思得通吏治而习边事者计相以公为对乃授监察御史里行充京兆水运使局居鴈门主谷籴具舟檝募勇壮且便弓矢者为榜夫千有余人隶尺籍伍符制如舟师诏以中贵人护之声震塞上每发粟泝河北行涉戎落以馈縁边诸军及乘障者虽河塞回逺必尅期如合符一歳中省费万计累加侍御史内供奉赐绯鱼袋有司条白其劳入拜殿中内史未几淮海节将以戎倅缺闻事下丞相御史择可者佥曰公政事已试遂授检校户部员外郎兼御史淮南军司马寻转驾部郎中锡以金紫遇府迁申命真相赵国公带中书侍郎代之公主行台留务赵公文茵及境视置邮供帐及郊视将迎部伍下车视帘帏器备乃曰信竒才也此不足以展骥朝廷知之擢为泗濵守既报政就加御史中丞俄迁福建都团练观察使闽有负海之饶其民悍而俗鬼居洞砦家桴筏者与华言不通公兼戎索以治之五州民咸悦元和十年某日薨于位年六十七赠左散骑常侍夫人赵郡李氏无儿早世继夫人陇西李氏检校礼部尚书河东节度使説之女子凝为嗣季子茂以诸侯礼议返葬故里蛾眉原从周也后二十有三年元曰开成凝为平卢从事谨按甲令砻碑石来乞辞以于【集作于】悠久初公治粟于朔陲愚方冠惠文冠察行马外事聆风相厚谓可妻也以元女归之明年愚入尚书为郎职隶计司因白计相公召来防府行有日矣遇内禅惟新愚以縁坐左贬间关外役竟不克面然而公之为徳善灌注心耳孝悌为根柢诚明枝叶之【一作为枝叶】直方为天质礼让縁饰之所至蔼然繇此道也公初下世故人丞相李太师志其墓畧曰深庄重干敏絶人此与游者传信之词也岂诬也哉故作铭曰
　　河汾奫沦鼎气歊云散为昌光凝为贤人常侍之生其宗孔硕从祖昆弟诜诜三百文馆入仕幽龙未光尺木为阶俄【集作秋】然欲翔司防知材续宣朔方边师万喉俟我赢粮泝于黄河路出戎疆募乃勇士皂衣挽航膺索臂弧穹庐在旁敌闻公名惮不敢安北已南列城相望率有储峙皆成金汤入居殿中分巡辇下淮海军大往为司马军中之治可移诸民乃牧于泗乃亷于闽闽悍而嚣夷风脆急恩信绥之委然如蛰闽方不淑天集其福公薨于寝頳以复天王废朝赠之金貂莓莓晋原郁郁中条大墓旧阡松楸萧萧笳皷以归徳音孔昭
　　故宣歙池等州都团练观察处置使宣州刺史兼御史中丞赠左散骑常侍王公神道碑
　　前　人
　　常侍讳质字华卿始得姓自周灵王太子晋賔天而僊时人曰王子因去姬为王氏自秦汉以还世多显名由今而上十有一代名杰仕元魏为并州刺史子孙家焉遂为太原祈人并州六代孙名通字仲淹在隋朝诸儒唯通能明王道隐居白牛谿游其门皆天下隽杰著书行于世既殁諡曰文中子文中生福祚为蔡州上蔡主簿上蔡生勉举进士试贒良皆上第仕至河中府寳鼎令寳鼎即公之曽祖也祖讳怡渝州司户参军考讳潜州天长县丞赠尚书吏部郎中公其季子也始文中先生有重名于隋末其弟勣亦以有道显于国初自号东臯子文章高逸传在【集作乎】人间议者谓兄以大中立言弟游方外遂性三百年间君子称之虽四夷亦闻其名字公性有逺志常自忖度我大名之后不宜无见焉遂力学厚自淬琢于春秋得之【集作其】公是于礼得之约侨居淝水上躬督穑事善积于已而淮楚间羣彦多与之游公慊然自少无进取意与游者激之曰卿文儒家子笃志如是盍求发闻【去声】俾家声不頺今夫以文字芒洋当世者谁如华卿庸自弃耶入谋于闺门咸以外言为是因决策而西上在贡士籍天和内充不以时尚屑意角逐攻取初无此心如楩柟生于深林未始自贵而度材者一盻歆然在懐故以不争而速售既登第东诸侯交辟之从至者记室于岭南授正字参谋于淮右进协律郎其后佐许下暨梓潼南梁率为上介官至兼监察御史司宪闻其贤征入南台转殿内歴侍御史改尚书户部员外复为知已所荐迁秩授【集作检校】司勲郎中摄御史中丞紫衣金章充山南西道节度副使入为尚书户部郎中以方雅特立除谏议大夫防宋丞相坐狷直为飞语所陷抱不测之罪大僚进言无益公率谏官数辈日晏伏閤上为不时开便殿公于旅进中独感激雪涕居多由是上怒稍解得从轻比公终以言责为忧求为虢州刺史宰相行去又重违诚请増之以兼御史中丞用示异于人也大抵【集作凡】以智谋而进者有时而衰以朴厚而知者无迹而固公雅为今州牧赞皇公所知人不见其迹方在虢畧赞皇入相擢为左曹给事中凡有大官缺必宠荐居数月迁河南尹又未几镇宛陵是三者中外所注意不旬歳而周歴之时论不以为党河南帝之别京其治尚体度风采而别白区处之宣城国之奥壤其治在束吏惠下苏疲羸詟剽轻而劳徕澄汰之公两得其道不由一揆率身以俭而素风存任人以诚而羣务举遇中贵以礼而故态革内防其志下尽其忠外无以挠其【集作于】理三者具求政之有粃曷由哉在镇三载开成纪元年十二月八日薨于位享年六十三监军使上言有诏轸悼不视朝赠左散骑常侍明年八月十一日葬于河南府永宁县洛川乡史原从旧阡也初公娶于荥阳郑氏生三女而殁今盖祔焉一子曰庆存方龀矣犹子前太原府参军扶执宗长书来请曰扶也早孤防【集作荷】世父常侍之覆露今其嗣防未任克家姑封琴书司管籥以俟其长窃惧世父之徳音不思有以于后者以诚告于从叔大司农复命曰愈谨砻贞石以乞辞无忽余昔为郎与常侍同列巳熟其行实及读墓志即今丞相益州牧赵郡李公之文自称为忘形友其在宣州李公再入相议以第一官处之牢让不取羔鴈所礼则河东裴夷直天水赵哲陇西李行方呉郡陆绍梁国刘贲【集作蕡】博陵崔珦人咸曰得士夫州少与也而见器益州寡合也而见亲六从事材不一也而乐用是足以观徳庸可勿铭焉铭曰
　　隋有文中诏征言当时伟人咸出其门粹气纡余钟于后昆常侍恂恂文中来孙发源高麓中泳后大兰芽茁然秀出藂荟善不近名其声日彰行勇于退其道愈光哲者知之寘于【集作于】周行以正持宪以文为郎以和佐戎以惠临邦以直司谏以公駮政守于三川顽民底定乃镇于宣先驰淑声邑中婆娑曕我斾旌问谁询谋济济君子问谁出纳防防亷士道本乎心畅于四支治本乎正形于百为黠吏敛手齐民眉江清【集作淮】薮空夜柝弗施公卧于齐邦民恓恓【集作凄凄】公衣陞屋邦民行哭牙璋斯来柳翣言旋棠树未老周人慕焉熊耳之阳泱泱洛川佳城在兹既固且安松楸飋然石马矫然过者必敬宛陵之阡
　　河西节度副大使鄯州都督安公神道碑
　　张　説
　　公讳忠敬字某武威人也轩辕帝孙君【集作居】弱水安息王子以国为姓世高之逮汉季自河南而适辽东高阳之受魏封由隂山而宅凉土高阳王冈【集作同】生尚书左仆射河涧公原晤其【集作真】河涧生建节将军西平公缬徒【集作从】正西平生龙骧将军黄门侍郎广宗侯薛晤征累叶勲华载于魏史高祖何藏器广宗之子也周开府仪同三司宁逺将军肃州刺史张掖郡公曽祖罗方大隋开府仪同三司皇朝赠石州刺史贵乡公祖兴贵右武侯大将军凉州刺史徙封荥凉归三国公考文生不仕凉公皇运经纶首平李轨大举河湟之地逺通城郭之国宠锡蕃庶冠絶等彛水出渥洼之神文马者二千乘山得崆峒之曳朱轮者四十人公育荣盛之门郁豪爽之气孝友天至清华玉立幼聚童儿必为军阵之戏长交英俊唯谈韬畧之书始以良家子仆射韦公待价引于帐下安息将建竒绩解褐授游击将军临洮府右果毅复以善部统御史大夫唐休璟处之前锋洪源谷立异效迁右威衞翊府右郎将兼新泉军使进本衞中郎将赤水军副使兼赤水新泉两军监牧改防州刺史营田使换松州都督防御使迁左司御率兼河西节度副大使临洮军使转鄯州都督使如故其在军州倾心下士视人如子无约而亲附不言而条理其在农牧大田多稼如茨如梁思马斯材有驈有皇输力四朝歴官三纪名参禁衞身任疆塲以静惣繁以逸待冦我无亡镞之费敌有不战之屈兹所谓一方之干城者也享年六十有六开元十四年十一月二十八日寝疾终于位知与不知莫不陨涕十五年某月葬于乌城之南志公乡附先茔也公寛以御众卑以自牧直而无讦亷而无刿朋友不闻臧否之言家人不见喜愠之色加以心净三业躬勤八戒推是而行何往不济初甘州有舍利涉【集作沙】多禅师道塲之四果也尝云檀越徳充于内神护于外虽冒锋镝永无害也及百战之后啓手归全西州士人闻之激励有子仲璋如璋季璋金璋重璋庭袭芝兰丧过栾棘敬奉窀穸备礼仪于文武撰述家风刻功勲于金石词曰
　　玉关气爽金波秋彻凉野萧条寒山积雪授灵产义精劲才杰孝固纯深忠惟刚烈负羽从军奋飞青云麾幢按部惠流时雨惣军扶郡入文出武三十年间式遏戎虏疆塲务静非公莫镇金皷气雄非公莫震神山与铗龙池取骏霹雳陷营冲风入阵勇将知时仁兵善持反耕去战王者之师牧马如云屯庾如坻西军方壮东首长辞振古同嗟没而不死所谓明徳永传神理钟鼎题门珠玉名子信言丰石令闻不巳
　　四镇节度副使右金吾大将军杨公神道碑
　　杨　炎
　　昔我乃祖世族关西左华右河前虢后晋食唐虞之地首韩魏之封大辂鞶玱弓之锡此之谓保姓在帝高辛氏在周为司徒在秦为上卿在汉为太尉此之谓世禄太尉之道齐宣父大夫之文似相如此之谓世徳内史之采金虎赤泉之断江龙兖州佐命于齐骠骑重侯于晋建公能官其业此之谓武功公名和字惟恭河东人也为高祖骠骑之曾孙大父讳言隋朝散大夫国士经术之奥高论上庠泊河海风尘呉舆败露出补棣州蒲台令考讳楷河州大夏县令以神明之化出绾桐乡骥局于辕蛇蟠于沼公贤明本乎祖徳精劲因乎地气好兵有秦韩之俗受学得孙吴之书发迹洮陇成功西极仗劔出万人单车入絶域则羣凶下拜室胡隧则漠地空所以利建侯成辂之赏凡三破石国再征苏禄开勃者三诛达覔者一始自弱水府别将至执金吾十五攻常冠军锋大小百余战竟终牖下初开元中北蕃方盛南寇于阗公以中军副皷行而前云火照于王庭雷霆起于帐下故羸师破竹后骑建瓴灌夫之勇也二十七年有诏四镇诸军大出汉南垒问罪苏禄洗兵滇河旌甲数万人城池五十国公以麾下为前四罪之名有百牢之馈郦生之竒也后五载有累姓之后来朝京师金甲善马织文大贝告于庙之室旅于大库之庭公览传常遗风乌孙故事井泉可数谈笑成功上壮之赐弓甲一副廐马二疋伏波之美也明年元帅封常清署公行军司马都虞西讨石国观兵海隅歴莎车临大夏见条支之卵饮郅支之头烜兮赫兮云卷万里博望之畧也自武衞将军四镇经畧副使加云麾将军兼于阗军大使其他兵甲之富寳玉之林公镇以清静同其习俗如皷簧琴政用大康又迁金吾大将军四镇节度副使金紫之贵樊缨羽旄雄风凛然壮图未极方将戴衣冠于地表防风云于天庭梦厉成灾明淫生戾以十四载五月薨于镇西之官舍春秋若干夫人晋阳贾氏彼美孟姜顔如桃李灵劔始合泛于碧海之浔鹓鶵渐冲坐于金莲之界嗣子预有覇王之畧好倜傥之竒初以右武衞郎将见于行在天子美其谈説问以中兴遂西聚铁关之兵北税坚昆之马起自城开天郎特拜左衞将军兼州都督关西兵马使又迁伊西北庭都护策茂勲也诛门人以息羣盗设勇爵以酬诸戎钟皷再考骍旄既备可以答明君告宗庙于祖考有铭篆之功问于蓍无松榆之旧以月日舆次于某葬我公于某所礼也乌戏昔齐方草昧而兖州隋室始创而骠骑兴当今受命而武卫作岂公侯之美必复将辅佐之迹有归欤中丞以炎听于亲宗服于祖业捧持简牍见托斯文丘陵苍苍归于万世地连汾水之旧其【疑】望虞乡之古祠逺苍龙松寒石马晋人堕泪如防岘首之碑汉将焚舟遥识祁连之冡铭曰
　　伟哉忠壮万夫之冠熊视三军鹰扬霄汉星殒月窟魄沉海畔寥落英风功名相半我有令子王之宝臣勋参十乱名画麒麟光华玉帐出入朱轮祠于上蔡奉我先人反葬何乡言归晋土蒲坂之北汾隂东浒云雨千峰山河万古蟠青虵兮负腾虎埋金劔兮何时覩












　　文苑英华卷九百十七
　　钦定四库全书
　　文苑英华卷九百十八　　宋　李昉等　编职官二十六【留守少尹附】
　　东都留守韦虚心碑一首
　　东都留守顾少连碑一首
  </div>
  <div class="pagination">
   <a href="文苑英华_page606.html">
    上一页
   </a>
   <span>
    ...
   </span>
   <a href="文苑英华_page602.html">
    602
   </a>
   <a href="文苑英华_page603.html">
    603
   </a>
   <a href="文苑英华_page604.html">
    604
   </a>
   <a href="文苑英华_page605.html">
    605
   </a>
   <a href="文苑英华_page606.html">
    606
   </a>
   <span class="current-page">
    607
   </span>
   <a href="文苑英华_page608.html">
    608
   </a>
   <a href="文苑英华_page609.html">
    609
   </a>
   <a href="文苑英华_page610.html">
    610
   </a>
   <a href="文苑英华_page611.html">
    611
   </a>
   <a href="文苑英华_page612.html">
    612
   </a>
   <span>
    ...
   </span>
   <a href="文苑英华_page608.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
