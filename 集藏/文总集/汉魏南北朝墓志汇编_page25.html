<!DOCTYPE html>
<html>
 <head>
  <meta charset="utf-8"/>
  <title>
   汉魏南北朝墓志汇编 - 第 25 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汉魏南北朝墓志汇编 - 第 25 页/共 32 页
  </h1>
  <div class="content">
   【铭文】魏故使持节侍中司空公都督冀瀛沧三州诸军事领冀州刺史元公墓志铭」公讳寿安，字修义，河南洛阳人也。景穆皇帝之孙，使持节侍中征西大将军领护西戎校」尉仪同三司凉州镇都大将汝阴灵王之第五子。赤文绿错之权舆，寿丘华渚之阀阅，岂生」商之可侔，何作周之云比。固巳镂诸金板玉牒，于兹可得而略焉。公含川岳之秀气，表珪璋」而挺出，岐嶷异于在褓，风飙茂于就傅。孝以事亲，因心自远，友于兄弟，不肃而成。弱而好学，」师佚功倍，雅善斯文，率由绮发。自是藉甚之声，遐迩属望；瑚琏之器，朝野归心。年十七，以宗」室起家，除散骑侍郎，在通直。优游文房，卓然无辈。俄转扬州任城王开府司马，还为司空府」长史，入补散骑常侍，出行相州事，仍除持节督齐州诸军事左将军齐州刺史，复授使持节」都督秦州诸军事右将军秦州刺史。东齐侈缪之风，西秦乱心之俗，公化等不言，政若户到，」有同一变，无敢三欺。以奏课第一，就加平西将军，征为太常卿。礼云乐云，于是乎缉。迁安南」将军都官尚书，又授殿中尚书，加抚军将军。龙作纳言，其任无爽。迁镇东将军吏部尚书，转」卫大将军，加散骑常侍，尚书如故。既任当流品，手持衡石，德輶必举，功细罔遗，泾渭殊流，兰」艾自别，小大咸得其宜，亲疏莫失其所。既而陇右虔刘，阻兵称乱。以公爱结民心，威足龛歊，」改授使持节开府假骠骑大将军兼尚书右仆射行秦州事，本官如故。为西道行台。即除使」特节散骑常侍都督雍州诸军事卫大将军开府雍州刺史。乱离之后，饥馑荐臻，外连寇雠，」内苞奸宄，图城谋叛者，十室九焉。公自己被人，推诚感物，设奇应变，化若有神。是使剽群恶」子，无所施其狡算；巨猾大盗，相率投其诚款。俾六辅匪戎，三秦载底，公实有力焉。复以本官」加开府仪同三司秦州都督兼尚书左仆射西道行台行秦州事。公内定不战之谋，外有必」胜之策，陈师鞠旅，指辰歼荡。军次汧城，弥留寝疾，薨于军所。于时大小抚膺，如失慈父，虽郑」女捐珠于子产，荆人罢市于巨平，无以过也。五月十一日薨还京师。二宫轸悼于上，百辟」奔走于下。有诏追赠使持节侍中司空公都督冀瀛沧三州诸军事领冀州刺史，谥曰」□公，礼也。越孝昌二年岁次丙午十月丁卯朔十九日乙酉迁窆于瀍水之东。乃作铭曰：」周公之胤，或邢或蒋，诜诜众多，金明玉朗。乃蕃乃牧，鹓鸿接响，君公犹子，高松直上。爰自貂」龀，克岐克嶷，始于成童，令仪令色。大度恢恢，小心翼翼，依仁履义，发愤忘食。学称致密，文为」组绣，不肃而成，如兰之臭。惟孝惟忠，因心则宄，盛德亹亹，日新为富。志立而仕，翻飞紫闼，天」禄峥嵘，文昌胶葛。无双出群，有声特达，令誉愔愔，清徽蔼蔼。注弼蕃幕，来佐台门，入华金綍，」出耀旌轩。左右献替，夙夜便繁，政成期月，化若不言。齐地丝紊，秦川桂蠹，西怨东悲，咸称来」暮。宗卿高视，礼闱独步，美等龙渊，号均武库。淆乱九流，滋章百姓，乃作铨衡，彝伦攸正。有隐」必扬，无幽不聘，魏之得人，于斯为盛。蠢尔荒戎，梗兹西服，民思俾又，帝曰方叔。投袂勤王，眷」言出宿，我后其来，行歌鼓腹。五陵六辅，世号难治，乱离斯瘼，饥馑荐之。匪亲匪德，谁克允厘，」爱民活国，钦兹在兹。惟帝念功，就加宠异，任同二陕，仪比三事。式副朝端，参和鼎味，秉文经」武，兼之为贵。神谋奇策，独用衿抱，方厉熊罴，芟夷蔓草。如何良人，而不寿考，悲缠象魏，痛贯」苍昊。陈数送往，备物追终，笳铙转吹，羽盖翻风。冥冥此室，黯黯泉宫，敬刊幽石，式播无穷。北京图书馆藏拓
【志盖】魏故清」水太」守墓志
【铭文】魏故清水太守恒农男杨公之墓志」父讳干，字天念，恒农人也。晋故大司马从事中郎龙骧将军」都督弥北六郡诸军事开府竟陵太守咸之曾孙；宋员外散」骑常侍领著作佐郎，魏故七郡太守冠军将军洛州刺史恒」农子辨之孙；魏故鹰扬将军南乡太守恒农男悦之子。其分」基霄汉，枝?之美，备着于典，不复申如也。公藉冑兰根，抽芳」岩岸，玉干陵云，金柯覆月。资性宽雅，识听英逸，朗达发自天」机，岐嶷彰于怀抱。幼不好弄，贫而乐道，内静外融，慕崇中孝。」龆龀袭爵恒农男，后加鹰扬将军公士。君不求慕达，执事不」以为懃政，优游衡门，洗心玄境，爱贤好士，文武兼干。务济乐」施，常君谢其美；清约节俭，焦生裁以为譬。故乃腾芳声于下」邑，播实响于上京者矣。何其枉风横起，严生晦物，冰柏摧根，」云松玉折。公年方耳顺，忽遇瘿疹，卒于洛阳中练里第。孝昌」二年岁次丙午十月丁卯朔十九日乙酉窆于旦甫中源乡」仁信里。皇帝诏曰：故鹰扬将军恒农男杨干，志量冲邃，识」达明远，何其灾祸滥流，奄此良人。朕甚悼之，可赠秦州清」水太守，以追逸迹。公临终明悟，讥略辞善，可谓峭峰忽颓，椿」兰坠灭，金声与仓旻俱远，轻躯与四时等谢。望?抚拒，道俗」齐酸，故镌遗芳，永图泉石。其词曰：」郁矣兰冑，茂也芳干，禀均两义，三才履半。纯贞皎洁，志抽岩」岸，颐神清境，积而能散。腾响下邑，德名京观，寸心容裕，荫情」海汉。峭峰奄坠，椿兰忽摧，金声无烂，现形永灰。流川长写，石」至弗开，愁松蔽路，邑里含哀。北京图书馆藏拓
【志盖】阙
【铭文】魏故假节辅国车骑大将军青州刺史元公墓志铭」君讳□，字伯阳，河南洛阳人也。景穆皇帝曾孙镇北将军城阳」怀王之第九子也。大启盘石，花萼本枝。先哲迈而流光，峻极降」而为祉。夙成之叹，播美于知音；颖脱之姿，殊异于公族。加以孝」友淳深，理怀清要，水镜所鉴，标题自远。虽高翮未举，千里之望」俄然。始为散骑侍郎，在员外，寻除给事中，加伏波将军。旦夕仓」龙，岁时青琐，列侍推高，侪僚久敬。仍转司徒掾，加宁远将军。始」蹯龙门，实膺造士，激水之势未申，夭秀之悲忽及。以正光六年」二月七日终于宣化里宅，春秋卌。二宫贻杨，有识嗟惜。赠假节」辅国将军青州刺史。以孝昌二年十月壬申朔〔注〕廿六日丁酉葬」于金陵。行滋宿草，方积玄霜，高深有变，声烈无忘。其铭曰：」东堵冥贶，南国化行，是惟帝烈，谁克与京。武穆垂彩，周胤摛荣，」比龙方王，腾实飞声。蕴藉礼容，抑扬文史，一概险夷，忘怀忧喜。」往蹑丹墀，来毗黄耳，列荣有闻，邦教斯理。沃若方骋，羊角初抟，」严风夕紧，飞霜夜攒。恨深落秀，悲甚摧兰，去斯济济，即彼箫箫。」国路曼曼，九京寂廓，百川浩汤，朱裳晓褰。清加旦响，郁郁幽壤，」永叹生难，长嗟化往。孝昌二年十月壬申朔廿一日壬辰克。」皇考讳鸾，字宣明，镇北将军冀州刺史城阳怀王。太妃河南」乙氏。父延，故东宫中庶子。夫人长乐冯氏。父熙，故征东」大将军驸马都尉昌黎王，除侍中大傅，转使持节定州刺史，侍」中将军如故；迁太师中书监，除使持节车骑大将军都督并雍」怀洛秦肆北豫七州诸军事启府洛州刺史，侍中太师如故；改」封京兆郡开国公，食邑三千户。薨谥曰武。息崇智，字道宗，年」廿，□左将军府中兵参军。妻河东薛氏。北京大学图书馆藏拓
　　〔注〕孝昌二年十月丁卯朔。孝昌元年为十月壬申朔。原志记年有误。
【志盖】阙
【铭文】魏故员外郎散骑常侍西阳男高府君墓志」君讳广，字天德，勃海条人也。其先英暐，世镌冀壤。父州都，举秀」才，应对□方。文成皇帝惮之，征员外郎，俄迁秘书郎，加散骑」常侍。于时南伪请和，皇上以才过王●，器迈伊藉，殷懃简遣，」便充国使。宣扬此化，多非彼僭，而齐主讳过，无理见终。皇上」悼惜，世加荣品。君居邦清祭，历代照灼，兰枝桂本，发叶芬芳，载」算机明，克岐俊异。性沉深宽欲，不好剧谈，涉猎书记，不专章句。」八岁遭忧，在丧过礼，一浆历旦，半溢跨旬，朋情亲爱，三年莫见。」其面虽仲康居痛，无瘠兹容，毛义遇哀，何毁斯貌。信可以仪表宗」邦，范章后载。由是弱岁拜扬烈将军西扬男。在朝骞骞，居官愕」愕，寻除上郡太守。轻车入治，风略先驰，劳心狱市，有轸声旨。」俄迁天水太守。莅邑爱民，刑书良慎，罪验虽穷，每流涟不能已」辞。单衅结实，九死其犹疑。征朝谢郡，为魏重臣。方当缉熙情猷，」翼赞皇明，而福善无甄，名哲仍委。春秋七十七，以孝昌二年」岁次丙午七月薨于洛阳。朋旧悲悼，贵浅淹泪，所谓义结遐迩，」眷流内外者也。即其年十月窆于洛阳之北●。泉扉一淹，晓夜」无光，式刊玄石，以咏余芳。其辞曰：」绵貌英茂，仁德丰隆，既文既武，乃艺乃雄。在朝烈烈，居乡融融，」如彼君子，有始有终。金玉弗永，兰桂仍折，人纲缺矣，谁不悲咽。」卜云其吉，松停将设，刊斯幽石，铭兹清节。北京图书馆藏拓
【志盖】魏故武」卫于公」之墓志
【铭文】魏故武卫将军正虏将军怀荒镇大将恒州大中正于公墓志铭」祖拔，尚书令新安公。父烈，车骑大将军领军将军太尉公巨鹿郡开国公。」夫人元氏，东阳公主汝阴王女。长息贵显，司徒府参军事。次息建宗。」君讳景，字百年，河南洛阳人也。祖尚书，以佐命立功。父太尉，以燮厘着」积。君禀长川之溢源，资高岳之余峻，志度英奇，风貌闲远。年十八，辟司州」主簿。升朝未几，玉响忽流，九皋创叫，声闻已着。解褐积射将军直后宿卫。一」年，父太尉薨。君孝慕过礼，殆致穷灭。于后主上以君昔侍禁闱，有匪解之懃，世承风节，着威肃之操，复起君为步兵校尉，领治书侍御史。君以麤〔注一〕斩在躬，号天致让。但以帝命屡加，天威稍切，遂割罔极之容，企就断恩之制。」及至莅事献台，则聪马之风允树；朝直西省，夙夜之声克显。至永平中，除宁」朔将军直寝恒州大中正，从班例也。至延昌中，朝廷以河西二镇，国之蕃屏，」总旅率戎，实归英桀，遂除君为宁朔将军薄骨律高平二镇大将。君乃抚之」以仁恩，董之以威信，遂能断康居之左肩，解凶奴之右臂。西北之无虞者，实」君是赖。逮神龟二年，母后当朝，幼主莅正，介身之寄，实拟忠节。复征君为」武卫将军。至乃职司钩阵，匪躬之操唯章；总戟丹墀，折冲之气日远。及正光」之初，忽属权臣窃命，幽隔两宫。君自以世典禁旅，每济艰难，安魏社稷者，多」在于氏，即乃雄心内发，猛气外张，遂与故东平王匡谋除奸丑。但以谗人罔」极，语泄豺狼。事之不果，遂见排黜。乃除君为征虏将军怀荒镇将，所谓左迁」也。君虽不得志如去，聊无愤恨之心，犹能树德沙漠，绥静北蕃。使胡马不敢」南驰，君之由也。至正光之末，限满还京，长途未穷，一旦倾逝。以孝昌二年岁」次丙午六月遘疾，暨十月丁卯朔八日甲戍薨于都乡谷阳里。即以其年十」一月丙申朔十四日己酉窆于北芒山之西岗，太尉公之陵，礼也。若夫萧萧」陇树，杳杳〔注二〕玄堂，刊兹幽室，千龄未央。其辞曰：」幽兰有根，将相有门，皎皎夫子，垒构重原，世作鹰扬，迭司纳言。没如不朽，清」风犹存，亹亹时英，昂昂秀俊。入翼台省，出抚邦镇，骢马收威，白珪取信。方响金声，比德玉润。霜心内发，武德外雄，当朝正色，临难匪躬。威潜塞马，猛遏胡」风，如何不淑，未百已终。龟筮既戒，吉日唯良，龙轩且引，服马齐行。泉门窈窈，」大夜芒芒，舍彼琼室，宅此玄堂。北京图书馆藏拓
　　〔注一〕麤，原志石作，为麤字俗体。
　　〔注二〕杳，原志石作沓，当为杳误。
【志盖】魏并夏」二州使」君公孙」公墓志
【铭文】魏故假节东夏州刺史公孙猗墓志铭」高祖豊，燕殿中尚书御史中丞使持节镇南将军豫州刺史上洛公。」曾祖寿，燕给事黄门侍郎。」祖国，宁远将军平秦武都二郡太守雍城镇将平原男。」父臻，南部尚书都郎车骑府长史。」君讳猗，字荣宝，辽东襄平人也。遥源远派，横地无穷，盘基峻构，排云」孤上。故以青编焕其高门，绿●蔚其鼎食矣。君生资积善，自然仁智，」识禀过庭，独立诗礼。折旋怀颖，已见眸子之奇；俯仰薀匮，俄开通理」之赏。缔交善信，望利能廉，久要无亏，生平一致。弱冠武骑常侍，积射」将军给事中。君既文且武，著称于时，俨然难犯，见惮于世。入除直后，」超进直阁，出补赵兴太守，非其好也。虽人恶其上，此无愠容。还京授」冠军将军中散大夫，俄为假节东夏州刺史，寻加征虏将军。君乘轓」出守，拥节为牧，化移礼革，远至迩安。与善不存，春秋六十有五，孝昌」二年三月九日遘疾薨于州治。万里止相，四壤赎身，难逢不追，谁继」长泣。追赠持节平北将军并州刺史。粤十一月十四日迁葬于终宁」陵。乃作铭曰：」寿丘降祉，辽海薀祥，基堂为帝，累构成王。德深迭彩，道远重光，高门」克叡，鼎食惟良。惠结绮襦，业峻纨葱，黄中流润，席上飞誉。弹冠绛阙，」曳组青暑，膝前有欢，到屣多顾。敷竹有绩，拥旄有庸，兽驰新壤，珠还」旧邦。廉均刘宠，善迈鲁恭，抟风将举，高轩中降。早奠已撤，晚驾方驰，」如在空慕，备物徒施。一辞往路，长绝还逵，陵隰有改，声猷无亏。」大魏孝昌二年十一月丙申朔十四日己酉葬。北京图书馆藏拓
【志盖】魏故尚」书寇使」君墓志
【铭文】魏故使持节卫将军荆河雍四州刺史七兵尚书寇使君之墓志」君讳治，字祖礼，上谷昌平人也。康叔以贤达懿亲，敷官族而丕显。汉大将军恂以」河内光祚，蝉联修映。十一世祖侍中荣，应图踵武，声休素牒。魏秦州刺史冯翊哀」公之曾孙。王考赞，雍州刺史河南宣穆公。假节幽郢二州刺史威侯臻之第二子。」君诞世鸿跻，笃秀延光，怀瑜握瑾，陆离于昆崿。一匮初覆，山岳之望郁起；万顷不」测，清浊之华难见。年十九，辟本州岛主簿。由乃门□里奥，风飙高绝。洎夫从政两京，」缙绅皆出其下；历奉三主，冠冕未始其先。释褐中散平宪司直司府令，加强弩」将军。乃以能官取誉，当时见重。寻除冠军府长史，带舞阴太守。君志性高远，以任」荒不就，即拜太子翼军校尉。帝乡务统，天居任切，古号难裁，今称易扰。徙洛阳令。」公下车兴政，民见知方，□恭推化，王敬惭道。转步兵校尉，俄授建威将军鲁阳太」守。地实附畿，山蛮死棘，一康善化，期月用成。以父忧解任，献子加礼，连生在丧，曾」岂□□。服未阕，起前将军，寻迁假节督东荆州诸军事镇远将军东荆州刺史。方」城负固，汉池素边，喻以晋吴，绥以羊陆。朝廷深嘉公诚，就拜龙骧将军，复授征虏」将军。世宗晏驾，入奔山陵，除将作大臣。其邦虽旧，其制唯新。时荆淮慕泽，沔北思」仁，重除持节督东荆州诸军事前将军东荆州刺史。公怀惠夙沾，民歌再穆，乃相」率树碑，着显德颂于沘阳城内。遭继母忧解任，居丧踰礼，蒙着里名为孝亲里。时」以河蕃多虞，陇右旷德，复除持节督河州诸军事河州刺史。威愍既宣，载兴皇惠，」故使金城留美，玉门见思。迁廷尉卿度支尚书。大理明断，崇闱礼曹，察察若神，愔」愔自化。蠢尔千种，儵焉万落，无舍间谍，有忉边患。天子命将遣师，非公安可，使」持节镇南将军都督三荆诸军事金紫光禄大夫行台尚书。昔彭殒汉地，周亡晋」日，节同时异，人是物非。春秋六十九，以正光六年正月廿日薨。皇上震悼，遐迩」殇悴。公九德在躬，孝家忠国，兼姿文武，识具将相。遂赠使持节都督雍州诸军事」卫将军雍州刺史七兵尚书昌平男，谥曰昭。越孝昌二年岁次丙午冬十一月」丙申朔十七日壬子窆于洛京西大墓次。夫缃竹以为不朽，雕石复能不坠。乃作」铭曰：」六典周建，十子卫叔，因官命氏，高明敦●。方迹秦区，实光河奥，有志王佐，皇心」莫违。往绥神邑，亦辖朝机，式毗戎禁，高议端闱。猗欤我公，赫矣余辉，荆蛮敢距，我」是用之。上天不吊，福善自欺，鲁倾龟武〔注〕齐竭绳淄。华徒声茂，实光于时，成荫寒陇，」松永苌期，陵谷积毁，芳彩在兹。」母谯郡夏侯氏，父融，本州岛都。」母安定席氏，父他，本州岛治中。」夫人河内司马氏，父庆安，中书郎典寺鉴。北京图书馆藏拓
　　〔注〕武，原志作倵，为字书所无。
【志盖】阙
【铭文】魏故齐州平东府中兵参军元君墓志铭」君讳则，字庆礼，河南洛阳人也。大宗明元皇帝第」二子乐安宣王范之曾孙，乐安简王良之孙，左卫将」军大宗正卿营州刺史懿公之第二子。性聪敏，有孝」弟，好风慕义，才行兼举，恬澹寡欲，超然自得。弱冠为」齐州平东府中兵参军。孝昌元年十一月二十九日」卒于官，春秋三十一矣。粤二年闰月七日窆于景陵」之东北。乃作铭曰：」枢光流庆，弱水开源，于昭利见，三后在天。本枝斯茂，」载诞英贤，如和出岬，若隋曜渊。丱日有成，?年通理，」爱仁尚义，敦诗悦史。结轪名驹，方驾才子，岂曰连城，」抑亦兼市。千秋虽一，百年有程，如何哲人，秀而不成。」行云暮结，悲风旦惊，仪形閟矣，余烈徒声。北京图书馆藏拓
【志盖】魏故银青」光禄大夫」于君墓志
【铭文】魏故银青光禄大夫于君墓志铭」君讳纂，字荣业，河南洛阳人也。轩辕降灵，寿丘祏绪，导积石以」争流，混沧溟而俱浚，分系焕乎旻区，在野郁焉命氏。曾祖新安」公尚书令，端委铨衡，式谟群辟。祖太尉成景公，燮道上台，司董」中候，故以周宗方邵，汉世平勃，书勋缃缋，勒功彝鼎。父散骑，以」儒雅稽古，清韵夷放。数君皆弈叶忠孝，北京民誉者矣。君陶气」钧和，镕神禀善，幼以聪慧，长而机悟。用能茂实之名，羇角巳高；」藉甚之称，巾弁踰远。释褐为秘书郎。石渠载芬，麟阁斯蔚。寻转」符玺郎中。行信增严，虎竹方重。俄迁通直散骑侍郎。赞景九重，」裨晖一德，贲是丝言，晔兹纶诰。复除辅国将军中散大夫。扞城」既委，夙夜攸在，物号静恭，人称正直。后加恒州大中正。执权州」部，提概乡国，升黜得中，斟酌式允。方将追嗣前休，克踵先构，叶」传衮衣，世袭补阙，而与仁寂寥，奄焉徂殒。春秋卅有九，孝昌二」年岁次鹑火五月己亥朔廿八日丙寅卒于洛阳谷阳里第。追」赠银青光禄大夫，礼也。越其年闰十一月七日迁窆于先茔之」北。惟君少藉重光，宿承缔庆，眸子擅奇，神童标异，孝友绝伦，节」义励等，未仕播声，升朝缉誉。信可以縻爵登槐，继调鼎饪，光国」五公，荣家四世。岂图停波辍流，中霄坠翮，哲人其委，百身焉及。」乃刊石传辉，式扬不朽，俾与天长，永共地久。其词曰：」琼海何产，育必琛瑞，衡岳奚殖，挺兹松桂。重光载蔚，英才罩世，」处邦斯闻，在丘伊贲。爰初入仕，天禄是司，中年徙祑，皇言攸」记。落落遒韵，昂昂奇志，匪伊文情，亦乃剑气。空言与善，谬云报」道，方池殒珠，圆渊碎宝。曾未强仕，遽收难老，溘同朝露，奄先秋」□三荆欢珠，四鸟悲林，矧兹一别，长閟天浔。重扃既晦，幽夜弥」□，昭彼玄石，志此德音。北京图书馆藏拓
【志盖】阙
【铭文】魏故安西将军银青光禄大夫元公之墓志铭」君讳朗，字显明，太武皇帝之母弟乐安宣王范之孙，处士苌生之仲子。其」先龙飞创历之元，凤翔出震之美，丹青垂之无穷，国籍炳其鸿烈，文传已详，」故可得如略也。君禀干元之派流，资昆岳之神气，器亮早凝，英明夙发。弱冠」除步兵校尉直后。及至宿卫紫宫，忠懃之迹每彰；列侍丹墀，匪解之音克远。」俄迁左中郎将直寝，转直阁将军。朝廷以平城旧都，形胜之会，南据猃狁之」前，东连肃貊之左，保境宁民，实拟贤戚；乃除君持节征虏将军平城镇将。」君遂御夷狄以威权，导民庶以礼信。其时十余年间，凶奴不敢南面如坐」者，殆君之由矣。逮神龟二年，以母忧去职。君孝行过礼，哀深孺慕，初丧一旬，」水浆不入于口，苫块二期，鬓发皓然俱白。勉丧之后，还复缁首。天子嘉之，」敕下有司，标其门芦，以彰纯孝。纵王褒朽树于前，孟仁变竹于古，方之于君，无」以过也。属皇家多难，妖氛竞起，河西之地，民莫安居。朝廷以君果毅早闻，」戎照夙着，乃除君持节行河州刺史。道?长安，未获前达，寻被别敕，兼行」台尚书节度关右。君乃淹思内凝，神机外发，折胜之筹，举无遗算。当尔陇贼」未夷，秦妖尚蠢，雍华之民，屡相扇动，或屠没郡县，煞害王人，群行不轨，劫绝」公使；致令奔命之符，潜行夜川；告庆之驿，偷驰宵谷。京师怀樔幕之忧，西军」有缀流之顾。朝廷患之，未或能御，复以君为使持节安西将军都督回镇冲」关。君遂抚众以驯雉之仁，董盗以仓鹰之猛。于是奸轨潜形，寇贼远迹，京西」无苟吠之虞，周疆绝问鼎之客。王室之不坏，实君是赖。方将蹑三阶以上驰，」迈九树如余远，岂图皇天不吊，与善愆期，●兰桂如早亡，摧青松以夙」殒。春秋五十一，以孝昌二年九月丁酉朔戊申日薨于师。于是朝廷爰案故」典，加以二等之礼，赠使持节安北将军并州刺史礼也。闰十一月丙寅朔十九日」甲申葬景陵东冈。若夫天长杳●，地厚深沉，刊石泉门，式照德音。其词曰：」葳蕤鸿绪，世载攸长，惟公之先，且帝且王。龙升日道，凤翥云乡，言发朱邸，来」朝未央。降逮夫公，夙踵高风，才为世范，器实人雄。执官廊庑，给事清宫，守兹」恭愿，保是虔忠。资仁以性，禀孝自天，腾踪柴闵，岂伊二连。爰丧先妣，素首」立年，亦既阕止，皓鬓徂玄。或镇蕃要，或司莫府，策禀兵韬，虑深钩拒。动必穷」代，算无遗举，言开六郡，载清三辅。云途未骋，鸱路已骞，寂寥泉户，如何夜天。」霜悲墓道，风急松阡，匪资玄勒，孰响幽埏。北京图书馆藏拓
【志盖】无，砖志。
【铭文】故元伏生妻舆龙」姬铭。孝昌二年十二」月廿日送终。北京图书馆藏拓
【志盖】魏故舞」阴寇府」君墓志
【铭文】寇侃字遵乐，上谷昌平人也。肇祚光」于有周，文明绵邈而遐焕。汉故大将」军恂之遗英，侍中荣十二世之胤。曾」祖赞，魏雍州刺史河南公。祖臻，幽郢」二州刺史。顺阳太守轨之第三子。君」苞五运之纯精，体坤元之善气，孝友」着于闺庭，信义播于乡国。贞明皦洁之性，自少而成；温柔雅毅之风，不严」而令。河南帝乡，冠冕百辟，以君懿望，」遂辟郡中正。品镜唯允，彝伦载叙。督」护舞阴太守。威惠既兴，风移俗易。春」秋卌一，孝昌二年十二月十二日殒」于家。即廿六日葬。铭曰：昂昂岳峻，」愔愔〔注〕澄，有贤在德，德亦世兴。猗欤」斯子，名行俱升，仁于不朽，没而踰征。北京图书馆藏拓
　　〔注〕，古文渊字。
【志盖】阙
【铭文】魏故宣威将军骑都尉董伟，字」大瑰。不幸遘疾，春秋卌有九，以」正光四年四月廿五日卒于洛」阳咸安乡安明里。孝昌三年岁」次丁未二月甲午朔十六日己」酉葬于芒山之阳。北京图书馆藏拓
【志盖】阙
【铭文】魏故密阳令武功苏君墓志铭」君讳屯，字平德，武功人也。其先周之苗裔。高」祖太平，以逸韵标时，剖符作守。祖武邑，以道光前代，膺兹百里。君禀气中和，资灵独秀。□」纯孝敬之声，发自丱年；蹇蹇不谕之操，起于」盛岁。爰初释褐，在朝之称已章；末年从政，童」雉之谣更起。报施无征，浸雰横许。春秋八十」一，以孝昌二年二月十三日寝疾殒于第。粤」以三年太岁丁未二月甲午朔廿一日甲寅」葬于北茫小山。痛出泉之一闭，君长去而不」追，故叹玄石，永镌不朽。其词曰：」开祥在岐，发庆于周，世唯冠冕，代则王侯，侍」芳不己，继业仍休。夫君皎皎，百练弗矛，〔注〕居家」善治，出任能谋，鸣琴作宰，高枕自修。长途忽」尽，百年中休，芒芒宿草，蔼蔼松丘，泉门一闭，」去矣攸攸。」大魏孝昌三年二月廿一日。北京图书馆藏拓
　　〔注〕矛，当为柔字省写。
【志盖】阙
【铭文】使持节侍中司徒公都督雍华岐三州诸军事车骑大将军雍州刺史章武武庄王墓志铭」公讳融，字永兴，春秋四十有六，河南洛阳宽仁里人也。恭宗景穆皇帝之曾孙，征南大将」军开府仪同三司雍州刺史南安惠王之孙，镇西大将军都督东秦邠夏三州诸军事西戎校」尉统万突镇都大将汾夏二州刺史章武王之元子也。蝉联瓜瓞之绪，眇邈瑶水之原，固已炳」发河书，昭明玉版，于兹可得而略也。公含州岳之纯液，秉金玉而挺生，寓望魁悟，风情峻异，堂」堂乎，物莫能量也。性至孝，善事亲，因心则友，率由斯极，闺门之内，人无闲言。澹若秋水之清，暧」似春云之润。故朋徒慕义，乡党归仁。弱而好学，师佚功倍。由是瑚琏之器，遐迩属心，桢干之才，」具瞻无爽。年十二，以宗室令望拜秘书郎。景明中袭封章武郡王，除骁骑将军，俄而假征虏将」军，随伯父都督中山王为别将。复梁城已陷之郛，摧阴陵鲸鲵之贼，公实豫有力焉。既而杨州」刺史元嵩被害，寿春凶凶，人怀危迫。都督表公行杨州事。公私怙然，民无异望。还京除假节征」虏将军督并州诸军事并州刺史。寻拜宗正卿，复为使持节散骑常侍平东将军都督青州诸」军事青州刺史。频牧二州，泽随雨散，化若不言，政理明密，有闻五葱，无敢三欺。又以本将军除」秘书监，寻迁长兼中护军加抚军将军领河南尹，护军如故。迁征东将军，护军、尹如故。于时权」臣执政，生煞在己，以公是太尉中山王从父昆弟，中山既起义邺城，忠图弗遂，便潜相疑嫌，滥」致非罪。于是官爵俱免，静居私第，颐神养性，恬然自得。寻以公枉被削黜，诏复王封，仍本将」军，为使持节征胡都督。既而大明反政，罪人斯得照。公忠诚密款，奇谋独着，乃加散骑常侍本」将军左光禄大夫。及亲御六军，躬行九罚，除公卫将军迁车骑将军领左将军，与前军广阳王」先驱遄迈，讨定州逆贼，相持积旬，指期龛弥。季秋之末，蚁徒大至，并力而攻。公部分如神，容无」惧色，虽田横之致士命，臧洪之获人心，弗能过也。但以少御多，莫能自固，锋镝乱至，取毙不移。」古之轻生重节，亡身殉义，复何以加焉。贼帅以公德望隆崇，威名震赫，不敢久留营垒，厚送而」还。二宫动容于上，百僚奔走于下。给东园秘器，朝服一具，衣一袭，赙物八百段。追赠使持节」侍中司空复进司徒都督雍华岐三州诸军事车骑大将军领雍州刺史，王如故。特加后部鼓」吹。魏孝昌三年岁次丁未仲春甲午朔廿七日庚申葬于邙山，乃作铭曰：」葳蕤赤文，氛氲绿错，帝图爰炳，玄功已烁。握纪代兴，大人有作，分唐建鲁，麟趾旁薄。令望令问，」乃牧乃蕃，诜诜公子，穆穆王孙。英华挺出，焕若瑜璠，克岐克嶷，载笑载言。容止可观，德者可佩，」如彼王人，堂堂谁辈。行着闺门，风成准裁，有矩有规，无玷无悔。勿称千里，翻飞九重，逶他龙沼，」独步无双。逢兹克让，值此时雍，一恩入赏，宁待为容。遭离闵忧，蒸蒸几灭，毁甚寅门，哀踰泣血。」形乎兄弟，被之甥侄，远迩钦风，华夷仰辙。亦既君王，朱绂斯煌，酎金无爽，执玉有光。建旗绛北，」持斧晋阳，信孚白屋，恩结绿棠。再拥旌旄，于彼青土，驰传褰帏，问民疾苦。万里晏然，六条云举，」四履若齐，一变如鲁。缀旒下岳，亦尹上京，自己被物，先教后刑。遘伊贝锦，逢彼营营，获非其罪，」高志弥清。睿明反政，害马斯除，崇章峻秩，畅?高●。作翼銮左，受脤出车，运兹奇正，密算潜图。」封豕纵突，长蛇肆噬，义厉其心，冲冠裂眦。奋炙刺逆，抽戈自卫，力屈势孤，俄然取毙。悲同黄鸟，」痛贯苍旻，哀缠逆众，悼感凶群。徐輴而反，其送如云，魂归帝垄，身窆金坟。二宫轸恸，百辟伤」哀，爰登下衮，俄陟中台。龟龙掎抳，云树徘徊，万春自此，一去不来。河水之南，邙山之北，芳草无」行，寒松黯黑。丘墓崔嵬，泉扃眇默，深谷为陵，于焉观德。北京图书馆藏拓
【志盖】阙
【铭文】魏故使持节后将军肆州刺史和君墓志铭」君讳邃，字修业，朔州广牧黑城人也。其先轩黄之苗裔，爰自伊」虞，世袭缨笏，式族命三朝，亦分符九甸。因食所采，故世居玄拜。」及大魏应图，构宇幽朔，曾祖干以佐命元勋，职居鼎列；祖柒以」铉冑风高，宦参崇礼。父头以道侔四能，治周三善，故除为河北」郡二千石。君冲龄夙凝，辩惠早成，孝敬之至，乡闾轨其风，摛藻」陆离，鳏邑师其艺。」高祖孝文皇帝，从御嵩?，机延俊逸，以君门冑清深，文华秀」叡，辟为奉朝请。时选部以瑚琏虚设，未有斟养。俄迁员外散骑」侍郎领南台侍御。君莅职公平，温威昭著，采风折狱，有仲由之」明，省方察化，齐山甫之度。正始中，蛮夷逆节，千秽」皇略。时简师鞠振，以扫不顺，以君有模算机权，授以行台之任。」师不余时，犬夷熸□。于是回军转旆，献俘授赏，以君勋深忠毅，」正光四年，迁宁朔将军左卫司马。宿卫虎闱，抚绥介旅，贞亮之」成，简着两圣。孝昌元年，授以镇远将军，左卫司马如故。」君以量弘授浅，职未称誉，昊天降瘼，龄算不遐。鯈以孝昌二年」岁次丙午九月丁酉朔十一日丁未薨于京师修民里。时君春」秋五十有六。圣上哀其不永，恸怚天衿，以窀穸有期，追褒」勋册，赠使持节后将军肆州刺史。越岁乙未二月庚寅朔〔注〕廿七」日丁丑葬于西山之阿。寸光飞驷，于焉以绝。其询曰：」赞命之门，曰伊斯族，弈弈载徽，彪然世禄。孝以光家，升朝义足，」文翰班如，使光远岳。出诸台宪，入卫黄屋，轺组晕晔，方贻戬谷。」景应未征，龄命短促，息马长驱，藏舟夜速。日月以期，泉营已卜，」镌铭幽坠，以纪世录。呜呼宝命，往矣不续。北京图书馆藏拓
　　〔注〕此处干支有误，孝昌三年当为丁未，二月甲午朔。乙未为延昌四年，在此前十二年，且延昌四年二月为甲戌，均不相符。
【志盖】阙
【铭文】魏故假节征虏将军岐州刺史富平伯于君墓志铭」君讳纂，字万年，河南郡河阴县景泰乡熙宁里人。使持节安西大将军」燕州刺史混泥之孙，持节后将军朔州刺史染干之子也。开源命氏之」由，肇基荣宦之序，鸿勋济世之功，蝉联迭耀之美，实史籍之所载，固不」附详录焉。君承积庆之休烈，资逸气之淑灵，性识明敏，神情爽发，龆日」振颖，绮岁腾徽。是以贞白之操，足以厉俗；仁恕之风，可以矜物。优游儒」庠之肆，逍遥礼义之圃。所谓心期高尚，志昶清云者也。太和十三年，袭」品富平伯。景明二年，解褐明威将军冗从仆射。正始元年，转威远将军」平城镇平北府长史。永平元年，授宁远将军怀朔镇冠军府长史。君毗」赞二府，服懃九稔，厘简庶事，实无停滞，清风远着，徽誉藉甚。蕃牧敬其」能，缙绅钦其美。延昌元年，迁秀容太守。君绥民以恩惠流称，理物以平」直是务，请谒不行，奸轨革心，劝课有途，氓隶仰德，化穆下邑，声衍上京。」昔宗均去虎，鲁恭飞蝗，今古虽殊，厥绩一焉。孝昌元年，除辅国将军中」散大夫兼大鸿胪卿。君在朝隐德，意慕和机，枉理弗践，直道是从。取适」朋僚之中，恒以泛接为仁；恭事台省之间，每以匡政为效。方将振翮紫」墀，奋足台阶，而昊天不惠，寝疾弥留。春秋七十，孝昌三年岁次丁未二」月甲午朔四日丁酉卒于洛阳城永康里宅。圣上闻乃制诏曰：君意」怀和瑾，历任勤明，不幸殒没，用悼于怀。宜追加褒赠，以旌厥善。可假节」征虏将军岐州刺史，伯如故。粤以五月癸亥朔十一日癸酉窆于芒山」之西垂，帝陵之东波，南枕修逵，北负崇原，与妻叔孙氏合茔焉。乃作铭」以志之。其辞曰：」至功必祠，鸿勋无绝，诞载淑灵，丕承休烈。既踵前华，亦缵后辙，兰趾芙」疏，秀干遥裔。颖悟早懋，岐嶷夙成，优柔学业，艳溢文□。唯仁是纬，非义」罔经，桂郁松滋，玉振金声。员荷远胤，克构崇基，藉兹品秩，解褐明威。执」笏丹禁，恭事虎闱。一莅联城，再翼镇府，弼谐蕃岳，缉熙邦宇。威厉秋霜，」恩润春雨，化流北朔，德越南楚。仁寿虚诰，福履空传，如何不淑，歼此良」贤。灭影明世，委体黄泉，式铭玄石，芳迹永宣。谥曰孝惠。北京图书馆藏拓
【志盖】魏故胡昭仪之墓志铭
【铭文】魏故胡昭仪墓志铭」昭仪讳明相，安定临泾人也。虞帝以应历奉干，胡公以」资灵祚土，登天构日之基，宅运辅辰之业，故以备诸史」册，不复详载焉。圣朝散骑常侍征虏将军使持节豫」州刺史诞之曾孙。散骑常侍征西将军金紫光禄大夫」使持节岐雍二州刺史高平侯洪之孙。散骑常侍征虏」将军都督并州诸军事使持节并州刺史阴盘伯乐世之女。宣武皇帝崇训皇太后之从侄。体坤元之至性，」资星月之玄图，神怀清邃，渊谟崇远，风美巫山之阳，节」高汉水之上。四德聿修，六行光备，户牖之教既成，有行」之义攸在。遂以懋德充选掖庭，拜左昭仪。内毗阴教，外」协宸华，义穆四门，声高九宇。方当缉是芳猷，永隆鸿范，」以俟大虹之祥，有愿仓龙之感。岂图八眉之门不树，两」童之庆未融，如何不吊！春秋十有九，以孝昌三年岁在」丁未，四月癸巳朔，十九日辛亥薨于建始殿。越五月廿」三日，迁窆于西陵。乃命史臣作铭曰：」玄黄始判，清浊已甄，桑林吐日，蒙谷含烟。神原杳杳，洪」祚绵绵，德应昌历，道照皇天。车骑炳蔚，龟组蝉联，于穆」昭仪，资神懋族。礼盛汉滨，风清阿谷，峻比城隅，标华灌」木。绚素幽宫，作嫔黄屋，毗影轩光，霁此鸣旭。吉凶有兆，」倚伏无期，奄辞黼帐，方即泉扉。寒暑交变，日月迭微，杨」烟晓合，松飙夜威。西阴巳灭，东方未晞，敬镌幽石，式述」音徽。北京图书馆藏拓
【铭文】大魏车骑秘书郎侯君墓志铭」君讳愔，字景明，燕州上谷人也。其先盖黄」帝之苗裔，冠冕连衡，缨貂累袭。曾祖龙骧」将军代郡太守，祖冠军将军谏议大夫，父」车骑都尉济安太守。君质如披锦，文采焕」然，器若珪璋，光辉朗润。崇峰架月，齐峻崿」于紫城；长源浩汗，启洪涛于宸纪。幼笃儒」素，品高琳琅，长敦行谊，处重典型。缙绅服」其景行，朝野慕其鸿烈。方翔九万，戢翼南」溟，何期不永，奄从逝水。以孝昌三年岁次」丁未九月三日遇疾无瘳，悠然而卒，春秋」五十有六。粤以其年十月十有三日葬于」漳水之阳。恐泉壤丕变，陵谷代迁，刊石泐」徽，表扬遗烈。乃作铭曰：」崇功伟烈，建主开国，传□衮豫，播美城郭。」户等三□，气兴云发，铭□泉石，千载同托。北京图书馆藏拓
【志盖】阙
【铭文】魏故使持节车骑大将军仪同三司雍州刺史元公墓志铭」公讳固，字全安，河南洛阳人。景穆皇帝之孙，使持节征西大将」军仪同三司汝阴王第六子也。生而明悟，幼若老成。太和中，释褐」太子舍人。转给事中。除通直散骑侍郎散骑侍郎兼大宗正少卿。」迁太子庶子通直散骑常侍宗正少卿。复加冠军将军兼将作大」匠，俄正大匠，常侍如故。重除宗正少卿，大匠如故。出为征虏将军」东秦州刺史，不行。加左将军。转安南将军大宗正卿，还领大匠。迁」抚军将军卫尉卿行河南尹。转中军将军右卫将军，加散骑常侍。」出为镇北将军定州刺史，常侍如故。后除金紫光禄大夫太常卿，」镇北常侍如故。以孝昌三年岁次丁未九月辛酉朔二日壬戍薨」于位。有诏追赠使持节车骑大将军仪同三司雍州刺史。谥曰也。十一月庚申朔二日辛卯葬于长陵之东。乃作铭曰：」草昧缔构，权舆经始，曰帝曰皇，乃疆乃理。郁矣本枝，诜然鳞趾，含」英挺出，实惟夫子。爰初龆龀，亦既弁兮，克岐克嶷，如璧如珪。縻兹」好爵，陟彼云梯，腾声望苑，骋足龙闺。委他在公，便繁左右，鸣佩垂」腰，清蝉加首。优游文义，流连琴酒，瞻彼遗薪，永言载负。攸攸列棘，」茫茫关辅，且尹且卿，兼总心膂。斯实折冲，亦唯御侮，休风式播，奇」功乃举。易水之南，恒山之北，邯郸旧风，丛台故国。谁蕃谁屏，以亲」以德，帝曰尔谐，分铜树则。煌煌礼乐，肃肃宗枋，选众而举，乃作元」卿。方冲九万，抟风上征，奄同芳草，飘忽先零。生荣死哀，礼有加数，」何以赠行，玄云芳树。萧瑟寒原，邅回芒路，一去不还，清徽永铸。」妻河南陆氏。父琇，散骑常侍给事黄门侍郎太子瞻事祠部」尚书金紫光禄大夫司州大中正太常卿建安公。祖拔，使持」节侍中征西大将军相州刺史都督中外诸军事太保建安」王。息静藏年九岁。女令男年十二。北京图书馆藏拓
【志盖】阙
【铭文】大魏孝昌三年岁次」丁未十一月庚申朔」十三日壬申安定郡」临泾县胡毛进墓志。」泾州主薄宣威将军」猗氏令谏议大夫镇」远将军汝南太守使」持节辅国将军豫州」刺史。北京图书馆藏拓
【志盖】阙
【铭文】魏故咸阳太守刘府君墓志铭」君讳玉，字天宝，弘农胡城人也。厥初基冑与」日月同开，爵封次弟通君臣之始。周秦大汉，」并班名位。远祖司徒宽之苗。其中易世，举一」足明。值汉中讥凶奴之患，李陵出讨，军势不」利，遂没虏廷。先人祖宗，便习其俗，婚姻官带，」与之错杂。大魏开建，托定恒代，以曾祖初万」头，大族之冑，宜履名宦，从驾之众，理须督率，」依地置官，为何浑地汗。尔时此斑，例亚州牧。」义成王南讨苌安，以祖可洛侯名家之孙，召」接为副，充子都将。与王策谋帏内，制定雍境，」遂以土荒，即今镇押。君数世重荫，成应引内，」为西征子都。出祺之挺，屡有熏迹，宜可升接，锡之矛土。假咸阳太守。春秋七十八，以孝昌」三年岁次丙午十一月廿四日卒于家。」肇基云景，神彩重映，是曰刘族，世立坚明。位」綖台司，志含中贞，翼辅王室，唯安唯宁。弈踵相」继，其器易新，召莅矛土，四裔来冥。绥接恩化，」富壤殷民，体含玉洁，不磨自邻。北京图书馆藏拓
【志盖】无
【铭文】魏故横野将军甄官主簿宁君墓志」君讳懋，字阿〔念〕，济阴人也。其先五世属延溱」汉之际，英豪竞起，遂家离邦，遥寓西凉。既至」皇魏，佑之遐方□外。父兴，以西域卒陋，心恋」本乡。有意东迁，即便还国，居在恒代，定隆洪」业。君志性澄静，湛若水镜，少习三坟，长崇典，」孔氏百家，睹而尤练。年卅五，蒙授起部曹□」事郎。在任虔恭，朝野祗肃，至太和十三年，圣」上珍德，转补山陵军将。抚导恤民，威而不猛，」弥贪惠下，黎庶择心。至太和十七年，高祖孝」迁都中京，定鼎伊洛，营构台殿，以康永祀。复」简使右营戍极军主。宫房既就，泛除横野将」军甄官主簿。天不报善，歼此懿。春秋卌有八，」景明二年遇疾如丧。妻荥阳郑儿女，太武皇」时蒙授散常侍。郑儿女遗姬，以去孝昌三年」正月六日丧。以今十二月十五日葬于北芒」□和乡。刊石立铭，以述景迹。河南洛阳出土。见《河南文博通讯》一九八０年第二期《北魏宁懋石室和墓志》。
【志盖】阙
【铭文】魏故冠军府长史寇君墓志」君讳慰，字欣若，上谷昌平人。自履迹肇生，」伏翼呈祥，延□周文，遂作司寇，因以氏焉。」簪缨相袭，历数十世，备列青史，略而不述。」君安西将军秦州刺史冯翊哀公之曾孙，」安南将军领南蛮校尉雍州刺史河南宣」穆公之孙，假节龙骧将军幽郢二州刺史」威公之第五子也。君资禀超逸，迥异常稚，」弱冠之年，辟为牂牁令，坚辞不就。后洛州」王卓又举为炖煌镇都将。在官未几，适以」丁艰旋里。读礼之余，未尝与闻外事。孝昌」四年，起为冠军府长史，以焦思劳虑，遂遘」沉?。天不祚善，竟至弥留。春秋四十有九。」寔七月之廿六日也。粤九月壬申朔〔注〕三日」甲戍葬于先人墓次。爰作辞曰：」惟公诞降，氏族云遥，后稷之裔，姬周之」苗。赋质超迈，遵道而行，湖月其心，?竹」其贞。世承簪笏，作帝股●，万方永赖，」际彼升平。天不佑善，殃及哲人，亿万斯」年，泉门长春。北京图书馆藏拓
　　〔注〕孝昌四年正月改元武泰。是年九月乙卯朔，此志干支不符。
【志盖】魏故元氏薛夫人墓铭
【铭文】魏前将军廷尉卿元公妻薛夫人墓志铭」夫人讳慧命，河东汾阴人也。其曾祖晋朝衣锦，三河声玉，」袭爵汾阴侯，徽号安西。丈节秦蕃，进爵陪陵。公祖貂珰焕」□剑玉明霞，迁镇西大将军左光禄大夫启府南豫州刺」史驸马都尉河东康公，即是西河长公主之贵婿也。考镇」西大将军玄瓠镇将河东敬公之第五女也。夫人禀淑令」于二仪，总六德而应生。审道求贤，伯鸾是匹，隐服心披，和」光别古。梦转动规，巧怀并哲，所育如金，谁云非宝，象月象」华，唯虺犹神。且诫则有章，斑母恧其先；礼修台赞，鲁宫惭」其昔。敬上接下，娣姒贵其仁；尊佛尽妙，禅练尚其极。内外」冥鉴，女功直置。以二月十月神熊双诞，瑞璋两曜，剑崿韬」●，俄来鯈去，一骨一血，辞我安速。夫人囓指悼悲，慈伤于」心裂，气塞未旬而殒。江妃丧子，何复异也。以武泰元年岁」次戊申二月己丑朔十七日乙巳薨于澄海乡绥武里舍。」葬于邙山之陵。然匹夫怀痛，思王极笔，婴咳哭我，宁不篆」石，略镌日者，乃作铭曰：」惟令惟淑，迹邃难书，作配有天，逸志同符，宛转成则，玉秀」金珠。才丰女典，礼重母仪，古今所传，有矩有规。洞鉴妙法，」化耋效卑，双龙不育，殒君斯逐。婴咳满堂，割裂吾肠，悼亡」抚存，孤涕无央。君其如桂，生死怀芳，镜兹玄石，泉下图光。」曾祖法顺，曾祖亲裴女。祖初古拔，祖亲西长公」主。父胤，母梁氏。门师释僧泽书。北京图书馆藏拓
【志盖】阙
【铭文】维大魏武泰元年岁次戊申二月己丑朔廿一日己酉故员外散骑」侍郎元君墓志铭。君讳举，字景升，河南洛阳人也。恭宗景穆皇」帝之玄孙，征南大将军开府仪同三司雍州刺史南安惠王之曾孙，」镇西大将军都督东秦邠夏三州诸军事西戎校尉统万突镇都大」将邠州刺史章武烈王之孙，宁远将军青州刺史之元子也。其玉瓞」绵天之绪，金流定海之源，固已焕乎龟鼎，郁明玺牒，于兹可得而略」也。君禀山川于气象，戴日月而挺生，邕容秀异，神仪风骨。亹亹焉莫」测其深，洋洋乎谁鉴其始。孝悌生知，即心为友。言不苟合，朋故讶其」信；恭长慈幼，远近叹其奇。龀而小学，师心功倍，冥讥迅捷，卓尔殊佚，」坟经于是乎宝轴，百家由此兮金箱。洞兼释氏，备练五明，六书八体，」画妙超群，章勾小术，研精出俗，山水其性，左右琴诗。故潜●衡门，声」播霄岳，弱齿时知，为青州骑兵参军事。伯父章武王俄顷还都，转员」外侍郎。履朝独步，伦华非匹。一见唧唧，宋朝更生；久狎咄咄，平仲何」奇。暨大驾纂戎，禁卫须人，伯王申举，简充直后，虽迫日月，非其好也。」易尚随时，隐显由心，至性醇孝，礼莫能书。时年九岁，频丁二忧毁泣」血，几灭过衷，十八年间，疹等初哀，报善无灵，殒兹闵辈。春秋廿五，孝」昌三年三月廿七日薨于京师澄海乡绥武里。粤于武泰元年岁次」戊申仲春己丑朔廿一日己酉葬于邙山倍帝之陵。小弟景文，怨瑶」璧之无响，痛同气之永隔，故托金石以镌声，图风轮以刊德。乃作铭」曰：」有哲公子，帝叶王孙，洸洸万里，玉重金尊。怀风白雪，气挺春温，镜心」日月，瑕朗才根。雍雍父佐，雅雅云门，如桂如璋，贵出昆仑。象松象月，」清照乾坤，素琴泛菊，山水游魂，五明园苑，六圃芝荪。冥灵何酷，分气」蒿村，季方其梦，恸哭晨昏。抚兹襁侄，孤咽难论，托心玄石，镌德长存。」曾祖南安惠王桢，字乙若伏。曾祖妃冯翊仇氏牛之长女，牛为本」州别驾。祖章武烈王彬字豹仁。祖妃中山张氏小种之女，种为」郡功曹。父竫，字安兴，为宁远将军青州刺史。母冯氏，昌黎王第」三女，南平王诞妹。妻勃海高氏，父聿，为黄门郎武卫将军夏州刺」史抚军将军金紫光禄大夫，母即君姑也。北京图书馆藏拓
【志盖】阙
【铭文】魏故使持节散骑常侍卫大将军尚书右仆射都督雍岐南豳三州诸军事雍州刺史」南平王墓志铭」王讳暐，字仲囧，河南洛阳人，太祖道武皇帝六世孙也。自出作蕃维，入为卿□，□」烈高功，焕于帝籍。王资神秀桀，自得温恭，岐嶷表于隽年，乐善着于冠日。故以千里兴」嗟，万夫攸仰，是称盘石，斯曰犬牙。自增构爰归，象贤继及，盛业惟新，风声日广。背淮之」客，接踵而来游；邹牧之侣，慕义而斯至。虽东阁未启，补衮之望，俄然于违，汝弼望隆任」显，假借之寄，时无异归。除谏议大夫，王如故。凤沼严责，王言攸委，丝纶所出，匪易其人。」转中书侍郎，王如故。东滨巨海，西望长河，四会所缠，五方伊在，亨鲜是属，兴利时凭，总」辔褰帷，允当物议。除使持节都督光州诸军事辅国将军光州刺史，王如故。王去兹荷」政，黜彼乱群，曾未期年，风移俗化，琐门注望，其来日久，将委喉唇，事资执戟。除给事黄」门侍郎将军，王如故。王固遵后外，深秉谦撝，敷衽陈诚，久而获许。改授散骑常侍，王如」故。秦川构乱，巨滑滔天，大将军太傅以安危所锺，总戎西伐，而晨昏之寄，实归犹子，帷」幄之算，是赖高谟。乃授使持节假平西将军，以本官为西□别将。既而泾阳告警，陇首」未康，龛乱宇民，特难其选。除使持节都督泾州诸军事右将军泾州刺史。属狡虏实繁，」游魂未息，周旋诛讨，岁历兹多。乃授平西将军银青光禄大夫假安西将军使持节为」征讨都督。三令靡违，五胜无舛，遂北追奔，系头将及。朝廷以山西犹梗，民庶未宁，作」镇班条，实伫英略，进授使持节都督秦州诸军事本将军秦州刺史假镇西将军都督，」王如故。王脂车秣驷，拥节抗旗，竹马盈郊，壶浆继会。前驱覆众，大督云亡，王业钾徐」归，抽戈后殿，慨东隅之有缺，思改旦于后图，却就长安，方申更举。□□悔祸隆绪，兴妖」履霜，已见燎原。行在以王远近注心，雅相猜忌，丑正有徒，奇谋未□，□招延义勇，纠散」收离，东向告诚，西辕述职。而维城之志以懃，靖乱之心未逞。忽离盗增之祸，奄及推墙」之灾。以孝昌三年十月廿日薨于长安之公馆。春秋卅八。朝廷咏言忠烈，念深追远，」褒德纪勋，礼崇加数。诏赠使持节卫大将军尚书右仆射都督雍岐南豳三州诸军」事雍州刺史，增邑三百户，王如故。王孝情天至，友爱特深，悦善好名，宽仁容众，学涉坟」史，雅好诗文，草隶之工，迈于锺索。及临民抚众，既宽能猛，基忠履孝，善始令终，劲质表」于疾风，贞柯冠于岁暮。抑所谓广夏之栋梁，斯民之领袖者矣。以武泰元年岁次戊申」三月戊午朔十六日癸酉归窆于景陵东山之阳。惧山渊之有变，悲丹壑之俎迁，傥青」编之毁成，庶斯美之长宣。其辞曰：」极天作构，带地为源，载毗载辅，或屏或蕃。怀黄佩紫，绣轴朱轩，八命单宠，十等穷尊。余」烈所锺，时惟继体，声标入宦，誉宣居邸。四马骏驾，千乘大启，逾下其志，益卑其礼。琐闼」瞻仪，鹓波属望，濯鳞尉羽，既潜且扬。风表闲详，衿情简旷，夕拜有闻，拾遗靡尚。东牧流」声，西龛有机，义同致雨，事等汤雪。猛志徒男，雄图空结，遽陨贞心，奄沦峭节。哀荣总被，」望实兼采，朱旌委雾，清吹从风。谁言易践，所贵要终，丹青有歇，郁烈无穷。北京图书馆藏拓
【志盖】魏故穆」氏元夫」人墓志
【铭文】魏故侍中司徒公太子太傅宜都宰王穆君之曾孙故冠军将」军散骑常侍驸马都尉恭侯孙故司徒左长史桑干太守之元」子伏波将军尚书北主客郎中大司农丞之命妇元氏墓志铭」夫人讳洛神，河南邑人也。故使持节散骑常侍都督雍州诸军」事骠骑大将军仪同三司西道行台尚书左仆射行秦州事开」府雍州刺史后迁侍中都督沧嬴冀三州诸军事司空公冀州」刺史之长女。君纂气承天，联晖紫萼，迭祉连华，纷纶累仁，积德」之休，随世代而庵蔼，故以丹青载其高风，缃皓传其茂实，绵祀」以俞芬望，无穷而弥永矣。夫人禀质岐嶷，冲神雅素，婉顺恭肃，」出自天骨，教敬仁敏，声逸外着。至于麻枲系尔〔注〕之庸，织纴组紃」之艺，虽复生自膏腴，故亦宿闲颜训。时年十四，言归穆氏，二族」姻娅，犹兄若弟，锦缋交辉，轩冕相映。及其虔顺舅姑，抚遗接幼，」居室弼谐，闺房悦睦，乃有识之所景行，达者之所希羡。宜享难」老，垂此庭范，而昊天不吊，景命云逝。摧玉岭之芳枝，落中天之」凈月。春秋廿有三，四月戊子朔十八日乙巳卒于洛阳。窆于芒」山之阳。呜呼哀哉。君秀而不实，中遇严霜，何以述之，铭石流声。」其辞曰：」务灵协祉，娥芬流瑞，嫔仪载时，媛德降世。婉性春兰，馥质冬桂，」温如玉润，皎如月丽。居闲女训，归习妇容，絺绤是务，织组唯工。」蕈筵莫莫，集灌雍雍，问名纳彩，阳唱阴从。朝事舅姑，奉接娣姒，」郁穆风仪，锵翔容止。既配瑗夫，复诞寔子，嘉声无沫，令问不已。」冥不寿善，灾弗择人，璧碎洧沼，珠亡渶滨。镜无停照，粉绝遗巾，」千龄万古，閟此芳尘。北京图书馆藏拓
　　〔注〕系尔，当为丝?之省形。?为茧之俗体。
【志盖】魏故侍中太尉公冀州刺史广平王墓铭
【铭文】魏故侍中使持节骠骑大将军太尉公尚书令冀州刺史广平文懿王铭」祖高祖孝文皇帝。考讳怀，字宣义，侍中使持节都督中外诸军事司」州牧太尉公黄钺大将军广平武穆王。」王讳悌，字孝睦，河南洛阳人也。析彩丽天，泳源带地，鸿光昭晰，清烂自远。」祖重华迭曜，握天镜以临万国；考蹈德齐礼，总三事以调四气。王资灵川」岳，居贞若性，博览文史，学冠书林，妙善音艺，尤好八体。器寓淹凝，风韵闲」远，丽藻云浮，高谈响应。信可以两尧年之一足，九汉世之八龙，望紫烟以腾」骧，陵清风而骞翥。故能殊异公族，独出群辈者矣。年十四，袭王爵，除散骑」常侍。献替帷幄，忠谠屡陈，慎等夜金，密同温树，千里难追，万顷莫测。寻加」平南将军，从班列也。复增安南将军，怗河南尹。务存简易，疏而不漏，百姓」归仁，畏之若电。于是途绝赭衣，邑罕游手，髟●〔注〕行谣，童牙巷歌，功踰期月，」惠化若神。虽子翼善政，未足方其一迹；细侯贤良，岂能喻其九里。是故殿」中号曰无双，大内称为第一。俄迁中军将军。爪牙所归，御侮攸寄，静难一」方，折冲万里。转大鸿胪卿。九宾斯赞，四门顺绪，抚柔远人，莫不缉穆。换护」军将军。翼宣戎政，世称武烈。惟王蹈礼为基，履仁成性，道冠梁楚，业茂间」平，自家刑国，善始令终。而运锺阳九，世属横流。方当蹑骠骑之遗踪，踵任」城之高轨，扫烟雾于五都，荡妖氛于四海，倍玉銮之盛礼，赞虚中之三唱，」遥途未穷，促运遽至，黄金靡化，余香已远。春秋廿有三，以武泰元年四月」十四日薨于河梁之西。于时朝野，追慕徽猷，实深殄悴。皇上嗟悼，有加」伤恸。故以悲结朱乌，痛酸黄鸟，哀荣既备，宠赠有章，礼也。粤以建义元年」六月丁亥朔十六日壬寅窆于西郊之兆。托铭泉阴，以传不朽。其词曰：」惟岳降灵，诞兹淑令，处嶷号神，在童称圣。文敏曹杨，业隆陈郑，从横无准，」庵郁独映。学鄙三冬，问嘉知十，优游书圃，敖翔子集。刊彼己亥，正兹省立，」芳风遂远，清尘靡及。孝既天至，义亦生知，率攸蹈礼，疡巨愈迟。慕结衣镜，」哀恸风枝，廿露爰降，鸾鸟来仪。乃剖京甸，以振朝纲，不唯去虎，亦曰飞蝗。」脂膏莫润，悬鱼靡尝，仪形帝宇，万民所望。行为世范，言成轨则，方坐论道，」龚此兖职。岂谓大造，运兹巨力，奄然一化，息非今息。玉衣夕列，厨鹿朝驾，」奄溯丘陇，遽捐馆舍。去此短晨，归于永夜，千龄未晓，万事长谢。北京图书馆藏拓
　　〔注〕●，此字不见于字书，疑即●字。
【志盖】阙
【铭文】魏故侍中司徒公骠骑大将军使持节定州刺史常山文恭王墓志铭并序」王讳邵，字子开，高祖孝文皇帝之孙，丞相清河文献王之第二子也。导黄源于寿丘，郁帝□于」若水。平城恢百世之基，洛阳构千载之邺。故以超踪炎汉，迈迹昌周。记言盈于五都，书事茂于三代。」王禀连汉远祥，极天正气，体备通理，神炳异眸，墙宇冲邃，涯涘渊旷，宗庙难窥，澄挠不测。若夫知来」后素之业，师逸于绮襦；升堂入室之功，道备于纨?。文情婉丽，琴性虚闲。射不出征，辞参辩囿。故以」总三端于一身，兼四科而在己。年十八，为侍书，拜通直散骑侍郎。衣青典闱，珥笔鸳沼。起予唯新，涣」汗载密。俄领符玺郎中。传代秘重，六纽难窥。事有授命之期，理无威逼之请。及妖起孽宗，雰结阃隶，」桐宫从逼，宝胙将迁，虐盛道消，毒流顾复。泣血四载，尝胆六春，余喘若存，尪骸如朽。非枯林之可匹，」宁癈祖之能方。逮两曜还明，三凶克屏，蝉侍俟德，密卫须才。乃除通直散骑常侍，领领左右。王风」范端凝，干局淹整。允金貂之华，延御侮之实。又广内纷诡，流略残讹。子政之务有归，子骏之任斯在。」乃以本职监内典书。折简无遗，绝编咸举。陈农之功未逮，河间之业重还。寻封广川县开国公，食邑」一千户。进封常山郡王，增邑千室，余并如故。盘石命亲，寔膺维城之重；蒩茅为誓，实允砺带之期。寻」迁平南将军散骑常侍中军将军。王德茂于朝，器优于世，高蹈列国，独翥群英。风行草偃，有心所以」同慕；烟消月上，物情于是咸欢。愿龙门之一游，思同母之暂往。模楷不足为名，月旦此焉而出。后除」卫将军河南尹。王御下以清，示民以信，维恩适物而动，真伪单辞以决。乳禽不挠，捐鱼莫收，逝虎可」追，还珠讵远。方将延祉无疆，陪銮封岱，光国荣家，无辈今古。而洪湍荡隰，巨毁燎原，不目先后，实锺」遭命。武泰元年太岁戊申四月戊子朔十三日庚子暴薨于河阴之野，时年二十有三。惟王孝乎天」纵，忠实化远，闺庭睦睦，无可间之言；朝廷侃侃，有匪朽之誉。赋山咏水，辞爱三春之光；诔丧褒往，文」凄九秋之色。至于西园命友，东阁延宾，怀道盈阶，专经满席，临风释卷，步月弦琴，目晒五行，指□三」调，布素之怀必尽，风流之貌悠然。道长命促，呜呼悲矣。皇上龙飞入纂，鼎胙维新。嗟小年之可哀，」愍大夜之无返。爰发德音，以旌休烈。追赠侍中司徒公骠骑大将军定州刺史，谥曰文恭王。建义元」年七月丙辰朔五日庚申葬于瀍水之东二里黄堈堆之上。若夫寒往暑来，市朝为之亟变；山颓隰」举，丘垄良亦不恒。虽勒锺图阁，无解风埃之患；刊泉志石，式昭不朽之容。乃作铭曰：」霄电降祥，乃育轩黄。天姬下俪，是生元帝。分峰玉衡，郁为削成。望日齐照，比月钧明。肤寸写惠，触石」抽英。弄璋伊在，璧粹金贞。冲鉴外发，叡质内朗。蓝田是嗟，黄中招赏。曾墉已秘，清潭自广。皎皎不群，」昂昂孤上。春诗秋礼，师暇功殊。雕虫绿绮，尽丽穷模。惠苞舟称，辩同日余。临碑可复，在骑非虚。入朝」誉洽，登庸风委。慎深曳踵，文工操纸。丝纶有蔚，缄钥无禠。异署追芳，同列归美。延华蕃邸，结采戎章。」貂组共映，剑玉同锵。式静中禁，雠艺西堂。隐敌有托，悬金载光。敷风上京，流范下国。宿讼有归，片言」无或。易使有规，爱人有则。暂为冰击，将举霞翼。彼苍如何，与善虚假。踬影河上，罢驱芒下。原隰为尘，」草木涂野。泣重徂光，怨深逝者。弃明初夏，即阍始秋。泉途寂寂，垄道悠悠。山回去翼，路泫行眸。嗟乎」千载，终为一丘。」太妃南阳张氏。父道始，阳邑中都二县令。」王兄亶，字子亮，侍中车骑将军清河王。」姊胡氏，字孟蕤，长安长公主。」妹司马氏，字仲蒨。」妹庐氏，字季葱。」妃胡氏。父僧洸，侍中车骑大将军仪同三司濮阳郡开国公。」息羅?羅，年五。女凤容，年五。女恒娥，年三。河南洛阳出土。见《考古》一九七三年第四期《洛阳北魏元邵墓》。
【志盖】阙
【铭文】魏故侍中骠骑大将军司空公领尚书令定州刺史东阿县开国公元公墓志铭」公讳顺，字子和，河南郡洛阳县人也。恭宗景穆皇帝之曾孙，侍中大都督开府仪同三」司任城康王之孙，侍中假黄钺都督中外诸军事太傅太尉公任城文宣王之子。凭天汉」以启源，罩辰极而构岳，符玄鸟之嘉膺，契舟陵之圣绪。绵瓞琼华而远茂，盛业迈封叔而」重辉，固以昭晰青编，布濩素册矣。公丕丞显烈，体兹上操，清才雅誉，挺自黄中，蹇直峻概，」成乎壮日，忠规孝范，丽国光家，处贵毋贪，崇俭上朴。身甘枯槁，妻子衣食不充，尝无担石」之储，唯有书数千卷。虽复孙弘居相，王修处官，曷以过也。年十七，起家为给事中。历迁中」书侍郎，太常少卿，银青光禄大夫领黄门郎。抽华藻其如纶，当问礼而延誉，每振奇谟于」琐门，登异政于层阙。正光五年，总六条，频屏两岳，初为使持节安北将军都督恒州诸军」事恒州刺史。俄而徙莅齐蕃，为安东将军，持节都督如故。下轝未几，风政宣洽。至孝昌元」年，复还，征为黄门郎。寻以本官除护军将军加散骑常侍。续迁侍中，护军如故。既任属喉」唇，亟居近侍，国容朝典，知无不为，斟酌礼度，鹜补漏阙。公乃忘潜润之工言，誓捐七尺以」奉上，有犯无隐，谠言屡陈，或致触鳞之失，其志在磨而不磷也。出为中军将军吏部尚书」兼右仆射。续加征南将军右光禄大夫，掌选如故。转兼左仆射。又孝昌二年中，有诏以」文宣王于高祖孝文皇帝晏驾之始，跪玉几，受遗托，辅宣帝之功，追加嗣子任城王彝」邑千室。析户五百，分封公为东阿县开国公。公虽去枢唇之近审，而居衡石帝所难，兼总」礼闱端要。更乃声实弥广，遐迩挹其蹇愕，有识钦其清贞。宜享卫武之修年，以成二南之」隆业。福履虚诰，与善何征。以建义元年四月十三日奉迎鸾跸于河梁，于时五牛之旆在」郊，三属之甲未卷，而墟民落编，多因兵机而暴掠。公马首还，?于陵户村，忽逢盗贼，规夺」衣马，遂以刃害公，春秋卌有二，乃薨于凶手。命也。呜呼！有诏震悼，赠骠骑大将军司空」公领尚书令定州刺史。谥礼也。粤其年七月丙辰朔五日庚申迁窆于京西谷水之」北刚。式裁空石，用传不朽，岂徒锺鼎，独播徽猷。其词曰：」莹实玉瑶，光惟金铣，灼灼伊贤，洞兼兹善。莫测语默，孰见舒卷，渊哉冲哉，高深谁辩。郁蔼」清徽，岩征岳峻，落落风采，楞楞高韵。才名幼彰，忠孝早振，●轹前修，式轨后进。琼佩鸣腰，」金蝉映首，彤驺是导，紫荷是负。遽贵能贫，俭身约口，布被脱粟，敛衿见襟。愕愕夫君，昂昂」特挺，殊气勋猷，异节纡婞。志贬啜●，情深独醒，任会枢端，心存和鼎。格言于右，庭诤匡朝，」德延帝宠，声被氓谣。运属凌替，时锺道消，今也不淑，祸岂身招。长阜苍芒，深泉寒寂，隅灯」已暗，松筵永?。片石石飞响，□名盛绩，殡谷为陵，扇美方?。北京图书馆藏拓
【志为长方形，三面刻铭。】
【铭文】
【一面】魏故平西将军瓜州刺史元君之墓铭」君讳均之，字仲平，河南洛阳人也。大宗明皇帝之」玄孙，使持节侍中都督秦雍泾梁益五州诸军事开」府仪同三司卫大将军雍州刺史乐安简王之孙，河」涧太守昭之中子也。君器识夙成，神仪卓尔，弱冠之」
【二面】年为嬴州平北府中兵参军。后淮南王临定州也，召」君为录事参军。敷陈五教，导以知方，众情所举。以君」行赵郡太守。虽复旬月之间，甘棠之咏有矣。但积善」无征，歼我良人。春秋三十有八，武泰元年四月戊子」
【三面】朔十三日薨于洛阳。蒙赠平西将军瓜州刺史。建义」元年七月丙辰朔六日葬于长陵之东。坟陇低昂，千载莫记，故镌石勒铭，传美遥年。北京图书馆藏拓
【志盖】阙
【铭文】魏故使持节都督青州诸军事车骑大将军仪同三司青州刺史任城」王之墓志铭」王讳彝，字子伦，恭宗景穆皇帝之曾孙，使持节侍中大都督开府仪」同三司任城康王之孙，侍中假黄钺使持节都督中外诸军事太傅领」太尉公任城文宣王之世子也。长澜起乎霄汉，琼光发自昆峰，侔弱水」之圣裔，等丰收之隆绪。自天攸纵，器并生知，学年标乎令问，冠岁备以」成德。熙平之始，王犹在佩?之辰，孝明皇帝春秋富冲，敦上庠之学，」广延宗英，搜扬俊乂。王以文宣世子，幼缉美誉，参兹妙简，入为侍书。升」降详雅，蕴藉可观，每从容辇陛，君臣留瞩，由是声实两盛，朝野希风。至」神龟二年，除羽林监，非其好也。性乐闲静，不趣荣利，爱黄老之术，尚恬」素之志，清思参玄，高谈自远，宾延雅胜，交远游杂。至神龟二年十二月」七日以文宣王薨去官。慕同泣血，毁几灭性。服阕，袭承王爵，仍除骁骑」将军通直散骑常侍。见时政之将替，王纲之不纽，虽复丰貂长组，而任」处虚闲，乃杜门下帷，简从朝宴。暨圣上龙飞，中兴率土，怀来苏之望，」以武泰元年四月十三日奉迎銮跸于河渚，忽逢乱兵暴起，玉石同」焚，年廿三而薨逝。粤以建义元年岁次戊申七月丙辰朔六日辛酉葬」于京西谷水之北皋。年德不永，哀哉哀哉。有诏震悼，赠使持节都督」青州诸军事车骑大将军仪同三司青州刺史，王如故，谥曰文昭。镌石」传名，庶流敻古。其词曰：」琼枝挺秀，瑶源汨清，猗欤令德，早振才名。基忠履孝，幼播英声，扬光下」国，飞誉上京。比物连类，兰馥筠贞，帝曰崇学，惟贤是●。搜德简能，入」侍释奠，灼灼君王，允膺兹选。场句执经，是毗是荐，恩密视草，荣均共研。」道为时秀，器亦民标，高志洒落，逸韵寂寥。玄言内薀，远鉴外昭，英声茂」实，显国光朝。宜享遐寿，台阶是超，伊何不淑，折栋摧梁。敛魂玄壤，委气」崇芒，况逢非祸，殒体乱场。呜呼百六，悼民伤，幽幽墓田，森森蒿径。重泉」无晓，殡惟永冥，叫叫孀孤，号咷天性。对穷筵以涟濡，望凫灯而涕迸，乃」命典臣，镌铭述盛，庶芳徽与日月共远，流鸿猷与陵谷俱敻。」太妃长乐冯氏，父熙，侍中太师扶风开国武公。妃长乐冯氏。北京图书馆藏拓
【志盖】阙
【铭文】魏故散骑常侍抚军将军金紫光禄大夫仪同三司车骑大将军司空公光兖雍三州」刺史元公墓志铭」公讳瞻，字道周，河南洛阳人也。恭宗景穆皇帝之孙，任城康王第三子，司徒公尚书」令任城文宣王之弟。长澜浩瀁，游氛坱轧，有物凭焉不为夭阏者，固以寄之惇史，不复」详于兹矣。公资灵川岳，藉气风烟，浥河汉之沧浪，蒂玄圃之蓊蔚，既昭灼于芳鲤，亦蝉」联于胎教。至乃幽鉴自性，明悟天成，周童恧其奇，魏龀懱其妙。及夫切瑳为宝，佩瑜象」德，游演应顽，相羊适度，架群辇而崚嶒，超流品而苕蒂。虽未符于兆梦，抑相合以鱼水」也。初为步兵校尉，次转员外散骑常侍。翮毛孤翻，千寻独远，操量日暄，芳音稍麝。又迁」前军将军，显武将军。先驱肃路，途绝嚣跸，部下无违，羽仪攸摄。徙宗正少卿。辨厘族食，」而帝宗隐赈。皇胤荴蔬，华萼相资，骄敖难理，公训之以家风，示之以律虑。令王子」兴振振之风，人怀驎角之咏。遂丁重忧，辞宦来寝，徒踊无沧，几于灭性，情均攀柏，循墓」称在。于时以即默为用奇之邦，成山乃美游之所，远接沉黎，近交梁部。余皇浮水，或乘」我疆，戈船停坞，每伺此隙。缉矛之寄，实属茂实。尔乃嗟我怀人，以敬俞住。便假公节督」光州诸军事龙骧将军光州刺史。公遂凭轼而东征，望淄川而举策。豪右舍周旋而孤」逃，污吏投印佩而独窜。吴人息烽，夜犬莫吠。仍加征虏之号，以旌忠善，还为散骑常侍」左将军，复换平南将军持节行兖州事。而高山拥玺，星言遄迈，就拜平东将军即真刺」史。公乃布恺悌，济宽猛，体三无以还风，宣五至以调俗。百民欢心以戴仰，移死地而无」贰。故能翦沈预之枭情，仆横尸于万顷。而特旨褒赞，并金剑杂赐。岂徒持须而称能，狄」杜劳旋而已也。公乃系犊言归，临轩告逝，轝卧辙而前车，攘抱马而后去。俄授抚军将」军行雍州事。于是新有盩厔之师，继以泾川之役，民苦虐政，鸟散而叛。公便约法裁章，」华夷面化。以世道纷若，心不乐烦，又以金紫光禄大夫加散骑常侍，抚军如故。遂得怡」情寂室，逍遥养志。后为汝南王以茂德懿亲重临京牧，妙简忠良，铨定乡品，召公为州」都，委以选事，区别人物，泾渭斯叙。公之为性，雅怀亮直，忧公忘私，思贤若渴，执志坚厚，」不为势屈，绝迹权宠之门，息步佞谀之室。故虽居损金市首之价，未逞吴阪九折之气。」方当就槐论道，左右分治，而覆匮伊半，为山未极，梦奠先征，殆将奄及。春秋五十一，以」建义元年四月十三日薨于位。折柱之悲，事同捐珠；崩维之怨，情深罢市。天子嗟而群」龙致惋，褒赠车骑大将军司空公加散骑常侍雍州刺史，备物有加，礼也。以其年七月」六日窆于京西谷水之北皋。惧圆方改度，舟壑异徙，乃托玄石，语之不朽。其词曰：」汁光降灵，神女下娉，修纵自天，重辉迭映。配极居微，物共首政，公其体而，膺兹大庆。洞」晓无疆，悬解如圣，惟彼阴鸟，厥声犹彰。鱼水好合，乃陟周行，入言良才，出曰民望。道猷」澜漫，绩用芬芳，仁者必寿，颜●不实。夏公盛长，?木萎篔，鼎湖事变，魂归泰一。身赎不追，何为空栗，贵在表庸，终然允吉。北京图书馆藏拓
【志盖】阙
【铭文】魏故使持节卫大将军仪同三司青州刺史城安县开国侯贞惠元公墓志铭」公讳谭，字延思，河南洛阳人也。」献文皇帝之孙，使持节都督中外诸军事车骑大将军特进司州牧赵郡」灵王之第三子。缔构连珠，开峰合璧，绵基云蔼，故以焕乎图纬矣。若夫玉板银」绳之言，华渚丹陵之事，斯已炳灼金匮，彪行石室，伊余故可而略，无得而称耳。」公瑶台籍庆，琼宫丽景，实琨山之琬琰，锺岳之琳琅。号雌黄而岂媲，着煞青而未尽。高祖既神且圣，望云就日。公尝以王子入见，年在纨绮，占谢光润，呯容」温华，出言而可雕虫，下笔而成雾縠。高祖玉色金声，留属忘倦，诸侄众中，特加」爱重。初为羽林监，迁高阳太守。邓攸化民，言念相似。还除直阁将军，延内侍书，」起予圣怀，发言中旨。转太仆卿冠军将军大宗正卿。虽石侯笃慎，刘德允厘，」比公之器，未足云拟。乃使持节假左将军行徐州事，折冲之任也。还转光禄卿，」行兖州事。捍城之举，除征虏将军泾州刺史，遇患不行。迁平南将军武卫将军」银青光禄大夫使持节假安北将军幽州大都督。虽曹彰燮伐，何以过也。还京，」授司徒左长史，银青如故，仍平南之号。朝廷以公地重应韩，戚亲芃蒋，分星裂」土，执玉盘石，封城安县开国侯。俄除使持节安西将军唐州刺史。又改授秦州」刺史，仍本号。既累荷荣爵，频蒙重寄，方图神算，康一区宇。何图上灵不吊，余庆」空言。春秋卌有一，建义元年岁次戊申四月十三日龙飞之会，横离大祸。昔西」晋横流，东海交丧，比德称概，异世同揆。诏赠使持节卫大将军仪同三司」青州刺史。惟公雅识沉毅，隽明独步，在高而卑，居益而损，不以公子敖物，不以」王孙自异。固三才之梁栋，百代之羽仪。而天爵徒拻，人寿莫与，龟筮已从，龙攒」将撤。其年七月丙辰朔六日辛酉迁窆瀍涧之东。虽清尘盛烈，写弈于缃素，而」幽美沉华，兼寄于泉石。乃作铭曰：」皇电遂初，虹月永久，贵显玉筐，亲隆石纫。华萼则天，本枝元首，时乘利建，光宅」曲阜。思文弈世，桓武载德，为后必推，争长谁克。山砺东西，河带南北，亦既茂亲，兼」以渊塞。唯王炳灵，自公积庆，怀抱英雄，庶几亚圣。径寸表烛，盈尺内镜，双珠韦」炫，二王荀映。始趋羽翼，出纫邦卬，金华休沐，温室密慎。居棘割鸡，在蕃游刃，王」良教举，周亚戎镇。谲而不正，狩于乃河，天威咫尺，人任干戈。公朝其所，大祸以波，」夷甫墙压，马越灰磨。长辞白日，空丧青天，玄夜莫艾，黄鸟徒怜。中山岂湎，汲冢」遗笺，金波无药，玉树非仙。北京图书馆藏拓
【志盖】阙
【铭文】魏故假节龙骧将军晋州刺史元君墓志铭」君讳信，字子谅，洛阳人也。昭成皇帝七世孙。神踪与」姬夏同初，灵源共积君争峻。绵世章黼，蔚乎有闻。承相」以帝者懿亲，论道朝端；征西勒马风驱，声弭边服。考同」空，俊气独清，神衿秀远。昂藏伊洛之朝，规矩一时之望。」君令质挺生，雅怀严凈，幼入书堂，无竹马之欢；长寻坟」诰，有月旦之异。行义以会仁，专信以集友。爱敬发于天」然，将慎由于性理。所谓魏国之白驹，元族之千里。司空」元公秉哲经朝，纬文●武，旗弓以待贤，蒲帛以邀德。闻」君识素既奇，情灵洞远，辟君为参军事。君禀气冲高，资」怀克让，本无城国之荣，岂图佐人之职。方乃接翮翻飞，」高步闲俗，年十有五，卒乎官。天子痛悼，亲贤同泣。有」诏赠龙骧将军晋州刺史。粤其年七月丙辰朔十二日」丁卯穸于旧茔。其词曰：」王僚至重，铉府非轻，在山访竹，在世求英。卓哉夫子，节」行凝明，情图高尚，时不见听。陈家早令，礼辟以申，公交车」满路，雁帛成群。旌弓之召，岂越兹人，闻之古语，验之征」君。伊公司鼎，朝称良政，自君之举，孰云非令。称阙有闻，」贡言方盛，百事克谐，澄明如镜。福善有闻，斯马岂实，情」节方申，中年丧质。痛矣兰摧，惜哉何暨，三良苦秦，孰如」兹日。北京图书馆藏拓
【志盖】阙
【铭文】魏故龙骧将军太常少卿元君墓志铭」曾祖讳于德，选部给事宁西将军冀州刺史河间公。」曾祖亲南阳张氏。」祖讳晖，字景袭，使持节侍中都督中外诸军事司空文」宪公领雍州刺史。」祖亲辽东公孙氏。父顺，振威将军义平子北平太守。」父讳逸，字仲俊，使持节散骑常侍都督冀州诸军事卫」将军冀州刺史。」母顿李。父平，侍中车骑大将军司空武邑郡开国公。」君讳悛，字士愉，河南洛阳人也。昭成皇帝之七世孙。年」七岁召为国子学生，即引入侍书。以建义元年四月十」三日卒于河梁之南。天子言念永往，悼切于怀，有」诏特赠龙骧将军太常少卿。粤其年七月丙辰朔十二」日丁卯窆于洛阳西卌里长陵西北一十里西乡瀍原」里瀍涧之滨。乃作铭曰：」长澜浚远，层绪攸绵，余庆所及，鋋美在焉。称神绮岁，曰」圣雕年，犹如白鹄，有若青天。石渠问道，金华侍学，比竹」加羽，如玉斯琢。谓跖三台，期临四岳，奄落魏珠，忽沦荆」璞。骎骎素骐，昱昱丹旐，既出国门，将归神道。坟路荒芒，」泉门窈窕，空愿与归，徒嗟绝倒。北京图书馆藏拓
【志盖】阙
【铭文】魏故辅国将军广州刺史元君墓志铭」曾祖讳于德，选部给事宁西将军冀州刺史河间公。」曾祖亲南阳张氏。」祖讳晖，字景袭，使持节侍中都督中外诸军事司空文宪公领」州刺史。」祖亲辽东公孙氏。父顺，振威将军义平子北平太守。」父讳逸，字仲俊，使持节散骑常侍都督冀州诸军事卫将军冀」州刺史。」母顿丘李氏。父平，侍中车骑大将军司空武邑郡开国公。」君讳愔，字士悕，河南洛阳人也。昭成皇帝之七世也。导源天」池，构绪辰极，长波共江汉俱流，层峰与嵩华比峻。祖体道佐时，」为物宗极。父含贞纬世，作民轨仪。君风神清举，气韵高畅，孝友」天至，学艺通敏。起家为司空府参军事，又转员外郎。风流名誉，」擅美一时，物情期属，方希致远。而火起巫山，芝艾同灭；水●历」阳，愚智俱殒。以建义元年四月十三日卒于河梁之南。天子言」念永往，悼惜于怀，有诏赠辅国将军假节广州刺史。粤以其」年七月丙辰朔十二日丁卯窆于洛阳西卌里长陵西北十里」西乡瀍源里瀍涧之滨。作铭曰：」招摇南极，赤水东流，三珠粲烂，八桂幽缭。亦有君子，世载清猷，」望兹为侣，匹此成俦。名则由人，义实在我，屣履黄扉，曳裾青琐。」既曰无双，方期独坐，忽矣逢灾，遽然遘祸。行遵长薄，将归寿堂，」哀哀黄鸟，萧萧白杨。千秋万古，永閟岩场，若迁陵谷，有昭余芳。北京图书馆藏拓
【志盖】阙
【铭文】魏故元君墓志铭」君讳诞，字那延，河南洛阳人也。骠骑大将军左丞相都督中」外诸军事得铜虎符冀州刺史常山王之曾孙，征西大将军」都督河以西诸军事仪同三司侍中太尉公常山王之孙，北」中郎将华肆燕朔相五州刺史征北大将军定州刺史简公」之第五子。君世魏冑殊，志气不仕，守仪旧都。景明中，辟召不」就，蹇萼陵居。虽非宗子，亲族遵扶，意静无为，萧堵自虚。帝冑」之子，官召不须，名详海溢，声彻四罕。既直难还都。天不遂善，」忽致滥舋。年卌四，奄卒于世。建义元年岁次戊申七月丙辰」朔十七日壬申葬于芒山。?霄光中渐，春华奄灭，托镂志功，」名传后咏。其辞曰：」美哉帝胤，世绍私块，静走端卓，夙久自台。名功若」股肱，慈庭追慎，不识顺哉，心优游于卒世。卒尔凶沉，昊天不」吊，图善灭摧，良木其坏。哲人委哉，酷?终天，世去无来，麻衣」献前。泉室答培，永矣苍天，了然无之，刊记兹石，永久识期，身」没名存，扬波远开。北京图书馆藏拓
【志盖】阙
【铭文】魏故使持节仪同三司都督相州诸军事车骑大将军相州刺史元公墓志铭」君讳端，子宣雅，河南洛阳人也。其先道武皇帝之胤，献文皇帝之孙，丞相高阳王之」长子。其神迹杳妙之形，皇基浩污之事，故以地载群流，干覆万象，蒙自帝经，?于方」策矣。君资太一之纯气，禀列圣之余尘，业赏贞固，风机萌于夙心，发自儿童之时，故以麟」止其仪，而殊于公族者也。及五典六经之籍，国策子集之书，一览则执其归，再闻则悟其」致。所以远迩服其风流，朝野钦其意气。至如孝踰江夏，信重黄金，百练不销，九言克顺，固自幼而老成，形于岐嶷矣。宣武皇帝访举皇枝，以华凤阁，召君为散骑侍郎。孝明」皇帝初祚万国，推贤闲彦，擢君为通直散骑常侍鸿胪少卿。以在棘瑜名，清风远扇，转除」太常卿，常侍如故。莅之抚诲，礼乐翔穆，瑶响遐着，声闻海岳。又迁散骑常侍安东将军都」督青州诸军事青州刺史。君乃声金辞阙，肃驾东辕，玉轪载途，弓旌亦发。其教也，不猛如」成；其政也，不严如治。回轩入朝，即为度支都官二曹尚书。则能禁闼清谐，百揆修绪。至孝」昌五年，鲁地寇乱，民情勃逆，以君威名远震，除为抚军将军都督兖州诸军事兖州刺史」当州都督。而伪贼羊乌儿，天欲丧乱，迷不量力，敢聚蚁徒，侵勃州境。倾国从戎，连势远集，」重营?栅，围城数匝，强心固志，规一攻克。君祗顺所履，戮力王略，维恩早着，风绥以礼。士」不衔枚如嘿，马不味如无声。师师众桓桓，军徒肃锐，有苦同芳，矢石共当，军赏不足，私财」斑赉，侠纩之众，人百其勇，以实御危，云锋暂震，誓旅前驱，一鼓外溃。功坚易于折枯，摧强」甚于汤雪，偃骸积尸，野成京观，获将献俘，千有余级。实乃殊机异诡，应时克捷也。虽陈韩」子房，论策语谋，何以过焉。故能建功于百代之前，垂德于千载之下，泄雅亮于八区，震威」猛于四裔。岂窥管韬天所能论其光欤。徽遂集，更迁散骑常侍镇军将军金紫光禄大夫」安德郡开国公。而昊天不吊，景命云徂，折玉岭之芳枝，落中天之静月。春秋三十六，大魏」武泰元年四月戍子朔十三日戍子卒于邙山。北治绩于平辰，震荣名于身后。故赠使持」节仪同三司都督相州诸军事车骑大将军相州刺史，开国如故。以七月十七日壬申迁」窆于邙山之阳。往而不返，呜呼哀哉。君秀而不实，中遇严霜，曾落颜生之上彩，复没夫子」之雄光。何以述之，铭石泉堂，素骨遂玄泉而尽，青风与白日俱扬。乃镌乃坚，乃目乃远，以」图髣佛，寄舒玉篆。其词曰：」惟海之渊，惟岳之峻，渰湛万寻，蒙笼千刃。实生夫子，因心作训，总角金箱，式冠玉振。昔在」简子，有珍斯名，君之立德，恭允笃成。秋月开霄，子与分明，长松入汉，子与分贞。瞻彼洛矣，」其水汪汪，叔度百顷，君亦洋洋。方崇上爵，以覆含章，如何如何，哲人其亡。长杨森耸，高松」半云，荒丘芜没，寒遂无春。何其一旦，此地安君，墓门风咽，为是啼人。倒月如电，崩流迅疾，」天地讵央，君往已毕。旌挽飘飘，悲歌栗栗，不悟黄埃，覆君素帙。生荣死哀，自古先民，朱帐」渐疏，白杨已亲。勒铭九泉，以馥清尘，金石虽朽，德音恒新。」又追赠司空公谥曰文。」维大魏建义元年岁次戊申七月丙辰朔十七日壬申。北京图书馆藏拓
【志盖】阙
【铭文】故司空城扃参军陆君墓志铭」君讳绍，字景宗，河南河阴人也。其先盖轩辕之裔冑。曾」祖大羽真南部尚书使持节散骑常侍都督诸军事定」州刺史酒泉公。祖冠军将军俟懃地可蒙赠幽州刺史。」父散骑常侍安西将军炖煌镇都大将，在官未几，奄然」弃背。君承膏腴于北都，缀联葩于南京。弱龄庠序，幼立」宽仁之美；长处乡邦，每着恂恂之操。俨然自居，不蠲世」物。出身勃海公郎中令。临官自克，宝璧不挠，其心刊物，」庭立怀直，不避刑宪。俄迁司空城扃参军。板带逍遥，抱」纯弥誉，虽折棘之奇，不足比其洁。怀行好古，内外俱兼，」文藻富丽，矫翰当途。而天不哀善，祸滥及仁。春秋五十」有一，武泰元年四月十三日卒于京厘。可谓当夏摧芳，」临秋散菊。粤建义元年岁亚涒滩七月丙辰朔十七日」壬申葬于京西十八里。西据芒山，北带鞍道，故勒铭云，」尔其辞曰：攸攸岁月，芒芒今时，寒来景往，有荣有衰。四」时尚尔，今去无期，千龄万祀，泉下何依。何依何仗，空入」空堂，皓冠变碧，青苔满床。新卷千余，尽成旧章，兰杜芬」馥，奄被秋霜。天不择善，专取良人，高峰坠壑，深谷摧榛。」兰园丧彩，玉山雕，弃兹华机，忽染幽尘。幽尘寂寞，昏」昏绵绵，日照孤帏，日映空筵。风埃满室，泪宇多相，形沉」四域，魂飞九天。北京图书馆藏拓
【志盖】阙
【铭文】魏故征北将军相州刺史元君之墓志铭」君讳宥，字显恩，河南洛阳人也。魏太宗元皇帝之玄孙，」乐安宣王之曾孙，乐安简王之孙，巴州景公之元子也。」若夫分源巨壑，析本高林，拖玉鸣鸾，传华弈世，固无得」而称焉。君资神特挺，禀质瑰奇，孝友幼成，忠贞匪习。肇」自文皇，迄于明帝，爰历三朝，光荣骤履。末年转前」将军武卫将军，当时之名进也。君既职奉严凝，位邻」日月，虽宠望稍崇，而志弥挹损。至于闺门之训，时人觖」其无简，事君之节，朝士仰其高山。方将鼎翼皇家，流」功帝藉，而天不报善，歼此名器。以孝昌四年正月丁」重忧，遂寝伏苫土。其居丧之礼，虽曾颜无以过焉。春秋」五十四，以武泰元年夏四月既旬越三日薨于庐。秋七」月既望后二日窆于西陵。主上深垂悼?，痛此云亡，」乃策赠征北将军相州刺史，谥曰孝公。夫明瑶虽毁，犹」挺质于沙砾；熏兰见析，尚流芬于卉莽。故刊此玄石，垂」之不朽。其辞曰：」浑浑大水，郁郁长林，维君挺秀，攸殖攸斟。孝友天发，忠」贞自心，朝遵景行，门无简音。方陵九棘，爰历三槐，弥兹」衮阙，味此盐梅。岂其峻岳，忽已倾颓，圣上流愍，朝士」衔哀。痛哉懿哲，惜矣高梁，邦之不幸，人亦云亡。明瑶碎」质，熏蕙埋芳，勒此玄石，铭之未央。北京图书馆藏拓
【志盖】阙
【铭文】魏故侍中骠骑大将军仪同三司尚书令徐州刺史太保东平王元君墓志铭」君讳略，字俊兴，司州河南洛阳都乡照文里人也。大魏景穆皇帝之曾孙，南安惠王」之孙，司徒公中山献武王之第四子。源资气始，号因物初。高祖深镜品族，洞晓宗由，」穷万象之本，则大易氏。君高朗幼标，令问夙远。如璧之质，处琳琅以先奇；维国之桢，排」山川而独●。游志儒林，宅心仁苑，礼穷训则，义周物轨，信等脱剑，惠深赠纻，器博公琰，」笔茂子云。汪汪焉量溢万顷，济济焉实怀多士。世宗宣武皇帝识重宗哲，特蒙钟爱，」以貂珰之授，非懿不居。释褐员外散骑常侍，复迁通直。历步龙渊，声最东省。又以君焕」才挺生，将雕龙枢内，寻转给事黄门侍郎加冠军将军。正光之初，元昆作蕃，投杼横集，」滥尘安忍，在原之应，事切当时，遂潜影去洛，避刃越江，卖买同价，宁此过也。伪主萧氏，」雅相器尚，等秩亲枝，齐赏密席。而庄写之念，虽荣愿本；渭阳之恋，偏楚心自。以孝昌元」年旋轴象魏。孝明皇帝以君往滥家难，归阙诚深，锡兹茅土，用隆节胤，封东」平王，食邑二千。云纲既收，迅翮复举。即授侍中左卫将军加车骑大将军，寻迁骠骑大」将军仪同三司领国子祭酒，俄陟尚书令。吐纳两圣之言，总裁百揆之职。三游非心，」四维是务。临财不愿苟得，有佷无求取胜。奉公廉洁，刻妻之流；处事机明，辩碑之类。虽」伊姜播誉于殷周，曹何流称于汉晋，古今同美，千代一时。但民悖四方，主弃万国，则」百莫储，唯虺斯应。母后握机，竞权宗氏，将使产禄之门，再闻此日。大将军荣远举义旗，」无契而会，效踰叔牙，中兴魏道。乃欲赏罚贤谀，用允群望，而和光未分，暴皓麾下，皎」月沉明，垂棘丧宝。廿井先竭，庄惠言征；鬼神依德，宫奇匪验。春秋卌有三，以大魏建」义元年岁次戊申四月丙辰朔十三日戊辰薨于洛阳之北邙。故黄鸟之篇，哀结行路；」殄瘁之文，慕萦遐迩。楚老于是长号，舂相于是嘿音，悲感飞走，惋动人神。宸居追叹，」赗侔博陆，诏赠太保徐州刺史，谥曰文贞王。窀穸于洛城之西陵。夫星周纪易，循环」莫息，泉灵绵代，或颓或徙，故树镌琢之文，永题不朽之石。其词粤：」维天挺气，维岳降灵，猗欤显哲，资和诞形。学由心晓，智以性成，辟强幼达，令思早名。一」彼一此，不独擅声。藉德蹈荣，缘懿履秩，神仪优婉，貂璋曜逸。螭藻枢中，陪扆皇室，惠」乃尽人，益不先损。忠矣清朗，晶焉冰日，令问令望，谁党谁比。鹡鸰怀感，丧乱未申，岐肆」北海，君寓东泯。绩高双化，才富二邻，前徽洛渚，后曜江滨。越声兴叹，秦音独欸，首丘斯」遂，长轩此来。纳言归致，冢社诚开，八列光矣，十六盛哉。义旗创植，忠儇未析，同烬熏莠，」浑挫玉砾。梁木顿摧，宿草奄积，歌笑停音，琴觞罢席。世宇方尘，坟堂弥寂，永沦泉壤，长」焕金石。大魏建义元年岁次戊申七月丙辰朔十八日癸酉建。」妃范阳卢氏，字真心。父尚之，出身中书义郎皇子赵郡王咨议参军事司徒府右长史，」俄转左长史除持节都督济州诸军事左将军济州刺史，后除光禄大夫赠散骑常侍」使持节都督青州诸军事安东将军青州刺史，谥曰。」世子●，〔注〕字景式。」大女摩利，未嫡。次女足华，未嫡。次女定华，未嫡。北京图书馆藏拓
　　〔注〕●，原志石作此形，即颜字，北朝关中造象碑铭中颜字均作此形。
【志盖】阙
【铭文】魏故使持节征东将军仪同三司都督青州诸军事青州刺史元使君墓」志铭。君讳湛，字珍兴，河南洛阳宽仁里人也。」恭宗景穆皇帝之曾孙，使持节征南大将军开府仪同三司凉雍相三州」刺史南安惠王之孙，使持节镇西大将军都督东秦豳夏三州诸军事西」戎校尉统万突镇都大将荆汾夏三州刺中章武王之第四子，使持节散」骑常侍宗正卿秘书监中护军抚军将军领河南尹司州大中正征东将」军左光禄大夫卫将军车骑大将军侍中司空公司徒公都督雍华岐三」州诸军事并青雍三州刺史章武武庄王之令弟。其干元应图，事炳金册，」迭圣继天，备刊秘录。君禀灵和之正气，协晨晖而诞降。渊深岳峻之操，希」言慎密之性，受之自天矣。美姿貌，好洁凈，望之俨然，状若仙客。爱山水，玩」园池，奇花异果，莫不集之。嘉辰节庆，光风冏月，必延王孙，命公子，曲燕竹」林，赋诗畅志。性笃学，元好文藻，善笔迹，遍长诗咏。祖孝武，爱谢庄，博读经」史，朋旧名之书海。永平四年，旨征拜秘书著作佐郎。追扬雄之踪，义赏名」贤，文贬凶党。司空公任城王圣朝东阿，爱君文华，启除骑兵参军，寻补」尚书左士郎中。握笔禁省，名振朝廷，迁左军将军。后以才丽，旨除中书侍郎。诏荣优文，下笔两流，以君德茂清政，敕兼吏部郎中。诠衡得称，」复迁前将军通直散骑常侍。貂珰紫殿，鸣玉云阁，优游秘苑，仍赏文艺。又」以仁明公政，除廷尉少卿。赏能未尽，寻拜正卿。定国释之，何以加也。口不」论人，玄同阮公，虽为王人，公事未曾漏泄，时人号曰魏之安世。清等胡威，」家徒四壁，孝友忠笃，出自天性。春秋卅有八，建义元年岁次实沈月在仲」吕戊子朔十三日庚子薨。朝野痛惜，惨结行云，可谓荆山崩，玉树折。圣」上哀念，追赠使持节征东将军都督青州诸军事青州刺史。即以其年月」在夷则丙辰朔十八日窆于邙山。聊刊景迩，以彰后代。其辞曰：」赫赫元公，气连干光，金姿玉质，令问早扬。修身立德，休音弥彰，清宦累辟，」实由才良。泽虽天降，显须人茂，非贤非哲，基业谁遘。荆璧独朗，灵芝孤秀，」三台冀登，庆云不覆。三臣逝矣，诗人咸哀，羊公薨殒，淮南心摧。凤子不寿，」飞鸟徘徊，长辞白日，绝望云台。皇天无亲，应佑善人，如何灾滥，祸缠青真。」哀感行路，朋旧酸辛，敬宣嘉迩，敢书芳尘。西河宋灵乌文。」大魏建义元年岁次实沈月在夷则丙辰朔十八日癸酉造。北京图书馆藏拓
  </div>
  <div class="pagination">
   <a href="汉魏南北朝墓志汇编_page24.html">
    上一页
   </a>
   <span>
    ...
   </span>
   <a href="汉魏南北朝墓志汇编_page20.html">
    20
   </a>
   <a href="汉魏南北朝墓志汇编_page21.html">
    21
   </a>
   <a href="汉魏南北朝墓志汇编_page22.html">
    22
   </a>
   <a href="汉魏南北朝墓志汇编_page23.html">
    23
   </a>
   <a href="汉魏南北朝墓志汇编_page24.html">
    24
   </a>
   <span class="current-page">
    25
   </span>
   <a href="汉魏南北朝墓志汇编_page26.html">
    26
   </a>
   <a href="汉魏南北朝墓志汇编_page27.html">
    27
   </a>
   <a href="汉魏南北朝墓志汇编_page28.html">
    28
   </a>
   <a href="汉魏南北朝墓志汇编_page29.html">
    29
   </a>
   <a href="汉魏南北朝墓志汇编_page30.html">
    30
   </a>
   <span>
    ...
   </span>
   <a href="汉魏南北朝墓志汇编_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
