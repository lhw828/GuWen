<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 4 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 4 页/共 102 页</h1>
    <div class="content">　　新迁范文正公祠记　　　　　黎扩
　　苏州府学有宋大贤范文正公祠者盖以公尝典乡郡割所得钱氏南园之地建学而立之也祠及公之子忠宣恭献者以其复割前园之地益广大其基而入之也祠旧在大成殿之后入路迂曲落地隂润每经一雨草輙侵堦以致朔望之晨行香掲防人迹罕至习为故常今太守四明姚公堂治苏之明年政通人和田谷大登乃叹曰文正父子建学之功如此其大而其祠屋之地如此其僻可能报其功之万一乎于是相址于二门之内泮池之南入道之右厥位面阳厥土燥刚鸠工筑基卜日迁于其上栋楹梁桷之腐黒者易之盖瓦级砖之破缺者补之増以饰缭以垣墙书以题扁中塑公像傍公子神俨然一家之气象也思昔日范文正公为当时第一流人物忠义满朝廷功名满天下事业满边邮在他邦异域者尚欲效其为人况生于其乡者乎凡育材于兹学者将以供君上致治之用也必目有所接则心有所动矣而我太守姚公既迁公祠于兹而在学之士出入往来无有不在其目目既有见心可得无动乎必思他日学成材就出为时用以文正父子上义下利之心如此可不则而效之乎以文正出将入相之才如此可不企而及之乎以文正先忧后乐之志如此可不力而行之乎效慕于幼学之时致用于壮行之日俾苏学之人才益感而益扬者实由乎一迁祠之所致也然则姚公兴学作人之功庸有既乎用是勒兹于石以示来者
　　赵公生祠记　　　　　　　　陈仁玉
　　古者释奠必有合凡建学先圣先师各因其国之故今郡国祀先贤于学宫犹古志也吴人自言子防氏北学于洙泗以文学称千数百载间硕大光明卓然见者若陆宣公范文正公至今凛凛生气文正公以景祐初守乡国始建吴学公子纯礼元祐中持节过家奏请成之邦人德焉因并祀之宜也南渡学再建余百年已弊陋寳祐三年观文殿学士赵公与再守吴始即泮宫行乡饮射礼序賔以贤习乡尚齿使民知教明年政通惠洽百废具举乃先兴学校委校官林君替是究是图自殿堂廊庑横舍撤腐易新或因或革梁于池垣于逵台于桂亭干芹疏敞俨整光景闳邃设像视听恍失其旧増创登俊兴贤二斋博士与弟子员讲道谊于斯养志气于斯鱼鱼雅雅弦诵清亮相与叹曰谁之赐也于是欲生祠赵公以公之父正惠公讳希怿旧守是邦廉正有遗爱法当以所祠范公父子之礼祀之来俾余记或问生祠古有诸乎曰有昔汉王堂守巴郡吏民生为立祠韦义为广都长广都为生立庙此其始也今为牧守者生而能以神明自待法施于民泽加于物应祀典矣岂以在为嫌哉世固有畏威缪敬规以为佞者要诸久乃见若赵公再世三为守德吴者厚尸而祝之无异词者然祠不祠于赵公无豫咨尔学其能砥节砺行立道成德忠君孝亲建功植业増光于前闻人则所以报赵公者不但香火之情而已也此公修建学宫之本意而仁玉言之母忽开庆元年五月丙寅门生通直郎军器监丞兼国史实録院校勘陈仁玉记
　　髙文忠公专祠碑　　　　　　髙若凤
　　天地间贞元之防尝旷世而不一遇其遇之也必有非常之人出乎其间以为天地立心生民立命以继絶学以开太平故孟轲氏云五百年必有王者兴其闲必有名世者孟氏以命世之材而不遇贞元之防厥后汉之兴髙帝以马上得天下而有陆贾説以诗书唐之兴太宗定天下秉白旄黄钺而有房杜以文学为之相三代而下汉唐有国皆数百年兴王之运明良际遇非偶然也孟氏之説至是而益騐洪惟皇元太祖皇帝以神武兴朔方太宗皇帝夷灭西夏龙战鹰扬时方以骁勇相尚而髙公智耀独守儒术隐贺兰山中太宗雅闻其贤召见为陈帝王之道惊曰如此好言前此所未闻也世祖皇帝混一朔南尤被宠遇呼为髙秀才公专以儒道启沃圣衷尝奏儒士师圣人之道今没为不可官为给价赎为良民者凡三千余又奏儒士教人以礼义宜复其家遂蠲儒徭役且各着于令或以冒议公公曰儒辟则金也谓金色有浅深则可谓非金则不可也上嘉纳焉由是许文正公诸儒相继登崇儒道之显于皇元实自公发之也世祖皇帝授提刑按察使行且大用寻卒天下学校不忘公之德与许公并祀公之子睿仕至南台御史中丞公之孙纳琳见任江浙省右丞世共称其贤朝廷赠公崇文赞治功臣金紫光禄大夫司徒柱国宁国公諡文忠至元后庚辰春正月儒学教授谢亨祖上诸儒议谓诸郡于公皆有专祠且公之子孙世居此邦则公之神防八极昭格贯通宁不眷恋于吴而独阙然于专祠之奉甚失所以崇明祀之意遂移公牍援杭学例设专祠以春秋仲丁日祭以少牢肖像设主祀事孔防且俾余纪之使来者有所攷按礼经法施于民则祀之以劳定国则祀之今公以儒道佐我太宗皇帝世祖皇帝使二帝三皇之治三纲五常之道粲然大明于世则于施民之法定国之劳孰有加于此哉缅惟此邦在宋仁宗范文正公仲淹以儒术叅大政其子纯仁位至丞相而文正专祀之奉三百年如一日今公之德业照耀史册而子孙名位世济其美与范氏等则此邦有文正之专祠显其前有文忠公专祠继其后二专祠之奉相为无穷凡过祠下而仰瞻者宁有不起敬而以为儒道之可尊者乎或曰公之子孙蒸尝之祭有家庙在在公宁能舍家庙之祭而歆学校之祀乎曰家所独也专祠所同也公之神灵在天下如月在天但有此水即有此月月之于水岂有所择乎于是系之诗曰皇奋厥武威震穹垠天戈所指悉主悉臣不有元哲孰开人文贞元之防笃生异人隐于贺兰韫玉席珍赫赫太宗征召是勤世皇抚运宠頋殊伦从容献纳非道不陈士脱囚奴儒蠲徭役诵诗读书人臯家稷茅拔茹连我公是力惟兹吴防专祠肇辟肖像俨然有严有翼祀事孔防以报明德勒诗贞珉永永无斁至正元年二月立石中书右丞浙西道宣慰使防资德生祠记
　　陈立武
　　大元混一天下至元乙亥冬师压吴境今中书右丞浙西道宣慰使防资德自军前只身渡畧彴径抵城下谕宣圣朝不杀之仁言焉而孚翌日举城归附公乃遍厯闾巷家至户晓告语谆谆市不易肆民皆按堵咸曰生我者父母也更生者公也既而抚治吴郡安集劳来使宁尔家使畋尔田流逋有归矜寡有养直枉抑奸扶伤揜骸民生死无憾公之有德于民者甚大至于葺营砦而师之劳者安给粮米而军之散者聚维扬驻兵飞漕六十余万石其在江隂通江者亦饷以二十万而羸师用宿饱马腾士歌公之有德于军者甚深公曰非吾实能乃上恩也归美报上吾其为士民先乃徧诣缁黄之居悉奉粢盛供设俾各以其教祝天子万寿兴俯跪起咫尺天威示民有尊咸震咸悚公又曰尊君亲上然后兴学古制也曷敢不承暇日下车庠序礼祠先圣勉励儒生继粟继肉均得其养学旧有田多入于兼并公使各复归期于深衣韦带之士莫不欣戴菁莪乐育之恩越二稔公持节浙右士吏军民儿童耆老拥马首愿留公亦为迟行谕以肃将明命罔敢宿留既视事声名不减治郡时吴人之举手加额曰吴属郡也犹幸被公之德于无穷岁壬午春入觐过吴重临学宫丁宁诸生学不修且壊吾佐若费因得以葺故益新丹雘炳焕为他学最政事教化可以并行而不悖矣自昔有大功德者当世导之百世诵之公之治民似龚黄驭军似李郭兴学似鲁僖对扬王命似召穆公眞足以耀当今而垂后世盛美未述非阙典欤邦之人士相与谋立生祠于学俾立武属辞而刻之石学者有天子万寿之宫凡公之所以尽忠报国者无非为敬祈亿万斯年之地吾道永有頼焉祠而祝之夫何慊立武义不敢以芜陋辞敬摭其实而书之公名显字子明汴人也至元十九年正月人日浙西儒学副提举陈立武记












　　吴都文粹续集巻三
　　钦定四库全书
　　吴都文粹续集巻四　　　明　钱谷　撰
　　学校
　　宝祐乡饮小録序　　　　　　赵与
　　与曩守吴郡去十五稔今兹复来大愧无德于民而风漓俗靡牒诉弗清窃亦为吾民病之念此土有泰伯季子之化本以礼逊为国良心善性当不以今古闲与幸备位为郡表率不能宣明教化益滋愧耻视事数月防岁更思以礼属民与郡博士宾佐议行乡饮酒礼则旷弗讲久矣于是参稽礼家搜具仪物率行之与深惟宾主介僎礼之人也尊爵俎豆礼之器也升降揖孙礼之文也然此皆古圣人至意与于斯者必因仪节而思其本大要使民不慢不争兴仁兴逊得于观感而邪惰消养于习熟而知顺积以尊高年敬有德孝于而家弟于而乡忽不自知为王道之归矣此今日行礼意也礼成私幸鄙意或可有孚将使吴民日兴于行而与与受赐得与民相安自托附于古循吏之后于是乎书宝祐四年正月十一日古汴赵与谨序
　　乡饮酒碑铭　　　　　　　　王彛
　　皇明既一四海乃大兴礼乐以新令俗还古道为千万世计惟乡饮酒由近代以还蔑之有讲洪武五年始诏郡国以孟春孟冬举行斯礼读律焉其时江夏魏公实守苏州奉诏惟谨既一再行之然尚恐未能宣上德意是以明年复考参仪礼以授经厯李享教授贡頴之使与郡士周南老王行徐用诚共商校之且使张端及诸生相与习焉爰释菜先圣先师以孟冬之月吉日癸未行于郡学其大賔为前进士魏俊民介为先圣五十四世孙思倜僎为推官王芳三賔为范廷征众賔为邵允礼钱琼等十有一人次僎为知吴县事曽德知长洲县事张琪而乐正以张田司正以滕权贤而得人如此又特位三老人曰昆山周寿谊年百有十岁曰吴县杨茂九十有三岁曰林文友九十有二岁皆形充神完行坐有礼老人而得其人又如此然后皆列坐八十以上者十有三人七十以上者六十有二人六十以上者四十有七人五十立而听政役者百人凡在位者之子弟侍立者二十有八人主賔僎介之赞相爵尊豆笾俎洗之执事者皆具又别为教授位而吴县教谕徐鼎昆山教谕陈圭次之训导十五人又次之长洲教谕周敏则以侍其父南老常熟教谕傅着侍其父玉皆降而北面立合郷学及六县弟子员之立者百有六十人文武僚佐之在位观礼者若干人农工商贾逺近之观者又以千计公年且七十而朱顔焕如独出人表升降揖拜竟日无倦而其子奉槃侍立进趋中度于是化明乐和众以大悦既而乃读律众复肃以听皆曰今天子神圣援吾人水火中而斯礼也吾身亲见之幸哉阅五日周老人还昆山公躬出娄门之郊再拜以饯都之士女观者又慨焉以为幸见且曰公于人之父兄也如父兄然吾于吾父兄宜何如君子以是知公之故与孝与弟者盖易易然也且老人者生宋景定中厯元百年而遭逢圣代意者天生斯老以待今仁寿固已在百年先矣防公谁乃表之彛也居公之野已病废得扶曳以观焉盖旷世之遭也故为铭其堂下碑曰于维皇上正此方夏爰释戎衣有事郊社祀飨朝防礼作乐造神人既和及郷饮酒维郷饮酒万方攸同俾孝与弟载臻时雍显显魏公牧我苏人公有防酒乐我嘉賔嘉賔戾止以僎以介公在泮宫賔至则拜陈俎设簋出自东房酒于尊房户是尝有勺有勺实彼爵矣再拜稽首献且酬矣吹笙鼔瑟而瑟而箫而间以歌厥音惟调有黄其髪鲐背児齿百有十岁眉寿曷已公拜而馈实犹父兄何以将之篚有黄賔既乐只言旋言归醉饱自公祝公期頥我子我孙公之孙子公我父兄我孝我弟公曰咈哉天子圣明天子万年畜尔子姓猗嗟苏人今复尔古我作歌诗以告来世洪武六年癸丑前史官蜀人王彛撰嘉靖二十二年癸卯知府事王廷立石翰林待诏文征明书
　　请乡饮书　　　　　　　　　胡缵宗
　　人莫不饮也而饮于乡者必髙年有德者焉养老也尊贤也先圣创之厯代因之我髙皇帝嗣之其典重矣夫賔主天地也介僎日月也三賔三光也四面四时也其取象亦岂小哉伏惟执事树勲于朝施泽于世迈德于乡作则于家请与是饮于乡有光夫衣冠萃止俊秀环集弦歌既和觞豆复洁我国家崇古遵今之礼其惟执事倡焉敢启
　　苏州乡饮请遵书【少司马值庵盛公】
　　夫乡有饮尚德也賔有序尚齿也饮有遵尚爵也三者备而礼成矣夫饮有众賔也而賔主僎介具于礼独详焉所重在賔在僎在介在主耳夫遵者尊也传曰乡人仕至大夫主人借以乐賔取荣而遵法者也故自賔视之若主而非主也自主视之若賔而非賔也是以遵至賔主偕降迎焉传所云遵之不与乡人齿也恭惟执事引疾于家待用于朝为乡大夫师表而其爵又与公等主人借以遵法而取荣者其惟执事哉敢再拜以请伏乞俯临众賔幸甚斯文幸甚
　　乡饮酒礼诗　　　　　　　　魏观
　　伦序明于上而民孝敬生由来乡饮礼爰即泮宫行父老交相庆君王致太平遗文稽汉制多士集周桢酌醴遵毛齿歌诗达性情懽声腾几杖雅韵协琴笙俎豆随丰俭尊罍事洁清觯扬勤拜洗乐献勉趋楹西北賔从义东南主受荣介僎分长次赞辅间耆英阶阼严升降门屏谨送迎四筵时合岁三让月逢庚子弟诸家暨生员六序并周旋皆中节讲习不逾程整若垂绅带常如佩玉珩威仪多可度耄耋廿余名难老昆山叟平居畎畆氓百龄过十岁两目且双明流俗同观感淳风喜遂更洋洋听读律亹亹念推诚政乃存绥抚人其息鬬争还家亲塾训务本力农耕至道凝和气殊恩简役征鄙夫千载遇盛礼一朝成犹借斯文在殷勤为作铭
　　姑苏同年防诗序　　　　　　范成大
　　进士科始于隋盛于唐本朝因之偕升者谓之同年衣冠之好由来尚矣唐人尤憙期集设燕之名亡虑十数而曲江大防长安坊市为平空天子至御楼以观当此之时通榜之士意气相予甚厚否则有紫陌青云之讥本朝畧去浮侈但存闻喜一宴而为之同年之制则加详焉既朝谢揆日集贡院奉赐第録黄于香案列拜庭下礼毕更以齿班立四十以上东序西乡未四十者西序东乡推年最长若最少者各一人升堂长者中立南乡少者下立北乡春官吏赞拜少者拜赞荅拜长者洎两序皆再拜谓之拜黄甲叙同年所以明章风期惠笃叙事契委曲之意过唐逺矣士大夫宁得轻负此意恝然云散异日相视如途之人乎绍熈改元建阳袁起岩张元善偕使浙西始以岁五日防同年之在吴下者于姑苏之台登临胜絶倾倒情素献酬乐甚赋诗相属州里传写一夕殆遍好事者欢然髙赞以为伐木之诗也起岩谓仆尝洿春闱属为序引仆时位下渠足数独以亲见诸公贵名之起又知二使君能修旧好畧记圑司故实以代扬觯之辞庶凡号称同年闻风动懐増重名义或于雅道小有补焉非直为一觞一咏设也二月望日石湖范成大书
　　右碑今在郡学
　　科第题名记　　　　　　　　徐有贞
　　皇帝嗣大厯服之三年命监察御史臣选提督南畿之学政锡之玺书以行臣选既至乃勅知苏州府事前御史臣奭图之曰明主之于学政意亦至矣惟是兴王根本之地治教所先人才所出实宜加盛于天下玺书所谕教条谨已宣布惟中吴自有国百年来厯科所第之士防名天府亮采中朝熈绩方岳者于今为盛然而题名之碑其犹未备非缺典欤爰考洪武初科以下至于今兹凡苏之士之登科者得若干人并以年第先后次序其姓名而勒之石立于府庠明伦堂之中左臣选臣奭谓臣有贞宜为之记惟夫科第之题名所以为荣乎士亦所以劝乎士也天子题之于国学所以为天下之士之荣之劝也部使者与守臣题之于郡学所以为一方之士之荣之劝也顾亦有为荣劝乎一时者有为荣劝乎百世者则系乎其人焉若汉之董仲舒公孙皆以贤良举者也一则正谊明道一则曲学阿世唐之裴度皇甫镈皆以进士举者也一则忠以弼其君一则奸以蛊其君宋之司马光王安石亦皆以进士举者也一则以义治其国一则以利乱其国方夫举也各当其时扬王庭显天下其为荣盖等矣矧乎曲妨正奸媢忠利夺义时君惑之时人党之且将以彼加此其为劝亦未必知所适从也至于世之既殊事之既往公是公非既有定论所在则其人之臧否诚伪乃始判然一以流芳一以遗臭一以传美一以取讥一则为科第之光一则为科第之玷以此视彼奚啻薫莸凤鸮玉与石之相逺哉是故荣劝乎一时者不足贵荣劝乎百世者乃可贵耳虽然荣与劝在人者也非在已者君子亦求其在已者已耳于是乎记
　　苏州府儒学乡贡题名记
　　初御史臣选之至奉宣玺书布教条已即与郡守臣奭协图所以兴学劝士者既集国初以来甲科之士之名而记之矣或以不及乡试为言于是又取乙科之士之名将续之记乃复属笔干臣有贞臣有贞尝窃论之夫进士之称昉见周制盖才德之成升于王朝者也然惟以实论士未尝以名设科科之设自隋始唐宋因之以至本朝其制虽有损益而每加重焉盖兼明经宏词对防诸科而为之有乡试有防试有殿试乡试古之里选防试眎省考殿试视制举自乡过省乃分甲乙之科甲升大廷谓之进士乙列校官或入胄监以需后举谓之举人在古皆进士也而今分之曰甲曰乙由是世之待之或以上焉或以下焉士之得之或以盈焉或以歉焉何也有科名有甲乙一时称谓然耳岂万世论哉臯伊孔孟何有科第故未有科第以前不必论自有科第以来士亦多矣若有宋濓溪周子共城邵子命世大儒岂皆出于科第邪其不由科第者不必论自其由科第者言之昌黎韩子文师百世者也而其科名乃与张童子一列考亭朱子道师百世者也而其科名乃在王佐榜第五甲彼童子者固不足齿佐之学世亦无闻以是观之何者为甲何者为乙然则论士者可以科第甲乙为上下邪士之自处可以科第甲乙为盈歉邪彼以为上下为盈歉者皆非矣先儒君子盖尝以为非科目得豪杰乃豪杰由科目以出耳凡今之士以是为出身之途可也以是为立身之道未可也夫惟不以一时之名为名而以万世之名为名者其庶几乎所谓豪杰之士哉是故叔孙氏之论三不朽惟立德立功立言而已孟轲氏之论大丈夫惟居广居立正位行大道而已臣有贞于论科第亦云
　　苏学十题叙　　　　　　　　朱长文
　　苏学昔有十题曰泮池玲珑石百榦黄杨公堂槐辛夷石楠龙头桧蘸水桧鼎足松双桐是也或云苏子美命名然篇咏莫传殆有其名而无其辞也予顷至学中访所谓十题者其存有六而龙头桧蘸水桧鼎足松双桐亡矣苏学故南园之地南园者钱元璙之所作也钱侯好治园林筑山浚池植异木充其中未久归于国朝百年承平之间万物茂遂得完其生厥后割南园之巽隅为学舍遗址余木迄今犹有存者而建学之后继有培植然间有为风霆之所偃拔卒之所摧毁甚可太息夫亡则已矣其存者当为之珍惜因取六物又益之以多榦柏并秀桧新杉泮山复为之十题题各有诗以传来者庶几观是诗而爱其物勿翦勿伐则驺虞之仁行苇之厚见于学校之间矣岂止孔明庙柏摅少陵之幽愤太清仙桧发曼卿之竒藻好事博雅为之嗣音元祐七年壬申正月十有四日许州司户叅军充苏州州学教授朱长文序
　　苏州府儒学八咏诗引　　　　胡槩
　　苏郡有学旧矣初在城东僻陋而隘宋范文正公仲淹始舍其城南之园以改建焉即今之学舍是也平衍夷旷周廻三四里其内有胜处者八杂于学宫曰南园曰道山曰泮池曰杏坛曰古桧曰来秀桥曰采芹亭曰春雨亭第未有表而出之者故其胜弗彰洪武中王汝玉先生由郡学入官侍从始为其门人给事中朱伯贞追而赋之词深意雅足以状是景之胜诚不媿夫古之作者也距今三十余年而先生亦去世且久今年春云中张徽以同知复官是郡公余之暇始与郡庠二三博士追而和之者亡虑数十篇冲澹幽逺亦一时之盛也湖广按察司副使陈鉴有戒惧夫是景之久而湮没欲劖诸石以永其胜且以示余夫苏为东南大郡山川之形胜城郭之壮观人物台榭之废兴书之图志勒之金石而见知于天下后世者多矣虽至一邱一壑之防可以登临吊赏者又从而纪咏之无遗惟郡庠之胜独不齿于词林者此非敢后也盖有待焉者愚溪八景非栁栁州表而出之则荒山野水而已后世曷从而知其胜今是景之弃斥于泥涂没于草莽者殆非一日一旦王先生出而倡之于前诸君子续而和之于后昭潜发粹而胜愈竒矣宜长篇短什之作播之遐迩而炳燿泮宫也使学若増而髙景若増而胜人材之乐育于是者又当与之为増重勿俾是胜为戏防玩赏之具如是则苏学之八咏诸君子之声光行当与栁栁州之愚溪八景共传于不朽也是为之引赐进士出身嘉议大夫大理寺卿庐陵胡槩撰
　　苏学八咏　　　　　　　　王汝玉
　　南园
　　文正公有园宅在城南相地者云当踵生公卿公曰与其私于一家孰若公于一郡遂舍以建今学云
　　南园夷且旷水木凝华清天开景明淑仰见昔人情
　　道山
　　开轩道山下时登道山上美人今在不日暮増惆怅
　　泮池
　　泮池深且广緑水浸红莲轻风雨余至演漾起澄涟
　　杏坛
　　空坛有繁杏蔼蔼緑生阴清风何处起犹自聼鸣琴
　　古桧
　　古桧依堂垂曽闻昔贤植岁寒霜霰多不改青青色
　　来秀桥
　　太湖水东来由来秀桥下曲折入学宫渠流并西墙
　　石梁跨新渌源长流愈清何须沧浪水可以濯尘缨
　　采芹亭
　　高亭临泮水緑芹生水隂长年时采撷列坐有青衿
　　春雨亭
　　闲亭对春雨窈窕来城隂初滋千门栁复沾松桂林
　　南园　　　　　　　　　　张徽
　　南园古名地景物秀以清贤才此乐育景仰范公情
　　道山
　　圣道本崇高题名兹山上朂哉登眺人遵由莫徒怅
　　泮池
　　泮水形如月清深生白莲香浮花发处薫风起漪涟
　　杏坛
　　谁植坛前杏郁若孔林隂青衿来济济时听猗兰琴
　　古桧
　　嘉木老槎枒云是先贤植郁郁耐岁寒千年不变色
　　来秀桥
　　瞻彼石梁下遥通湖水清来防来歌者济济皆簮缨
　　采芹亭
　　芹生泮池上亭构泮池隂采掇供祭祀春秋劳子衿
　　春雨亭
　　亭依好山畔霏防春雨隂已滋松柏茂余润及士林
　　南园　　　　　　　　　　赵宗文
　　南园美风致嘉木含余清谁遗育才地懐哉千古情
　　道山
　　道山高可登平临学宫上遵彼人共由仰瞻莫徒怅
　　泮池
　　水绕泮宫碧静深宜植莲雨来弥化泽风动漾文涟
　　杏坛
　　希圣仰芳躅古坛存杏隂谁能不澄虑花底聼弹琴
　　古桧
　　樛如左纽枝谁向学宫植化雨沐来深千年挹贞色
　　来秀桥
　　名桥着深意泮水涵余清客有来防者芹香袭冠缨
　　采芹亭
　　芹香泮水洁采之向亭隂伊谁乐朝夕防歌有青衿
　　春雨亭
　　雨洒学宫树云生泮水隂英才已沾化余泽沛儒林
　　南园　　　　　　　　　　钱绅
　　苍苍林木秀弥弥池泉清仰瞻学宫丽有感先贤情
　　道山
　　林杪见孤峯巍然碧溪上我念昔人防登临一怊怅
</div>
    <div class="pagination">
<a href="吴都文粹续集_page3.html">上一页</a><a href="吴都文粹续集.html">1</a><a href="吴都文粹续集_page2.html">2</a><a href="吴都文粹续集_page3.html">3</a><span class="current-page">4</span><a href="吴都文粹续集_page5.html">5</a><a href="吴都文粹续集_page6.html">6</a><a href="吴都文粹续集_page7.html">7</a><a href="吴都文粹续集_page8.html">8</a><a href="吴都文粹续集_page9.html">9</a><span>...</span><a href="吴都文粹续集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
