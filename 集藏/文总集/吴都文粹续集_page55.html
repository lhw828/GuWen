<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 55 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 55 页/共 102 页</h1>
    <div class="content">




　　重修虎丘云岩禅寺记　　　　黄溍
　　自佛学行于中土法幢所建必天下之名山莫不侈为寳构华居以宅夫形胜盖以表灵山之未散作大众之依怙俾来者睹相而生信也丹青土木之事虽若涉于有为而事之与理不相留碍推理而适于事清净觉地即大伽蓝混事而归于理积土聚沙皆以成佛一切世间成住坏空之相固未有出乎心境之外者茍非乗方便力游戯如幻安能具大庄严为无上之胜门也哉吴郡西北有山曰虎丘或谓之海涌峰有大招提曰云岩寺山之得名寺之剏立悉见图志山则吴王遗蜕之所记秦皇辙迹之所届剑池及试剑石存焉寺则晋王氏昆弟司徒珣司空珉所施之别业生公讲堂处防头石千人坐在焉宋至道中始以寺为禅刹皇祐初又更为十房住持绍兴间长老大比丘隆公以圆悟嫡子坐镇兹山席法鼎盛东南大丛林号为五山十刹者虎丘遂居其一大慧以法门兄弟相依最久繙经有台声容俨然继以雪庭瞎堂松源笑翁诸宿徳倡道其中而宗风愈振纂承基绪代不乏人而支倾植仆日不暇给际今昌辰尊崇家教犹或失于因循未克大起其废重纪至元之四年行宣政院以慧灯圆照禅师普明嗣领寺事至则装饰佛菩萨阿罗汉金刚神塑造文殊普贤观世音三大士缮治舍利之塔经营梵律之藏范铜为钜钟视栋宇之摧堕蠧弊者或因或革百役并举大佛殿千佛阁三大士殿藏院僧堂库司三门两庑古木寒泉剑池华雨诸亭则因其旧祖塔众寮庾仓庖湢宴休之平逺堂游眺之小吴轩山之前为重门则改建使一新环寺为渠六十余尺陻以客土水遏弗行则防瀹之凡其费一出于经用之羡财而集其众施以助其不给方谋石筑隄属于城闉以复唐刺史白公故迹未及庀工禅师迁主本郡之承天能仁禅寺爰序其成绩来取文以记焉禅师才周而智圆达理事之不二观一切法皆佛法未尝以法中妄计无为有为而生欣厌故其经度指授久而弗懈阅七年如一日宜有以底于成而不愆于度也前作后述是在来者可无以吿之使勿堕其己成之业而益广其所为之志乎记为兴造而作山水灵异风物之美着于前贤纪咏者此不复出禅师族松江曹氏説法嗣晦机和尚于大慧为五世孙于隆公为五世从孙云至正六年冬十月甲子中顺大夫秘书少监致仕黄溍撰并书太中大夫礼书卿台哈布哈篆额
　　建千佛阁防
　　伏以胥台防府虎阜名山十万家之华屋相辉轩车鼎盛数百年之精庐耸峙钟鼓闻声肆我先朝建之杰阁列圣奎文于此悉聚十方云集舍是何观正厯嵗之浸深将振风之可虑倘不重新于殊胜必将尽废于前功住山人发广大心立脚处具勇猛力未及一载便成大殿崇龛更结众縁欲整层甍叠栋仍即小吴轩之地并崇贤刹佛之居要令跂翼翚飞齐烟霄而辉映永使琅函琼笈与天地以绵长必须十五万缗钱方可圆成若得千百万亿化身初无难办作如是念诸天三寳黙相扶持毕未了因羣贤信士皆大欢喜共成伟观窃幸芳题
　　虎丘云岩禅寺修造记　　　　杨士奇
　　苏长洲县之西北不十里有山曰虎丘吴阖闾所葬处世传既葬有白虎之异故名冈阜盘郁泉石奇诡盖晋王珣及弟珉之别墅咸和二年捐为寺始东西二寺唐防昌中合为一而名云岩者则昉于宋大中祥符间载卢熊郡志如此始清顺尊者主此寺至隆禅师而复振厯世变故寺屡坏輙屡兴之洪武之甲戌寺复燬永乐初普真主寺始作佛殿寺僧寳林重葺浮图七级继普真宗南作文殊殿十七年良玠者继宗南是年作庖库作东庑明年作西庑作选佛塲又明年作妙庄严阁三年落成盖寺至良玠始复完所作阁之功最钜凡三重崇一百尺有奇广八十尺有奇深六十尺上奉三世佛及万佛像中奉观音大士及诸天像其财之费为钞三十余万贯金石彩绘之费六十余万贯又经营作天王殿以次成良玠杭之海昌人原石其字前僧録阐教止庵其师也余闻诸刑部主事陈亢宗云原石尝从亢宗游遂因以求余记其成余闻虎邱据苏之胜嵗时苏人耆老壮少闲暇而出游者必至于此士大夫宴饯宾客亦必至于此四方名流贵人之过苏者必不以事而废游于此也然世亦有兴念夫王氏之尝乐于此者乎当时王氏父子兄弟宠禄隆盛光荣赫奕举一世孰加也而能遗弃所乐轻若脱屣焉者岂独以为福利之资乎其亦审夫富贵之不可以久处焉与子孙之未必世有者乎虽其智识趋向髙明正大不敢以庶几范希文之为而无所系累乎外物视李文饶溺情役志下至于草木之微者岂不超然过之也而自建寺以来今千余年虽屡坏而屡兴其飞甍杰构凌切云汉与其山川相辉焕称名胜于东南愈久而不衰者固佛之道足以鼓动天下亦必其徒多得瑰玮踔絶刻厉勤笃材智之人能张大其师之道以致夫多助之力也瑰玮踔絶刻励勤笃之人其用意也宏其立志也确有不为之而孰御其成哉嗟乎其若是也使就于世用有不立事建功而可以佐当时闻后世哉吾又以慨夫屡见之于彼而鲜遇于此也永乐二十二年甲辰嵗二月朔奉议大夫左春坊大学士庐陵杨士奇撰翰林院侍读承徳郎华亭沈粲书征仕郎中书舍人三山陈登篆
　　苏郡虎丘修塔记　　　　　　张益
　　虎丘寺有塔凡七级在絶顶故视他塔特髙始建于隋仁寿九年当其掘地筑基得舍利一人闻空中奏乐井之吼者三日虎丘既为苏之胜地而塔之灵异又若此其来游者不但欲遂登览之乐且以致崇信之心焉寺凡屡燬塔固无恙洪武乙亥僧舍不戒于火寺焚延及浮图永乐初住法寳重构殿宇塔则特专托寺僧寳林加葺之宣徳癸丑火复作于僧舍浮图又及于灾而加甚于昔焉住山定公南印慨然叹曰是魔耶乎不有废也则何以兴人能兴其所数废无他在其志之所立何如耳乃罄衣资所有粗具材石既而廵抚侍郎周公郡守况公闻南印之有为也即捐己俸首助之郡人争以财物来施由是材非美者绳墨不加石非坚者磨琢不及经始于正统丁巳之春落成于戊午八月三日露盘初上有白鹤数十回旋塔顶久之乃去舍利之光连夕烛天既阅月复有红白之光自塔顶出横亘北斗之下灵异荐彰众目所睹谓尤甚于塔之初建时也南印又因余材剏构大雄殿丹碧交辉实与塔称惟兹塔之重建也始发心于南印而力之所成就者多出于周况二公之乐施力于此者又因南印梵行内学髙而且深有以动之也南印字味蘗南印其号也盖为天界住持蒲室之孙朴庵之子禅派传自临济厯吴江之普济湖之天圣蘓之承天住持今为郡僧纲司都纲僧腊逾七矣尝承诏命校藏典于北京赐赉缁素致荣艳焉其徒永瑞斵石于寺求文以识师之重建是塔之由用示久逺予嘉印有志于事而竟成也乃为书之石云赐进士行在翰林院修撰承务郎姑蘓张益撰
　　敕赐藏经阁记　　　　　　　周忱
　　钦惟我朝奄有万邦声教所覃地大且逺列圣相承庙谟迭出爰乃参用直乗助宣皇度广资福利昭荐国厘故凡神州赤县必鼎建梵宇増饰庄严复有诏校修大藏经典至是事竣颁敕降经于天下寺之暴著者而蘓之虎邱云岩禅寺与焉适忱叨防上命廵抚京畿赍敕防送藏典至于其寺当正统戊辰正月望也主寺照师因聚缁众大启寳函同音阅诵忱获拜瞻何幸躬逢胜事克见其缥帙之整彩焕而光腾奎画之妙龙翔而鳯舞猗欤盛哉然则天章文之重奚可不庋而珍藏所司以帑廪羡余度材庀工为层屋五楹髙六十五尺广九十七尺深如髙函以龛匮设供以几案雕绘金碧靡不坚完于是臣忱谨题曰敕赐藏经之阁阁后照师复罄衣槖构一轩以待往来休息又建香积堂伽蓝殿海泉亭相峙殿塔之左右前后可谓得人矣既而师附状逺来江右踵门求识其事于石余己衰老获乞骸骨归田文思凋落曷足以应其求耶虽然师之勤笃恶能终拒抑予尝与焉且春秋之法常事不书今天恩如此之被佛典如彼之全诚旷世盛典其可不书矣乎苐惭拙讷无以昭示后来姑述梗概以复之师尝奉诏内廷校经名照字照岩林隠其别号也故云资善大夫工部尚书致仕庐陵周忱撰
　　云岩雅集志　　　　　　　　徐有贞
　　天全翁自永昌归吴三载于兹矣闭门却扫非湖山之游不出出则孤篷短棹飘然往翛然还而未尝有同游同乐者甲申秋九月上日自在居士之自玉峰来也始相约为登髙之集约所登曰山之近而佳者则虎丘之云岩乎约所集曰凡吾诗社中人皆可也然不必期翌旦至者即与及旦而鹿冠道人自东原至爱云道人自墙东至醒庵未庵文学至自緑水园翁乃与之载酒肴出阊门追及居士于画舫而长沙幕宾继至遂即舫中张宴为水戏望山而进日卓午乃至而吾七人皆古衣冠步自山门笑咏以登岩缁野褐眙相视迎而导之自麓及巅凡台殿亭馆之有名者毕造焉既乃遵鹤涧过松庵循剑池跻云阁列席而饮用司马公真率防例酒至自斟杯行无筭于时黄花方盛开采英浮白荐以紫萸緑橘而山珍海错间之每酒行三五廵则一瀹以茗故虽酣而不醉醉而不乱间起而延伫岩阿凭轩以眺迩而千章之松万竿之竹云作之色风作之声海涛怒鼓天籁和鸣目耳耸应接不暇逺而阳华诸山自干而离阵列车连衡絶乎莽苍之野具区之浸自坤而防滙乎三江极乎云海之涯坱圠混茫与天无际使人神爽飞越将与造化上下同流而无间者因相与寻句吴之遗迹吊阖闾之宫慕泰伯之至徳企延陵之髙风嗟霸图之易冺而知有道者之无穷也居士乃倡为四韵鹿冠继之两文学继之爱云长沙又继之而翁则旋酬而徧和之于是六人者齐起举爵以属翁曰古今人率以菊节登髙登髙必以诗酒为乐事然能兼之者鲜矣孟叅军之于龙山有酒无诗陶征士之于栗里有诗无酒老杜之于蓝田小杜之于齐山有诗有酒而无属和之什且彼晋唐中季大乱日滋其皆不能无忧而我辈幸当太平之世以时游衍而兼有诗酒赓酬之乐然则斯集之雅盖前此所未有也不可以不志翁乃起而谢曰然哉吾闻君子而有道也其忧以人其乐以天未闻以诗酒也以诗酒为乐者世之流连光景者所为耳君子而乐乎诗酒虽时有之岂其心哉是故居庙堂而忧民处江湖而忧君以人而然也箪瓢陋巷而乐不改蔬食水饮而乐在中以天而然也以人者有时而不乐以天者无往而不乐若夫居士优老而归幕宾从宦伊始鹿冠爱云嘉遯丘园两文学表仪乡校盖有乐而无忧者顾吾独以戅直忤时陟难几危于人而幸全于天其忧于人者不可胜言矣而乐于天者亦未尝不泰然而自得也乃复恭承先帝今上之恩赐之环命之服优游田里去危就安时从诸名胜之游何幸如之何乐如之夫防饮食者其得味同而饥渴者若加防焉今吾从诸君之逰亦犹是己敢不如语志之居士为玉峰夏仲昭其仕厯践清蕐以太常卿致仕诏进阶二品鹿冠为京兆杜用嘉爱云为吴兴施尧卿醒庵未庵皆陈氏故太史怡庵先生之子仲为孟贤季为孟英长沙为彭城刘广洋故大司成假庵先生次子也翁则前国史玉牒经筵官中执法兵部尚书华盖殿大学士奉天翊卫推诚宣力守正文臣特进光禄大夫柱国武功伯东海徐有贞云
　　虎丘复第三泉记　　　　　　王鏊
　　虎丘第三泉其始盖出于陆鸿渐品定或云张又新或云刘伯刍所传不一而其来则逺矣今中泠惠山名天下虎丘之泉无闻焉顾闭于頽垣荒翳之间虽吴人鲜或至焉长洲尹左绵髙君行县至其地曰可使至美蔽而勿彰乃命撤墙屋夷棘荆防沮洳荒翳既除厥美斯露爰有巨石巍峙横陈可数十丈泉觱沸潄其根而出曰兹所谓山下出泉防宜其甘寒清冽非他泉比也遂作亭其上且表之曰第三泉吴中士夫多为赋诗而予纪其事所以贺兹泉之遭也虽然天下之美蔽而不彰者独兹泉也乎哉因书其后以识诗曰
　　岩岩虎丘巉巉絶壁步光湛卢厥浸斯蚀有支别流实冽且甘昔人第之其品维三嵗久而芜射鲋且冺其谁发之左绵髙尹寒流涓涓潄于石根中泠惠山异美同论百年之蔽一朝而褫伐石髙厓以记其始
　　虎丘别序　　　　　　　　　胡纉宗
　　汴人郭道符氏自徽郡丞拜陜西按察佥事初郡丞以台臣荐专治漕舟于苏兹自苏将之任陜西其友苏郡守胡纉宗氏郡丞郭田氏周仲仁氏皆秦人于是载酒虎丘阁再拜而饯之属纉宗言纉宗辞不可于是再拜而赠之曰吴名山莫如虎丘祖道亦莫如虎丘吾人登髙兴怀赋诗叙别亦莫如虎丘于是预饯诸客抚景命题即虎丘而分之曰剑池曰和靖读书堂曰千人石曰陆羽泉池取其渊也台取其崇也石取其载也泉取其洞也夫渊则博崇则髙载则厚洞则明曰如何曰今按察古亷访也振纪纲一风俗秉法度者也于内视都御史台于外视御史台非博其何以充也非髙其何以立也非厚其何以受也非明其何以亷也曰如何曰含灏灏见而博矣真积嵬嵬见而髙矣持载秩秩见而厚矣鉴别粲粲见而明矣公也今之三秦有余地矣然秦重藩也观风问俗殆有大于此者曰何如曰吾闻昆明弥弥载渊载博也泰华巍巍载崇载髙也秦川纳纳载振载厚也泾渭差差载洞载明也公也临斯地大斯观广斯义揽辔乗骢立纲陈纪绳愆摘伏振广平之风沛新安之泽扩姑蘓之才则关中陇西之人莫不仰神明望风裁恨公入秦之不早矣言既诸客赋诗且成洗盏复酌酌且醉于是按察公与诸客停云拏舟再拜而别
　　虎丘寺灾次衍上人防　　　　沈以潜
　　吴宫消歇梵宫开回禄团烟忽降灾神剑有灵先出地佛书无奈亦成灰清泉白石僧重理苦雨酸风鬼自哀今古废兴皆是幻何须惆怅首频回
　　虎丘万松堂避暑　　　　　　杨循吉
　　云岩不一胜穷厯到幽房坞入深林暗风来髙阁凉鸣蝉消永昼悬涧落寒浆扰扰尘途者空知隠策长
　　重题生公讲堂
　　池光如镜影山台怪石乔松美矣哉昨日曽游今又到恐遗佳境重徘徊
　　虎丘山房　　　　　　　　蔡羽
　　去涤厓端茗无如竹里人妙寻身外境暂浣目中尘好树偏临水余花似逗春风烟步步足欲别转逡廵
　　虎丘东阁　　　　　　　　王宠
　　春色凭髙望山河指掌开半空环纬象絶地涌楼台法雨迎风尽香云拂霁来登临千古胜把酒气防哉
　　虎丘塔　　　　　　　　　　袁袠
　　雁塔翔云表龙宫涌寺心乗髙宜眺望暇日共登临山面支硎逼湖窥震泽深平生飞动意慷慨一狂吟
　　虎丘慧上人山房　　　　　　孙太初
　　占胜景相依僧闲水竹居牕幽滋藓晕树老带虫书石鼎秋联句溪园野剪蔬买山钱可借许我筑茒庐虎丘题咏极富有山志存焉止録近时诸公诗文
　　稚儿塔　　　　　　　　　　髙启
　　黄土但埋骨岂能埋性灵昔闻宿草间曽吐莲花青身卧长夜台口诵西方经寻迹殊窅窅闻声每泠泠寒灯照空塔时有山僧聴应使梦魂里沉迷尽皆醒
　　同前　　　　　　　　　　周南老
　　巍巍半塘塔自昔名稚儿儿葬塔之下臭腐化神奇青莲开冡土花光凝碧滋谓儿转法华曽説陀罗尼经声或夜闻精爽犹嚘吚谅彼义熙人千载疑传疑
　　宿半塘寺　　　　　　　　赵与訔
　　夜宿半塘寺惟闻塔上铃老僧行道影童子诵经声竹密风犹逗窗幽月愈明瓦炉香断处一榻洒然清
　　简黙堂记　　　　　　　　徐有贞
　　虎丘之佛慧兰若有比丘简号曰黙堂而请予为説其义予应之曰若学佛者佛出西土我东土人不学佛言何以为説佛义然而若必欲我説也是若强问我不得不强答也若佛之学盖曰空寂而己空则无物寂则无声无物则无作为无声则无言语无作为故简无言语故黙若所云简黙者意其在是乎然简黙之近空寂而非空寂也简有迹空无迹黙有意寂无意由有迹入无迹由有意入无意无迹无意果有所云简黙乎果无所云简黙乎于是简跃喜合仆起谢曰妙哉言也实开我心予曰否是若所强问我所强答者也非我所学而知者也我所学而知者可以吿我徒不可以吿若将无以我为外若也耶
　　佛慧庵在虎丘寺东宋绍兴间僧无善建庵有钟秀轩梁用行记
　　白莲寺池上次内弟周思敬韵　髙启
　　月出露己白荷花香满池髙僧爱清夜留客坐题诗竹动鸟惊梦草凉虫语悲闲斋一瓢酒应不负幽期
　　雨中登白莲寺阁望故园
　　亭亭髙阁上渺清川曲日暮霭覊愁蓠蘅雨中緑闻钟僧己返荷笠人犹牧归棹独难寻江南望云木
　　独游白莲寺池上看雨
　　轻衣忽变冷池雨来消夏圆纹细细生密响翛翛下荷披鱼跃起树静禽鸣罢赏澹自忘还非因与僧话白莲寺读杜进士喜余话旧之作有感于中次韵酬之
　　不辞鸣棹逺相寻欲向江斋伴旅吟百事未成年己长几时才到夏将深萱留倦蜨连池緑树带残莺满寺隂恐被老僧嫌滞碍旧游休説更伤心
　　与杜进士登白莲寺阁对雨
　　逺愁髙树共离离风逆潮声上浦迟海客市中烟起处江僧阁外雨来时船归杳霭惟闻艣店隠苍茫不见旗回首南朝今几寺可堪重咏牧之诗
　　白莲教寺在长洲县十五都地名陆塘吴赤乌间僧了然建后燬僧法云重建
　　建吴井冽泉亭记　　　　　施清臣
　　侯国而苏郡徃迹而迩僧居西接横山治平梵刹之旁吴台竝峙吴井未眢盖近关之佳境也粤自姬封斗野都据具区季末侈汰纵无限之欲夷山之巅碧鳞参差以巍其层穴原之腹翠鸳周匝以寛其汲左氏所谓吴夫差一日之行所欲必成珍异是聚遐抚前载莫容问矣然山不可移则两台未泐地不可改则一井未湮有台以娱己有井以蓄众一千九百余载所以仅存也顾瞻此井埏土内甓潭焉一规衡石外围觚焉八鋭旁留识勒模欵可辨首建唐楞伽殿后重修吴朝大井乃广明元年二月笺演僧茂干为之记法镜禅师初造其寺井则吴志言当横山艮位越来溪西百步隋开皇十年越国公杨素筑城浚之唐刻颠末如此去此井南百步又获深沙亭録神变相记虽在沈瘗畧无剥蚀亭则大中六年六月苏州刺史奏置此寺于上方收拾余材创立神宇攷此寺环于山井属于寺皆昭昭也乾道壬辰相国周益公南归録系日纪行至石湖云初吴王筑姑苏前后两台为城三重遗址俨存夫差西施宴游之地此言台也游楞伽治平寺门外八角大井视阑刻字隋初平陈杨素徙吴郡于此近地尚有新郭之名其后吴人不安复还今城此言井也创之于吴则井为台设浚之于隋则井为城设岂细人能私哉盖兴替借曩昔而为鉴形势因天壤而并存一草一木嗜古者必记之方策又岂流俗能识哉迨熙宁中有里胥辈佃其地为茔迄今一百七十余载挟后冒先广包台井治平主僧义超越诉诸节府发运夏卿赵公目击广轮力诛其欺由墓之外悉归之寺义超求叙端倪余曰贰卿守吴爱棠奕叶正值庚子厄数十有二政种种加防捐余帑一百八十万缗以代夏赋股肱郡视此特泰山之毫芒耳抑岂筭沙能喻哉复畀木章粒斛结屋庇井亲以冽泉扁之山灵川后俱贺其遭相与作证云公名与□今兵部侍郎知临安府淳祐二年清明日施清臣记
　　石湖草堂记　　　　　　　蔡羽
　　吴山楞伽茶磨并縁于湖茶磨屿为尤美北起行春桥南至紫薇村五歩之内风景輙异是茶磨使之也上为拜郊台下为越来溪縁溪曲折旋入山腹其林深黑治平寺也夫登不髙不足以尽江湖之量入不深不足以萃风烟之秀平湖之上环以羣峯之隂崖谷之间翳以数畞之竹于其所宜得而有之草堂泉石之位置造物者必有待也使无是堂则游焉者不知其所领倦焉者不知其所休是湖与山终无归也辛亥之秋今天子践阼之初治平僧智晓方谋卜筑事与縁合乃诸文士翕至赞助经画不终朝而成明年改元嘉靖来主斯社爰自四月缩版尽六月九旬而三庑落成左带平湖右绕羣峦负以茶磨拱以楞伽前防修竹后拥泉石映以嘉木络以薜萝翛然羣翠之表于是文先生征仲题曰石湖草堂王子辈以记来属夫湖之胜概尤萃于茶磨茶磨之胜以其能容深林而尤深于兹竹则是堂也胜将焉让且地微人虽灵奚传人微地虽髙奚发向也山犹是湖犹是竹犹是而游不兼息息不兼游人与地得无病今也林不加辟地不加深而湖山在函丈禽鸟在尊爼游于是息于是暝观霁览集于是人与地不亦皆遭乎喜二者之遭作石湖草堂记
　　石湖草堂后记
　　形无大小在全其趣而己趣无古今在领之而己东南之形胜萃于吴其大者震泽洞庭穹窿邓尉小者虎邱石湖为壤不同其为趣则一也禹贡所志周礼所载吴越居先孙钱居后髙人间气骚士钟灵故范蠡蝉蜕角皓鸿松陵发响白傅登临矧兹近代之贤独得于形迹之外者乎石湖范文穆归休之地形视震泽百之一而趣自全当楞伽之北茶磨之南其冈可逾中半而作夫差之郊台也縁台而却还顾茶磨进退之间可以憇息治平之竹林也王子辈作草堂之四年为嘉靖丙戍二月余获系舟溪口休其楹讯其竹王子辈方摄巻散帙挹芬茹芳笑傲泉石陶冩风烟若将无事人世者然经纶献纳周孔之实用至于科第又细细也迹虽髙能遂防乎以吴之胜湖得其小矣湖之胜竹得其小矣然而皆全焉湖之观非楞伽之亭不获尽至于风雨不侵人声不至岩峦巉岏隂翠防翳暑多其凉雪多其煦晨作暮休饫心醉睇谓亭克尽之乎微是堂将无归夫夫差骋其巅句践鬬其下文穆馆其间适意不同而皆有所领谓今日之领不在诸子吾不信也虽然堂之外山光水色万象朝夕之变而己堂之内寒翠满室而己若夫可以景得而不可以景穷者别有在也诸子当自知之
　　自思益寺次楞伽寺作　　　　白居易
　　朝从思益峰逰后晩到楞伽寺歇时照水姿容虽己老上山筋力未全衰行逢禅客多相问坐倚渔舟一自思犹去悬车十五载休官非早亦非迟
　　楞伽寺　　　　　　　　　　张祜
　　楼台山半腹又此一经行树隔夫差苑溪连句践城上坡松径涩深坐石池清况是西峰顶凄凉故国情楞伽寺晨起泛舟道中有怀　　许浑
　　碧树苍苍茂苑东佳期迢递路何穷一声山鸟曙云外万防水萤秋草中寺揜竹斋微有月棹移兰渚淡无风欲知此路堪惆怅菱叶蓼花连渚宫
　　题楞伽寺
　　碧烟秋寺泛湖来水浸城根古树摧尽日伤心人不见石榴花满旧歌台
　　游石湖兰若二首　　　　　　见心
　　荷花荡西湖水深上有兰若当髙岑客吟时见猿鸟下僧定不闻钟磬音雨余秋林橘子熟云落空磵棠梨隂闲来扫石坐竹里静与山人论素心
　　五龙之峰云作屏双厓削出芙蓉青何人磵里拾瑶草有客松间寻茯苓林风不惊虎卧石山雨忽来龙聴经吴王台榭今寂寞秋香薜荔花冥冥
　　题楞伽山寺壁　　　　　　髙启
　　惆怅空山里寒梅应自开雪中何处覔须待雪晴来
　　留题治平寺　　　　　　　吴寛
　　野岸舣舟楫登登扣禅关木杪望飞阁半依茶磨山翻嫌栋宇髙隔林见人寰石湖分一曲殿脚临潺湲老僧阅梵语趺坐寒云间不知城中人暂到非长闲棹歌答空谷沿流月中还
　　初夏游楞伽精舍　　　　　　皮日休
　　越舼轻似萍漾漾出烟郭人声渐踈旷天气忽寥廓伊予惬斯志有似劀瘼遇胜即夷犹逢幽且淹泊俄然棹深处虚无倚岩崿霜毫一道人引吾登龙阁当中见寿像欲礼光纷箔珠幡时相铿恐是诸天乐树杪见觚棱林端逢赪垩千寻井犹在万祀灵不涸下通蛟人道水色黮而恶欲照六藏惊将窥百骸愕朅去山南岭其险如卭笮悠然放吾兴欲把青天摸紫藤垂罽珥红荔悬缨络藓厚滑似漦峰尖利如锷斯须到絶顶似愈渐离防一片太湖光只恐天汉落梅花脱纶帽乳水透芒屩岚姿与波彩不动浑相着既不暇供应将何以酬酢却来穿竹径似入青油幕穴恐水君开龛如鬼工凿穷幽入兹院前楯临巨壑遗画龙奴狞残香虫篆薄禠魄窥玉镜澄虑闻金铎云态共萦留鸟言相许诺古木势如虺近之恐相蠚怒泉声似激闻之意争博时禽忽己黙众籁萧然作遂令不覊性恋此如纒缚念彼上人者将生付寂寞曾无肤挠事肯把心源度胡为儒家流没齿勤且恪沐猴本不冠未是谋生错言行既异调栖迟亦同托愿力傥不遗请作华林鹤
　　和韵　　　　　　　　　　陆防
　　吴都涵汀渚碧液浸郡郭微雨荡春醉上下一清廓奇踪欲探讨云物先瘵瘼飘然兰叶舟旋倚烟霞泊吟谭乱篙艣梦寐襍巘崿纎情不可逃洪笔难暂阁岂知楞伽防乃在山水箔金仙著书日世界名极乐薝卜冠诸香琉璃代诸垩禽言经不辍象口川宁涸万善峻为城巉巉扞羣恶清晨欲登造安得无自愕险穴骇坤牢髙篱挂天笮池容澹相向蛟怪如可摸苔蔽石髓根蒲差水心锷岚侵答摩髻日照狻猊络仰首乍旋回眸更煇防檐端碍飞羽磴外浮碧落到迥解风襟临幽濯云屩尘机性非便静境心可着自取海鸥知何烦尸祝酢峰围震泽岸翠浪舞绡幕防灔岂尧遭防嵃非禹凿潜聴钟梵处别有松桂壑霭重灯不光泉寒网犹薄僮能蹑古刹鸟贯亲摐铎服道身可遗乞闲心己诺人间亦何事万态相毒蠚战垒竞髙深儒衣谩襃博宣尼名位达未必春秋作管氏包伯图须人解其缚伊予采樵者蓬藿方索寞近得风雅情聊将圣贤度多君富遒采识度两清恪讵宠生灭词肯教夷夏错未为尧舜用且向烟霞托我亦摆尘埃他年附鸿鹤
　　游楞伽寺　　　　　　　　　宋无
　　萝径入苍霭钟声来翠微招提在何许云外一僧归
　　题石湖治平寺　　　　　　　徐源
　　青山湖上翠微深谁住僧家第一林暝树苍烟古时色刦灰飞尽尚如今
　　读书治平寺下院　　　　　蔡羽
　　水房虚绕竹石径细生霞冬入经深雪春归尽落花磵香来白鸟草緑鬬新茶久与交游隔空踈类佛家
　　宿治平僧房
　　古寺云依静澄潭夕话长露随花堕舄竹与月归房懴悔知前误恬愉喜梦凉晨钟催棹发沙树晓苍苍
　　石湖草堂别履吉
　　山深不见草堂晴何事红灯竹里明沧洲欲下十年梦禅榻惊啼半夜莺曲曲岩房留客久悠悠云水挂防轻要知后防莼丝早百合花前再定盟
　　楞伽寺　　　　　　　　　　王宠
　　云竹素所爱山林道难忘荆蛮屹水府五湖防汤汤连峰枕其腹翠壁森开张流峙两参错南斗回文章絶境閟兰若飒沓开云堂星河挂北戸日月经其阳法雨不断洒檀越纷成行时时吐虹霓下饮平波光风防日如织寳筏度迷方道林更爱客文宴依松篁脱屣石苔滑科头飞雪凉朱炎久蒸薄卧暍两月强扫除洞虚白盥浴披天香回思隔朝市执热相望
　　首夏同诸君看竹石湖草堂四首
　　扫竹天花堕看云石镜摩百年浑浪迹一月几酣歌词赋雕虫拙山林习气多角巾全不整长日卧藤萝
　　其二
　　盘谷藏脩竹虚堂吐白云映空摇水碧面势坼天文露顶参龙象冥心入鸟羣金绳如有觉寳地防平分
　　其三
　　乌皮聊隠几紫箨澷裁冠曝发云门啸澄怀法界观风花时防防竹树静珊珊直作匡山社金池绕绛坛
　　其四
　　酒圣能齐物莺歌解损神云霞千挺竹江海一畸人濩落迟闻道浮游得采真故山芝术在终不误风尘
　　新筑石湖草堂
</div>
    <div class="pagination">
<a href="吴都文粹续集_page54.html">上一页</a><span>...</span><a href="吴都文粹续集_page50.html">50</a><a href="吴都文粹续集_page51.html">51</a><a href="吴都文粹续集_page52.html">52</a><a href="吴都文粹续集_page53.html">53</a><a href="吴都文粹续集_page54.html">54</a><span class="current-page">55</span><a href="吴都文粹续集_page56.html">56</a><a href="吴都文粹续集_page57.html">57</a><a href="吴都文粹续集_page58.html">58</a><a href="吴都文粹续集_page59.html">59</a><a href="吴都文粹续集_page60.html">60</a><span>...</span><a href="吴都文粹续集_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
