<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 26 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 26 页/共 134 页
  </h1>
  <div class="content">
   观戏説【桑悦】
　　桑先生爱观南戏不论工拙乐之终日不厌或曰先生大观今古而于是戏之观何取焉曰吾取其升而不荣黜而不辱笑非真乐哭非真哀而已昔文惠君之养生得之于解牛张旭之草书得之于舞劒宋元君之画史得之于般砖司马迁之史记得之于游览是皆见之于彼而悟之于此者也予于观戏得处世之道顺逆之境交于前不为置休戚焉谓非有得于戏哉呜呼今古能观戏者鲜矣







　　明文海巻一百二
　　钦定四库全书
　　明文海巻一百三　　　　　余姚黄宗羲编説三
　　修天草説【黄】
　　方家贵修天言修天神草也汁以淬铅七返而莹然洁七返而铿然坚乃链以他药而镠铤成葢方士之上业云楚人有务钜积者力而致兹术秘谓其孥曰吾为猗顿反覆手耳谒诸药师三年亡识也闻青城山有神链师者旧知其物乃遣其子如青城诣神錬师錬师余百歳矣命其子曰修天干如茁蕉叶博而泽似蒟酱而上岐末鋭本类蹲鸱而毒若必得之其舒之黄山之隩乎其子棘如黄山居久之求其草之茁蕉其干蒟酱其叶岐上鋭末泽且博而本类蹲鸱者斸之赭其山得野芋数百斤实舰以归或嗤之曰子奚货野芋为耶其子瞪目直视曰使若如能是天下无窭夫矣择冷渊而浴洁室而藏之即市青铅汁而淬之无效也楚人瞿然顾然泗下曰术匪诬我师匪嫚我而我赀且困药岂匪全力乎而必再往其子复之黄山虎毙焉嗟乎甚哉方士之回矞愚俗之贪鄙也夫五金不相为用亦不相为制使铅而可银则铜可金石可玉万类之质可乱隂阳刚柔动植之故可变置则造化之柄可窃弄而灾沴之气溢两间矣凡今方士之惑人也类曰吾承某师某师承某仙去几时矣是鸟知仙之为道窒情窦外形骸以抱神为防以沈静黙为真以飞冲化蜕为极使仙而逞其诞幻变置夫隂阳刚柔动植之故乱万类之质以窃弄造化之柄而混浊斯世是犹为人臣盗主威而祸天下也夫盗主威而祸天下也国有常刑仙安逭于幽门耶昔淮南王安隂蓄邪谋谩称好古招致饕餮之客数千人竞为论著知天下之人可以利动也故中篇黄白之论余二十万言无亦袭妖僧度世之故智惑齐民以寓夫乌合之计耳淮南既亡其言往往杂出于记载方士乃撮其渣滓以售其隂狡愚俗之易惑无恠也而峩然其冠者且犹师其邪妄以觊富夀不己甚乎或曰信斯言也黄白不可成则铅为粉水银为硃非质变者乎嘻谬何一至是耶圣人因物制用以佐民生者法固种种也乃猥附于滥伪焉宜邪正混淆于世矣
　　东皋説【王啓】
　　东皋自陶彭泽吟咏之后而凡骚人墨客之窃名注意者众矣然皆湮防无闻岂非以其人欤天下土地之广山川盘郁之处上原下隰田夫野妇出没之所其肖于东皋者何止十之三也皆弃而不谭其置于齿牙者独柴桑所称今古无异岂非以其人欤啓每尝心醉于是而未获识其真谓是必天设地造以为彭泽独步之地后世莫预焉及承乏霍丘偶刘倅亲经其地为啓言其状且云今皆沦于荒烟防草不复可辨当时舒啸所在葢世之相去久矣嗟乎观刘倅所言则渊明所称者与今日所见何异哉顾独以其人得名而不泯泯以湮防者岂非其地之幸欤地终古以长存人千百而一遇后有作者视前者为有光则名亦将随之不在此则亦在彼矣焉知其终之不遇也沙溪叶君达学古而髙行纯而确其诗歌也浸淫乎陶氏矣而又迯名不出择其地之尤胜也而吟咏之天固将与之欤不然何日前之湮防无闻也然则继陶氏之东皋者一人而已其犹以为易得也啓与叶君为通家子弟知之深故期之厚如此非谓陶氏实足以知之也
　　旱苗説【蒋颙】
　　丁酉之夏予偶郊行时天久不雨田禾尽焦予乃喟然叹曰是苗其勿秋乎旁一田父谓予曰公业士者而奚知苗吾于是苗播之于春藨之蓘之其植既深耔之于夏蕴之崇之其培既丰植之深则根本固培之丰则旱不能侵乃今一雨愆期偶失生意然天有常运不久而复夫其不久而复也则五风十雨之以时而兹苗之勃然兴焕然华芃然实也夫孰御乎吾于是苗其终有望也子乃覩其始而不要其终遂逆兹苗之勿秋恶在其为知苗也予闻其言而思之非惟苗也吾之为士亦有然者敦本尚实窒欲防非求之心而罔歉持之文而勿隳其兹苗之深植而丰培也命与仇谋与时俱晦黝然黒者而苍苍渥然丹者而憔悴其兹苗之遇旱而焦槁也柔顺文明确乎不防天道以栽而益培深者藏蓄而未发其兹苗之叶槁而根全也一旦逢时而兴扬翅舒英荐清庙昭鼎钟勿与凡草而俱腐勿使荑稗而専工兹非苗之得雨而有秋邪故曰观苗于旱可以见真苗观士于穷可以见真士吾父始以予为业士而不知苗今因吾父之言苗而益达其所以为士矣田父曰吾于子之言苗而知士焉知子之知类而通达也吾于子之言士而知志焉知子之强立而不返也知类通达其道明矣强立不返其徳立矣道明徳立人道大成子其天下士邪余既归遂辑其言以为旱苗説
　　牧説【戴豪】
　　往予居山泽见东村主人畜羊且万计其牧者甚谨朝露既晞即驱羣羊以出就善水草而牧焉既饱且适日未暮复驱之归羣羊前走牧者操尺棰从之逺近疾徐惟命不幸有病者即屏诸他所俾其羣勿近故其羊日以肥息家日以裕主人召牧者多予之直且劳之曰若善视吾羊用裕吾家吾持是为若酬牧者安受之主人亦无徳色又见西村主人其初畜羊与东村埓其牧者怠不事事日且午始出羊于阑羣趋水草如不及狂奔四逸辄怒而鞭之鞭愈急走愈乱且踣其既病也混一阑以居多染死者故其羊日耗家日落主人诟曰若徒受吾直乃大耗吾羊即不去若且败吾家叱遣之予叹曰岂惟羊也吾观牧人者亦若此而已矣古之称养人者为牧虞有十二牧周有九牧我朝稽古建官分天下为十三布政司各置使以领之其意犹古也下此郡有守县有令皆有牧之责者今之守令为西村之牧者相望也非直不遭斥遣而已顾多取直且受劳彼且自以为得计呜呼吾人之生理几何其不日耗而国家之元气几何其不日以朘削也哉黄岩王君景昭以丁未进士出知霍丘县其同年蔡君从善卢君希哲属予以言予特作牧説以赠之景昭将为东村之牧者乎抑为西村之牧者平请景昭自择且自勉须进而为虞周之牧可也
　　虎衔鱼説【张含】
　　春秋推灾度云四方烦扰众氓失恩则虎衔鱼矣禺山子曰奚趐鱼乎奚趐鱼乎今恐不免于衔虾也防迩停都见渔石公唶谓防云前之廿歳监司鲜以赇着近鲜以不赇着方岳滋倍焉况铜章名实皆铜墨绶名实皆墨郐下无讥矣又曰士也固穷之节女也偶影之操也监司而赇殆六珈而姣者也方岳而赇殆翟服而嫪者也铜墨而赇殆十金中馈而奔也防复于公曰昔者之赇钻穴逾墙今也之赇连闼洞房昔也之姣叔孙侨如今也之姣卫浑良夫昔人有云臣父清惟恐人知臣清惟恐人不知今也反是前兹之赇惟恐人知今兹之赇惟恐人不知赇非美名曷曰惟恐人不知曰不知则何为来哉由此观之虎奚趐衔虾哉传曰国家之败由官邪也官之失徳宠赂章也
　　説弓【屠应埈】
　　有持大黄于市者劲柘疾角深觔固抚力中六钧质素而弗縁三月而莫之售归取敝弭而饰之穹隆重彤象干珠韇称价千金观者忘瞬于是通侯诸豪互市疾得持弓反走道逢飞鸿缴矢而射之矢堕车下弓分为两惶惑慙愞俛首尽气终日而不敢言也嘻嘘病哉今之用武者其若此矣古之论将者惟其才不惟其类是故举于国族于大夫士于卒伍甚者于管库奴曰求任其事焉今也惟其世不惟其能所推毂而遣分阃而治者非带砺绮纨之子不与也垂金貂披紫符若儿戏然寄空名于三军之上耳至其蓄缩逗挠邪揄外玩身不以为耻而任者不以为非曰制也习有故焉乃今转漕之法也令甲曰服勤而事集者三歳而陟不问其等是不习有制乎然所以佥扬而廷简者非指挥又不与也乃千百夫之长也卒力殚知督挽而防期终歳逾纪老死不收上有世及之私下多抱闗之怨嗟乎以劝难矣千户巩君巨川武而才者也督漕于今七年防有制武官得入粟市级署事于是巩君入粟为指挥得署事横金衣朱入谒屠子屠子曰善勉哉君之才大黄之材也鬻之七年而不售今也干饰而韇文行且争市而服矣其母败于飞鸿为市者所丑以呈六钧之功则佥扬而廷简也其勿自兹始乎予且观矣
　　説琴赠华亭莫子【侯一元】
　　华亭莫子好琴而雅善东嘉王子乐成侯子数为二子鼓二子善之戊戌之秋进士论冡宰莫子得南工降阶也莫子请之也莫子适侯子而问赠焉侯子诺之三授笔而章弗成于是侯子叹曰是其难为言也夫往见莫子从语琴焉侯子曰仆弗知琴而尝闻之夫琴者以材寄声以窽藏之以越发之以弦收之以徽标之以轸旋之殊用而求声殊声而求比弗比则弗文弗文弗乐天下未尝闻有一弦之琴者也今或以弗比为琴虽牙旷不能以适耳矣莫子曰弗比则安能为琴虽然均比也而有牙旷焉岂以不比为异哉乃以比异之也天下万物尽比也隆隆比污污比同而以顺比异而以齐比郑卫比乎靡曼秦雍比乎广贲陶唐之墟比乎中正故夫善为琴者达耳就之里耳去之去之以为弗比也而弗识其大有比也物莫不若是侯子曰今夫郑卫之靡曼也秦雍之广贲也陶唐之中正也以地异者也牙旷杨荂以人异者也然地异其槩人殊其精故地弗能有其人人则能易其地天下诚有牙旷之调居郑卫挺其弱处秦雍柔其强夫何择于陶唐氏之居乎中正既在矣莫子曰夫地广矣音繁防矣牙旷者不一二焉比之为弗比乐之为弗乐闻巍巍为寥寥聴洋洋为啁啁不得詈必且数穷焉若是而弗嫁诸所便且奚之乎且牙旷则可也不至乎牙旷者居之则或崩或蹶或妖或孽将为地易而又何易地之有乎侯子曰吾闻之乐也者乐也乐者必将多其奏繁其节盛挥而绰之迁而徙之翕之张之绮之丽之芳之馥之则其入乎耳也亦必融液而畅悦焉而善琴者则独不然乃为泬寥之音沉郁之节朴鲁之饰独唱独和自震自诎此其为娱耳也孰若彼哉是以魏侯为之卧北门为之感乐而弗乐奚乐之为莫子曰籁也者聴于人而悦以已者也天籁以亿地籁以万人籁以千未有弗豫而鸣者也虽然有异焉夫聴靡靡之乐者靡不始之以乐终之以楛鼓灏灏之音者靡不先之以怠后之以得或终身而不厌或一夕而去之子将何依侯子曰不然即乐违楛人之情也贱少贵众乐之经也子尝聴于广都巨涂闉之间乎林林而趋稯稯而丛一夫之指万人之耳是能以众乐者也唱而弗和一而弗二悲振乎槁木而聴者弗为感欢剧乎冥鱼而闻者弗为怿犹且操而不舍乐而不厌虽有以自适独如斯人何莫子曰不然造适者已引适者人成适者天得乎已不必得乎人得乎人不必得乎天且夫心好之则手安之体康之神怡之若是虽去人羣离天地而不失其适也夫我为之俗去之我污之俗就之是犹秦人适秦越人适越各趋其所便而不相为行今将舍我而从物违心而顺流则彼适而我竭矣譬之行者必失其家侯子曰不然仆闻伯牙善指子期善耳伯牙为善矣虽然无子期之耳则巍洋之音湮郁而泰山江河之志不彰彼固待彼是以子期死而伯牙破琴絶弦而辍弹诚尊其知也必若言自适而已矣则伯牙亦将适子期之适而弗自适其适是伯牙犹有累也莫子曰不然夫物有精音有君精者技之穷也君者神之盛也故精有极而君无化牙以是鼓期以是聴期之乐乎牙也縁精而得君牙之息乎期也捐精而尊君虽然夫牙亦有矢之心焉彼将以卒歳要也故期死而破琴絶弦而不弹虽然夫何病焉期虽往也其聴则存牙虽破琴絶弦而不弹也其弹则存盖君子有破琴絶弦而无改弦更张一以酬知一以定操有累而无累有待而无待是声之盛也天下不复有期之耳也有之则牙固将弦而趋之且夫期亦戋戋浅耳如牙之音者使得佐南薫之声而合有焱氏之乐其相为知也岂特期哉故翟籥思美人而鼓钟懐君子傒同声而从之于是侯子不复有言既合数日而莫子行王子侯子郊送之侯子赠之篇视之则语琴语
　　师俭篇【侯一元】
　　或讯予曰闻子逺法东坡席惟三馔以御賔客意师俭欤曰然曰不己细乎曰窃闻礼始饮食颐正则吉故易嗟不节诗咏匏叶夏王菲食而禄绵何曽豪侈而祸烈可不戒欤今齐民鲜盖藏豪右恣夸张计其一人之食可当三十人之粮十人之防肉藿酒浆则三百人之食溘焉以亡珍穷水陆甚者椎牛惟辟玉食将焉取羞及其敝也朝夕不谋君子慼之每勤砺刃頋或作法于奢亦且无徴不信此予之所以观火苏君嘘其遗烬者也曰苏法云何曰苏法曰客至则一爵一肉此明无客则不用酒肉也然以酒介夀非肉不饱则老者宜之君子有酒肉食无墨则贵者宜之至如富人难同窭子斗酒自劳于牢执豕又如事亲必具甘防茅容半庋林宗为起但一而足矣多则二簋不得至三是为常轨藩法曰有尊客盛馔则三之此明重肉兼味极于三也葢数成于三月明于三人众于三女粲于三兽羣于三让终于三事理殚矣过则为贪且嘉殽脾臄一肉也炰鼈脍鲤两鲜也惟笋及蒲二蔌也诗所侈言不过如此夫一席二人人逾一簋若坐三人亦各盈簋此而不已真饕餮矣四人以上器当稍硕若满六人则分两席大率席少鸡鸭席多则鹅是为特杀一馔孔嘉其二猪肉三即鱼虾客或不喜宰生则当别供三物又如中下之家物力本屈三馔随便可二可一至如米麫自不拘数但取充腹非以生祸又如时菓园蔬家下所储可用小碟出以为娱或多或少可有可无期守苏法三馔弗渝惟酒无量为乐多方厌厌夜饮亦岂太荒从便可也昔苏子以少食养胃少享养福少费养财其论诚确愚则以师古哲知也养大体仁也防流俗勇也诚得自力师范先贤饮食之人我其免焉虽以俭陋见诮戋戋其荣多矣敢不勉防或曰子言则善吾闻宾礼主择子主而可若为客何予曰景行行止直道固存人同此心告之话言如曰不然骊驹在门
　　扳倒井説【卢云龙】
　　井在邯郸西北去城二十里世传光武逐王郎于此士马俱渇因无汲具辄扳倒饮之事渉荒唐志者谓滹沱氷合之事可以类观或天所以相光武者当如是耳余初未之信也及亲履其地谛视久之则倾侧之状颇存土人指余曰此水髙下不平以绳测之东西相去尚二寸许余曰此其故难知矣夫天至无私也而何独私于光武水至平也何兹水之失其平者若此易称改邑不改井谓其居所而有常也何兹井之失其常者又若此此其故难知已天下之以有所私而失其平失其常者又何限哉滹沱之氷虽为光武一合然未毕数骑而即解后世仅得于传闻耳独此井与此水犹若未能尽复其初也意者有巨灵主之昭示其私于千百世之下而使为有目者所共睹耶况人而一有所私也纵可以掩覆于一时亦安能逃乎后代之指摘哉
　　古愚説【李承箕】
　　予尝读韩非子説难及汉史以晁错为智嚢未尝不废书而叹曰揣摩世变熟于去来以持其几二子且尽矣而卒死于所不意何哉盖人莫危于以所擅者而示之人也我以智名天下莫不以智而困我我以勇名天下莫不以勇而困我我以辨名天下莫不以辨而困我故我于偃息谈笑之间飞扬奋发而调养其所短者以来天下之情而其所长者固已藏伏于中茍用之于其所当然如雷霆之不可知其情神之不可知其迹风雨之不可知其始江海之不可知其终矣孰得而御之哉大白若辱盛徳若不足舍者不避席炀者不辟灶彼二子者乌足以知此也子闻陈献文者为人率直好吟诗善斵琴每一诗成辄走数里为友人诵之敲人之门惊人之梦虽风雨不废乡人延之主塾教则令子弟自课斵琴不辍人莫之知也以古愚目之予曰古愚古之愚而非今之愚也谁从而知之嵇康达士也好鍜薛公卖浆毛公为博徒盖所以守雌岂害其为髙哉若古愚者其异趣而同归者欤古愚下世矣乡人道其事至于今不衰予惧其久而亡也故作古愚説呜呼深山穷谷之下信有如斯人者又孰得而知之
　　气説【周如砥】
　　夫诸家所称气之説盖纷纷云制本古初法叙厯代不可谓不详不可谓不审然而佥有成説迄无左验何也大乐必易大礼必简人自难也人自烦也孟子曰天之髙星辰之逺茍求其故日至可致天诚如此地亦宜然而加之气于形验无于有非渉髙逺非劳布算乃竟令千古而下有厯而无律也是説者误也盖有为黄钟九寸之説者以为冬至阳生其深在九泉之下距地九寸故以九寸之管之大寒而后阳渐以升律亦渐以短驯至小雪而阳气所距地者四寸六分六厘而已以应钟是也此一説也又有为黄钟三寸九分之説者以为升阳渐盛故三寸九分阳之始也盛而至于蕤宾之九寸而阳极归阳渐损故九分阳之极也损而至于黄钟之三寸九分而阳复始如环无端焉此又一説也二説者必有合矣然谓阳终于四寸六分六厘者或非旋相为宫之法谓阳始于三寸九分者或非雷在地中之义其于以气槩乎其未尽也且气之也未可执以管之长短也未可执以地之浅深也执长短浅深以求气者是先为厯而强日月五星之合也故所称分数云者可用于中气已得黄钟已定之后以为生十二律之法而不可执之以为气之法且天地之有气也非犹人之有脉也与哉脉之曰寸曰尺虽有定名而无定法曰臂长则疎其指短则宻其指肌厚者重之薄者轻之期于脉与指相得而已故愚请以脉之法气百不一失之术也盖昔黄帝命伶伦防竹以准鳯鸣以定律吕持以气蔑不应者人徒见其气之应在既有律吕之时而不知其作用乃在准鳯鸣之时夫禽鸟得气之先是以鳯凰得天地之中气以生其声中声彼当其聴而准之也吾意即黄帝之圣伶伦之聪必非止为六管以准雄鸣止为六管以准雌鸣亦必非一吹而辄似必且多为之管更迭以吹以求其似焉声似而气乃协非偶然也故今之求中气之法当如黄帝求中声之法欲如黄帝求中声之法非多为之管若医之候脉者然不可矣诚多为之管自极长以至极短而长短之间毫忽错综不但若蔡元定之所谓以一分为差者而竹必厚薄齐一置必宻室缇缦之内必均其土必隔以木夫然后实其灰而之宜有应者若乃应有先后先后之中又或有久近出有多寡多寡之中又或有全半试一叅酌中气立辨而又试之中声以验其和揆之圭景以验其正以已应之管加之声和景正之符吾不知即太古之黄钟胡以异此盖至是而后实之秬黍以度周径以起积分长短浅深可施而十二律可得制也或曰律之不能防符自昔叹之黄钟应他律未必尽应施之一歳二歳而应数歳之后未必尽应将古乐竟不可复也愚以为此皆未定中气之过也夫人必脉与息应而后为平不然者病医不能执平脉以验病脉而以病脉疑平脉乎武王伐纣吹律聴声推孟春以至于季冬杀气相并此以中气凖之而知其为杀气也师旷闻乐而识南风之不竞亦以中气凖之而识其不竞也要之中气中声自若也曰若是则三代而降太和洽而风气正之世尠矣即欲气其毋乃以病脉验病脉乎是又不然晚近风气虽谢上古然不可槩谓之未正校数歳必有一歳校一歳必有一时吾闻之事有不可以防防决者则多其法以求之气之未应以数管气之未正似亦宜参以数歳古称礼乐百年而后兴彼不独欲积徳致和或亦有参验其中焉是未可知以今乐之不兴垂二千年而动谓百年为迂説抑过也大抵人心有自然之和亦可以宣之使和其能宣人心而使之和者必其故泄于人之真心者也古圣王作乐以宣八风之气而惓惓中气之求意正如此盖未有机之不协而感之能通者传曰王者制事立法物度轨则一禀于六律呜呼厥防深哉







　　明文海巻一百三
　　钦定四库全书
　　明文海巻一百四　　　　　余姚黄宗羲编説四
　　除寄生説【陆容】
　　温州棠隂亭有柏二株黄叶包裹拥肿而上直至其颠黄叶中又出青叶芃芃条茂冬月不衰问之土人云此寄生也其名凉姜歳久滋茂则树肤浥烂遂至枯瘁惟肤厚者无害耳命取观之其根湿脆似姜故名其黄叶则生以自防其根者贫僧或集以为笠他无所用盖恶草也遂命悉除之夫天地间草木附寄而生者多矣若茑萝薜荔木莲藤之类柔弱不能自立蔓延髙树者是谓附生又有鸟食草木之实遗种粪中生大树空穴者是谓寄生然皆无损于树所谓并育而不相害者也惟是草寄生于树而有害焉不亦可恶之甚者乎世之人附人势力以取富贵凡名器可图者皆盗得而隂据之久而势大力强无所忌惮则并其所附者吞并之殆亦凉姜焉耳三桓生于鲁而鲁以微三晋生于魏而魏以析莽操懿生于汉魏而二国以亡是皆由辨之不早去之无术故也向使鲁魏汉晋君臣有能炳于几先防微杜渐及其时而早图之无使滋蔓则乱臣贼子宁有朶颐神器潜移国祚者哉吾于寄生不能无慨也呜呼有天下国家之寄者其亦可监也夫
　　食熊掌説【万士和】
　　熊掌异味也吴中人好饮食每宴客则芦雀野鸽田防山鸡靡不悉力罗致其不能得者唯熊掌余素不嗜口腹于雀鸽防鸡数数见之席间未尝一举箸葢所谓人各有食性余非以不忍故也唯于熊掌异味冀得一尝好之无异于吴人戊午春以校士至铜仁平头苗民有得人熊者双则其足献之府府不能私以餽于余余喜得偿所好亟就视之毛去皮存后跟前趾宛然人形不差毫髪其刀割处上于足一寸脂白骨突腥血淋漓顔色未变余恶其似人亟为掩袂曰昔人有临死请食熊蹯者余食之即可以易死不忍也是夕元戎石公置酒饮余酒半以熊羮进既非全形其肉乃与羊豕相类余初不辨举一二箸公告曰此熊掌也余心既有所触则为之作呕欲吐不吐者久之因问公以熊于人利害公曰熊力猛爪利其伤人常以爪然必人先犯之而后致其怒尽力而止非如虎狼之性好啮人以为食者余曰若是则余之不忍宜也公曰虽然亦有不利焉熊食禾稼盖民间男女终歳勤动恃以为命者熊一来食之辄尽虽不啮人其害与虎狼畧等易曰田有禽利执言禽不在田则不可执熊既犯苗执之何咎且凶人之肆患者人犹噉其肉况其似人而兽者耶余以公言为然更欲举箸然竟中止岂非血淋漓似人形之状尚切于心杀禾稼夺人食之惨未接于目欤古者圣人尝食熊矣盖其不忍之心随处充满权其杀禾稼夺人食之惨有甚于熊之似人者是以忍于熊者乃所以不忍于人余以不食熊为不忍是感于见非不忍之全体也虽然自其所见达之不见可矣因疑雀鸽防鸡余所不嗜者岂尽出于其性或亦有不忍之心伏焉特未之觉耳向使数物之生如熊之接吾目则便以为不忍矣噫嘻雀鸽防鸡之类吴人所食者既非余性所喜熊掌吴人所无余幸遇之竟不能辨味而止所谓饮食有分非余之所存也独以余之心如不食雀鸽防鸡者伏而不察其不忍于熊掌之见则以不见而伤者多矣故书其説以自识焉
　　説上【王材】
　　择以利后于古无之帝王迭兴岂必尽縁丘陇阀阅降替其先頋无力以卜佳茔耶中原之国水深土厚自昔多循昭穆而窆葢不卜而无不可者山泽之国髙则欲避其寒卑则欲避其湿凡此惟以宁亲之体不致速朽而已而今之者胶术人之诬佞山之所从坎之所向或称华葢或称御屏或称天马或称笔笏或称旗鼓仓库拟诸星曜或称贪狼或称武曲或称巨门辅弼而以为其子若孙富贵之基官秩崇卑积藏厚薄若数权量或称鎗刃退笔卧尸或于星称亷文破禄则使人惴惴焉而谨避之至于兆域时或忽焉髙或忘其寒卑或忘其湿象狮蠏惟形之值嗟夫山之为物举足异观此之类笔笏彼之类鎗刃此之为巨门彼之为禄存山非有二应此则以吉应彼则以凶不将屡变其灵而不自守耶茍曰不然则吉凶之数毋乃惟人意象所期耶是地灵无定而天命不由也今书益繁讲者益胶虽髙明之士往往惑之讼者之徧于州邑有以也夫
　　説中
　　衣薪俗逺而瓦棺而堲周而棺椁而涂车刍灵饰墙置翣人子送亲之礼于是为备刍灵栁翣已则焚之所以尽于人心惟是衣以饰身棺周于衣椁周于棺土周于椁必诚必信勿之有悔不致速朽而已昔鲁君将以璠璵敛孔子径庭丽级而諌比之暴骸中野自吴营虎丘秦作骊山恣其力所能致而无不为然卒不旋踵为盗所发人主何乐于发而为是哉今士大夫家礼等差虽载在令甲然穹碑广楔象设森崇一时观美或适为异时开毁之标余所经燕齐之郊前代石人羊马仆裂相望其塜中之存者几希矣或曰安僻之地得为则为之要之显孝弗惟是也
　　説下
　　史称徳弥厚者弥薄夷子学于墨氏而不从墨人子曷忍而薄其亲哉璠璵之戒葢不使中有可欲以为毁壤之囮耳然逝者弗明或溺其平生之所好人子亦往往念亲所好而将之以如生之心夫以周书埋汲卒见人间汉茂陵之道书唐昭陵之字帖且不能终锢况于金玉珠寳为恒众所共利者乎前代者无贵贱咸纳镜棺中取明暗之义今开封古镜徧天下则知旧墓葢有不胜其发者吁可不戒哉可不戒哉
　　拜説【朱元弼】
　　拜之议多矣诸书辨取不同今掲其人所常行易晓者以示乎子孙平衡曰拜谓罄折头与腰平如衡也即今揖耳下衡曰稽首即今之躬身至地顿首者头叩地也稽颡者头至地也太甲之拜手稽首者揖而头至地之久也雅拜者先下一膝即今之拜也周礼竒拜者一拜也褒拜者再拜也凶拜者拜而后稽颡也【阙】拜者古人两膝齐屈如今之道士之拜也膜拜者两手合掌以受颡也肃拜者两膝齐跪手至地而头不下也如今之妇人叩头者今之妇人之拜以为始于武后不见出处惟史记周天元后令命妇为男子拜史官书之表其异也据此则妇人古亦不伏地拜非始于唐也
　　拜説【韩如璜】
　　周官有九拜惟肃拜为妇人之拜其余男子之拜凡八而约之则三一曰拜先跪两膝着地次拱两手到地乃俯其首不至于地其首县空但与腰平荀子所谓平衡曰拜是也周官谓之空首尚书谓之拜手凡经传记单言拜者皆谓此此拜之轻者一曰顿首两膝着地两手到地乃俯其首下至于手首下腰髙此拜之加重者一曰稽首两膝着地两手到地乃俯其首下至于地在手之前比之顿首其首弥下如衡之头低尾昻荀子所谓下衡曰稽首是也此拜之最重者稽颡即稽首以其凶礼欲别于吉故曰颡拜无竒数或再或四或八或十二若奠献跪而俯伏非拜也故赞者不列于拜数今防典载臣子谢恩礼五拜三叩头礼臣之误也其实四拜四叩头第五拜为一叩再加三为四叩耳妇人肃拜云何考之古礼男子再拜妇人四拜谓之鞠躬妇人立屈膝男子跪伏妇人又立屈膝男子再鞠躬跪伏妇人又两立屈膝今制太子与妃初见帝后太子四跪拜妃八立拜惟致辞同跪太子伏则妃兴命妇朝贺先立四拜后再立四拜中致辞跪辞毕不伏直赞兴宫人平时遇后叩首而行朝贺亦只立拜此之谓肃拜近世妇人简书曰端肃拜非矣敛袵万福愈不经矣若妇人兴伏为拜此则起于武瞾衮冕郊天伏兴而成天子之礼遂致沿袭成习云然妇人丧礼亦有稽颡之文即叩头之及地者故非谓妇人不叩头但伏兴为拜则不可葢珠冠之制俯首不得惟不伏兴故无坠髻落冠之失此礼之所繇适其宜也
　　观蚕説【缪一鳯】
　　丁阳子曰衣食生民之原蚕之功大矣余观其生也自卵而蚁蚁而眠眠而长其间有卵而殈者蚁而痿者眠而不能起者至于能长者十而八九矣及登筐而绩有黒而腐者有白而僵者有浮张其丝于筐侧而不能褁其躯者至于员而茧者十而六七矣夫均以叶为饲者而成功则异员而茧者经纶黼黻可以衣被天下其视黒腐白僵与浮张者奚啻千万余于是而有感焉呜呼天地一大筐也而人绩于其中矣员而茧者吾儒有体有用之学也黒而腐者不足言矣白僵者佛老氏之术也浮张其丝于筐侧而不能褁其躯者词章之士而已矣奚禆于用哉庸识以自朂
　　鱼钩説【缪一凤】
　　渔者钓于南阳之水系舟古树下细风和日倚篷箕坐纶绳不息予过而问之曰一绳千丈纶之亦艰乎荅曰纶绳非艰作钩维艰曰曷弗市之乎曰市者之作无法也弗刚则柔刚则易折柔则弗力是以不可用也予之作钩者有道焉锤炉之功不敢茍施故铓欲其鋭距欲其长曲之欲中其法及夫淬之日调其火勿使太烈视其色勿使过度济之以水必使其钩以手撚之皆能碎防然后复以微火反其性而和之使刚柔适均始可用也故吾之钩曲而甚力吞吾钩者虽数石弗脱矣躬耕子闻渔者之言得养性之道且知渔樵问对六物之中又必以钩为本也述而作鱼钩説
　　鼎説【许应亨】
　　齐之野人夜相惊以火凿之于社东垣之下得钟焉似鼎而小总八十一乳上着山岳魑魅饕餮之状野人相与试察其色则浑朴而不悦于众目试击其声则洪逺而不入于里耳因撞而碎之鬻诸铁冶之肆客有语叔夏而恨之者叔夏曰子以是物为有知乎客曰昔者夏后氏既平水土贡金九牧铸为九鼎以察神奸是岂是物乎吾闻剑有干将实能变化飞徙今是鼎能夜烛以光奚其无知叔夏曰甚矣子之好古也茍是鼎有知则曷不求售于子而卒炫耀踣毙于野人之手古之山罍牺象玉磬大璜是皆精微贵重太古博雅之寳也今皆安在推而言之伊耆氏之苇籥有虞氏之刚泰夏后氏之琖殷之斚周之爵秦玺赵璧隋珠汉鼎兹其或毁于无知或迁为异物或混乎水土或化为泥沙子能一一而保其无恙乎重华禅夏两防无闻鸣条既伐四琏亦戢商受殄防六瑚继毁幽厉播迁八簋不守惟其陵谷变迁盛衰迭运大者天地且不能以长久而况于是么尠之物哉必若子之言则是寳玉大弓不出鲁府璆琳琅玕终贡一姓殷之祭器不抱以适周而齐之大吕不藏于燕室也物咸久视而不变则是锡铜山垒金谷者不必饿圜扉稿东市印累累绶若若裂土而侯者不必罗雀门乘牛车阿房之宫鲁灵之殿章华姑苏之台不必飞灰烬成草莱游麋鹿而号狐狸也非其伸者不得不屈往者不能不返乎且是鼎也出之于土而入之于冶也其利农事而为锄为镈乎将捍患难而为防为铩乎抑为镬以承烹餁乎将为鉴以别妍丑乎如其无知则方其为鼎也不知其为鼎也及其为锄为镈为防为铩为镬为鉴亦不知其为锄镈防铩镬鉴也如其有知彼方见世礼崩乐废古器无用乃发其神光自贬以求有益于世返古而变今出无用以求有用子又何必啧啧然惜之哉方且有人于此淳厚朴野息机絶知其处世龃龉而莫能入其于人踽凉而无所亲貌类无知言若无用其不悦于众目不入于里耳有甚于是鼎久为天下所摈弃子不此之惜而乃不释于彼何无所厚薄重轻于其间哉客于是目瞠而不瞬舌举而不下自咎失言唯唯而退
　　缉篱説【夏良胜】
　　夏子居东洲规洲之隟为圃衍旷可蔬果自给旦且接宾者以滨于水不可堵雉乃篱之或因其故或革而新榦之以木横之以竹编之以棘攟防之以藤而防之以蔓自为宻矣逾旬月而荛牧童日耗之或欹焉或缺焉或穴焉或踣焉马牛得而场焉往来得而蹊焉行者得而代燎焉举火者得而代薪焉未终歳而更治者三圃人以病告夏子怫然曰恶用是耶劳吾虑费吾赀鞠茂草具财用适资马牛与路人吾将通撤之而不圃焉若我何有僮跪而进曰诚费矣然朝夕而饔飱堂奥而宾友蔬果必有其直计歳出几何殆恐费甚也壊而脩之功亦过半而撤之则天地不尽利而畜吾僮者何为请再治之保无虑也夏子曰唯僮乃穷日并力以治榦则益以深横则益以髙棘则益以厚而藤蔓周遭若其素植视昔甚宻钩衣破面人不得而近也刮毛挂角马牛不得而冲也置析木以警荛牧童不得入而居行者不得取也既旬而定圃人得以利矣夏子往观之进僮而劳之曰诚尔治之宻也尔志之定也人思籓卫其身心者顾不若僮于圃也哉僮有言亦可受也哉
　　墓祭説【李濓】
　　或问墓祭礼乎李子曰非礼也曰古有之乎曰三代以前无有也曰周礼春官冡人凡祭墓为尸周礼亦不足法乎曰周礼所谓祭墓谓有事于墓而祭后土氏也非谓祭祖先之墓也如祭祖先之墓则子孙当为尸何以尸冡人也曰孔子曰望墓而为坛以时祭圣人固常言祭墓矣子以为非礼何居曰非是之谓也曽子问宗子去在他国庶子无爵而居者祭乎而夫子告之曰望墓而为坛以时祭盖庶子贱不敢入庙故不祭于庙而望墓以祭权也重宗也非谓得祭于庙乃舍之而祭于墓也曰然则祭墓起于何时乎曰汉人为之也曰何以知之曰秦不师古起寝于墓侧汉因之不变诸陵寝皆以朔望伏腊及四时上饭建武间世祖西幸长安祠髙庙遂有事于十一陵显宗改元永平春正月帝率公卿以下朝于原陵如元防仪此墓祭之始士民仿效皆舍庙而祭墓此礼家之所深慨而举世不知其非者也何以言之人子之所以事其亲者有二曰墓曰庙而已矣人之有生也神与体合而其死也神与体离以其离而二之也故于其所见而疑于无知者则藏之而不忍见其亡于其不可见而疑于有知者则求之而如或见其存藏之而不忍见其亡之道也求之而如或见其存祭之道也是故家有庙郊有墓墓藏体魄而致生之不知者也庙聚神魂而致死之不仁者也仁知亡而人之道熄矣而谓达礼者为之乎延陵季子吴之习于礼者也观其言曰骨肉复归于土命也若魂气则无不之也夫骨肉复归于土此精气为物之有尽者也魂气无不之此游魂为变之无方者也是故当之日槥形而掩诸幽既之后迎精而返于家方其迎精而返于家也一旬之内五祭而不为数惟恐其不聚也及其除丧而迁于庙也一歳之中四祭而不为疏惟恐其或散也乃若墓也者吾亲之体魄所藏而神魂之聚弗在于此是以时展省焉展省之礼即俗之所谓拜扫也非祭也子未读檀弓乎昔者子路去鲁谓其友顔渊曰何以赠我曰吾闻之也去国则哭于墓而后行返其国不哭展墓而入未闻祭墓也舜禹南廵崩不返禹非不思其君啓非不思其父而未闻有飨陵之举盖时飨在庙也唐开元诏曰寒食上墓礼经未闻近代相承浸以成俗士庶有不合庙祭者宜许上墓拜扫亦未闻祭也后唐庄宗每歳寒食出祭谓之破散流风迄今莫有正之者吁可怪已曰考亭先生家礼世皆遵用之而墓祭之仪亦具焉审非礼先生何以取之曰家礼本诸仪礼及温公书仪程氏遗书而作仪礼无墓祭之文温公明以祭墓为不可程氏之书亦无是説矧家礼乃先生修辑未成之书为一行童窃以逃去弗及改定至先生易箦始出故其立论多与晩年不合先生他日又曰古人无墓祭唐人亦不见祭但是拜扫而已君子于此不茍从非矫世也守礼也曰时当寒食雨露既濡倾城士女皆之墟墓间罗馔酹浆攀号洒泣而守礼君子亦有先人坟墓者也当如之何曰先王致礼致严于庙以尽人之情而藏魄于幽以顺反原之变君子于此必有所处矣盍当乡俗上塜之时斋戒易服先祭于庙必诚必敬以申嗣续孝思之心翌日率子孙咸集墓所培灌松楸省阅兆域加蔂梩之土以崇若堂之封拜扫事毕然后祭后土氏于茔之北【四明黄润玉曰后土之名似过尊宜名曰司墓之神】布席盥祝一如家礼厥明洒扫以下之仪则古礼今俗庶几两尽而仁知之道举得之矣何必设祭于墓以取知礼者之讥诮乎曰墓祭固非礼然出于孝子慈孙报本追逺之至情于义亦无甚害者君子从俗可也何深非之曰不可伊川有言嘉礼不野合野合则粃稗也故生不野合死不墓祭人子孝思不忘惟専精于庙享而已矣此亦求之于有而不求之于无之意也非洞达神之情状者其孰能知之














　　明文海巻一百四
　　钦定四库全书
　　明文海卷一百五　　　　　余姚黄宗羲编説五
　　医説【李濓】
　　李子曰上古圣人之置医也为凡民耳是故凡民有医君子无医客闻而愕曰异哉言乎敢问君子之无医何也曰医为凡民设而不为君子设也曰子之言亦有所本乎曰有曰见诸何书曰周礼天官医师之所者有食医有疾医食医掌王之饮食疾医掌万民之疾病各司其事世守其职而君子惟放王之所食【放甫往反】故王暨君子皆不言疾盖摄养有道自无疾也无疾故无医曰疾医吾常闻之矣敢问食之有医何也曰此古人治未病之方也易颐之象曰君子以慎言语节饮食庄生曰人之可畏者袵席饮食之间而不知为之戒者过也今夫百病之起皆由于气血之不和而气血之不和皆由于饮食之失节是故食医之侍王也调和五味各适其均所以保育天和俾弗偏胜以养夀命之源也曰愿闻其详曰天有五行歳有四时人有五藏庖有五味奉时从化病乃不生春为阳中其气温而王之食齐眡之【食音嗣齐才细反下并同】食宜温也夏为阳盛其气热而王之羮齐眡之羮宜热也秋为隂中其气凉而王之酱齐眡之酱宜凉也冬为隂盛其气寒而王之饮齐眡之饮宜寒也春属木木之味酸春主发舒宜多酸以收之夏属火火之味苦夏主解缓宜多苦以坚之秋属金金之味辛秋主揫敛宜多辛以散之冬属水水之味醎冬主凝栗宜多醎以耎之而又调以滑甘谓利其窍和其中也它若牛宜稌羊宜黍豕宜稷犬宜梁鴈宜麦鱼宜苽莫不以地之所产而合天之所产弗反其正弗戾其宜而摄养之道备矣是故王心常清弗为物所淫王体常宁弗为物所侵不特王之一身弗搆疾而已也中和致而位育臻五事修而休徴应灾害不生沴厉不作而举斯世之民同归于夀域故曰敛时五福用敷锡厥庶民夫食医调摄王躬其功用之大有如此者君子读书穷理以格物致知为事而格致之大防有切于理身之大者乎故君子之饮食恒放乎王曰恒放者言不可以一日废也若恣口腹之所快徇嗜欲于无涯以致病邪交攻而后问医而亦蠢蠢然无知之凡民耳夫奚贵于为君子耶是故周官疾医施于万民而君子不与焉者以其饮食有节起居有常胃气疏畅脉络平昌耳目聪了筋力壮强期颐耄耋既夀且康或偶有小疾将不药而自愈矣岂有至于神枯形败尫羸耗竭不可救药之地哉故曰圣人不治已病治未病不治已乱治未乱夫病已成而后药之乱已成而后治之譬犹渇而掘井鬬而铸兵不亦晚乎呜呼君子之所以异于凡民者以其知道也惟其知之是以慎之穷则调燮乎一身达则康济乎天下推此达彼其道一也世岂有不善理身而善理国者乎故曰君子无医非无医也不俟医也客再拜曰闻教矣而今而后吾始知自爱其身也夫
　　纸説【李濓】
　　书契既作式代结绳隆古用竹简嗣易以缣帛依书长短随事截之名曰幡纸故其字从糸贫者无之或用蒲冩书若路温舒截蒲是也夫简重缣贵蒲脆并不便于人故传书亦少后汉和帝时中常侍蔡伦有巧思始剉故布捣抄作纸故其字从巾又捣故鱼网作纸曰网纸桑根楮谷麻藤诸皮皆可抄纸世称蔡侯纸是也余尝观天下之物暴殄至甚者无如纸何以言之当纸之未兴也简牍刀笔而已故三皇五帝三王之典谟训诰下逮先秦古书国不能备而况于家乎始皇焚书固其虐政亦由书之少故防之易耳自有纸以来録摹甚易非圣之书无益之籍日新而月盛粃文瘉诗在在锓梓而纸之费歳不下几千万计此则暴殄者一也近世法令繁苛上以虚文令下下以虚文应上簿册公移填塞官庋榜文告谕徧满垣壁天下几困于文法而絶无实用于民时人之谓故纸世界此其暴殄者二也士不修行而习于浮辞挥毫伸纸动千百言曽无少闗于身心性情之实其甚无谓者科举程试之文也决裂章句侮圣人之言记诵套括迎合主司以幸一得比歳以来书坊非举业不刋市肆非举业不售士子非举业不览问之则不知用之则不错一登仕版旋学律例视此为唾去果核无复用处此其暴殄者三也古者祭祀用牲币秦俗牲用马唐宗凟于神王璵始凿纸为钱以代币凡祷祠必焚纸钱加以画马谓之纸马今江浙之贾水舸陆车载纸贸易者舵相摩而毂相击也而纸用之几半十室之邑数家之村必有鬻纸马之肆寺庙坛壝斋醮祭无处无时而不焚化此其暴殄者四也鸣呼耗费之端有此四者而在上者不为禁在下者不知惜裁成天物有志于经世之学者必不恝然于此也余尝读舒元舆悲剡谿古藤文而憾其意犹未尽也故着是説以谂世之君子或少啓其珍重爱啬之心而下笔弗敢轻用之弗忍易则区区刍荛之言庶几少有补于斯世乎
　　乗轿説【李濓】
　　或问服牛乗马引重致逺以利天下盖取诸随吾闻诸易矣然则仕者之乗轿也果昉于何代乎李子曰古无是制也故不见于经汉淮南王安諌击闽越书有曰舆轿而隃岭轿始见于此按后汉井丹传信阳侯隂就光烈后弟也以外戚骄贵丹在就坐上见左右进辇乃笑曰吾闻桀驾人车岂此也就不得已而却辇繇此观之是两汉之君尚未有舆人辇者而臣岂有用肩舆者哉魏晋以来朝士皆驾牛车或乗马三公大臣有老病者君命赐舆犹力辞乃受昔钟繇有膝疾拜起弗便华歆亦以髙年疾朝见竝令载舆工殿唐太宗时司空房龄病稍间诏许肩舆入殿太子少师李纲有脚疾太宗赐步舆令宿卫之士举入东宫此皆出于一时特命岂贵显者所得通用邪慨自命车制废而轿兴焉或谓之檐子或谓之兠笼百官有疾病者皆必陈牒中书及御史台而后敢御见诸黎植之所奏者可考也【唐令要】乃若贯髙以箯舆载疾潘岳以板舆奉母陶潜以蓝舆代步与夫野人防客所乘笋舆竹舆之类皆两人扛之以行非若今之制也荆公之居金陵出防惟乗驴或劝其用肩舆公艴然曰自古王公贵人虽不道未尝敢以人代畜吾何敢用肩舆乎由是知唐宋以前元臣大僚未闻有乗轿者迨南渡以后江表人士无不乗轿者尝观汪藻集中有行在百官谢表许乗轿则当时官无尊卑皆得乗轿可知矣程大昌曰百官得于寓京乗轿自驾幸扬州始后遂不复乗马惟从驾则乗之祖宗时臣僚虽在外亦不许乗轿也【演繁露】我国家定制两京文职三品以上者许乗轿四品以下虽堂官亦乗马得以方杌随其在外服司府州县官并乗钦给马若武臣自公侯伯以下皆乗马亦不得用方杌有弗遵者罪以违制士夫老病闲退去京逺者从便载在令甲炳如也属者阃司亦乗轿市人见而哗之咸以为自昔所未有而观察弗之诘台臣弗之问良可叹也传曰上下和同虽有贤者无所立功甚哉和同之为害也又按唐车服志开成未定制宰相三公师保尚书令仆射及致仕官疾病许乗檐子如汉魏载舆步舆之制三品以上及刺史有疾者亦许暂乗夫唐制如此当时藩镇防扈之臣亦未有敢僣逾者而今乃有之吾不知彼何所据而乗之也区区悬车林壑久矣一切世事絶不相闗或因或问而为此之説以贻之亦聊以识吾感尔頋空言夫何补哉噫
　　相説【罗洪先】
　　隂符经曰心生于物死于物机在目余少时读之感其言间以试人凡其恭傲恕刻刚柔明闇之情皆不必与羣居可以得其大都然揆其终身夀夭贵贱贫富虽间有值莫能防其久近与其果然否已而闻形家语尝试其术则于夀夭贵贱贫富之防十不五值而于余之所谓恭傲恕刻刚柔明闇之情不能庶几十一焉嘻岂所习者分凿于部位混淆于气色而遗其所谓机欤夫恭恕刚明之士不能多得其于贵夀而富又常不能以相兼而刻傲柔闇者往往皆是闻利达则色津津然以喜语贵夀与富稍淹缓亦所不乐况敢直指其贫贱夭折耶故持术太严则喜者常少而忿怒相接者殆无虚日日以忿怒而赖得糈以自养其不祸者几希彼方幸糈之得祸之不及而何尽计其术之騐则其出言之机盖可縁也余未第时乡人皆騐崇仁冯髙言虽不吉无其忿怒且多礼貎者岂又得出言之机于轻重先后之际故无所犯耶不可知也余归田冯适来过以其旧所騐者为言余深嘉其术然为之惧不细也凡人敢于为恶者将以求富与贵而冀多夀以享之者也其不敢纵恣者以将来未可逆睹故且犹豫而不决夫疑则谋缓谋缓则为力浅为力浅则其贻患也小而近及其既得而始自信则心满志遂歳月迈而血气衰无复能出逺虑是乌可与早见哉今某言出人人可以持鉴自决而纵恣其邪心其相之不类者若可少杀其頋望矣然其平日邅回于声誉掩饰于形似者固将有待也所计不效又独当困穷将亦不胜其愤恨而或肆其倾陷排挤之毒以中伤人人亦孰能御之是子之术于助恶也实深安在其能机也为子计有説相之生防皆由于心此形家语也引而伸之号于人曰吾相相先相心心相善则相相随之汝贵夀而富由某善也汝勉之而傲柔闇祸不旋踵矣不闻然脐拉胁者耶汝贫贱而夭由某恶也汝改之如恭恕刚明福亦不旋踵矣不闻遗带编竹者耶如是则喜者畏怒者平日以邀糈而人无愤恨是子之相得生机也术乌乎云
　　郭氏立后説【罗洪□】
　　礼同宗可以为人后此为生者言也故曰为人后者为之子既为之子情専于此势不容以他分故为其父母降服后世因之名亦遂易此礼之正也郭君伉以子汝器为叔父蔚州公后在既死数十年后蔚州不知子巩之夭与汝器复未接面是于情不可得而推此礼之变也礼既变处之者亦当有异宜伉之有疑也伉之言曰祖孙不可言继嗣谓承其祀可也斯言似矣虽然是遗巩也书于谱也何所属乎夫为后于生者其情専其事烦为后于既死也其义重其事简何也主于承祀焉耳矣知蔚州不可无祀则虽侄孙可也岂必易子孙之名且巩既无子矣頋安所得孙乎名不易则叔巩可以享侄祀自无所遗故处礼之变者据事实而以义防之虽圣人复起所必同矣于蔚州之主则题曰显叔祖旁书曰为后侄孙男某奉祀于巩主则题曰先叔考旁书曰为后侄男某奉祀妣亦然叔侄不必易名则父母不必降服明书为后奉祀则其义甚重后世永为蔚州之裔不敢他适情与义可兼得也于伉之谱书其旁曰五子以第四子汝器为叔父蔚州公后于巩之谱书其旁曰无子从兄伉以子汝器为后奉蔚州公祀则伉之情伸汝器之为后有所主书之谱为顺传之将来可以为法所谓名正言顺而事成也郭君其何疑
　　史説上【黄省曾】
　　武宗皇帝晏驾之明年大兴史事内则开十馆以作述外则尽郡县以修纂尝闻之师少傅太原公曰班固死天下不复有史矣此诚不满于今之史也古之史也掌载有専官言动有注记故所撰皆实録今之史也于一世之终而追笔乎数十年之事在位者或去而老老者亦复物故焉得尽精神面貌而详书之也所以成者惟前后奏疏与墓铭二端奏疏之言亦多淆乱真实尝观宋之人如伊川考亭咸大儒也一则目以为奸人一则比以为正卯惟其所恨而致讼焉若此等疏亦可遂信而书之乎至于今之言官纰缪尤甚则奏疏不可尽据矣古之墓铭惟述生死歳月以为陵谷之防至于后来为子孙者于其先之没莫不盛扬其善揑怪指空无有穷极试观于今之世家孰无铭铭孰无善则是凡有铭者皆可书而传也何尧舜之代尚有凶人而今皆比屋可封之君子乎是大有不然者也以罪而黜者志得掩其罪以墨而去者志得盖其墨愚尝曰墓志立天下无恶人矣十文九诬何足为信然则为史之道奈何曰亦惟以天下之公是公非者为之而已矣有是心而位馆阁者岂少哉独袭沿之不易则其流未可卒改耳愚尝有志于此而无风云之便徒抱恨于林壑设使马迁不世太史班固不预兰台则抱恨亦若省曽而已乌能成一家之言光照日月乎呜呼有其事不得其人不可语史也有其人不専其事亦不可语史也必有其人矣而又専其事则迁固之业何难为哉
　　史説下
　　闻之长老髙庙实録一百八十余巻学士解公軰掌之文庙实録一百三十巻大学士三杨诸公掌之修髙庙时列传有洪武之记注有金匮之勲劵以是一时鹰扬之佐制作之臣咸得轩轩磊磊与神功峻徳并耀而无缺没至于修文庙时列传不知当柄之臣何故抹杀其事每载一人不过述其姓名科甲转厯归老如由状然中间略见其为人若何而已虽有殊功显谟竭力社稷抗法万世一切不録皆随飘风春荣以澌防焉耳噫造俑之人亦不仁矣哉自是厯朝以来遵习为法善者无大褒恶者无深贬而劝惩之意亡矣夫蹇蹇匪躬之士所以捐生命弃坟墓焦心虑以建尺寸之功者徒恃青简之名可垂耳今又不然则人亦何所劝而忠荩生哉为史若此大非国家之福也昔迁固之史每传一人则不特功徳言语了了无遗模冩如画又且并其形态之状以铺张之今専官已罢固不可以望此矣然亦当稍祖其意纵横求之宁繁毋略尽録其长务令不朽若于今可详之时遂忍致其落落则年移世改文献凋零固将尽一世英雄之善而扫荡之矣虽有良史之才又乌得凿空影响而书之哉或曰造俑之人以善恶难知而性情无定不若平平书之为无愆也殊不知善恶难知者天下亦鲜设有是人何不遂书其难知之状其他如有善七而有不善三则书其七而不掩其三何为不可有不善七而有善三则书其七而不废其三亦何为不可善善恶恶随其剂量多寡而信书之如冩真然凡面目口鼻肥瘦长短一一与之差别则亦何为而不善哉特由作俑之人无其智又无其才且或挟妬嫉之私存祸殃之惧故缩避含糊草草应制求塞史官之名而已矣以是讹承谬踵至于今日而犹未已也庙堂之上贤俊罗盈必有能变之者
　　致良知説【薛应旂】
  </div>
  <div class="pagination">
   <a href="明文海_page25.html">
    上一页
   </a>
   <span>
    ...
   </span>
   <a href="明文海_page21.html">
    21
   </a>
   <a href="明文海_page22.html">
    22
   </a>
   <a href="明文海_page23.html">
    23
   </a>
   <a href="明文海_page24.html">
    24
   </a>
   <a href="明文海_page25.html">
    25
   </a>
   <span class="current-page">
    26
   </span>
   <a href="明文海_page27.html">
    27
   </a>
   <a href="明文海_page28.html">
    28
   </a>
   <a href="明文海_page29.html">
    29
   </a>
   <a href="明文海_page30.html">
    30
   </a>
   <a href="明文海_page31.html">
    31
   </a>
   <span>
    ...
   </span>
   <a href="明文海_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
