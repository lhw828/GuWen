<!DOCTYPE html>
<html>
<head>
    <meta charset="UTF-8">
    <title>文苑英华 - 第 551 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 551 页/共 634 页</h1>
    <div class="content">　　枢宻论一首　　　　材之大小论一首
　　四维论一首　　　　辩迹论一首
　　明贽论一首　　　　三不欺先后论一首近代节士论一首　　旧臣论一首
　　谋议论一首　　　　三惑论一首
　　诚节论一首
　　枢宻【旧唐书作机】论【并序】　　　　　徐彦伯
　　时公卿士庶【旧唐书作王公卿士】多以言语不慎宻为酷吏所防彦伯乃著论以诫于代其词曰
　　书曰唯口起羞惟甲胄起戎又云齐乃位度乃口易曰慎言语节饮食又云出其言善千里应之出其言不善千里违之礼亦云【川文粹作曰】可言也不可行也君子不言也可行也不可言也君子不行也呜呼先圣知言之为大也知言之为急也精防以劝之典谟以告之礼经以防之守名教者何可不循【旧唐书作脩】其诂训而服其糟粕乎故曰言语者君子之枢机也动【唐书作发】则物应【文类作枢机发则物应】物应则得失之兆见也得之者江海比隣失之者肝胆楚越然后知否泰荣辱系于言乎夫言者徳之柄也行之主也心之志也【唐书作志之端也】身之文也既可以济身亦可以覆身故中庸镂其心右阶铭其背南容三复于白圭殷【唐书作箕】子九畴于洪范良有以也是以掎摭瑕玷详黜【唐书作叅详】躁竞审无恒以阶乱将不宻以致危利生于口森然覆邦之说道不由衷变彼如簧之刺可不惧之哉其有识暗邪正思虑微形【唐书作虑微形朕】破金汤之籥伐【唐书作封】祸乱之根用呫嗫为雄辩【唐书作用诂讘为全计】以号呶【唐书作詉】为令徳至若梧宫问答荆齐所以奔命韩魏加肘知伯所以危残蔡侯防息妫也亟招甲兵之罚郑曼围宋【唐书作图宋】卿也而受鼎镬之诛史迁轻议终下蚕室张纮诡说更齿龙渊【川粹作泉】凡此过言其流匪一或秽犹粪土或动成刀劔或苟且其心或脂膏其体【唐书作吻】挟邪作蛊守之而不懈往輙破的去之而弥逺亦何异寒【唐书作韩】臯聚音龙也羣吠得死为幸何脩名之立乎虽复伯玉沮顔追谢于元凯蒋济遗恨失誉于王陵犀首没齿于季章曹瞒齚舌于刘主当何及哉孔子曰予欲无言又云终身为善一言败之惜也老子亦云多言数穷又云聦明深察而近于死者议人者也何圣人之深思伟虑杜渐防萌之至乎夫不可言而言者曰狂可言而不言者曰隠钳舌拱黙曷通彼此之懐括囊而处孰啓谟明之训则上言者下聴也下言者上用也睿喆之言犹天地也人覆焘而生焉大雅之言犹钟皷也人考击而乐焉作以龟镜周【唐书作姬】公之言也出为金石孔【唐书作曽】子之言也存其家邦国侨之言也立而不朽臧生之言也是谓徳音诣【川文粹作谐】我宗极满于天下贻厥后昆殷宗甘之于酒醴孙卿喻之以琴瑟阙里重于四时郢都轻其千乘岂不韪哉岂不休哉但懋绩远大【唐书作懋探大猷川粹作茂绩逺世】克念丕训审思而应精虑而动谋其心以后发定【唐书作择】其交以后谈不趦趄【唐书作蹙趋川粹作戚趋】于非党不屏营于诡遇非先王之至徳不敢行非先王之法言不敢道翦其累累【唐书作谍谍】之绪扑其炎炎之势自然介尔景福保兹终吉【唐书作锡兹纯嘏】则悔吝何由而生怨恶何由而至哉孔子曰终日行不遗已患终日言不遗已忧如此廼可以言也戒之哉戒之哉
　　材之大小论【已见三百六十三巻】　　　李　华
　　四维论　　　　　　　　　柳宗元
　　管子以礼义廉耻为四维吾疑非管子之言也彼所谓廉者曰不蔽恶也世人之命廉者曰不苟得也彼所谓耻者曰不从枉也世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不苟得者岂不以苟得为不义而不为乎虽不从枉与羞为非皆然【集有也字】然则亷与耻义之小节也不得与义抗而为维圣人之所以立天下曰仁曰义仁主恩义主断恩者亲之断者宜之而理道毕矣蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则防若义之絶则廉与耻其果存乎廉与耻存则义果絶乎人既蔽恶矣苟得而【文粹无而字】从枉矣为非而无羞矣则义果存乎使管子庸人也则为此言管子而少知理道则四维者非管子之言也
　　辩迹论　　　　　　　　　刘禹锡
　　客有能通本朝之雅故者曰时之污隆【集作崇】视辅臣之用房与杜迹何观焉建官取士之制地征口赋之令礼乐刑法之章因隋而已矣二公奚施为余愀然曰三王之道犹夫循环非必变焉审所当救而已隋之过岂制置名数之间耶顾名与事乖耳因之何害焉夫上材之道非务所举必的然可使户晓为迹也吾观梁公之迹章章如县防【集作寓川文粹作万】矣曷然哉请借一以明之史不云乎初太宗怒浑戎之横于塞也度诸将不足以必取当宁而叹曰得李靖为师快哉靖时告老且病矣梁公虚其心以起之靖忘老与病一举虏其君郡县其地而还夫非伐国之难能也起靖之难能也靖非不克之为虑居功之为虑也古之为将度柄轻不足以遂事重则嫌生焉是以有辞第以见志有多产以取信有子质以防贰有嬖监以虞谤其多患也如是若靖者名既成位既崇重失畏偪其患又甚焉微梁公之能尽才能捍患能去忌能照私彼姑借旧劳居素贵足矣恶乎起哉夫岂感空言而起耶心相见久矣夫岂小信而要耶道相笼久矣其后李敬擅能失材臣而败随之林甫自便进蕃将而乱随之由是而言固相万矣子方规规然窥上材以户晓之迹此吾之所以不取也若杜莱公者在相位日浅将史失其传然以梁公之鉴裁自天防府遂以王佐材许之则是又能以道笼房公者矣房之许与迹孰甚焉客无以应而作刘子曰观书者当观其志慕贤者当慕其心循迹而求虽博寡要信矣
　　明贽论
　　古之人动必有以将意故执贽之道自天子逹焉夫芬芳在上臭逹于下而温粹无择有似乎圣人者鬯也故用于天子清越而瑕不自揜洁白而物莫能污内坚刚而外温润有似乎君子者玉也故用乎诸侯执之不鸣刑之不嘷似死义者乳必能跪似知礼者羔也故卿执焉在人之上而有先后行列者鴈也故大夫执焉耿介而一志雉也故士执焉视其所执而知其任是故食愈重而志愈卑位弥尊而道弥广耿介之志唯士得以行之何也务细而所试者寡齿卑而所蔽者众言未足以动聴故必激发以取异行未足以应远故必砥砺以沽闻借令由士为大夫舍雉而执鴈其志也随之顾【集作故】耿介之名不施于大夫矣况其上乎然则为士也不思雉之介为卿也能思羔之礼欤今夫或者不明分【集作介】推理而观之则曰此居下而嗜直者是必得志而稔其讦矣彼当介而务者是必处高而肥其徳矣曾不知讦当其分【集作介】则地易而自迁非其所则志遂而无制矣于戱责士以卿大夫之善犹喻君以士之行耳予以执贽之道得其分【集作介】苟推分【集作介】明矣求刑罚之僣滥得乎
　　三不欺先后论　　　　　　吕　温
　　昔宓子贱为单父也人不忍欺之国侨为郑也人不能欺之西门豹为邺也人不敢欺之此皆为政不同同归于理作干事之称首贻牧人之经范汪洋古今辉焯图史穷理而语固有优劣择善而行岂无先后请试论之子贱仕衰乱之鲁而邑偪强齐仗义为城池倚仁为干橹当鲸吞之大敌鸠狼顾之遗黎涣离形检妙用心术惠训不倦乃无得而称视民如伤而不有其爱感而动之隂阳运于无言诚而明之日月悬于方寸是则不求不欺于人而人不忍欺矣子产摄晋楚之间而靖恭尔位【集作次】役智利物躬励俗守之以信行之以礼告之以慈惠临之以明察如镜洞照如衡诚悬是则求人不欺而人亦不能欺矣西门豹当战国之际【集作初】而克脩茂绩身为【集作有】纪律言有典章刚包其柔威克厥爱权之以法制董之以刑罚火烈人望霜清物心是则责人不欺而人固不敢欺矣夫不忍欺者至诚潜感是曰上徳尧舜之吏也不能欺者明智旁达是曰有政三王之吏也不敢欺者严威允济是曰能刑五霸之吏也诚不足至于智智不足至于威大小之间朗然可见然而事在折理资渐致徳宜全举道贵兼通必也脩诚而弃智诚未至而致理或亏任智而废威智未周而暴乱将起不若兼【集作总】而行之迭收其効一之日二之日刑明威立使人畏而不敢欺三之日四之日智达政成使人敬而不能欺五之日六之日志孚诚格使人感而不忍欺以寛济猛同二气之【集作而】和平自迩陟遐比三才之【集作而】具羙苟非全徳大噐其孰能至于此乎若不暇防其源流统其宗极而姑【文粹作始】定优劣直论先后则尧舜之吏与王霸不同年而语矣
　　近代节士论　　　　　　　李徳裕
　　客又谓余曰近世将相既已闻之矣敢问士君子身在下位而义激衰世者有其人乎余曰焉得无之丁生魏生是也昔盖寛饶多仇少与在位及贵戚人与为怨唯谏议大夫郑昌愍伤寛饶忠直忧国为文吏所诋挫上书曰山有猛兽藜藿为之不采国有忠臣奸邪为之不起寛饶上无许史之属下无金张之托职在司察直道而行郑昌可谓好是正直矣梅福南昌一尉耳与王章无荐引【集作宠】之私无游宴之好当王鳯之世权归外戚上书曰鸢鹊遭害则仁鸟増逝愚者防戮则智士逺退折直士之节结谏臣之舌羣臣皆知其非然不敢独【集夲作能】争天下以言为戒最国家之大患也梅福可谓不畏强御矣余顷嵗待罪庙堂六年窃位而言责之官执宪之臣屡【集作属】荐丁生称其有清直之操亦有毁之者曰体羸多病必不能举职余惑是说未及升之于朝而一旦触羣邪犯众怒为一孤臣独夫正言无避亦郑昌梅福之比也昔贯高竟能以不死白王而高祖贤其然诺戴就不忍以臣谤其君而薛安感其壮节周燕宁恨于不食陆绩岂辞于禁锢世歴千祀有此几人魏生为酷吏所逼终不诎服辞义雅正有古人之风亦贯高戴就之俦也呜呼田叔孟舒皆位显于朝而魏生以舆疾逺窜溘尽道途疑其幽魂必上诉于天矣或曰自古名节之士鲜受厚福岂天意于善人薄耶余曰非也夫名节者非危乱不显非险难不彰免鈇锧全性命者尚十无一二【集作二三】况福禄乎若使不受困辱不婴楚毒父母妻子怡然安乐则天下之人尽为之矣何贵于名节者哉
　　旧臣论
　　或问先王论道之臣事后王乎曰不改先王之道则事之改先王之道则去之以事尧之心事舜禹者其咎繇益稷乎以事武王之心事成王者其周召乎以事汉高之心事惠帝者其萧曹乎曹叅尚不易萧何之规况高祖之道昔区区楚国醴酒不设穆生先去且穆生岂为已乎盖伤废先王之道不忍见后王之靣其不去者焉得免胥靡之恨哉魏晋以【蜀本作已】降居相位者皆腼靣愧心而已又有攘臂于其间者掎摭先王之道以讳旧过改张先王之道以媚新君弃先王之故老以掩其羞用先王之罪人以恊其志若天地间无神明则已傥有神明鬼得而诛之矣
　　谋议论
　　欲知谋议之用舍身名之荣辱观其立论何如【集作可知】也切于时机明于利害人主易晓当世可行其谋必用而终有后咎晁错主父偃是也何者切时机明利害皆怨诽所由生主享其利而自罹其害谋濶意中言高防远其道可法其术则疏必有高名而不用于世贾山王阳是也谋既【集作议】不行故能无患智足应变道可与权言虽切于人情意常笃于礼义谋不尽用而身无近忧贾谊是也故当汉文之世亦无高位余门客崔权其世叔即宋广平之维私也【崔世叔名犯庙讳】又尝预燕公代公之戎幕故知三丞相才业甚备曰广平好言政事燕公好言文学至于经国逺虑意鲜及之与代公言初若渉川未知所止寥廓广大莫见津涯味之既深恩【集作思】意愈宻代公尝为西北边将帅论四夷思虑必精逺则崔生【集无生字】之言信有徴矣凡侍坐于君子闻其言可以知其才术逺近用此道也
　　三惑论　　　　　　　　　王　□
　　炙毂子曰汉史载杨秉能三不惑歴代以为羙也然三惑之中利病各异论曰夫惑于酒者败贤能损道徳废家业颠狂致疾生于身躯夭折寿考故湏诫于过度也且阮籍刘伶陶潜毕卓皆惑于酒悉无所成至于得溺酒名而已夫惑色者壊礼乐损门风伤残形骸耗蠧金帛怨虽不敛于夷夏政且有妨于霸王齐桓内宠如夫人者六姬外嬖竖貂【疑作豹左传寺人貂】雍巫【即易牙也】衞灵同斛浴者三人内爱南子外滛弥瑕之类是也夫惑于财者小则亡身破家大则辱先防国聚鹿台之钱积巨桥之粟掊【一作擭】胎拾卵惟利是求盗璧攫金刑戮不惧而又必厚于已而薄于人则义不及于宗亲恩不加于左右如此必不得人心而失众情孟子曰推恩足以保四海不推恩不足以保妻子故君视臣如手足则臣视君如腹心书曰抚我则后虐我则讐斯之谓也苟专利矣则嘉言令猷弗得闻矣过谬错误莫得知矣近侍者倳刅以懐憾疎逺者聚谋衅待舋憾舋一发身首分离传曰象有齿以焚其躯贿故也又曰疋夫无罪懐璧其罪则三惑之甚其在兹乎昔汉高祖使隋何说黥布归汉布既谒汉王倨慢布悔来欲自杀及就舍供帐与高皇无异布乃大恱燕丹之奉荆卿也子女玩好恣其所欲然后渡易水不以为寒刺秦王视死如归夫黥布荆轲雄杰之士也犹以服馔声色变以移志况今将帅士伍乃中才之士乎若不结之以信义厚之以恩赏彼安肯效命死节为贪鄙恡啬之主哉故士有言曰尔之财贿尚惜我之性命讵可轻捐古语云使人造舟车犹丰酒食冀彼竭机功【疑作巧】则舟无毁溺之患车免颠覆之忧今驱防贤能驾御英杰餙甘言以诱掖矫礼貎以卑和欲其尽赤诚竭计防其用饴蜜以夸赚婴儿曽不知聦明之士见其肝胆镜其诈伪亦持虚以待虚设诈以御诈国士遇我我以国士报之众人遇我我以众人报之项羽刓印贤豪叛去曹公慢易天下鼎分是知三惑之中酒者致【疑】之可矣色者放之可矣财者下愚之丑行也致【疑】放逐刑戮所宜加投畀豺虎投畀有昊以谢乎众矣
　　诚节论
　　炙毂子曰汉史着诚节立名之士谓其能执一不回死义不顾虽汤鼎之威霜刃之刑不能脇之故节义彰明显于后世存无【一作则】愧于英俊没无【一作则】果【一作畏】于神灵荡荡然于暗室之中堂堂然行于日月之下卓为人杰乃有节有义之士也夫能如此者亦贤哲之一体客曰诚如是无乃滞于变通而能成功则拙【疑】杖节死义可矣既不能杖节死义又不能变通成功此谓之偷生无耻之夫昔李陵降匃奴又要成功致老母伏诛妻子弃市斯始规变通而终为负义且临患难履颠危虽商贾小人屠沽贱品犹能相拯于穷蹙尚乃任情于依托矧乎顶章甫冠拖缝掖衣口诵先圣之文胸懐徳义之典目曰儒士而无慷慨之心不有风云之操亦何以见分明之男子磊落之丈夫昔如敬通不脩亷隅杜笃请求无厌班固謟窦以作威马融党梁而黩货丁仪贪婪而乞贿路粹哺啜而无耻皆文儒之所贱贞介之所羞夫士无信不可以立身无义不可以立名无节不可以成功无忠不可以成事四者不懐则情同犬豕行比豺狼安足以齿于人伦哉客曰先生斯论不亦伤于嫉恶太甚乎对曰嫉恶不甚则好善不笃若见恶不能去则邪佞之人羣臻知善不能用则贤良之士引去苟懐诚节安得不嫉謟谀今公卿席客蔑冯谖毛遂之忠诚侯伯幙賔肆李园祖珽之欺诈或受赂卖主奉越以事吴或首防两端观成而望败穷其操心奸宄蘧蒢戚施与夫诚节之士执一不回死义不顾者亦何辽廓论未已客曰若乎先王之论诚亦富茂乃敛衽而退











　　文苑英华巻七百四十五
　　钦定四库全书
　　文苑英华巻七百四十六　宋　李昉等　编政理
　　正名论一首　　　　从道论一首
　　辩名政论一首　　　质无诚论一首
　　原仁论一首　　　　治论一首
　　创守论一首
　　正名论　　　　　　　　　谢　偃
　　有【阙】文先生禀气冲和资灵杰秀理在防而必察言无赜而不探加以体局凝沉风格峻逺踪班马而高出嗣顔冉而委蛇于时日暖朱迟风清紫陌长廊赫奕高阁隂岑先生方该秘纪于千载释凝滞于万古于是席长筵列髦俊散缥帙布青编簮缨毕萃绮纨咸集乃有以司铠丈人戎服而至蓬首垢靣颊削背伛左挈防右提鞬□汗防尘不让而坐先生逆而目之顾而诮曰夫杖者位之基噐者名之实苟有叨窃咎悔必臻当今天下文明会昌御运举宇宙以宠【疑作笼】物驰日月而烛幽忠槩盈朝鹓鹭成列是以鸣玉曜蝉者耻方于周召披坚执锐者羞比于韩彭至于探择人伦招抚要言有羙斯达在噐无假文武异容正【一作止非】位辩方朱紫无杂任能授用咸得其所是以山无逋客野絶遗贤方欲阐文儒销锋刄陈爼豆散牛马肆志于礼场逰心乎文囿大啓石渠之署广开天禄之门搜寰内之琳球擢天下之杞梓旅之于东观防之于北阁考往圣之遗迹正先贤之纰紊欲令防言隠而更显至徳晦而复明然后草封岱之仪备射牛之皮【疑】今子齿既尽矣形又槁焉上不能贡防献竒析珪分禄下不能收视反聴养真存神以萤烛之末光而方増耀于日月涓滴之防润而欲拟浸于江湖其于余生固亦劳矣犹不免佩荷箙坐甲操锋见长劔而折腰对危冠而屏气以兹疲朽预此戎班防汚我文门亏辱我宰塾顾瞻传素能不恧乎大人于是俯而慙仰而谢逡廵避席敛衽而对曰仆闻用舍时也穷达命也物固有欲而不可弃此盖有力者走之岂在吾之所筭也且夫苟非其用则周孔无以措其心当其所能则犬马犹足効其力今请正名改服从子而游可乎先生曰噫子其不言几失子矣苟能易位余何简焉
　　从道论　　　　　　　　　李　翺
　　中材之人局【集作拘】于书而惑于众而【集无而字】传言违众不祥书云【集作曰】三人占则从二人之言翺以为言出于内【集作口】则可守而为恒则中人之惑者多矣何者君子从乎道也不从乎众也道之公余将是之岂知天下党言【集作然】而非之道之私余将非之岂知天下謷言皆是耶【集作然而是之】将是之岂图是之之利乎将非之岂图非之之害乎故大道可存是非可恒也小人则不然将是之先攫其利已将非之先怖其害已然则逺害者心是而非之视【集作昡】利者心非而是之故所以【集无此二字】大道丧是非汨人伦壊邪说胜庸可使众言必聴众违必从之耶且夫天下嗤嗤【集作蚩蚩】知道者几何人哉使天下皆贤人则从众可也使天下贤人二小人三其可以从乎况贪人以利从则富者之言胜柔人以生从则威者之言胜中人以名从则捐者之言胜而君子之处众则谆谆然如愚怡怡然如卑当言而黙者三游同而噐异则黙待近而责逺则黙事及而时未则黙小人俱不然所以君子慎言而小人餙言君子俟时而小人狥时也然则君子黙于众小人黙于独皆事势牵之岂心愿耶学而从之者得以择之矣呜呼治世少而乱世多贤者【集无者字】一伸而邪者【集无者字】百胜在上者言贵和而不贵正在下者言贵从而不贵得设使一室之中一人唱而千【集作十】人和一人和【集无此三字】一人讷则见在是矣【集无此四字】虽欲言之羣而訧之矣当是则见在是【集无此三字】和者人之喜黙者人之怨【集作怒】吾宁从道而罹怒乎宁违道而从众乎斯以辩之【四字集作斯所谓辩】难易而较【集作权】是非也【集作矣】或曰众可违而不可从不知乎【三字集作必乎】曰未也君子怯于名而勇于实吾非众之首众非吾之从君子完其力而已则奚以违理不吾之问辞非人必从君子耳其声而已则奚以违所谓君子者进退周旋羣独语黙不失其正而不罹其害者尽【集作盖】在此而已矣
　　辩名政论　　　　　　　　牛僧孺
　　史记商鞅见孝公以为鞅说之以帝王道公曰安得待数十百年以伯说之欲而未能以强国之术说之而公甚恱也似云强国非帝王之道又若云帝王之道必成于数十百年余愈恐后之为政者舍强国富人而别求帝王之道则溃溃然无指归矣请防而论之且君道无定名便国利人则君之道也然予非谓鞅之政必可以强国富人也而鞅之传曰令不十年而人大恱家给而人足怯私鬭而勇公战予则不知皇帝王伯舍此何为君道也且帝如轩辕虞舜乎斩蚩尤而革【书作格】有苖是不欲强其国欤王如夏啓周文乎防有扈而伐有崇是不欲强其国欤伯如齐桓晋文乎脩寓政而搜彼庐是不欲强其国欤况秦之患者六国若不先富其人未【一作而】强其国又可以高枕无为而成君道欤况皇帝王伯同位而异名者也孰谓皇帝之名优乎哉王伯之名劣乎哉君人者当务乎道适时不务乎名餙位也故舍名而就时者日昌舍时而就名者日亡宋襄之亡慕伯之名而失时者徐偃之亡慕仁之名而失时者鲁隠之亡慕让之名而失时者若使秦居六国之衡不先富人强国而别求皇帝王伯之道予谓就帝王之名而失时者又安得君于天下乎呜呼天地不分于皇人帝人王人伯人政利于人皆君也秦始可以弱其国而有天下皇矣乎子曰足食足兵民信之矣又曰既庶矣继曰富之若此则天子之政亦先强国富人也庸可谓夫子之道非帝王之道欤又曰如有用我者朞月而已可也若如此又不可谓帝王之道必成于数十百年也或曰子云如有王者必世而后仁百年亦可胜残去杀矣如此则帝王之道久而成者也予又不知其然矣且尧之有道乎生丹朱焉舜之有道乎生商均焉则尧之道宜成于朱也舜之道宜成乎均也又何尧舜之道末成于身而不成于朱均之世也且危邦之人思治甚于饥人之思食也若以数十百年之道导危邦是犹强柔嘉之食逺其期而给饥人邦危人若此何以安之乎饱之乎予故曰政有富生人强国家皆安得不谓之君道也不知皇帝王伯之名升降也又不知数十百年而成何待也
　　质无诚论
　　周衰至秦汉大道根蠧诈源别奸稔薙纷不可救止往往见强国质小国子弟天子有疑于诸侯亦邀子质之以为胶固春秋之时晋懐质秦而逃归自立也六国之时燕丹质秦而怨由生也两汉之时隗洵质而再叛也頽风荡荡事难殚记岂不由信不以信信之而以质质之以信信人而人信之以疑疑人而人疑之且彼以信矣而我要其质是疑无信矣我以疑疑之彼固不信则质无有矣故记曰殷人作誓而人叛也周人作防而人疑也作誓防劝人叛疑也人疑誓防而叛之况质其子而人疑之则非誓防之比也且君臣之道恩义也礼义结其外父子之道天性也慈孝结其内离其内求其外割其天性拘其恩义是不若两全其道内外恩亲防得矣若空知彼不得亲其亲而固结之是不知彼不亲其亲而怨矣是又质之无益矣昔有孝如曾参者不思离其亲岂可以割之慈如卜商者哭以丧明岂可以夺之忍如乐羊者能食其又何以质之夫天下爱义者少爱亲者多能从人者少能从欲者多故质而求诚我之利少因质以生怨辞者多矣昔乐毅下齐人有告其叛者燕昭犹能备礼送其妻子何也燕昭信毅毅必不叛也茍或以叛质之无益而生怨也柰何秦汉之时不能以至信信之王道导之导之不能奉顺以讨之讨之不服退加修徳以柔之而务质其子脱祸【疑】之失所则贾怨而生祸御之得所犹以离其亲亲非孝者治也于戱秦汉所以至诚不浃于天下矣
　　原仁论　　　　　　　　　韦　筹【一作牛僧孺】
　　救天下者皆曰仁得天下者皆曰利则可乎曰不可也不得已而有天下则曰仁得已而有者则曰利也善畏其利善决其仁【英华作人】皆圣也汤文王是也原意曰圣人视生民以天下襁褓【一作穉】在焚溺无不挈者然则挈而授其家乎将遂挈而有之乎彼家无人而有之不得已而仁【英华作有】矣有人而有之则得已而利矣夏家【一无家字】无人也【谓无防字】汤有以仁殷有以人矣【一作也】文王畏其利前贤明汤【英华作仁】意故曰【一无曰字】无伯夷后圣明文王意故曰周之徳可谓至徳也已矣
　　治论　　　　　　　　　　朱希济
　　有国家者未尝不思治孜孜焉求才汲汲焉用人官无旷位命不虚日多不至于治者何哉盖不知重其夲也夫重其夲莫若安人安人之夲莫先于农桑上自天子下至庶人未有不湏衣食以资飬其生此情性之欲一也故率公卿以躬耕于千畆非独致敬于粢盛也率嫔御以亲蚕于茧絮非独致羙于黻冕也皆所以先民之教化也下之人必曰王者后妃尚勤于耕桑奈何人哉若天下之人皆相率以耕织为务则谷帛可指期而取谷帛既贱人各足其所欲所欲之大唯衣食而已不饥不寒则时无怨嗟时无怨嗟则和气充塞则焉有不丰不稔之岁既庻且富然后仁义相及王道可行方困饥寒而能致于仁义者虽淳朴之世君子之人几希矣今天下之人非不耕也非不蚕也率九州之人一人耕而百人食一人织而百人衣王者之征赋在焉诸侯之车服劔噐在焉职官之禄廪资焉吏人之求取往焉俾一人耕一人织足上下百人之欲不亦难乎仆尝客于山东寓于民舍观其耕也候天时相地宜逺求穜稑胼胝手足朝昏引颈以望膏雨借贷以成其馈饷筋力竭尽于硗确汗流汗背【一作頴】忽以霡霂日炽其背【集作頴】无不黧黒又妇人之为蚕也髪鬂如蓬晨昏憧憧高条长梯蹈险履危稚女婴儿目不暇顾嵗时之成否斯在外矣其五稼登于塲圃也未及簸扬蚕之为茧也择未盈筐犬吠喧哓悍吏绕于居烹茗饫食然后乃曰若干官之常也若干嵗之逋也我求之何以应执事之欲若不从我他日之役余无庇尔焉民由是惧其督贡之急惮其恐脇之言无不强足其欲粟之熟也粝食未饱蚕之绩也家不及丝缕殆不旬五日皆已罄矣至有父子拱手屋壁相顾而坐向使不为盗不为非不鬻不时之物不犯及时之禁不受役于乡豪不为污诈之计以给其家可乎故孟子曰父母妻子对之饥寒而不为非未之有也诚哉是言且古者四人各业以成其国士世其诗书农夲其耒耜工传其防墨商积其货财今士大夫以先王言行政事自守耻趋时防急之辩者固获用于诸侯矣农人之家恒若【疑作苦】时弊工之属也亦受其役而不受其直唯贾之利独便于时若闗禁之赋薄市井之不扰我取积其【疑】物以中之时如不我容舍而之他邦非刼取加诸之力不能为患农则不然父母存焉桑梓在焉妻子居焉懐土之恋居亦可知使尽室以徃曰避烦赋他邦之政亦我邦也欲何以徃所以今之世士亦为商农亦为商工亦为商商之利兼四人矣审利要时一中百得易于耕织人人为之故诸侯庻人亦争趋之矣且四人之中其一为农亦以为鲜矣加之浮食之众曷可胜纪其大者而有四焉自京达于闽岭豪右兼并之家或累思进达其身或求恃世【疑】以庇乡里者多以其子纳于黄门俾为之时且北宫之中唯有四星盖上以备左右洒扫之用国家自开元天寳以来中官之盛不下万人出诏防使于四方或恃宠锡之命宣慰劳之恩千里伺其声尘候骑从其所欲絶情于亲爱抗礼于君父不蚕不农受愚顽之施舍亦有积蓄寳货争名竞利出入乃权幸之门指挥愈仆之中庸夫者一也道徳之士反为谤议实可显加甄别用永其道此为弊之深者二也即有衣紫带金形貎魁伟酒食以招于交逰仆马以溢于巷陌樗博击毬以为之业自六军遍于四方或击毬一入于门中天子喜恱拜为上将或都城防府才统防多阿党小人挠于王法其目儒者势欲吞食窃比仇讐曰我武也文武之事坠于地及问其日月风云孤虚向背镡锷之所干戈之别三和六钧之制一沉一浮之财九地之所宜五行之制变攻守之难易进退之是非莫我知也已失其为武然用之为将欲寄国家之成败生人之性命其可乎况复喜怒以刑人视人如草芥严暴以及物唯物之利己以至于流亡以至于败乱此为弊之深者三也复有制儒者之冠服习儒者之威仪语不知书百行无取亦有耳剽心记之学多背毁于冠盖之士其诳不达我能是也又道不是者以胜谤之败俗倨傲之仪咸致游宦于州里其官也用刑唯严纳贿为能狡谲之行为长其行也惣佞媚之术轻折朋友交结邪僻附近右左炫酒令之奥恃博奕之精诸侯遇之曰竒才也能狎宴眤吾与之私焉车服噐用无所爱焉或引之于賔佐委之以纪纲授之以守人必尽刻削之能致聚散之力亦有薄通文艺尤狂妄升之于府政可知也荐之于朝时可知也冠章甫处同行望之君子哉乃小人也大凢小人之属非高名厚禄贵胄之家而无之也负贩之列行君子斯君子也轩冕之上行小人斯小人也率是小人在位为法必苛为政必僻肉食之外耗蠧齐人此为弊之深者四也吁皆游惰无业赋【疑作残】于国害于农之大者自余亦易驱除耳然无士不可以为治世无民不可以为国唯明主择君子之人有辅相之才深治理之道与之为政先简其事则【疑】省其吏则人易以安且今吏属太广实扰于时古者以十羊九牧不知所从今十羊百牧矣防食之不足何从之【疑】事夫事简吏者然后可以爱惜农人尽归其时什一之外除其赋敛驱彼浮食游手之众使归田穯即仓廪必实天下之民食斯足矣冠婚丧祭车马第宅尊卑之制皆归诸令式豪民富室不得衣文组金玉帏幕不得用缯防茵褥不得施锦绣自宫中至于王公之家咸遵俭约无使枉费尺帛则天下之民衣斯足矣夫如是化之于道孰有不以从或曰斯论也乃耳目之常夫儒者之言由人之食若今日之食己明之日以为常欲不之致而不之食可乎况高祖太宗得天下之初从魏文公之言以王道为治不三年而化成立国之基斯为逺矣今复用其道莫若用贤良逺邪佞重农桑禁游惰废不急之务可以丕复祖宗之耿光尧舜岂逺乎哉何独治为
　　创守论　　　　　　　　　杨　防
　　贞观中文皇帝聴政之暇问房魏以创业守文之难易房对以创业魏对以守文盖房以经纶之始备极勤劬所以见创业之难矣魏以升平之后率多懈怠所以见守文之难也然则创业之初雄豪未賔生民嗷嗷唯徳是归所以开基之主皆乘衅而起覩覆车之辙焉肯更修其轨哉当其云雷未亨天地犹防龙虎交驰烟尘昼昏故得一士则前席以待问闻一言则倾耳而耸聴用人若不及从谏若转圆勇于得而疎于失冐履锋镝渉歴险危其取也既劳其得也亦勤诚为创业之难也及乾坤雾霁山河有主四海之内罔不臣妾言而必从如影之附欲而必至如响之应爱之可以升九霄怒之可以挤九泉顺意者骈肩逆耳者畏忌好恶之情不由其臧否赏罚之道匪闗于功过下慑以求命众怒而莫谏此所以为守文之难也然则自汉而下有天下者孰不始则孜孜以亲万机将徯乎治及时既平俗既康以泰自逸怠于庶务者多矣其终而不惰者则几希矣且创业之主既得之后犹隳夙志以壊大业而况求既治之后即已安之朝其能纳谠言任正人屈己以顺从抑心以从下者不亦鲜乎魏文贞公守文之难岂初心盈中心昃也总而论之疗饥者易为食其创业乎医者难为药其守文乎


　　文苑英华巻七百四十六
　　钦定四库全书
　　文苑英华巻七百四十七　宋　李昉等　编释
　　明道论一首　　　　梁武帝论一首
　　食货
　　户口人丁论一首　　平凖论一首
　　食货论二首　　　　货殖论一首
　　释
　　明道论【并序】　　　　　　　　傅　縡
　　縡笃信佛教从兴皇惠朗法师受三论尽通其学时有大心暠法师着无诤论以诋之縡乃为明道论用释其难其论曰
　　无诤论言此【一作比】有知【一作智】三论者雷同诋诃【一作诃诋】恣言罪状摭【一作歴】毁诸师非斤宿【一作众】学论中道而执徧心语忘懐而竞独胜方与【一作学非】数论更为讐敌讐敌既构诤鬬大生以此之心而成罪业罪业不止岂不重増生死大苦聚集荅曰三论之兴为日久矣龙树创其源除内学之徧见提婆扬其防荡外道之邪执欲使清源流而不拥风阐而无坠其言旷其意逺其道博其流深斯固龙象之腾骧鲲鹏之抟运蹇乘决羽岂能觖望于其问哉顷代浇薄时无旷士茍习小学以化防心渐染【英华作丹】成俗遂迷正路唯竞穿凿各肆掎摭【一作营造】枝叶【英华作彼业非】徒繁夲源日翳一师解释复异一师甲【一作更】改旧宗乙【一作各】立新意同学之中取舍【一作窹】复别如是展转添糅倍多惣而用之心无的凖择而行之何者为正岂不浑沌伤窍蝮虵断手【一作嘉树弊牙】虽复人说非马家握灵虵以无当之巵同画地之饼矣其所【一作于】失道不亦宜乎摄山之学则不如是守一遵本无改作之过约文申意杜臆断之情言无预说理非宿搆覩缘则【一作尔】乃应见敌然后动纵横络绎忽恍杳冥或弥纶而不穷或消散而无所焕乎有文章踪朕不可得深乎不可量即事而非远凢相酬对随理详覈而有【一作有何】嫉诈干犯诸师且诸师始【一作所】说为是可毁为不可毁若可毁者毁故为衰若不可毁毁自不及法师何独蔽防不聴毁乎且教有小有大【四字一作有大小】备在圣诰大乘之文则斥其道【一作则指斥小道】今大法宁得不言大乘之意耶斯则褒贬之事从佛【一作】放学与夺之辞依经议论可【一作何】得见佛说而信顺在我语而忤逆无诤平等心如是耶且忿恚烦恼凢夫恒性失理之徒率皆有此岂不【一作可】以三脩未惬六师懐恨而蕴湼槃妙法永不宣扬但冀其忿愤之心既极恬淡之悟自成耳人靣不同其心以异或有辞意相反有心口相符岂得必谓他人说中道而心偏执已行无诤外不违而内平等讐敌闘讼岂我事焉罪业聚集闘诤者所畏耳无诤论言摄山大师诱进化道则不如此即习行于无诤者也导悟之徳既往淳一之风已浇竞胜之心呵毁之兴盛于兹矣吾愿息诤以通道让胜以忘徳何必排拨【一作怫】异家生其恚怒者乎若中道之心行于成实亦能不诤若以徧着之心说于中论不【一作亦】得有诤固知诤与不诤不【一无不字】徧在一法答曰摄山大师实无诤矣但法师实未哀其节彼静守幽谷寂尔无为凢有训勉莫匪同志从容语嘿物无间然故使【一无使字】其意虽深其言甚约今之敷畅地势不能【一作然】处王城之隈居聚落之内呼吸顾望之客唇吻纵横之士奋锋頴励羽翼明目张胆被坚执锐骋异家衍别辞【一作解】窥何间隙邀冀短长与相酬对【一作桶】其轻重岂得黙黙无言唯唯应命必须掎摭同异发摘玼瑕忘身而道忤俗而通教以此为病盖【一作益】知未达若令大师当此之地亦何必黙已而为法师所责邪法师又言吾愿息诤以通道让胜以忘徳道徳之事不止不在诤与不诤让与不让也此语真是世【一作人】间所重法师慕而言之竟未知胜若为可让也若他人道高则自胜不劳让矣他人道劣则虽让而无益矣欲让之辞将非虚设中道之心无处不可成实三论何事致乖但须息守株之解除胶柱之意是事皆中也来者言诤与不诤不徧在一法何为独褒无诤邪讵非矛盾无诤论言邪正得失胜负是非必矣非谓所说之法而有定相论胜劣也若异论是非以徧着为失言无是无非消彼得失以此论为胜妙者他论所不及此亦为失也何者凢心所破岂无心于能破则胜负之心不忘宁不在【一作存】胜者乎斯则务矜我为得弃他人【一无人字】之失即有取舍大生是非便是诤论答曰言为心使心受言诠和合根尘鼓动风气故成语也事必由心实如来说至于心告伪以使口口行诈以应心外和而内险言随而意逆求利飬引声名入道之人在家之士斯辈非一圣人所以曲成教诫深致防枉【一作杜】说现在之殃咎叙将来之患害此文明着甚于日月犹在忘爱躯冐峻制防汤炭甘虀粉必行而不顾也岂能悦无诤之作而回首革音耶若虀道之人宣化之士心知胜也口言胜也心知劣也口言劣也亦无所包藏亦无所忌惮但直心而行之耳他道虽劣圣人之教也已道虽优亦圣人之教也我胜则圣人胜我【一作他】劣则圣人劣圣人之优劣盖根缘所宜示【一作然】于彼于此何所厚薄哉虽复终日按劒通夜击柝瞑目以争得失作气以求胜负胜负在谁处乎有心之与无心徒欲分别虚空耳何意不许我诚【一作论】说而使我谦退此谓鹪鹏已翔于寥廓而虞者犹窥薮泽而求之嗟乎丈夫当斯道矣无诤论言无诤之道通于内外子所言须谏【一无谏字】诤者此用末而救本失本而营末者也今为子言之何则若依外典寻书契之前至淳之世朴质其心行不言之教当于此时民至老死不相徃来而各得其所复有何诤乎固知本末不诤是物之贞矣答曰诤与不诤不可徧执本之与末又安可知由未不诤宁知非末于今而诤何验非本夫居后而望前则为前居前而望后则为后而前后之事犹如彼此彼呼此为彼此呼彼为此【一作彼】彼此之名的居谁处以此而言【一作言之】万事可知也本末前后是非善恶可恒专【一作守】耶何得自信聪明废他耳目夫水泡生灭火轮旋转入牢穽受覊绁生忧畏起烦恼其失何哉不与道相应而起诸见故也相应者则不然无为也无不为也善恶不能偕而未曾离善恶生死不能至亦终然在生死故得永离而任放焉是以圣人念绕枉【一作桎】之不脱愍黏胶之难离故殷勤教诏【一作示】备诸便巧希向之徒渉求之【一作有】类虽鳞角难成象形易失宁得不反覆【一作髣髴】遐路勉励短晨且当念已身之善恶莫揣他物而欲分别也【一作而】言我聪明我知见我计较我思惟以此而言亦为疎矣他人者实难测或可是凢夫贞尔亦可是圣人俯同时俗所宜见果报所应覩安得肆胷襟尽情性而生讥诮乎正应虚已而游乎世使俛仰于电露之间耳明月在天众水皆见清风既至羣籁必响吾岂逆物哉不入鲍鱼不甘腐防吾岂同物哉谁能知我共行斯路浩浩乎堂堂乎岂复见有诤为非无诤为是此则诤者自诤无诤者自无诤吾俱申【一无申字】取而用之宁劳法师费功夫防笔纸但申于无诤弟子疲唇舌消晷漏唯对于明道戱论哉糟粕哉必欲具【一作且】考眞伪蹔观得失无过依贤圣之言检行藏之理始终研究表里综覈使浮辞无所用诈道自然消请待后筵以观其妙矣
　　一作皆陈书本传
　　梁武帝论【所论出于释氏故全以释典明之】　李徳裕
　　世人疑梁武建佛刹三百余所而国破家亡其祸甚酷以为释氏之力不能拯其颠危余以为不然也释氏有六波罗密檀波罗密是其一也又曰难舍能舍大者头目支体其次国城妻子此所谓难舍也余尝深求此理夲戒其不贪能自防不有其寳必不贪【集作操】人所寳与老氏之无欲知足司城之不贪为寳其义一也庸夫谓之作福斯为妄矣而梁武所建佛刹未尝自损一毫或出自有司或厚敛氓俗竭经国之费破生人之产劳役不止杼柚其空闰位偏方不堪其苦【集作弊】以此邀【集作徽】福【蜀夲作以徼身福】不其悖哉此梁武帝所以不免也
　　食货
　　户口人丁论　　　　　　　杜　佑
　　昔贤云仓廪实知礼节衣食足知荣辱夫子适衞冉子仆曰美哉庶矣【一本作子曰庶矣哉仍有冉子曰三字】既庻矣又何加焉曰富之既富矣又何加焉曰教之故知国足则人【一作政】康家足则教从反是而理者未之有也夫家足不在于逃税国足不在于重敛若逃税则不土著而人贫重敛则多飬羸而国贫不其然乎【管子曰以正户籍谓之飬羸羸者大贾蓄家也正数之户既避其赋则至浮浪以大贾蓄家之所役属自取其利也】三代以前井田定赋秦革周制汉因秦法魏晋以降名数虽繁亦有良规可【一作不】救时弊昔东晋之宅江南也慕容符姚迭居中土人无定夲伤理为深遂有庚戌土断之令则国【二字一作财】丰俗阜寔由于兹其后法制废弛旧弊复起义熈之际重举而行已然之効着在前志隋受周禅得户三百六十万开皇元年平陈又收户五十万洎于大业二年干戈不用唯十八载有户八百九十万矣【自平陈后又加四百八十余万】其时承元魏之乱【一作西魏丧乱】周齐分据暴君慢吏赋重役勤人不堪命多依豪室禁网隳紊奸伪尤滋高颎覩冗俗【一作流冗】之病建输籍之法于是定其名轻其数于是【一无此二字】使人知浮客【谓避公税依强家作佃家也】被强家收半夲【一作大半】之赋为编甿奉公上防轻减之征先以【一无以字】敷其信后行其令蒸庶懐惠奸无所容隋氏资储遍于天下俗康人阜【一作人俗康阜】颎之力焉功侔管【一作规萧】葛道亚伊吕近代已【一作以】来未之有也国家贞观之【一无之字】中有户三百万至天寳末百三十余年才如隋氏之数圣唐之盛迈于西汉约计天下编户合逾元始之间而名籍所少三百余万直以选贤授仕【一作任】多在艺文才与职乖法因事弊隳循名责实之义阙考言询事之道乖【一无此字】崇秩之所至美价之所归不无轻薄之曹浮华之位习程典亲簿领谓之浅俗务根夲去枝叶因以迂阔风流相尚奔竞相驱职事委于羣胥货贿行于公府而至此也自建中初天下编甿一百三十万赖分命黜陟重为按比收入公税増倍其【一作而】余遂令赋有常规人知定制贪冐之吏莫得生奸狡猾之甿皆破【一作被】其籍诚适时之令典拯弊之良图而使臣制置各殊或有轻重未一仍属多故兵革荐兴浮冗之辈今则众矣徴输之数亦以阙矣旧额既在见人渐难【一作艰】详今日之宜酌晋隋故事版图可増其倍征缮自减其半赋既均一人知税轻免流离之患益农桑之业安人济用莫过于斯矣古之理人【一作为理】也在于周知人数乃均其事役则庶功以兴国富家足教敷【一作从】化被风齐俗和夫然故灾沴不生悖乱不起所以周官有比闾族党州乡县遂均输【一无此二字】之制维持其政纲纪其人孟冬司徒献人数于王王拜而受之其敬之守之如此之重也及理道乖方版图脱漏人如鸟兽飞走莫制家以之乏国以之贫奸宄渐兴倾覆不悟斯政之大者远者将求理平之道非无其夲欤
　　一作皆通典
　　平凖论【凖一作籴】
　　昔我国家之全盛也约计嵗之恒赋钱谷布帛五千余万经费之外常积羡余遇百姓不足而每有蠲恤自天寳之始边境多功宠锡既崇给用殊广出纳之赋支计屡空于是言利之臣继进而道行矣割剥为务岐路多端每嵗所入增数百万既而陇右有青海之师范阳有天门之役朔方布思之背叛劔南罗鳯之慿陵或全军不返或连城而防先之以师旅因之以荐饥凶逆承隟构兵两京无藩篱之固盖是人事岂唯天时惟高祖太宗开国创业作程垂训薄赋轻徭泽及万方黎人懐惠是以肃宗中兴之绩周月而能成之虽神筭睿谋举无遗防戎臣介夫能竭其力抑亦累圣积仁之所及也【及一作致】夫徳厚则感深感深则难摇人心所系故速戡大难少康平王是也若敛厚则情离情离则易动人心己去故遂为独夫殷辛胡亥是也今甲兵未息经费尚繁重则人不堪轻则用不足酌古之道【一作要】适今之宜既弊而思变乃泽涸而复流【五字一作泽流而无竭】夫欲人之安也在于薄敛敛之薄也在于节用若用之不节宁敛之欲薄其可得乎先在省不急之费定经用之数使下之人知上有优恤之心取非获已自然乐其输矣古之取于人也唯食土之毛谓什一而税役人之力谓一嵗三日未有直敛人之财而得其无怨况取之不簿令之不均乎自燧人氏逮于三王皆通轻重之法以制国用以抑兼并致财足而食丰人安而政洽诚为邦之所急理道之所先岂常才之士而能达也人【一作民】者瞑也可使由之不可使因之审其众寡量其优劣饶赡之道自有其术歴观制作之者固非易遇其人周之兴也得太公齐之覇也得管仲魏之富也得李悝秦之强也得啇鞅后周有苏绰隋氏有高颎此六贤者上以成王业兴覇图次以富国强兵立事可法其汉代桑羊耿寿昌之辈皆起自贾竪虽夲于求利而【一作犹】事有成绩自兹以降虽无代无人其于经邦正俗兴利除害懐济时之畧韫致理之规【一作机】者盖不可多见矣农者有国之夲也先使各安其业是以随其受田税其所殖焉岂可徴求货物舍其所有而责其所无者哉天下农人皆当粜鬻豪商富室乘急贱收至于【一作旋致】罄竭更仍贵籴【一作粜】徃复受弊无有已时欲其安业不可得也故晁错曰欲人务农在于贵粟贵粟之道在于使人以粟为赏罚如此农人有利【一作钱】粟有所泄谓官以法取收之也诚如是则天下之田尽辟天下之仓尽盈然后行其轨数度其轻重化以王道扇之和风率循礼义之方皆登仁寿之域斯不难矣往者【一作在昔】尧汤水旱作沴而人无捐瘠以国有储蓄若赋敛之数重黎庶之力竭而公府之积无经嵗之用不幸有一二千里水旱虫霜或一方兴师动众废于蓻殖者宁免赋阙而用乏人流而国危者哉
　　一作皆通典
　　食货论　　　　　　　　　柳　芳
　　论曰昔开元初宇文融首以税客户籍外剩田户口色役之防行于天下其后天寳间韦坚又以穿广运潭兴漕之利杨愼矜王鉷杨国忠等议财货之政君子曰融等之败也岂不哀哉诗云人之多僻无自立辟融等之谓也初宗以雄武之才再开唐统贤臣左右威至在已姚崇宋璟苏颋等皆以骨鲠大臣镇以清静朝有着定下无觊觎四夷来宼驱之而已百姓富饶税之而己继以张嘉贞张说守而勿失自后赋役顿重豪猾兼并强者以才力相君弱者以侵渔失业人逃役者多浮寄于闾里县收其名谓之客户杂于居人者十一二矣盖汉魏以来浮户流人之类也是时也天子方欲因士马之众贾将帅之勇高视六合慨然有制御夷狄之心然惧士旅之不供流佣之未复思覩竒画之士以发皇明盖有日矣而宇文融揣摩上防欵开【疑】谒见天子前席而见之恨得之晩言发融口防合主心不出数年之中独立羣臣之上无徳而禄卒以败亡既而天子方事四夷国用不足多融之能追而悔焉于是杨崇礼又以善计财帛见幸然亷谨自守与人无害故能获终融死且十余年始用韦坚及崇礼愼矜皆以计利兴功中人主胁权相灭为天下笑而王鉷杨国忠威震海内尤为暴横人反思融矣大凢数子少者帯数使多者帯二十使判官佐使遍于天下客户倍于徃时主司守以取决备员而己四十年间覆族者五叶【疑】人贾害岂天道毁【疑作欤】夫先王收人之制既富而聚之以兴利也俭则散之以除害也所以裒多益寡称物平施降及后代亦克用乂礼记曰仓廪实而知荣辱人茍不足而可理者自古及今未之有也观数子之意欲竭人财乘主之欲殚天下之力以供国窃王者之柄以狥已夺【疑作奋】其长觜以鼓天下于是权归掌握利出胷臆呼吸指顾舟车沸渭于万里之外矣人以丰财为利而融辈竭之矣向之所利者岂不反欤而数子方自以为功无让坐受富贵斧已在其后而谓身安于泰山及其死之【疑】葅醢不足以谢天下岂不愚哉于戱以宗之才业为中兴君奸臣一说利动明主坚等窥其余烈不顾万死者贪爵禄也盖国之利噐不可以示人
　　同前　　　　　　　　　　李徳裕
　　人君不以聚货制用之臣处将相弼谐之任则奸邪无所容矣左右贵幸知所爱之人非宰相之噐以此职为发身之防径取位之要津皆由此汲引以塞讪谤【集作论】领其【集作此】职者窃天子之财以为之贿聚货者所以得升矣【集有贵字】操其竒赢乘上之意【集作急】集【集作售】于有司以取倍利制用者所以得进矣二【集作三】司皆有官属分部以主郡国贵幸得其寳赂多托贾人污吏处之颇类牧羊而畜豺飬鱼而纵獭欲其不侵不暴焉可得也故盗用货泉多张空簿国用日防生人日困扬雄上书言【蜀夲作云】汉武运帑藏之财塡庐【汉书作卢】山之壑今货入权门甚于是矣孟献子有言与其有聚敛之臣宁有盗臣子舆以利国为非扬雄以酤兴叹称其职者必能【集作皆】挟商工之术有良贾之才寿昌习分铢之事羊折秋毫之数小人以为能君子所不忍为也卜式言天久不雨独烹羊天乃雨焉有仲尼之鸣鼓将攻卜式之欲烹致雨而反居相位可不为之甚恸【集作痛】哉
　　货殖论
　　欲知将相之贤不肖视其货殖之厚薄彼货殖厚者可以廻天机斡河岳使左右贵幸役当世奸人如孝子之飬父母矣阴阳不能为其寇寒暑不能成其疾鬼神不能促其数雷霆不能震其邪是以危而不困老而不死纵人世【集作生】之大欲处将相之极位【集作休】兄弟光华子孙安乐昔公孙朝穆好酒及色而不慕荣禄邓析犹谓之真人况兼有荣禄乎后世虽有贬之者如用鈇于粪土施桎梏于朽株无害于其身矣则大易之害盈福谦老氏之多藏厚亡不足信矣昔秦时得金防谓之天醉岂天之常醉哉故晋世唯贵于钱神汉台不慙于铜臭谓子文无兼日之积顔氏【集作生】乐一瓢之饮晏平仲祀不掩豆公仪休愠【集作相】以防葵皆为薄命之人矣如向者四贤天与之生则生天与之寿则寿穷逹寿夭皆在彼苍而望贵幸之知奸人之誉终身不可得矣余有力命赋以致其意庶后之知我者兴叹而己












</div>
    <div class="pagination">
<a href="文苑英华_page550.html">上一页</a><span>...</span><a href="文苑英华_page546.html">546</a><a href="文苑英华_page547.html">547</a><a href="文苑英华_page548.html">548</a><a href="文苑英华_page549.html">549</a><a href="文苑英华_page550.html">550</a><span class="current-page">551</span><a href="文苑英华_page552.html">552</a><a href="文苑英华_page553.html">553</a><a href="文苑英华_page554.html">554</a><a href="文苑英华_page555.html">555</a><a href="文苑英华_page556.html">556</a><span>...</span><a href="文苑英华_page552.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
