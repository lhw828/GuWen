<!DOCTYPE html>
<html>
<head>
    <meta charset="UTF-8">
    <title>东汉文纪 - 第 22 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 22 页/共 48 页</h1>
    <div class="content">　　郭正
　　称法真论【真友人郭正颂真乃共刋石颂之】
　　法真名可得闻身难得而见逃名而名我随避名而名我追可谓百世之师者矣
　　段翳【字元章广汉新都人习易明风角以隠终】
　　筒中书【有一生来学积年辞归翳为合膏药并以简书封筒中生到葭萌与吏争度挝破从者头开筒得书创者用愈】
　　到葭萌与吏鬬头破者以此膏裹之
　　邉韶【字孝先陈畱浚仪人文学知名歴尚书令为陈相】
　　论厯奏【顺帝汉安二年尚书侍郎邉韶上言诏下公卿百官杂议太史令虞恭治厯宗防等议奏可】
　　世微于数亏道盛于得常数亏则物衰得常则国昌孝武皇帝摅发圣思因元封七年十一月甲子朔旦冬至乃诏太史令司马迁治厯邓平等更建太初改元易朔行夏之正干凿度八十分之四十三为日法设清台之验六异课效觕密太初为冣其后刘歆研几极深验之春秋参以易道以河圗帝览嬉洛书乾曜度推广九道百七十一嵗进退六十三分百四十四嵗一超次与天相应少有阙谬从太初至永平十一年百七十嵗进退余分六十三治厯者不知处之推得十二度望不效挟废术者得窜其説至永和二年小终之数寖过余分稍増月不用晦朔而先见孝章皇帝以保干图三百年斗厯改宪就用四分以太白复枢甲子为癸亥引天从筭耦之目前更以庚申为元既无明文托之于获麟之嵗又不与感精符单阏之嵗同史官相代因成习疑少能钩深致逺案望足以知之
　　虞恭宗诉建厯议
　　建厯之本必先立元元正然后定日法法定然后度周天以定分至三者有程则厯可成也四分厯仲纪之元起于孝文皇帝后元三年嵗在庚辰上四十五嵗嵗在乙未则汉兴元年也又上二百七十五嵗嵗在庚申则孔子获麟二百七十六万嵗寻之上行复得庚申嵗嵗相承从下寻上其执不误此四分厯元明文圗防所着也太初元年嵗在丁丑上极其元当在庚戌而曰丙子言百四十四嵗超一辰凡九百九十三超嵗有空行八十二周有奇乃得丙子案嵗所超于天元十一月甲子朔旦冬至日月俱超日行一度积三百六十五度四分度一而周天一匝名曰嵗嵗从一辰日不得空周天则嵗无由超辰案百七十嵗二蔀一章小余六十三自然之数也夫数出于杪曶以成毫厘毫厘积累以成分寸两仪既定日月始离初行生分积分成度日行一度一嵗而周故为术者各生度法或以九百四十或以八十一法有细觕以生两科其归一也日法者日之所行分也日垂令明行有常节日法所该通逺无已损益毫厘差以千里自此言之数无縁得有亏弃之意也今欲饰平之失防法垂分恐伤大道以步日月行度终数不同【阙】章更不得朔余一虽言九道去课进退恐不足以补其阙且课厯之法晦朔变以月食天验昭著莫大焉今以去六十三分之法为厯验章和元年以来日变二十事月食二十八事与四分厯更失定课相除四分尚得多而又使近孝章皇帝厯度审正图仪晷漏与天相应不可复尚文曜钩曰髙辛受命重黎説文唐尧即位羲和立禅夏后制徳昆吾列神成周改号苌分官运斗枢曰常占有经世史所明洪范五纪论曰民间亦有黄帝诸厯不如史官记之明也自古及今圣帝明王莫不取言于羲和常占之官定精微于晷仪正众疑秘藏中书改行四分之原及光武皇帝数下诏书草创其端孝明皇帝课校其实孝章皇帝宣行其法君更三圣年歴数十信而征之举而行之其元则上统开辟其数则复古四分宜如甲寅诏书故事
　　塞赋序
　　可以代博奕者曰塞其次也试习其术以惊睡救寤免昼寝之讥而巳然而徐核其因通之极乃亦精妙而足美也故书其较略举其指归以明博奕无以尚焉
　　汉荥渎石门碑【水经注云碑铭嵗逺字多沦缺】
　　惟阳嘉三年二月丁丑使河堤谒者王诲疏达河川述荒庶土云大河冲塞侵齧金堤以竹笼石葺苇土而为遏坏隤无巳功消亿万请以滨河郡徙疏山采石垒以为鄣功业既就徭役用息未详诏书许诲立功府乡规基经始诏荥加命迁在沇州乃简朱轩授使司马登令纉茂前绪称遂休功登以伊洛合注夫河南则縁山东过大伾囘流北岸其势欝蒙涛怒湍急激疾一有决溢弥原淹野蚁孔之变害起不测盖自姬氏之所常蹙昔崇鲧所不能治我二宗之所劬劳于是乃跋渉躬亲经之营之比率百姓议之于臣伐石三谷水匠致治立激岸侧以捍鸿波随时庆赐説以劝之川无滞越水土通演役未逾年而功程有毕斯乃元勲之嘉课上徳之表也昔禹修九道书録其功后稷躬稼诗列于雅夫不惮劳谦之勤夙兴厥职充国民亦【缺】得湮没而不章焉故遂刋石记功垂示于后其辞【缺】　使河堤谒者山阳东昏司马登字伯志代东莱典城王诲字孟坚河内太守宋城向豹字伯尹丞汝南邓方字徳山怀令刘丞字季意河堤掾匠等造陈留浚仪邉韶字孝先颂










　　东汉文纪巻十二
　　钦定四库全书
　　东汉文纪卷十三　　　　明　梅鼎祚　编张衡【字平子南阳西鄂人累迁太史令侍中出为河间相征为尚书所着有周官训诂及诗赋铭七言灵宪应间七辩巡诰悬图凡三十二篇】
　　上安帝论疫灾疏【延光四年京都大疫衡明年上封事】
　　臣窃见京师为害兼所及民多病死死有灭戸人人恐惧朝廷燋心以为至忧臣官在于考变禳灾思任防救未知所由夙夜征营臣闻国之大事在祀祀莫大于郊天奉祖方今道路流言佥曰孝安皇帝南巡路崩从驾左右行慝之臣欲征诸国王子故不发丧衣车还宫伪遣大臣并祷请命臣处外官不知其审然尊灵见罔岂能无怨且凡夫私小有不蠲犹为谴谪况以太秽用礼郊庙孔子曰曾谓泰山不如林放乎天地明察降祸见灾乃其理也又间者有司正以冬至之后奏开恭陵神道陛下至孝不忍距逆或发冢移尸月令仲冬土事无作慎无发盖及起大众以固而闭地气上泄是谓发天地之房诸蛰则死民必疾疫又随以防厉气未息恐其殆此三年欲使知过改悔五行传曰六沴作见若时共御帝用不差神则不怒万福乃降用章于下臣愚以为可使公卿处议所以陈术改过取媚神只自求多福也上顺帝陈事疏【阳嘉中政事渐损权移于下衡上疏陈事又疏禁图防】
　　伏惟陛下宣哲免明继体承天中遭倾覆龙徳泥蟠今乗云高跻磐桓天位诚所谓将隆大位必先倥偬之也亲履艰难者知下情备经险易者达物伪故能一贯万机靡所疑惑百揆允当庶绩咸熙宜获福祉神只受誉黎庶而隂阳未和灾眚屡见神明幽逺冥鉴在兹福仁祸淫景向而应因徳降休乗失致咎天道虽逺吉凶可见近世郑蔡江樊周广王圣皆为效矣故恭俭畏忌必防祉祚奢淫謟慢鲜不夷戮前事不忘后事之师也夫情胜其性流遯忘反岂惟不肖中才皆然茍非大贤不能见得思义故积恶成衅罪不可解也向使能瞻前顾后援镜自戒则何陷于凶患乎贵宠之臣众所属仰其有愆尤上下知之褒美讥恶有心皆同故怨讟溢乎四海神明降其祸辟也顷年雨常不足思求所失则洪范所谓僭恒旸若者也惧羣臣奢侈昬逾典式自下逼上用速咎征又前年京师地震土裂裂者威分震者人扰也君以静唱臣以动和威自上出不趣于下礼之政也窃惧圣思厌倦制不专已恩不忍割与众共威威不可分徳不可共洪范曰臣有作威作福玉食害于而家凶于而国天鉴孔明虽疎不失灾异示人前后数矣而未见所革以复徃悔自非圣人不能无过愿陛下思惟所以稽古率旧勿令刑徳八柄不由天子若恩从上下事依礼制礼制修则奢僭息事合宜则无凶咎然后神望允塞灾消不至矣
　　请禁图防疏【初光武善防中兴之后儒者争学圗纬附以妖言衡以虚妄上疏请禁】
　　臣闻圣人明审律歴以定吉凶重之以卜筮杂之以九宫经天验道本尽于此或观星辰逆顺寒燠所由或察龟防之占巫觋之言其所因者非一术也立言于前有征于后故智者贵焉谓之防书防书始出盖知之者寡自汉取秦用兵力战功成业遂可谓大事当此之时莫或称防若夏侯胜眭孟之徒以道术立名其所述着无防一言刘向父子领校秘书阅定九流亦无防録成哀之后乃始闻之尚书尧使鲧理洪水九载绩用不成鲧则殛死禹乃嗣兴而春秋防云共工理水凡防皆云黄帝伐蚩尤而诗防独以为蚩尤败然后尧受命春秋元命包中有公输班与墨翟事见战国非春秋时也又言别有益州益州之置在于汉世其名三辅诸陵世数可知至于图中讫于成帝一卷之书互异数事圣人之言埶无若是殆必虚伪之徒以要世取资徃者侍中贾逵擿防互异三十余事诸言防者皆不能说至于王莽簒位汉世大祸八十篇何为不戒则知图防成于哀平之际也且河洛六蓺篇録已定后人皮傅无所容簒永元中清河宋景遂以歴纪推言水灾而伪称洞视玉版或者至于弃家业入山林后皆无效而复采前世成事以为证验至于永建复綂则不能知此皆欺世罔俗以昧执位情伪较然莫之纠禁且律歴卦九宫风角数有征效世莫肯学而竞称不占之书譬犹画工恶图犬马而好作鬼魅诚以实事难形而虚伪不穷也宜收藏图防一禁絶之则朱紫无所典籍无瑕玷矣
　　论举孝廉疏【汝南谢廉河南赵建年始十二各能通经尚书令左雄并奏拜童子郎自是负书来学云集京师侍中张衡上疏○此顺帝时】
　　自初举孝廉到今二百年必先孝行行有余力乃草文法耳今诏书一以能诵章句结奏案为限虽有至孝不当其科所谓损本而求末者也自改试以来累有妖星震裂之菑是天意不安于此法故也
　　论贡举疏
　　古者以贤取士诸侯岁贡孝武之代郡举孝廉又有贤良文学之选于是名臣皆出文武并兴汉之得人数路而已夫书画辞赋才之小者匡国理政未有能焉陛下即位之初先访经术听政余日观省篇章聊以游蓺当代博奕非以教化取士之本而诸生竞利作者鼎沸其高者颇引经训风喻之言下则连偶俗语有类俳优或窃成文虚冒名氏臣每受诏于盛化门差次録第其未及者亦复随辈皆见拜擢既加之恩难复收改但守俸禄于义已加不可复使理人及任州郡昔孝宣防诸儒于石渠章帝集学士于白虎通经释义其事优大文武之道所宜从之乃若小能小善虽有可观孔子以为致逺则泥君子故当致其大者逺者也【并杜氏通典】
　　水灾对策
　　水者五行之首滞而逆流者人君之恩不能下及而教逆也【敦煌实録】
　　日蚀上表【衡为太史令表奏○后汉书注云不详是何年三月】
　　今年三月朔方觉日蚀此郡惧有兵患臣愚以为可敕北邉须塞郡县明烽火逺斥堠深藏固闭无令谷畜外露
　　请专事东观疏表
　　臣仰干史职敢徼官守窃贪成训自忘顽愚愿得专于东观毕力于纪记竭思于补阙俾有汉休烈比久长于天地并光明于日月昭示万嗣永永不朽也
　　求合正三史表【初学记】
　　臣伏见陛下思光先绪以典籍为本而史书枝别条异不同一贯建武以来新载未就
　　条上司马迁班固二史
　　易称宓戏氏王天下宓戏氏没神农氏作神农氏没黄帝尧舜氏作史迁独载五帝不记三皇今宜并録又一事曰帝系黄帝产青阳昌意周书曰乃命少皥清清即青阳也今宜实定之
　　与崔瑗书
　　【衡善机巧尤致思于天文隂阳歴筭尝好经与瑗书】
　　乃者朝贺明日读太经知子云特极隂阳之数也非特传记之属心实与五经拟汉家得二百岁卒乎四百岁其兴乎足下累世穷道极防子孙必命世不絶冝幅写一通藏之以待能者【陆绩述○陆绩云汉元至今四百年矣其道大显】
　　同前【后汉书作衡谓崔瑗而文畧异】
　　吾观太方知子云妙极道数乃与五经相拟非徒传记之属端力精思以揆其义使人难论隂阳之事汉家得天下二百岁之书也复二百岁殆将终乎所以作者之数必显一世常然之符也汉四百岁其兴矣【章懐太子注云并衡与崔瑗书○后汉书今本无端力一句汉纪亦云衡谓崔瑗而语前后相互端力作竭已】与特进书【安帝闻衡善术学征拜郎中再迁太史令顺帝初再转复为太史令】
　　蓬莱太史之秘府道家所贵衡再得当之窃为幸矣【北堂书钞○选注衡与特进书以为铅刀强可一割○又云其言之不慙恃惠子之知我○又云酸者不能不苦于言】
　　东巡诰
　　惟二月初吉帝将狩于岱岳展义省方观民设教丙寅朏率羣賔备法驾以祖于东门乙酉观礼于鲁而休齐焉巳丑届于灵宫是日也有鳯双集于台壬辰祀上帝于明堂帝曰咨予不材为天地主懐栗翘翘百僚万机心之谓矣孰朕之劳上帝有灵不替朕命诞敢不祗承凡庶与祭于坛墠之位者曰懐尔邦为实愿先帝载厥太宗以左右朕躬羣臣曰帝道横被旁行海表一人有韪万民赖之从巡助祭者兹惟嘉瑞乃歌曰皇皇者凤通知时萃于山趾与帝邀期吉事有祥惟汉之祺帝曰朕不敢当亦不敢蔽天之吉命【艺文类聚】
　　绶笥铭
　　南阳太守鲍徳有诏所赐先公绶笥传世用之徳更理笥衡时为徳主簿作铭曰
　　懿矣兹笥爰藏寳珍金缨组履文章日信皇用我赐俾作帝臣服其令服鸾封艾缗天祚明徳大赉福人垂光厥世子孙克神厥器惟旧中实惟新周公惟事七防有隣【古文苑】
　　南阳文学儒林书赞【北堂书钞】
　　南阳太守上党鲍君愍文学之防废懐儒林之陵迟乃命匠修而新之崇肃肃之仪扬济济之化
　　大司农鲍徳诔
　　昔君烈祖平显奕世敬叔生牙美管交赖至于中叶种徳以迈种徳伊何去虚适参建旄屯留其茂如林降及我君总角有声遗防万谷宠禄斯丁守约勤学克劳其形濬哲之资日就月成业业学徒童防求我舍厥徃着去风即雅济济京河实为西鲁昔我南都惟帝旧郷同于郡国殊于表章命亲如公弁冕鸣横若惟允之实耀其光导以仁惠教以义方习射瞿相享老虞庠羌髠作虐艰我西邻君斯整旅耀武月频蠢蠢戎虏是慴是震知徳者鲜惟君克举既厌帝心将处台辅命有不永时不我与天实为之孰其能御股肱或毁何痛如之国防遗爱如何不思
　　司空陈公诔
　　敬仲初育发繇卜筮凤飞观国流光末裔天祚眀徳徳茂于公入孝出友爰肃爰邕兼学多识穷理知机徳音孔昭翻尔灰飞赋政二城还集皇闱公实省之亹亹庶绩公实静之蔼蔼百僚公实愍之乃陟司空纂禹之迹导扬徽庸致训京畿协和万邦万邦既协殊服来同眇论前绩莫与比踪
　　司徒吕公诔
　　昔吕皇祖帝交之绪伯夷秩唐唐宗允叙四岳在虞敷土佐禹克厌帝心姓姜氏吕登是南邦以家以处降及于周穆侯作辅寡于九族九族用寜登受八命衮职靡倾黄耳金铉公餗以盈绰兮其寛皦兮其清既明且哲式保令名斿旍从风驷牡超骧去此宁防归于幽堂室防防脩夜弥长
　　七辨
　　无为先生祖述列仙背世絶俗唯诵道篇形虗年衰志犹不迁于是七辨谋焉曰无为先生淹在幽隅藏声隐景刬迹穷居抑其不韪盍徃辨诸乃阶而就之虚然子曰乐国之都设为闲馆工输制匠谲诡焕烂重屋百层连阁周漫应门锵锵华阙双建雕虫彤緑螭虹蜿蜒于是弹比翼落鹂黄加双鶤经鸳鸯然后櫂云舫观中流搴芙蓉集芳洲纵文身搏潜鳞探水玉防琼根妆明月之照曜玩赤瑕之璘豳此宫室之丽也子盍归而处之乎雕华子曰清白醴蒲陶醲嘉肴杂醢三臡七菹荔枝黄柑寒梨韩榛沙饧石蜜逺国储珍于是乃有刍豢腯牲麋麛豹胎飞鳬栖鷩养之以时审其齐和适其辛酸芳以姜椒拂以桂兰防稽之菰冀野之粱珍羞杂遝灼烁芳香此滋味之丽也子盍归而食之安存子曰淮南清歌燕余材舞列乎前堂递奏代叙结郑衞之遗风扬流哇而脉激楚鼙鼓协吹竽籁应律金石合奏妖冶邀防观者交目衣解忘带于是乐中日晩移即昏庭美人妖服变曲为清改赋新词转歌流声此音乐之丽也子盍归而听诸阙丘子曰西施之徒姿容脩嫮弱顔回植姸夸闲暇形似削成腰如约素淑性窈窕秀色美艳鬒发髻光可以鉴靥辅巧笑清侔流盼皓齿朱唇的皪粲练于是红华曼理遗芳酷烈侍夕先生同兹宴□假明兰灯指图观列蝉绵宜愧夭绍纡折此女色之丽也子盍归而从之空桐子曰交阯緅絺筒中之纻京城阿缟譬之蝉羽制为时服以适寒暑驷秀骐之駮骏载軨猎之輶车建采虹之长旃系雌霓而为旗逸骇飚于青邱超广汉而永逝此舆服之丽也子盍归而乗之依衞子曰若夫赤松王乔羡门安期嘘吸沆瀣饮醴茹芝驾应龙戴行云桴弱水越炎氛览八极度天垠上游紫宫下栖昆仑此神仙之丽也子盍行而求之先生乃兴而言曰吁美哉吾子之诲穆如清风啓乃嘉猷实慰我心矫然倾首邪睨圃轩臂矫翼将飞未举髣无子曰在我圣皇躬劳至思参天两地匪怠厥司率由旧章遵彼前谋正邪理谬靡有所疑旁窥八索仰镜三坟讲礼习乐仪则彬彬是以英人底材不赏而劝学而不厌教而不倦于是二八之俦列乎帝庭揆事施教地平天成然后建明堂而班辟雍和邦国而悦逺人化明如日下应如神汉虽旧邦其命维新而先生乃翻然回面曰君子一言于是观智先民有言谈何容易予虽防蔽不敏指趣敬授教命敢不是务
　　应间【顺帝初衡复为太史令衡不慕当世积年不徙自去史职五载复还乃设客间作应间以见其志】
　　有间余者曰盖闻前哲首务务于下学上达佐国理民有云为也朝有所闻则夕行之立功立事式昭徳音是故伊尹思使君为尧舜而民处唐虞彼岂虚言而已哉必旌厥素尔咎单巫咸实守王家申伯樊仲实干周邦服衮而朝介圭作瑞厥迹不朽垂烈后昆不亦丕欤且学非以要利而富贵萃之贵以行令富以施惠惠施令行故易称以大业质以文美实由华兴器赖雕饰为好人以舆服为荣吾子性徳体道笃信安仁约已博艺无坚不鑚以思世路斯何逺矣曩滞日官今又原之虽老氏曲全进道若退然行亦以需必也学非所用术有所仰故临川将济而舟檝不存焉徒经思天衢内昭独智固合理民之式也故尝见谤于鄙儒深厉浅揭随时为义曾何贪于支离而习其孤技耶参轮可使自转木雕犹能独飞巳垂翅而还故栖盍亦调其机而铦诸昔有文王自求多福人生在勤不索何获曷若卑体屈已美言以相尅鸣于乔木乃金声而玉振之用后勲雪前吝婞佷不柔以意谁靳也应之曰是何观同而见异也君子不患位之不尊而患徳之不崇不耻禄之不伙而耻智之不博是故艺可学而行可力也天爵髙悬得之在命或不速而自懐或羡旃而不臻求之无益故智者偭而不思阽身以徼幸固贪夫之所为未得而豫防也枉尺直寻议者讥之盈欲亏志孰云非羞于心有猜则簋飱馔脯犹不屑餐旌瞀以之意之无疑则兼金盈百而不嫌辞孟轲以之士或解短褐而袭黼黻或委臿筑而据文轩者度徳拜爵量绩受禄也输力致庸受必有阶浑元初基灵轨未纪吉凶分错人用朣朦黄帝为斯深惨有风后者是焉亮之察三辰于上迹祸福乎下经纬歴数然后天步有常则风后之为也当少昊清阳之末实或乱徳人神杂扰不可方物重黎又相颛顼而申理之日月即次则重黎之为也人各有能因艺受任鸟师别名四叔三正官无二业事不并济昼长则宵短日南则景北天且不堪兼况以人该之夫龙迎夏则凌云而奋鳞乐时也涉冬则淈泥而潜蟠避害也公旦道行故制典礼以尹天下惧教诲之不从有人之不理仲尼不遇故论六经以俟来辟耻一物之不知有事之无范所考不齐如何可一夫战国交争戎车竞驱君若缀旒人无所丽烛武县缒而秦伯退师鲁连系箭而聊城弛柝从往则合横来则离安危无常要在说夫咸以得人为枭失士为尤故樊哙披帷入见髙祖髙祖踞洗以对郦生当此之防乃鼋鸣而鼈应也故能同心戮力勤恤人隐奄受区夏遂定帝位皆谋臣之由也故一介之策各有攸建子长谍之烂然有第夫女魃北而应龙翔洪鼎声而军容息溽暑至而鹑火栖寒氷沍而鼋鼍蛰今也皇泽宣洽海外混同万方亿丑并质共剂若修成之不暇尚何功之可立立事有三言为下列下列且不可庶矣奚冀其二哉于兹缙绅如云儒士成林及津者风摅失涂者幽僻遭遇难要趋偶为幸世易俗异事势舛殊不能通其变而一度以揆之斯契船而求剑守株而伺也冒愧逞愿必无仁以继之有道者所不履也越王句践事此故厥绪不永捷径邪至我不忍以投步于进苟容我不忍以歙肩虽有犀舟劲檝犹人涉卬否有须者也姑亦奉顺敦笃守以忠信得之不休不获不吝不见是而不惽居下位而不忧允上徳之常服焉方将师天老而友地典与之乎髙睨而大谈孔甲且不足慕焉称殷彭及周聃与世殊技固孤是求子忧朱泙曼之无所用吾恨轮扁之无所教也子覩木雕独飞愍我垂翅故栖吾感去鼃附鸱悲尔先笑而后号也斐豹以毙督燔书礼至以掖国作铭髙以牛饩退敌墨翟以萦带全城贯髙以端辞显义苏武以秃节效贞蒲且以飞矰逞巧詹何以沈钩致精奕秋以棋局取誉王豹以清讴流声仆进不能参名于二立退又不能羣彼数子愍三坟之既頺惜八索之不理庶前训之可钻聊朝隐乎柱史且韫椟以待价踵顔氏以行止曾不慊夫晋楚敢告诚于知己
　　浑仪【后汉书注】
　　赤道横带浑天之腹去极九十一度十分之五黄道斜带其腹出赤道表里各二十四度故夏至去极六十七度而强冬至去极百一十五度亦强也然则黄道斜截赤道者则春分秋分之去极也今此春分去极九十少秋分去极九十一少者就夏厯景去极之法以为率也上头横行第一行者黄道进退之数也本当以铜仪日月度之则可知也以仪一岁乃竟而中间又有隂雨难卒成也是以作小浑尽赤道黄道乃各调赋三百六十五度四分之一从冬至所在始起令之相当值也取北极及衡各诚防之为轴取薄竹篾穿其两端令两穿中间与浑半等以贯之令察之与浑相切摩也乃从减半起以为八十二度八分之五尽衡减之半焉又中分其篾抝去其半令其半之际正直与两端减半相直令篾半之际从冬至起一度一移之视篾之半际夕多黄赤道几也其所多少则进退之数也从北极数之则元极之度也各分赤道黄道为二十四气一气相去十五度十六分之七每一气者黄道进退一度焉所以然者黄道直时去南北极近其处地小而横行与赤道且等故以篾度之于赤道多也设一气令十六日皆常率四日差少半也令一气十五日不能半耳故使中道三日之中若少半也三气一节故四十六日而差今三度也至于差三之时而五日同率者一其实节之间不能四十六日也今残日居其策故五日同率也其率虽同先之皆强后之皆弱不可胜计取至于三而复有进退者黄道稍斜于横行不得度故也春分秋分所以退者黄道始起更斜矣于横行不得度故也亦每一气一度焉三气一节亦差三度也至三气之后稍逺而直故横行得度而稍进也立春立秋横行稍退矣而度犹云进者以其所退减其所进犹有盈余未尽故也立夏立冬横行稍进矣而度犹退者以其所进增其所退犹有不足未毕故也以此论之日行非有进退而以赤道重广黄道使之然也本二十八宿相去度数以赤道为强耳故于黄道亦进退也冬至在斗二十一度少半最逺时也而此厯斗二十度俱百一十五强矣冬至宜与之同率焉夏至在井二十一度半强最近时也而此厯井二十三度俱六十七度强矣夏至宜与之同率焉
　　灵宪
　　昔在先王将步天路用之灵轨寻绪本元先准之于浑体是为正仪立度而皇极有逌建也枢运有逌稽也乃建乃稽斯经天常圣人无心因兹以生心故灵宪作兴曰太素之前幽清静寂漠防黙不可为象厥中惟灵厥外惟无如是者永乆焉斯谓溟涬盖乃道之根也道根既建自无生有太素始萌萌而未兆并气同色浑沌不分故道志之言云有物浑成先天地生其气体固未可得而形其迟速固未可得而纪也如是者又永乆焉斯谓厐鸿盖乃道之干也道干既育有物成体于是元气剖判刚柔始分清浊异位天成于外地定于内天体于阳故圆以动地体于隂故平以静动以行施静以合化堙欝构精时育庶类斯谓太元盖乃道之实也在天成象在地成形天有九位地有九域天有三辰地有三形有象可效有形可度情性万殊旁通感薄自然相生莫之能纪于是人之精者作圣实始纪纲而经纬之八极之维径二亿三万二千三百里南北则短减千里东西则广增千里自地至天半于八极则地之深亦如之通而度之则是浑已将覆其数用重钩股悬天之景薄地之义皆移千里而差一寸得之过此而往者未之或知也未之或知者宇宙之谓也宇之表无极宙之端无穷天有两仪以儛道中其可覩枢星是也谓之北极在南者不着故圣人弗之名焉其世之遂九分而减二阳道左回故天运左行有验于物则人气左嬴形左缭也天以阳回地以隂淳是故天致其动禀气舒光地致其静承施明天以顺动不失其中则四序顺至寒暑不减致生有节故品物用生地以灵静作合承天清化致养四时而后育故品物用成凡至大莫如天至厚莫若地地至质者曰地而已至多莫若水水精为汉汉用于天而无列焉思次质也地有山岳以宣其气精种为星星也者体生于地精成于天列居错跱各有逌属紫宫为皇极之居太防为五帝之廷明堂之房大角有席天市有坐苍龙连踡于左白虎猛据于右朱雀奋翼于前灵圏首于后黄神轩辕于中六扰既畜而狼鼋鱼鼈罔有不具在野象物在朝象官在人象事于是备矣悬象着明莫大乎日月其径当天周七百三十六分之一地广二百四十二分之一日者阳精之宗积而成鸟象乌而有三趾阳之类其数竒月者隂精之宗积而成兽象隂之类其数耦其后有凭焉者羿请无死之药于西王母姮娥窃之以奔月将往枚筮之于有黄有黄筮之曰吉翩翩归妹独将西行逄天晦芒毋惊毋恐其后大昌姮娥遂托身于月是为蟾蜍夫日譬犹火月譬犹水火则外光水则含景故月光生于日之所照魄生于日之所蔽当日则光盈就日则光尽也众星被耀因水转光当日之冲光常不合者蔽于地也是谓闇虚在星星微月过则食日之薄地其明也繇暗视明明无所屈是以望之若火方于中天天地同明繇明瞻暗暗还自夺故望之若水火当夜而扬光在昼则不明也月之于夜与日同而差防星则不然强弱之差也众星列布其以神着有五列焉是为三十五名一居中央谓之北斗动变挺占实司王命四布于方为二十八宿日月运行歴示吉凶五纬经次用告祸福则天心于是见矣中外之官常明者百有二十四可名者三百二十为星二千五百而海人之占未存焉防星之数盖万一千五百二十庶物蠢蠢咸得系命不然何以总而理诸夫三光同形有似珠玉神守精存丽其职而宣其明及其衰神歇精斁于是乎有陨星然则奔星之所坠至则石文曜丽乎天其动者七日月五星是也周旋右回天道者贵顺也近天则迟逺天则速行则屈屈则留回留回则逆逆则迟迫于天也行迟者觌于东觌于东属阳行速者觌于西觌于西属隂日与月此配合也摄提荧惑地侯见辰附于日也太白辰星见昏附于月也二隂三阳参天两地故男女取焉方星巡镇必因常度茍或盈缩不逾于次故有列司作【缺】曰老子四星周伯王逄芮各一错乎五纬之间其见无期其行无度实妖经星之所然后吉凶宣周其祥可尽蔡邕表志曰言天体者有三家一曰周髀二曰宣夜三曰浑天宣夜之学絶无师法周髀数术具存考验天状多所违失故史官不用惟浑天者近得其情今史官所用台铜仪则其法也立尺圆体之度而具天地之象以正黄道以察发敛以行日月以步五纬精防深妙万世不易之道也官有其器而无本书前志亦阙而不论臣求其旧文连年不得在东观以治律未竟未及成书案略求索窃不自量卒欲寝伏仪下思惟精意案度成数扶以文义润以道术着成篇章罪恶无状投畀有北灰灭两絶世路无由宜博问羣臣下及岩穴知浑天之意者使述其义以裨天文志撰建武以来星变彗孛占验着明者续其后【隋书】
　　灵应【太平御览】
　　昆仑东南有赤县之州风雨有时寒暑有节苟非此州南则多暑北则多寒东则多阳西则多隂故圣王不处焉
　　马融【字季长援兄子严之子校书郎歴南郡太守复拜议郎】
　　广成颂【融拜校书郎诣东观典校秘书是时邓太后临朝骘兄弟辅政谓文徳可兴武功宜废遂寝搜狩之礼息战陈之法故猾贼从横乗此无备融乃感激以为文武之道圣贤不坠五才之用无或可废元初二年上广成颂以讽諌颂奏忤邓氏滞于东观十年不调】
　　臣闻孔子曰奢则不逊俭则固奢俭之中以礼为界是以蟋蟀山枢之人并刺国君讽以太康驰驱之节夫乐而不荒忧而不困先王所以平和府藏頥养精神致之无疆故戛击鸣球载于虞谟吉日车攻序于周诗圣主贤君以增盛美岂徒为奢淫而已哉伏见元年以来遭值戹运陛下戒惧灾异躬自菲薄荒弃禁苑废弛乐悬勤忧潜思十有余年以过礼数重以皇太后体唐尧亲九族笃睦之徳陛下履有虞烝烝之孝外舍诸家每有忧疾圣恩普劳遣使交错稀有旷絶时时宁息又无以自娱乐殆非所以逄迎太和禆助万福也臣愚以为虽尚颇有蝗虫今年五月以来雨露时澍祥应将至方涉冬节农事闲隙宜幸广成览原隰观宿麦劝收藏因讲武校猎使寮庶百姓复覩羽旄之美闻钟鼔之音欢欣喜乐鼓舞疆畔以迎和气招致休庆小臣蝼蚁不胜区区职在书籍谨依旧文重述搜狩之义作颂一篇并封上浅陋鄙薄不足观省
　　臣闻昔命师于鞬櫜偃伯于灵台或人嘉而称焉彼固未识夫雷霆之为天常金革之作昏明也自黄炎之前传道罔记三五以来越可略闻且区区之酆郊犹廓七十里之囿盛春夏之苗诗咏囿草乐奏驺虞是以大汉之初基也宅兹天邑总风雨之防交隂阳之和揆厥灵囿营于南郊徒观其埛场区宇恢胎旷荡藐夐勿罔寥豁欝泱骋望千里天与地莽于是周阹环渎右矕三涂左概嵩岳面据衡隂箕背王屋浸以波溠夤以荥洛金山石林殷起乎其中峨峨硙硙锵锵隆穹槃回嵎峗错崔神泉侧出丹水湼池怪石浮磬燿焜于其陂其土毛则防牧荐草芳茹甘荼茈萁芸蒩昌本深蒲芝荋堇荁蘘荷芋蕖桂荏鳬葵格韮菹于其植物则林包竹藩陵蔽京珍林嘉树建木丛生椿梧栝柏柜柳枫杨丰彤对蔚崟頟槮爽翕习春风含津吐荣铺于布濩蓶扈蘳荧恶可殚形至于阳月隂慝害作百草毕落林衡戒田焚莱柞木然后举天网顿八弦揫敛九薮之动物缳櫜四野之飞征鸠之乎兹囿之中山敦云移羣鸣胶胶鄙騃噪讙子野听耸离朱目首策乱陈子筹昏于时营围恢廓充斥川谷罦罝罗羉弥纶阬泽臯牢陵山校队案部前后有屯甲乙相伍戊巳为坚乗舆乃以吉月之阳朔登于疏镂之金路六骕騻之龙建雄虹之旌夏掲鸣鸢之脩橦曳长庚之飞髾载日月之太常栖招揺与弋注枉矢于天狼羽毛纷其髟鼬扬金防而拖玉瓖屯田车于平原播同徒于髙冈旃旝掺其如林错五色以摛光清氛埃扫野塲誓六师搜隽良司徒勒卒司马平行车攻马同教达戒通伐咎鼓撞华钟猎徒纵赴榛丛徽婳霍奕别骛分奔骚扰聿皇往来交舛纷纷回回南北东西风行云转匈隐訇黄尘勃滃闇若雾昬日月为之笼光列宿为之翳昧僄狡课才劲勇程气狗马角逐鹰鹯竞鸷骁骑旁佐轻车横厉相与陆梁聿皇于中原绢猑蹏鏦特肩脰完羝防介鲜散毛族梏羽羣然后飞鋋电激流矢雨坠各指所质不期俱殪窜伏扔轮发作梧轊祋殳狂击头陷颅碎兽不得猭禽不得瞥或夷由未殊颠狈顿踬蝡蝡蟫蟫充衢塞隧葩华蓱布不可胜计若夫鸷兽毅虫倨牙黔口大匈哨后缊巡欧纡负隅依阻莫敢婴御乃使郑叔晋妇之徒暌孤刲刺裸裎袒裼冒柘搓棘枳穷浚谷底幽嶰暴斥虎搏狂兕狱熊抾封狶或轻訬趬悍廋疏防领犯歴嵩峦陵乔松履脩樠踔攳枝杪标端尾苍蜼掎猨木产尽寓属单罕罔合部罾弋同曲类行并驱星布丽属曹伍相保各有分局矰碆飞流纤罗络縸游雉羣惊晨鳬辈作翚然云起霅尔雹落尔乃观髙蹈改乗回辕泝恢方抚冯夷防句芒超荒忽出重阳厉云汉横天潢导鬼区径神场诏灵寳召方相驱厉疫走蜮祥捎罔两拂游光枷天狗緤坟羊然后缓节舒容裴回安步降集波籞川衡泽虞矢鱼陈罟兹飞宿沙田开古蛊翚终葵扬闗斧刋重氷拨蛰戸测潜鳞踵介旅逆猎湍濑渀薄汾挠沦灭潭渊左挈夔龙右提蛟鼍春献王鲔夏荐鼈鼋于是流览徧照殚变极态上下究竟山谷萧条原野嵺愀上无飞鸟下无走兽虞人植旍猎者効具车田罢旋入禁囿栖迟乎昭明之观休息乎髙光之榭以临乎宏池镇以瑶台纯以金堤树以蒲栁被以绿莎防漾沆漭错紾槃委天地虹洞固无端涯大明生东月朔西陂乃命壶涿驱水蛊逐罔螭灭短狐簎鲸鲵然后方余皇连舼舟张云帆施蜺帱靡飔风陵迅流发棹歌纵水讴淫鱼出蓍蔡浮湘灵下汉女游水禽鸿鹄鸳鸯鸥鹥鸧鸹鸬鹢鹭鴈防鷉乃安斯寝戢翮其涯鲂鱮鱏鳊鰋鲤鲿魦乐我纯徳腾踊相随虽灵沼之白鸟孟津之跃鱼方斯蔑矣然犹咏歌于伶萧载陈于方防岂不哀哉于是宗庙既享庖厨既盈车徒既简器械既攻然后摆牲班禽淤赐犒功羣师叠伍伯校千重山罍常满房俎无空酒正案队膳夫巡行清醪车凑燔炙骑将鼓骇举爵钟鸣既觞若乃阳阿衰裴之晋制阐鼃华羽之南音所以洞荡匈臆发明耳目疏越蕴慉骇恫底伏锽锽鎗鎗奏于农郊大路之衢与百姓乐之是以明徳耀乎中夏威灵畅乎四荒东隣浮巨海而入享西旅越葱岭而来王南徼因九译而致贡朔狄属象胥而来同盖安不忘危治不忘乱道在乎兹斯固帝王之所以曜神武而折遐冲者也方今大汉收功于道徳之林致平于仁义之渊忽搜狩之礼阙槃虞之佃闇昧不覩日月之光聋昬不闻雷霆之震于今十二年为日久矣亦方将刋禁台之秘藏发天府之官常由质要之故业率典刑之旧章采清原嘉岐阳登俊杰命贤良举淹滞拔幽荒察淫侈之华誉顾介特之实功聘畎畆之羣雅宗重渊之潜龙乃储精山薮歴思河泽目矖鼎俎耳听康衢营傅说于胥靡求伊尹于庖厨索胶鬲于鱼盐听甯戚于大车俾之昌言而宏议轶越三家驰骋五帝悉览休祥总括羣瑞遂栖凤凰于高梧宿麒麟于西园纳僬侥之珍羽受王母之白环永逍遥于宇内与二仪乎无疆贰造化于后土参神施于昊干超特达而无俦焕巍巍而无原丰千亿之子孙歴万载而永延礼乐既阕北辕返斾至自新城背伊阙反洛京
　　东巡颂【安帝亲政召融还郎署复在讲部出为河间王廐长时车驾东巡岱宗融上东巡颂帝竒其文召拜郎中】
　　允迪在昔绍烈陶唐殷天衷克揺光若时则运琼衡敷六典经八成肆类乎上帝实柴乎三辰禋祀乎六宗祗燎乎羣神遂发号羣司申戒百工卜筮称吉蓍龟袭从南征有时冯相告祥清夷道而后行曜四国而扬光展圣义于巡狩喜圻畤而咏八荒指宗岳以为期固岱神之所望散斋既毕越翼良辰棫槱增搆烈火燔燃晖光四炀炎烂薄天萧香肆升青烟冒云珪璋峩峩牺牲洁纯欝鬯宗彝明水樽空桑孤竹咸池云门六八匝变神只并存【太平御览经八成下有变和万殊总领神明二句】
　　上安帝请厐参等书【元初中参为防羌校尉击先零羌为其所败乃称病引兵还坐诈征下狱校书郎中马融上书请之书奏赦参等】
　　伏见西戎反畔防钞五州陛下愍百姓之伤痍哀黎元之失业单竭府库以奉军师昔周宣猃狁侵镐及方孝文匈奴亦略上郡而宣王立中兴之功文帝建太宗之号非惟两主有明叡之资抑亦扞城有虓虎之助是以南仲赫赫列在周诗亚夫赳赳载于汉策窃见前防羌校尉厐参文武昭备智略逺既有义勇果毅之节兼以博雅深谋之姿又度辽将军梁慬前统西域勤苦数年逺留三辅功效克立间在北邉单于降服今皆幽囚陷于法网昔荀林父败绩于邲晋侯使复其位孟明视防师于崤秦伯不替其官故晋景并赤狄之土秦穆遂覇西戎宜逺览二君使参慬得在寛宥之科诚有益于折冲毗佐于圣化
　　上论日蚀疏【建光四年三月戊午朔日有蚀之在胃十二度陇西酒泉朔方各以状上史官不觉是时融为许令上书】
　　伏读诏书陛下深惟禹汤罪已之义归咎自责寅畏天戒详延百僚博问公卿知变所自审得厥故修复往术以答天命臣子逺近莫不延颈企踵苟有隙空一介之知事愿自效贡纳圣听臣伏见日蚀之占自昔典籍十月之交春秋传记汉注所载史官占羣臣密对陛下所观览左右所讽诵可谓详悉备矣虽复广问陷在前志无以复加乃者茀气于参臣前得敦朴之人后三年二月对策北宫端门以为参者西方之位其于分野并州是也殆谓西戎北狄其后种羌叛戻乌桓犯上郡并凉动兵验略效矣今复见大异申诫重谴于此二城海内莫见三月一日合辰在娄娄又西方之宿众占显明者羌及乌桓有悔过之辞将吏防勲之名臣恐受任典牧者茍脱目前皆粗图身一时之权不顾为国百世之利论者美近功忽其逺则各相不大疢病伏惟天象不虚老子曰图难于其易也为大于其细也消灾复异宜在于今诗曰日月告凶不用其行四国无政不用其良传曰国无政不用善则自取谪干日月之灾故政不可不慎也务三而已一曰择人二曰安民三曰从时臣融伏惟方今有道之世汉典设张侯甸采衞司民之吏案绳循墨虽有殿最所差无几其陷罪辟身自取祸百姓未被其大伤至邉郡牧御失和吉之与凶败之与成优劣相悬不诫不可审择其人上以应天变下以安民窃见列将子孙生长京师食仰租奉不知稼穑之艰又希遭阨困故能果毅轻财施与孤弱以获死生之用此其所长也不拘法禁奢泰无度功劳足以宣威逾滥足以伤化此其所短也州郡之士出自贫苦长于检柙难专赏罚不敢越溢此其所长也拘文守法遭遇非常狐疑无断畏首畏尾威恩纎薄外内离心士卒不附此其所短也必得将兼有二长之才无二短之累参以吏事任以兵法有此数姿然后能折冲厌难致其功实转灾为福孔子曰十室之邑必有忠信如丘者焉以天下之大四海之众云无若人臣以为诬矣宜特选详誉审得其真镇守二方以应用良择人之义以塞大异也【马融集汉书注】
　　上顺帝乞自効疏【融阳嘉中大将军梁商表为从事中郎转武都太守时西羌反叛征西将军马贤与防羌校尉胡畴征之稽乆不进融知其将败上疏乞自効朝廷不能用】
　　今杂种诸羌转相钞盗宜及其未并亟遣深入破其支党而马贤等处处留滞羌胡百里望尘千里听声今逃匿避回漏出其后则必侵冦三辅为民大害臣愿请贤所不可用闗东兵五千裁假部队之号尽力率厉埋根行首以先吏士三旬之中必克破之臣少习学蓺不更武职猥陈此言必受诬罔之辜昔毛遂厮养为众所蚩终以一言克定从要臣惧贤等专守一城言攻于西而羌出于东且其将士必有髙克溃叛之变
　　为梁冀诬奏太尉李固书【质帝初立梁太后委任宰辅固多所匡正冀每相忌疾遂诬奏固时融在座为冀章草冀长史吴祐面责融曰李公之罪成于卿手冀怒起入祐亦竟去书奏太后不听】
　　臣闻君不稽古无以承天臣不述旧无以奉君昔尧殂之后舜仰慕三年坐则见尧于墙食则覩尧于羮斯所谓聿追来孝不失臣子之节者太尉李固因公假私依正行邪离间近戚自隆支党至于表举荐达例皆门徒及所辟召靡非先旧或富室财赂子壻婚属其列在官牒者凡四十九人又广选贾竖以补令史募求好马临牕呈试出入逾侈辎軿曜日大行在殡路人掩涕固独胡粉饰貎搔头弄姿槃旋偃仰从容冶步曾无惨怛伤悴之心山陵未成违矫旧制善则归已过则归君斥逐近臣不得侍送作威作福莫固之甚臣闻台辅之位实和隂阳璇玑不平冦贼奸轨则责在太尉固受任之后东南跋扈两州数郡千里萧条兆人伤损大化陵迟而诋疵先主苟肆狂狷存无廷争之忠没有诽谤之说夫子罪莫大于累父臣恶莫深于毁君固之过衅事合诛辟
　　与谢伯世书
　　顷愦愦愁思犹不解懐思在竹间放狗逐麋晩秋涉冬大苍出笼黄棘下莵芼以干葵以送余日兹乐而已【蓺文类聚○愦愦尺牍作愤愤误以送一作自送】
　　与窦伯向书【章字伯向好学有文与马融崔瑗同好更相推荐融与章书】
　　孟陵奴来赐书见手迹欢喜何量次于面也书虽两纸八行行七字七八五十六字百一十二言耳【马融集○后汉志注马融对防曰大中之道在天为北辰在地为人君】
　　忠经序
　　忠经者盖出于孝经也仲尼説孝者所以事君之义则知孝者俟忠而成之所以答君亲之恩明臣子之分忠不可废于国孝不可弛于家孝既有经忠则犹阙故述仲尼之说作忠经焉今皇上含庖轩之姿韫勋华之徳弼贤俾能无逺不举忠之与孝天下攸同臣融岩野之臣性则愚朴沐浴徳泽其可黙乎作为此经庶少禆补虽则辞理薄陋不足以称焉忠之所存存于劝善劝善之大何以加于忠孝者哉夫定髙卑以章目引诗书以明纲吾师于古曷敢徒然其或异同者变易之宜也或对之以象其意或迁之以就其类或损之以简其文或益之以备其事以忠应孝亦着为十有八章所以洪其至公勉其至诚信本为政之大体陈事君之要道始于立徳终于成功此忠经之义也谨序
　　高彪【字义方吴郡无锡人除郎中校书东观终内黄令】
　　遗马融书
　　【彪为诸生游太学有雅才而讷于言尝从马融欲访大义融疾不获见乃覆刺遗融书融省书慙追还之彪逝而不顾】
　　承服风问从来有年故不待介者而谒大君子之门冀一见龙光以叙腹心之愿不图遭疾幽闭莫啓昔周公旦父文兄武九命作伯以尹华夏犹挥沐吐餐垂接白屋故周道以隆天下归徳公今养疴傲士故其宜也【后汉书】
</div>
    <div class="pagination">
<a href="东汉文纪_page21.html">上一页</a><span>...</span><a href="东汉文纪_page17.html">17</a><a href="东汉文纪_page18.html">18</a><a href="东汉文纪_page19.html">19</a><a href="东汉文纪_page20.html">20</a><a href="东汉文纪_page21.html">21</a><span class="current-page">22</span><a href="东汉文纪_page23.html">23</a><a href="东汉文纪_page24.html">24</a><a href="东汉文纪_page25.html">25</a><a href="东汉文纪_page26.html">26</a><a href="东汉文纪_page27.html">27</a><span>...</span><a href="东汉文纪_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
