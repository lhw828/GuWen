<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 140 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 140 页/共 658 页</h1>
    <div class="content">　　◇遗命诸子
　　吾前后仕进，十要银艾，不能和光同尘，为谗邪所忌。通塞，命也；始终，常也。但地底冥冥，长无晓期，而复缠以纩绵，牢以钉密，为不喜耳。幸有前窀，朝殒夕下，措尸灵床，幅巾而已。奢非晋文，俭非王孙，推情从意，庶无咎吝。（《后汉·张奂传》）
　　◎张芝
　　芝，字伯英，奂长子。辟太尉府，公车徵有道，皆不就。善草书，韦诞谓之草圣。
　　◇与朱赐书
　　上比崔、杜不足，下方罗、赵有馀。（《后汉·赵岐传》注，《艺文类聚》七十四，《御览》七百四十九，并引《三辅决录》注）
　　◇与李幼才书
　　弭仲叔高德美名，命世之才，非弭氏小族所当有，新丰瘠土所当出也。（□□□□□□引《三辅史录》注）
　　◇与朱使君书
　　正气可以消邪，人无其，妖不自作。（《赵壹非草书》）
　　八月九日芝白府君足下：不日秋凉，平善。广阔弥迈，相思无违。前比得书，不遂西行，望远悬想，何日不勤。捐弃漂没，不当行李。又去春送举丧到美阳，须待伴比，故遂间绝。有缘复相闻，飧食自爱，张芝幸甚幸甚。（《淳化阁贴》二）
　　◎张昶
　　昶，字文舒，奂次子。亦善草书。建安初为给事黄门侍郎。
　　◇西岳华山堂阙碑铭
　　《易》曰：「天地定位，山泽通气。」然山莫尊于岳，泽莫盛于渎。山岳有五而华处其一，渎有四而河在其数，其灵也至矣。圣人废兴，必有其应。故岱山石立，中宗继统；太华授璧，秦胡绝绪；白鱼人舟，姬武建业；宝出水，子朝丧位。布五方则处其西，列三条则居其中。若广兽奇虫，《山经》有纪矣。是以帝皇巡狩，亲五岳而告至，观方后而考礼，故经有望秩之，典有生殖之祀，盖所以崇山川而报功也。四海一统，天子秉其礼；诸侯力政，强国摄其祭。其奉邑曰华阴也久矣，乃纪于《禹贡》而分秦、晋之境。奉鄙晋之西则曰阴晋，边秦之东则曰宁秦。邑既迁徙，礼亦如之。二国力争，以奉以祭。其城险固，基趾犹存。故老之言，未殒于民也。逮至大汉，受命克乱，不愆不忘，旧名是复，率礼不越，故祀是尊。历叶增修，虔恭又备。一祷三祀，终岁而四，以迄于今。而世宗又经集灵之宫于其下，想乔、松之畴，是游是憩。郡国方士，自远而至者，充岩塞崖。乡邑巫觋，宗祀乎其中者，盈谷溢。咸有浮飘之志，愉悦之色，必云霄之路，可升而越，（《文选·沈约游沈道士馆诗》注作「而起」。）果繁昌之福，可降而致也。故殖财之宝，黄玉自出；令德之珍，卿相是毓。匪惟嵩高，降生申甫，此亦有焉。天有所兴，必先废之，故殷宗、周宣，以衰致盛。是时也，王业中缺，大化陵迟，郡县既毁，财匮礼乏，庭庙倾坏，坛场芜秽，祭祀之礼，颇有缺焉。于是镇远将军领北地太守阌乡亭侯段君讳煨宇忠明，自武威占此土，凭托河华，二灵是与。故能以昭烈之德，享上将之尊，衔命持重，屯斯寄国，讨叛柔服，威怀是示。群凶既除，郡县集宁，家给人足，户有乐生之欢，朝释西顾之虑。而怀关中之恃，虽昔萧相辅佐之功，功冠群后，弗以加也。遂解甲休士，阵而不战，以逸其力，修饰享庙，坛场之位，荒而后辟，礼废而复兴。又造祠堂，表以参阙，建路路之端首，观壮丽乎孔彻。然后旅祀祈请，既有常处，虽雨沾衣，而礼不废。于是邑之士女，咸曰宜之。乃建碑刊石，垂示后裔。其辞曰：
　　於穆堂阙，堂阙昭明。经之营之，不日而成。匪奢匪俭，惟德是程。匪丰匪约，惟礼是荣。虔恭礼祀，黍稷芬馨。神具醉止，降福穰穰。（《艺文类聚》七，《初学记》五，《古文苑》）
　　◎张猛
　　猛，字叔威，奂少子。建安初，为郡功曹，补武威太守。杀刺史，反为韩遂所讨，自烧死。
　　◇杀刺史邯郸商下令
　　敢有临商丧，死不赦。（《魏志·庞氵育传》）
　　◎张敞
　　敞，南阳人。桓帝时为郡功曹。建宁初，大将军窦武辟为令史。
　　◇奏记王畅
　　五教在宽，著之经典。汤去三面，八方归仁。武王入殷，先去炮烙之刑。高祖鉴秦，唯定三章之法。孝文皇帝感一缇萦，蠲除肉刑。卓茂、文翁、召父之徒，皆疾恶严刻，务崇温厚。仁贤之政，流闻后世。夫明哲之君，纲漏吞舟之鱼，然后三光明于上，人物悦于下。言之若迂，其效甚近。发屋伐树，将为严烈，虽欲惩恶，难以闻远。以明府上智之才，日月之曜，敷仁惠之政，则海内改观，实有折枝之易，而无挟山之难。郡为旧都侯甸之国，园庙出于章陵，三后生自新野，士女沾教化，黔首仰风流，自中兴以来，功臣将相，继世而隆。愚以为恳恳用刑，不如行恩；孽孳求奸，未若礼贤。舜举皋陶，不仁者远。随会为政，晋盗奔秦。虞、芮入境，让心自生。化人在德，不在用刑。（《后汉·王龚附传》）
　　◎段
　　，字纪明，武威姑臧人。恒帝初，举孝廉，为宪陵园丞陵阳令，迁辽东属国都尉，徵拜议郎。永寿中，拜中郎将，以功封列侯。延熹中，迁护羌校尉，坐罪徵下狱，输作左校。起徒中，复拜议郎，迁并州刺史，复为护羌校尉。建宁初，拜破羌将军，以功更封新丰县侯。徵还拜侍中，转执金吾、河南尹。坐事左转谏议大夫，再迁司隶校尉。熹平中，代李咸为太尉，病免。复为司隶校尉，转颍川太守，徵拜太中大夫。光和二年，代桥玄为太尉，会日食自劾，诏诣廷尉，饮鸩死。
　　◇应诏上言讨先零东羌术略
　　臣伏见先零东羌虽数叛逆，而降于皇甫规者。已二万许落，善恶既分，馀寇无几。今张奂踌躇久不进者，当虑外离内合，兵往必惊。且自冬践春，屯结不散，人畜疲羸，自亡之势，徒更招降，坐制强敌耳。臣以为狼子野心，难以恩纳，势穷虽服，兵去复动。唯当长矛挟胁，白刃加颈耳。计东种所馀三万馀落，居近塞内，路无险折，非有燕、齐、秦、赵从横之势，而久乱并、凉，累侵三辅，西河、上郡已各内徙，安定、北地复至单危，自云中、五原，西至汉阳，二千馀里，匈奴、种羌，并擅其地，是为痈疽伏疾，留滞胁下，如不加诛。转就滋大。今若以骑五千，步万人，车三千辆，三冬二夏，足以破定，无虑用费为钱五十四亿。如此则可令群羌破尽，匈奴长服，内徙郡县，得反本土。伏计永初中，诸羌反叛，十有四年，用二百四十亿；永和之末，复经七年，用八十馀亿。费耗若此，犹不诛尽，馀孽复起，于兹作害。今不暂疲人，则永宁无期。臣庶竭驽劣，伏待节度。（《后汉·段传》）
　　◇复上言东羌事
　　臣本知东羌虽众，而软弱易制，所以比陈愚虑，思为永宁之算。而中郎将张奂，说虑强难破，宜用招降。（案《文选·陆亻垂石阙铭》注引《段上疏曰：「先零东羌，讨之难破，降为上策，战为下计」。盖即述张奂之言，名有详略耳。）圣朝明监，信纳瞽言，故臣谋得行，奂计不用。事势相反，遂怀猜恨。信叛羌之诉。饰润辞意，云臣兵累见折衄，又言羌一气所生，不可诛尽，山谷广大，不可空静，血流氵于野，伤和致灾。臣伏念周、秦之际，戎狄为害，中兴以来，羌寇最盛，诛之不尽，虽降复叛。今先零杂种。累以反覆，攻没县邑，剽略人物，发冢露尸，祸及生死，上天震怒，假手行诛。昔邢为无道，卫国伐之，师兴而雨。臣动兵涉夏，连获甘澍，岁时丰稔，人无疵疫。上占天心，不为灾伤；下察人事，众和师克。自桥门以西，落种以东，故官县邑，更相通属，非为深险绝域之地，车骑安行，无应折衄。案奂为汉吏，身当武职，驻军二年，不能平寇，虚欲修文戢戈，招降犷敌，诞辞空说，僭而无徵。何以言之？昔先零作寇，赵充国徙令居内，煎当乱边，马援迁之三辅，始服终叛，至今为鲠。故远识之士，以为深忧。今傍郡户口单少，数为羌所创毒，而欲令降徒与之杂居，是犹种枳棘于良田，养虺蛇于室内也。故臣奉大汉之威，建长久之策，欲绝其本根，不使能殖。本规三岁之费，用五十四亿，今适期年，所耗未半，而馀寇残烬，将向殄灭。臣每奉诏书，军不内御，愿卒斯言。一以任臣，临时量宜，不失权便。（《后汉·段传》）
　　◎赵典
　　典，字仲经，蜀郡成都人，太尉戒第二子。（《谢承书》作「戒之叔子」。）建和初，举有道方正，对策，拜议郎，再迁侍中，袭封厨亭侯。出为弘农压守，转右扶风，免。徵拜城门校尉，转将作大匠，迁少府，转大鸿胪、太仆、太常，免。灵帝初，再迁长乐少府卫尉。卒，谥曰献侯。
　　◇谏开鸿池
　　鸿池氵凡溉，已且百顷，犹复增而深之，非所以崇唐、虞之约己，遵孝文之爱人也。（《后汉·赵典传》）
　　◇奏谏封恩泽侯
　　夫无功而赏，劳者不劝，上忝下辱，乱象于度。且高祖之誓，非功臣不封。宜一切削免爵土，以存旧典。（《后汉·赵典传》）
　　◎赵温
　　温，字子柔，典兄子。为京兆郡丞，弃官去。献帝西迁，为侍中，封江南亭侯，代杨彪为司空，免。寻为司徒，录尚书事。建安十三年，以辟曹丕为掾忤曹公免官。卒年七十二。
　　◇与李亻书
　　公前托为董公报雠，然实屠陷王城，杀戮大臣，天下不可家见而户说也。今与郭汜争睚眦之隙，以成千钧之雠，民在涂炭，各不聊生，曾不改悟，遂成祸乱。朝廷仍下明诏，欲令和解，上命不行，威泽日损，而复欲移转乘辇于黄白城，更幸非所，此诚老夫所不达也。于《易》，一过为过，再为涉，三而弗改，灭其顶，凶。不如早共和解，引军还屯，上安万乘，下全生民，岂不幸甚。（《魏志·董卓传》注引《献帝起居注》，袁宏《后汉纪》二十八，《后汉·赵典传》。）
　　◎宰宣
　　宣，弘农人。
　　◇上言宜封梁冀妻孙寿
　　大将军有周公之功，今既封诸子，则其妻宜为邑君。（《后汉·梁冀传》，宣素性佞邪，欲取媚于冀，乃上言」。）
　　◎袁著
　　著，汝南人。恒帝时，为郎中。年十九，上书劾梁冀。冀密捕之，变性名伪死，市棺殡送。冀廉知其诈，阴求得，笞杀之。冀诛，有诏以礼祀。
　　◇诣阙上书
　　臣闻仲尼叹凤鸟不至，河不出图，自伤卑贱，不能致也。今陛下居得致之位，又有能致之资，而和气未应，贤愚失序者，势分权臣，上下壅隔之故也。夫四时之运，功成则退，高爵厚宠，鲜不致灾。今大将军位极功成，可为至戒，宜遵悬车之礼，高枕颐神。传曰：「木实繁者，披枝害心。」若不抑损权盛，将无以全其身矣。左右闻臣言，将侧目切齿，臣特以童蒙见拔，故敢忘忌讳。昔舜、禹相戒无若丹朱，周公戒成王，无如殷王纣，愿除诽谤之罪，以开天下之口。（《后汉·梁冀传》）
　　◎刘淑
　　淑，字仲承，河间乐成人。永兴二年，（《袁宏纪》作「延熹八年。」）举贤良方正，对策第一，拜议郎，再迁尚书，又再迁侍中、虎贲中郎将。灵帝初，为宦官所谮，下狱自杀。
　　◇延熹八年日蚀举贤良方正对策
　　臣闻「立天之道，曰阴与阳，立人之道，曰仁与义」。故夫妇正则父子亲，父子亲则君臣通，君臣通则仁义立，仁义立则阴阳和而风雨时矣。夫吉凶在人，水旱由政，故势在臣下，则地震坤裂；下情不通，则日月失明；百姓怨恨，则水旱暴兴；人主骄淫，则泽不下流。由此观之，君其纲也，臣其纪也。纲纪正则万目张，君臣正则万国理。故能父慈子孝，夫信妇贞，兄爱弟顺，如此，则阴阳和，风雨时，万物得所矣。（袁宏《后汉纪》二十二）
　　◎刘梁
　　梁，一名岑，字曼山，东平宁阳人。桓帝时，举孝廉，除北新城长。召拜尚书郎，累迁，后为野王令，未行。有集三卷。
　　◇除北新城长告县人
　　昔文翁在蜀，道著巴、汉，庚桑琐隶，风移畏累。吾虽小宰，犹有社稷，苟赴期会，理文墨，岂本志乎！（《后汉·刘梁传》）
　　◇七举
　　丹楹缥壁，紫柱虹梁。（《文选》注「楹」作「墀」，「虹」作「红」。）桷榱朱绿，藻玄黄。镂以金碧，杂以夜光。鸿台百层，千云参差。仰观八极，游目无涯。玉树青葱，鸾鹤并栖。随珠明月，照曜其陂。（《艺文类聚》五十七，《文选·景福殿赋》注，《赭白马赋》注，《七启》注。）绿柱朱榱，青琐璧。（《御览》一百八十七）
　　华组之缨，从风纷纭。（《御览》六百八十六，又八百十九）
　　佩则结绿悬黎。宝之微妙。荷彩昭烂，流景扬辉。（《御览》六百九十二）
　　黼黻之服，纱谷之裳，繁饰参差，微鲜若霜。（《御览》六百九十六）
　　双辕覆井，芰荷垂英。（《文选·景福殿赋》注）
　　九旒之冕，散耀垂文。（《文选·七启》注）
　　先生昭然神悟，霍尔体轻。（《文选·何敬叔衤集诗》注，《七启》注）
　　酤以醢醯，和以蜜饴。（《文选·七命》注）
　　刍豢既陈，异馔并羞。勺药之调，煎炙蒸。酤以醯醢，和以蜜饴。（《书钞》一百四十二）
　　菰粱之饭，入口丛流，送以熊蹯，咽以豹胎。（《书钞》一百四十四）
　　鲤比之脍，分豪析厘。（《书钞》一百四十五。）
　　◇辩和同论
　　夫事有违而得道，有顺而失义，有爱而为害，有恶而为美。其故何乎？盖明智之所得，暗伪之所失也。是以君子之于事也，无适无莫，必考之以义焉。得由和兴，失由同起。故以可济否谓之和，好恶不殊谓之同。《春秋传》曰：「和如羹焉，酸苦以剂春味，君子食之，以平其心。同如水焉，若以水济水，谁能食之？琴瑟之专一，谁能听之？」是以君子之行，周而不比，和而不同，以救过为正，以匡恶为忠。经曰：「将顺其美，匡救其恶，则上下和睦，能相亲也。「昔楚恭王有疾，召其大夫曰：「不谷不德，少主社稷。失先君之绪，覆楚国之师，不谷之罪也。若以宗庙之灵，得保首领以殁，请为灵若厉。」大夫许诸。及其卒也，子囊曰：「不然，夫事君者，从其善，不从其过。赫赫楚国，而君临之，怃正南海，训及诸夏，其宠大矣。有是宠也，而知其过，可不谓恭乎！」大夫从之。此违而得道者也。及灵王骄淫，暴虐无度。芋尹申亥从王之欲，以殡于乾溪，殉之二女。此顺而失义者也。鄢陵之役，晋、楚对战，阳谷献酒，子反以毙。此爱而害之者也。臧武仲曰：「孟孙之恶我，药石也；季孙之爱我，美也。毒滋厚，石犹生我。」此恶而为美者也。孔子曰：「智之难也。有臧武仲之智，而不容于鲁国。抑有由也，作而不顺，施而不恕矣。」盖养其知义，讥春违道也。夫知而违之，伪也；不知而失之，暗也。与伪焉，其患一也。患之所在，非徒在智之不及，又在及而违之者矣。故曰「智及之，仁不能守之，虽得之，必失之也。《夏书》曰：「念兹在兹，庶事恕施。」忠智之谓矣。故君子之行，动则思义，不为利回，不为义疚，进退周旋，唯道是务。苟失其道，则兄弟不阿；苟得其义，虽仇雠不废。故解狐蒙祁奚之荐，二叔被击公之害，勃以逆文为成，傅瑕以顺厉为败，管苏以憎忤取进，申侯以爱从见退，考之以义也。故曰：「不在逆顺，以义为断；不在憎爱，以道为贵。」《礼记》曰：「爱而知其恶，憎而知其善。」考义之谓也。（《后汉·刘梁传》）
　　◇刘梁碑（附）
　　君迁桂阳太守，班序以正以仁为首，以义为先。（《书钞》）

卷六十五
◎刘桢
　　桢，字公干，梁孙。建安中，司空曹操以为军谋祭酒椽，历平原侯庶子五官将文学。有《毛诗义间》十卷，集四卷。
　　◇大暑赋
　　其为暑也，羲和总驾发扶木，太阳为舆达灾烛，灵威参垂步朱谷。赫赫炎炎，烈烈晖晖，若炽燎之附体，又温泉而沈肌。兽喘气于玄景，鸟戢翼于高危，农捉而去畴，织女释杼而下机。温风至而增热，悒慑而无依，披襟领而长啸，冀微风之来思。（《艺文类聚》五）
　　◇黎阳山赋
　　自魏都而南迈，迄洪川以休。想王旅之旌旄，望南路之遐修。御轻驾而西徂，过旧坞之高区。尔乃逾峻岭，超连冈，一登九息，遂臻其阳。南荫黄河，左覆金城，青坛承祀，高碑颂灵。珍木骈罗奋华扬荣。云兴风起，萧瑟清冷。延首南望，顾瞻旧乡。桑梓增敬，惨切怀伤。河源汨其东游，阳乌飘而南翔。睹众物之集华，退欣欣而乐康。（《文艺类聚》七）
　　良游未厌，白日潜晖。（《文选·谢叔源游西池诗》注）
　　◇鲁都赋
　　昔大庭氏肇建厥居，少昊受命，亦都兹焉。（《艺文类聚》六十一。）
　　巨海分焉，倾泻百川。（《初学记》六。）
　　山则连冈属岭，а《鬼分》峡北。紫金扬晖于鸿岸，水精潜光乎云穴。岱宗邈其层秀，干气雾以高越。其木则赤夷青松，文茎蕙棠，洪干百围，高径穹皇。竹则填彼山陔，根氵尔阪域。夏荡攒包，劲条并殖。蒙雪含霜，不渝其色。翠实离离，凤凰攸食。（《艺文类聚》六十一，《北堂书钞》一百五十八，《初学记》二十八）芳果万名，攒罗广庭。霜滋灵润，时至则零。（《御览》九百六十四）
　　黍稷油油，粳族垂芒。残穗满握，一颖千箱。（《初学记》二十七。）
　　禄葱。（《御览》九百二十五）
　　水产众夥，各有彝伦。颁首莘尾，丰颅重断。戴兵挟刃，盘甲曲鳞。（《艺文烦聚》六十一。）
　　其盐则高盆连冉，波酌海臻。素鹾凝结，皓若雪氛。（《书钞》一百四十六。）
　　又有盐池漭沈，前炙易春。焦暴沫，疏盐自殷。挹之不损，取之不动。（《书钞》一百四十六。）
　　女工则绛□绮谷。（《御览》八百十六）
　　纤纤丝履，灿烂鲜新。灵草寻梦，华荣奏口。表以文组，（《初学记》作「綦」。）缀以珠。步蹈安审，接迹承身。（《书钞》一百三十六，《初学记》二十六，《御览》六百九十七）
　　且观其时谢节移，和族绥宗，招欢合好，肃戒友朋。龙烛九枝，逸稻寿阳。赋《湛露》以留客，召丽妙之新倡。众媛侍侧，鳞附盈房。蛾眉清眸，颜若雪霜。玄发曜粉，芳泽不□。含丹吮素，巧笑妍详。裾纷衤非，振佩鸣璜。插曜日之珍笄，珥明月之珠。舞人就列，整饰容华。和颜扬眸，眄风长歌。飘乎发，身如转波。寻虚骋迹，顾与节和。纵修袖以终曲，若奔星之赴河。及其素秋二七，天汉指隅，民胥祓禊，国于水嬉。缇帷弥津，丹帐覆洲。日暮宴罢，车骑就衢。盖如飞鹤，马如游鱼。伊岁之冬，云气清。水Ё露凝，冰雪皑皑。（《艺文类聚》六十一，《书钞》一百三十五，《初学记》三，又四，又十五，《御览》三百八十一，七百二，七百十八）
　　金陛玉砌，玄互云柯。（《文选·王融曲水诗序》注）
　　应门岩岩，朱扉含光。路殿岿其隆崇，文陛其高骧。听迅雷于长除，若有闻而复亡。其园囿苑沼，骈田接连。渌池分浪，以带石垠。文隅琼岸，华玉依津。邦乃大狩，振扬炎威。教民即戎，讲习兴师。落幕包括，连结营围。长掩壑，大罗被。毛群陨殪，羽族歼剥。填崎塞畎，不可胜录。（《艺文类聚》六十一，《御览》八百三十二）戢武器于有炎之库，放戎马于巨野之。（《水经·泗水》注）
　　彼齐诸儒，绘弁端衣，散佩垂绅，金声玉色，温右新。访鲁都之区域，吊先生之遗贞。（《御览》一百五十六）
　　◇遂志赋
　　幸遇明后，因志东倾。报此丰草，乃命小生。生之小矣，何兹云当。牧马于路，役车低昂。怆恨恻切，我独西行。去峻溪之鸿洞，观日日于朝阳。释丛棘之馀刺，践贾林之柔芳。玉粲以曜目，荣日华以舒光。信此山之多灵，何神分之煌煌。聊且游观，周历高岑。仰攀高枝，侧身遗阴。磷磷阑阑，以广其心。伊天皇之树叶，必结根于仁方。梢吴夷于东隅，掣叛臣乎南荆。戢干戈于内库，我马絷而不行。扬洪恩于无涯，听颂声之洋洋。四宇奠目无为，玄道穆以普将。翼俊于上列，退仄陋于下场。袭初服之芜秽，托蓬庐以游翔。岂放言而云尔，乃旦夕之可忘。（《艺文类聚》二十六）
　　◇清虑赋
　　结果阿之扶桑，接西雷乎烛龙。入镣碧之间，出水精之都。上青之山，蹈琳珉之途。玉树习叶，上楼金乌。（《初学记》二十七，《文选·雪赋》注，《御览》八百八。）
</div>
    <div class="pagination">
<a href="全上古三代秦汉三国六朝文_page139.html">上一页</a><span>...</span><a href="全上古三代秦汉三国六朝文_page135.html">135</a><a href="全上古三代秦汉三国六朝文_page136.html">136</a><a href="全上古三代秦汉三国六朝文_page137.html">137</a><a href="全上古三代秦汉三国六朝文_page138.html">138</a><a href="全上古三代秦汉三国六朝文_page139.html">139</a><span class="current-page">140</span><a href="全上古三代秦汉三国六朝文_page141.html">141</a><a href="全上古三代秦汉三国六朝文_page142.html">142</a><a href="全上古三代秦汉三国六朝文_page143.html">143</a><a href="全上古三代秦汉三国六朝文_page144.html">144</a><a href="全上古三代秦汉三国六朝文_page145.html">145</a><span>...</span><a href="全上古三代秦汉三国六朝文_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
