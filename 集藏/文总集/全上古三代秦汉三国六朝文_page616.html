<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 616 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 616 页/共 658 页</h1>
    <div class="content">　　虚言辅善，实验无亲，石□既落，儋山亦沦。少微之应，遂属高人，悲王难序，痛霍何陈。（其五）
　　仁厚庆钟，育斯才彦，历阶武目，过庭鲁盼。似凤方鸣，如龙比绚，遗孤在笈，藐焉谁见。（其六）
　　谁见伊何，慈颜弗睹，□朝不食，邻人罢祖。比学西河，拟文东鲁，述彪者固，情深陟岵。（其七）
　　鱼山本志，门豹遗门，丹青已写，玄窆方崇。思人下泪，瞻盖悲空，山川不易，规猷讵终。（其八）
　　嗟嗟犹子，瞻仪在昔，荷恩惟训，依希如地觌。颂雅因诗，弘文托易，追思素道，敬镌玄石。（碑拓本。案：朱敬修撰序，朱敬范撰铭。）
　　◎尹义尚
　　义尚，爵里未详。
　　◇与徐仆射书
　　义尚白：漳滨江，眇若天涯，去雁归鸿，云飞难寄。瞻言乡国，泣珠泪而盈怀；寤寐德音，仰烟霞而疾首。既而暑往寒来，愁云满塞。河冰自结，非由汉后之军；草露恒严，宁假公超之术。霜飘虎渠，距知朔野之寒；雪覆龙岑，徒亿清江之暧。眷言畴昔，邈矣遐哉。系清颜，愿常丰胜，雍容廊庙，时宣匡奉之风；偃息康庄，无废怡神之道。
　　义尚望国穷魂，繁忧积岁，虽共未殒，岂曰生年？日者谬忝后车，陪游上国。曾观礼乐，见季子之知音；经奉侍言，嗟郑侨之博物。如军书愈疾之制，碑文妙绝之词，犹贵纸于邺中，尚传声于许下。逮乎百六之年，仍离再三之酷，吉凶礼数，绵历岁时，尝胆茹辛，备同艰险。每冀穹苍有感，大国矜悯，以礼言归，驭驿俱反。何期毳毛湮沦，坠洒漳滨之水；逸翮摩霄，轻托蓬莱之顶。信知有幸无幸，见生死之殊伦，才与不才，验沈浮之异趣。昔秦归赵璧，还得连城；晋失楚材，直亡其宝。自国祚中绝，行李不通，等避世于桃源，同留寓于仙岭。每瞻牛候马，想金陵之圣人；今睹皇华，知有熊之建国。宾尧仕舜，犹是八才；纬武经文，方俦四贵。幸甚幸甚。昔杨朱岐路，悲始末之长离；苏武河梁，叹平生之永别。虽复音尘可嗣，终隔风云，梦想时通，无因觏止，依依望楚，寸阴有待，百年将半，轻生若是，命也如何。
　　今车书同轨，行李相继，猥荷文移，通赐论及，轩既以复命，义尚未被胶矜，窃以晋楚释囚，共成亲好；今乃拘彼来此，不亦难乎？夫以匹夫投分，犹须坦荡，况两国二君，那宜细计。彼若才如廉乐，犹恐不习禁兵，苟非其人，留之何益。然三战三败，卒成强伯之功；七纵七擒，终仗天威之力。由此言之，彼此如耳。徐元直西蜀之谋士，关云长刘氏之骁将，须归即遣，知叛弗追，今之与古，何其异趣？且地画叶和，长江共有，如首如尾，可以同规，或贰或猜，岂名唇齿？是以隔河分歃，君子知其不终；衷甲寻盟，春秋贬其行诈。伏承圣上钦明，英贤佐辅，方知解网之气，用表无偏之化。若彼之俘虏，犹且蒙归；此之南冠，何辞不遣？如其苟相猜贰，信不由衷，虽笃亲邻，义尚何罪？
　　不任辛酸之念，轻陈万一之情。伏愿仁人，少存畴昔，承闲之便，希复开言。昔张子余年，诚称吴王之赐；微躬迈影，实仰含弘之泽。载笔涟ㄝ，罔知所运。（《文苑英华》六百八十五）
　　◎封士让
　　士让为丞相府佐。
　　◇密启后主
　　光前西讨还，敕令放兵散。光令军逼帝京，将行不轨事，不果而止。家藏弩甲奴僮千数，每遣使丰乐武都处，阴谋往来。若不早图，恐事不可测。（《北齐书·斛律光传》）
　　◎王行思
　　行思为南安王思好行台郎，思好败，俱赴水死。
　　◇为南安王思好与并州诸贵书
　　主上少长深宫，未辨人之情伪，昵近凶狡，疏远忠良。遂使刀锯刑馀，贵溢轩阶。商胡丑类，擅权帷幄。剥削生灵，劫掠朝市，暗于听受，专行忍害。幽母深宫，无复人子之礼；二弟残戮，顿绝孔怀之义。仍纵子立夺马于东门，光弁擎鹰于西市，骏龙得仪同之号，逍遥受郡君之名，犬马班位，荣冠轩冕，人不堪役，思长乱阶。赵君王睿，实曰宗英，社稷惟寄；左丞相斛律明月，世为元辅，威著邻国；无罪无辜，奄见诛殄。孤既忝预皇枝，实蒙殊奖，今便拥率义兵，指除君侧之害。幸悉此怀，无致疑惑。（《北齐书·宗室思好传》。思好迁朔州刺史，武平五年，举兵反，与并州诸贵书云云，行台郎王行思之辞也。）
　　◎刘昼
　　昼字孔昭，渤海阜城人，举秀才不第，有《高才不遇传》四卷，《刘子》十卷。（案：《刘子》，《隋志》不著录，《唐志》作刘勰撰，晁公武、陈振孙、王应麟并云刘昼撰。）
　　◇上书诋佛法
　　佛法诡诳，避役者以为林薮。
　　◇又诋诃淫荡
　　尼与优婆夷，实是僧之妻妾，损胎杀子，其状难言。今僧尼二百余万，并俗女向有四百余万，六月一损胎。如是，则年族二百万户矣。验此佛是疫胎之鬼也。全非圣人之言。道士非老庄之本，籍佛邪说，为其配坐而已。（《广弘明集》六《滞惑解》）
　　◎章仇子ヌ
　　子ヌ，魏郡人，武平中为儒林学士。
　　◇请禁抑僧尼表
　　帝王上事昊天，下字黎庶，君臣夫妇，纲纪有本。自魏晋以来。胡妖乱华，背君叛父，不妻不夫，而奸荡奢侈，控御威福，空受加敬，轻欺士俗。妃主昼入僧房，子弟夜宿尼室，臣不惶不恐，不避鼎镬，辄沐浴舆梓，奉表以闻。（《广弘明集》七。子ヌ上疏几十余纸，帝震怒，禁锢经年。周武平齐，出之。）
　　◎马天祥
　　◇造像碑
　　夫幽宗玄家，真丽潜□然隐显冲机，而名随化浪，洪阐弥廓，遐□□□自非镂像污形，其孰能睹之者哉？大齐武平九年二月廿八日，邑主马天祥、邑子马天成、邑子马天相、邑子马天庆、道民王成人、道民王大人、道民王强人、道民王恭人投委坛静仲追冥果，造立石像，永□饣弟更□□肃恭祚延无穷，尊师崇业，□□□□（碑拓本。案：武平止七年，而碑云九年必误。）
　　◎冯衮
　　衮，冀人，依邺下大觉寺释惠光，终于光门。
　　◇捧心论
　　诸行者不得信此无明昏心，觅长觅短。听经学问，严饰我心。须识诈贼，觅他过恶。不求其长，则吾我渐歇。特须分疏，勿迷自他。我过常起，炽然法界，他道少过，便即他。常须看心，自己多过，若思量者，虽在世间，无有滋味，终无欢心。以味丧我，何由有乐？此心将我，上至非想，还下地狱，常诱诳我。如怨家，如爱奴，岂可学问？长养贼心，巧作细作，使觅名利，造疽妒也。故经云：常为心师，不师于心。八岁能诵，百岁不行，不救急也。（《续高僧传》）
　　◎列女
　　◎赵桃科妻刘氏
　　◇造像记
　　武平三年十二月十八日，戎昭将军伊阳城骑兵参军赵桃科妻刘，知善可崇，知恶可舍，上为皇帝陛下，见存眷属，亡过父母，敬造石像一堪。愿亡者获果，存者延遐，有形之类，咸同斯福。（碑拓本）
　　◎朱元洪妻孟阿妃
　　◇造老君像记大齐武平七年岁次丁酉二月甲辰朔廿三日丙寅，清信弟子孟阿妃敬为忘夫朱元洪及息子敖、息子推、息白石、息康奴、息女双姬等敬造老君像一区，今得成就，愿亡者去离三涂，永超八难，上升天堂，侍为道君，芒芒三界，蠢蠢四生，同出苦门，俱升上道。（碑拓本）
　　◎卢士深妻崔氏
　　崔氏崔休义之女。
　　◇春日以桃花儿面兄（案：兄，俗祝字。）
　　取红花，取白雪，与儿洗面作光悦。取白雪，取红花，与儿洗面作光华。取雪白，取花红，与儿洗面作华容。（《御览》二十引虞世南《史略》）

卷九
◎阙名（一）
　　◇正会班五条诏书
　　一曰：政在正身，在爱人，去残贼，择良吏，主（《通典》作「正」）决狱，平徭赋。二曰：人生在勤，勤则不匮，其劝率田桑，无或烦扰。三曰：六极之人，务加宽养，必使生有以自救，没有以自给。四曰：长吏浮华，奉客以求小誉，逐末舍本，政之所疾，宜谨察之。五曰：人事意气，干乱奉公，外内溷淆，纲维（《通典》作「纪纲」）不设，所宜纠劾。（《随书·礼仪志四》。后齐正日，侍中宣诏，慰劳州郡国使，又班五条诏书，使人归以告刺史二千石。又见《通典》七十。案：此诏不知始何帝时，编入阙名类。）
　　◇为阎姬与子宇文护书
　　天地隔塞，子母异所，三十余年，存亡断绝，肝肠之痛，不能自胜。想汝悲思之怀，复何可处。吾自念十九入汝家，今已八十矣。既逢丧乱，备尝艰阻。恒冀汝等长城，得见一日安乐，何期罪衅深重，存殁分离。吾凡生汝辈三男三女，今日目下，不睹一人，兴言及此，悲缠肌骨。赖皇齐恩恤，差安衰暮。又得汝杨氏姑及汝叔母纥干、汝嫂刘新妇等（《北史》作「汝嫂刘及汝新妇等．）同居，颇亦自适，但为微有耳疾，大语方闻。行动饮食，幸无多恙。今大齐圣德远被，特降鸿慈，既许归吾于汝，又听先致音耗。积稔长悲，豁然获展。此乃仁侔造化，将何报德！
　　汝与吾别之时，年尚幼小，以前家事，或不委曲。昔在武川镇，生汝兄弟，大者属鼠，次者属兔，汝身属蛇。鲜于修礼起日，吾之阖家大小，先在博陵郡住。相将欲向左人城，行至唐河之北，被定州官军打败。汝祖及二叔，时俱战亡。汝叔母贺拔及儿元宝，汝叔母纥干及儿菩提，并吾与汝六人，同被擒捉入定州城。未几间将吾及汝送与元宝掌。贺拔、纥干各别分散。宝掌见汝，云：「我识其祖翁，形状相似。」时宝掌营在唐城内。经停三日，宝掌所掠得男夫、中六七十人，悉送向京。吾时与汝同被送限。至定州城南，夜宿同乡人姬库根家。茹茹奴望见鲜于修礼营火，语吾云：「我今走向至本军。」既至营，遂告吾辈在此。明旦日出，汝叔将兵邀截，吾及汝等，还得向营。汝时年十二，共吾并乘马随军，可不记此事缘由也？于后吾共汝在受阳住。时元宝、菩提及汝姑儿贺兰盛洛，并汝身四人同学。博士姓成，成人严恶，汝等四人谋欲加害。吾与汝叔母等闻之，各捉其儿打之。唯盛洛无母，独不被打。其后尔朱天柱亡岁，贺拔阿斗泥在关西，遣人迎家累。归汝叔亦遣奴来富迎汝及盛洛等。汝时著绯绫袍，银装带，盛洛著紫织成缬通身袍，黄绫裹，并乘骡同去。盛洛小于汝，汝等三人并呼吾作「阿摩敦」。如此之事，当分明记之耳。今又寄汝小时所著锦袍表一领，至宜检看，知吾含悲戚（《北史》作「含悲抱戚」）多历年祀。
　　属千载之运，逢大齐之德，矜老开恩，许得相见。一闻此言，死犹不朽，况如今者，势必聚集。禽兽草木，母子相依，吾有何罪，与汝分离，与汝分离，今复何福，还望见汝。言此悲喜，死而更苏。世间所有，求皆可得，母子异国，何处可求。假汝位极王公，富过山海，有一老母，八十之年，飘然千里，死亡旦夕，不得一朝暂见，不得一日同处，寒不得汝衣，饥不得汝食，汝虽穷荣极盛，光耀世间，汝何用为？于吾何益？吾今日之前，汝既不得申其供养，事往何论。今日以后，吾之残命，惟系于汝，尔戴天履地，中有鬼神，勿云冥昧，而可欺负。
　　汝杨氏姑，今虽炎暑，犹能先发。关河阴远，隔绝多年，书依常体，虑汝致惑。是以每存款质，兼亦载吾姓名。当识此理，勿以为怪。（《周书·晋公护传》。齐主以护既当权重，乃留其母，以为后图，仍令人为阎作书报护。又见《北史》五十七。）
　　◇都邑师道兴造石像记并治疾方
　　夫金躯西奄，仪像东流，宝相□□□□□□。自非倾珍建像，焉可炽彼遗光？若不勤栽药树，无以疗兹聋瞽。然今都邑师道兴，乃抽簪少稔，早托缋门，入相俱闲，五家具晓。爰有合邑人等，并是齐国芳兰，乡中昆璧，同契孔怀，和如骨血，人抽妙□敬造释迦石像一躯并二菩萨。□僧侍立，事广难名，天花杂状，寻形叵遍。欲使崇真之士，指瞩归依，慕法之徒，从兹解悟。以此微诚，资益邑人，师僧父母，七世归真，现存获福，皇祚永延，含生普润，共越死河，同升彼岸。大齐武平六年岁次乙未六月甲申日功讫。（碑拓本。案：记文下方及左方刻疗上气咳嗽诸方，约三千字，不录。）
　　◇朱昙思等造塔颂
　　大齐河清四年岁次乙酉三月癸未朔四日丙戌，慈风未鼓，品类同昏。惠化一开，乃群情等觉，虽真光暂，而实相可追，故ぉ兹苦海，志彼零峰。邑主朱昙思、朱僧利一百人等，于村之前，兆其胜地，绵基细柳，白虎游南，敬造宝塔一躯。经之不日，斜[B15]烟际，四翥风生。镂羲真离，刻摹兜率，麻几圣蛟龙，看之若生，飞禽走兽，瞻疑似活，羌弗可得如言矣。魏魏易睹，《容容》烂难名。托铭神宫，冀贻万叶，仍因撮土之功，敢发广厚之愿，国祚永隆，覆载等一。颂粤：
　　爵璃往昔，丽宇今兹，弱黛留烟，炎起停晕。瑶草垂露，画树悬系，荷抽紫叶，岭郁青芝。（碑拓本）
　　◇洛阳合邑诸人造像铭颂
　　妙旨幽微，非圣无可尽于源，圣行之兴，非福智庄严岂能□其道。然今合邑诸人等，宿殖明珠，久历诸佛，故能异心同□，仰慕遗踪，在于定光佛前，敬造七佛宝堪，并二菩萨。贤圣诸僧，弥勒下生，梵王帝释，舍利非壹。其金容赫奕，照曜三千，华丽二相，妙菀八十。克木图泥，像而非喻，采壁摸形，焉是其譬。睹之者净信开明，虔礼者三鄣殄息。斯乃尘劳之中，绍如来种。籍此胜善，愿国祚永隆，三宝增盛，法界四生，七世先灵，存亡父母，现在眷属，发菩提心，弥勒下生，恒为导首，开化群迷，广修万行，共集善根，同证菩提之道。刊铭颂曰：
　　法性如如，非有非无，体非分别，妙用非虚。入相成道，似同凡夫，生而非生，灭而非灭。神通隐显，摩王归轶，化导三千，人天独步。改迷接圣，慈悲觉寤，示三空门，令游正路。净修波若，四摄资助，奋冀道品，菩提永固。天统三年岁次丁亥三月壬申朔十五日丙戌建。（碑拓本）
　　◇邑义造丈八大像颂
　　□□□□□□□□□□□□□□悲为怀，宏济五浊，□□权宜，朗鉴万法，随逐根□□□双林，缘尽居尸。遂能□□□构刹，图仪波斯，从后末□□不仰慕圣容者哉。是以邑义一百人等，以今大齐天统三年岁在丁亥五月十五日，共造丈八大像一躯，上为皇家永康，下为群品师僧□□累劫因缘，四生氵含识，悉舍忘想，同登正觉。其颂曰：
　　宝殿莲基，尊像静嘿，声闻菩萨，侍立其侧。徒众和雍，僧□严饰，禅诵叹咏，昼夜无息。以此福缘，寿报无极。其置福处也，北连名山，太丘之庙，南有高岗，胡城永固；处在中央，□水东注。人民□祥，营造福□，□为帝皇，四海归凑，寿乐□疆，以斯愿力，俱会道场。邑义诸人，皆元出四海，据□□□礼教自防，德达仁□□□为尊以法为□钦敬□□□□归投以斯福缘，永□□□。（碑拓本）
　　◇刘碑造像铭
　　夫静妙虚凝，圣踪难寻，淡泊无相，非有心能知。虽形言幽绝，诞迹三千，慈悲内发，欲济危拔苦，演十二而晓群情，喻三车以运诸子，权应归空，潜神真境。然笃信佛弟子刘碑，河涧人也。宝胄唐资，琼基汉绪，袭踵前王，衣冠万代，因官随爵，芳柯嵩左。此人善识四非，深解五业，纂募乡邦艹酉领，怀珠独照。皆是轩姬艹扶蔬，英裔之孤挺；晋魏九域，磐根之梁栋。睿皇朝，飞声齐室。故能同率缁素异心，共遵等意，采石金山，远求名匠，奇思罕闻，巧殊世外，四挟灵鹫之显，西据王舍之汤，派流济济，建像一区。构基三泉，首腾霄月，真容凝然，化流无碍，光曜十方，空空遍满。视之者目中花生，观之者我心寂灭。仰为皇祚永隆，宰转显上，以此果缘，福钟师僧七世。愿使神登紫宫，形升妙境，见在宁康，子孙兴茂，辨智超才，表心六艺，宦极台相，位累九坐，生隋欢谐，来栖道迹，往往逢贤，处处遇圣，蠢动普沾，同照十日，身当正觉，游济彼岸。刊镂金芳，愿言不朽。其辞曰：
　　如来圣迹，邈矣难寻，究竟归空，妙理实深。出没自在，显灭双林，欲随而去，摄以愚心。龛龛有佛，相望若语，菩萨立侍，含声未吐。师子护坐，竖日相睹，诸天作乐，□□对舞。金刚力仕，在户之傍，邪卷□目，偃蹇相当。波旬请死，欲退无方，道俗肩随，庆会天堂。肃肃法师，寂寂道场，崇之若近，寻之芒芒。垂诱下士，上接携将，六□解罗，三有晕光。俄俄禅定，神归空外，真化无碍，心宁三昧。脱骨王子，广度一切，夙树圭璋，垂罗天阙。冠冕世袭，金柯秀发，辨隆待仕，殊今古越。俊迈机惊，皎然若月，信士英英，契悟福期。镌镂金石，相好巍巍，嵯峨妙绝，是难是希。终天毕地，永为苌基。（碑拓本。《说嵩》云天保八年。）
　　◇铜雀台石门铭
　　大齐天保八年九年，造铜雀台石之门，百代之后，见此铭者，当复知之。将陈骥，军副程显承、娄，幢主孙悦，军主董侯，幢主杨昙。（碑拓本。案：《北齐书·文宣纪》，天保九年三台成，盖经始于八年，故云八年九年也。）
　　◇在孙寺造像铭
　　盖太仪育物，品类不同，随□□以轮回，逐阴波而自溺。可嗟薄福，熟为津梁？哀哉士徒，谁□出要？唯无上大觉，独悟玄深，志欲道正，水以坏邪，山秉慧炬，而灭痴暗，故坚杜六门，大开八□，龙魔锁□，虎见斯伏。但感微应促，毒树之音已彰；如住无善利，□灭之幻唯速。于是镫光夜掩，法舟息驾，遂使人到炽然，业爱增甚。自非晓烛真途，了斯相染，熟能俳□扉而超升，望寂一而高蹈哉？都邑主张族、薛景略、仇洪祖、寇智业、陶洪远、李祖怜都□□百□拾人等，以是汉曲明珠，荆山之贵。狂风□□，兰□飘举。叹世挟蔬乡家□□□根□泉而结裙袖八□月而□龙□如此隆隆昂昂盛哉。虽浮俗爱起□千端□□至□思□不惮□劳之军，慧剑双悬，早□□魔之阵，无不□篡□踪魔开□□□□金颜之□佳□□□之□□遂广建伽蓝□□□□□□□□□之□面□大起帝有之奇身，真容不毁，若百葩之开春树；朝曦竟照，类万日之聚高天。足使跛聋发□，□心返正。虽猛炎销天，洪波沸地，而神区宝岸，毕竟常□。昔□扌介拥沙，尚氵感菩提，业盛前修，功名显著。岂使日月空流，声尘无[043]□雕金垂范，传芳不朽。自非立信空门，皈心净域，将知福报无虚，功不忘斫，修回□善□□俾□□舍财崇福，佐天堂之业。上为三宝□□，七世父母，过往□师，现在居眷，门徒子孙，世贵国内人民□□役□□□速至，下及边地蠢动，蒙恩五道，□泽有刑之类，普获福利。齐号河清三年岁次甲申四月己丑朔廿日戊申。（碑拓本）
　　◇姜纂造老君像铭
　　大齐天统元年太岁乙酉九月庚辰朔八日丁亥，界官姜纂为亡息元略敬造石像一躯。夫灵晖西没，至理东迁，图尽神明，像穷变现，道遥业峻，因藉报远。清信士姜元略，志隆邦国，仁越州闾，衡巷仰风，乡邑誉望，早洞玄源，夙达空旨。而石火电焰，倏忽从化，松摧落岫，兰雕夏霜，宝散暗泉，玉碎黄壤。父纂情慕东门，心凭冥福，特为亡略敬造老群像壹躯，左右二侍，圣相真容，妙绝婆娑。雕檀刻削，波斯恧奇；镌金镂石，优填惭巧。神光照烂，遍满阎浮，香气氛氲，充塞世界。业盛飞行，事苻踊出，以此胜因，追资亡略。直登净境，独步空虚，逍遥天服，飞出六尘，遨游慧体，长超八难。弹指则遍侍十方，合掌则历奉众圣。过去尊卑，见存眷属，亡生净乡，现获妙果，当来龙华，愿升初唱，皇家庆隆，泽洽边地，三途楚毒，俱辞苦海，六道四生，感蒙胜福，壹切有形，同成正觉。（碑拓本）
　　◇董洪达造像铭
　　大齐武平元年岁次庚寅正月乙酉朔廿六日，盖诸佛智海，本自无崖，既与法界净宽，复共虚空竞远。如童尊重卧渥而布发，药王思报，上天而雨花，暮攸前踪，更开后辙。是以都邑主董洪达其人，可胃映望远闻，声标遐尔，志超云外，深识无边，体同聚沫，岂齐风露？遂率邑徒四十人等，及访蓝田美玉，琨璞京珍，敬写灵仪，用深表代，匠思奇端，朝研殊毒，昼采金妆，玉镂周毕，众事明丽，寻形叵遍。拔若天上降来，后似地中涌出。其处□徘徊，岩绝涧，左依山渠，南窥大壑，西ツ京都。私乃唯非舍利神□□□宝是□□布金为地，自非□见大士十力世雄，安能建斯功业者哉？仰资帝祚永隆，存没父母，因缘着属，普蒙斯善。其辞曰：
　　茫茫法水，眇眇零津。惠流无外，化被微尘。三界有润，火宅无辛。杳杳真容，非人弗显。苦乐忧悲，非福不遣。刊石记功，以照诸善。（碑拓本）
　　◇比丘僧道略等造神碑尊像铭
　　自梦影东翻，金人感帝，像法肇兴，鸠摩启悟；方知城芥易穷，五衣时往，云电屡驰，石光何速。若夫智出非恒，道光大地，德被天中，威罗世界，莫不发迹紫宫，□躯兜率，越度生死之河，飞凭沸流之海。而四生夥杂，八径纷纶，寿等芭蕉，业同泡沫。然大鉴降泽，显迹迦夷，应权双树，见从忍土，布慈云于无边，注法雨于六道，悬明镜于重忄昏，炳金镫于长夜。然则神珠照灼，映宝塔于空中；甘露祯祥，润枯萌于世上。若乃久堕欲海，不识沈厄之苦，长处火山，讵愁焚燎之痛矣。是以邑师比丘僧道略，体白六道，独怀二觉，雄才勇志，总判三乘。澄华皎净，与琉璃合洁；素质铿锵，与随珠角曜。故知二鼠之暴不停，四蛇之毒长在。遂能共邑义三百余人等，托志菩提，建崇弘愿，石出蓝田，求工班尔，敬造神碑一所，尊像八堪。龙螭巨镂，若云山之烈彩；丽拔妙形，似七宝之庄严。而改天动地之奇，穷神尽圣之巧，阎浮婆娑之珍，众生大慈之业。然则地兼爽垲，比竹林而并丽；寺带良田，匹鹿菀而不殊。花果氛氲，桂兰绮合。灵芝勺药，布护阶廷，房庑周通，斜□□出，掎角璧，浮梁止雪。莲钱绕渌井，□楼交葛，甍铎参差，羽翮翳林，餐听妙响，鸳鸾双树，玩好真音。至于青风朗扇，钟声相和，莫觉擅指，合掌南无，游历四禅之境，观入三脱之中。内安万练之僧，招精进之士，银炉鼓炎，百和腾锡响赞声，定崩烦恼，有性厥灵，永登宝地，凡命含品，普升净土，藉斯功德，遍沾□劫。芳谣时歇，铭歌何穷。其词曰：
　　玄冲眇邈，正教终归，三明自达，六职云飞。浮虚兜极，扬影紫微，悬空游息，三界徘徊。地居胜土，寺绕花莲，周回风观，遍带流渊。上干浮汉，下际幽泉，方须玉棹，事籍金船。踵兹洪福，为海舟梁，发心何远，彼岸犹长。天人觉悟，超投太康，所愿阎浮，同登净乡。大齐武平二年岁次辛卯九月十五日建。（碑拓本）
　　◇邑义主一百人造灵塔铭
　　盖至道玄凝，幽宗理寂，三途无乐，欲海多难。虽复积骨成山，讵照刹那之性；血溢四河，宁穷冲甚之域。然今邑义主（碑空三字未刻）一百人等，置宅祗国，栖神文囿，俱明世典，常修政法，承天之意弥远，去人之情久达，碳怀智慧之炬，体纳无尽之镫。常欲法流，洒除心垢，故知四大虚假，五总难割。割舍俗财，寄不焚之室，筑兹胜地，造灵塔一区。模育王之真轨，放舍利之影迹。峨峨势巧，颖越于雀离；陵霄，峻高于兜率。灵像俨俨，济度于恒沙；相好巍巍。□□□□六以斯上善（下阙）
　　大齐武平三年岁次壬辰镌，十二月十六日讫功。（碑拓本）
　　◇吴洛族等造像铭
　　夫珠玉非济渡之珍，尺璧岂救时之宝。欲取将来之益，都因莫大于舍施。是以象马无吝，标名第一，克檀为功，福亦不二。今有佛弟子吴洛族十五人等，并宿藉冥因，洞识超远，居或晓真，游尘独处，捉妻子不为己物，唯以片善为家有。各率诚心，敬造释迦弥勒石像周回十堪。回饰悉讫，其尊容杂事，雕莹殊异，亦可验之于目睹，更不待言题矣。共词曰：
　　泉源浩汗，无边无畔。应似而有，诊之洪汉。邑人诚感，惟不咏赞。藉此微缘，除之八难。（碑拓本）

卷十
◎阙名（二）
　　◇乡老举孝义隽修罗碑（皇建元年十二月）
　　唯皇肇祚，大齐受命引轩辕之高宗，纪唐虞之遐统，应孝义以改物，扬仁风以布则，于是缉熙前绪，照显上世。隽敬字罗，缵土苌安，食菜渤海，前汉帝臣隽不疑公之遗孙。九世祖朗，迁官于鲁，遂住洙源，幼倾乾荫，唯母遍居。易色承颜，董生未必过其行；守信志忠，投杼岂能着其心。舍田立寺，愿在菩提，味养僧，缨络匪吝，救济饥寒，倾壶等意，少行忠孝，长在仁伦，可钦可美，莫复是过。盖闻诠贤举德，古今通尚，葚秀蔽才，锥囊自现。余等乡老壹百余人，目睹其事，岂容嘿焉，敬刊石立楼，以彰孝义。非但树名今世，亦劝后生义夫节妇，诏令所行，其辞曰：
　　恭恭易色，免受承颜，孝同曾闵，行比丁兰。待如握发，接若吐餐，味救饥，解渴济寒。披幽释古，奉敬如来，割己施造，倾力舍财。悠悠这志，其性可哀，镌石壹朝，千代美哉。流芳万古，迹绝当今，庶劝将来，谁不肃心。忠孝之外，任世浮沈，绝笔刊功，志毕松林。朱阳再现，相讫南金，访石镂文，永保余心。悬宗殒转，放笔留音。皇建元年岁次庚辰十二月戊寅朔廿日西酉讫功。（碑拓本）
　　◇宋买等造天宫石像碑
　　□□□□□旨道圆明，言像所未臻，文字不能述，□□□□辟之者既难，法海波澜，游之者勿易。是大都邑主宋买廿二人等，可谓知周道济之功，圆应遍知之迹，宗尚庄老之谈，景慕神仙之术，强揽博闻，辨说无碍，宜阳金口，深识法相。乃祖乃父，积德于无穷；维子维孙，修道于劫。故能知四毒之分改，五荫之美疾，遂寄财于三宝，托果于娑罗，磬竭家珍，敬造天宫石像各一区。其天宫也，左临渌水，具有公路涧之低回；右观旧都，快有京华之势；前瞩风岭，据有曹操之故区；从背望山，伊洛之南地。私乃正是四奥之华壤，中墟之静土，唯非舍利神变之园，实是须达布金之地。其像也。乃运玉石于荆山，采浮磬于淮浦，飧勒雕文，并龙鳞而翠璨，镂状圆形，等金锦而竞炎。双林见光，未殊于此妙；克檀成，有愧于今容。既如天上降来，又似地中勇出。其中万相庄严，五色鲜妙，珠紫争光，清黄吐艳，看之从，乐善忘归。观状难同，寻刑叵遍，自非高见大士，十力世雄，孰能建私功业者哉。缘兹摩诃善根，仰发洪愿，三宝常存，法轮永固，王祚克隆，七世先灵，托生妙乐，见在眷属，值佛闻法，四生之类，等成正觉。天统三年岁次丁亥四月辛丑朔八日戊申建立。（碑拓本）
　　◇冯翊王修平等寺碑
　　盖□功惟（下阙）通言□□在自□成□□□阐鹫山。大则照神光于大千，微则总百亿于微介。乘权授手，津被尘沙，有感斯应。（下阙）亦□□于西林，□教□于东夏。真□□广灵□再兴，不有觉人，孰弘斯道。至若拔山移海之力，复夏兴周（下阙）之（下阙）侣或负气□门□叶累世；或神化淡泊，百祀千龄，莫不委骨高于山岳，屑泪多于河海，共转轮回之苦，同归□月（下阙）彼岸平等寺（下阙）永平中，造定光铜像一区，高二丈八尺。永熙年金涂讫功，像在寺外，未得移（下阙）大（下阙）大殿正屋（下阙）及（下阙）□邑为豺狼之窟，皇居成战斗之场，四海分崩，八宏沦丧，人物将尽，盛（下阙）神武皇帝龙（下阙）先天奉时观□□休。于是虎视豹变，鹰扬鹊起，补西北之亏天，纽东南之缺地，大拯苍生，康兹颓俗，崤函西割（下阙）帝城（下阙）烽□几甸机冲□仑褫便使七政难齐，衣冠道缺，将令五礼愆制，谋迁协于卿士，卜徙以决蓍龟，上天克从，大同□□皇舆□□□□□移，恐洛遂空，城寺□毁。铜驼之术，无复连镳，金马之门，宁闻待诏，荒凉宫室，禾黍生悲；寂寞池台，丘墟流叹。高祖以王业草创，□□□□志去门泥，观兵故洛，见象瑰奇，神征屡感，庄严具足，相好如真，若出崛山，犹居树，时流运谢，隐晦□纪。遂□□□□□□花净□青莲，未迁福地，达人弘道，触物兼怀，发菩提觉心，希无上正果，躬亲致礼，迁像入寺。登给羽林长□守□。武定末，世宗文襄皇帝□□□□□河洛，历揽周京，睹佛仪相，世未尝有，身色光明，实所希妙，崇申礼敬，广施军资，增给兵力，因□□□□□代骤改□□非固□石□□□庐易毁，詹薨倾□，结构崩颓，驳癣上于雕梁，青苔衣于藻井。游尘积座，等形住于慧禅；草莽生怀，□神留于智崇。行□□□□□□枯□□之内菊为茂草。太宰、河阳道大行台录尚书事、冯翊王高润，即神武皇帝之稚子，文襄、章烈、孝昭、武成四□□金□□□之懿□禀精瑶室，分萼邓林，睿气所膺，诞兹英哲。可谓昆山之上，美玉挺生，瀛海之中，明珠间出，迥□□□自（下阙）数伪崖岸平□□□非梁燕之俦，富学岂简平之背。既能调通四气，宣导三光，鼎饣束由其致和，礼教因之敬洽。飞□□问忠□树声致福（下阙）土宇受而静，关河德若膏苏，恩同云雨，出军命将，必禀策以折冲；掠地屠城，会咨谋于帷幄。王既通□□二洞□三□□知佛（下阙）不究竟护浮□于苦海，羲宝□于金河。自推毂专行□戎奉律，治兵余暇，降志弘道，鸣鸾展礼，暂驻服。俄见绣雉飞于梁□，文狸起于□中，叹净宫之雕毁，嗟伽蓝之落构，永言旧事，思用修复。割舍侔于布金，穷材磬于文梓，匠人单五郡之妙，画绘极□土之奇，峥（下阙）虬纠于鲸栋，扶凤竦于虹梁，类玄圃之银楼，等蓬莱之玉阙，天衣容裔，扬三铢之重，像色□□□十力之（下阙）始可言矣。寺则负彼崇邙，面□清洛，右依城雉，左滞洪陂，嵩岳拥其前，灵河行其后，望（下阙）兴贤□胜地真粤福田。于是苦行异人，慧心高德，皆通九部，咸晓二禅，乃振锡来仪（下阙）成田高山亏而□□□丰碑宜勒，铜柱须标，徽猷盛事，无殒长叶。其词云：□□□□□□□□□□□□□□□□□□□□□□同归大师□□空播音徽。（其一）
　　彼岸须登，宝舟宜运，劫石期尽，饥肤何吝。圣帝英王。□□□□□□□□□□□□。（其二）
</div>
    <div class="pagination">
<a href="全上古三代秦汉三国六朝文_page615.html">上一页</a><span>...</span><a href="全上古三代秦汉三国六朝文_page611.html">611</a><a href="全上古三代秦汉三国六朝文_page612.html">612</a><a href="全上古三代秦汉三国六朝文_page613.html">613</a><a href="全上古三代秦汉三国六朝文_page614.html">614</a><a href="全上古三代秦汉三国六朝文_page615.html">615</a><span class="current-page">616</span><a href="全上古三代秦汉三国六朝文_page617.html">617</a><a href="全上古三代秦汉三国六朝文_page618.html">618</a><a href="全上古三代秦汉三国六朝文_page619.html">619</a><a href="全上古三代秦汉三国六朝文_page620.html">620</a><a href="全上古三代秦汉三国六朝文_page621.html">621</a><span>...</span><a href="全上古三代秦汉三国六朝文_page617.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
