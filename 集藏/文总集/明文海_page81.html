<!DOCTYPE html>
<html>
<head>
    <meta charset="UTF-8">
    <title>明文海 - 第 81 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 81 页/共 134 页</h1>
    <div class="content">









　　明文海巻二百九十二
　　钦定四库全书
　　明文海巻二百九十三　　　　余姚黄宗羲编序八十四
　　送序
　　别周龙冈【念庵】
　　先宜人所生幸存者予与女兄二人女兄许聘龙冈周君已而以目眚遂赘于我输年而夭故予视龙冈犹女兄存也予年十四未属文龙冈时时爲语东泉师举业法其后师事阳明王先生于贑又时时爲语学问正传及冀闇齐笃力处予于是慨然有志圣贤之业父母怜爱不令出户庭然每见龙冈未尝不自愤愤也龙冈身多病举业不竟然其性行淳实一无改于相语之时予虽以二业冒虚名亦诚有感于当时之语而年巳垂老卒无所成白沙有云白头不负垂髫志记得城南就馆时同心之言一字一涕当垂髫时何意遂至白头即白头何意所期止此交游满前谁复可告故每见龙冈又未尝不自恻恻也龙冈长予六年今以太学生待次公车且三就矣当语二业时其自视何若亦何意遂止于此昔不能改性行于久病岂以一命之寄受变流俗耶忆龙冈尝自贑病归附庐陵刘子吉舟刘与阳明先生素厚善防母死往请墓志实以濠事暗相邀结不合而返顾龙冈呻吟昬瞀意其熟寝也呼门人王储叹曰初意专倚阳明两日数调以言若不喻意更不得一肯綮不上此船明矣此事将遂己乎且吾安得以一身当重担也储拱手曰先生气弱今天下大事属先生先生安所退托阳明何足爲有无哉刘曰是固在我多得数人更好阳明曽经用兵尔储曰先生以阳明爲才乎吾见其怯也刘曰诚然贑州峒贱髦头耳乃终日练兵若对大敌何其张皇哉相与大笑而罢龙冈反舍语予若此己夘二月也其年六月濠反子吉与储附之七月阳明先生以兵讨贼八月俘濠是时议者纷然曰是附濠而资以爲利者也或曰与刘期而中变卖友也或曰擒濠者伍吉安而攘爲功也予与龙冈窃叹莫能辨比见诋先生者问之曰吾恶其言是而行非盖其僞也龙冈舌尚在至京师见四方人士犹有爲前言者否乎盍以语予者语之以解其惑且告之曰其及时自修贤圣之业乎无若予之垂老而徒恻恻爲也
　　尹道舆令太和序【罗洪先】
　　道舆与余栖岩饮壑不相离者十余年以亲老就禄得苏之崇明崇明在东海中数百里奔谒承禀诸部使必驾快舸乘风颿竟日始得舣岸海风歘忽无定东西赶荡失尺寸樯倾舵败往往不捄而其民以渔爲业出没惊涛巨浸之中性不畏死众寡不敌即彼此更相屠磔尽入其赀以归不爲讳余同年进士有除其地者号哭连日走吏部以死自誓不敢往当道舆试令时巳得浦城爲有力者所夺易以是地道舆色不惧欣然就道有相吊者应之曰前吾而往后吾而来不知几何人矣令崇明者独余乎哉余方大观于天地间浮海适得素愿甚幸无虑在崇明二年风舸往来濒于危者数四意卒不动爲之蠲徭省费实亩禁暴崇明之民戴若父母不敢爲盗负明府恩德邑啮于海出其余力将徙避之防以母忧去民泣追送有至家者行至浙而倭难作若有天幸起复如京师诸贵人闻崇明治状各竞爲乡邑冀得之当道不能决乃补滇之太和诸贵人以爲恨咏歌以壮之太和去云南且三十余舍去中土万里外言者怜其亲老莫不啧啧道舆色不惧欣然就道归而视其亲尚徤虽违离无戚戚也余送之曰古之仕者不独无择于地与民而且以艰大困疲爲请者其意以爲吾之力足以胜之固未可以逊劳于人人之虑或未之及斯亦必且有待于巳使其地善而民淳人人可以卧治矣奚必我哉太和视崇明逺近有间矣吾闻大理爲滇名郡其山川竒诡实西南大观太史公所欲骋望而不可得者其风謡俗尚视中土几无辨其士人多雅秀而博硕其道路所经崇山深箐幽絶突兀之状要皆可以解体劬而发性灵视惊涛巨浸汩没之变未可同日语也子诚何惧且与子岩栖壑饮相期者何若将以天地爲一体万物爲生机疾痛疴痒通乎天下而我扩然无所系累其逺近险夷万万不侔者皆吾所当投足处也而又何辨乎吾知子以是养亲之志而毋以口体爲也余且有炊臼之变既不能咏歌继京师诸贵人后因叙所见与所语者俟政成并考之
　　送蒋助教序【归有光】
　　全州蒋先生教昆山六年入爲国子助教昆山之学者四百余人从两先生祖道郭门外而请予爲文序之国家文治熙洽宇内万里士无遐迩皆通明六学彬彬然出爲王国之用故先生来自岭表司教圻甸今又进陟天子之成均以其教于一邑者推之天下可知矣古者十五入大学学先圣礼乐而知朝廷君臣之礼其有秀异者移乡学于庠序庠序之秀异者移国学于少学诸侯嵗贡少学之异者于天子学于太学曰造士而后爵命焉今州县之贡举近古逓升之法矣而太学之官属亦取郡邑博士之髙第夫岂亦因其意而爲之欤三代教养之制不可复详而遗书之存者犹可以知其一二自宋之大儒以戴记所载大学篇爲古大学教人之法其説以古之明明德于天下者必始于格物致知诚意正心脩身齐家治国而后天下平其爲格致之论条理甚析而近世之説乃又有不然者夫学于太学而不知其所以爲教则所以爲治国平天下者果何道也天下之士方讙然以争矣至以前之所爲説者以应有司之求而以其所自爲説者爲私门传授之奥旨而有司者无与焉岂不誖于建学立官之意哉今世贡举之格要以爲一定之説徒习其辞而巳茍求其意则六经圣人之言有非一人之説所能定者矣汉之儒者号爲专门至于大防异同纷纷务求其是而不主一偏故有石渠白虎之论是乃所以一道德而同风俗也天子宪天稽古数十年来郊丘宗庙明堂之礼多所裁定而车驾亲御太学者再矣而予独疑今之六馆之条格犹牵于巽愞之议而月书季考非所以作成天下之人材以仰体天子所以崇化厉贤之意而徒得猥琐流俗之徒习其辞者以应有司之格焉非所以兴四方太平之原制礼作乐镇抚四裔之具也予太学弟子也故于先生之行而私以质焉
　　送张司训序【归有光】
　　昔天下初定士之一材一艺咸思所以奋起树立以自见于世而上之所甄别进退激扬风励之者靡不至天下之小官其名常达于天子之庭朝而爲善夕以闻于朝而旌擢之命加焉夕而爲恶朝以闻于朝而诛削之令加焉故怀不肖之心者惧而不得逞有一命之寄者皆以自爱而不轻弃其身夫是以能鼔舞变化一世之人材而贤者恒自下僚崛起卓然爲天下之望蹋冗无能之徒终身沈沦而不敢有分外之思承平既久士无贤不肖率以资序交驰横骛布列天下之要位以行其恣雎之意竆闾之民愁苦吁告而扳援凭藉巧文覆防时得忠勤之褒至于仁人志士不幸偃蹇于卑服竭力以行其所志虽防其惠者交口赞颂上之人犹掩耳弗闻而独以其意轻重于其间公论在于下而上弗知此有识之士所以淹郁丧气而长叹也夹江张先生司邑之教寛和乐易不设防畛而介然之操不爲势利之所沮屈先生之爱士与士之爱先生不啻如家人父子邑之人自缙绅先生下至于市井童穉皆闻其贤乃者有同州之命莫不咨嗟叹息爲之徧访士大夫之游宦长安者知其风土之不逮吾呉中而咸爲忧之以爲先生之贤宜得显擢使出于格例之外顾复奔走于常调此所以不能不致恨于先生之去也夫天下之官上自公卿下至于州县之吏其等级不知其几而数之至于学官此岂有意知其可否而黜陟进退之者然则又乌能知吾邑人之情之如此也哉予爲弟子员事先生于学宫者四年见先生再遭子壻之丧孀女寡妇年老抚抱幼孙客居千里之外先生之官乂世之所谓竆苦寂寞而无聊者而处之裕如未尝有愠色则区区较计于毫毛之间者非先生之情独予与邑人之情不能自巳者如此也
　　送童少瑜序【归有光】
　　越中人多往来吾呉中以粥书爲业异时童少瑜从其先人游昆山尚少也数年前舣舟娄江余过之少瑜示余以其诗巳能过人今年复来吾友周维岳见余爲念其先人相与之旧谓少瑜旅泊萧然恨无以防之者巳而少瑜以诗来益清俊可诵然少瑜依依于余有问学之意余尤念之尝见元人题其所刻之书云自科举废而古书稍出余盖深叹其言夫今世进士之业滋盛士不复知有书矣以不读书而爲学此子路之佞而孔子之所恶无怪乎其内不知修巳之道外不知临人之术纷纷然日竞于荣利以成流俗而天下常有之材之患也少瑜于书盖厯能诵之余以是益竒少瑜夫典籍天下之神物也人日与之居其性灵必有能自开发者玉在山而草木润渊生珠而崖不枯书之所聚当有如金宝之气如卿云轮囷覆防其上被其润者不枯矣庄渠先生尝爲余言广东陈元诚少未尝识字一日自感激取四子书终日拜之忽能识字以此知书之神也非书之能爲神也古人虽亡而其神者未尝不存今人虽去古之远而其神者未尝不与之遇此书之所以可贵也虽然今之学者直以爲土梗己尔少瑜粥古之书然且几于不自振今欲求古书之义吾惧其愈竆也嵗暮将往锡山寓舍还归太未书以赠之
　　送狄承式序【归有光】
　　予与狄君承式同举于乡试于礼部皆不第予以爲所以来应举者期于得而巳不得即浩然以归虽阨竆不恤也而承式独以禄养爲急徘徊都下送予出崇文门外谓当得官浙中因约予游钱塘西湖远则在天台雁荡之间欲爲东道主人然又数不果今年始得处之青田青田在万山中足以与其徒读书讲道优游自适而浙东学者近嵗被阳明之教爲致良知之学承式爲人敦朴敛约不喜论説而中有自得者今爲人师不容黙黙而巳亦将出其所有以考论其同不同何如也浙东道学之盛盖自宋之季世何文定公得黄勉斋之传其后有王防之金吉甫许益之世称爲婺之四先生益之弟子爲黄晋卿而宋景濂王子充皆出晋卿之门髙皇帝初定建康青田刘文成公实与景濂及丽水叶景渊龙泉章三益四人首先应聘而至当是时居礼贤馆日与密议浙东儒者皆在盖国家兴礼乐定制度建学养士科举之法壹出于宋儒其渊源之所自如此近嵗以来处之科第至阖郡不见一人或者遂目以爲深山荒絶之区而不知天地山川之气时有蓄而不发者夫果实繁者不能硕大假令县贡数十辈未可以爲得人以瓯粤区区二百年有文成公爲帝者师不可谓之乏才也天下承平日久士大夫不知兵一旦边圉有警束手无防徒望之勇猛强力之人如此则古所谓合射献馘于学宫者何事耶文成以书生当方国珍起海上即毅然建灭之防佐舒穆噜元帅擒殄山冦卒以保障乡里挈全城以归兴王之运其文武大畧未可以一乡一国之士槩之也承式入公之乡览其山川而与其子弟游能无慨然有感矣乎夫山川之气积二百年未有不发者况以先王之道六经孔孟之语训迪之将见括苍之士必有文武忠孝出而爲国家之用者矣
　　送程龙峯罢归序【王慎中】
　　嘉靖二十三年制当黜陟天下百司庶职报罢者凡若干人而吾泉州儒学教授程君龙峯名在有疾之籍当致其事以去程君在学方修废起坠搜遗网失以兴学成材爲任早作晏休不少惰怠耳聪目明智长力给非独其精爽有余意气未衰至于耳目之所营注手足之所蹈持该涉器数而周旋仪等纎烦劳惫莫不究殚胜举不知司枋者奚所攷而名其爲疾也黜陟之典固将论贤不肖以驭废置人之有疾与否则有命焉贤不肖之论非可借此以爲防也况于名其爲疾者乃非疾乎人之贤不肖藏于心术効于治行其隠防难见而形似易惑故其论常至于失实非若有疾与否可以形决而体定也今所谓疾者其失若此则于贤不肖之论又可知矣此余所以深有感也又有异焉古者宪老而不乞言师也者所事也非事人也所谓以道得民者是也责其筋力之强束课其骸骨之武健是所以待猥局冗司之末也古之事师者其饮食于饭患其噎于胾患其哽而祝之也其居处于坐则有几于行则有杖皆所以事师而修其辅羸摄疴之具未闻以疾而罢之也古之道其不可行于今乎程君之僚与其所教诸生皆恨程君之去谓其非疾也余故论今之失而及古之谊使知程君虽诚有疾亦不可使去也君去矣敛其所学以教乡之子弟徜徉山水之间步履轻翔放饭决肉矍铄自喜客傥有讶而问者君胡无疾也聊应之曰昔者疾而今愈矣不亦可乎
　　送俞志辅序【王慎中】
　　生当封万户侯死当以革裹尸此古之英雄贪功殉节者所爲慷慨而自许也其生以封侯爲悦不惜一死以求侯既得侯矣乂乌能死哉狗马实于外廏玉帛羡于内府子女声色之美充于下陈耳目之好既以给矣口体之养既以备矣患日之不足而巳又乌能死哉非独然也其始所爲犯难而忘死者志固不在死而在侯也然而有死者矣所谓以此始终者其事有所不免而岂其所自许者然哉慷慨之士不絶于世矜奋而自许吾将何以信之曰其事有在乎犯难而志不存于侯者吾将以是而信之矣自国家以武举求天下之虎臣几百年而吾泉州未有应者吾友俞君志辅始奋然而出以百户中其科居常作止动息与兵爲徒击劎驰槊适于持棰之嬉关弓舍矢狎于投砾之娯擐甲戴胄而踞鞍马若袵枕席而便纨绮也其爲千户于金门爲守备都指挥于汀漳所至与士卒同甘苦爨无精稻厨无庋肉而营伍之井□庾灶必善具拊循劳勉人人必至惟恐伤之其诚心恻怛发于中而周于外不徒色之仁词之厚而己予见其所爲尝驳之曰所谓大将者视方畧计数如何乌在自操凶器与卒伍争技而较勇则是身不胜衣射不穿札者不得将上军而冠征南欤号令明而严威致则市召乌合之夫可使前死必人人得其心而后与之蹈白刃彼行厨弃梁肉而士有饥色者非汉之名将哉君所以复予则谓凡吾所爲必始于尽巳不习其事而茍据其权不得其心而欲用其力吾以爲于己不尽故不爲也今使方畧计数明矣而且习兵事号令威严振矣而又得士心不尤爲兼备而无患哉且古之不夙习兵而堪将不素养士而立勲者推毂而出凿凶门而前行其权得以斩艾磔裂人而无所制于法故能以威使众而可以有功今将无杀人之权而制之益多吾又将率之而与之共死茍爲不素畜其心则有涣然而走耳士诚与我而自不习其事悍然率而爲之先是委虎以肉也吾虽不爱死乃当以不习兵死哉以其所言考其所爲岂果以狗马玉帛声色子女干其志耶吾信君之能死也以此今偾军亡将之衅屡见于边上方闻皷而思将帅行且召君必不爱髙爵以酬立功之臣君既习兵而素拊士所向宜无不成功君固当侯而无所致其死吾之说将不验吾诚信君而人将不信吾之言人固不吾信而吾尤自信其信之也不妄于君之爲佥书都指挥于广众也序以爲赠
　　送陈百户序【王慎中】
　　善骑者不忘驰善射者不忘彀彼其体习于衘辔玦彇之具而心悦乎罄控纵送之能使其约束委顿于衢巷里门曲囏而局蹐不出一室目竆于前堵而足极乎四隅越月逾时而不得一逞则倜然而不乐故见平冈峻坂则思介马而骤见广场易圃则思决拾而起有其技者固喜利其用也勇敢武毅之士矜鬬乐战按剑而语喜难而幸危听皷而意奋抚介胄而色厉居闲无事常有死封疆之心今将使之酣豢于瓮盎盆牢之间据妻抱子以老而溘然尽一息于牀箦之上宜其有所不乐也泉州卫百户陈君经纶毅然有勇武人也百户固小校而泉州又内地君虽矜鬬乐战而无所用其勇一日以事至都下自言于兵部乞两广军门爲赞画官军门所辖五营岩峒牙踞蛮徭杂种之所蕃育人质而兽知挻挺呼啸所在而有无日不用则君之好勇而得于此此亦骑者之平原峻坂射者之广场易圃也有嫺习之技而得便利之地心动于皷之讙气盈于介胄之肃何其壮也然亦可谓乐矣君爲此乞固死是求计反顾而虑还踵岂君所以求往之志哉然今司马中丞张净峯公实爲两广总制吾闻张公在镇经文纬武以仁义行师既以择其大憝巨酋之不可化服者搜薙而诛斩之其可以化服者皆以人畜之不絶以兽雍容尊俎而偃戈休甲讫威声于四遐君诚矜鬬乐战而冦发益稀兵不輙出虽时有所用其勇而巳不惬其矜乐之志矣张公于用兵每以律授将佐不得越教诫违期约妄有所事常节其黩而养其鋭不以竆武力爲功用能军无躁败贼无滥杀君诚好勇且有所用之亦且善胜而完归又安所得死矣君于此毋乃有不乐哉夫所爲寝食不忘死者壮士之志也将死之求求死而不得则爲之不乐毋乃过于壮而茍以蹈一夫之勇欤予既壮君往得其地而又幸其所事之得人勇有所用而死之无所也爲序以送之无使其过于壮而有所不乐也
　　送沈青门序【王慎中】
　　诗人之不偶者有性灵触发之能而无物役拘纠之害此天民之佚乐者矣其视富贵之人宜如槛狙牢豕闵然于中而不足近名器宠数俗所谓尊华者皆瓦砾涂炭琐屑而朽秽也然予观唐世诗人不偶者顾不以谒显者爲戒呈巻投轴左睨右瞩几幸一遇如秦关燕壁游説之客结轸驰叩朝失于此而暮冀乎彼皇皇然者有所迫而不得休吾未见其能乐也其时公卿得以荐士节镇得以辟官故不偶之诗人虽失意于场屋而多侥幸于荐辟斯人也之与显者游因其词艺矜美相爲标致而借援恃力之图爲不浅矣彼显者皆亦才学词章名一时其吟咏风格非出不偶者下也顾能不爱屈巳以成不偶者之名如张燕公之于孟浩然贺监之于李白栁子厚之于符载杜牧之于张仲吉殆不可胜举以斯论之唐世语今沦落江湖者未可爲贵而诸显者能成人之名其道有足尚矣近世风骚将絶江湖之上有能爲诗歌视唐世难得何啻千百而一二也而士大夫取髙资都盛位盖有不能爲诗若以显者所少在此而江湖之士难得又如彼相求之迹固当在此而不当在彼矣且此之与彼游也无荐引之门无辟用之途彼亦无所借恃于此而倡和往反之间果相矜于艺而非有皇皇之奠矣江湖沦落之人诚可大贵于今之时而士大夫往往不知所以成其名以自附于唐之显者岂不过哉钱塘青门山人沈仕江湖之能诗者自壮而强行游四方多与富贵之人游其能屈巳以成青门之名宜必有之吾未之及知而知青门无所借恃于诸显者以其来游闽中之迹推见之也青门入闽枲袍布衾从一僮黧面而防跛踽踽然惫也唐之以诗谒显者一见则欲废其半饷之享辍其一姬之赀如执劵责负傲然必得何至如青门之惫也予用是知今之显者之所以遇江湖沦落之人矣予闲居寂寞絶意当世好事之徒顾辱青门枉与之游予之不能有益于青门可知矣独不难屈巳以爲之重而又非有文章之名也虽俯躬匍匐胡能増昻青门之锱铢爲青门计当且改图庶几有遇也青门顾谓余曰斯行遇公归亦将终隠矣不复有望于余人也斯言其爲谩耶其非谩也则青门之踽踽南行而竆宜矣古有得人一双之璧百镒之金盼若毫毛惟以一言知之爲重此豪士佳公子之所爲非所以施之今也青门行四方受双璧百镒于人宜不少矣今乃持岭外迂废无用之人一纸之序以归曰可以终隠巳青门虽自不爲谩世其不有以爲谩者乎是可笑也
　　送林龙湖序【王慎中】
　　事不得乎其职实不惬乎其名君子愧诸终日处乎其所愧而不怍于心非其懵然悍然安行而强拒也未尝以其职者恊其事以其名者隠其实事常匿于其职实常遁于其名诚以爲足以据其职而无不效之恐都其名而无不符之忧则何愧之有如是者世之君子筮仕入官者之通患而吾以爲尤甚者学官也学官之名师也其职教人者也学之不知道德之不立冒焉而处之者皆是也问其官之名师也问其职教人也问其人则学之不知道德之不立也直冒焉处之而己方且偃然当之以爲彼无所不足于是官也方且茍然就之以爲彼犹有所不屑于是官也吾将举其职而稽之循其名而责之使修其事而后得居其职充其实而后得有其名彼且瞿然四顾惕然内歉走避之不暇而敢以偃然茍然乎哉呜呼事实之不着而名与职不足以愧夫处之者之心于是今之学官始爲士之困于进而倦于学者偃休之蘧庐其置其废殆无损益于得失之数而不爲世之冗员猥品盖无几矣人材之不得成世道之不得隆其不以此哉以予所感于世如此茍有不愧之君子出乎其间虽不及见犹将闻而慕之况于得友其人相游之欢而相讲之笃哉今龙湖林先生是也先生学乎孔子孟子之学其道既明其德既成如是而爲人师吾信其无愧矣人材之成世道之隆盖深有冀于先生而先生其亦尝以自覈耶士之讲于学者鲜通乎道而成其德者未有闻也岂其职分而不专其于事之修犹有不副乎其意哉然则先生之于是官充其实以有其名则可以无愧而修其事以居其职亦不能以无憾焉今去而爲河池其职专矣有先生之实而又得修其事人材之成而世道之隆其必自河池始而诸生之事先生者方且怅然其师之去悼前日之怠而作其今日之勇先生之讲犹存则于明道成德不爲无助不必在先生之侧而先生其终可以无憾乎故余爲诸生述其意以赠先生并以爲诸生告云
　　送求春尹谢梦麟序【王慎中】
　　仕于州县守职而以功获罪爱身而以理受恶者盖有其故矣硗硗皎皎好爲危激震耀以鬻长伐异而见谓难能立鹄以来射建鼓而招击上之人不忍其下而必于胜之故其硗硗皎皎以自见者乃所以自败而贻缺污也其不然则不幸处非其地膄邑名区蕃阜丽都物产之富被服謡俗人所爱悦足以起诛责而召徴求上意之不副亦所以贾祸仕之患此者而欲以功见赏以理得誉盖亦难矣谢君梦麟爲永春所谓守职爱身者也而以劾罢去君谨畏醇深言若不出口内自修敕絶不爲表饰峭露以不堪其上永春又僻陋俭偪据羣山之中虎豹之虞瘴厉之毒非有珍物竒产有他侈羡以揺撼人耳目而君乃用以得劾嗟乎仕者欲以功名理行尊其身以发其志亦河所望而劝以効于斯时乎君肃然邸舍无妻子之奉脱粟之饭芑藿之羮人不堪其寡约而君甚安之方闻报罢束书册褚衣裘不满四五箧苍头奴两人踽踽然行如羁人竆旅见者不知其爲宦归也君行乃因友人谒予曰某罢去甚恨如得先生一言虽去不恨矣嗟乎在势处显之人力足以变置白黒当时所倚以决贤不肖爲吏者之所辐辏奔走而求之几幸一语之得先以爲荣辱君既无求于彼而乃有意于予文岂以予言爲足以重君哉昔之廉士仁人苦思勤行坎坷沦踬竆于一时而因君子之言以白于世盖多有之此岂余任而何足以副君之所勉哉毋亦以其戅愚孤特触忤权近以取废弃有与君类者遂以好其人而思得其言耶世之所趋在势处显之人君顾好愚戅孤特枯槁离羣之道喜其无用之空言趋舍好恶傎悖如此用是以得罢亦其宜也虽然信于巳者不茍同于俗得于内者无所待于外君之趋舍好恶其亦有以独得而自信也夫则余言又何能爲君重哉
　　平凉令李侯入觐序【浚谷】
　　吾邑当西陆孔道杂以藩府监司监牧之奉不一而足故爲令不专于爲民民力不专于奉公役故今天下之民皆病而吾邑爲尤病令治视它方爲独难自嘉靖甲午至戊申陨霜皆杀禾菽真定李侯之来宰吾邑也适丁其防故尤爲难侯上事诸司旁待彊御下率疲民至巳酉秋乃大登羸疲者渐苏棼督者就绪宪司以侯爲才闻诸朝廷亦嘉吾邑之无冦菑许侯入朝觐文学诸生爲侯交庆请余言以送其行夫余哀斯民之竆爲之求援于上者众且屡矣然卒无以一指擘画焉者岂仁人之用独匮于今哉盖以所任或非其人而其人或非所任今以侯之身犯其难而其才又足以当所任则夫余之所赖以仁斯民而力爲之求援者舎侯其孰语之大凡平凉之剥民者至众而利民之途尽窒侯悉之熟矣防之审矣其无可爲也昭矣是宜捐之以爲荒塞以投狐兎可也顾每嵗劳遣承明之臣执宪之使贤士大夫辙环鱼贯以爲传舍何哉侯之拥箒奉防擎拳曲跽以事之顾亦曰天子之土地府库在焉人民社稷在焉茍凡天子之命臣皆得以曲庇而主持之吾将以求哀斯民耳今土地且尽矣府库竭焉人民十不存一坛墠爲人圃无祀所果孰与庇而孰与爲邑乎以侯之才宜无所不能爲顾其势力大于侯侯无奈之何而力能爲之所者又坐视弗问然则民之穷其殆尽乎井邑之荒残其将墟乎束手而待之有日矣兹将以觐于明天子赐清问于丹墀侯得以借筹而对焉斯民庶几尚与受仁人之赐哉余日望之
　　送易教谕序【赵时春】
　　吏职莫重乎教养士志莫尚乎进退吏知养非难知教爲难士知进非难知退爲难也平凉之民其获乎养也防矣况于教乎明圣不鄙陋其邦选士造学一视名都钜邑然不肖者不克教贤者教又不克施职当引义以决去虽然士之能以义决进退者几人哉吾家居二十年仅得三人焉曰藩府长史新野乔君木当是时缙绅尚重风教其王又贤吾为之申其説藩府以戒羣不逞耳又十有八年才得一人焉曰审理齐肥雷君楷其争于职也甚烈其见称于下也甚备而见憎于上也特至吾于是不避仇讪引义以大其説欲使巨蠧朋淫稍知宇宙间有终不可冺防之民彞庶几赧沮而世之英哲有所嗣以愤发此吾之志也又一年而重得一人焉曰平凉儒学教谕成都易君书其人雅素无所获戾于上而独念其职终不可行遂先几引去尤爲从容合义呜呼若三君子者之官皆非尊显而其去于时爲轻吾何以独违世之所尚而私有取于三君子哉顾吏无大小均以教养爲职士之有志于义者其进其退又不当以崇卑得失爲増损设不能尽职于其小又安能有爲于其大不能勇退于卑官又安知其不媕娿茍合以求膴仕而谋利乎士而谋利其将无所不至矣使士俗至于无所不至则吾民其孰与保乎悲夫此所以道殣富于田里而王人转爲私也矧责其养与教哉故吾深有感于能退之士而于易君之归也特表其名以大之不复讳
　　送应太仆诗序【赵时春】
　　嘉靖丁亥冬余自秘馆除刑曹郎于时同年进士之试政于三法司及己任御史郎官评事者六十有余人入则接席讲议出则连镳继武訚訚偘偘咸辏其理衣冠俊乂时称盛焉而浙之遂昌儆庵应君独有伟望于其间又按勲将之侵盗官物者乃往年受流贼金纵之渡河鞠成贯死其状载后鍳录中者也时与郭勋姻家欲仍以势反噬法官君独先倡与余继按之御史梁君祖容又按之三法司覆廷按之司刑给事赵君信臣又廷劾之而狱始具二年余罢去应君名益振法亦有大典非君莫可治剧郡要地众望必属君故自郎中守济南守常州虽忤要人意下迁宝庆守卒得督学湖广督牧关西而复与余合首尾几二十年余以闲废久尽忘官式品仪所习皆耕稼野态其势难处缙绅中而君独以故旧见收其污行常见恕其迂言爲可取时复逍遥巾屦于崆峒泾水之间衔杯酒道故事爲乐亦往往赋诗唱和顾君见二毛而余亦双髭白矣更摘示大笑未数月君当贺九庙时嘉靖丙午春初也余爲五言四章有余悲焉幸其僚有代行者复得半嵗居而君又当恭贺圣节矣复爲七言三章其辞稍平而意亦舒盖幸其情巳伸于朋友而义更尽于君臣也杂以防游之诗凡十五章着其合并之乐也巻独余爲之而他人不与焉见君之不妄交而余之寡谐乃见取于君也他日君政暇时取而观巻余亦讽咏旧编如见面焉自有宇宙则有贤圣英豪身生间代心符同时独以纸上数言耳余以此纳交于古人多矣后之人其亦有以是而纳交于余者乎况与君同年同朝而又再接于乡视余之有得于前后之人者独加厚焉而又贻此鄙言可以永交谈于巻册之中固不必再识面而相得亦既多矣况余未老而君方大用疆圉戎马之际安知不庶几其不再见乎敬识之以俟而虚其左右
　　送方太仆致仕序【赵时春】
　　余自山西督军罢归之春同年进士三桐方君亦以前御史守泉府久次稍迁行太仆少卿至平凉盖自丙戌至是凡二十有九载君以廉靖惇德当世横流固非所好而部符久不至乃有论君稽缓者君遂请老得允厥友某请余言以赠之行夫世变之相激久矣从而靡者命曰时人未得爲君子也举世以爲是焉而质诸道非是也君子从其非是者举世以爲非焉而质诸道乃是也君子从其爲是者夫道亦有时有君子则君子恶乎从曰君子从其允于人情而恊于天理者时汶汶焉唯欲是嗜情棼棼焉唯势是狥则君子恶乎从曰君子从天天不可知也人又悖之度其久而有定者从之则天可得而知矣天恶乎定乎曰定诸无欲天唯无欲故能久人唯多欲其势暂相合而终相轧也富与贵之交迸也权与利之相竞也诈与术之相病也荣辱生死之迭横也故曰终不可久而胡宁有定时之无定久矣羣操败舸逆风浪以夺骊龙之珠淩蛟鳄之渊取虾鲕以恣饕餮而不忧其偃樯覆舟也君子以其昭昭而防昏昏以其欵欵而辱嗃嗃君子之不合于时固也游神于无物之墟宅身于至正之乡腐臭横逆之区君子不斯须处也欲固无如君子何矣而时亦且奈何方君其有意于是乎余将与君厯首阳濯颍水陟箕山钓严濑挹往哲之髙芬以抗斯世于轩尧虞周之匹以尊吾君而振頽风顾瞻叔季羿浞操莽殒元朽骨之墟防然悯悼与涤之以清流煦之以和风使其游魂清漠中惭内悔变化于元凯十乱之徒岂非久而有定之道与君辴然而笑曰吾往矣遂辑其词以置诸行李

　　明文海巻二百九十三
　　钦定四库全书
　　明文海巻二百九十四　　　余姚黄宗羲编序八十五
　　送序
　　送唐虞佐序【董玘】
　　玘幼时过兰谿谒听庵郑先生先生家君之同年而虞佐之外祖也因以识虞佐别七年而同举于乡再同试于礼部玘愧先升焉后三年虞佐亦成进士胥处于京师时时相过从剧谈甚欢也未几虞佐出宰山东之郯城间过言别玘既惜其去察其意若甚有忧者窃怪而问之曰吾有所难思之而不得其説也夫当官防慎吾志也是所能勉也簿书之烦综理之劳吾职也是所不辞进退俯仰于人亦分也所不敢恤吾所谓难而甚忧者以势之不可行也夫受命为令政令之下不成于我乎民之丰约不悬于我乎吾所得为吾可为也所不得为其若之何然吾虽不得为固亦吾之责也往嵗旱灾遍四方山东尤甚民之相率去而为盗者众矣而税例如故无名之征日有增焉吾忍视其雕尽而不言乎言之且不见听宁独不听而巳必且以为罪以令之微临其上者皆达官也吾能抗乎顺之吾不忍民之重困也且吾询郯之游寓于此者谓邑乆废敝民又健讼兹之往也旧一弗更大事殆乎弛小事殆乎遂将更焉民未吾信必閧然以为厉己吾其何从乎嘻吾家食时县之吏厉民者怠若职者心窃非之谓使吾当其任虽不敢望古之循吏亦能使一邑之防其泽也今自为之其难又如是窃忧将负其平生而惭令之名也故就若筹之圮曰子第往吾知郯之民其有瘳矣圮居京师数嵗见出而为令者多矣其所憧憧于虑者非趋走承奉之事则旌奬求荐之图也有忧及于民者乎子乃不然郯之民其有瘳矣夫旱干苗槁桔橰必有所济浮乎江湖一壶有力焉令之于民岂特桔橰一壶比哉且子不见夫御者乎驰骤不巳衔敝橜脱马力尽矣如是而易以造父犹不免于败必休马更辔而后进嗟乎今之民其亦衔敝橜脱之时也子往笃其忱毖申其辞谕有所征于上必思所以争之争之而不从将不以为罪知其固为民也有所需于下必思所以寛之寛之而不免将不以为厉知其非为己也事事而争之虽不必皆从然而从焉者有矣事事而寛之不必皆免然而免焉者有矣夫阳城囚而部使去今在上者岂无若人哉夫儿寛免而输租者繦属不絶今在下者岂无若人哉惟奉公之意不胜其进取之心则惧有所拂乎上岂弟之心不胜其自营之私则病无以济乎民子既无是也而何忧难行也哉夫以己因乎时者中人皆然也惟不以时易己如阳城儿寛者斯见称耳彼二子之所处夫亦岂易欤吾子勉之张弛之道因革之宜是则在予微子无以瘳若民而任令矣虞佐起谢曰君言得之矣吾将行焉且将以质于外祖遂呼笔书之而去
　　送少司寇张公致政序【董玘】
　　予濒海人也葢尝登山而望下临海门见贾舟张帆自逺而至俄顷趠数百里抵岸竒货山委市者鳞集慨焉乐之乃下从舟子而问曰尔获利不既多乎舟子呀然笑曰子覩其利恶知其害之倍也夫天时遹逢舟楫无害出无入有驵驓累赀岂不诚利也欤乃若荡泊浅渚四顾无侣风撞涛齧靡月靡日子知之乎洪涛澜汗上下峣嵲蝤涎鳄齴存亡瞬息子知之乎牟大载盈驰颿角迅衣袽不戒为鱼龙获子知之乎自吾同往于海者多矣葢有一往而覆焉者矣有一往而迷其利再往而覆焉者矣若此者利之倍于害耶害之倍于利耶吾幸而先登于岸不覆厥载子适见之而谓皆然乎予于是怃然叹曰嗟乎仕宦之道亦若是矣往而不知止溺而不知返其亦殆哉厥后予入仕途迨今三十余年以所闻见征之或滞于一官偃蹇数十年而不振遂以沦没或乗时奋庸而嵗九迁一蹶以仆或宣力毕知逢祸不虞或禄位已极功成名遂终陷险难其迟速得失沉颠靡摧亦何异于舟子之云而先登于岸不覆厥载者何其鲜也葢吾乃今于张公应祥之去见之公奋自诸生以擢进士两宰大邑遂拜监察御史久之擢吾浙按察副使召入为大理右少卿寻进左转左佥都御史再进右副巳复为大理卿迁刑部左侍郎出入中外者二十九年位秩之崇声名之荣畴能逮之兹以目年甫六十四遂乞致仕以去萧然长遯节完而名全仕宦若此可不谓诞先登岸不覆厥载者邪而或者犹以公位未极为歉以公操履坚综练乆年未至而为大理为侍郎皆席不暇暖案事于外其勤且劳又如此使其干进务入何阶不陟然而不自止则入海迷其利而数往者是也公何居焉况兹之归葛巾野服自肆于沮漆之野与夫波涛峣嵲之危云门芒谷荷亭竹榭孰与夫舟居海宿之愁苦姻戚故旧聚处而谈笑心怡神愉孰与夫蝤涎鳄齴濡袽终日之虞不迷其利固无其害不居其荣岂有患乎其辱哉夫居易香山之约日知台池之饰皆昔之同官而能止者也祖疏傅而叹息送李尉而盈途情之所不容巳者也招贾之文望海之诗寓言以达志者也予与公为布衣交再防于蜀而同官于此念始者倾葢海濵后公来为宪副实理海道固熟观于海者于其归輙以是为説
　　送徐子仁南归序【陈沂】
　　吾友徐君子仁少负才艺为科举之学名誉日彰而毁亦俱至乃退处裹足不复仕进然君才俊而逸艺精而神发之毫楮不可自遏驱走搢绅惊叹时軰挟策而登门者至是益闻矣少傅徐文靖公尝荐君至京师忌者沮之太师李文正公爱惜不置而亦不果于用先皇南巡旧京召见御所又两幸其居朝夕得备供事每制青词释賛庆扬致语必属之以进方欲授之官而龙驭上賔矣夫造命者君相也宰相知之而不能荐天子爱之而不能用岂非天乎余每见夫厮走驵侩之徒好从事而多智人笑之曰何用尔为也他日见于朝盛冕裳而走避豪右出诸途则武夫骑卒拥导后先视之即前所笑者之若人也髙爵厚禄反手而至奈之何君之独难如此哉嗟夫富贵名寿四者天下之所同欲而尊尚焉者然贵可贱富可贫人得之而人失之惟夫名也抑之而扬毁之而彰虽不见用而公侯大夫以至武夫庸卒莫不以得其楮墨者为光荣视彼髙爵厚禄授之以相易孰为多乎君年巳六十气发神越不异少壮登之上夀可征也古人所谓身名俱泰又焉知其他哉诗云庶几夙夜以永终誉请以得夫天之二者为君祝之
　　留别沈紫江序【翁万达】
　　夫负竒者不忌毁而下人善徇者不匿中而替好故有倾葢一时而意气没齿嬿婉生平而情如邂逅者言以其类尔彼我相形异同殊轨智相伯仲则骈志而降心诣有浅深则缦衷而居亢降则敦故亢则匪存较亦人情安可强也紫江沈将军粤西之杰英而当世之名将也健敏多竒敦笃操谊然不屑琐尾文吏刀锥什伍龃龉间于贵官达人又怠折节故或疑其亢而弃礼讦而为其薄也乃余观将军详矣昔有人云知人未易人未易知又云女为知己者悦士为知已者死信斯言也余昔作牧苍梧良觏伊始听其言论斩斩动人意干风猷度越诸将私心慕之嗣是得时接音尘因缘存记比叨藩臬式监南浔将军谢事家居相过频数促膝更仆披腹谈心久之边机幕议必相参闻毕事报成无爽铢忽用是益敬重将军矣将军亦然诺余言动必称善有声求之应而无朋比之非葢利重于断金而情拟诸同气不諐终始良岂偶然乃若袍泽相通疾难相慰此特海内交游之通义耳固未暇以一二谈也暌违在期知己难再追念往昔喟然长懐何者昔尝见将军性不甚喜饮饮余輙欢酒情中酣仰而赋诗弹劒相和其音欵欵时或慷慨激昂瞠目攘臂叱咤时事意若平南疆安北边标铜柱登燕然树竒勲于当时勒鸿声于异代斯固丈夫之雄心亦鄙人之所希冀者然用舍遇也显晦时也君子不昧时而诡智达士不要遇而损衷余方悟山泽之辉荣譬朝市于桎梏抑情魏阙旋踵旧栖赋潘生之闲居咏左氏之招隐将军幽况夫岂同之如将军言异日固当弃鹊印敛龙韬拓落纷嚣简弃烦促慨然命驾贲我潮阳仰遗风于昌黎濯清流于东浦鄙人多幸趿履以从相与陟罗浮浮南海探灵竒于岭穷灏漾于扶桑然后薄言行迈逾大庾泝长江访匡庐吊白鹿厯览天台雁宕之胜出钱塘泛西湖问津于豫阳田氏子之宅而宿焉当有悠然防合而豁然相通者田子往尝与我约矣将军亦闻之抗志浮云辙迹九有将军有兴婉予二人
　　顾远斋复河南佥事别序【茅坤】
　　公徙大名同知三月复河南佥事以去公于予众所称乡先生者也属邑长吏九人盛供张祖道衞水上请予文纪其事予遂属草三易稿累数百千言不能尽取而扣之其防呜呜然寥栗怳徉然若不能成声者也则燬去之有从事者觞而前曰公之乡谊子大夫所溉于心者旧矣其来大名虽未几吾属醉之者若南风之弦也子大夫亦适徙广平至于此所谓东西州然言甚易者何朝命童子操缣与墨侍左右暮不能报也岂两君者均以罪徙至此又离且去故悲者不可以累欷呻者不可以太息耶予咲曰曾是之谓哉尝读传记详古贤人志士出处之际自屈原贾谊以下何可胜道也其间或复或不复或既复而放或再放逾时而复不暇论故士之于此譬若江海之沤显晦离合唯其所之焉耳予于公亦何适乎哉独吾今从诸君导送公兹水之上延眺数千百年间迁臣逐客之辙徙而渡者不知其几入国家来以郡饶而僻繇罪徙而至者轸相接也然其间着功徳于土与其暂至而去无所谓功德着于土而特采其名以传书之简册祠之伏腊所遗燕游歌赏之址山氓野父指而语赫赫若昨者独文潞公彦博韩魏公琦欧阳文忠公修苏侍郎辙以及韩绛刘挚陈执中之属五七公者歴歴可数也余皆巳零落于烟波雾泽之间而不可求矣由此言之古贤人志士所以徙而暂寄者迹也其离而既去而独有所常留者道德与勲名也其所谓显晦离合可喜可悲者吾不知恶乎在也吾属相与指顾河山草莽而一以盼焉能无悲歌感慨彷佛古所谓爽然自失者乎予知公非区区于世之显晦离合者故于公之去有所口噤而不能言葢在乎此而不在乎彼也公颔而大咲欣然噱饮以为别
　　送王汝中序【薛应旂】
　　王子汝中将奏绩京师问赠言于薛子薛子曰汝中阳明髙足弟子也岂待余言者哉虽然亦尝窃观之周未孔子始生防羲农尧舜禹汤文武周公之道叙易书诗礼乐春秋以教天下而天下问德请业之士相率而归之者一时葢三千焉虽畏匡厄陈干七十余君不用歴经险难皆弦歌鼓瑟无忍擕贰其嗜师门之道譬之羣饮江河各足其量成德达材靡有弃物然仲尼方且似不能言语其门人则曰予欲无言葢黙而成之不言而信所以圣人之道卒大昌明于天下及仲尼既没其徒离散分处诸侯之国各以其学教弟子本源既逺末流益分诞章乖离饰虚鼔众于是庄周列御寇荀卿李斯之徒往往附防仲尼以恣其无忌惮之説而道术日益纷裂卒至酿成坑焚之惨而先王懿训几至煨烬谓为多言之祸非邪赖道原于天天不息道亦不息汉董仲舒隋王仲淹唐韩退之皆稍稍倡絶学于其间延及宋之周程遂建图著论而斯道大为发明厥后门戸竞起分徒角立议论愈多党禁旋作噫此岂天寔为之要亦人事然也迨我明兴髙皇帝阐明正学崇尚真儒其时佐命元勲暨侍从诸臣百工庶士咸敦本尚实悃愊无华学术习俗骎骎与三代同风自后人文日靡学者颇事竒胜于是矜文辞者缀缉秦汉晋唐之糟粕而身心性命漫不知究此固无足道其诸髙谈理学者輙又致详于德性易简之説而气谊文章政事一切卑之而不论専主无适无莫不信不果而唯义所在多从濶畧言语者什九躬行者什一唯是无以允协众心遂哗群议未见至诚动物而忽巳成江河相激之势吾葢不知其所终也噫此岂祖宗养士之贻谋与今天子敬一传心风范宇内之初意哉汝中恳恳论学不安浅近其所以成己成物者将何如以究竟乎忆往余宰慈谿唐应徳谓余曰山隂王汝中可特访之及余改教江西罗达夫又每问汝中议论起居及今同官留都士夫自邹谦之以下多与王子相习夫一时志学好修之士其勤惓企慕汝中者若此而岂徒哉汝中葢必有以研其几而慎所趋矣若其官兵部为车驾为武选固王子余事不道道王子之所从事而世道之尤系者因赠其行而请所以处我
　　送陆思南序【薛应旂】
　　晋川陆子为南台御史之又明年奉命巡视江上激扬修举旋巳风动区域铨曹以思南逺在徼外部落杂居动輙有警匪有才望者鲜克率服议简才御史守之遂擢晋川子去去之日乡之学士大夫仕于南者咸称其才而惜其去属薛子赠之言薛子曰古之才也一今之才也二古之才也为定名今之才也为虚位是故髙阳八才臯陶九德其防一也迨后敬仲以仗义兴齐国侨以修辞扞郑君子于其才尚不能无拟议焉矧夫办事簿籍呈能要约儇习仪文出入机数者其果能以致逺乎哉故曰忠信笃敬蛮貊可行斯古之所谓才也又曰啓明象恭静言庸违斯古之所谓匪才也且今之俗习去古逺甚破觚斵雕而浑朴以散繁章缛节而敦厐以漓输衷恳欵胥饮以和而戈矛森列扬眉激昂倡言以正而纲维具亡大都中土葢以什九而今之所谓才者可知矣遐荒部落虽号冥顽而戅直朴略犹有古之遗风焉率之以诚鲜不孚者病文从野仲尼所以惓惓而浮海居夷识者知其非设辞也昔成都杂部文翁至而人皆兴学渤海弄兵龚遂至而盗皆为农二子夫人所知也曷尝矜技能炫智术而鼔舞更张以易其视听圉其利害哉夫亦悃愊无华不堕乎忠信笃敬之训而庶几乎古之所谓才尔始晋川子筮仕宰玉山吾尝一入其境见其居者有息肩之乐行者有出途之愿而玉山之民讴歌之及征为南御史则又见其慷慨明达宪度以贞而南之士人罔勿宜焉是又岂饰情修容袭取矫强之所能哉夫今之思南固逺于成都渤海间也其人之戅直朴畧较诸江之左右更易孚也晋川子率其素履以往则汉良二千石之治行将复见而忠信笃敬之才于兹乎再试矣他日举汉世故事俾公卿选诸所表晋川子亦又奚譲焉
　　送张子行之佥宪陜西序【姚涞】
　　今西北诸镇地当边冲朝廷备之甚严而承命以临者有大将有中官有总宪重臣列戍数百里屯兵数万众事既有统矣犹惧其剧而弛也则又设外台之佐二人以分莅其地而赞其功凡百戎务廼咨廼谋总宪者裁而行之所以饬武备重边防也嵗在执徐家君视师榆林余以觐省至焉其地固要防也余进诸老将而问之凡敌之虚实将之勇怯地理之险易逺近卒伍之强弱聚散仓廪之出纳赢缩余颇识其槩然未暇议也比者吾同年张手行之拜陜西佥宪治榆林之西索余言以赠夫张子所治者边事也余请以所闻告焉夫中国所恃以安者边圉固也今吾不能有其固敌大入则疮痍千里小入则剽剠数城即或以数十骑至吾拥全军而不敢轻与之角战非中国之利亦巳乆矣议者或欲植榆柳以陀其驰或欲列劒防以防其突或欲髙塞垣以限其入若可坐而策也校诸余所闻则皆所谓昼饼之谈也天以五材济民用而边鄙之所阙者三平沙浩漫淙没马足虽树弗茂弗孶则木之为用寡矣短兵相接铠仗窳楛所谓铁者必求之逺方而后足则金之为用寡矣民多窟处以就耕牧变猝至则立为鱼肉相与筑壁垒以自固而捄土在百里之外则土之为用寡矣又其甚者逺戍无水而卜诸雨近郊无草而刈诸塞边民冐死以为生而为之上者顾欲以书生之説施之不己疎乎凡所谓空言常谈实不应声者皆张子所宜审也虽然在天者犹可诿也若今所谓人谋者则吾又惑之甚矣夫论世则外急而内缓用材则内重而外轻士大夫自便其身而耻当剧任率以为莫劳于董徒役莫繁于司防计莫难于谳讼狱莫危于治军旅一有所寄輙缩朒不肯任夫责之以一事之长而其言犹若此至于边鄙之任则一人而四责备焉者也其难易不啻倍蓰而议者曾不之察何也张子之所治于四事之责尤重且専诚有非内地可比也军吏不得其良轻于犯禁一切绳之以法则诈与贪皆不可使而跅弛之士谁其用之廪无终嵗蓄吾常节其所施士恒不得饱天或夺之嵗则变且不测而庚癸之呼谁其禁之公私困矣敌复时坏亭障吾日图所以补其废苦役之民至有甘心降敌而不知归者民不堪于役而举烽燔燧之所谁其脩之一镇之兵仅满二万而骑卒则什之三四私财无以养其力赏格无以作其气不战而力巳疲何以使之乐于赴鬬而控鸣镝之患谁其御之刑难于独任食难于遥请役难于频仍兵难于训养而食之不给其患尤甚执刀笔者得以破勲劳持议论者得以轻事功此今边鄙之深忧而余之所谓惑者也张子以方壮之年才与识俱赡于四者之任若不足以尽其用者然予未敢以为张子贺也夫因俗以建事因时以就功虽豪杰之士乐之而时与俗之难为力则有志者恒致慨焉张子宜何如处力之所及则尽谋时之所挠则尽议必使在内者知在外之重而后边事可渐理也不然慎巳免咎上下相防冀其无事以幸为常而边事日趋于敝矣张子岂得以宁处哉张子听吾言而思之其是与非必有犁然于心者矣余于张子深交也不敢浅其言故过而道之以为今筹边之助云
　　送袁莪溪泉州府节推序【傅夏器】
　　年友袁莪溪授泉郡节推维泉介在海隅去京师八千里而遥其去藩城亦无虑三百里故下民之困抑不得其平者上不能直之于辇毂次不能直之于台省皆求诸府而直焉又其地阻山跨海奸宄剽盗出没濵海航渔之民习见击刺武勇鸷悍动以忿悁相刃相靡杀伤不避诛其于狱讼为繁节推司刑绣衣使者行部輙以节推随凡民间狱讼皆先以节推讯服而后上之台故节推代两台莅事其断狱又为繁夫典刑者民之司命也君非泉之司命而泉民之所为生死耶言刑则律令具矣岂其所以具哉昔者圣人议事以制不为刑辟世之伪也滋甚堤防不能也乃征于书而律令定非圣人之得巳也故得其好生之意即法令具备而不为苛不得其意而惟法是狥执盈尺之纸锻链囹圄中罪状某也当某律令某也当某律例格式具备不过费一朝检阅而足也如此则一吏可矣菓菜之馈集之可以成赃言笑之微摘之可以为罪诚所谓大可论而小可斩者而民始无所措手足老子曰天地不仁以万物为刍狗圣人不仁以万民为刍狗其言则过然自用刑者之不得其意也而民始摇首触目輙扞法网桁杨桎梏相望不几尽天下而刍狗之耶世常酷赵禹张汤夫见知腹诽之法自汤作始深文巧诋得酷名宜矣禹常据法守正亦不免焉者夫不得其意而惟文法是绳虽以萧何之律案劾民之不聊生者巳过半矣虽比之汤亦可也莪溪君明经髙第其立心常以龚黄卓鲁自期岂以申韩刑名为君过计哉君董刑法而于敝邑之萌是董故为敝邑昌言之也
　　送小峯子序【宋鉴】
　　予夙昔负竒气尝从异人与之咏歌情谊洽甚始信骀荡性灵感通造物惟诗而巳他何足道哉他何足道哉乃编蓬皷琴扣石长唫游心尘鞅之外然所居地在苕霅之间为江南寥廓闲奥之区非若通都大衢可以纳交四方易致声问又素不熟公府无所延誉于上官长者顾所为诗絶与世俗体格不类移书与人论难人尽诧其言遂相为诟病而目以恠诞迂僻亦不甚惜数年间得歙之九野孙子及里婣庚阳王子与之同游而隽声清劭稍自振矣乙已春赣之小峯黄先生偶寓吾玉先是小峰宰吾郡之长城予曾未讲相见礼乃今因孙王二子缔其交及觏见捉襟步武雝雝几席神锋秀防开朗心目亦自咎其诗之不可相沿时弊与予言若大相夙契焉于是结防订盟聨珠唱玉累日为月遂有积素累旧之欢今以事遄归发迈在近毣毣之思旦复须留感今追迋以叙分隔且夫髙防宻坐情盘景遽觞豆杂沓履舄交加排积惨以暂欢寄殷勤于杯酒此予之所与小峰者也以至周禊郑祓令气淑节桂道兰术月帐风帷或班荆籍卉于菀柳之下或俯窥傍眺于樊圃之中康娯盘游乐而不淫此又予之所与小峰者也迨夫悦山乐水嘉游未斁阴林巨树曲涧清池篮舆晨出帛舫夕归登高作赋以展其才临流赋诗以寄其兴赏心乐意欲界之仙都此又予之所与小峰者也若廼神经恠牒之竒琼敷瑞藻之丽摩研编削耽读精诵淹贯刘向古今之书旁通马融天下之学刋枝叶而究根本畧形肤以抵神髓此实予之所与小峯而人或未之知也夫创钜者其痛必深交固者其别必惨予落魄穷愁与世无闻知兹因二三子厚见周称而于小峰又多所弥覆以就其声价而今则有离索之懐即防晤有程旋复光尘而暌擕之后逺思长想何日之有昔子髙去魏邹文涕泗交頥苏卿入汉李陵握手于河梁之上彼皆恋恋于去就荣辱之途孰与夫予之所与小峰惜嗣音之既逺论报之未遑也哉
　　送沈君叔成序【徐渭】
　　叔成父仗劒出塞垣拾其先公蜕以归乃复抱书号阙下取所衘两虎数狐以甘心始拂衣归乡闾驻马野棠洒涕报事于先公墓道于是乡闾称叔成竒男子无忝先公既罢复短劒跨一驴将渡江淮而北复有事京师也来别余于理见余抱梏就挛与鼠争残炙虮虱瑟瑟然宫吾颠馆吾破絮成父忽双涕大叫曰叔惫至此乎袖吾搏虎手何为余壮之体貌虽孱囚矣而气少振也于是作歌以为别
　　送太守鉴濵金公入觐序【林应麒】
　　人皆曰今郡守官即古诸侯也考之周葢千八百国计其国之封域不当今一县是今郡守官兼周十数诸侯地其属不为不广矣今制六部尚书郎非两考不得輙拜郡御史台行省拟于王者自称代巡奔走方面二三品尊贵大臣若庠校博士令其弟子员然可谓曰荣亦必近两考乃授其职不为不重矣然识者谓古易而今难何也葢古者郡守拜授无常官其治行卓著者往往即召补三公于上无所摄也故其志易伸得自辟吏斩二百石以下于下无所柅也故其令易行禄二千石足以仁其三族及所识穷乏于内无所顾也故其操易防今时则异然矣自抚按方伯连帅而下诸道官各得逓相巡厯以簿书期防之间督责郡长吏虽非公务或东西南北行过其疆者守必出迎四三舍屏徒从俯首拱立道左送之出疆廼返至坐公署门者唱然后敢入趋谒庭下四拜蒲伏有问輙簌簌扪膝仰对与舆台吏承人雁行立眂其堂上顔色为忧喜如是而必望其志之伸得乎县令宰丞尉而下稍有与当路权势人相习故或其境内豪右负竒赀游贵介公子门者皆得制挟其守守顾日夕惴惴虑或迕焉如是而必望其令之行得乎嵗定禄二百五十石实支者十之一耳而以其货财为礼交相觊望殆无虚日如是而必望其操之廉得乎甚矣今之郡守之难为也某以不能韦脂挫折自容流摈州县间垂二十年持是以较列郡之守何止百十非守之尽难难乎其为君子者也今年夏某始奉命来贰惠郡值山阴鉴濵金公为守获日炙焉然后知为公之上者与列郡同而公之所以事其上者则异不狥人以非礼也为公之下者与列郡同而公之所以御其下者则异刚亦不吐也为公之禄者与列郡同而公之所以守其禄者则异以俭助防也故絶餽献羞奔走恶承顺而人不以公为傲风厉属吏裁抑豪强毫发无所假贷而人不以公为苛革桥税杜兊耗清纸赎申明屠宰凡迹涉疑嫌者避之若蹈机阱而人不以公为矫公兹厯任未及三年而荐剡五上志孰有伸于公者乎民安其业士率其训和平之寇骚动江右公至輙空巢出谒罗拜讙呼其令孰有行于公者乎金玉氷蘖之谣万口一词三年若一日廉孰有彰于公者乎是古之人为其易而公为其难硕果不食非公其难哉方今圣天子旁烛无外公是行也以最课矣超擢固不竢卜然君子非徒成其身之难也所以使天下回心而向化者当必有道耳公能因而敷奏之否耶公在台谏时巳为真御史今更涉益乆为世道虑者宜益深矣某敢倾耳以听是亦我二三僚友之意也遂同书以识别云
　　明文海巻二百九十四
　　钦定四库全书
　　明文海巻二百九十五　　　余姚黄宗羲编序八十六
　　送序
　　送林次崖先生迁钦州序【于廷寅】
　　次崖先生当世之髙士哉其学醇深至矣佚宕瓌竒而动离于世识不识曰凉凉乎至其自言曰奸好以速仕浮湛以安时于我不能又曰古之君子用则龙蛇与物咸化不用则就闲而言广宁之变先生殆三致叹焉然议者往往皆率缓是事言兵几何人哉先生抗廷臣之议膺天子之逆色疏下遂窜迁知钦州于廷寅曰钦州非古象郡地耶是在南粤之间矣南粤犀象之所居豺虎之所穴猿猱之所噭噭山魅水象之所惑人沙蜮之所螫物其朝则有毒雾祲云冲冐人腹其暮则有长蛇猛兽磨牙砺足以杀人且违天子落卿佐丹墀凤阁逺而投是何以居也虽然吾闻之矣素贫贱行乎贫贱素患难行乎患难是故素位则无他慕安遇则可行其学故能居而忘其陋昔韩愈在唐苏轼刘元城在宋荒投万里一嵗数易然且皆复其位况先生先是督学其地化其文身其四行条其义风南广迨于今犹思之遵行踵率归离而振新其感服往往有江汉衞淇之俗夫非周人遗风也又且闻之先生居廷尉常日戚戚懐主断之颇偏惧官箴之夷越章笺具而终罢娄娄夫则于朝廷道犹未行乃今居钦矣人壮守其徳少诵其言士以务学问农以居恒功近悦事而逺慕声华不孤其学此与结舌腼面偕然是非而富贵孰得失哉夫志徳者贵本其实守土者宜依其官能官而实往奚弗得钦之人其性茂朴讼词简稀茂则无诡简则靡争可无劳而自治余时著书庸以自见此所谓就闲而言公素心矣今之世务圆达通狭居正而贵茍得动以相时度以需获至于老成亦为务先视先王礼义以为何哉群口和声延以成故掀然浊秽之中以翔千仞之上不浑其滓羞获其垢岂非古之所谓贤豪也耶
　　送西泉刘侍御守巩昌序【王梅】
　　余同年友刘尚友氏者陜之宁夏人也喜谈兵余时时与论塞上事云间尝曰我兵与敌兵值往往不大利者此不惟戈刃犀钝人耐饥罢与否射艺巧拙性轻生重生殊也自儿时闻长老言塞外马产驹度能驰时必一二日节刍若乳系其母峻岭而纵驹于麓母且嘶驹奋而上有及者有几及而踣者山之半不能前者葢相当也其及者为选骑次以易中国茶茶固彼所急是故其选骑亦时得之自金牌制废贾人子行私茶茶益轻善马益不至太仆所俵与苑马所牧平居被障泥饱苜蓿非不隆然大也然而闻摐金战栗冲疾风四五前却跓坡腾涧不能寻丈亦安所事此哉自西泉刘侍御奉命行西边振肃风纪剔蠧举坠则以其余力絶私贾平互市马稍稍至日益良属者闗门有警将吏尝一二挫之逺迹不敢近塞此其功不有在耶吾不识西泉何如面目自吾陜之人称名侍御者必曰西泉云他日制三边为天子作屏翰建树伟绩兹人也哉余时闻尚友言则固识之乙未春三月西泉以三载陟明出守巩昌丰村金子以告王子喟然曰尚友氏知言乎哉是用人者之意也是将以厯试西泉子也夫巩昌故陇西天水郡地秦汉以来百战之塲羌戎陇蜀之交而敌所数出入处也是故为其守者贵知兵事识大体子其人民教以知方而作之气夫使算计见効丝公钱谷毛举一二狱讼此可于僻郡陋邦耳西泉行矣以其为侍御者而为守则益専以其故所施于陜者施之巩昌则益习是其以吏最不足异也因丰村之请为道其故且以征新政云
　　送兵宪白坪髙公序【陈昌积】
　　湖西岭北属郡惟防吉为钜壌地交而资聚为生嗜习随而依靡窟奸吉田下赋重土产稀而食齿伙葸戸窭民多擕孥挈族佣食于防弗返公私百执事半充以吉人其擅重装者则利防之沃畆火耨丰入而寡征倍购自肥反置土著于游窝借口闪遁由是吉之逋赋众役独占累乎闾坐家飱之子岩阻谷穷之间佃耘尽吉之佣民矣吉耗戸口而防漏版图如之何而可使赋役平也防南富民峒居不识礼律好僭舆服逞螳臂之忿以为讼凡袁吉盘食刀笔之群髙焉者不为吏坐享防南上赀人之奉养日为饰干没次则伪章刻书造散官部劄如告身探客户富子而市之使冐冠带称官人以鞭笞闾里一旦诸伪穷露良监司侦追之急又各变姓名窜归其乡湖西逋囚岭北不得索之岭北逋囚湖西不得索之事宁仍归食如故由是岩穷谷阻之民不堪客主富户数等人之虐因而窃发甘为剧寇向导渐渍使然又如之何可尽殄之而使奸萌絶滋也噫赋役不可使之平奸萌不可使之絶讼愈繁而盗愈横吉防南之弊极矣如宋火郑水之难相扑塞也此其故何耶议者谓两道繁讼丛寇在江西号为难治即宪巡尝不使统辖兼摄今若幷湖西于岭北兵备司治之则衿领相聨而地易制令一法通而情易得赋役可调停剂量而使之均奸朋可穷刷祸本而使之罔薮底至齐信而行之不倦其不教兴而盗弭乎天下之事成于统一而毁于纷涣弊极而更张之又其防也余尝持议者之见以求之乃丙午丁未之嵗湖西乏才宪分巡抚按以白坪髙公寛廉有威属兼理之公按行两道树表庶僚发赠金以充供亿防民隐而日容呼诉行之甫月湖岭绾毂交牧之民不复知有供帐之累凡匿赋梗役鹜穴虬戾之宵人始得而寘之法游寄散而干止颇宁也至如披籍置牌创保甲寓兵之条举昔之机利而食两郡者与夫偷长劫权之軰率奔窜他省之不暇或惧无所逃而徒图议者统一之论赖公亲覩其理效矣两道士民方喁喁踵息望公以图厥终庶获永厝均赋殄奸之祉乃公寻擢浙江大叅以行吾不知民之蹙首丧愿当何如也林竹溪大夫负文行而矜然诺者感公忘分之爱属为赠昌积实见公治两道理效于是重持议者统一之説以申告公是议也前提督有以上闻矣止割吉之数县以属公不日连旄提节于江右或宻迩天子为丞弼其能终成议者之见慰两道人之心乎并书之以俟
　　送大中丞秋厓朱公序【陈昌积】
　　海防之毁也殆萌于吾民之引海寇乎海寇之得纵横我境也殆由于设赂上流乎其情甚隐而其变叵测也其渐有因而弭后至难也温台漳泉濵海之民居无陶穴环堵之庇俯仰资无穣畆桑土之办衣食势必赖樵渔于海以自活故其人无不习于海其富者灭膏壌名田以泄其厚藏则腰重装随琉球暹罗等国朝贡之使以为贾来则挟彼国所多中国所鲜以为市归则载中国所多彼国所鲜以为市展转贩易募徙自防其人亦无不习于海由是象犀玳瑁伽楠翡翠明珠椒桂贵善可喜之货交舶互集凡善泅习游之徒亦无不群聚于海夫以习泛之人而视可喜之货是啗之甘毳而投之兎狐也其谁不秋毫性命之重以争趍哉故小贾睥睨其小之弱于己者掩其货而颠越之大贾睥睨其大之弱于己者掩其货而颠越之弱肉强食不巳劫杀良民以为益况其荡之于澎湃淧泊茫无津涯之险踔之于迅颿疾驶奔扬斥愬之区居之于积储捆载若堂若丘之舰擅之于随波出入使船如骑之能急之则越走闽闽走越缓之则衔舻双屿负山据流以自恃乌鹜蚁淆未易狝猎始犹矙虚肆剠今至直导羣冦而横为昼剽始犹腰贾本以入海今则直张空拳以往胜则利尽归大首败则推其贱募之佣以当锋刃此非其情甚隐而流祸至叵测乎一时巡备居守之有司尝督戍海之兵以防御矣则以朘月粮而补失事之苦乃饵寇间而阴与行成又尝募土之壮民以讥捕之号为召用矣则以官赏不若寇购之厚乃饵寇间而阴与行成且能通关及微置赂上流造顺风买港之説以啗巡备之有司造入境拜见纳海面镪之説以啗居守之有司巡备居守一甘其薰心之货而入之则居守巡备之令弛矣巡备居守之令弛则寇登陆泛流所至皆坦涂不必倚双屿港以为窟无地而非其厚藏安宅之所夫不禁其长之渐又何怪乎其后也用斧柯以伐之而不克乎今天子察其宿弊用宰臣议间数嵗一设巡视于是诏秋崖朱公仍以都御史巡抚浙江兼巡视浙闽海道事公濒行兵宪白坪髙公属言于昌积顾愚不知国事者其何以贶公虽然请持所闻以质于公可乎今议海防者有请于温汃相隣之地筑城开府夺双屿港建置水营増海卒据守之是为豫握要辖覆其巢穴之计也有请立保甲以相讥防是沿古之法也不知迎分子钱归送海仪之名色游説行成通关纳赂之奸图半出于保甲中之人而可尽信乎有请禁止片船只艇不许下海如此则海濵无寸土之民衣食靡出将晏然而就毙乎其患尤恐滋也予谓扑火必沃其灼捄弊必系其自弗遏其上流之赂而欲清海卒召用之奸难矣海卒召用之不用命而欲海寇之不盗吾境难矣公提督南赣先声所流墨夫解绶号令一下旗帜易色爬梳宿弊毛洗而节刬之何其威风也能于此有不能于今大受耶此固志用世者之所同拭目也
　　送敬所王先生赴广东少叅序【许应元】
　　予尝谓道术之分也固者以説溺经而华者以辩破义専锢党伐之俗成钩鈲离析之患作棼然争乎同异之辩而后功能之説得以抵巇讐其便便巧之用利一切之效速而后真儒之泽欝滞不得施用葢学者好不相悦而务相胜之过也昔者夫子修六学以待来辟有意乎后世欲用其所未试其后天下争于战陈六籍废阙七十子之响既絶而晩周之末犹有子游氏之儒子夏氏之儒漆雕氏之儒然亦并见诋訾云或曰三子学为未得夫子意耶诋者非也曰是末师之失也偃试小邑即务用礼乐商居西河西河之人疑于夫子使漆雕开仕对以未信若是其懿也岂与夫哗众取宠务趋合于乱国茍以徼利挠世为哉然而去之弥远其失弥甚则有离逖本真舛驰末伪安其所巳知毁其所未见于是辩説閧于鬬讼攻难急于操戈启异説之涂而立之帜防同气于墙而不顾其外侮于时法吏为师学士寖绌有反杂之目被愚诬之讥迄于暴秦乃有儒祸则是好不相悦而务相胜之罪也宋之末造朱陆之门人不能观乎两师之深更是所闻转相姗议同德比义之规滋缺専已耀俗之风尤炽天下交鹜于雅辞矩步而力行衰微矣故至乎元而儒之卑巳甚子贡问子石子不学诗乎曰吾暇乎哉父母求吾孝兄弟求吾友朋友求吾信吾暇乎哉子贡曰请投吾学以师于子彼其视日犹不给也而暇捷捷占占为乎癸丑六月被命入粤副外台之选是时王先生新甫为台佥董学官时时论学也以予之言为然新甫曰有能绍明洙泗之絶业振二季之余总方畧哲知行进则仁者之效用着退则先儒之典刑具若是者吾愿为之执鞭葢谓阳明先生云他日尽以所得先生之书视予又论著朱子陆子原本所以不异予于是乃有意阳明之学明年春新甫拜广东布政使司参议暨行谓应元曰子无意规我哉应元进曰子王子吾何以规子夫学患不能行行之患弗用也今吾子学不诡于道措注不违其言可谓行矣教于西粤西粤之人士奋里俗迁改可谓用矣夫两粤固阳明子之所施用地也子东矣姑终子之绪异日者有谓继先生而起着儒者之效于兹使功能之士弭口不得关其説果然必子也新甫起拜曰非吾任也虽然子有言敢不终业遂行
　　送夏子公辅领教漳浦序【屠应竣】
　　国朝鉴古昔选举之法着在功令命宪臣董学于四方察郡国民之俊秀者补学官弟子其通一艺以上嵗给廪就简可者上春官籍奏乃命学士课其下才者罢归诸能称者遣受业太学其髙第授郡邑诸学官复往教弟子比能就事与科甲相十五得人彬彬盛矣比数十年教法日就弛宪臣即易以廪与人其食廪乆者积二三十年不问可否輙以叙上春官就学士试亦复不问可否輙报称曰悯老而惠穷以故滥入太学若轻与郡国学官复不善教弟子弊端相沿德意湮塞于是天子下诏若曰葢闻贤才者治世之首务也登明选茂胥暨于位以承翊休明而局于甲科奚无遗焉间者有司上诸郡国弟子率庸不任用朕甚患之夫优老而惠穷所以养齐民也抡贤以翼治而曰云云则国家奚赖焉其令宗伯选择可否务黜庸耄毋拘十七以上期得真才勿患后用于是宗伯乃试诸所上学官弟子凡数百人而屠子为郎得与观其文乃竟得夏生等数人余又数十人时省院凡数试予輙曰是夏生试首矣巳而果然言无弗售也防京师方届乡试诏许夏生等得就便试予即复曰是夏生数人者举矣于是举数人者而夏生于予言独不售乃竟以髙第授漳浦学教谕过别于予惘惘失容恍兮有弗平之色予乃告之曰子未知哉子之与计偕诣都也固浮江泝淮逾于河走齐鲁之都而望岱宗之险乎曰然今兹之归其又将沿故涂下钱塘望东海驰逐呉楚适粤闽之疆乎曰然曰子见夫舟车之利乎轸轸椳椳驾长风走平陆毂击而鳞次瞬息百里虽波委矢激烽逸犹以为缓及其冲横颷经水维困于丛林峻坂之间晋良越师次且顾望咫尺而不得进由此言之顺逆势也迟速时也然岂可不坚其钩輹而周其飞柂哉哲人不异势而贰视君子不贬时而狥心予故有测于子售弗售予视子犹故也诗曰鹤鸣九臯声闻于天鱼潜在渊或跃在渚茍有隐美何患弗彰君子履其常小人易其方卑志役身外移内是犹怒旱而废溉戚涝而弛堤困也靡日矣何功之有子勉哉主上惟贤是用无间侧陋行矣自爱之漳浦教漳浦弟子其亦告以予言
　　送给事陈君使琉球序【屠应防】
　　琉球王世子清表曰臣世被中国厚恩树之岛屿以藩屏东海外先臣真凭天子神灵获终于位孤臣清议嗣惟是徼于元命勿敢宁居谨昧死介陪臣长史潮以清潮渡海至表闻制曰可礼部议册典简所宜使者具名上故事凡使二人而正使以给事中往时当往者率悒悒忧动色陈君应和为吏科左给事中有贤誉而君亦壮不惮往乃疏名上天子素知其贤报允陛辞复诏赐玉带麒麟服云屠应埈曰东南之内属者以数十琉球葢其一云髙皇帝削平区宇揃节异域诸海外属国君长震慴威德交臂屈膝以称臣归化而琉球始通贡献中国文皇帝时命使者就立其王赐之册命被以印绶冠带世为外藩臣得遣子入就太学于是琉球为宠王骎骎向声教矣天子躬至徳中兴诸国益効职无敢堕怠圣惠光施存定荒裔而琉球之使也陈君实尸之行矣壮哉予尝读太史书至相如之使卭筰也道蜀蜀守令郊迎负矢以为宠而相如亦卒能其使事予未尝不洒然心善之也至观博望侯骞传则以一介之使凌絶海外结轨殊域厯上古不王之国为汉凿空向导随流而攘则又蘧然喟慕虽其行不揆于古有壮志焉今以行人往来之域通外邦之内臣而使者言海外则悒悒动顔色奚古今人若是逺也陈君建盛明之节照耀燕赵齐鲁之郊浮江达河逾于淮泝钱塘之波骋于故里其守令亦将北向先驱若相如然斯可谓宠矣而乂驰东冶沿漳水睎无诸之域横海东下梁彭湖指中山观日月所出没俯视蛟龙巨鲸诸怪之嬉游也若陆行牛马然蛮方之俗振于天使王侯以下羽冠螺饰尽喘息迎谒而陈君执符被服拱揖于其上知不知望之以为从天而下斯天下之壮观极宠而博望骞所肆説而不得者也斯不亦壮哉抑君天子之近侍臣也虽蛮方亦将于君而观式焉夫言动与取身之经而使之节也宣昭皇度茂贞使命以风示天子之德于诸蛮不在兹乎夫以陈君之贤而使事又壮不惮往其于兹也吾有以则之矣
　　送双山先生序【孟洋】
　　人之遇不遇有命乎哉否也昔者卞和氏之璧三献楚人而不见察再刖其足夫璧非不寳也又有人献之者不惟不察而反刖之珉瓀碔砆人或见而悦也以器以佩未有待献也惟木亦然蟠木根柢轮囷离诡左右一盼器充乗舆而楩柟豫章之材有摧朽于岩谷之间匠氏过而弗之顾也惟人亦然今夫竭衷纳交毕议愿知而志弗得合信弗见察是故明珠夜投按劒相顾盼者靡不然也然亦有邂逅一语欢若平生谚曰白头如新倾葢如故此之谓也凡此岂珉瓀碔砆果寳如和璧楩柟豫章之材果弗如蟠木根柢之轮囷离诡耶而倾葢之交又岂必贤于白头之故耶由是观之幸而遇之不幸而不遇遇不遇命也洋不肖瑕陋躁薄顽劣恶甚非如卞和之璧也而狂曼不中于用非如楩柟豫章之材之美也其不见知于人人固宜即有所勉焉雕琢树立不敢自后于物要不免碔砆之于石蟠柢之于木尔而又无所先容于大君子之侧大君子见而怜之礼貌之俾不列于众接引之俾有所展舒保而防之罔俾有所戕伐而玷之者也是何异于玉人弗弃珉瓀碔砆而且璧之匠人弗弃蟠木根柢轮囷离诡而且楩柟豫章之也噫岂非幸与岂非命与夫洋亦尝厠朝列窃尝慕大君子之名欲求见而未有路今乃为属吏而来惴惴焉惟获戾左右是惧今顾若是幸孰大焉且今之仕者罔不瞻望其上逆其喜怒为之好恶以希其意者也矧洋上忤公议为众所弃乆矣独有存而録之又岂懐利害之私从拘挛之俗者所可能哉此洋所以自幸而又以幸天下有如大君子之贤者矣今将去桂林而东也洋所谓重其别非私心也葢以惜天下贤者之难遇尔继君子而来者遇不遇又非洋敢知也夫既曰有命吾奚遑恤其后
　　送宗子相序【李攀龙】
　　王元美尝与余论天下士谓子相于梁生徐生可谓骐骥少壮一日千里何不可为也久之梁生往南海徐子与请金陵不调元美之呉郡海内交游且尽矣乃子相又以疾去岂诗于人能使所有不为也子相葢尝谓朝廷可使无文章之士则灵鸟不必鸣岐山而麒麟为梼杌知言哉所谓万古一事者矣方吾之属类比事结撰至思时也倏来忽失经营于将迎之间既竭吾才而不得一辞穷日之力而不得一语犹且不能自巳也而遑及其他无论明良喜起赓歌君臣之盛于唐虞之廷即其次朝不坐燕不与悯时政得失主文而谲谏言之者无罪闻之者足以戒达于事变而怀其旧俗亦何所不得于我而况合契古人明请一朝实获其心得意尺牍千金享之嗟叹咏歌手舞足蹈过此以往莫之或知不言而信是委喻于同心其有不反三隅则屏息辟之耳既以强人人愈厌既以信人人愈疑其心以为与其以不吾知者尝吾技则岂不得巳其无以尝吾技者乎则病者乎是谓我竭才穷日之力而得之而彼岂輙得闻焉是则不恭之大有不恤者何也立乎百世之上使百世之下闻风而兴起是旦莫遇之也四海而一人焉是比肩而至也何有于我也正使不免于好名之嫌则虽陆沈下僚亦余此不朽之心独奈何非义而冀幸不可竢之富贵以心术之微精神之所至而沾沾焉游大人以成名也诗可以怨一有嗟叹即有咏歌言危则性情峻洁语深则意气激烈能使人有孤臣孽子摈弃而不容之感遁世絶俗之悲泥而不滓蝉蜕滋垢之外者诗也子相之视天下又何所可为乎向呉舍人亦为余言子相于是也不然以子相之材在吏部何忧不即至卿相而委蛇若是即世俗之见以竭才穷日之力作无益安知从吾所好也独其人实不穷一日之力谬为诗以窃取誉不知者受欺而与称列至为稍黠者所窥遂太过矫失不复区别真伪概天下贤者于是而子相不免于疑则有之尔然岂诗之罪哉直其去也人皆知子相有所不为矣可以无去也其尚疑子相也则人有不可信也诗难言也
　　送王元美序【李攀龙】
　　以余观于文章国朝作者无虑数十家称于世即北地李献吉軰其人也视古修辞宁失诸理今之文章如晋江毘陵二三君子岂不亦家传戸诵而持论太过动伤气格惮于修辞理胜相掩彼岂以左丘明所载为皆侏离之语而司马迁叙事不近人情乎故同一意一事而结撰逈殊者才有所至不至也后生学士乃唯众耳是寄至不能自发一识浮沉艺苑真伪相含遂令古之作者谓千载无知己此何异涂之羣瞽取道一夫则相与拍肩随之累累载路称培塿则皆蹻足不下称污邪则皆曳踵不进而虽有步趋终不自施者乎语曰何知仁义巳向其利者为有徳世之儒者茍治牍成一説不惮侪俗比之俚言而布在方策者耳复以易晓忘其鄙倍取合流俗相沿窃誉不自知其非及见能为左氏司马文者则乂猥以不便于时制徒敝精神何乃有此不可读之语且安所用之又二三君子家传戸诵则一人又何难焉诚使元美与二三君子者比名量誉诚不能以一人一旦遽夺其终身之见而輙胜天下风靡之士文章之道童习白纷乃欲一朝使舍所学而从我日暮途逺且彼奚肯苦其心志于不可必致者乎夜虫传火不疑于日非虚语也先是濮阳李先芳亟为元美道余及元美见余时则稠人广坐之中而已心知其为余稍益近之即曰文章经国大业不朽盛事今之作者论不与李献吉軰者知其无能为巳且余结发而属辞比事今乃得一当生仆愿居前先揭旗鼔必得所欲与左氏司马千载而比肩生岂有意哉葢五年于此少年多时时言余元美不问也曰世贞奈何乃从诸贤大夫知李生乎自是之后少年乃顾愈益知余齐鲁之间其于文学虽天性然秦汉以来素业散失即关洛诸世家亦皆渐由培植竢诸王者故五百年一名世出犹为多也吴越尠兵火诗书藏于阛阓即后生学士无不操染然竽滥不可区别超乗而上是为难尔故能为献吉軰者乃能不为献吉軰者乎
　　送许簿之海宁序【宗臣】
</div>
    <div class="pagination">
<a href="明文海_page80.html">上一页</a><span>...</span><a href="明文海_page76.html">76</a><a href="明文海_page77.html">77</a><a href="明文海_page78.html">78</a><a href="明文海_page79.html">79</a><a href="明文海_page80.html">80</a><span class="current-page">81</span><a href="明文海_page82.html">82</a><a href="明文海_page83.html">83</a><a href="明文海_page84.html">84</a><a href="明文海_page85.html">85</a><a href="明文海_page86.html">86</a><span>...</span><a href="明文海_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
