<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 39 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 39 页/共 75 页
  </h1>
  <div class="content">
   请罪不管兵节使公用　　　　　孙　沔
　　臣切见正刺史已上至防团节度使使相皆有随使公用钱多或至一万贯葢先朝以诸道用兵之际恩假武臣俾之足用犒设军员招延宾客任其支费不问出入欲使将帅丰财聚人之术也自太平四十年因循成例给赐不追或罢权出镇或养疾闲地至于老死未闻退辞军员宾客不复延设虽称公钱并为已有与之既不知恩取之岂敢生怨若朝廷以为小事恐伤大体臣愿引即借三事以为之比乞陛下聪明详之则知罢无损矣今范仲淹孤寒出身忠诚报国统兵边鄙终歳勤苦未尝有臣寮乞赐与千百緍令助清贫之节一也刘涣仗义入夷狄去不顾妻子非慷慨感于君亲岂能身奋死地亦未尝有臣寮乞赐与千百緍令资其家二也田况召自江外受命陜西委参使幕合得赐赉一二百贯此亦微事须合自陈况既耻言赐以弗及三也葢以国家阙用多方节则惟守旧例不求损益有例者虽枉费于万金不为惜无例者虽可赏亦不知防例之为弊一至于此岂宜执而不革者也伏望断自宸衷勿容横议所有刺史至使相非统兵及任陜西河北者并乞罢尽随使公用钱令支拨与管内臣寮此足使武夫悍卒知圣人忧边之深意也所有皇亲乞从特恩以表异礼
　　论诏狱　　　　　　　　　　　呉　育
　　先王凝旒黈纩不欲闻见人之过失有犯典宪即属之有司按文处断情可矜者犹或特从寛宥如此则恩归主上而法在有司人被诛殛死亦何憾祖宗以来不许刑狱司状外求罪是以人人自安近传三司判官杨仪下狱自御史台移劾都亭驿械缚过市万目随之咸共惊骇不测为何等大狱及闻案具乃系请求常事非有枉法赃贿又传所断罪名法不至此而出朝廷特防恐非恩归主上法在有司之意也且仪身预朝行职居馆阁又任事省府使有罪虽加诛斩自有宪章苟不然也一旦至此使士大夫不胜其辱士民轻视其上非所以养廉耻示敦厚也自古刑狱滋彰之时诛家灭族寃枉大半大抵雷霆方震人莫敢言有司以深就深各图自免或因而为利以希进取君恩不得下达人情不得上通感伤至和灾变百出陛下为四海爱戴之主忽使道路之口纷纷窃议朝廷之上人人自危此臣所以深为陛下痛惜之也若仪罪未断臣不敢言今事已往且无救解之嫌止祈圣神此后详审庶事毋轻置诏狱具案之上自非情涉巨蠹且从有司论谳不必法外重行如此足以安人心静风俗养廉耻召和平天下之幸也
　　论本朝百年无事　　　　　　　王安石
　　臣前防陛下问及本朝所以享国百年天下无事故臣以浅陋误承圣问迫于日晷不敢乆留语不及悉遂辞而退窃惟念圣问及此天下之福而臣遂无一言之献非近臣所以事君之义故敢昧冒而粗有所陈伏惟太祖躬上智独见之明而周知人物之情僞指挥付托必尽其材变置施设必当其务故能驾驭将帅训齐士卒外以扞边陲内以平中国于是除苛赋止虐刑废强横之藩镇诛贪残之官吏躬以简俭为天下先其于出政发令之间一以安利元元为事太宗承之以聪武真宗守之以谦仁以至仁宗英宗无有逸德此所以享国百年而天下无事也仁宗在位歴年最乆臣于时实备从官施为本末臣所亲见尝试为陛下陈其一二而陛下详择其可亦足以申鉴于方今伏惟仁宗之为君也仰畏天俯畏人寛仁恭俭出于自然而忠恕诚慤终始如一未尝妄兴一役未尝妄杀一人断狱务在生之而特恶吏之残扰宁屈己弃财于敌人而终不忍加兵刑平而公赏重而信纳用谏官御史公听并观而不蔽于偏至之谗因任众人耳目拔举疎远而随之以相坐之法盖监司之吏以至州县无敢暴虐残酷擅有调发以伤百姓自夏人顺服蛮夷遂无大变边人父子夫妇得免于兵死而中国之人安逸蕃息以至今日者未尝妄兴一役未尝妄杀一人断狱务在生之而特恶吏之残扰宁屈已弃财于敌人而不忍加兵之効也大臣贵戚左右近习莫敢强横犯法其自重慎或甚于闾巷之人此刑平而公之効也募天下骁雄横猾以为兵几至百万非有良将以御之而谋变者辄败聚天下财物虽有文籍委之府史非有能吏以独钩考而断盗者輙发凶年饥歳流者填道死者相枕而寇攘者輙得此赏重而信之効也大臣贵戚左右近习莫能大擅威福广私货贩一有奸慝随輙上闻贪邪横猾虽间或见用未尝得乆此纳用諌官御史公听并观而不蔽于偏至之谗之効也自县令京官以至监司台阁陞擢之任虽不皆得人然一时之所谓才士罕蔽塞而不见收举者此因任众人之耳目拔举疎逺而随之以相坐之法之効也升遐之日天下号恸如防考妣此寛仁恭俭出于自然忠恕诚慤终始如一之效也然本朝累世因循末俗之弊而无亲友羣臣之义人君朝夕与处不过宦官女子出而视事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不加名实之间有所不察君子非不见贵然小人亦得厠其间正论非不见容然邪説亦有时而用以诗赋记诵求天下之士而无学校养成之法以科名资歴叙朝廷之位而无官司课试之方监司无防察之人守将非选择之吏转徙之亟既难于考绩而游谈之众因得以乱真交私养望者多得显官独立营职者或见排沮故上下偷惰取容而已虽有能者在职亦无以异于庸人农民坏于繇役而未尝特见救恤又不为之设官以修其水土之利兵士杂于疲老而未尝申敕训练又不为之择将而乂其疆场之权宿卫则聚卒伍无赖之人而未有以变五代姑息羁縻之俗宗室则无教训选举之实而未有以合先王亲疎隆杀之宜其于理财大抵无法故虽俭约而民不富虽忧勤而国不强赖非夷狄昌炽之时又无尧汤水旱之变故天下无事过于百年虽曰人事亦天助也葢累圣相继仰畏天俯畏人寛仁恭俭忠恕诚慤此其所以获天助也伏惟陛下躬上圣之质承无穷之绪知天助之不可常恃知人事之不可怠终则大有为之时正在今日臣不敢辄废将明之义而苟逃讳忌之诛伏惟陛下幸赦而留神则天下之福也取进止
　　论孙觉令吏人写章疏劄子　　　王安石
　　臣今日防宣谕召以孙觉令吏人写论列大臣章疏臣初亦怪其不能谨密但疑此朋友所当诲责非人主所当谴怒既又反复思惟陛下以觉为可听信故擢在谏官进贤退不肖自其职分所当论列虽扬言于朝以迪上心于义未为失也但令吏人书写章疏诚不足以加谴怒凡人臣当谨密者以君子小人消长之势未分言有漏泄或能致祸如其不密则害于其身若遭值明主危言正论无所忌惮亦何谨密之有乎惟有奸邪小人以枉为直惧为公论之所不容则唯恐其言之不密若得此辈在位陛下何所利乎若陛下疑觉有交党之私招权之奸则恐盛德之世不宜如此魏郑公以为上下各存形迹则国之废兴或未可知若陛下不考察邪正是非而每事如此猜防则恐善人君子各顾形迹不敢尽其忠谠之言而奸邪小人得伺人主之疑行谗慝也若陛下恐陈升之闻此或不自安臣亦以为不然汉高祖雄猜之主也然鄂秋明论相国萧何功次而高祖不疑乃更加赏亦不闻萧何以此为嫌陛下圣贤高逺自汉以来令德之主皆未有能企及陛下者每事当以尧舜三代为法奈何心存末世褊吝之事乎书曰任贤勿贰去邪勿疑不明知其贤而任之以为贤不明见其邪而疑之以为邪非尧舜三代之道也陛下以臣为可信故圣问及之臣敢不尽愚今日口对未能详悉故谨具劄子以闻
　　请令文武致仕官依外任官给俸钱
　　吕公着
　　臣窃以古之仕者七十而致仕虽有不得谢者然年至而去实礼之常制葢当其壮也既竭勤尽瘁以任其事故及其老也则使之优逸以终其身此君上之至恩而臣下之极荣也然自本朝以来凡致仕者虽例改官资或推恩子弟年及而愿退者常少议者以疲癃老疾之人其精神筋力不足以任职则或至于蠹政而害民故着令应年及而不退者自知州以下皆降为监当然比年以来致仕者亦不加多夫昔为守倅而今厘务虽至愚之人岂不以为辱然所以被辱而不去者亦由朝廷立法有以致之何则古之为士者终身食其地今之致政者即日夺其廪古之仕者不出乡里今则有奔走南北之劳古之仕者常处其职今则有罢官待次之费故自非贪吏非素有经产则其禄已常苦不足一日归老则妻子不免于冻馁是以虽洁廉之士犹或隠忍而不能去议者不惟其本则曰此皆无耻之人宜思所以重辱之此朝廷之恩所以愈薄而臣下之节所以益坏也臣愚欲乞应文武官致仕非因过犯及因体量者并依外任官例与给四分俸钱歳时州郡量致酒粟之问如此则自非无耻之甚者莫不感抱恩德争自引去矣朝廷优之如此而犹不能去则虽重辱之亦不为甚过也或曰今国用方患不足则吏禄岂宜有增臣窃以为今日所设正为年及而不退者彼若年及而不退则其禄故未尝絶如此自人多引去则今之去而受禄者乃向之不去而居官者也臣所论者其实国无所费而凡以全遇下之恩臣无重辱而足以去瘝官之弊伏惟陛下方以至仁厚德风化天下则于优养耆老固所先务伏乞酌详施行
　　论臧否人物宜谨密　　　　　　　吕公着
　　臣闻易曰君不密则失臣臣不密则失身几事不密则害成夫人主延见羣臣与之讲天下之事而论及人物之臧否此所宜谨密者也苟人主谨密有所不至则人臣悼后害之及念失身之戒而不敢尽其所言此易之所谓不密则失臣者也况人君用人既用其长固欲知其短知而暴之则莫肯尽其心力将同舟而济共舆而驰苟不能使人人尽其心力则其势未可知也惟陛下留意幸甚
　　请广收人才　　　　　　　　　吕公着
　　臣伏覩近诏举才行堪任升擢官切观陛下自临御以来虚心屈已以待天下之士士之起草茅小官而超至显近者不可胜数然犹孜孜以求贤为急诚欲广收人才无所遗弃臣伏思自昔有为之君不借贤于异代然唐虞之际亦称才难则世固未尝乏贤而人才亦不可多得今陛下降发中之诏非徒为虚文也中外所举葢有百余人虽不能尽当诚参考名实而试用之宜有可以塞厚望应明指者臣又窃详今日诏意正欲达所未达然数年以来天下之士陛下素知其能尝试以事而中就闲外者尚多恐其间亦有才实忠厚欲为国家宣力者未必尽出于迂阔缪戾而难用也汉武帝时公孙初举于朝以不称防罢后再以贤良举帝亲擢为第一不数年间遂至宰相由是观之人固未易知而士亦不可忽何则昔日所试或能究其详数年之间其才业亦容有进惟陛下更任之事以观其能或予之对以考其言兼收博纳使各得自尽则盛明之世无滞才之叹不胜幸甚
　　论李定言程颢顾临不当　　　　吕公着
　　臣闻臯陶陈谟以知人为难孟子论道以知言为要所谓知人则哲能官人何忧乎驩兠何畏乎巧言令色孔壬者知人也诐辞知其所蔽淫辞知其所陷邪辞知其所离遁辞知其所穷者知言也故曰帝王之德莫大乎知人而成败之机在于察言是以尧舜在上明目达聪询四岳以难壬人命纳言以堲谗説使恶直丑正者不能乱天下之俗服谗搜慝者不能迁人主之意然后四门穆穆而朝廷清明权归于上而天下无事臣向防陛下擢在枢府中谢日不敢缕陈细务輙论及判别忠邪之道尝谓陛下励精为治十年不懈小大政事日欲增葺而朝廷之间邪説尚胜大抵小人之害君子必求要切之语以中之使之不能自解方朝廷修改法度之初凡在朝野孰无论议陛下圣度兼包岂尝记録而小人贼害指目未已苟昔有异同之论而今不为言者所容则必指以为沮坏法度之人不复可用非陛下加意省察则端人良士类遭排格当时粗陈此语陛下颇赐开纳近日顾临开封府推官程颢判武学缙绅闻之皆以为颢昔任御史尝有所言陛下不以为过而稍用之知朝廷用人不终遗弃必料传之四方士人无不欣仰然命下数日复因言者而罢去则知臣前所陈者其风犹未殄也臣实不佞尝为一二识者私道陛下圣德窃以为陛下春秋鼎盛履崇高之位操杀生之柄而记人之功忘人之过极天地山海之量此羣下所以爱戴而人人愿立于朝也小大之臣虽奸回颇僻如邓绾者犹降责不逾年遽复侍从授以方面则是盛明之世本无弃絶之人邪正贤不肖亦未易以一言而定也臣愚以谓今日公卿士夫尝于朝廷法令有所可否然其爱君许国之心愈乆而益明者甚众其唱和雷同承迎附防而奸言汗行卒为陛下所照者葢亦不少然则人固未易知而士亦不可忽也况如颢者陛下早自知之其立身行已素有本末讲学论议乆益疏通且其在言路日时有论列皆辞意忠厚不失臣子之体使得复见用于圣世其奋身报国未必在时辈之后兼所除武学差遣亦未为仕官之要津而小人断断必以为不可者直欲深梗正路广沮善人其所措意非特一二人而已臣区区所虑者谗説殄行之徒日以炽盛则守正向公之士愈难自立其于圣政不为无损臣受恩与常人不同苟有有所当言者不敢顾避缄黙以负陛下优遇唯陛下幸察
　　宋文鉴巻五十一
　　钦定四库全书
　　宋文鉴巻五十二
　　宋　吕祖谦　编
　　奏疏
　　进十事　　　　　　　　　　　吕公着
　　臣近准诏书令臣发来赴阙已于今月二十日朝见讫窃闻近日臣寮未有上殿班次臣虽忝先朝执政之臣亦未获一亲法座少奉徳音然自忖累世防被厚恩惓惓报国之诚不能自已輙具奏封陈其一二冒凟圣聦臣无任惶惧之至臣伏覩皇帝陛下绍履尊极方逾数月临朝穆穆有君人之度太皇太后陛下勤劳庶政保佑圣躬徳泽流行已及天下臣远从外服召至左右窃思人君即位之初宜讲求脩徳为治之要以正其始然后日就月将学以缉熈于光明新而又新以至于大治是用罄竭愚诚考论圣道槩举十事仰賛聪明一曰畏天二曰爱民三曰脩身四曰讲学五曰任贤六曰纳谏七曰薄敛八曰省刑九曰去奢十曰无逸皆随事解释粗成条贯不为繁辞以便观览伏望陛下留神幸察如言有可采即乞置之御座朝夕顾省庻于盛徳少助万一谨列如右
　　畏天
　　书曰皇天无亲惟徳是辅又曰惟上帝不常作善降之百祥作不善降之百殃葢天虽髙逺日监在下人君动息天必应之若脩已以徳待人以诚谦逊静慤慈孝忠厚则天必降福享国永年灾害不生祸乱不作若慢神虐民不畏天命则或迟或速殃咎必至自古禹汤文武以畏天而兴桀纣幽厉以慢神而亡如影随形罔有差忒然自两汉以来言天道者多为曲说以附防世事间有天地变异日月灾眚时君方恐惧脩省欲侧身脩道而左右之臣乃据经传或指外事为致灾之由或陈虗文为消变之术使主意怠于应天此不忠之甚者诗曰我其夙夜畏天之威于时保之然则有天下者固当饬已正事不敢戏豫使一言一行皆合天心然后社稷民人可得而保也天人之际焉可忽哉
　　爱民
　　书曰抚我则后虐我则讐人君旣即尊位则为民之父母万方百姓皆为已子父固不可以不爱子君固不可以不爱民若布徳施恩从民所欲则民必欣戴欣戴不已天降之福若取民之财不忧其困用民之力不恤其劳好战不休烦刑以逞则民必怨叛怨叛不已则国从而危故曰民为邦本本固邦寜然自古人君临朝聴政皆以赤子为忧一旦用兵则不复以生灵为念此葢献策之臣设奸言以导上意以开邉拓境为大功以暂劳永逸为至计此世主所以心而不悟也夫用兵不息少壮从军旅老弱疲转饷伏尸流血而负负得失犹未可知也民劳则中国先敝夫何足以为功兵兴则朝廷多事亦不得而安逸也故凡献用兵之策者欲生事以希宠败公而营私耳岂国家之利哉
　　脩身
　　天下之本在国国之本在家家之本在身夫欲家齐国治而天下化莫若脩身脩身之道以正心诚意为本其心正则小大臣庻罔敢不正其意诚则天地神明皆可感动不诚则民不信不正则令不行况人君一言一动史臣必书若身有失徳不唯民受其害载之史策将为万代讥笑或当夙兴夜寐以身脩为念以义制事以礼制心虽小善不可不行虽小恶不可不去然人君进徳脩业实繋乎左右前后夫习与正人居不能无正犹生长于齐不能不齐言也习与不正人居不能无不正犹生长于楚不能不楚言也故曰仆臣正厥后克正仆臣谀厥后自圣
　　讲学
　　王者继祖宗之业君亿兆之上礼乐征伐之所自出四方万里之所视效智足以穷天下之理则谗邪不能惑徳足以服天下之心则政令无不行自非隆儒亲学何以臻兹然天子之学与凡庻不同夫分文析字考治章句此世之儒者以希禄利取科级耳非人主之所当学也人主之所当学者观古圣人之所用心论厯代帝王所以兴亡治乱之迹求立政立事之要讲爱民利物之术自然日就月将徳及天下书曰王人求多闻时惟建事又曰念终始典于学厥徳脩罔觉故傅说之告高宗者脩徳立事而已至汉之晁错以为人主不可不学术数错之意欲人主用机权巧谲以参制羣下而景帝用之数年之间汉罹七国之祸而错受东市之诛葢其所主者不出于诚信而已由是观之择术不可不审也
　　任贤
　　昔成王初涖政召康公作巻阿之诗以戒之言求贤用吉士葢为治之要在乎任贤使能能者不必贤故可使贤者必有徳故可尊小贤可任以长民大贤可与之谋国若夫言必顾国家之利而行足以服众人之心夷险一节而终始可任者非大贤则不能也人君虽有好贤之心而贤犹或难进者葢君子志在于道小人志在于利志在于道则不为苟合志在于利则求为苟得忠言正论多咈于上意而佞辞邪说专媚于君心故君子常难进而小人常易入不可不詧也自古虽无道之君莫不欲治而恶乱然而治君少而乱国多者其所谓忠者不忠而所谓贤者不贤也书曰有言逆于汝心必求诸道有言逊于汝志必求诸非道人主诚存此心以观臣下之情则贤不肖可得而知矣
　　纳谏
　　昔书称成汤之徳曰从谏弗咈改过不吝汤圣君也不曰无过而曰改过者言能舍已而从谏则不害其为圣也及纣为天子强足以拒谏智足以饰非纣非无才智也然身灭国亡而天下之恶皆归之者言愎谏自用则才智适足为害也前代帝王无不以纳谏而兴拒谏而亡着在史册一一可考葢贵为天子冨有四海贵则骄心易生富则侈心易动一日万几则不能无失固当开道而求谏和顔色而受之其言可用则用其言而显其身言不可用则恕其罪以来谏者夫忠直好谏之臣初若逆耳可恶然其意在于爱君而忧国謟佞阿谀之士始若顺意可喜然其情在于媚上而徼宠人君诚能察此则事无过举身享美名故曰木从防则正君从谏则圣
　　薄敛
　　古人有言曰百姓足君孰与不足百姓不足君孰与足人君恭俭节用取于民者有制则民力寛裕衣食滋殖自然乐输租赋以给公上若暴征峻敛侵夺民利物力已屈而驱以刑辟势必流转沟壑散为盗贼为人上者将何利于此故善言治道者尤恶聚敛之臣曰与其有聚敛之臣寜有盗臣前代帝王或躭于声色盘于游畋或好治宫室或快心攻战于是小人乘间而肆其邪谋为之敛财以任其横费世主不悟以为有利于国而不知其终为害也赏其纳忠于君而不知其大不忠也嘉其以身当怨而不知其怨归于上也昔鹿台之财钜桥之粟商纣聚之以防国周武散之以得民由是观之人主之所当务者仁义而已何必曰利
　　省刑
　　夫临下以简御众以寛百王不易之道也昔汉高祖去秦苛暴约法三章以顺民心遂定王业孝文循之以清净而几至刑措然则为治之要果在于省刑而不在于烦刑也况人主之刑狱其势不能亲临则必委之于臣下故峻推鞫则权在于狱吏广侦伺则权在于小人肆刑戮则权在于彊臣通请谒则权在于近习自古奸臣将欲诛锄善人自专威柄必数起大狱以揺人心何则狱犴之间其情难知锻链周至一系于狱吏及夫奏成狱具则虽有寃抑人主亦何从而察之哉然则欲奸雄不得肆其威善良有以安其性莫若省刑而已自三代以还有天下者数十姓惟宋受命逮今一百二十有六年中原无事不见兵革稽其徳政所以特异前世者直以诛戮之刑内不施于骨肉外不及于士大夫至于下民之罪一决于廷尉之平而上自天子下至于有司不复措意轻重于其间故能以好生之徳感召和气而致无穷之福祖宗所以消恶运遏乱原者呜呼远哉虽甚盛徳无以加矣
　　去奢
　　昔夏禹克勤于邦克俭于家而为三王祖汉文帝即位宫室苑囿车骑服御无所增益而天下断狱四百几至刑措然则节俭者固帝王之高致也况以天下之尊富有天下凡有四方百物所以奉飬于上者葢亦僃矣然而飨国之日寖久耳目之所御者习以为常入无法家拂士出无敌国外患则不期于侈而侈心自生佞防之臣又从而导之于是穷奢极侈无不为已是以先王制法作竒伎滛巧以荡上心者杀无赦夫竭天下百姓所以相生相养之具而以供人主无穷之欲致人主于丧徳损夀之地而以邀巳一时之荣虽诛戮而不赦固未足以当其罪也昔纣为象箸而箕子谏夫以天子而用象箸未为过侈也然箕子以为象箸不已必金为之金又不已必玉为之故箕子之言所以防微而杜渐也至汉公孙相武帝以为人主病不广大人臣病不节俭当是时帝方外伐四夷内治宫室为千门万户由是天下户口减半盗贼蜂起而犹病其不广大何其不忠之甚哉故人主诚能不以箕子之言为太过而察见公孙之大佞则夏禹汉文之徳不难及已
　　无逸
　　昔周公作无逸之篇以戒成王其畧曰昔商王中宗治民祗惧享国七十有五年其在高宗不敢荒寜享国五十有九年厥后立王生则逸不闻小人之劳惟耽乐之从自时厥后亦罔克夀或十年或七八年或五六年或四三年呜呼非爱君忧国之深其言何以至此又曰继自今嗣王无滛于观于逸于游于田无若商王受之迷乱酗于酒徳哉小人怨汝詈汝则皇自钦徳乱罚无罪杀无辜怨有同是丛于厥身葢人君初务纵逸小人必怨而大臣必谏至乎滛刑乱罚以杜言者之口然后流连忘反不闻其过而终至于灭亡故曰无逸之书后王之元也唐明王初即位宋璟为相手冩无逸图设于帝座明皇勤于政事遂致开元之治而后宋璟死所献图亦弊而彻去明皇遂怠于政亲见天寳之乱由是观之靡不有初鲜克有终人君诚能慎终如始不敢逸豫则徳有尧舜之名体有乔松之夀岂不美哉
　　右臣闻孟子曰我非尧舜之道不敢以陈于王前今朝廷始初清明臣虽术学浅陋惟是前代圣帝明王所以致治之迹可以为法与夫暴君暗主所以召乱之道可以为戒者乃敢告于左右古人有言曰舜何人也予何人也夙夜以思去其不如舜者就其如舜者是亦舜而已矣惟陛下加意无忽则社稷幸甚天下幸甚
　　论韩维不当责降　　　　　　　吕公着
　　臣伏思陛下自临政以来慈仁寛大判别忠邪于辅弼之臣最加优礼故得上下安乐人情悦服今来韩维必是进封之间语亦乖谬上触龙鳞然维昨与范百禄争论刑名等事若以为性彊好胜则有之亦未见奸邪事迹若以奏劾臣寮当有章疏则自来大臣造膝密论亦未尝须有章疏比来批语所罪恐未足以宣示四方兼维素有人望久以直言废弃陛下始初清明方防收用忽然峻责罪状未明虑必有讐嫌之人飞语中伤以惑圣聴况五六十年来执政大臣不曾有此降黜恐中外闻之无不惊骇自此人情不敢自安臣又窃思陛下陛下春秋方富正赖太皇太后陛下训以仁厚以道调平喜怒以复仁祖之政若大臣仓卒被罪则小臣何以自保臣受陛下恩与常人不同意欲致君于尧舜措国于不倾以报陛下故今来虽当雷霆之怒不敢爱身以防陛下于有过之地伏望少回圣虑其批降指挥见只在臣处收掌聴圣防
　　请议恕私罪　　　　　　　　　韩　维
　　臣数见良吏善人以小过留滞而背公便已之徒不废迁擢窃寻其端葢朝廷之制私罪虽得轻法常为仕进之累公坐虽大一时被责则即升进矣伏以国家赋防命官本为治人而无状之吏废职以遂苟且之意壊法以行姑息之政计其用意岂复在公夫缘私致罪恶或止身废职壊法其害及国二者相校孰为轻重伏望圣慈特诏有司议私罪之可恕者稍蠲留碍以通滞材公坐有害者重加困抑以儆慢吏
　　论勑不由银台司　　　　　　　韩　维
　　臣近以黜吕诲等勑不可门下封駮司尝面具论奏及两上章乞正官法并未防圣慈施行臣伏以纪纲法度圣王所以维御邦国使不危而安者也其所措意皆关诸盛衰固不为一日设也譬之犹舟之有维楫马之有衘辔今有人于此将假二物以出万里之涂而自毁其维楫絶其衔辔则人人知其有奔偾沈溺之忧矣臣近对崇政殿亦尝以此理上陈陛下初不省察又以失职求赐罢黜而圣慈再三敦谕不令投进文字臣僶俛而退犹望陛下寤前之失特诏有司脩明旧法而防将来之患而章上輙不出使臣不得少申职业坐守空名以防贪禄旷官之谤进退实亦难处伏望圣慈以臣状并前两奏降付中书门下商量施行臣不敢枉道以阿人主之意爱身以壊祖宗之法惟陛下裁处
　　请不泛于诸家为颍王择妃　　　韩　维
　　臣累日以来传闻禁中泛至诸臣之家为颍王择妃审如此者臣窃以为非便臣闻夫妇者居室之大伦将以正家则承宗事以继万世之嗣故礼之用惟婚姻为兢兢兢兢者慎之至也坊记曰诸侯不下渔色故君子远色以为民纪此言诸侯不得自于其国网取容色若捕鱼然所以推远女徳为民之纪法也伏以皇子頴王孝友聪明动履法度方向经学以观成徳今卜族授室其系尤重臣愚以为宜厯选勲望之家慎择淑哲之媛考古纳采问名之义以礼之不宜苟取华已而已近世简弃礼教不以为务婚娶之法自朝廷以及民庻荡然无制故风俗流靡犯礼者众贤士大夫未尝不发愤叹息切幸国家有以振之今陛下始初清明为元子求妇而事出苟简殆非所以矫世厉俗反之雅正且无以示頴王使知室家之道在徳而不在色也传称尤物足以移人诗咏淑女几以配上此诚智士仁人见微知终远览祸福之原为后世戒也陛下不可不加圣意焉臣获侍宸陛且官王府苟益万一不敢不言干冒天威臣无任惶惧激切之至
　　论初御殿三事　　　　　　　　韩　维
　　臣窃闻陛下以来日御便坐聴政臣愚虑所及輙有三事以为慎始正本之助幸陛下省察一者陛下新罹大忧方当以思亲摧慕为意从权听政葢是不得已者为大事急务特赐裁决其余且可阔畧故事始见羣臣及降坐入宫皆举音号恸此高宗亮隂不言之意也二者执政皆两朝顾命大臣人君所当与图天下之务者也陛下即位之初尤宜推诚加礼每事咨访以尽其心其至于博谋羣臣究极理道虽是美徳止可密禆圣虑及至决议论发号令必须经由二府施行乃合政体周公戒伯禽曰不使大臣怨乎不以葢谓此也三者百执事各有职分惟当责任使人尽其能若王者代有司行事最为失体孔子曰先有司是也三体既正矣若夫恭已倡率随事裁处则一系圣断也天下大事不可猝为人君施设自有先后惟陛下加意慎重以副四海观望臣不胜苦切涕泗之至取进止
　　请举遗逸　　　　　　　　　　郑　獬
　　臣伏见日者尝诏诸郡敦遣遗逸之士致之阙下者葢二十余人覆试秘阁皆命以官于时猥有谬举者士论哗咈于是不复再举今间年取进士擢第者二百人其所失者为不少矣而士大夫不以为怪一为敦遣而疵谤百出葢进士习熟之久而敦遣起于一日此论者未足以为轻重而亦有媢疾者间之也臣欲乞复置此科而稍为增损葢孔子为政必先正名汉之聘士不应召者则令敦遣就道岂有朝入科埸暮为敦遣者哉宜正其名谓之举遗逸间嵗随科塲发解后有不豫荐者开封国学及诸路举一人又至礼部奏名后有不豫荐者许主文共举五人并至御试时试策三两道中第者别为一榜命官入仕即与正进士同如以为歳增中第者差多即却乞于进士数内减不合格者二十人以均之庻几郡县豪俊不至遗于草莱矣
　　请置经畧副使判官参谋　　　　吕大防
　　臣窃观自古设官之意必先置贰立副不以名位为限者所以纾艰危而适顺用聚聪明而济不及也总兵命将尤重其选以汉唐事言之大将军有长史司马从事节度使有副使判官参谋其自小官而登寄任立功効者不可胜数本朝祖宗以来实用此法故名臣不絶而夷狄畏服窃见今縁邉经畧使独任一人而无僚佐谋议之助虽有副总管钤辖之属皆奉节制僃行阵非有折冲决胜之畧预于其间朝廷每除一帅幸而得能者则一路兵民实受其赐不幸而得不才者与焉则是以三军之众一听庸人之所为岂不可惧哉其葢由朝廷不素养其材而取人之路又常太狭方今戎人旅拒邉患渐生若不早为准僃阅试其能诚虑临事用不暇精选因而败事所系不细以臣愚见经畧使各置副使或判官一人朝廷选差素有才畧职司以上人充参谋一人委经畧使奉辟知邉事有谋畧知县以上充如此则可用之士不以位下而见遗中材之帅又以人谋而获济兼得以博观以试之効以僃缓急之用讲缉邉要莫先于此
　　论章惇　　　　　　　　　　　范纯仁
　　臣近见执政议论以章惇父将九十因明堂恩霈之后欲请除一乡郡使便其亲臣但见其可禆仁化不虑其他遂共以为当然继而闻三省奏下陛下即赐俞允臣以陛下天地之仁念其埀年之亲不录往咎臣实喜不自胜遂于帘前仰賛圣徳以为自古臣子无如今日遭逢继闻谏官有言陛下遂寝前命亦是圣心从谏之美前日更防宣谕此事三省有失思虑戒其今后不得如此臣愚恐有言者以谓朝廷所怒之人不当遽有开陈又谓执政都徇人情必有主张之者致烦陛下戒勑宣谕丁寜微臣固佩服圣训然有未尽之恳亦当竭罄敷陈方陛下急于求治之时是臣子知无不为之际岂宜顾虑形迹畜缩周防兼今所用大臣多是老于患难陛下奬之使进尚恐心志不鋭思虑太周若更戒使远嫌则恐顾避保身自防不暇在陛下爱惜诸臣则为恩徳之厚若使辅翊圣政却虑事无所禆益人臣以匪躬自信为难依阿固宠为易若今容其所易沮其所难则其间希意顾望之人飜为得计甚非朝廷之福臣昔见仁宗皇帝推委执政一无所疑凡所差除多便从允而使台谏察其不当随事论奏小则旋行改正大则罢免随之使君臣之恩意长存朝廷之纪纲自正是以四十余年不劳而治况陛下方稽仁皇之治圣度如天从谏不倦任贤不疑录人之功忘人之过皆是自古人君所难若更垂拱责成逸于委任台谏紏其误谬侍从罄其论思羣臣一徳一心陛下无为无事自然不须防虑百职具脩坐致太平垂休万世天下幸甚
　　论黄河　　　　　　　　　　　范纯仁
　　臣昨日伏覩内降指挥黄河未复故道终为何北之患王孝先等所议已尝兴役不可中罢宜接续功料向去决要囘复故道者臣闻圣人有三寳曰慈曰俭曰不敢为天下先言此三道人君当保而持之不失者也又曰惟天为大惟尧则之葢天不言而四时成所以尧舜垂衣拱手而天下大治者由此道也且君心欲如盘水常使平正而无所趣向则免偏侧倾覆之患葢天下大势惟人君所向羣下竞趍如山之摧小失其道则非一言之力可囘故居上者不可不慎也臣今窃详所降指挥谓决要囘复故道以圣意已有所向而为天下先矣臣闻先朝因人建议以谓夏国防弱若不早取必为北虏所兼偶先帝不出建议者之名但以御批令邉臣相度而希防生事之徒以为万全必胜尅日可得遂兴灵武之师后贻永乐之患致先帝独当其忧羣臣无一人受其责者至今疲耗未复此陛下所亲见不可不为深鉴也臣乞面谕执政前日降出文子卿等已是但一面商议却使进入若别有所见亦须各自开陈如此则免希合之臣妄测圣意轻举大役上误朝廷所有黄河利害乞付之羣臣有司子细商议以求必当如此则圣心不劳而尧舜之治可致矣
　　请寛蔡确贬责　　　　　　　　范纯仁
　　臣伏见蔡确之罪天地不容而陛下不速严诛许其开析复令执政徐议其罪足见圣人存心正合周书无逸皇自敬徳不复含恕之意但陛下特以社稷为念故发于睿断行之不疑臣之愚心虽知蔡确死有余罪复忧圣政或有所亏葢陛下临御以来政化清明如青天白日无轻氛薄翳道徳纯僃如精金美玉无纎瑕小疵今以一奸臣之故烦朝廷行稀阔之刑天下久安人所防见必生疑惧复恐贻之将来垂之史策薄有拟议则于圣徳圣功深为可惜在臣负恩窃位罪不容诛葢如父母之有逆子雷霆鬼神所不能贷至若父母亲置于死之地则却恐伤恩臣之区区实在于此陛下保完社稷之心天地神明之所照鉴而防臣爱惜陛下圣政之心亦应陛下可察不避一身之万死而展补报之愚忠惟愿睿慈曲加详虑所有再行重责伏乞付与帅臣已下商量所贵责归臣佐不累圣明无任爱君激切之至
　　请放吕大防等逐便　　　　　　范纯仁
　　臣遭逢虽久报答无闻衰病寖加叨逾为惧前年陛辞之日亲承徳音许其凡有奏陈但入文字臣感噎受命缄黙至今曾微片言上禆圣化愚惓惓终觊一伸窃见吕大防等窜谪江湖已更年祀未防恩防久困拘囚其人等或年齿衰残或素萦疾病不谙水土气血向衰骨肉分离举目无告将恐殡死朝露客死异乡不惟上轸圣懐亦恐有伤和气仰惟陛下圣心仁厚天纵慈明法大舜之用中建皇极而在宥每颁赦令不间罪辜至于斩绞重囚髠黥徒咸蒙原宥亦许放移岂有股肱近臣簮履旧物肯忘轸恻常俾流离但虑一二执政之臣责其往事嫉之太甚以谓今日之愆皆其自取启廸之际不为详陈殊不思吕大防等得罪之由只因持心失恕好恶任情以异已之人为怨讐以疑似之言为谤讪违老氏好还之诫忽孟轲反尔之言误国害公覆车可鉴岂可尚遵前辙靡恤效尤在汉有党锢之寃在唐有牛李之祸后皆沦胥善类贻患朝廷数十年间未能消弭比来若非宸独断圣虑详思灼见本根絶其萌渐尽屏猜嫌之迹特垂旷荡之恩因大礼赦文放令逐便使得自新改过免为羇旅之荧魂笼鸟鼎鱼咸获相忘于至道神功圣徳万世歌謡臣无任防恳激切之至取进止















　　宋文鉴巻五十二
　　钦定四库全书
　　宋文鉴巻五十三
　　宋　吕祖谦　编
　　奏疏
　　上皇帝书　　　　　　　　　　字文之邵
　　陛下初即大位念万世无疆之业诏求阙失开辟言路可谓谊主矣易家人之初九曰闲有家悔亡九处家人之初当端其本以保终吉民之所以望而则效者常在于人君继綂之始此安危之机不可不慎也昔成汤既没伊尹奉太甲以见厥祖戒之曰今王嗣厥德罔不在初陛下新服厥命惟以祖宗为念以天人为畏则小大之事不懈矣宋之有宋百有余年陛下一日南面而享之固宜迹其所得之艰难夙夜栗栗以勤负荷承思太祖之武太宗之文真宗之畏天克已仁宗之寛大慈仁英宗之厉精庶政立则见五圣于前行则见于侧坐则见于堂食则见于杯杅之间诗曰天难谌斯言天不可不畏也书曰民可近不可下言民不可不畏也去歳以来千里不雨近者畿甸远者河北京东蝗螟蔽野谷价踊贵重以山陵之役京西民力尤为雕敝臣窃恐苇蒲之盗或贻宵旰之忧为今之计不过多鬻爵以浊入仕之流广度僧以夺可耕之民终非计也愿今被灾之郡许富者举息于下戸官给以质验待丰歳偿其所贷逋者官为治之其息不过一倍此有余赀者乐为而濵死之众可救沟壑之命陛下又责躬引咎寛狱讼出宫女斥裒敛之吏蠲苛虐之政罢无名之费省勦民之役凢所以蠹政而召乖怨之气者举更革之如此则大异可塞王化可兴也京师者诸夏之本也今荐绅之士不励名节而以势利离合器皿衣服穷于侈丽车马宫室过于轨制奸声乱色盈溢耳目衢巷之中父子兄弟不敢肩随孰谓王者之都而风俗一至于此哉愿陛下思所以澄源之法以礼节亷耻磨切臣下崇奬敦厚而都下亦少为之厉禁涤去佻薄之滛渎败教之具一加遏絶凢侍从辅弼宜慎简修洁方严之臣俾宅其任以允清议古之求贤者数路以取之宠以好爵厚其礼命惟恐其去也而犹有三聘而不顾者有闭门而不纳者有逾垣而避之者臣谏于其君而三不听则去之其至于郊也君必使人要之年七十而致其事君不听则必以几杖锡之犹有不税冕而行者有辞三公而为人灌园者今日仕进之门国家直患不能塞之尔科防日增格令日繁来者日甚拒之日峻犹有假名氏以窃官号匿苫块之哀以干宠禄少者增齿以希蚤仕老者匿年以幸晚禄譬之隄防之坏塞其一穴一穴又决荡然莫之能止也今限年致仕着于令矣又患其去之不速令于门阙以示百僚而犹不知止者其可痛也陛下盍稍补其隆于待士之意示之以至亷之实使衣冠者人人自重庶几风教之美少近于古去歳谅祚猖獗七八万众突至大顺庙堂无竒守边无良将臣窃为朝廷忧之庆厯间縁边之民不解帯者七年国用大窘三将沦没而功不成者陛下知其然乎其患在于敌兵常合而我兵常分也六路兵亡虑二十万而二十三州二百余寨分屯保戍则是我兵虽多而散在处处也贼之来也大则六监军衙头一时俱发小则随处防掠边城一面受敌则所与角战者无几而城寨之兵又各有所守不可防集众寡不敌则乞师告急救兵才至贼又已去今贼常以兵合击我防兵而我常以不敌之众当其锋此庆厯之失也今不改前辙则后车又将覆也观今之势其能深入贺兰収复十四州以为我有也乎臣知其不能也其能如先朝之举五路进军直捣其巢穴乎臣又知其不能也计今之利莫若诏诸道分勒所部将伍符尺籍而规画之若干以为守若干以为战若干以为救兵救兵必使与战兵相近而驻于喉吭之地则可以应猝而不失机防也唃氏尝为元昊所残南徙歴精亦宜厚其种族共为声援以蛮夷攻蛮夷计之上也吐谷浑者今之文扶羗是也其俗随水草迁徙食肉衣皮毛无坚甲利刃临阵击刺之技不及于他夷仰给我之泉茗缯帛我与之通者亦特以其马也今隂平之民歳苦重役者勾马户也凢羗马之来则使之资给费公私之财甚多而所入之马不足以备国乗不足以战也边吏飬羗非不厚也而去歳反有安昌之变塞上之民切齿且安昌之羗与南路磨蓬罗多留罨林诸寨之羗一也今闭安昌之路禁其出入而诸寨之马贸易如故是何异一室而多门者杜其前而辟其后乎臣之县所管万户而居民萧然者其实在于羗也至和讲解之后约不敢犯边而去歳火我三寨驱杀士卒国家以奉西北虏者势不得已也今又骄宠小羗而足其无厌之求乎臣愚以为不若杜塞众路使不得入而絶市无用之马益以一旅之兵列置诸堡则边民小安矣为政所重莫急于农且耕则得食不耕则不得食系其身之损益也长民者何与焉夫各治其田以厚其生者百姓之私节授民事往而立官以劝课之者人君之公也诗曰曾孙来止以其妇子馌彼南亩田畯至喜此天子之劝农也又曰嗟嗟保介维莫之春亦又何求如何新畬此诸侯之劝农也今监司郡守皆以劝农为目然而未尝省民臣愿立考课之法以农政为殿最言之似迂而富国之良术也郡县之政类多因循而不甚治者臣知其由也上下牵制不得尽其才故也千里之郡不能兴利除害受制于郡守也百里之邑不能兴利除害受制于郡守也郡县之吏寜违天子之诏条而不敢违按察之命葢违天子之诏条未必获咎而违按察之命其祸可立而待也今一伍之长一卒之正以法治其所部上不问其所为也今为民守令而其势顾不若卒伍之长郡县之民习知其势之弱而不畏服其教令此狱讼所以益多也臣愿精选监司必以清望假守令之权责其实效庶循良之吏有闻焉凢臣之所陈明诏之所求也然臣尚有至忠不敢嘿嘿又为陛下极言之臣闻疾未兆而先治者善医也夫居忧而约居乐而泰人情之常也今陛下处则谅闇服则端衰行则苴杖无纷蕐之事交防于前诚能以此时远念将来之失慎防杜渐克已复礼使其志一定则他日虽有可欲之物亦无以胜其习成之性也伯益之戒舜曰罔游于逸罔淫于乐傅说之戒高宗曰无以逸豫惟以治民夫舜起于耕稼陶渔高宗遯于荒野极知小人之劳而二臣犹或以此戒之况陛下生长富贵临御方始则安可不豫为之防哉愿陛下听政之间则命通经之士讲明古训究观败亡之主以自创艾尽孝两宫咨谋故老则恐惧修省习而成性矣臣诚私忧过计三载变除之后永厚陵土渐干而陛下忧悼之心又已衰杀龙衮冕凭玉几目有靡曼之色耳有要妙之声凢所以娯意者毕奏于前自非信道之深孰得而御哉老子曰塞其兑闭其门终身不勤正在于今日也
　　论责任守忠乞一切不问余人　　傅尧俞
　　臣伏见内侍任守忠以罪降黜中外闻者罔不快抃罚一劝百固可以破奸猾之胆臣职司风宪失于弹劾圣度回怒幸赦而不诛犹敢有言者冀陛下重加矜察臣谓大奸之去其遗过余恶方日有上闻小人无知或伺隙修怨枝词蔓说往往浸及善良疑似之间不可不察陛下若更加推究谗间且将复起况守忠据权之乆附离者多深虑左右之人有所疑思望陛下沛发德音自此一切不问则天德加厚而人心易安惟皇太后之慈仁布闻四海举神器大宝传付陛下而陛下挟尧舜之资以天下飬将用诚孝以鼔舞万物奈何使解构之语得行其间今罪人投窜皇太后必涣然疑释陛下缘此当益加礼意务尽其懽心则天人交欣其为陛下之福陛下即位励精勤俭日月未乆遽以金珠事闻臣切为陛下惜之过而能改可无深虑臣言甚忠恳惟陛下留神省览
　　论蔡确旣贬请寛心和气　　　　傅尧俞
　　臣近覩蔡确狂悖陛下神断不疑下合人情上明邦宪虽一以公议裁之固未尝临之以怒然岂陛下之所乐者哉况听断之际亦须少劳睿思愚臣亡度切恐陛下海岳之量不能无少忤而未能忘怀也中外侧聆日增惊惕臣闻之于易曰天下殊涂而同归一致而百虑天下何思何虑夫事至以无心应之既往若未尝经意此圣人所以飬至诚而御遐福者也愿陛下寛圣心省浮念游精太清以固真粹陛下之气和则上下之气和上下之气和则天地之和应矣唐栁公绰奏太医箴以讽宪宗曰气行无间隙不在大宪宗谓曰卿爱朕深者臣无公绰之才而有其诚臣以为今天下事莫重于此故惓惓而不能自已惟陛下母易臣言留神省察取进止
　　论君道　　　　　　　　　　　程　颢
　　臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为后世駮杂之政所牵制【一作滞】不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽防而志亦戒乎渐习是故古之人君虽出入从容闲燕必有诵训箴谏之臣左右前后无非正人所以成其德业伏愿陛下礼命老成贤儒不必劳以职事俾日亲便座讲论道义以辅养圣德又行天下贤俊使得陪侍法从朝夕廷见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复亷耻葢亦朝廷尊徳乐道【一作义】之风未率而笃诚忠厚之教尚郁也惟陛下稽圣人之训法先王之治一【一作正】心诚意体干刚健而力行之则天下幸甚
　　论王覇　　　　　　　　　　　程　颢
　　臣伏谓得天理之正极人伦之至者尧舜之道也用其私心依仁义之偏者覇者之事也王道如砥本乎人情出乎礼义若履大路而行无复回曲覇者﨑岖反侧于由迳之中而卒不可与入尧舜之道故诚心而王则王矣假之而覇则覇矣二者其道不同在审其初而已易所谓差若毫厘缪以千里者其初不可不审也故治天下者必先立其志正志先立则邪说不能移异端不能惑故力进于道而莫之御也苟以覇者之心而求王道之成是衒石以为玉也故仲尼之徒无道桓文之事而曾西耻比管仲者义所不由也况下于覇者哉陛下躬尧舜之资处尧舜之位必以尧舜之心自任然后为能充其道汉唐之君有可称者论其人则非先王之学考其时则皆駮杂之政乃以一曲之见幸致小康其创法垂綂非可继于后世者皆不足为也然欲行仁政而不素讲其具使其道大明而后行则或出或入终莫有所至也夫事有大小有先后察其小忽其大先其所后后其所先皆不可以适治且志不可慢时不可失惟陛下稽先圣之言察人事之理知尧舜之道备于已反身而诚之推之以及四海择同心一徳之臣与之共成天下之务书所谓尹躬暨汤咸有一德又曰一哉王心言致一而后可以为也古者三公不必备惟其人诚以谓不得其人而居之则不若阙之之愈也葢小人之事君子所不能同岂圣贤之事而庸人可参之哉欲为圣贤之事而使庸人参之则其命乱矣既任君子之谋而又入小人之议则聪明不专而志意惑矣今将救千古深锢之为生民长乆之计非夫极听览之明尽正邪之辨致一而不二其能胜之乎或谓人君举动不可不慎易于更张则为害大矣臣独以为不然所谓更张者顾理所当耳其动皆稽古质义而行则为慎莫大焉岂若因循苟简卒致败乱者哉自古以来何尝有师圣人之言法先王之治将大有为而返成祸患者乎愿陛下奋天锡之勇智体干刚而独断霈然不疑则万世幸甚
　　论十事　　　　　　　　　　　程　颢
　　臣窃谓圣人创法皆本诸人情极乎物理虽二帝三王不无随时因革踵【一作称】事增损之制然至乎为治之大原牧民之要道则前圣后圣岂不同条而共贯哉葢无古今无治乱如生民之理有穷则圣王之法可改后世能尽其道则大治或用其偏则小康此歴代彰灼着明之効也苟或徒知泥古而不能施之于今姑欲徇名而遂废其实此则陋儒之见何足以论治道哉然傥谓今人之情皆已异于古先王之迹不可复于今趣便目前不务高远则亦恐非大有为之论而未足以济当今之极也谓如衣服饮食宫室器用之类苟便于今而有法度者岂亦遽当改革哉惟其天理之不可昜人所頼以生非有古今之异圣人之所必为者固可防举然而行之有先后用之有缓速若夫裁成运动周旋曲当则在朝廷讲求设施如何耳古者自天子达于庶人必须师友以成就其德业故舜禹文武之圣亦皆有所从学今师傅之职不修友臣之义未着所以尊德乐善之风未成于天下此非有古今之异者也王者必奉天建官故天地四时之职歴二帝三王未之或改所以百度修而万化理也至唐犹仅存其畧当其治时尚得纲纪小正今官秩淆乱职业废弛太平之治所以未至此亦非有古今之异也天生蒸民立之君使司牧之必制其常产使之厚生则经界不可不正井地不可不均此为治之大本也唐尚能有口分授田之制今则荡然无法富者跨州县而莫之止贫者流离饿殍而莫之恤幸民虽多而衣食不足者葢无纪极生齿日益繁而不为之制则衣食日蹙转死日多此乃治乱之机也岂可不渐图其制之之道哉此亦非有古今之异者也古者政教始乎鄕里立法于比闾族党州县鄼遂以相联属綂治故民相安而亲睦刑法鲜犯亷耻易格此亦人情之所自然行之则效亦非有古今之异者也庠序之教先王所以明人伦化成天下今师学废而道德不一乡射亡而礼义不兴贡士不本于乡里而行实不修秀民不养于学校而人材多废此较然之事亦非有古今之异者也古者府史胥徒受禄公生而兵农未始判也今骄兵耗匮国力亦已极矣臣谓禁卫之外不渐归于农则将贻深虑府史胥徒之役毒遍天下不更其制则未免大患此亦至明之理非有古今之异者也古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况其贫弱者乎或一州一县有年歳之凶即盗贼纵横饥羸满路如不幸有方二三千里之灾或连年之歉则未知朝廷以何道处之则其患不可胜言矣岂可曰昔何乆不至是因以幸为可恃也哉固宜渐从古制均田务农公私交为储粟之法以为之备此乃亦无今古之异者也古者四民各有常职而农者十居八九故衣食易给而民无所困苦今京师浮民数逾百万游手不足赀度观其穷蹙辛苦孤贫疾病变诈巧伪以自求生而常不足以生日益歳滋乆将若何事已穷极非圣人能变而通之则无以免患岂可谓无可奈何而已哉此在酌古变今均多恤寡渐为之业以救之耳此亦非有古今之异者也圣人奉天理物之道在乎六府六府之任治于五官山虞泽衡各有常禁故万物阜丰而财用不乏今五官不修六府不治用之无节取之不时岂惟物失其性材木所资天下皆以童赭斧斤焚荡尚且侵寻不禁而川泽渔猎之繁暴殄天物亦已耗竭则将若之何此乃穷之极矣惟修虞衡之职使将养之则有变通长乆之势此亦非有古今之异者也古者冠昬防祭车服器用等差分别莫敢逾僣故财用易给而民有常心今礼制未修奢靡相尚卿大夫之家莫能中礼而商贩之类或逾王公礼制不足以检饬人情名数不足以旌别贵贱既无定分则奸诈攘夺人人求厌其欲而后已岂有止息者哉此争乱之道也则先王之法岂得不讲而损益之哉此亦非有古今之异者也此十者特其端绪耳臣特论其大端以为三代之法有必可施行之验如其纲条度数施为注措之道则审行之必也稽之经训而合施之人情而宜此晓然之定理岂徒若迂疎无用之说哉惟圣明裁择
　　论新法　　　　　　　　　　　程　颢
  </div>
  <div class="pagination">
   <a href="宋文鉴_page38.html">
    上一页
   </a>
   <span>
    ...
   </span>
   <a href="宋文鉴_page34.html">
    34
   </a>
   <a href="宋文鉴_page35.html">
    35
   </a>
   <a href="宋文鉴_page36.html">
    36
   </a>
   <a href="宋文鉴_page37.html">
    37
   </a>
   <a href="宋文鉴_page38.html">
    38
   </a>
   <span class="current-page">
    39
   </span>
   <a href="宋文鉴_page40.html">
    40
   </a>
   <a href="宋文鉴_page41.html">
    41
   </a>
   <a href="宋文鉴_page42.html">
    42
   </a>
   <a href="宋文鉴_page43.html">
    43
   </a>
   <a href="宋文鉴_page44.html">
    44
   </a>
   <span>
    ...
   </span>
   <a href="宋文鉴_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
