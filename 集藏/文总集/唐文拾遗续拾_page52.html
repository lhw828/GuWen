<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 52 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 52 页/共 96 页
  </h1>
  <div class="content">
   牒：大德真璞混成，灵源广润，淘俗态於心水，莹仙姿於面冰。蓬岛神仙，应待衔杯之乐；茅家兄弟，敢攀执袂之游。犹思救苦於寰中，尚阻追欢於物外。属以阵蛇出穴，戎马生郊，每勤斋敬之心，深假护持之力。达圣聪而有谓，施醮礼以无亏。今则秦岭烟昏，难寻四老；楚淮月皎，幸伴八公。但以桂苑繁华，杨都壮丽，既见星坛月殿，处处荒摧；难期鹤驾霓旌，时时降会。欲设精严之备，须资扬统之权。白马将军，方役大朝之元帅；青牛道士，暂充下界之仙官。比年既遂於攀留，他日必同於轻举。事须请充淮南管内威仪，兼指挥诸宫观庄田等务。（以上《桂苑笔耕集》十四）

    ●卷四十一
    ☆崔致远（八）
    ○应天节斋词三首（以下斋词）
    道士某乙言：伏以圣大降生，王者嘉应，包天地之大德，启日月之殊祥。是以电绕虹流，克符龙质；握乾披震，允叶龟书。伏惟圣神聪睿仁哲明孝皇帝紫府真宗，丹陵宝命，孝理而勤修一德，化成而胥悦万方。偶以犬吠尧威，熊惊汉御，犹轸泣辜之念，暂劳展义之行。今者风振南薰，方任长赢之节；星瞻北极，乃当诞庆之辰。莫不山灵供万岁之欢声，河伯献千年之瑞色，仰资圣寿，敢设仙斋。广成子之微言，既传众妙；华封人之善祝，实系群诚。伏愿德乃日新，祸当天悔，暂兴时雨，遍洗妖氛，高整鸾旗，早回凤辇。然後搜济汾之咏，撰封岱之仪，传芳於玉叶金枝，积庆於天长地久。使蛮戎率服，蠢植咸苏，仰沐华胥之风，齐登仁寿之域。普天率土，永贺升平。
    ○又
    道士某乙言：伏以父天母地，帝道所以为尊；贯月绕星，灵符於是乎在。况睹一人有庆，固知万寿无疆。伏惟皇帝陛下龙握丕图，凤资圣纪，播休声於里社，标盛礼於高禖。今者风调舜琴，日缓羲辔，历草舒芳於八叶，丹陵降瑞於千龄，谨设仙斋，仰陈善祝。伏愿尘销九野，波息四溟，早回西幸之仪，便举东封之礼。一千年之休运，高建武功；三十世之昌期，倍延福祚。允谐大定，永贺中兴。
    ○又
    伏以濑乡白鹿，既挂仙踪；函谷紫云，果资王气。积庆於天长地久，传华於圣子神孙，耀玉京而我李长春，演金录而庄椿永茂。伏惟皇帝陛下三无禀德，万有覃恩，叶感星梦日之祥，掩四乳八眉之瑞。上天降圣，爰乘解愠之风；列土修齐，况值宴阴之月。伏愿峒山顺轨，汾水回銮，迎万岁之岩音，归九重之天阙。享七百年之休运，寰宇中兴；守五千字之格言，兵戈大定。仰祈玄鉴，永护皇居。
    ○上元黄录斋词
    年月朔，启请如科仪。伏以有德不德，无名可名，自施倏忽之功，莫究希微之旨。是以紫储乃修心可到，玄关非用力能开。臣志慕真风，躬行正道。但以汉良前箸，犹劳战伐之谋；越蠡扁舟，未遂优闲之望。既荣人爵，须报主恩，誓歼无赖之徒，久练不祥之器。动拘俗役，虑犯玄科。今则节已及於上元，灾未销於下界，谨修常醮，仰贡微诚。所愿枭覆顽巢，凤回仙驾，帝座与三台永耀，王畿与九牧皆安，雷惊而蛰户全开，风埽而妖氛静息，俾臣灵根日茂，至业天成。虎符提阃外之权，终安泽国；虹节指壶中之境，得认家山。臣无任虔肃祷祠恳悃之至。谨辞。
    ○中元斋词
    年月朔，启请如科仪。伏以道本强名，固绝琢磨之理；身为大患，深惊宠辱之机。能审自然而然，必知无可不可。是以雕词赞美，则乖妙旨於混成；矫志求真，则爽奇功於积学。冀标玉籍，在守金科。臣才谢半千，虽惭贤路；心凝正一，早扣玄关。斋诚於八节三元，炼志於龙缄凤蕴。但属鲸翻逆浪，蜮喷毒沙，数年兴蠹螫之灾，万姓抱疮痍之苦。三尺剑高提在手，须救危时；六铢衣轻挂於身，未谐夙愿。今谨因中元素节，大庆良辰，依宝坛而醮设常仪，企仙阙而拜申精恳。伏愿真风荡涤，玄泽滂流，吾君享万岁於岩音，贤相耀符於渭诀。询舜弦之美化，永复昌期；漏汤网之凶徒，咸归显戮。然後戴发含齿，鳞潜羽翔，不知日用之功，各遂天成之乐。俾臣代勋善继，真位高迁，留形於烟阁云台，纵赏於芝田蕙圃。铸金追想，终荣圣主之恩；叱石闲游，得效仙人之术。傥非过望，敢不精修。臣某无任祈恩谢过虔祷恳悃之至。谨辞。
    ○下元斋词
    年月日，启请如科仪。伏以教资妙用，无为而无不为；道在勤行，不厌是以不厌。苟得捧持三宝，必能极护万灵，须凭善建之根株，始睹混成之阃阈。故曰：大丈夫处其厚而不处其薄，居其实而不居其华者也。臣虽尘役拘身，而云装挂志，大成是望，上达为期。每依郭璞诗中，精调玉石；愿向葛洪传上，得寄一名。所以仰钦象帝之先，岂在他人之後？听烂柯翁之说，则倍惜光阴；览《抱朴子》之言，则不亏忠信。但以卑栖俗累，深握兵符，政刑之得失难调，赏罚之重轻易忒，暗推愆咎，莫补精修。况叨真位之荣，恐负玄科之责，是以三元八节，显醮遥祠，唯期致力於九层，未曾妨功於一篑。今则天吏扣应锺之候，冰官揽玄辔之时，月数就盈，日辰在望，仰投灵地，敬设宝坛，备仪於琳几琼盘，注想於金台银阙，冀感通於良夕，能济技於危时。伏乞太上三尊，十方众圣，曲垂玄鉴，俾遂丹诚，早回翠辇於长安，复振皇风於正始，秉陶钧者永谐德化，仗节钺者共戢兵戎，波涛静寝於四溟，氛雾豁开於九野，树下有推功之将，草闲无求活之徒。至於翔翼跃鳞，跂行喙息，偕登仁寿之域，不蹑昏迷之途。使臣深结道缘，遥申斋愿，望三清於通路，资一溉於良田。此时枕越石之戈，暂妨高卧；他日把浮邱之袂，岂讶後来。臣某无任沥恳投辞虔祷惶切之至。谨辞。
    ○又
    年月日，启请如科仪。臣伏以测管窥天，虽乖旷望，挥戈驻日，盖感精诚。苟为山之力不亏，则至海之期何远，仰玄门之善闭，遵妙道以勤行。但以为子为臣，曰忠曰孝，既增荣於国禄，愿无忝於家勋。手握玉符，且救寰中之难；志栖金录，唯思象外之游。每虑政人务三，法亏画一，虽慎抚绥於南兖，尚多愆咎於北酆。况当剪寇为期，弭兵未暇，今则月就盈数，日临下元，遥仿真仪，敬陈斋法，俨星坛而稽首，想风驭以驰魂。伏乞太上三尊，十方众圣，玄慈见荫，良愿克谐，翠华早耀於秦云，皇祚永兴於汉日，百官多庆，八裔同欢，寇戎则销燧象之灾，幽滞则假烛龙之照。然後使臣世官贞吉，道业滋成，遗荣待泛於五湖，企想潜通於三岛。作人间之都尉，蒯训无心；拜天上之侍郎，沈羲有望。唯愿在家必达，终能直道而行，臣无任祈恩忏罪虔切惶恐之至。谨辞。
    ○上元斋词
    年月日，启主如科仪。臣仰察玄经，乃见道资众甫；俯稽圣典，则知神应至诚。是以早详病病之言，每励贤贤之行。五音五色，实除耳目之娱；六甲六丁，潜致爪牙这役。愿蹑轻飞之路，常敲众妙之门。但属戎马生郊，陈蛇奔穴，无苟免而临难，不得已而脾兵。盖报主恩，虑亏臣节，只誓显诛寇孽，宁知暗积愆殃，虽军律克申，而真科是惧。今以日延和景，月满初元，遇吸新吐故之辰，忏喙腐吞腥之罪，俨陈醮礼，敬荐斋诚，灯耀九光，烬焚百和。寂寥尘外，幡幢静设於星坛；仿佛云中，环佩似传乎风驭。冀销妖祲，仰告威灵，伏乞大降玄慈，下从丹恳，万乘永资於万寿，百官皆荷於百祥，战场则荆棘丛生，农壤则麦禾花茂，凡云蠢动，尽获昭苏。然後俾臣援溺功成，奉身以退，冲灵道遂，鼓腹而游，饱琼蕊之糇粮，就瑶台之蹊径。过圯上者终谐素志，自有前踪；入壶中者益感专心，宁无後望。既殊捕影，敢惮劳形，臣无任悔过祈恩虔切惶恐之至。谨辞。
    ○中元斋词
    启请如科仪。域中之四大难名，字之曰道；物外之三清在想，心以为斋。岂图滋福於一身，唯愿洽恩於万汇。臣生逢圣日，志慕真风，宁贪久视之门，有觊轻飞之路。但以行先不殆，德贵有馀，每虔一气以存思，非止三元而展敬。今则云摧火影，风戛金声，当中元积庆之辰，谨修常醮；以下界罹灾之事，仰告玄慈。一昨夏景既阑，秋成甚迩，而乃旷野则飞羊敛翅，深泉则黑仑藏鳞，嗷嗷之黔庶何依，烈烈之苍穹莫诉。虽近沾美泽，而尚慊农郊。伏乞太上三尊，十方众圣，下从精恳，大庇生灵，使风雨常调，烟尘永息，兴圣祚於千秋万岁，振欢声於四海九州。然後俾臣功名则与国同休，道业则在家必达。水中泛泛，谢时态之浇浮；云外飘飘，逐仙踪而骞翥。既探珠而有望，宁种玉以无因，臣不任祈恩救灾恳祷虔惕之至。谨辞。
    ○斋词
    启请如科仪。伏以混成至道，本在勤行；众妙玄门，唯资善闭。故曰修之身则其德乃贵，修之国则其德有馀，既能事小功多，可谓暂劳永逸。臣虽手提金钺，而心寄瑶台，飘飘然自有良期，扰扰者谁知积学？是以三元致敬，一气存思。伫天上之鸡声，潜悬素望；待海中之鹤信，每沥丹诚。终冀用之则行，岂言深不可识。今者谨赍薄礼，仰黩玄慈，所愿转茂灵根，渐抛俗界，饵崦嵫之奇草，饮沆瀣之仙浆。汉代淮王，终遂仙游之乐；周时柱史，何妨吏隐之名。荷保天成，奚言日损，景仰於其中有象，原知於此外无求。臣无任投辞恳迫虔祷兢越之至。谨辞。
    ○黄录斋词
    启请如科仪。臣身拘俗网，志仰真筌。虽窈窈冥冥，至道则无形可扣；而勤勤恳恳，精心则有感必通。是以每励焚修，敢安晷刻，所冀学海而终归巨海，好龙而不惧真龙，岂贪轻举之名，但效勤行之旨。然以早分相印，久握兵答墚扶危静乱之秋，有戮暴诛奸之役，伏虑政条失所，刑律乖宜，愆违暗积於玄司，殃咎难逃於黑籍。今则景销木德，节启火威，稽首昊天，叩心灵地，叩祷而谨陈薄奠，祷祠而仰献微诚。伏乞太上三尊，十方众圣，俯矜丹慊，深降洪慈，使电灭于灾，云兴百福，永资玄荫，渐茂灵根。埽阃外之烟尘，早成勋业；玩壶中之日月，免役梦思。臣无任悔过祈恩恳迫惶恐之至。或辞。
    ○禳火斋词
    年月日，启请如科仪。於紫极宫内，修建洞渊妙斋，三日四夜，转经行道，为禳当府火灾，祈恩投辞，上诣虚无元始天尊。伏以波荡四溟，尘昏九野，遂见绵区萜字，未能灭祲消氛。臣虽志悦道风，而身沾睿泽，早托山河之誓，久临淮海之封，每慎抚绥，不遑宁息，粗安一境，已涉五年，斋诚仰贡於上玄，妖气愿销於下界。岂料天心悔祸，性命骄地期，地分罹殃，难逃历数，方当暮月，始起融风。遽兴郑国之灾，难施瓘斝；将救成都之急，谁噀酒杯？所焮既多，俱焚是虑，众力犹勤於撤屋，群心免骇於燎原。今则每念伤人，唯知罪己，仰投灵宇，敬醮宝坛。祓禳异於四郊，宁拘古礼；祈祷远瞻於三岛，但献精诚。伏乞太上三尊，十方众圣，曲流玄泽，大挫阳精，使回禄知非，祝融请罪。闾阎扑地，皆除火宅之灾；道路生风，永作水乡之福。烝黎乐业，师旅怀安，构阴谋者自就消亡，归善化者各资荣泰，齐登寿域，仰望仙乡。臣无任归罪乞恩虔祷恳迫惶恐之至。谨辞。
    ○天王院斋词
    唐中和二年太岁壬寅正月望日，具衔某敬请僧某乙，设斋于法云寺天王院，谨白言舍利佛大慈大悲观音菩萨：伏以欲界将倾，魔军竞起，九野尘昏於劫烬，四溟波荡於狂飙。诸侯志慕於宋公，星无三徙；圣主德齐於汉帝，日未再中。不知天养鸱枭，地容螟贷，力斗之群凶得便，义征之众旅摧威。某也手握兵符，心抱将略，欲展焚枯之力，愿成拯溺之功。是以景仰三归，勤行十善，深凭护念，敢启邀迎。宇内疮痍，略假医王之术；世间疲瘵，遍希慈父之恩。今则幸遇初元，精修美供，春露洒琉璃之境，晓风吹檐葡之香。想其舍卫城中，长老尽携弟子；水精宫里，天王便作主人。伏愿舍利佛大慈大悲观世音菩萨，教既东流，迹能西降，远救阎浮之地，暂离兜率之天。问疾语言，不竞维摩之说；称名功德，可逃罗刹之灾。唯愿共泛慈航，齐挥智剑，寝惊涛於苦海，埽妖气於昏衢。则乃慧灯照天帝之心，法鼓破波臣之胆。静销诸恶，暂开方便之门；广庇众生，无惜慈悲之室。谨疏。
    ○为故昭义仆射斋词二首
    中和二年七月二十三日，为故义侄孙仆射及二孙子敬设斋于法云寺，聊凭法疏，用写悲词。以昭义侄孙幼蕴壮图，长居重任，不埽一室，有志四方。手运豹韬，既是吾家之事；身持龙节，累沾圣代之恩。至於越海征蛮，对河分陕，立战功於遐徼，传理化於近藩。慎守诏条，能谐物议，遂移上党，实委外权。寻属戎马生郊，阵蛇出穴，遽聆寇孽，直犯京华，频兴伐叛之师，消急训戎之令。上将则虽期徇难，欲竭忠诚；小人则多是幸灾，潜兴狡计。叛徒忽至，横祸斯侵。弘演纳肝，其谁能继；酆舒伤目，所不忍言。噫！道则日彰，志惟天夺，征旌永卷，飞旐远来，言念雕零，莫胜悲恸。但以推寻佛理，抑割俗情，既知前世因绿，粗解此时冤痛。况乃父立忠节，子扬孝名，古贤所称，今我何恨。俾资冥福，敬设妙斋，所愿慧炬照迷，慈航援溺，早推诚於贯日，终致乐於生天。子子孙孙，永绝怨雠之本；生生世世，常逢安泰之期。谨疏。
    ○又
    中和二年七月二十七日，某官某乙奉太尉处分，为故昭义仆射於法云寺设三百僧斋，并写《金光明经》五部、《法华经》一部，永充供养。盖聆佛修慧力，普济群迷；人发信心，终成善愿。苟得影从至教，必能响答虔诚。伏以昭义仆射夙振雄图，继分重寄。将军投袂，练兵而方切专征；天子剪衣，飞诏而唯凭妙略。伫建彀中之勋业，忽罹意外之灾殃，不吊昊天，夺我良胤。今则敬投莲宇，虔设桑门，仍□贝叶之真踪，仰奉《法华》之妙义，伏愿乘兹功德，解彼冤雠。灾星昔照於豫州，已推定分；慧日今悬於觉路，永绝良缘。谨疏。
    ○祭五方文
    年月日，具衔某谨以清酌庶羞量币之奠，敢昭告于五方神之灵。《传》不云乎：五行之官，是谓五官，封为上公，祀为贵神，社稷五祀，是尊是奉，木正曰句芒，火正曰祝融，金正曰蓐收，水正曰玄冥，土正曰后土。是以《礼》云：”共公氏之霸九州也，其子曰后土，能平九州，故祀以为社。然则神主顺天，灵功莫测；诸侯列土，祀典宜行。惟夫人实统阴祗，广含坤德，身为万物之母，首冠五方之君，职奉轩皇，功标□社，殷汤罢改迁之议，汉武陈祠祭之诚。是知神鉴则无偏无颇，物情则以享以祀。昔平九土，既能疏决江河；今处五方，岂不庇安淮海。灵其调和於金木水火，驱役於风雨雪霜，使春夏秋冬，永息灾殃之气；东西南北，静除氛祲之源。牢币具陈，庶羞甚漯，致敬不亏於中溜，施恩幸满於大藩。唯候丰禳，冀神报塞。尚飨。
    ○筑羊马城祭土地文
    年月日，具衔某以兵戎未息，御备是勤，乃命修筑羊马城，遂遣某官某乙告於土地之神曰：夫城郭之设，邑居所凭，陋之则狡者或□，美之则寡能固守。况今豺声竞发，虺毒遍吹。易动难安，何处能为乐境；暂劳永泰，此时须建良功。遂乃揣高卑，议远近，便令百堵皆作，终可三旬而成，徵名於伏枥触楹，接势於长云断岸，不假龟行之迹，岂须龙见之期。众既叶心，事无费力。神其德惟博载，道实流谦，勿辞板筑之喧，勉致金汤之固。使云锹雷杵，远振欢声；乌堞集墉，高标壮观。北吞淮月，南吸江烟，平欺铁瓮之名，回压金瓯之记。有备无患，神其听之。
    ○祭楚州阵亡将士
    尔等尺籍从军，寸心报国。羔裘武饰，既以力称；马革雄图，早将身许。爰有徐孽，来侵楚封，春喉之壮气未申，失手之冤声遽起。始见荷戈就列，翻为复矢成行，然而功其可称，死且不朽。有狼覃之君子，无羊斟之小人。昔时之重义轻生，不求苟活；今日之名存身丧，岂贮遗悲。魂其有知，各歆薄酹。
    ○寒食祭阵亡将士
    呜呼！生也有涯，古今所叹；名之不朽，忠义为先。尔等广弩劳身，蒙轮逞力，奋气於熊罴之列，忘形於鹅鹳之前，能衍勇於干戈，固免惭於床第。今也野草绿色，林莺好音。杳杳逝川，空流恨而无极；累累荒冢，谁验魂之有知？我所念兮是功劳，我所伤兮好时节，俾陈薄酹，用慰冥游，共谋抗敌於杜回，无效怀归於温序。能成壮志，是谓阴功。
    ○移浙西陈司徒庙书
    滔滔逝水，幽显虽殊；凛凛雄风，古今何让。苟或同心立事，必能异代论交。司徒壮节奇功，备载外孙之碣；灵恩显验，高传太伯之乡。谭扬而不假再三，徵引而难穷万一。今则冀动玄鉴，直书素诚，既当可举而行，固在不言而信。且此誓除国难，齐命舟师，将泛西江，即离北岸。练铺一水，指疆界以虽分；黛列千山，望威灵而如在。今於敝境，巳立严祠，敬迓来仪，乃酬前愿，幸移玉趾，无恋石头。桂楫兰权，早决迁居之计；鸾丝凤管，伫神迎奉之仪。况乃近境无虞，芳筵不绝，但得祸淫福善，何妨舍旧从新。北渚烟花，休起别离之恨；东塘风月，好追歌舞之欢。必能依统帅指挥，永可振司徒勋业。特差专介，用启至诚。昔之青骨标奇，已谓阴阳不测；今也赤眉稔恶，岂宜征战无功？将申烈烈之威，实假冥冥之助。所冀八公山上，遍设雄师；五里雾中，能呈异术。则必阴子春之破贼，吴大帝之封王，其立功名，若合符契，无误会稽之军备，有惭即墨之神谋。早详衤勺祭之言，永副里仁之义。某白。
    ○手札
    风烟虽迩，云雾难披，景仰灵威，遥申诚愿。今已静搜胜地，高创寿宫，永可安居，谨令咨迓，便请挈家速至，专当埽席相迎。且铁瓮城低，金陵地狭，能施百福，无滞一方。此欲剑拂妖星，旗迎圣日，必期大捷，永致中兴。幸其来助阴兵，共成王事，目极东流之雪浪，心驰北顾之烟峰，神兮移来哀江南。某曰。
    ○西川罗城图记
    西川罗城，四仞高，三寻阔，周三十三里，乃今淮海太尉燕公所筑也。粤若梁州别壤，蜀国雄都，内跨犍，外联蛮，左临百濮，右挟六戎，咽喉之控引实繁，唇齿之辅依难保。自昔鳖灵流异，龟迹标奇，藩篱始建其一城，扃犹亏於四郭，莒子则既忘重闭，卫人则唯虑徙居。蠢彼狗封，恣其狼戾，每至草乾道，浪缩泸河，则必推横侵，拨群驱队，编慑窜，巷哭街号。戎兵以拔旆为中权，府尹以闭关为上策，稔成氛祲，积有岁时。洎乾符初，偶绝羁縻，稔成氛祲，积有岁时。洎乾符初，偶绝羁縻，大兴叛换，白虎之狂灾渐盛，黄龙之旧约难寻，兵力莫申，帝心有寄。以公庆传渭梦，业练圮书，交趾铭勋，则永威八诏，郓城报政，则不待三年。属蛮寇加嚣，王师告老，遂飞急诏，请救倒悬。由是自东徂西，以昼继夜。走单车於外境，岂烦龚遂献书；受戎辂於中涂，莫掩晋侯称伯（公郓行次咸阳，除授西川节制）。遥衔睿略，倏达成都。于时骠信屯兵，逼郊队而才逾一舍；黔黎失业，焚里闾而何啻万家。彼则举国而济师，此则阖城而受弊。外炽昆冈之焰，噀酒无能；内枯疏勒之源，指梅何益。莫非枕倚墙壁，谁堪擐执甲兵。公至止之日，豁启城扉。若开笼槛，威振而宁劳利器；邪胆皆摧，化行而如嗅新香。惊魂尽返，蛮王以锯耳饱聆其异略，镂肤畏挂於严诛，忄匈然观电惧雷，尔乌飞鱼散。公寻令选锐，暂使追逃，乘其垂翅之时，展我燎毛之势，数俘莫记，执馘居多。尔後因阅地图，得搜天险，是猿养高之窟，为豺狼伺隙之蹊。乃令一创雄关，一标巨防，（修功峡关，置平夷镇，蛮贼要路，固守无虞。）危堞则凭峦助峻，长沟则道涧资深，宛成善闭之机，实扼间行之径。丸泥可固，断知无得而逾；火罢惊，坐见不争而胜。仍寻水道，别建河营。（大渡河侧置防河营。）远方猾夏之徒，难谋航苇；均发戍申之卒，免咏流薪。疆陲永保於覆盂，廛唯矜於列鼎。卿云邦彦，闲吟搜吐凤之词；卓郑乡豪，静坐贮蹲鸱之利。公以寝处戎阃，梦想扁舟，将申远虑於穷，岂立空言为不朽。乃曰：“彼峦之习也，外痴内黠，朝四暮三。虽庄叔此时，功已成於长狄；而季孙他日，忧必在於颛臾。讵可虚号锦城，尚无罗郭。守民之制，非我而谁？”启抱而神钦至诚，飞章而帝允丹请。时有宾寮进难，将校献疑，皆云：“公孙述跃马雄临，非无意也；诸葛亮卧龙崛起，亦有志焉。但以曩筑子城，犹资客土，九年方就，百代所难（蜀□无土，昔张仪筑子城，辇土於学射山，役往返，九载於始成）。况今将兴廓落之基，恐致迁延之诮。”公曰：“术□先定，事当速成，必能终简天心，岂谓虚穿地脉。”於是郡侯奔告，邑尹乐从，乃使揣高卑，议远迩，虑材用，量事期，采时候於鲁书，佚规模於周令。引长江而列长堑，夏禹惭能；对高而划高墉，秦皇失色。矧乃命五相而啸侣，运六甲以驱僮，天吴则噪水於寒泉，地媪则变沙为美土（蜀地穿未盈尺，泉源涨起，至是土出沙中，城□如旧）。实谓百灵幽赞，万姓悦随，锸聚云锋，杵腾雷响。不见烈风凌雨，又令簋饱觞酣，登登百只竞欢呼，屹屹而便如涌出。百堵皆作，三旬而成。然後郢匠劳功，素材变质，优人展妙，壤凝华，攒空而烽橹高排，架险而耸起。横分八尺，结雕甍而彩凤联飞；槛彻四隅，拥绣堞而晴虹直挂。罩一川之佳景，笼万户之欢声。远而望焉，则巍巍峨峨，若云中之叠嶂，锦霞雾，隐映乎其上；迫而察也，则赫赫々，杨海畔之仙山，金台银阙，乎其间。始自庀徒，终於解役，不假朽纟昏於官税，无资剖粒於军租（筑板所费钱一百五十六贯，米一十九万石，皆由智计，不破上供）皆聚羡财，俨成壮观。遂使蛮酋褫魄，宾旅归心，不敢言摩垒而旋，无因致入郛之役。爰徵绘事，仰贡九重，旋降纶言，过褒一字，宣睿旨於翰林才子，缀妍辞於黄绢外孙（《筑成碑》，今租庸王相公承旨撰词）。公虽迎金凤衔书，未议石龟戴版，盖乃谦冲自牧，耻其功伐骤称。及苍鸟高飞，翠华远狩，俨仙游於玉垒，安圣虑於金墉，故得亲览宏规，益钦忠节，特传瑶检，徵进碑词。遂命雕镌，永扬威烈，实万古未聆之事，乃四方无比之荣。美矣哉！龙以云兴，鱼因水乐，谁不仰公智周物表，事照机先，凡施权谋，若合符契，则昔全蜀未城也，天留盛绩，日待英才。所谓有非常之人，然後有非常之事，有非常之事，然後有非常之功，是以非常者，固非常人之所觊也。致远虽丘堂睹奥，师冕何知，而秦国敛贤，由余不弃，谨成实录，敢记殊庸。所冀四海梯航，阅雄图而稽颡；九州旄钺，望法驾而安心。中和三年龙集癸卯八月二十五日记。
    ○补安南录异图记
    交趾四封，图经详矣。然而管多生獠，境迩诸蕃，略采俚谭，用标方志。安南之为府也，巡属一十二郡（峰、、演、变、陆、长、郡、谅、武定、武安、苏茂、虞林），羁縻五十八州。府城东至南溟，四百馀里，有山横亘，千里而遥，邃穴深岩，为獠窟宅，蛮之众，六种星居，邻诸蕃二十一区，管生獠二十一辈。水之西南，则通婆、大食之国；陆之西北，则接女国、乌蛮之路。曾无亭堠，莫审涂程，跂履者计日指期，沈浮者占风定信。二十一国，鸡犬传声，服食所宜，大较相类。管内生獠，多号山蹄，或被发镂身，或穿胸凿齿，诡音嘲，奸态睢盱。其中尤异者，卧使头飞，饮於鼻受，豹皮裹体，龟壳蔽形，捣木絮而为裘（獠子多衣木皮，熟捣有如纤纩），编竹苫而作翅，生养则夫妻代患，长成则父子争雄。纵时有传译可通，亦俗无桑蚕之业，唯织杂彩挟布，多披短襟交衫。或有不缝而衣，不粒而食，死丧无服，嫁娶不媒，战有排刀，病无药饵，固恃险阻，各称酋豪。
    远自汉朝，迄於隋季，荐兴边患，颇役遐征。马将军标柱归时，寸分地界；总管倒碑过後，略静海隅。洎咸通初，骠信扌延灾，元戎丧律，鸱啸於中点鸢之地，豕豗於束马之涂，摧凶欲快於扌舂喉，拯溺唯思於援手。先帝以今淮海太尉燕公宣威大漠，政洽上都（时公防御秦城，划平丑虏，才归辇下，出镇安南），乃请出镇龙编，立身豹略，划雕题而卵碎，活黔首以肌丰，复壁垒於一麾，拔封疆於万里，有蠹皆削，无冤不伸（朱道古稔奸於外，杜存凌恣虐於内，皆为安南巨患，公乃诛灭无遗。故褚令公遂良窜殁日南，子孙雕零，公特表洗雪）。然後使电母雷公，凿外域朝天之路；山灵水若，偃大洋沃日之波（安南经乍口天威，神功所开，播在远迩）。遂得绝蛮谍之北窥，纡汉军之南戍。乃凤传徵诏，泛归程。至於洞獠海蛮，莫不醉恩饱义，远投圣阙，请建生祠。则知善政所行，殊方可诱，既见马如羊而不取，纵令蚁若象而何虞，足以验四夷之时或不宾，九牧之任不得所也。
    有柔远军从事吴降，尝集是图，名曰《录异》，叙云：久观遐蕃，目击殊形，手题本事，然则信以传信，斯焉取斯。□阅前词，退而叹曰：愚之所以为巽者，其诸异乎人之所异。曰六合之内，何物则弃。至如鼠肉万斤，虾须一丈，既知南北所产，永释古今之疑。则彼兽性群分，鸟声类聚，诚不足异也。顷太尉燕公受三顾恩，用六奇计，使犷悍归服，边陲晏然。今圣上省方，蒙王献款，不敢弄吠尧之□，永能除猾夏之心，皆由燕公收交州，镇蜀郡，威振於奔魑走魅，功成於金垒汤池。所谓蕴先见之能，察未来之事，呼吸而阴阳不测，指踪而神鬼交驰，实为天工，人其代之，斯实可为异矣。聊补所阙，敢贻将来。翠华幸蜀三载也。
    ○求化修大云寺疏
    大云寺募缘求化重修建瓦木工价等。详夫教列为三，佛居其一。其如妙旨则暗裨玄化，微言则广谕凡流，开张劝善之门，解摘执迷之网。然则欲使众心归敬，须令像设庄严，有感必通，无求不应，恳情田而种福，游法海而汹殃，不可思议，於是乎在。当州城西大云寺，虽临楚甸，实压蜀冈，旧创仁祠，高标兑位。雨洗烟窗之色，万朵前山；风敲月砌之声，干株古木。在一郡乃遍为胜境，於四时则最称芳辰。至如春水绿波，杂花生树，都人士女，以遨以游，不劳听法之缘，自得消忧之所。则与城东禅智寺，双肩对耸，两耳齐张，夹炀帝之遗宫，拥停顿王之仙宅，壮兹乐土，倚彼福田。前年偶值飞蝗，未能避境，旋忧聚蚁，或欲毁塌。故护军特进以将隔妖气，忽兴猛焰，遂使琉璃之界，翻成煨烬之馀。虽菩萨焚身，固为常事，而萏住足，尽失安居。可惜只雷锋，便同隙地。今幸遇太尉将驱众旅，伫灭群凶，既逃过去之灾，或补未来之福。欲安盛符，许葺精庐，欲使炉续朝香，钟迎夜梵，树宿猕猴之友，林栖鹦鹉之王。盖寻贞观之中，曾传帝语；岂效太清之末，酷信伽谭。所愿广运慈航，徐捶法鼓，深资功德，静划妖魔，百官荣从於鸾旌，万乘遄归於象阙。次愿太尉廓清寰宇，高坐庙堂。演伽叶之真宗，龙堪比德；举儒童之善教，麟不失时。克兴上古之风，永致大同之化。凡於载发含齿，鳞潜羽翔，皆荷慈悲，尽能解脱。但以一毛可拔，先求信义之心；百足下僵，须赖扶持之力。既难独办，固托众缘，无吝羡财，合资洪福。富者不仁之说，自古所讥；积而能散之规，於今河诫。谨疏。
    ○求化修诸道观疏
    紫极宫重修城下诸宫观，求化瓦木等价。伏以苦县诞灵，神州演法，真性乃圣朝之祖，强名为至道之宗。玉叶金柯，耀芳阴於万代；瑶函琼笈，传妙旨於四方。遂得斋醮有归，科仪无坠，神宫灵字，宛写诸天，秘殿精坛，严修胜地。当州东吴丽俗，南兖雄藩，鲍参军则赋炫精妍，扬执戟则箴夸天矫。而乃至道少勤行者，玄门无善闭之。味澹口中，动成大笑；义深目外，谁信上升。福庭则草没尘侵，仙室则雨倾风坏。况值枭声竞噪，虺毒强吹；到处星飞，但见羽书之急；经年雾集，唯聆甲骑之劳。俗既喧惊，教增寂默，未有葺修之暇，非无舍施之缘。
    今幸遇太尉德继犹龙，道深有象，黄石公之妙诀，雅称帝师；赤松子之胜游，伫迎仙友。是故出则以六奇制敌，入则以九转服勤，静除阃外之烟尘，闲对壶中之日月，三元遵敬，一气精修。果见真位高还，殊祥荐降，彩云片片，飞来楚岫之风；玄鹤双双，唳向隋宫之月。又乃前年则江寇南逼，去岁则淮戎北侵，蚁皆恃於成群，蛇欲矜於结阵。伏赖太尉雄威坐振，众孽奔亡，四邻戴信於桓公，八郡感恩於邵父，睹耕农之蔽野，听歌吹之沸天。古人有言：为可为於可为之时，则可。其城下宫观，今欲旋集良工，增修旧址。拟金室银堂之制，处处腾光；俾得冠月帔之徒，人人洁迹。微功若就，良愿克伸，龙图早耀於中兴，虎旅永摧其大盗。次愿太尉运筹佐汉，迥掩张良，拊棹游湖，静追范蠡，石留马迹，台挂凤音。蓬岛花开，春醉而闲乘白鹿；芝田雨过，晓耕而长任青牛。罢吟小桂之篇，独迈大椿之寿，然後仰从翔翼，俯至潜鳞，凡曰含虚，悉能蒙福。但以所修宫观，荒摧既久，经费甚多，无因独办资粮，唯仰众成功德。迦谭之难舍能舍，犹见乐输；道教之自然而然，幸无轻诺。谨疏。（以上《桂苑笔耕》）

    ●卷四十二
    ☆崔致远（九）
    ○初投献太尉启
    某启：伏以岳之高与海之深，物所归而人所仰，回拔千仞，平吞百川，其如巘崿擎天，波澜蘸日，豁四方之眼，醒万族之魂，是宇内之所歌谣，匪毫端之能赞咏。伏惟司徒相公独抱神略，一匡圣朝，誉洽於良哉康哉，名标於可久可大。龚黄德政，则郡民有遗爱之碑；韩白功勋，则国史有直书之笔。况某劣同窥豹，浅比倾螺，难将篆刻之词，辄颂陶镕之业。但以间生贤哲，年当五百之期；广集英豪，客满三千之数。既纳之似水，则来者如云。斯乃司徒相公镜於心而宽兮绰兮，枰於事而无偏无党，网罗隽彦，笼罩骁雄，於儒则沈谢呈才，於武则关张效力。遂使弓旌招隐士，岩谷为之一空；介胄降叛夫，烟尘为之四息。岂独分忧於阃外，实惟称庆於寰中。莫不信齐於春夏秋冬，恩播於东西南北，但日月照临之所，是风雷变化之时。然则尼父堂中，亦有他乡之子；孟尝门下，宁无远地之人。片善可称，前贤不让，永能执大邦之政，岂欲遗小国之宾。以敢写微衷，轻投朗鉴。某新罗人也，身也贱，性也愚，才不雄，学不赡，虽形骸则鄙，年齿未衷，自十二则别鸡林，至二十得迟惊谷，方接青襟之侣，旋从黄绶之官。既忝登龙，敢言绊骥，今者乍离一尉，欲应三篇，更愿进修，且谋退缩，独依林薮，再阅丘坟。课日攻诗，虞讷之底诋诃无避；积年著赋，陆机之哂笑何惭。俟其敦阅致功，琢磨成器。求鱼道在，垂竿而不挂曲钩；射鹄心专，捻而冀衔后镞。端操劲节，伫望良时。窃见万物投诚，八统乡德，不谒相公实阅，不谒相公德门者，词人之所怀暂，群议之所发诮。某固敢隳肝沥胆，进牍抽毫，不避严诛，辄申素恳。谨争光所业杂篇章五轴，兼陈情七言长句诗一百篇，齐沐上献。冒犯尊肆，不仕战惧之至。谨敌。
    ○再献敌
    某启：某今月五日，谨以所学篇章五通，贡於实次。虽惭献豕，辄观攀龙，修客路以心摧，望仁风以目断。乍睹秦云之态，或似美人；细看燕石之姿，恐为弃物。伏蒙司徒相公光逾爱日，照及寒灰，念以远别海隅，久沉江徼，特垂丰饩，俾济朝饥。自惊樗栎之材，已荷稻梁之惠。虽龟鱼投水，骤喜命苏；而蚤虱负山，深夏力败。且某也，兔县虽络，蛛纲自营，万计寻思，不如学也，百年勤苦，犹恐失之。所以未竞宦涂，但遵儒道，筮仕而懒趋鹿土，卜居而贪意林泉。人间之要路通津，眼无开处；物外之青山绿水，萝有归时。所愿更淬钅公刀，终求铁印；敛迹而跧藏学薮，安身而跌宕词林。尝诵古诗，还符此意云：“志士惜日短，愁人知认错长。”某既怀志士之勤，又抱愁人之苦，聊冯毫牍，敢述肺肝。且如蹋壁冥拽，杜门寂坐，席冷而窗风摆雪，笔乾而砚水成冰，欲为尼父之绝编，无奈羲和之促辔，即可知指万卷之经史，恨三冬之景光。及其冻枕伤神，孤灯伴影，寒漏则滴残别泪，遥碪则捣破羁心，空劳甯戚之悲歌，莫继陛机之安寝，亦可想贮千端之郁邑，遇五认错之寂寥。然则志士之勤也既如彼，愁人之苦也又如此。况某家遥日域，路隔天池，投客舍而方甚死仇，指何门而欲安生计。唯虑道之将废，丰言人不易知。不敢以陋质凡姿，观相公清严之德；不敢以片言只字，希相公采争光之恩。所望者，或以其万里地远来，十余年苦学，稍垂恻悯，得济困穷。则必坚背水之心，终为勇士；决移山之志，不让愚公。伏以某译殊方之语言，学圣代之章句，舞态则难为短袖，辩词则未比长裾。舌无三寸之能，空缄壮气；肠有九回之恳，但恋深恩。干免尊严，下情无任感载兢惶涕泗之至。谨启。
    ○谢生料状
    某启：某昨日伏蒙仁慈，再赐生料，恩垂望外，喜集愁中，安贫而已胆晨炊，感德而惟知宿饱。遂使范家斧甑，免恨长闲；颜巷箪瓢，倍加其乐。伏以某虽杨曾穿叶，而蓬且断根。空把利锥，冀遇大贤之鉴；岂将长铁，先兴下客之歌。一昨辄贡芜音，累鹿尊听，窥德宇而燕虽相贺，望威风而蠲恐退飞。丰料司空相公俯念海人，久为鹿吏，特垂记争光，继赐沾濡。生前之沟壑无虞，饥寒虽济；头上之邱山渐重，负戴难胜。依投而既类穷猿，展效而愿同病雀，下情无任云云。
    ○献诗启
    某启：某窃览同年愿云校书献相公长启一首、短歌十篇，学派则鲸喷海涛，词锋则剑倚云汉，备为赞颂，永可流传。如某者，迹自外方，艺唯下品。虽儒宫慕善，每当窥颜冉之墙；而笔阵争雄，未得摩曹刘之垒。但以幸游乐国，获睹仁风，久贮貂诚，冀伸歌咏。辄献《纪德绝句》诗三十首，谨封如别。定王拙舞，适足自嫌；嫫母浓桩，转为人笑。不足赞扬休烈，翻夏浼黜尊威。然圣人以激劝诚深，不间五乡童子；学者以揣摩志切，皆投鬼谷先生。伏惟特恕荒芜，俯垂采览，所冀趋仁化於江北，终得传美谭於海东。唐突藻鉴，下情无任战栗之至。谨启。
    ○谢职状
    右某今月二十五日伏奉公牒，特赐署充馆驿巡官者。恩降台阶，光生旅舍，承命而吟魂乍慑，叨荣而病骨能苏。攀依有心，荷戴无力。伏以某樗生旷野，莠托荒田，岂惟良匠不窥，抑亦农人见弃。风欹弱植，难举势於凌云；尘织纤茎，但怀愁於委地。昨者不惭狷者，辄效狂生，累贡巴词，仰渎秦鉴。伏惟司徒相公念以来从异域，远寓乐郊，俯爱似龙，不嫌非凤，拔衰英於粪上，搜滞刃於狱中，许厕嘉宾，仍沽厚俸。神仙见顾，稍亲郭隗之台；驽蹇何施，得主郑庄之驿。况乃念子襟之志业，辱华衮之褒词。刻画恩深，已能长价；琢磨志切，终愿成功。修身则饮水怀冰，炼思则吟烟啸露。唯当励节，能谓报恩。谨诣衙门，祇侯陈谢，下情无任感激彷徨荣惧之至。谨状。
    ○谢借宅状
    右某昨日客司奉传处分，借赐官宅安下者。叩聆尊旨，俯省庸才，既荣投迹之有门，唯恨杀身之无路。伏以自趋龙旆，免泣牛衣，职奉非轻，书粮颇赡。尝读《鲁论语》曰：“学而优则仕，仕而优则学。”是以望东开之ト，永誓依仁；坐北面之窗，惟期肄业。非敢隐居而不嫁，只将直道而自媒。今者幸寓乐郊，况栖静室，簦ハ则不劳涉远，簟瓢则永遂安贫。岂谓爱闲，诚堪养勇。三年就学，非□蔺之心；一日成功，愿满依刘之志。下情无任感恩激切兢惕之至。谨诣衙门，只候陈谢。谨状。
    ○出师後告辞状
    右某伏念来从异域，托在德门。昔曾名列桂科，未知称意；今忝职居莲府，始觉荣身。恩既厚於稻粱，迹能安於萍梗，日增学植，月瞻书粮。岂期市骏之余，傍沾驽蹇；惟愧封侯之印，未效祯祥。今者属以大憝通诛，中朝多难，顷烦豹略，伫灭豺声。伏惟太尉相公身耀福星，均临庶类，手倾霖雨，遍洗妖氛，远命舟理由，重兴国祚，华夷则望风竞抃，蠢植则克日当苏。若某者，空有肺肠，方重祷视，恨无羽翼，一遂奋飞，望龙节以魂销，窥虎威而股栗。虽则熊罴之力，共喜安人；其如犬马之心，常增恋主。下情无任攀依激切涕泣之至。谨状。
    ○谢令从军状
    右某适见客司奉传处分，令借舟船随从行李者。深恩既降，壮气潜伸，励心而愿效驱驰，感德而难胜踊跃。伏以某尘中走吏，海外腐儒，五能非自济之资，一割无可施之处。惟增慷慨，已分沉沦。岂无投笔之心，时应未偶；空有请缨之志，力且难成。谁谓忽被殊私，不遣贱迹，许随旌旆，借赐舟航。蹇足无堪，敢望维驹之念。麽资何幸，遽叨泛鹢之荣。况当泣路之时，永荷济川之赐，下情无任感戴欣跃兢惕之至。谨状。
    ○谢借舫子状
    客司奉传处分，借赐舫子安下者。某方脱穷鳞，得攀画鹢，自惭迹在尘吏，忽讶身为水仙。则彼甘宁割锦缆而呈奢，顾恺毁布帆而无恙，岂若荣栖德宇，又泛仙舟，风波无失所之忧，烟月有搜吟之暇。况清流满望，暑气销威，每当定志安神，则乃铭肌刻骨。谨课七言长句诗一首，斋沐上献。干渎台阶，下情无任荷戴兢惕之至。谨状。
    ○谢许奏荐状
    右某昨日见衙前兵马使旷师礼奉传处分，特赐慰问，兼许奏荐，令自修状本来者，俯惭蓬迹，仰听兰言，喜抃而身轻欲飞，兢惶而心战难遏。何者？某职叨郑驿，已谓极荣；名达尧阶，实为过望。凭何展效，佩此恩光。况乃朗鉴冰开，英才雾集，所宜倒屣则先迎王粲，筑台则次接剧辛。如某者，辍耕海上之田，来泣尘中之路，虽云游学，尚未成功。岂料勤劳莫副於指踪，将念已全於卵翼。许令伐善，将使警愚。每思郄子之骤称，深惭速谤；欲效黄公之多让，又恐失时。冀缉拙词，仰遵严命。南宫适之问宣父，实有所归；东方朔之对汉皇，甯辞自责。既忝风雷之变化，伫期雨露之沾濡。下情无任感戴荣抃兢灼之至。谨奉状陈谢。谨状。（以上《桂苑笔耕集》十七）
    ○贺破淮口贼状
    右某昨日窃聆淮口镇状报，今月八日，诸军合势杀戮狂贼已尽者。伏以徐州贼党，偶因啸聚，敢恣喧张。鸱枭同巢，势必不久；虮虱相吊，生能几何？犹怀拒辙之心，未有返远之意。伏赖太尉相公雄声远振，妙略潜施，谋安四方，决胜千里，遂使淮山乐境，长成虎豹之威；泗水孤城，免作鲸鲵之饵。功著於暂劳永息，计资於彼竭我盈。小盗旋除，中兴可望，三军之勇气方振，百姓之惊魂再苏。但仰恩威，咸增抃跃。谨只候陈贺。谨状。
    ○贺高司马除官状
    某启：伏承司马二十五郎荣膺宠命，伏惟感慰。伏以汉朝美仕，称太傅、少傅之荣；晋代高流，夸大阮、小阮之誉。然而但欲脱身於利禄，无非纵志於歌吟，於臣则亏报主之诚，为子则失荣亲之节。岂期太尉相公重言天应，美命风行，遂令司马二十五郎挂彩衣，披朱绂，动高堂之喜色，振德字之嘉声。佐理多闲，蔼馀芳於玉树；连官独贵，掩前哲於竹林。某每愧小儒，忝栖大厦，睹鹍鹏之逸势，贮燕雀之欢心。下情无任抃跃之至。谨奉启陈贺，谨启。
    ○谢职状
    右某志虽求已，艺不及人，伏蒙太尉相公仁慈，肉被摧骸，翼成孵卵，难饰片言只字，粗伸感德怀恩。今则久贮血诚，敢凭毫素，先甘鼎镬，仰黩旌幢。谨具长书咨陈，下情无任战灼之至。伏惟特宽罪诛，俯赐念察。谨状。
    ○长启
    某启：某伏以短绠不可以汲深，顽锋不可以剸滞，是故不能者止，周任有言，自宜量力而行，岂可从心所欲。某东海一布衣也。顷者万里辞家，十年观国，本望止於榜尾科第，江淮一县令耳。前年冬罢离末尉，望应宏词，计决居山，暂为隐退，学期至海，更自琢磨。俱缘禄俸无馀，书粮不济，辄携勃帚，来扫膺门。岂料太尉相公回垂奖怜，便署职秩，迹趋郑驿，身寓陶窗，免忧东郭之贫，但养北宫之勇。去年中夏，伏遇出师，忽赐招呼，猥加驱荣，许随龙旆，久倚鹢舟。每恨布鼓音凡，铅刀器钝，纵倾肝胆，莫副指踪。遽蒙念以慕善依仁，特赐奏荐，重言天应，忝获超升。若非九重倚赖於功名，十道遵承於法令，则其恩命，亦岂肯许？某自江外一上县尉，便授内殿宪秩，又兼章绂，且见圣朝簪裾烜赫子弟，出身入仕二三十年，犹挂蓝袍，未趋莲幕者多矣，况如某异域之士乎！昔有一日九迁，无以及斯荣盛。某尝读《鲁论》，见仲尼使漆雕开仕，对曰：“仕进之道，未能究习。”善其深志，夫子致悦。某虽惭不敏，窃有慕焉。
    昨蒙恩慈，特赐转职，寻已具状陈让，兼纳所赐公牒。伏奉批诲，即有敕命，但请收之。某既蒙示允至诚，固且仰遵严旨，立愧形影，坐惊神魂。每当夜对寒釭，晓窥清镜，感激而头横涕雨，忧惶而背浃汗浆。虽荣摆脱於风尘，倍赧污渎於门馆。伏以太尉相公雄名峻望，硕德茂勋，不惟云覆九州，抑亦风扬万国。寓目倾耳，仰为指南，儒武所归，一人而已。是以诸道景附，马首是瞻。其如都统巡官，须选人材称职，外塞四方之望，内资十乘之威。若今某尘玷恩知，尸素□位，但恐买戎狄之笑，沽史传之讥。昔汉朝金日磾，常在武帝左右，帝欲别加宠遇，日磾辞曰：“臣外国人，且使匈奴轻汉。”某今日之请，实在於兹。诸厅郎宜，早陈公议，荩以贱无妨贵，欲令夷不乱华。
    某伏自前年得在门下，更无知识，惟谒诸厅，幕中垂情，幸而获宥。窃聆太尉相公去年夏於东塘顾问某之时，诸郎官同力荐扬，和之如响，遂沾厚遇，遽窃殊荣。昨者继陈谠言，不徇尊旨，实乃惜太尉相公之名望，存淮南藩府之规仪，事体不亏，裨赞斯在。冬末面奉处分，欲使别开院宇。虽承恩诺，转切忧不。何者？六韬曰：“人才大小，犹如斗也，不可盛石，满则弃矣。”故孔子云；“孟公绰为赵魏老则优，不可以为滕薛大夫。”今者甘置严诛，辄倾真恳，乞解所职，官谤可也。伏惟太尉相公特赐允从，令得其所，傥蒙未垂摈弃，犹许依栖，则望或别补冗员，或薄支虚给。一枝数粒，可养羽毛；斗水尺波，得安鬐鬣。固非矫饰廉让为名，实愿揣量分涯，免成负累恩德。《春秋传》曰：“齐侯使敬仲为卿，辞曰：羁旅之臣，免於罪戾，施於负担，所获多矣。敢辱高位，请以死告，使为工正，不失令名。”故事昭彰，卑诚悃忄，守道而得无悭矣，登门而免见刖之。但愿药曰留恩，终有凌云之望；蓍簪挂念，永无委地之愁。千冒台威，下情无任恳迫忧兢之至。谨启。
    ○谢加料钱状
    右某今日某官奉传处分，每月加给料钱二十贯者。某厚沾职俸，过赡书粮，羝羊之角且不羸，鼹鼠之腹能易满，惟忧福盛，难报恩深。岂料笔端乏白凤之词，日无可效；囊底获青凫之术，月有所增。但怀临谷之心，恐败负山之力。惟愿除供陋巷之食，分济远乡之亲，同感厚恩，永传遐谷，或成浮费，必速幽诛。下情无任荷戴兢惶涕泣之至。
    ○谢衣段状
    某启：伏蒙恩慈，赐及生衣段一十匹者。伏以风虽解愠，日可畏威，始当蒸郁之时，忝受鲜华之赐。敢效八公之侣，欲炫六铢；但随百姓之欢，同歌五袴。况乃某幸趋台阶，荣托德门，实资千载之遭逢，每济四时之服饰。愍念而情逾父母，称扬而礼异宾僚。今者轻縠衫材，细练褠制，俾趋俭幕，许曳邹裾。虽恩耀远人，足呈妍於鲛室；而名惭奇士，甘致剌於鹈梁。下情无任感戴之至，
    ○谢借示法云寺天王记状
    某启：昨日伏蒙恩慈，借示《修法云寺天王碑》。彩毫乍阅，俗眼初酲，惟惭铁印之佣流，忽睹银钩之妙迹。既成国宝，岂许家藏？窃聆将勒贞碑，始挥神笔，风停减暑，天酒呈祥。固知垂露之踪，便成甘露；况假崩云之势，永耀法云。宜乎琬琰之词，镇彼琉璃之地，共传嘉瑞，远振芳声。然则隋炀帝之故都，永为宝窟；谢将军之旧宅，终作福田。下情我任捧读祠祷荣惧之至。其碑谨专谘纳。谨状。
    ○谢示延和阁记碑状
    某启：昨日观察衙推邵宗奉传处分，赐及《延和阁记》碑本一轴者。跪展真踪，仰窥臣节，对银钩而手舞足蹈，望玉辇而魂飞胆扬。伏以太尉力赡补天，心勤捧日，遂启迁都之议，伫聆徙跸之期。恭候宸游，俨成壮观。但以寻章摘句，素非吴主之心，进牍抽毫，惟在陈王之命。爰令幕客，谨撰碑词。支使侍御丘门颜回，蝠帐卢植，能挥真笔，妙写尊襟，叙三年望幸之丹诚，则鼓传众听；述一片勤王之忠节，则镜照群述。实乃酣饫德馨，备陈事实，永使奇功秘略，皆令陋古荣今。太尉相公志切迎銮，喜胜览檄，既赞美於凌云百尺，将掩能於入木八分。遂乃亲染彩毫，俾镌翠琰，随手而龙蛇旋活，迎锋而剑戟交横。画玉点珠，岂可比《兰亭》醉本；撇云挑雾，只宜示蓬岛真仙。谁料未儒，亦叨殊贶，辄敢觊觎将顾，是知诱谕孱庸。何则？名题桂宫，迹肄莲府，虽忝一时之有遇，实无万代之可称。
    今者支使侍御以好善心，得稽古力，骋真才子之藻思，辱大丞相之笔踪，推为宾席殊荣，别是儒家盛事。则彼郭隗受黄金厚礼，虞卿沾白璧深恩，强欲北方，却成浼渎。然则四方舐墨含笔之士也，莫不竞效颦眉之态，潜希唾□之恩，仰修修然，勤忄造尔。如某者，学海至海，虽云有心；执柯伐柯，犹恐伤手。持弊帚而徒增健羡，遇神锥而便欲投降。惟愿读五千卷之书，庶几入室；把十九年之刃，无愧发硎。每睹仙书，更敦壮志，稍希异阙党童子，何敢望儒林丈人。其所赐碑，惟慎捧持，敢矜披阅，待过天池之外，遍刳日域之中。杨彼骊龙贪下之珠，永当减价；巨鳌头上之客，必欲偷看。下情无任宝玩师仰之至。
    ○谢改职状
  </div>
  <div class="pagination">
   <a href="唐文拾遗续拾_page51.html">
    上一页
   </a>
   <span>
    ...
   </span>
   <a href="唐文拾遗续拾_page47.html">
    47
   </a>
   <a href="唐文拾遗续拾_page48.html">
    48
   </a>
   <a href="唐文拾遗续拾_page49.html">
    49
   </a>
   <a href="唐文拾遗续拾_page50.html">
    50
   </a>
   <a href="唐文拾遗续拾_page51.html">
    51
   </a>
   <span class="current-page">
    52
   </span>
   <a href="唐文拾遗续拾_page53.html">
    53
   </a>
   <a href="唐文拾遗续拾_page54.html">
    54
   </a>
   <a href="唐文拾遗续拾_page55.html">
    55
   </a>
   <a href="唐文拾遗续拾_page56.html">
    56
   </a>
   <a href="唐文拾遗续拾_page57.html">
    57
   </a>
   <span>
    ...
   </span>
   <a href="唐文拾遗续拾_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
