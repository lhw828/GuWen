<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 14 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 14 页/共 27 页
  </h1>
  <div class="content">
   賛景十三王
　　昔鲁哀公有言寡人生于深宫之中长于妇人之手未尝知忧未尝知惧【师古曰哀公与孔子言也事见孙卿子】信哉斯言也虽欲不危亡不可得已【师古曰已语终辞】是故古人以宴安为鸩毒【师古曰左氏传管敬仲云宴安鸩毒不可懐也】亡徳而富贵谓之不幸汉兴至于孝平诸侯王以百数率多骄淫失道何则沈溺放恣之中居势使然也自凡人犹系于习俗而况哀公之伦乎夫唯大雅卓尔不羣河间献王近之矣
　　賛董仲舒
　　刘向称董仲舒有王佐之材虽伊吕亡以加【师古曰伊伊尹吕吕望也】筦晏之属伯者之佐殆不及也【师古曰筦筦仲也晏晏婴也伯者齐桓晋文之属也伯读曰霸】至向子歆以为伊吕乃圣人之耦【师古曰耦对也】王者不得则不兴故顔渊死孔子曰噫天丧予【师古曰事见论语噫叹声也言失其辅佐也噫音于其反】唯此一人为能当之自宰我子贡子游子夏不与焉【师古曰与读曰豫】仲舒遭汉承秦灭学之后六经离析下帷发愤潜心大业令后学者有所统壹为羣儒首然考其师友渊源所渐犹未及虖游夏【师古曰渐浸润也游子游夏子夏也】而曰筦晏弗及伊吕不加过矣至向曽孙龚笃论君子也以歆之言为然
　　賛司马相如
　　司马迁称春秋推见至隐易本隐以之显大雅言王公大人而徳逮黎庶小雅讥小已之得失其流及上所言虽殊其合徳一也相如虽多虚辞滥说然要其归引之于节俭此亦诗之风谏何异扬雄以为靡丽之赋劝百而风一犹骋郑卫之声曲终而奏雅不已戏乎
　　賛公孙等
　　公孙卜式儿寛皆以鸿渐之翼困于燕爵【师古曰易渐卦上九爻辞曰鸿渐于陆其羽可以为仪鸿大鸟也渐进也高平曰陆言鸿进于陆以其羽翼为威仪也喻等皆有鸿之羽仪未进之时燕爵所轻也】逺迹羊豕之间非遇其时焉能致此位乎是时汉兴六十余载海内乂安府库充实而四夷未賔制度多阙上方欲用文武求之如弗及始以蒲轮迎枚生见主父而叹息羣士慕向异人并出卜式防于刍牧羊擢于贾竖卫青奋于奴仆日防出于降虏斯亦囊时版筑饭牛之朋已汉之得人于兹为盛儒雅则公孙董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣歴数则唐都洛下闳协律则李延年运筹则桑羊奉使则张骞苏武将率则卫青霍去病受遗则霍光金日防其余不可胜纪是以兴造功业制度遗文后世莫及孝宣承统纂修洪业亦讲论六艺招选茂异而萧望之梁丘贺夏侯胜韦成严彭祖尹更始以儒术进刘向王襃以文章显将相则张安世赵充国魏相丙吉于定国杜延年治民则黄霸王成龚遂郑召信臣韩延寿尹翁归赵广汉严延年张敞之属皆有功迹见述于世参之名臣亦其次也
　　賛司马迁
　　自古书契之作而有史官其载籍博矣至孔氏籑之【师古曰籑与撰同】上继唐尧下讫秦缪唐虞以前虽有遗文其语不经【师古曰非经典所说】故言黄帝颛顼之事未可明也及孔子因鲁史记而作春秋而左丘明论辑其本末以为之传【师古曰辑与集同】又籑异同为国语又有世本録黄帝以来至春秋时帝王公侯卿大夫祖世所出春秋之后七国并争【服防曰关东六国与秦七国】秦并诸侯有战国策汉兴伐秦定天下有楚汉春秋故司马迁据左氏国语采世本战国策述楚汉春秋接其后事讫于大汉其言秦汉详矣至于采经摭传【师古曰摭拾也音之亦反】分散数家之事甚多疏畧或有抵梧【如淳曰梧读曰迕相触迕也师古曰抵触也梧相支柱不安也梧音悟】亦其涉猎者广博贯穿经传驰骋古今上下数千载间斯以勤矣又其是非颇缪于圣人【师古曰颇普我反】论大道则先黄老而后六经序游侠则退处士而进奸雄述货殖则崇埶利而羞贱贫此其所蔽也然自刘向扬雄博极羣书皆称迁有良史之材服其善序事理辨而不华质而不俚【刘徳曰俚鄙也如淳曰言虽质犹不如闾里之鄙言也师古曰刘说是也俚音里】其文直其事核【师古曰核坚实也】不虚美不隐恶故谓之实録【应劭曰言其録事实】呜呼以迁之博物洽闻而不能以知自全既陷极刑幽而发愤书亦信矣【师古曰言其报任安书自陈已志信不谬】迹其所以自伤悼小雅巷伯之伦【师古曰巷伯奄官也遇谗而作诗列在小雅其诗曰萋兮菲兮成是贝锦是也】夫唯大雅既明且哲能保其身难矣哉【师古曰尹吉甫作蒸民之诗以美宣王而论仲山甫之徳曰既明且哲以保其身其诗列于大雅故賛云然】
　　賛戾太子
　　巫蛊之祸岂不哀哉此不唯一江充之辜亦有天时非人力所致焉建元六年蚩尤之旗见其长竟天后遂命将出征畧取河南建置朔方其春戾太子生自是之后师行三十年兵所诛屠夷灭死者不可胜数及巫蛊事起京师流血僵尸数万【师古曰僵偃也音居羊反】太子子父皆败故太子生长于兵与之终始何独一嬖臣哉秦始皇即位三十九年内平六国外攘四夷死人如乱麻暴骨长城之下头卢相属于道【师古曰卢頟骨也属连也音之欲反】不一日而无兵由是山东之难兴四方溃而逆秦秦将吏外畔贼臣内发乱作萧墙祸成二世【师古曰萧墙谓屏墙也解在五行志】故曰兵犹火也弗戢必自焚【师古曰左传隐四年卫有州吁之乱公问于众仲曰州吁其成乎对曰兵犹火也不戢将自焚也言兵不可妄动久而不戢则自焚烧戢敛也】信矣是以仓颉作书止戈为武【师古曰武字从止戈所谓防意】圣人以武禁暴整乱止息兵戈非以为残而兴纵之也易曰天之所助者顺也人之所助者信也君子履信思顺自天祐之吉无不利也【师古曰易上系辞也】故车千秋指明蛊情章太子之寃千秋材知未必能过人也以其销恶运遏乱原【师古曰遏止也音一曷反】因衰激极道迎善气【师古曰激去至极之灾引致福善之气也道读曰导】传得天人之祐助云【师古曰传引也】
　　賛东方朔
　　刘向言少时数问长老贤人通于事及朔时者【师古曰与朔同时也】皆曰朔口谐倡辨不能持论喜为庸人诵说【师古曰喜音许吏反为音于伪反】故令后世多传闻者而扬雄亦以为朔言不纯师行不纯徳其流风遗书如也【师古曰言辞义浅薄不足称也】然朔名过实者以其诙达多端不名一行应谐似优不穷似智正谏似直秽徳似隐非夷齐而是栁下惠戒其子以上容【应邵曰容身避害也】首阳为拙【应劭曰伯夷叔齐不食周粟饿死首阳山为拙】柱下为工【应劭曰老子为周柱下史朝隐故终身无患是为工也】饱食安步以仕易农依隐玩世诡时不逢【如淳曰依违朝隐乐玩其身于一世也反时直言正谏则与富贵不相逢矣臣瓉曰行与时诡而不逢祸害也师古曰瓉说是也诡违也】其滑稽之雄乎【师古曰雄谓为之长帅也】朔之诙谐逢占射覆【如淳曰逢占逢人所问而占之也师古曰此说非也逢占逆占事犹云逆刺也】其事浮浅行于众庶童儿牧竖莫不耀而后世好事者因取竒言怪语附着之朔故详録焉【师古曰言此传所以详録朔之辞语者为俗人多以竒异妄附于朔故耳欲明传所不记皆非其实也而今之为汉书学者犹更取他书杂说假合东方朔之事以博异闻良可叹也他皆类此着音直畧反】
　　賛公孙贺等
　　所谓盐铁议者起始元中徴文学贤良问以治乱皆对愿罢郡国盐铁酒防均输【师古曰酒防均输解在武纪及食货志】务本抑末毋与天下争利然后教化可兴御史大夫羊以为此乃所以安邉竟制四夷【师古曰竟读曰境】国家大业不可废也当时相诘难颇有其议文至宣帝时汝南桓寛次公【师古曰次公者寛之字】治公羊春秋举为郎至庐江太守丞博通善属文推衍盐铁之议増广条目极其论难着万言【师古曰即今之所行盐铁论十巻是也】亦欲以究治乱成一家之法焉其辞曰【师古曰谓桓寛总评议其善恶】观公卿贤良文学之议异乎吾所闻【师古曰论语载子张之言言不与已志同也故寛引之】闻汝南朱生言当此之时英俊并进贤良茂陵唐生文学鲁国万生之徒六十有余人咸聚阙庭舒六艺之风陈治平之原知者賛其虑仁者明其施勇者见其防【师古曰防音丁焕反】辩者骋其辞龂龂焉行行焉【师古曰断龂辩争之貌行行刚彊之貌也龂音牛斤反行音胡浪反】虽未详备斯可畧观矣中山刘子推原王道挢当世反诸正【师古曰正曲曰挢措之也挢读与矫同其字从手】彬彬然博君子也【师古曰彬彬文章貌也音彼旻反】九江祝生奋史鱼之节发愤懑讥公卿【师古曰懑音满又莫本反】介然直而不挠【师古曰挠曲也音女教反】可谓不畏彊圉矣桑大夫据当世合时变上权利之畧虽非正法钜儒宿学不能自解【师古曰解释也言理不出于羊也】博物通逹之士也然摄公卿之柄不师古始放于末利【师古曰放纵也谓纵心于利也一说放依也音方徃反论语称孔子曰放于利而行多怨也】处非其位行非其道果陨其性以及厥宗【师古曰性生也谓与上官桀谋反诛也】车丞相履伊吕之列当轴处中括囊不言容身而去【师古曰括结也易坤卦六四爻辞曰括囊无咎无誉言自闭慎如囊之括结也】彼哉彼哉【师古曰论语云或问子西孔子曰彼哉彼哉言彼人哉无足称也】若夫丞相御史两府之士不能正议以辅宰相成同类长同行阿意苟合以说其上【师古曰说读曰恱】斗筲之徒何足选也【师古曰筲竹器也容一斗选数也论语云子贡问曰今之从政者何如孔子曰噫斗筲之人何足选也言其材器小劣不足数也筲音所交反选音先阮反噫叹声也噫音于其反】
　　賛扬雄
　　雄之自序云【师古曰自法言目之前皆是雄本自序之文也】初雄年四十余自蜀来至游京师大司马车骑将军王音奇其文雅召以为门下史荐雄待诏歳余奏羽猎赋除为郎给事黄门与王莽刘歆并哀帝之初又与董贤同官当成哀平间莽贤皆为三公权倾人主所荐莫不防擢而雄三世不徙官及莽簒位谈説之士用符命称功徳获封爵者甚众雄复不侯以耆老久次转为大夫恬于埶利乃如是【师古曰恬安也】实好古而乐道其意欲求文章成名于后世以为经莫大于易故作太传莫大于论语作法言史篇莫善于仓颉作训纂箴莫善于虞箴作州箴【晋灼曰九州之箴也】赋莫深于离骚反而广之辞莫丽于相如作四赋皆斟酌其本相与放依而驰骋云【师古曰放甫徃反】用心于内不求于外于时人皆防之【师古曰防与怱同谓轻也】唯刘歆及范逡敬焉【师古曰逡千旬反】而桓谭以为絶伦【师古曰无比类】王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之【师古曰棻亦枌字也扶云反】莽诛丰父子投棻四裔辞所连及便收不请【师古曰不须奏请】时雄校书天禄阁上治狱使者来欲收雄雄恐不能自免乃从阁上自投下几死【师古曰几钜依反】莽闻之曰雄素不与事何故在此【师古曰与读曰豫】间请问其故【师古曰使人宻问之】乃刘棻甞从雄学作竒字【师古曰古文之异者】雄不知情【师古曰不知献符命之事也】有诏勿问然京师为之语曰惟寂寞自投阁爰清静作符命【师古曰以雄解嘲之言讥之也今流俗本云惟寂寞自投于阁爰清爰静作符命妄増之】雄以病免复召为大夫家素贫耆酒【师古曰耆读曰嗜】人希至其门时有好事者载酒肴从游学而钜鹿侯芭常从雄居【服防曰芭音葩】受其太法言焉刘歆亦尝观之谓雄曰空自苦今学者有禄利然尚不能明易又如何【师古曰言无柰之何】吾恐后人用覆酱瓿也【师古曰瓿音部小甖也】雄笑而不应年七十一天鳯五年卒侯芭为起坟丧之三年时大司空王邑纳言严尤闻雄死谓桓谭曰子常称扬雄书岂能传于后世乎谭曰必传顾君与谭不及见也【师古曰顾念也】凡人贱近而贵逺亲见扬子云禄位容貌不能动人故轻其书昔老着虚无之言两篇【师古曰谓道徳经也】薄仁义非礼学然后世好之者尚以为过于五经自汉文景之君及司马迁皆有是言今扬子之书文义至深而论不诡于圣人【师古曰诡违也圣人谓周公孔子】若使遭遇时君更阅贤知为所称善【师古曰更音工衡反】则必度越诸子矣【师古曰度过也】诸儒或讥以为雄非圣人而作经犹春秋呉楚之君僣号称王盖诛絶之罪也【师古曰絶谓无嗣也】自雄之没至今四十余年其法言大行而终不显然篇籍具存
　　賛佞幸
　　柔曼之倾意【师古曰曼泽也言其质柔而色理光泽也】非独女徳盖亦有男色焉观籍闳邓韩之徒非一而董贤之宠尤盛父子并为公卿可谓贵重人臣无二矣然进不繇道【师古曰言本不以徳进繇读与由同】位过其任莫能有终所谓爱之适足以害之者也汉世衰于元成壊于哀平哀平之际国多衅矣【师古曰衅谓间隙也】主疾无嗣弄臣为辅鼎足不彊栋干微挠【师古曰挠弱也音女教反】一朝帝崩奸臣擅命董贤缢死丁傅流放辜及母后夺位幽废【师古曰谓贬皇大后赵氏为孝成皇后退居北宫哀皇后傅氏退居桂宫】咎在亲便嬖所任非仁贤故仲尼着损者三友【师古曰论语称孔子曰损者三友友便僻友善柔友便佞损矣】王者不私人以官殆为此也【师古曰殆近也】
　　賛匈奴
　　书戒蛮夷猾夏【师古曰虞书舜典载舜命臯陶作士之言也猾乱也夏谓中夏诸国也】诗称戎狄是膺【师古曰鲁颂閟宫之诗美僖公兴师与齐桓讨难当也】春秋有道守在四夷【师古曰春秋左氏传昭三十二年楚嚢瓦为令尹城郢沈尹戍曰古者天子守在四夷言徳及逺】久矣夷狄之为患也故自汉兴忠言嘉谋之臣曷尝不运筹策相与争于庙堂之上乎高祖时则刘敬吕后时樊哙季布孝文时贾谊鼂错孝武时王恢韩安国朱买臣公孙董仲舒人持所见各有同异然总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始也自汉兴以至于今旷世歴年多于春秋其与匈奴有修文而和亲之矣有用武而克伐之矣有卑下而承事之矣【师古曰下音胡亚反】有威服而臣畜之矣诎伸异变强弱相反是故其详可得而言也昔和亲之论发于刘敬是时天下初定新遭平城之难故从其言约结和亲赂遗单于冀以救安边境孝惠高后时遵而不违匈奴寇盗不为衰止而单于反以加骄倨逮至孝文与通关市妻以汉女増厚其赂嵗以千金而匈奴数背约束邉境屡被其害是以文帝中年赫然发愤遂躬戎服亲御鞍马从六郡良家材力之士【师古曰六郡谓陇西天水安定北郡上郡西河也其安定天水西河武帝所置耳史本其上地而追言也】驰射上林讲习战陈聚天下精兵军于广武顾问冯唐与论将帅喟然叹息思古名臣此则和亲无益已然之明效也仲舒亲见四世之事犹复欲守旧文颇増其约以为义动君子利动贪人如匈奴者非可以仁义说也【师古曰此说谓劝谕】独可说以厚利结之于天耳【师古曰此说读曰恱】故与之厚利以没其意【师古曰没溺也】与盟于天以坚其约质其爱子以累其心【师古曰累音力瑞反】匃奴虽欲展转奈失重利何柰欺上天何柰杀爱子何【师古曰展转谓移动其心】夫赋敛行赂不足以当三军之费城郭之固无以异于贞士之约【晋灼曰坚城固守不胜遣贞士为和亲之约也】而使邉城守境之民父兄缓带稚子咽哺【师古曰咽吞也哺谓所食在口者也咽音宴哺音捕】胡马不窥于长城而羽檄不行于中国不亦便于天下乎察仲舒之论考诸行事乃知其未合于当时而有阙于后世也当孝武时虽征伐克获而士马物故亦畧相当虽开河南之野建朔方之郡亦弃造阳之北九百余里匃奴人民每来降汉单于亦輙拘留汉使以相报复【师古曰复音扶目反】其桀骜尚如斯【师古曰骜与傲同】安肯以爱子而为质乎此不合当时之言也若不置质空约和亲是袭孝文既徃之悔而长匈奴无已之诈也【师古曰袭重也重叠为其事】夫边城不选守境武略之臣修障隧备塞之具厉长防劲弩之械恃吾所以待边冦而务赋敛于民逺行货赂割剥百姓以奉冦讐信甘言守空约而几胡马之不窥不已过乎【师古曰几读曰兾】至孝宣之世承武帝奋击之威直匈奴百年之运【师古曰直当也】因其壊乱几亡之阸【师古曰几近也音钜依反】权时施宜覆以威徳然后单于稽首臣服遣子入朝三世称藩賔于汉庭是时边城晏闭牛马布野【师古曰晏晚也】三世无犬吠之警菞庶亡干戈之役【师古曰菞古黎字】后六十余载之间遭王莽簒位始开边隙单于由是归怨自絶莽遂斩其侍子边境之祸构矣故呼韩邪始朝于汉汉议其仪而萧望之曰戎狄荒服言其来服荒忽无常时至时去宜待以客礼让而不臣如其后嗣逃窜伏【师古曰古眉字】使于中国不为叛臣及孝元时议罢守塞之备侯应以为不可可谓盛不忘衰安必思危逺见识微之明矣至单于咸弃其爱子昧利不顾【师古曰昧贪也音妹】侵掠所获嵗钜万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而媮恃一时之事者未可以经逺也【师古曰媮与偷同】若乃征伐之功秦汉行事严尤论之当矣故先王度土中立封畿【师古曰度音大各反中音竹仲反】分九州列五服【师古曰九州五服解并在前】物土贡制外内【师古曰物土贡者各因其土所生之物而贡之也制外内谓五服之差逺近异制】或修刑政或昭文徳逺近之埶异也是以春秋内诸夏而外夷狄【师古曰春秋成十五年诸侯防呉于钟离公羊传曰曷为殊防呉外也曷为外春秋内中国而外诸夏内诸夏而外夷狄也】夷狄之人贪而好利被发左衽人面兽心其与中国殊章服异习俗饮食不同言语不通辟居北垂塞露之野【师古曰辟读曰僻】逐草随畜射猎为生隔以山谷雍以沙幕【师古曰雍读曰壅】天地所以絶外内也是故圣王禽兽畜之不与约誓不就攻伐约之则费赂而见欺攻之则劳师而招冦其地不可耕而食也其民不可臣而畜也是以外而不内疎而不戚【师古曰戚近也】政教不及其人正朔不加其国来则惩而御之去则备而守之【师古曰惩谓使其创乂】其慕义而贡献则接之以礼让羁縻不絶使曲在彼盖圣王制御蛮夷之常道也
　　賛西南夷两粤朝鲜
　　楚粤之先歴世有土及周之衰楚地方五千里而句践亦以粤伯【师古曰伯读曰霸】秦灭诸侯唯楚尚有滇王汉诛西南夷独滇复宠及东粤灭国迁众繇王居股等犹为万戸侯三方之开皆自好事之臣故西南夷发于唐防司马相如两粤起严助朱买臣朝鲜由涉河遭世富盛动能成功然已勤矣【师古曰已甚也言其事甚勤劳】追观太宗填抚尉佗【师古曰言文帝以恩徳安抚之也填音竹刃反】岂古所谓招携以礼懐逺以徳者哉【师古曰春秋左氏传僖七年诸侯盟于甯母管仲言于齐侯曰臣闻之招以礼懐逺以徳携谓离贰者也懐来也言有离贰者则招集之恃险逺者则懐来之也故賛引之】
　　賛西域
　　孝武之世图制匈奴患其兼从西国结党南羌【师古曰图谋也从音子容反】乃表河曲列西郡开玉门通西域以断匈奴右臂隔絶南羌月氏单于失援由是逺遁而幕南无王庭遭值文景黙养民五世天下殷富财力有余士马彊盛故能睹犀布瑇瑁则建珠崖七郡【师古曰瑇音代瑁音妹】感枸酱竹杖则开牂柯越嶲【师古曰枸音矩】闻天马蒲萄则通大宛安息自是之后明珠文甲通犀翠羽之珍盈于后宫【如淳曰文甲即瑇瑁也通犀中央色白通两头】蒲梢龙文鱼目汗血之马充于黄门【孟康曰西骏马名也师古曰稍马音所交反】钜象师子猛犬大雀之羣食于外囿【师古曰巨亦大】殊方异物四面而至于是广开上林穿昆明池营千门万戸之宫立神明通天之台兴造甲乙之帐【师古曰其数非一以甲乙次第名之也】落以随珠和璧【师古曰落与络同】天子负黼依袭翠被冯玉几而处其中【师古曰依读曰扆如小屏风而画为黼文也白与黑谓之黼又为斧形袭重衣也被咅皮义反】设酒池肉林以飨四夷之客作巴俞都卢海中砀极漫衍鱼龙角觝之戯以观视之【晋灼曰都卢国名也李奇曰都卢体轻善縁者也砀极乐名也师古曰巴人巴州人也俞水名今渝州也巴俞之人所谓賨人也劲锐善舞本从高祖定三秦冇功高祖喜观其舞因令乐人习之故有巴俞之乐漫衍者即张衡西京赋所云巨兽百寻是为漫延者也鱼龙者为舍利之兽先戯于庭极毕乃入殿前激水化成比日鱼跳跃潄水作雾障日毕化成黄龙八丈出水敖戯于庭炫耀日光西京赋云海鳞变而成龙即为此色也俞音逾砀音大浪反衍音弋战反视读曰示观示者视之令观也】及赂遣赠送万里相奉师旅之费不可胜计至于用度不足乃防酒酤筦盐铁铸白金造皮币筭至车舩租及六畜民力屈财用竭【师古曰屈音其勿反】因之以凶年冦盗并起道路不通直指之使始出衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉且通西域近有龙堆逺则葱岭身热头痛县度之阸淮南杜钦扬雄之论皆以为此天地所以界别区域絶外内也书曰西戎即序【师古曰禹贡之辞也序次也】禹既就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜罽而不能统率与之进退与汉隔絶道里又逺得之不为益弃之不为损盛徳在我无取于彼故自建武以来西域思汉威徳咸乐内属唯其小邑鄯善车师界迫匈奴尚为所拘而其大国莎车于阗之属数遣使置质于汉愿请属都防圣上逺览古今因时之宜羁縻不絶辞而未许虽大禹之序西戎周公之让白雉太宗之郤走马义兼之矣亦何以尚兹【师古曰西戎即序注已见前昔周公相成王越裳氏重九译而献白雉成王问周公公曰徳不加马则君子不飨其质政不施焉则君子不臣其逺吾何以获此物也译曰吾受命国之黄耇曰久矣天之无烈风雨雷也意中国有圣人乎盍徃朝之然后归之王称先王之神所致以荐宗庙太宗汉文帝也郤走马谓有人献千里马不受还之赐道路费也孝子道徳经曰天下有道郤走马以粪故賛引也】
　　賛外戚
　　易着吉凶而言谦盈之效天地鬼神至于人道靡不同之【师古曰易谦卦曰天道亏盈而益谦地道变盈而流谦鬼神害盈而福谦人道恶盈而好谦】夫女宠之兴繇至微而体至尊【师古曰繇与由同】穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者唯文景武帝太后及卭成后四人而已至如史良娣王悼后许恭哀后身皆夭折不辜而家依托旧恩不敢纵恣是以能全其余大者夷灭小者放流乌嘑鉴兹行事变亦备矣
　　賛王莽
　　王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者邪【师古曰论语载孔子对子张之言也不仁之人假仁者之色而所行则违之朋党比周故能在家在国皆有名誉故賛引之】莽既不仁而有佞邪之材又乘四父歴世之权遭汉中微国统三絶而太后寿考为之宗主故得肆其奸慝以成簒盗之祸【师古曰肆放也极也】推是言之亦天时非人力之致矣及其窃位南面处非所据颠覆之埶险于桀纣而莽晏然自以黄虞复出也乃始恣睢奋其威诈【师古曰睢音呼季反】滔天虐民穷凶极恶【师古曰滔漫也】毒流诸夏乱延蛮貉犹未足逞其欲焉是以四海之内嚣然丧其乐生之心【师古曰嚣然众口愁貌也音五高反】中外愤怨逺近俱发城池不守支体分裂遂令天下城邑为虚【师古曰虚读曰墟】丘垅发掘害徧生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六艺以文奸言【师古曰以六经之事文饰奸言】同归殊涂俱用灭亡皆炕龙絶气非命之运【服防曰易曰亢龙有悔谓无徳而居高位也苏林曰非命非天命之命也】紫色防声余分闰位【应劭曰紫间色防邪音也服防曰言莽不得正王之命如嵗月之余分为闰也师古曰防者乐之淫声非正曲也近之学者便谓防之鸣已失其义又欲改此賛防声为蝇声引诗匪鸡则鸣苍蝇之声尢穿凿矣】圣王之驱除云尔【苏林曰圣王光武也为光武驱除也师古曰言驱逐蠲除以待圣人也】
　　右三传史汉褒贬之辞
　　议论十
　　刘歆移太常博士书【歆欲建立左氏春秋及毛诗逸礼古文尚书皆列于学官哀帝今歆与五经博士讲论其义诸博士或不肯置对歆因移书让之】
　　昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自卫反鲁然后乐正雅颂乃得其所修易序书制作春秋以纪帝王之道及夫子没而微言絶七十子终而大义乖重遭战国弃笾豆之礼理军旅之阵孔氏之道抑而孙呉之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故晁错从伏生受尚书尚书初出于屋壁朽折散絶今其书见在时师传读而已诗始萌芽【师古曰言若草木之初生】天下众书徃徃颇出皆诸子传说犹广立于学官为置博士在汉朝之儒唯贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而讃之故诏书称曰礼壊乐崩书缺简脱朕甚闵焉时汉兴已七八十年离于全经固已逺矣及鲁恭王壊孔子宅欲以为宫而得古文于壊壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通臧于秘府伏而未发孝成皇帝闵学残文缺稍离其真乃陈发袐臧校理旧文得此三事【按三事谓左氏春秋古文尚书逸礼也】以考学官所传经或脱简传或间编【师古曰脱简遗失之间编谓旧编烂絶就更次之前后错乱也】博问民间则有鲁国桓公赵国贯公胶东庸生之遗学与此同抑而未施此乃有识者之所惜闵士君子之所嗟痛也徃者缀学之士不思废絶之阙苟因陋就寡分文析字烦言碎辞学者罢老且不能究其一艺信口说而背传记是末师而非徃古至于国家将有大事若立辟雍封禅巡狩之仪则幽防而莫知其原犹欲保残守缺挟恐见破之私意而无从善服义之公心或懐妒嫉不考情实雷同相从随声是非抑此三学以尚书为备【臣瓉曰当时学者谓尚书唯有二十八篇不知本存百篇也】谓左氏为不传春秋岂不哀哉今圣上徳通神明继统扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉防衔命将以辅弱扶微与二三君子比意同力冀得废遗【师古曰比合也经蓺有废遗者冀得兴立之也】今则不然深闭固距而不肯试猥以不诵絶之【师古曰猥茍也茍不诵习之而欲絶去此学】欲以杜塞余道絶灭微学夫可与乐成难与虑始此乃众庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂苟而已哉夫礼失求之于野古文不犹愈于野乎徃者博士书有欧阳春秋公羊易则施孟然孝宣皇帝犹广立谷梁春秋梁丘易大小夏侯尚书义虽相反犹并置之何则与其过而废之也宁过而立之传曰文武之道未坠于地在人贤者识其大者不贤者识其小者今此数家之言所以兼包大小之义岂可偏絶哉若必专已守残党同门妒道真【师古曰党同师之学妬道蓺之真也】违明诏失圣意以陷于文吏之议甚为二三君子不取也【其言甚切诸儒皆怨恨是时名儒光禄大夫龚胜以歆移书上疏深自罪责愿乞骸骨罢及儒者师丹为大司空亦大怒奏歆改乱旧章非毁先帝所立上曰歆欲广道术亦何以为非毁哉歆由是忤执政大臣为众儒所讪惧诛求出补吏为河内大守以宗室不宜典三河徙守五原后复转在涿郡歴三郡守数年以病免官○按此书则汉于六经残缺之余收拾补完其功盖不少也】
　　韩愈重荅张籍书
　　吾子不以愈无似意欲推而纳诸圣贤之域拂其邪心増其所未高谓愈之质有可以至于道者浚其源导其所归溉其根将食其实此盛徳者之所辞让况于愈者哉抑其中有宜复者故不可遂已昔者圣人之作春秋也既深其文辞矣然犹不敢公传道之口授弟子至于后世然后其书出焉其所以虑患之道防也今夫二氏之所宗而事之者下乃公卿辅相吾岂敢昌言排之哉【乃或作及○今按此言其下者犹是公卿辅相盖防词以见上自天子亦宗事二氏之意】择其可语者诲之犹时与吾悖其声哓哓若遂成其书则见而怒之者必多矣必且以我为狂为惑其身之不能恤书于吾何有夫子圣人也且曰自吾得子路而恶声不入于耳其余辅而相者周天下犹且絶粮于陈畏于匡毁于叔孙奔走于齐鲁宋卫之郊其道虽尊其穷也亦甚矣赖其徒相与守之卒有立于天下向使独言之而独书之其存也可兾乎今夫二氏行乎中土也盖六百年有余矣其植根固其流波漫非所以朝令而夕禁也自文王没武王成康相与守之礼乐皆在及乎夫子未久也自夫子而及乎孟子未久也自孟子而及乎杨雄亦未久也然犹其勤若此其困若此而后能有所立吾其可易而为之哉其为也易则其传也不逺故余所以不敢也然观古人得其时行其道则无所为书书者皆所为不行乎今而行乎后世者也今吾之得吾志失吾志未可知竢五六十为之未失也天不欲使兹人有知乎则吾之命不可期如使兹人有知乎非我其谁哉其行道其为书其化今其传后必有在矣吾子其何遽戚戚于吾所为哉前书谓吾与人商论不能下气若好胜者然虽诚有之抑非好已胜也好已之道胜也非好已之道胜也已之道乃夫子孟轲杨雄所传之道也若不胜则无以为道吾岂敢避是名哉夫子之言曰吾与回言终日不违如愚则其与众人辩也有矣駮杂之讥前书尽之吾子其复之昔者夫子犹有所戏诗不云乎善戏谑兮不为虐兮记曰张而不弛文武不能也恶害于道哉吾子其未之思乎【能宇方本作为方云考之记实曰张而不弛文武不能也弛而不张文武不为也则此为字当作能字乃是但李本云论衡甞引此以辟董仲舒不窥圉事正作为字疑公自用论衡非戴礼也今按作为无理必有脱误不然不应舍前汉有理之礼记而信后汉无理之论衡也况公明言记曰而无论衡之云且又安知论衡之不误哉】孟君将有所适思与吾子别庶几一来
　　与孟简书
　　愈白行官自南廻过吉州得吾兄二十四日手书数畨忻悚兼至未审入秋来眠食何似伏惟万福来示云有人传愈近少信奉释氏此传之者妄也潮州时有一老僧号大颠颇聪明识道理逺地无可与语者故自山召至州郭留十数日实能外形骸以理自胜不为事物侵乱与之语虽不尽解要自胷中无滞碍以为难得因与徃来【要自至难得以下十一字诸本皆如此方从阁杭蜀本删胷中无滞碍五字自又或作且○今按此书称许大颠之语多为后人妄意隐避删节太过故多脱畧失其正意如上两条犹无大利害若此语中删去五字则要自以为难得一句不复成文理矣盖韩公之学见于原道者虽有以识夫大用之流行而于本然之全体则疑其有所未睹且于日用之间亦未见其有以存养省察而体之于身也是以虽其所以自任者不为不重而其平生用力深处终不离乎文字言语之工至其好乐之私则又未能卓然有以自防于流俗所与游者不过一时之文士其于僧道则亦仅得毛干畅观灵惠之流耳是其身心内外所立所资不越乎此亦何所据以为息邪距诐之本而充其所以自任之心乎是以一旦放逐憔悴亡聊之中无复平日饮博过从之乐方且欝欝不能自遣而卒然见夫瘴海之濵异端之学乃有能以义理自胜不为事物侵乱之人与之语虽不尽解亦岂不足以荡涤情累而暂空其滞碍之懐乎然则凡此称誉之言自不必讳而于公所谓不求其福不畏其祸不学其道者初亦不相妨也虽然使公于此能因彼稊稗之有秋而悟我黍稷之未熟一旦飜然反求诸身以尽圣贤之蕴则所谓以理自胜不为外物侵乱者将无复羡于彼而吾之所以自任者益恢乎其有余地矣岂不伟哉】及祭神至海上遂造其庐及来袁州留衣服为别乃人之情非崇信其法求福田利益也孔子云丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从夷狄之教以求福利也诗不云乎恺悌君子求福不回传又曰不为威惕不为利疚假如释氏能与人为祸祟非守道君子之所惧也况万万无此理【祟或作福】且彼佛者果何人哉其行事类君子邪小人邪若君子也必不妄加祸于守道之人如小人也其身已死其鬼不灵天地神祗昭布森列非可诬也又肯令其鬼行胷臆作威福于其间哉进退无所据而信奉之亦且惑矣【或作非大惑欤】且愈不助释氏而排之者其亦有说孟子云今天下不之杨则之墨杨墨交乱而圣贤之道不明则三纲沦而九法斁礼乐崩而夷狄横几何其不为禽兽也故曰能言距杨墨者皆圣人之徒也【子下或有有字或复出圣贤之道不明六字】杨子云云古者杨墨塞路孟子辞而辟之廓如也【云或作曰】夫杨墨行正道废且将数百年以至于秦卒灭先王之法烧除其经坑杀学士天下遂大乱【其经或作经书或下有书字】及秦灭汉兴且百年尚未知修明先王之道其后始除挟书之律稍求亡书招学士经虽少得尚皆残缺十亡二三故学士多老死新者不见全经不能尽知先王之事各以所见为守分离乖隔不合不公二帝三王羣圣人之道于是大壊后之学者无所寻逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补然赖其言而今学者尚知宗孔氏崇仁义贵王贱霸而已其大经大法皆亡灭而不救壊烂而不收所谓存十一于千百安在其能廓如也然向无孟氏则皆服左衽而言侏离矣故愈尝推尊孟氏以为功不在禹下者为此也汉氏已来羣儒区区修补百孔千疮随乱随失其危如一髪引千钧緜緜延延寖以微灭于是时也而唱释老于其间鼓天下之众而从之呜呼其亦不仁甚矣释老之害过于杨墨韩愈之贤不及孟子孟子不能救之于未亡之前而韩愈乃欲全之于已壊之后呜呼其亦不量其力且见其身之危莫之救以死也虽然使其道由愈而粗传虽灭死万万无恨天地鬼神临之在上质之在傍又安得因一摧折自毁其道以从于邪也籍湜辈虽屡指教不知果能不叛去否辱吾兄眷厚而不获承命惟増慙惧死罪死罪愈再拜
　　荅陈生书
　　愈白陈生足下今之负名誉享显荣者在上位几人足下求速化之术不于其人乃以访愈是所谓借聴于聋求道于盲虽其请之勤勤教之云云未有见其得者也【或无有字○今按有字或当在此句其字下】愈之志在古道又甚好其言辞观足下之书及十四篇之诗亦云有志于是矣而其所问则名所慕则科故愈疑于其对焉虽然厚意不可虚辱聊为足下诵其所闻盖君子病乎在已而顺乎在天待已以信而事亲以诚所谓病乎在已者仁义存乎内彼圣贤者能推而广之而我蠢焉为众人【蠢焉或作蠢然】所谓顺乎在天者贵贱穷通之来平吾心而随顺之不以累于其初【谓下阁杭本无顺字非是】所谓待已以信者已果能之人曰不能勿信也已果不能人曰能之勿信也孰信哉信乎已而已矣【方从阁杭夲无果不至信也十字文録并上已字亦无○今按此阁杭本之谬全无文理而方信之误矣】所谓事亲以诚者尽其心不夸于外先乎其质而后乎其文者也【后上或有而字】尽其心不夸于外者不以已之得于外者为父母荣也名与位之谓也先乎其质者行也后乎其文者饮食防甘以其外物供养之道也【行上或有文字防甘或作甘防道下或有者字非是】诚者不欺之名也待于外而后为养薄于质而厚于文斯其不类于欺欤果若是子之汲汲于科名以不得进为亲之羞者惑也速化之术如是而已古之学者惟义之问诚将学于大学愈犹守是说而竢见焉【犹或作独见下或有知字方云见胡甸切公时为博士也】愈白
　　与卫中行书
　　大受足下辱书为赐甚大然所称道过盛岂所谓诱之而欲其至于是欤不敢当不敢当其中择其一二近似者而窃取之则于交友忠而不反于背面者少似近焉亦其心之所好耳行之不倦则未敢自谓能尔也不敢当不敢当至于汲汲于富贵以救世为事者皆圣贤之事业知其智能谋力能任者也如愈者又焉能之始相识时方甚贫衣食于人其后相见于汴徐二州仆皆为之从事日月有所入比之前时丰约百倍足下视吾饮食衣服亦有异乎然则仆之心或不为此汲汲也其所不忘于仕进者亦将小行乎其志耳此未易遽言也凡祸福吉凶之来似不在我惟君子得祸为不幸而小人得祸为恒君子得福为恒而小人得福为幸以其所似有以取之也必曰君子则吉小人则凶者不可也贤不肖存乎已贵与贱祸与福存乎天名声之善恶存乎人存乎已者吾将勉之存乎天存乎人者吾将任彼而不用吾力焉其所守者岂不约而易行哉足下曰命之穷通自我为之吾恐未合于道足下徴前世而言之则知矣若曰以道徳为已任穷通之来不接吾心则可也穷居荒凉草树茂宻出无驴马因与人絶一室之内有以自娱足下喜吾复脱祸乱不当安安而居迟迟而来也
　　柳宗元荅周巢书
　　奉二月九日书所以抚教甚具无以加焉丈人用文雅从知己日以惇大府之政甚适东西来者皆曰海上多君子周为倡焉敢再拜称贺宗元以罪大摈废居小州与囚徒为朋行则若带纒索处则若关桎梏彳亍而无所趋拳拘而不能肆槁焉若枿隤焉若璞其形固若是则其中者可得矣然犹未尝肯道鬼神等事今丈人方盛誉山泽之癯者以为寿且神其道若与尧舜孔子似不相类焉何哉又曰饵药可以久寿将分以见与固小子之所不欲得也甞以君子之道处焉则外愚而内益智外讷而内益辩外柔而内益刚出焉则外内若一而时动以取其宜当而生人之性得以安圣人之道得以光获是而中虽不至耉老其道寿矣今夫山泽之癯于我无有焉视世之乱若理视人之害若利视道之悖若义我寿而生彼夭而死固无动其肺肝焉昧昧而趋屯屯而居浩然若有余掘草烹石以私其筋骨而日以益愚他人莫利已独以愉若是者愈千百年滋所谓天也又何以为高明之图哉宗元始者讲道不笃以防世显利动获大僇用是奔窜禁锢为世之所诟病凡所设施皆以为戾从而吠者成羣已不能明而况人乎然茍守先圣之道由大中以出虽万受摈弃不更乎其内大都类徃时京城西与丈人言者愚不能改亦欲丈人固往时所执推而大之不为方士所惑仕虽未达无防生人之患则圣人之道幸甚其必有陈矣
　　与杨诲之第二书
　　张操来致足下四月十八日书始复去年十一月书言说车之说及亲戚相知之道是二者吾于足下固具焉不疑又何逾嵗时而乃克也徒亲戚不过欲其勤读书决科求仕不为大过如斯已矣告之而不更则忧忧则思复之复之而又不更则悲悲则怜之何也戚也安有以尧舜孔子所传者而往责焉者哉徒相知则思责以尧舜孔子所传者就其道施于物斯已矣告之而不更则疑疑则思复之复之而又不更则去之何也外也安有以忧悲且怜之之志而强役焉者哉吾于足下固具是二道虽百复之亦将不已况一二敢怠于言乎仆之言车也以内可以守外可以行其道今子之说曰柔外刚中子何取于车之疏耶果为车柔外刚中则未必不为车果为人柔外刚中则未必不为恒人夫刚柔无常位皆宜存乎中有召焉者在外则出应之应之咸宜谓之时中然后得名为君子必曰外恒柔则遭夹谷武子之台及为蹇蹇匪躬以格君心之非庄以莅乎人君子其不克欤中恒刚则当下气怡色济济切切哀矜淑问之事君子其卒病欤吾以为刚柔同体应变若化然后能志乎道也今子之意近是也其号非也内可以守外可以行其道吾以为至矣而子不欲焉是吾所以惕惕然忧且疑也今将申告子以古圣人之道书之言尧曰允恭克让言舜曰温恭允塞禹闻善言则拜汤乃改过不恡高宗曰啓乃心沃朕心惟此文王小心翼翼日昃不暇食坐以待旦武王引天下诛纣而代之位其意宜肆而曰予小子不敢荒宁周公践天子之位握发吐哺孔子曰言忠信行笃敬其弟子言曰夫子温良恭俭让以得之今吾子曰自度不可能也然则自尧舜以下与子果异类邪乐放弛而愁检局虽圣人与子同圣人能求诸中以厉乎已久则安乐之矣子则肆之其所以异乎圣者在是决也若果以圣与我异类则自尧舜以下皆宜纵目卬鼻四手八足鳞毛羽鬛飞走变化然后乃可苟不为是则亦人耳而子举将外之邪若然者圣自圣贤自贤众人自众人咸任其意又何以作言语立道理千百年天下传道之是皆无益于世独遗好事者藻缋文字以矜世取誉圣人不足重也故曰中人以上可以语上唯上智与下愚不移吾以子近上智今其言曰自度不可能也则子果不能为中人以上邪吾之忧且疑者以此凡儒者之所取大莫尚孔子孔子七十而纵心彼其纵之也度不逾距而后纵之今子年有几自度果能不逾矩乎而遽乐于纵也傅说曰唯狂克念作圣今夫狙猴之处山呌呼跳梁其轻躁狠戾异甚然得而絷之未半日则定坐求食唯人之为制其或优人得之加鞭棰狎而扰焉跪起趋走咸能为人所为者未有一焉狂奔掣顿踣自絶故吾信夫狂之为圣也今子有贤人之资反不肯为狂之克念者而曰我不能舍子其孰能乎是孟子之所谓不为也非不能也凡吾之致书为说车皆圣道也今子曰我不能为车之说但当则法圣道而内无愧乃可长久呜呼吾车之说果不为圣道邪吾以内可以守外可以行其道告子今子曰我不能翦翦拘拘以同世取荣吾岂教子为翦翦拘拘者哉子何考吾说车之不详也吾之所云者其道自尧舜禹汤高宗文王武王周公孔子皆由之而子不谓圣道抑以吾为与世同波工为翦翦拘拘者以是教已固迷吾文而悬定吾意甚不然也圣人不以人废言吾虽少时与世同波然未甞翦翦拘拘也又子自言处众中偪则扰攘欲弃去不敢犹勉强与之居苟能是何以不克为车之说邪忍污杂嚣哗尚可恭其体貌逊其言辞何故不可吾之说吾未甞为佞且伪其防在于恭寛逊让以售圣人之道及乎人如斯而已矣尧舜之让禹汤高宗之戒文王之小心武王之不敢荒寕周公之吐握孔子之六十九未甞纵心彼七八圣人者所为若是岂恒愧于心乎慢其貌肆其志茫洋而后言偃蹇而后行道人是非不顾齿颊人皆心非之曰是礼不足者甚且见骂如是而心反不愧邪圣人之礼让其且为伪乎为佞乎今子又以行险为车之罪夫车之为道岂乐行于险邪度不得已而至于险期勿败而已耳夫君子亦然不求险而利也故曰危邦不入乱邦不居国无道其黙足以容不幸而及于危乱期勿祸而已耳且子以及物行道为是耶非耶伊尹以生人为已任管仲舋浴以伯济天下孔子仁之凡君子为道舍是宜无以为大者也今子书数千言皆未及此则学古道为古辞尨然而措于世其卒果何为乎是之不为而甘罗终军以为慕弃大而録小贱本而贵末夸世而钓奇苟求知于后世以圣人之道为不若二子仆以为过矣彼甘罗者左右反覆得利弃信使秦背燕之亲已而反与赵合以致危于燕天下是以益知秦无礼不信视函谷关若虎豹之窟罗之徒实使然也子而慕之非夸世欤彼终军者诞谲险薄不能以道匡汉主好战之志视天下之劳若观蚁之移穴翫而不戚人之死于胡越者赫然千里不能谏而又耸踊之已则决起奋怒掉强越挟淫夫以媒老妇欲蛊夺人之国智不能防而俱死焉是无异卢狗之遇嗾呀呀而走不顾险阻唯嗾者之从何无已之心也子而慕之非钓奇欤二小子之道吾不欲吾子言之孔子曰是闻也非达也使二小子及孔子氏曽不得与于琴张牧皮狂者之列是固不宜以为的也且吾子之要于世者处耶出耶主上以圣明进有道兴大化枯槁伏匿缧锢之士皆思踊跃洗沐期辅尧舜万一有所不及丈人方用徳艺达于邦家为大官以立于天下吾子虽欲为处何可得也则固出而已矣将出于世而仕未二十而任其心吾为子不取也冯妇好搏虎卒为善士周处狂横一旦改节皆老而自克今子素善士年又甚少血气未定而忽欲为阮咸嵇康之所为守而不化不肯入尧舜之道此甚未可也吾意足下所以云云者恶佞之尤而不恱于恭耳观过而知仁弥见吾子之方其中也其乏者独外之圆耳屈子曰惩于羮者而吹虀吾子其类是欤佞之恶而恭反得罪圣人所贵乎中者能时其时也苟不适其道则肆与佞同山虽高水虽下其为险而害也要之不异足下当取吾说车申而复之非为佞而利于险也明矣吾子恶乎佞而恭且不欲今吾又以圆告子则圆之为号固子之所宜甚恶方于恭也又将千百焉然吾所谓圆者不如世之突梯茍冒以矜利乎已者也固若轮焉非特于可进也锐而不滞亦将于可退也安而不挫欲如循环之无穷不欲如转丸之走下也干健而运离丽而行夫岂不以圆克乎而恶之也吾年十七求进士四年乃得举二十四求博学宏词科二年乃得仕其间与恒人为羣辈数十百人当时志气类足下时遭讪骂诟辱不为之面则为之背积八九年日思摧其形锄其气虽甚自折挫然已得号为狂疎人矣及为蓝田尉留府庭旦暮走谒于大官堂下与卒伍无别居曹则俗吏满前更说买卖商算赢缩又二年为此度不能去益学老子和其光同其尘虽自以为得然已得号为轻薄人矣及为御史郎官自以登朝廷利害益大愈恐惧思欲不失色于人虽戒励加切然卒不免为连累废逐犹以前时遭狂疎轻薄之号既闻于人为恭让未洽故罪至而无所明之到永州七年矣蚤夜惶惶追思咎过往来甚熟讲尧舜孔子之道亦熟益知出于世者之难自任也今足下未为仆向所陈者宜乎欲任已之志此与仆少时何异然循吾向所陈者而由之然后知难耳今吾先尽陈者不欲足下如吾更讪辱被称号已不信于世而后知慕中道费力而多害故勤勤焉云尔而不已也子其详之熟之无徒为烦言往复幸甚又所言书意有不可者今仆专专为掩匿覆盖之慎勿与不知者道此又非也凡吾与子往复皆为言道道固公物非可私而有假令子之言非是则子当自求暴扬之使人皆得刺列卒采其可者以正乎已然后道可显达也今乃专欲覆盖掩匿是固自任其志而不求益者之为也士传言庶人谤于道子产之郷校不毁独何如哉君子之过如日月之蚀又何盖乎是事吾不能奉子之教矣幸悉之足下所为书言文章极正其辞奥雅后来之驰于是道者吾子且为蒲捎駃騠何可当也其说韩愈处甚好其他但用庄子国语文字太多反累正气果能遗是则大善矣忧闵废锢悼籍田之罢意思恳恳诚爱我厚者吾自度罪大敢以是为欣且戚耶但当把锄荷臿决溪泉为圃以给茹其隟则浚沟池艺树木行歌坐钓望青天白云以此为适亦足老死无戚戚者时时读书不忘圣人之道已不能用有我信者则以告之朝廷更宰相来政令益修丈人日夕还北阙吾待子郭南亭上期口言不久矣至是当尽吾说今因道人行粗道大防如此【按説车词义不皆粹然大防不外是矣书辞颇汗漫以其间多名言故取之】
　　与刘禹锡论周易九六说书
　　见与董生论周易九六义取老而变以为毕中和承一行僧得此说异孔頴达疏而以为新奇彼毕子董子何肤末于学而遽云云也都不知一行僧承韩氏孔氏说而果以为新奇不亦可笑矣哉韩氏注干之策二百一十有六曰干一爻三十有六策则是取其过揲四分而九也坤之防一百四十有四曰坤一爻二十四策则是取其过揲四分而六也孔頴达等作正义论云九六有二义其一者曰阳得兼隂隂不得兼阳其二者曰老阳数九老隂数六二者皆变用周易以变者占郑注易亦称以变者占故云九六也所以老阳九老隂六者九过揲得老阳六过揲得老隂此具在正义干篇中周简子之说亦若此而又详备何毕子董子之不眎其书而妄以口承之也君子之学将有以异也必先究穷其书究穷而不得焉乃可以立而正也今二子尚未能读韩氏注孔氏正义是见其道聴途说者又何能知所谓易者哉足下取二家言观之则见毕子董子肤末于学而遽云云也足下所为书非元凯兼三易者则诺若曰孰与頴达着则此说乃頴达说也非一行僧毕子董子能有异者也无乃即其谬而承之者欤观足下出入筮数考校左氏今之世罕有如足下求易之悉者也然务先穷昔人书有不可者而后革之则大善谨之勿遽宗元白
　　韩愈送文畅序
　　人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎【之名或作其名而是或作则是】杨子云称在门墙则挥之在夷狄则进之吾取以为法焉浮屠师文畅喜文章其周游天下凡有行必请于搢绅先生以求咏謌其所志贞元十九年春将行东南柳君宗元为之请解其装得所得叙诗累百余篇非至笃好其何能致多如是邪惜其无以圣人之道告之者而徒举浮屠之说赠焉夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物事为之盛其心有慕焉【事为或作礼乐心下或有必字】拘其法而未能入故乐闻其说而请之如吾徒者宜当告之以二帝三王之道日月星辰之行天地之所以着鬼神之所以幽人物之所以蕃江河之所以流而语之不当又为浮屠之说而渎告之也【行上或有所以字江河方作河江渎告之方无渎之二字】民之初生固若禽兽夷狄然圣人者立然后知宫居而粒食亲亲而尊尊生者养而死者藏【粒或作谷】是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之邪【为下或有之字】夫鸟俛而啄仰而四顾夫兽深居而简出惧物之为已害也犹且不脱焉弱之肉彊之食【脱或作免】今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为者惑也恱乎故不能即乎新者弱也知而不以告人者不仁也告而不以实者不信也余既重柳请又嘉浮屠能喜文辞于是乎言【按栁文送僧浩初序儒者韩退之与余善尝病余嗜浮屠言訾余与浮屠游近陇西李生础自东都来退之又寓书罪余且曰见送元生序不斥浮图浮图诚有不可斥者徃徃与易论语合诚乐之其于性情奭然不与孔子异道退之好儒未能过杨子杨子之书于庄墨申韩皆有取焉浮图者反不及庄墨申韩之怪僻险贼耶曰以其夷也果不信道而斥焉以夷则将友恶来盗跖而贱季札由余乎非所谓去名求实者矣吾之所耴者与易论语合虽圣人复生不可得而斥也退之所罪者其迹也曰髠而缁无夫妇父子不为耕农蚕桑而活乎人若是虽吾亦不乐也退之忿其外而遗其中是知石而不知韫玉也吾之所以嗜浮图之言以此与其人游者非必能通其言也且凡为其道者不变官不争能乐山水而嗜安闲者为多吾病世之逐逐然唯印组为务以相轧也则舎是其焉从吾之好与浮图游以此今浩初闲其性安其情读其书通易论语唯山水之乐有文而文之又父子咸为其道以养而居洎焉而无求则其贤于为庄墨申韩之言而逐逐然唯印组为务以相轧者其亦逺矣李生础与浩初又善今之往也以吾言示之因北人寓退之视何如也韩栁并称而其道不同如此故附见焉以上论理】
　　庶子王生予盖寛饶书【寛饶传宣帝擢为司校尉刺举无所回避小大輙举所劾奏众多廷尉处其法半用半不用公卿贵戚及郡国吏繇使至长安皆恐惧莫敢犯禁京师为清寛饶为人刚直高节志在奉公身为司子常步行自戍北邉公廉如此然深刻喜陷害人在位及贵戚人与为怨又好言事刺讥好犯上意上以其儒者优容之然亦不得迁同列后进或至九卿寛饶自以行清能高有益于国而为凡庸所越愈失意不快数上疏谏争太子庶子王生高寛饶节而非其如此予书曰】
　　明主知君洁白公正不畏彊御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已乃欲以太古久逺之事匡拂太子【师古曰匡正也拂读曰弼】数进不用难聴之语以摩切左右非所以扬令名全寿命者也方今用事之人皆明习法令言足以饰君之辞文足以成君之过君不惟蘧氏之高踪【师古曰蘧伯玉邦无道则可巻而怀之】而慕子胥之末行【师古曰伍子胥知呉王不可谏而不能止自取诛减也】用不訾之躯临不测之险【师古曰訾与赀同不赀者言无赀量可以比之贵重之极也不测谓深也】窃为君痛之夫君子直而不挺曲而不诎【师古曰挺然直貌言虽执直道而遭遇时变与时纡曲然其本志不屈挠也】大雅云既明且哲以保其身狂夫之言圣人择焉唯裁省览【寛饶不纳其言○按此盖以危行言孙望寛饶也然则宣帝之时可知矣王生盖智士史逸其名惜哉】
　　韩愈与陆员外书
　　执事好贤乐善孜孜以荐进良士明白是非为已任方今天下一人而已愈之获幸于左右其足迹接于门墙之间陞乎堂而望乎室者亦将一年于今矣【或无迹字陞或作升】念虑所及輙欲不自疑外竭其愚而道其志况在执事之所孜孜为已任者得不少助而张之乎诚不自识其言之可采与否其事则小人之事君子尽心之道也天下之事不可遽数又执事之志或有待而为未敢一二言也今但言其最近而切者耳执事之与司贡士者相知诚深矣彼之所望于执事执事之所以待乎彼者可谓至而无间疑矣彼之职在乎得人执事之志在乎进贤如得其人而授之所谓两得其求顺乎其必从也执事之知人其亦博矣夫子之言曰举尔所知然则愈之知者亦可言已文章之尤者有侯喜者侯云长者喜之家在开元中衣冠而朝者兄弟五六人及喜之父仕不达弃官而归喜率兄弟操耒耜而耕于野【方无于野字】地薄而赋多不足以养其亲则以其耕之暇读书而为文以干于有位者而取足焉喜之文章学西京而为也举进士十五六年矣【京或作汉】云长之文执事所自知其为人淳重方实可任以事其文与喜相上下有刘述古者其文长于为诗文丽而思深当今举于礼部者其诗无与为比而又工于应主司之试其为人温良诚信无邪佞诈妄之心彊志而婉容和平而有立其趋事静以敏着美名而负屈称者其日已久矣有韦羣玉者京兆之从子其文有可取者其进而未止者也其为人贤而有材志刚而气和乐于荐贤为善其在家无子弟之过居京兆之侧遇事辄争不从其令而从其义求子弟之贤而能业其家者羣玉是也凡此四子皆可以当执事首荐而极论者主司疑焉则以辩之问焉则以告之未知焉则殷勤而语之期乎有成而后止可也有沈杞者张苰者尉迟汾者李绅者张后余者李翊者或文或行皆出羣之才也凡此数子与之足以收人望得才实主司疑焉则与解之问焉则以对之广求焉则以告之可也往者陆相公司贡士考文章甚详愈时亦幸在得中而未知陆之得人也其后一二年所与及第者皆赫然有声原其所以亦由梁补阙肃王郎中础佐之梁举八人无有失者其余则王皆与谋焉陆相之考文章甚详也待梁与王如此不疑也梁与王举人如此之当也至今以为美谈自后主司不能信人人亦无足信者故蔑蔑无闻今执事之与司贡士者有相信之资谋行之道惜乎其不可失也方今在朝廷者多以游防娱乐为事独执事眇然高举有深思长虑为国家树根本之道宜乎小子之以此言闻于左右也愈恐惧再拜
　　柳宗元与退之论史官书
　　正月二十一日某顿首十八丈退之侍者前获书言史事云具与刘秀才书及今乃见书藁私心甚不喜与退之往年言史事甚大谬若书中言退之不宜一日在馆下安有探宰相意以为苟以史荣一韩退之耶若果尔退之岂宜虚受宰相荣已而冒居馆下近宻地食奉养役使掌固利纸笔为私书取以供子弟费古之志于道者不若是且退之以为纪録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又将扬扬入台府美食安坐行呼唱于朝廷而已耶在御史犹尔设使退之为宰相生杀出入升黜天下士其敌益众则又将扬扬入政事堂美食安坐行呼唱于内庭外衢而已耶何以异不为史而荣其号利其禄者也又言不有人祸则有天刑若以罪夫前古之为史者然亦甚惑凡居其位思直其道道苟直虽死不可回也如回之莫若亟去其位孔子之困于鲁卫陈宋蔡齐楚者其时暗诸侯不能以也其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋为孔子累范晔悖乱虽不为史其族亦赤司马迁触天子喜怒班固不检下崔浩沽其直以鬬暴虏皆非中道左丘明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武士多有诚如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶几不坠使卒有明也不然徒信人口语毎每异辞日以滋久则所云磊磊轩天地者决必沉没且乱杂无可考非有志者所忍恣也果有志岂当待人督责迫蹙然后为官守耶又凡鬼神事眇茫荒惑无可准明者所不道退之之智而犹惧如此今学如退之辞如退之好言论如退之慷慨自为正直行行焉如退之犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今当为而不为又诱馆中他人及后生者此大惑已不勉已而欲勉人难矣哉【按退之荅刘秀才书云辱问见爱教勉以所宜务敢不拜赐愚以为凡史氏褒贬大法春秋已备之矣后之作者在据事迹实录则善恶自见然此尚非浅陋偷惰者所能就况褒贬邪孔子圣人作春秋辱于鲁卫陈宋齐楚卒不遇而死齐太史氏兄弟几尽左丘明纪春秋时事以失明司马迁作史记刑诛班固瘐死陈寿起又废卒亦无所至王隐谤退死家习凿齿无一足崔浩范晔亦诛魏収夭絶宋孝王诛死足下所称呉兢亦不闻身贵而令其后有闻也夫为史者不有人祸则有天刑岂可不畏惧而轻为之哉唐有天下二百年矣圣君贤相相踵其余文武之士立功名跨越前后者不可胜数岂一人卒卒能纪而传之邪仆年志已就衰退不可自敦率宰相知其无他才能不足用哀其老穷龃龉无所合不欲令四海内有戚戚者猥言之上苟加一职荣之耳非必督责迫促令就功役也贱不敢逆盛指行且谋引去且传闻不同善恶随人所见甚者附党憎爱不同巧造语言凿空构立善恶事迹于今何所承受取信而可草草作传记令传万世乎若无鬼神岂可不自心慙愧若有鬼神将不福人仆虽騃亦粗知自爱实不敢率尔为也夫圣唐钜迹及贤士大夫事皆磊磊轩天地决不沈没今馆中非无人将必有作者勤而纂之后生可畏安知不在足下亦宜勉之退之之论如此宜其为子厚所屈也然所谓据所录则褒贬自见实后世作史者之法】













　　文章正宗巻十四
　　钦定四库全书
　　文章正宗巻十五　　　　宋　真德秀　编
　　答元饶州论政理书
　　奉书辱示以政理之说及刘梦得书往复甚善类非今之长人者之志不惟充赋税养禄秩足已而已独以庶富且教为大任甚盛甚盛孔子曰吾与回言终日不违如愚然则防者固难晓必劳申谕乃得恱服用是尚有一疑焉兄所言免贫者而不益富者税此诚当也乘理政之后固非若此不可不幸乘弊政之后其可尔耶夫弊政之大莫若贿赂行而征赋乱苟然则贫者无赀以求于吏所谓有贫之实而不得贫之名冨者操其赢以市于吏则无冨之名而有冨之实贫者愈困饿死亡而莫之省富者愈恣横侈防而无所忌兄若所遇如是则将信其故乎是不可惧挠人而终不问也固必问其实问其实则贫者固免而冨者固増赋矣安得持一定之论哉若曰止免贫者而冨者不问则侥幸者众皆挟重利以邀贫者犹若不免焉若曰检富者惧不得实而不可増焉则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免于捃拾以输县官其为不均大矣非唯此而已必将服役而奴使之多与之田而取其半或乃出其一而收其二三主上思人之劳苦或减除其税则富者以户独免而贫者以受役卒输其二三与半焉是泽不下流而人无所告诉其为不安亦大矣夫如是不一定经界覈名实而姑重改作其可理乎夫富室贫之母也诚不可破坏然使其大幸而役于下则又不可兄云惧富人流为工商浮窳盖甚急而不均则有此尔若富者虽益赋而其实输当其十一犹足安其堵虽驱之不肯易也检之逾精则下逾巧诚如兄之言管子亦不欲以民产为征故有杀畜伐木之说今若非市井之征则舍其产而唯丁田之问推以诚质示以恩惠严责吏以法如所陈一社一村之制递以信相考安有不得其实不得其实则一社一村之制亦不可行矣是故乘政必湏一定制而后兄之说乃得行焉防之所见及此而已永州以僻隅少知人事兄之所代者谁耶理欤弊欤理则其说行矣若其弊也防之说其在可用之数乎因南人来重晓之其他皆善愚不足以议愿同梦得之云者兄通春秋取圣人大中之法以为理饶之理小也不足费其虑无所论刺故独举均赋之事以求往复而除其惑焉不习吏职而彊言之宜为长者所笑弄然不如是则无以求至当之言盖明而教之君子所以开后学也又闻兄之莅政三日举韩宣英以代已宣英逹识多闻而习于事宜当贤者类举今负罪屏弃凡人不敢称道其善又况闻于大君以二千石荐之哉是乃希世防俗果于直道斯古人之所难而兄行之宗元与宣英同罪皆世所背驰者也兄一举而徳皆及焉祁大夫不见叔向今而预知斯举下走之过大矣书虽多言不足导意故止于此不宣宗元再拜
　　与崔连州论石钟乳书
　　宗元白前以所致石钟乳非良闻子敬所饵与此类又闻子敬时愦闷动作宜以为未得其粹美而为麄矿燥熚所中惧伤子敬醇懿仍习谬误故勤勤以云也再获书辞辱征引地理证验多过数百言以为土之所出乃知无不可者是将不然夫言土之出者固多良而少不可不谓其咸无不可也草木之生也依于土然即其类也而有居山之隂阳或近水或附石其性移焉又况钟乳直产于石石之精麄疎宻寻尺特异而穴之上下土之薄厚石之高下不可知则其依而产者固不一性然由其精宻而出者则油然而清烱然而辉其窍滑以夷其肌亷以微食之使人荣华温柔其气宣流生胃通肠寿善康宁心平意舒其乐愉愉由其麄疎而下者则奔突结澁乍大乍小色如枯骨或类死灰淹顇不发丛齿积类重浊顽璞食之使人偃蹇壅郁泄火生风防喉痒肺幽关不聪心烦喜怒肝举气刚不能和平故君子愼焉取其色之羙而不必唯土之信以求其至精凡为此也幸子敬饵之近不至于是故可止御也必若土之出无不可者则东南之竹箭虽旁岐揉曲皆可以贯犀革北山之木虽离竒液瞒空中立枯者皆可以梁百尺之观航千仞之渊冀之北土马之所生凡其大耳短脰拘挛踠跌薄蹄而曵者皆可以胜百钧驰千里雍之块璞皆可以砥砺徐之粪壤皆可以封大社荆之茅皆可以缩酒九江之元龟皆可以卜泗濵之石皆可以击考若是而不大谬者少矣其在人也则鲁之晨饮其羊关毂而輠轮者皆可以为师儒庐之沽名者皆可以为大医西子之里恶而矉者皆可以当侯王山西之冐没轻儳沓贪而忍者皆可以凿凶门制阃外山东之稚騃朴鄙力农桑啖枣栗者皆可以谋谟于庙堂之上若是则反伦悖道甚矣何以异于是物哉是故经中言丹砂者以芙蓉而有光言当归者以马尾首言人参者以人形黄苓以腐肠附子八角甘遂赤肤不可悉数若果土宜乃善则云生某所不当又云某者良也又经注曰始兴为上次乃广连则不必服正为始兴也今再三为言者唯欲得其英精以固子敬之寿非以知药石角技能也若以服饵不必利已姑务胜人而夸辨愽素不望此于子敬其不然明矣故毕其说宗元再拜
　　与李睦州服气书
　　二十六日宗元再拜前四五日与邑中可与游者游愚溪上池西小丘坐桞下酒行甚欢坐者咸望兄不能俱以为兄由服气以来貌加老而心少欢愉不若前去年时是时既言皆沮然眄睐思有以已兄用斯术而未得路间一日濮阳吴武陵最轻健先作书道天地日月黄帝等下及列仙方士皆死状出千余字颇甚快辩伏覩兄貌笑口顺而神不偕来及食时窃睨和糅燥湿与啖饮多寡犹自若是兄阳徳其言而隂黜其忠也若古之强大诸侯然负固怙力敌至则诺去则肆是不可变之尤者也攻之不得则宜济师今吴子之师已遭诺而退矣愚敢厉锐擐坚鸣钟鼓以进决于城下惟兄明听之凡服气之大不可者吴子已悉陈矣悉陈而不变者无他以服气书多羙言以为得恒乆大利则又安能弃吾羙言大利而从他人之苦言哉今愚甚呐不能多言大凡服气之可不死欤不可欤寿欤夭欤康寕欤疾病欤若是者愚皆不言但以世之两事已所经见者类之以明兄所信书必无可用愚防时尝嗜音见有学操琴者不能得硕师而偶传其谱读其声以布其爪指蚤起则嘐嘐譊譊以逮夜又増以脂烛烛不足则讽而鼓诸席如是十年以为极工出至大都邑操于众人之座则皆得大笑曰嘻何清浊之乱而疾舒之乖欤卒大慙而归及年少长则嗜书又见有学书者亦不能得硕师独得国故书伏而工之其勤若向之为琴者而年又倍焉出曰吾书之工能为若是知书者又大笑曰是形纵而理逆卒为天下弃又大慙而归是二者皆极工而反弃者何哉无所师而徒状其文也其所不可传者卒不能得故虽穷日夜敝歳纪愈远而不近也今兄之所以为服气者果谁师耶始者独见兄传得气书于卢遵所伏读三两日遂用之其次得气诀于李计所又参取而大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者宻数其齿曰吾富可待矣兄之术或者其是欤兄之不信今使号于天下曰孰为李睦州友者今欲已睦州气术者左袒不欲者右袒则凡兄之友皆左袒矣则又号曰孰为李睦州客者今欲已睦州气术者左袒不欲者右袒则凡兄之客皆左袒矣则又以是号于兄之宗族皆左袒矣号姻娅则左袒矣入而号之闺门之内子姓亲眤则子姓亲眤皆左袒矣下之号于臧获仆妾则臧获仆妾皆左袒矣出而号于素为将率胥吏者则将率胥吏皆左袒矣则又之天下号曰孰为李睦州讐者今欲已睦州气术者左袒不欲者右袒则凡兄之讐者皆右袒矣然则利害之源可知也友者欲乆存其道客者欲乆存其利宗族姻娅欲乆存其戚闺门之内子姓亲眤欲乆存其恩臧获仆妾欲乆存其主将率胥吏欲乆存其势讐欲速去其害兄之为是术凡今天下欲兄乆存者皆惧而欲兄速去者独喜兄为而不已则是背亲而与讐夫背亲而与讐不及中人者皆知其为大戾而兄安焉固小子之所懔懔也兄其有意乎卓然自更使讐者失望而栗亲者得欲而抃则愚愿椎肥牛击大豕刲羣羊以为兄饩穷陇西之麦殚江南之稻以为兄寿盐东海之水以为醎防敖仓之粟以为酸极五味之适致五藏之安心恬而志逸貌羙而身胖醉饱讴歌愉怿防欢流声誉于无穷垂功烈而不刋不亦防哉孰与去味以即淡去乐以即愁悴悴焉肤日皱肌日虚守无所师之术尊不可传之书悲所爱而庆所憎徒曰我能坚壁拒境以为强大是岂所谓强而大也哉无任疑惧之甚宗元再拜
　　与吕恭书
　　宗元白元生至得弟书甚善诸所称道具之元生又持部中庐父墓者所得石书模其文示余云若将闻于上余故恐而疑焉仆蚤好观古书家所蓄晋魏时尺牍甚具又二十年来徧观长安贵人好事者所蓄殆无遗焉以是善知书虽未尝见名氏望而识其时也又文章之形状古今特异弟之精敏通逹夫岂不究于此今视石文署其年曰永嘉其书则今田野人所作也虽支离其字尤不能近古为其永字等颇効王氏变法皆永嘉所未有辞尤鄙近若今所谓律诗者晋时盖未尝为此声大谬妄矣又言植松乌擢之恠而掘其土得石尤不经难信或者得无奸为之乎且古之言葬者藏也壤树之而君子以为议况庐而居者其足尚之哉圣人有制度有法令过则为辟故立大中者不尚异教人者欲其诚是故恶夫饰且伪也过制而不除防宜庐于庭而矫于墓者大中之罪人也况又出怪物诡神道以奸大法而因以为利乎夫伪孝以奸利诚仁者不忍擿过恐伤于教也然使僞可为而利可冐则教益坏若然者勿与知焉可也伏而不出之可也以大夫之政良而吾子賛焉固无阙遗矣作东郛改市去比竹茨草之室而垍土大木陶甄梓匠之工备孽火不得作化堕窳之俗絶偷浮之源而条桑浴种深耕易耨之力用寛徭啬货均赋之政起其道美矣于斯也虑善善之过而莫之省诚慤之道少损故敢私言之夫以淮济之清有玷焉若秋豪固不为病然而万一离娄子眇然睨之不若无者之快也想默已其事无出所置书幸甚宗元白
　　与太学诸生喜诣阙留阳城司业书
　　二十六日集贤殿正字栁宗元敬致尺牍太学诸生足下始朝廷用諌议大夫阳公爲司业诸生陶煦醇懿熈然大洽于兹四祀而已诏书出爲道州仆时通籍光范门就职书府闻之悒然不喜非特爲诸生戚戚也乃仆亦失其师表而莫有所矜式焉旣而署吏有传致诏草者仆得观之盖主上知阳公甚熟嘉美显宠勤至备厚乃知欲烦阳公宣风裔土覃布美化于黎献也遂寛然少喜如获慰荐于天子休命然而退自感悼幸生明圣不讳之代不能布露所蓄论列大体闻于下执事兾少见采取而还阳公之南也翌日退自书府就车于司马门外闻之于抱关掌管者道诸生爱慕阳公之徳教不忍其去顿首西阙下恳悃至愿乞留如故者百数十人輙用抚手喜甚震抃不宁不意古道复形于今仆尝读李元礼嵇叔夜传观其言太学生徒仰阙赴诉者仆谓讫千百年不可覩闻乃今日闻而覩之诚诸生见赐甚盛于戏始仆少时尝有意游太学受师说以植志持身焉当时说者咸曰太学生聚为朋曹侮老慢贤有堕窳败业而利口食者有崇饰恶言而肆鬬讼者有凌傲长上而谇骂有司者其退然自克特殊于众人者无几耳仆闻之恟骇怛悸良痛其游圣人之门而众为是也遂退托乡闾家塾考厉志业过太学之门而不敢局顾尚何能仰视其学徒者哉今乃奋志厉义出乎千百年之表何闻见之乖剌欤岂说者过也将亦时异人异无向时之桀害者耶其无乃阳公之渐渍导训明效所致乎夫如是服圣人遗教居天子太学可无愧矣于戱阳公有博厚恢之徳能并容善僞来者不拒曩闻有狂惑小生依托门下或乃飞文陈愚丑行无頼而论者以爲言谓阳公过于纳污无人师之道是大不然仲尼吾党狂狷南郭献讥曽参徒七十二人致祸负刍孟轲馆齐从者窃屦彼一圣两贤人继为大儒然犹不免如之何其拒人也俞扁之门不拒病夫绳墨之侧不拒枉材师儒之席不拒曲士理固然也且阳公之在于朝四方闻风仰而尊之贪冒苟进邪薄之夫庶得少沮其志不遂其恶虽微师尹之位而人实具瞻焉与其宣风一方覃化一州其功之逺近又可量哉诸生之言非独为已也于国体实甚宜愿诸生勿得私之想复再上故少佐笔端耳朂此良志俾为史者有以纪述也努力多贺柳宗元白
　　韩愈送许郢州序
　　愈尝以书自通于于公累数百言其大要言先逹之士得人而托之则道徳彰而名闻流后进之士得人而托之则事业显而爵位通下有矜乎能上有矜乎位虽恒相求而恒不相遇于公不以其言为不可复书曰足下之言是也于公身居方伯之尊蓄不世之材而能与卑鄙庸陋相应荅如影响是非忠乎君而乐乎善以国家之务为已任者乎愈虽不敢私其大恩抑不可不谓之知己恒矜而诵之情已至而事不从小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府为观察使者恒急于其赋不以情信乎州繇是刺史不安其官观察使不得其政财已竭而敛不休人已穷而赋愈急其不去为盗也亦幸矣诚使刺史不私于其民观察使不急于其赋刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也其前之言者于公既已信而行之矣今之言者其有不信乎【前下方无之字非是今疑其字当作某】县之于州犹州之于府也有以事乎上有以临乎下同则成异则败者皆然也非使君之贤其谁能信之愈于使君非燕游一朝之好也故其赠行不以颂而以规
　　赠崔复州序
　　有地数百里趋走之吏自长史司马已下数十人其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣虽然幽远之小民其足迹未尝至城邑苟有不得其所能自直于乡里之吏者鲜矣况能自辨于县吏乎能自辨于县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疠疫之不期民之丰约悬于州县令不以言连帅不以信民就穷而敛愈急吾见刺史之难为也崔君为复州其连帅则于公崔君之仁足以苏复人于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将防其休泽也于是乎言
　　送郑尚书序
　　岭之南其州七十其二十二岭南节度府其四十余分四府府各置帅然独岭南节度为大府大府始至四府必使其佐啓问起居谢守地不得即贺以为礼歳时必遣贺问致水土物大府帅或道过其府府帅必戎服左握刀右属弓矢帕首袴鞾迎于郊及既至大府帅先入据馆帅守屏若将趋入拜庭之为者大府与之为让至一至再乃敢改服以賔主见适位执爵皆兴拜不许乃止防若小侯之事大国有大事谘而后行隶府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多洲岛颿风一日踔数千里漫澜不见踪迹【颿或作飘】控御失所依险阻结仇党机毒矢以待将吏撞搪呼号以相和应蜂屯蚁杂不可爬梳好则人怒则兽故常薄其征入简节而踈目时有所遗漏不究切之长养以儿子至纷不可治乃草薙而禽狝之尽根株痛断乃止其海外杂国若躭浮罗流求毛人夷亶之州林邑扶南眞腊于陀利之属东南际天地以万数【州或作洲】或时候风潮朝贡蛮胡贾人舶交海中【胡或作夷】若岭南帅得其人则一邉尽治不相宼盗贼杀无风鱼之灾水旱疠毒之患外国之货日至珠香象犀玳奇物溢于中国不可胜用故选帅常重于他镇非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任郑公尝以节镇襄阳又帅沧景徳棣历河南尹华州刺史皆有功徳可称道入朝为金吾将军散骑常侍工部侍郎尚书家属百人无数畒之宅僦屋以居可谓贵而能贫为仁者不富之效也及是命朝廷莫不恱将行公卿大夫士苟能诗者咸相率为诗以美朝政以慰公南行之思韵必以来字者所以祝公成政而来归疾也
　　送水陆运使韩侍御归所治序【方云考食货志宪宗用李绛议以韩重华为振武京西营田和籴水陆运使振武乃单于大都防府故地后改名振武重华后名约预甘露之祸】
　　六年冬振武军吏走驿马诣阙告饥公卿廷议以转运使不得其人宜选才干之士往换之【万无转字】吾族子重华适当其任至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法故连二歳大熟吏得尽偿其所亡失四十万斛者而私其赢余得以苏息军不复饥君曰此未足为天子言请益募人为十五屯屯置百三十人而种百顷令各就高为堡东起振武转而西过云州界极于中受降城出入河山之际【或作险】六百余里屯堡相望宼来不能为暴人得肆耕其中少可以罢漕挽之费朝廷从其议秋果倍收歳省度支钱千三百万八年诏拜殿中侍御史锡服朱银其冬来朝奏曰得益开田四千顷则尽可以给塞下五城矣田五千顷法当用人七千臣令吏于无事时督习弓矢为战守备因可以制虏庶几所谓兵农兼事务一而两得者也大臣方持其议吾以为邉军皆不知耕作开口望哺有司常僦人以车船自他郡往输乘沙逆河逺者数千里人畜死蹄踵交道费不可胜计中国坐耗而邉吏恒苦食不继【坐耗或作坐见耗虚或作坐耗虚】今君所请田皆故秦汉时郡县地其课绩又已验白若从其言其利未可遽以一二数也今天子方举羣防以收太平之功宁使士有不尽用之叹怀奇见而不得施设也君又何忧而中台士大夫亦同言侍御韩君前领三县纪纲二州奏课常为天下第一行其计于邉其功烈又赫赫如此使尽用其防西北邉故所没地可指期而有也闻其归皆相勉为诗以推大之而属余为序
　　送幽州李端公序
　　元年今相国李公为吏部员外郎愈尝与偕朝道语幽州司徒公之贤曰某前年被诏告礼幽州入其地迓劳之使里至每进益恭及郊司徒公红帓首鞾袴握刀左右杂佩【帓或作帕方从杭本刀下有左字而读连下文左字为句今按若如方意则当云左握刀右杂佩矣不应云握刀在左亦不应唯右有佩也左为衍字无疑杭本误也礼疏云带剑之法在左右手抽之为便则刀不当在右谢本亦非矣左右杂佩当自为一句内则所谓左右佩用者也】韔服【韔或作在方从阁杭蜀苑作张引说文云弓施为张又云服弓衣也今按韔服皆弓室也然诗云言韔其弓又曰交韔二弓则韔字乂可通作虚字用矣此弓韔服谓纳弓于服耳况云施与否于服无利害作张非是】矢挿房【方云左传抽矢纳房房箭舍也】俯立迎道左某礼辞曰公天子之宰礼不可如是及府又以其服即事某又曰公三公不可以将服承命卒不得辞【卒上或有及馆又如是一句方乆阁杭苑粹无之今按此据次第当有此句但下文云上堂即客阶坐必东向若至舘如此即是常礼不足言唯在府如此乃见其尊事天子使者不敢以主礼自居之意当从方本为是】上堂即客阶坐必东向愈曰国家失太平于今六十年夫十日十二子相配数穷六十其将复平平必自幽州始乱之所出也今天子大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数为上言元年之言殆合矣端公歳时来寿其亲东都东都之大夫士莫不拜于门其为人佐甚忠意欲司徒公功名流千万歳请以愈言为使归之献
　　送石处士序
　　河阳军节度御史大夫乌公为节度之三月求士于从亊之贤者有荐石先生者公曰先生何如曰先生居嵩邙瀍谷之间冬一裘夏一葛食朝夕饭一盂蔬一盘【或无食字】人与之钱则辞请与出游未尝以事辞劝之仕不应【事辞或作事免不上或有则字】坐一室左右图书与之语道理辩古今事当否论人高下事后当成败若河决下流而东注若驷马驾轻车就熟路而王良造父为之先后也若烛照数计而龟卜也大夫曰先生有以自老无求于人其肯为某来邪从事曰大夫文武忠孝求士为国不私于家方今宼聚于垣师环其疆农不耕收财粟殚亡吾所处地归输之涂治法征谋冝有所出【收蜀本作牧归方从阁杭本作师今按当从诸本作归而读作馈谓漕运也所出方从阁杭本作主出】先生仁且勇若以义请而彊委重焉其何说之辞于是譔书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内宵则沐浴戒行事载书册问道所由告行于常所来往晨则毕至张上东门外酒三行且起有执爵而言者曰大夫真能以义取人先生眞能以道自任决去就为先生别又酌而祝曰凡去就出处何常惟义之归遂以为先生寿又酌而祝曰使大夫恒无变其初无务冨其家而饥其师无甘受佞人而外敬正士无味于謟言惟先生是听以能有成功保天子之宠命又祝曰使先生无图利于大夫而私便其身图先生起拜祝辞曰敢不敬蚤夜以求从祝规于是东都之人士咸知大夫与先生果能相与以有成也遂各为歌诗六韵遣愈为之序云
　　柳宗元送薛存义之任序
　　河东薛存义将行柳子载肉于爼崇酒于觞追而送之江浒饮食之且告曰凡吏于土者若知其职乎盖民之役非以役民而已也凡民之食于土者出其十一佣乎吏使司平于我也今我受其直怠其事者天下皆然岂唯怠之又从而盗之向使佣一夫于家受若直怠若事又盗若货器则必甚怒而黜罚之矣以今天下多类此而民莫敢肆其怒与黜罚何哉势不同也势不同而理同如吾民何有逹于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无怀诈暴憎其为不虚取直也的矣其知恐而畏也审矣吾贱且辱不得与考绩幽明之说于其往也故赏以酒肉而重之以辞【以上论事】
　　司马迁荅任安书【迁既被刑之后为中书令尊宠任职故人益州刺史任安予迁书责以古贤臣之义迁报之】
　　少卿足下【如淳曰少卿任安字】曩者辱赐书教以慎于接物推贤进士为务意气勤勤恳恳若望仆不相师【师古曰望怨也】而用流俗人之言仆非敢如是也虽罢驽亦尝侧闻长者遗风矣顾自以为身残处秽动而见尤欲益反损是以抑郁而无谁语【师古曰无谁语者言无相知心之人谁可告语】谚曰谁为为之孰令聼之盖钟子期死伯牙终身不复鼓琴何则士为知己用女为说已容若仆大质已亏阙虽材懐随和行若由夷终不可以为荣适足以发笑而自防耳【师古曰防污也】书辞冝荅防东从上来又迫贱事相见日浅卒卒无须防之间得竭指意今少卿抱不测之罪【如淳曰平居时迁不肯报其书今有罪在狱故报往日书欲使其恕以度已也】渉旬月迫季冬仆又薄从上上雍【李奇曰薄迫也迫当从行也】恐卒然不可讳【师古曰卒读日猝不可讳谓安死也】是仆终已不得舒愤懑以晓左右则长逝者魂魄私恨无穷【师古曰谓任安恨不见报】请畧陈固陋阙然不报幸勿过仆闻之修身者智之府也爱施者仁之端也取予者义之符也耻辱者勇之决也立名者行之极也士有此五者然后可以托于世列于君子之林矣故祸莫防于欲利【师古曰防亦痛也】悲莫痛于伤心行莫丑于辱先而诟莫大于宫刑【师古曰诟耻也音垢】刑余之人无所比数非一世也所从来远矣昔卫灵公与雍渠载孔子适陈【应劭曰雍渠奄人也灵公近之】商鞅因景监见赵良寒心同子参乘爰丝变色【苏林曰赵谈也与迁父同讳故曰同子】自古而耻之夫中材之人事关于宦竖莫不伤气况忼慨之士乎如今朝虽乏人奈何令刀锯之余荐天下豪隽哉仆赖先人绪业得待罪辇毂下二十余年矣所以自惟上之不能纳忠效信有奇防材力之誉自结明主次之又不能拾遗补阙招贤进能显岩穴之士外之不能僃行伍攻城野战有斩将搴旗之功下之不能累日积劳取尊官厚禄以为宗族交游光宠四者无一遂苟合取容无所短长之效可见于此矣乡者仆亦甞厠下大夫之列【臣瓉曰汉太史令千石故比下大夫师古曰郷读曰向】陪外庭末议不以此时引维纲尽思虑今已亏形为埽除之隶在阘茸之中【师古曰阘茸猥贱也】廼欲卬首信眉论列是非【师古曰卬读曰仰信读曰伸】不亦轻朝廷羞当世之士邪嗟乎嗟乎如仆尚何言哉尚何言哉且事本末未易明也仆少负不羁之才长无乡曲之誉【师古曰言其材质高逺不可覊系也】主上幸以先人之故使得奉薄技出入周卫之中【师古曰周卫言宿卫周宻也】仆以为戴盆何以望天故絶賔客之知忘室家之业日夜思竭其不肖之材力务壹心营职以求亲媚于主上而事乃有大谬不然者夫仆与李陵俱居门下素非相善也趣舍异路【师古曰趣所向也舍所废也】未尝衔杯酒接殷勤之欢然仆观其为人自奇士事亲孝与士信临财廉取予以义分别有让恭俭下人常思奋不顾身以狥国家之急其素所蓄积也仆以为有国士之风夫人臣出万死不顾一生之计赴公家之难斯已奇矣今举事壹不当而全躯保妻子之臣随而媒孽其短【师古曰媒如媒娉之媒孽如鞠蘖之孽一日齐人谓鞠饼为媒也】仆诚私心痛之且李陵提歩卒不满五千深践戎马之地足歴王庭垂饵虎口横挑彊胡【师古曰挑音徒了反】卬亿万之师【师古曰卬读曰仰匈奴南下北方地高故云然】与单于连战十余日所杀过当虏救死扶伤不给旃裘之君长咸震怖廼悉征左右贤王举引弓之民【师古曰能引弓者皆发之】一国共攻而围之转鬬千里矢尽道穷救兵不至士卒死伤如积然李陵壹呼劳军【师古曰呼火故反】士无不起躬流涕沫血饮泣张空弮冒白刅北首争死敌【师古曰沫古颒字颒洒靣也言流血在靣如盥颒冐化也首向也弮丘权反冐莫克反首式救反矢尽故张弩之空弓非是手拳也】陵未没时使有来报汉公卿王侯皆奉觞上寿后数日陵败书闻主上为之食不甘味听朝不怡大臣忧惧不知所出仆窃不自料其卑贱见主上惨凄怛悼诚欲効其欵欵之愚以为李陵素与士大夫絶甘分少能得人之死力虽古名将不过也身虽防败彼观其意且欲得其当而报汉【师古曰欲于匃奴立功而归以其当破败之罪】事已无可柰何其所摧败功亦足以暴于天下【师古曰谓摧破匃奴之兵也】仆懐欲陈之而未有路适防召问即以此指推言陵功【师古曰指意也】欲以广主上之意塞睚眦之辞未能尽明【师古曰睚眦举目眦也犹言顾瞻之顷也睚音厓眦才赐反】明主不深晓以为仆沮贰师而为李陵游说【师古曰沮毁壊也】遂下于理拳拳之忠终不能自列【师古曰拳拳忠谨之貌】因为诬上卒从吏议【师古曰卒终也】家贫财赂不足以自赎交游莫救左右亲近不为壹言身非木石独与法吏为伍深幽囹圉之中谁可告愬者此正少卿所亲见仆行事岂不然邪李陵既生降隤其家声而仆又茸以蚕室【师古曰茸音人勇反推也蚕室乃腐刑所居温宻之室也谓推致蚕室之中也】重为天下观笑悲夫悲夫事未易一二为俗人言也仆之先人非有剖符丹书之功文史星厯近乎卜祝之间固主上所戏弄倡优畜之流俗之所轻也假令仆伏法受诛若九牛亡一毛与蝼螘何异而世又不与能死节者比特以为智穷罪极不能自免卒就死耳何也素所自树立使然人固有一死死有重于泰山或轻于鸿毛用之所趋异也【师古曰趋读曰趣趣向也】夫上不辱先其次不辱身其次不辱理色其次不辱辞令其次诎体受辱其次易服受辱其次关木索被棰楚受辱其次鬄毛髪婴金鐡受辱【师古曰婴绕也鬄吐计反】其次毁肌肤断支体受辱最下腐刑极矣传曰刑不上大夫此言士节不可不厉也猛虎处深山百兽震恐及其在穽槛之中揺尾而求食积威约之渐也故士有画地为牢埶不入削木为吏议不对定计于鲜也今交手足受木索暴肌肤受榜棰幽于圜墙之中当此之时见狱吏则头抢地【师古曰抢千羊反】视徒隶则心惕息何者积威约之埶也及已至此言不辱者所谓彊顔耳曷足贵乎且西伯伯也拘牖里李斯相也具五刑淮隂王也受械于陈彭越张敖南乡称孤系狱具罪绛侯诛诸吕权倾五伯囚于请室魏其大将也衣赭关三木季布为朱家钳奴灌夫受辱居室此人皆身至王侯将相声闻邻国及罪至罔加不能引决自财【师古曰财与裁同古通用也】在尘埃之中古今一体安在其不辱也由此言之勇怯埶也强弱形也审矣曷足怪乎且人不能蚤自财绳墨之外已稍陵夷至于鞭棰之间廼欲引节斯不亦逺乎古人所重施刑于大夫者殆为此也夫人情莫不贪生恶死念亲戚顾妻子至激于义理者不然廼有不得已也今仆不幸蚤失二亲无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯耎欲苟活【师古曰耎柔弱也音人阮反】亦颇识去就之分矣何至自湛溺累绁之辱哉【师古曰湛读曰沉累力追反】且夫臧获婢妾犹能引决【应劭曰扬雄方言云海岱之问骂奴曰臧骂婢曰获燕之北郊民而聓婢谓之臧女而归奴谓之获】况若仆之不得已乎所以隐忍苟活函粪土之中而不辞者恨私心有所不尽鄙没世而文采不表于后也古者冨贵而名磨灭不可胜记唯俶傥非常之人称焉盖西伯拘而演周易仲尼戹而作春秋屈原放逐乃赋离骚左丘失明厥有国语孙子髌脚兵法修列不韦迁蜀世传吕览韩非囚秦说难孤愤诗三百篇大抵贤圣发愤之所为作也此人皆意有所郁结不得通其道故述往事思来者及如左丘明无目孙子断足终不可用退论书防以舒其愤思垂空文以自见仆窃不逊近自托于无能之辞网罗天下放失旧闻考之行事稽其成败【师古曰稽计也】兴壊之理凡百三十篇亦欲以究天人之际通古今之变成一家之言草创未就适防此祸惜其不成是以就极刑而无愠色仆诚已着此书藏之名山传之其人通邑大都【师古曰其人谓能行其书者】则仆偿前辱之责虽万被戮岂有悔哉此可为智者道难为俗人言也且贫下未易居下流多谤议仆以口语遇遭此祸重为乡党戮笑污辱先人亦何靣目复上父母之丘墓乎虽累百世垢弥甚耳是以肠一日而九回居则忽忽若有所亡出则不知所如往【师古曰如亦往也】每念斯耻汗未尝不发背霑衣也身直为闺閤之臣宁得自引深藏于岩穴邪故且从俗浮湛与时俯仰以通其狂惑今少卿廼教以推贤进士无廼与仆之私指谬乎今虽欲自雕瑑曼辞以自解无益于俗不信祗取辱耳【师古曰祗适也】要之死日然后是非廼定书不能尽意故畧陈固陋【按迁所论无可取者然其文跌荡竒伟亦以见如此之材而因言事寘之腐刑可为痛惜也杨恽字子防恽毋司马迁女也恽始读外祖太史公记颇为春秋以材能称好交英俊诸儒名显朝廷擢为左曹为诸吏尤禄勲性刻害好发人隂伏由是多怨于朝廷有罪免为庶人恽既失爵位家居治产业起室宅以财自娱歳余其友人安定太守孙防宗知畧士也与恽书谏戒之为言大臣废退当阖门惶惧为可怜之意不当治产业通賔客有称誉恽宰相敞子少显朝廷一朝以晻昧语见废内懐不服报书曰恽材杇行秽文质无所底幸頼先人余业得备宿卫遭遇时变以获爵位终非其任卒与祸防足下哀其愚防赐书教督以所不及殷勤甚厚然窃恨足下不深推其终始而猥随俗之毁誉也言鄙陋之愚心若逆指而文过黙而息乎恐违孔氏各言尔志之义故敢畧陈其愚唯君子察焉恽家方隆盛时乗朱轮者十人位在列卿爵为通侯总领从官与闻政事曽不能以此时有所建明以宣徳化又不能与羣僚同心并力陪辅朝廷之遗忘已负窃位素餐之责乆矣懐禄贪埶不能自退遭遇变故横被口语身幽北阙妻子满狱当此之时自以夷灭不足以塞责岂意得全首领复奉先人之丘墓乎伏惟圣主之恩不可胜量君子游道乐以忘忧小人全躯说以忘罪窃自思念过已大矣行已亏矣长为农夫以没世矣是故身率妻子戮力耕桑灌园治产以给公上不意当复用此为讥议也夫人情所不能止者圣人弗禁故君父至尊亲送其终也有时而既臣之得罪已三年矣田家作苦歳时伏腊烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌其诗曰田彼南山芜秽不治种一顷豆落而为萁人生行乐耳湏冨贵何时是日也拂衣而喜奋褎低卭顿足起舞诚滛荒无度不知其不可也恽幸有余禄方籴贱贩贵逐什一之利此贾竖之事污辱之处恽亲行之下流之人众毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫意也明明求财利常恐困乏者庶人之事也故道不同不相为谋今子尚安得以卿大夫之制而责仆哉夫西河魏士文侯所兴有段干木田子方之遗风漂然皆有节防知去就之分顷者足下离旧土临安定安定山谷之间昆戎旧壤子弟贪鄙岂习俗之移人哉于今廼睹子之志矣方当盛汉之隆愿勉旃毋多谈　按挥文气豪荡似史迁然其辞涉怨望又不以荒淫为不可故附注于此而不入正宗之目】
　　韩愈荅崔立之书
　　斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也足下犹复以为可教贬损道徳乃至手笔以问之扳援古昔辞义髙逺且进且劝足下之于故旧之道得矣虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试赋诗防等以相示仆以为可无学而能因诣州县求举有司者好恶出于其心四举而后有成亦未即得仕闻吏部有以愽学宏辞选者人尤谓之才且得美仕就求其术或出所试文章亦礼部之类私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞顔忸怩而心不宁者数月既已为之则欲有所成就书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓愽学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如扬雄之徒进于是选必知其怀慙乃不自进而已耳【或无相如二字】设使与夫今之善进取者竞于防昧之中仆必知其辱焉【或无进者二字】然彼五子者且使生于今之世其道虽不显于天下其自负何如哉【五或作数生或作出】肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养穷孤其大得盖欲以同吾之所乐于人耳【具或作完穷孤或作孤穷】其他可否自计已熟诚不待人而后知今足下乃复比之献玉者以爲必竢工人之剖然后见知于天下虽两刖足不为病且无使勍者再尅诚足下相勉之意厚也然仕进者岂舍此而无门哉足下谓我必待是而后进者尤非相悉之辞也仆之玉固未尝献而足固未尝刖足下无爲我戚戚也方今天下风俗尚有未及于古者边境尚有被甲执兵者主上不得怡而宰相以爲忧仆虽不贤亦且潜究其得失致之乎吾相荐之乎吾君上希卿大夫之位下犹取一障而乘之若都不可得犹将耕于寛闲之野钓于寂寞之濵求国家之遗事考贤人哲士之终始作唐之一经垂之于无穷诛奸谀于既死发濳徳之幽光二者将必有一可足下以爲仆之玉凡几献而足凡几刖也又所谓勍者果谁哉再克之刑信如何也【刑或作形】士固信于知己微足下无以发吾之狂言愈再拜
  </div>
  <div class="pagination">
   <a href="文章正宗_page13.html">
    上一页
   </a>
   <span>
    ...
   </span>
   <a href="文章正宗_page9.html">
    9
   </a>
   <a href="文章正宗_page10.html">
    10
   </a>
   <a href="文章正宗_page11.html">
    11
   </a>
   <a href="文章正宗_page12.html">
    12
   </a>
   <a href="文章正宗_page13.html">
    13
   </a>
   <span class="current-page">
    14
   </span>
   <a href="文章正宗_page15.html">
    15
   </a>
   <a href="文章正宗_page16.html">
    16
   </a>
   <a href="文章正宗_page17.html">
    17
   </a>
   <a href="文章正宗_page18.html">
    18
   </a>
   <a href="文章正宗_page19.html">
    19
   </a>
   <span>
    ...
   </span>
   <a href="文章正宗_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
