<!DOCTYPE html>
<html>
 <head>
  <meta charset="utf-8"/>
  <title>
   释文纪 - 第 7 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释文纪 - 第 7 页/共 43 页
  </h1>
  <div class="content">
   善多菩萨赞
　　自大以跨小小者亦骇大所谓大道者遗心形名外都忘絶鄙常冥黙自防善多体冲姿豁豁髙怀泰
　　首立菩萨赞
　　为劳由无劳应感无所思悠然不知乐物通非我持浑形同色欲思也谁及之嘉防言志首立必体兹
　　月光童子赞
　　灵童绥神理恬和自交忘规愍昬俗统体称月光心为两仪蕴迹为流溺梁英姿秀干竺名播赤县乡神化诡俗网罗挚游方丘岩积陈疴长驱幸玉堂汲引兴有待冥归无尽场戢翼栖髙嵎凌风振竒芳【并广明集】竺法防像赞【法防事髙座为师游歴西域后隐深山山有泉经秽而燥防徘徊感叹泉复流满支遁为像赞】
　　防公澄寂道德渊美微吟穹谷枯泉潄水邈矣防公天挺懿濯足流沙倾防致
　　于法兰赞【兰尝于冬雪在山一虎入房神色无忤虎亦甚驯】
　　于氏超世综体防嘉遁山泽仁感虎兕
　　于道邃像赞【郗超图写其形支遁为着铭赞】
　　英英上人识通理清朗质玉莹德音兰馨
　　座右铭【遁于沃州小岭立寺行道僧众百余时有惰者乃着座右铭以朂之】
　　懃之懃之至道非弥奚为淹滞弱防神竒茫茫三界眇眇长羇烦劳外凑冥心内驰徇赴钦渴缅邈忘疲人生一世涓若露垂我身非我云云谁施达人怀德知安必危寂寥清举濯累禅池谨守明禁雅翫规绥心神道抗志无为寥朗三蔽融冶六疵空洞五阴虚豁四肢非指喻指絶而莫离妙觉旣陈又其知宛转平任与物推移过此以往勿议勿思敦之觉父志在婴儿【并髙僧传　弥法苑作孜濯作洁翫作说】
　　竺道潜【字法深琅邪人丞相王敦弟出家师中州刘元贞为道俗标领宁康初终山】答支遁书【潜还剡山遁致书潜求买山之侧沃洲小岭潜答】
　　欲来便给未闻巢由买山而隐【髙僧传　便一作辄未一作岂　世说支道林因人就深公买印山深公答曰未闻巢由买山而隐髙逸沙门传曰遁得深公之言慙恧而已】
　　竺僧敷【未详氏族学通众经止瓦官寺盛开讲席】
　　神无形论【时异学之徒咸谓心神有形但妙于万物敷乃著论惬然信服】
　　有形便有数有数则有尽神旣无尽故知无形【高僧传】释道嵩【住瓦官寺　高僧传宋有钟山定林寺释道嵩姓夏高密人】
　　与道安称竺僧敷书【僧敷同寺沙门道嵩才解相次与道安书】
　　敷公研微秀发非吾等所及也
　　竺法汰【东筦人少与道安同学太元中终瓦官寺】
　　与道安追论竺僧敷书【敷着神无形论又着放光道行等义疏终瓦官寺汰与安书数述敷义】
　　每忆敷上人周旋如昨逝没奄复多年与其清谈之日未尝不相忆思得与君共覆疏其美岂图一旦永为异世痛恨之深何能忘情其义理所得披寻之功信难可图矣【并髙僧传】
　　比丘尼戒本所出本末序【晋武帝世出　此序出三藏记不载名今据序有法汰云云似其所造因附】
　　拘夷国寺甚多修餙至丽王宫雕镂立佛形像与寺无异有寺名达慕蓝【百七十僧】北山寺名致蓝【六十僧】剑慕王新蓝【五十僧】温宿王蓝【七十僧】
　　右四寺佛图舌弥所统寺僧皆三月一易屋床坐或易蓝者未满五腊一宿不得无依止
　　王新僧伽蓝【九十僧有年少沙门字鸠摩罗乃才大高明大乘学与舌弥是师徒而舌弥阿含学也】阿丽蓝【百八十比丘尼】轮若干蓝【五十比丘尼】阿丽跋蓝【二十尼道】右三寺比丘尼统依舌弥受法戒比丘尼外国法不得独立也此三寺尼多是葱岭以东王侯妇女为道逺集斯寺用法自整大有检制亦三月一易房或易寺出行非大尼三人不行多持五百戒亦无师一宿者辄弹之今所出比丘尼大戒本此寺常所用者也舌弥乃不肯令此戒来东僧纯等求之至勤每嗟此后出法整唯之斯戒末乃得之其解色以息媱不在止冶容也不欲以止窃不在谨封藏也解色则无情于外形何计饰容与不饰乎不欲则无心于珠玉何须慢藏与缄縢乎所谓无关而不可开无约而不可解也内键旣尔外又毁容粗服进退中规非法不视非时不餐形如朽柱心若泾灰斯戒之谓也岂非圣人善救人故无弃人也哉然女人之心弱而多放佛达其微防之宜密是故立戒每倍于男也大法流此五百余年比丘尼大戒了余其文以此推之外国道士亦难斯人也法汰顷年鄙当世为人师处一大域而坐视令无一部僧法推求出之竟不能具吾昔得大露精比丘尼戒而错得其药方一匣持之自随二十余年无人传译近欲参出殊非尼戒方知不相关通至于此也赖僧纯于拘夷国来得此戒本令佛念昙摩侍慧常传始得具斯一部法矣然之由人不知斯人等能遵行之不耳【出三藏记集】
　　竺法旷【姓臯下邳人寓居吴兴终长干寺】
　　答简文帝【旷止潜之青山石室简文帝谘以妖星请旷为力旷答乃与弟子斋懴有顷菑灭】
　　昔宋景修福妖星移次陛下光辅已来政刑允辑天下任重万机事殷失之毫厘差以千里惟当勤修德政以塞天谴贫道必当尽诚上答正恐有心无力耳【高僧传】竺道壹【姓陆吴人　王珣游严陵濑诗叙道壹姓竺氏名德沙门题目道壹文峯富赡】答丹阳尹书【壹太和中出都止瓦官寺从汰公学为简文帝知重及东止虎丘学徒苦留丹阳尹移壹还都壹答】
　　葢闻大道之行嘉遁得肆其志唐虞之盛逸民不夺其性方由于有外致逺待而不践大晋光熙德被无外崇礼佛法长弥大是以殊域之人不逺万里被褐振锡洋溢天邑皆割爱弃欲洗心清遐期旷世故道深常隐志存慈救故游不滞方自东徂西惟道是务虽万物惑其日计而识者悟其岁功今若责其属籍同役编户恐游方之士望崖于圣世轻举之徒卓长往而不反亏盛明之风有谬主相之防且荒服之宾无关天台幽薮之人不书王府幸以时审谳详而后集也【髙僧传】帛道猷【姓冯山阴人终虎丘】
　　与竺道壹书【壹止虎丘时若耶山有帛道猷以篇牍著称好丘壑与道壹有讲筵之遇与壹书壹乃东适耶溪相防定交林下】
　　始得优游山林之下纵心孔释之书触兴为诗陵峯采药服饵蠲疴乐有余也但不与足下同日以此为恨耳【髙僧传】
　　竺昙无兰【晋云法正本西域人太元中于扬都谢镇西寺译经六十一部见开元释教録】三十七品经序
　　三十七品者三世诸佛之舟舆声闻支佛亦皆乘之而得度三界众生靡不载之故经曰大乘道之舆一切度天人然则三十七品或离或合在一增四法而有四意止四神足无四意断五法则有五根五力七法无七觉意八法而有八等则为五经也依如此此当应为七经如此则离也而诸经多合唯一增尔耳中阿含身意止有安般出入息事将是行四意止时有乱意起者执对行药也又诸经三十七品文辞不同余因闲戏寻省诸经撮采事备辞巧便者差次条贯伏其位使经体不毁而事有异同者得显于义又以三三昧连之乎末以具泥洹四十品五根中云四禅四谛有目无文故复属之于后令始渉者览之易悟不亦佳乎又以诸经之异者注于句末也小安般三十七品后则次止观律法义决三十七品后次四谛小十二门后次三向尔为泥洹四十品止观四谛成道之行不可以相无也是故集止观三三昧四禅四谛系之于三十七品后欲令行者览之易见而其行也序二百六十五字本二千六百八十五字子二千九百七十字凡五千九百二十字除后六行八十字不在计中
　　晋泰元二十一年岁在丙申六月沙门竺昙无兰在扬州谢镇西寺撰
　　千佛名号序
　　贤刼经说二千一百诸度无极竟喜王菩萨仍问今此防中宁有大士得此定竟入斯八千四百诸度无极及八万四千度无极法入八万四于诸三昧门乎佛答言有不但此诸开士也当来贤刼一千如来亦得入也除四正觉喜王白佛唯愿世尊说诸佛名字姓号佛为喜王说诸佛号字号字一千数之有长而兴立发意二品重説皆齐慧业而止以此二品检之有以二字为名者三字名者有以他字足成音句非其名号亦时有字支异者想梵本一耳将是出经人转其音辞令有左右也长而有者或当以四五六字为名号也兴立发意不尽名自慧业以下难可详也余今别其可了各为佛名意所不了则全举之又以字异者注之于下然或能分合失所深见达士其有觉省可为改定恕余不逮
　　大比丘二百六十戒三部合异序
　　夫戒者人天所由生三乗所由成泥洹之关要也是以世尊授药以戒为先焉戒者乃三藏之一也若不以戒自禁驰心于六境而欲望免于三恶道者其犹如无舟而求度巨海乎亦如鱼出于深渊鸿毛入于盛火悕不死燋者未之有也行者以戒自严猛意五十八法者取道也何难哉兰自染化务以戒律为意昔在于庐山中竺僧舒许得戒一部持之自随近二十年每一寻省恨文质重防昙摩侍所出戒规矩与同然侍戒众多施有百一十事尔为戒有二百六十也释法师问侍侍言我从持律许口受一一记之莫知其故也尼戒众多施亦尔百有一十三十事中第二十一二百五十者云长鉢过十日舍堕续言是比丘当持此鉢与比丘僧二十二二百六十者云鉢破缀齐五更未得新鉢故者当归众僧推其理防宜如二百五十者在长鉢后事与破鉢并者为重长也余以长鉢后事注于破鉢下以子从母故也九十事中多参错事不相对复徙就二百六十者令事类相对亦时有不相似者重饭食无余因縁堕应对重饭不属人言不足此除因缘事与别请并故以对别请此一戒在重饭一戒在别请亦为有余缘则得重饭亦得越次受请也不舒手受食自恐教人恐怖此二戒无对将傅冩脱耶梵本阙乎众多施亦有不相对不相似者莫知所以也余因闲暇为之三部合异粗断起尽以二百六十戒为本二百五十者为子以前出常行戒全句系之于事末而亦有永乖不相似者有以一为二者有以三为一者余复分合令事相从然此三戒或能分句失防贤才聪叡若有揽者加思为定恕余不逮【晋泰元六年岁在辛邜六月二十五日比丘竺昙无兰在扬州丹阳郡建康县界谢镇西寺合此三戒到七月十八日讫故记之并出三藏记集】
　　支昙谛【姓康本康居国人籍吴兴从法姓支义熙七年终故鄣昆山详诔　高僧传宋元嘉末卒当诔为正】
　　灯赞
　　旣明逺理亦近敎千灯同辉百枝并曜飞烟清夜流光洞照见形悦景悟防测妙【艺文类聚】
　　灵鸟山铭序
　　昔如来游王舎城憇灵鸟山旧云其山峯似鸟而威灵故以为名焉众美咸归壮丽毕备【太平御览】
　　释僧衞【荆州长沙寺沙门学业甚着为殷仲堪所重尤善十住为之注解】
　　十住经合注序
　　夫冥壑以冲虚静用百川以之本至极以无相标品物以之宗故法性住湛一以居妙寂纷累以运通灵根朗圆烛以遂能乘渉动以开用然能要有资用必有本用必有本故御本则悟渉无方能要有资故悟虚则遂其通通则苞镜六合而有无圆照塞则用随缘感而应必虑偏照圆则神功造极虑偏则颠覆兴焉故四渎开溢则洪川灌壑像差辙则三光晦曜因此而推固知运通有宗化积有本夫运通之宗因縁开其防无相极其终化积之本十道启其谋心术兆其始故心术慿无则灵照通而大乘廓滞有则神虑塞而九宅开矣然推而极之则唯心与法别而张之则绵彰八极请辩而目焉夫万法浩然宗一无相灵魄弥纶统极圆照斯葢目体用为万法言性虚为无相称动王为心识谓静御为智照故滞有虑塞则曰心曰识慿灵照通则曰智曰见见者正见也始晓之偏目也智者正徧知也体极之圆号也正见创入辙之始正徧标体极之终四者葢精魄弥纶水镜万法虽数随缘感然灵照常一而不变者也夫体用无方则用实异照故乱识为尘秽心欲开见谓宝廓智谓种秽心故五欲为酖醴之室开见故三宝为荆石之门乱识故六尘为幻惑之肆廓智故一切种为骊龙之渊四者实万法浩然同实异照虽感应交映宗一无相者也故识御六尘以蒙性心起五欲以昏虑见慿四谛以洗鉴智抚无相以通照然则境虽理故心缘精魄弥纶体故灵照灵照故统名一心所縁故总号一法若夫名随数变则浩然无际统以心法则未始非二故十住为经将穷赜心术之原本遂真悟之始辩神功启于化彰八万归于圆照使灵机无隐伏之数大造无虚窃之名尔乃落滞识以反鉴贞真慧以居宗开十道运其用恬无相逺其通合三义以廓能则表宏称谓菩提菩提者包极十道之尊号括囊通物之妙称乃十住启灵照之圆极逺宏大通之逸轨故十住者静照息机反鉴之容目者也夫所以冠大业之始唱统十地之通目表称十住谅义存于兹焉义存于兹焉然则十住之兴葢廓明神觉之向牖发莹真慧之砥砺如来反流尽源之舟舆世雄抚防诞化之天府乃众经之宗本法藏之渊源实鉴始领终之水镜光宣佛慧之日月者也夫致不可以言象穷道不可以名数极故文约而义丰辞婉而防非百行开于心辙啓八万举其一隅非夫探钩亹研机孰能亢贞鉴致于希微开防英悟返于三隅者哉悲夫守习之迷虽服膺旧闻不翫斯要譬负日月而弥昏靣津而莫济矣当请引而攉焉夫举髙必诣逺致深则兴故廓六天以妙处引法云以胜众葢非胜无以扣其处非妙不足光其道道光要有方扣必得人故位妙处以殊方则境絶众秽开肆以引众则英彦葢时处极六天则宝映七珍众举法云则体镜九宅廓六变以开运朗耀世之宏观叩三说以开兴抚中之统韵发五情以宣到虑众诚以弥淳递二七以运感互交用于端开神辙于三转之际兆灵觉于九识之渊匹夫众经以比兴不得同日而语开八万以辩用焉可共劫而言非夫体包三义道总两端孰有若斯之哉孰有若斯之哉以此而断其道渊矣其致矣夫以金刚之幽植总神辩以居用犹曰不可究其深况自降兹者乎然道不独运必由人故令千载之下灵液有寄焉夫外国法师鸠摩罗耆婆者挺天悟于命世迈英风于季俗乘冥寄而孤游因泰运以道抚节于希声畅微言于像外可以祛故纳新非拟三益悟宗入辙几于过半运啓其愿弥遭其防以铅砾之质厠南金之肆诚悟无返三之机思无稽之谋然存闻赏事庶无惑焉故抚经静虑感寻畴昔每苦其文约而致言婉而防使灵烛映于隐薮大宗昧于偏文神标繇是以权范风自兹用浇淳至于闲诣靖唯扣膺津门则何常不遥然长慨抚頽薄以兴怀哉故遂撰记上闻畧为注释岂曰渊壑之待晨露葢以伸其用已之心耳庶后来明哲有以引而补焉【出三藏记】
　　释道慈【案高僧释道猷传猷以宋末元徽中卒后有豫章沙门道慈注猷所传胜鬘经序载出三藏记乃名法慈计在宋齐间此云道慈序中阿含则晋安帝隆安五年距元徽七十余载而胜鬘之出始自元嘉十二年以传猷及慈此道慈当非注胜鬘者】
　　中阿含经序
　　中阿含经记云昔释法师于长安出中阿含增一阿毘昙广说僧伽罗义阿毘昙心婆须密三法度二众从解脱縁此诸经律凡百余万言并违本失防名不当实依悕属辞句味亦差良由译人造次未善晋言故使尔耳防燕秦交战关中大乱于是良匠背世故以弗获改正乃经数年至关东小清冀州道人释法和罽宾沙门僧伽提和招集门徒俱游洛邑四五年中研讲遂精其人渐晓汉语然后乃知先之失也于是和乃追恨先失即从提和更出阿毘昙及广说也自是之后此诸经律渐皆译正唯中阿含僧伽罗义婆须蜜从解脱缘未更出耳防僧伽提和进游京师应运流化法施江左于时晋国大长者尚书令衞将军东亭侯优婆塞王元琳当防持正法以已任即檀越也为出经故造立精舎延请有道释慧持等义学沙门四十许人于诸所安四事无乏又预请经师僧伽罗义长供数年然后乃以晋隆安元年丁酉之岁十一月十日于扬州丹阳郡建康县界在其精舎更出此中阿含请罽宾沙门僧伽罗义令讲梵本请僧伽提和转梵为晋豫州沙门道慈笔受吴国李宝唐化共书至来二年戊戍之岁六月二十五日草本始讫此中阿含凡有五诵都十八品有二百二十二经合五十一万四千八百二十五字分为六十卷时遇国大难未即正书乃至五年辛丑之岁方得正写校定流传其人传译准之先出大有不同于此二百二十二经中若委靡顺从则惧失圣防若从本制名类多异旧则逆忤先习不协众情是以其人不得自专时有改本从旧名耳然五部异同孰知其正而道慈愚意怏怏于本故诸改名者皆抄出注下新旧两存别为一卷与目录相连以示于后将来诸贤令知同异得更采访脱遇髙明外国善晋梵方言者访其得失刋之从正【出三藏记集】

　　释文纪卷七
　　钦定四库全书
　　释文纪巻八
　　明　梅鼎祚　辑
　　晋【六】
　　释慧逺【姓贾鴈门楼烦人少为诸生与弟慧持受业道安义熙十二年终于庐山】
　　阿毗昙心叙【太元十六年出僧伽提婆芙慧逺译】
　　阿毗昙心者三藏之要颂咏歌之微言管统众经领其宗防故作者以心为名焉有出家开士字曰法胜渊识逺鉴探深硏机龙潜赤泽独有其明其人以为阿毗昙经源流广大难卒寻究非瞻智宏才莫能毕综是以探其幽致别撰斯部始自界品讫于问论凡二百五十偈以为要解号之曰心其颂声也拟象天乐若灵籥自发仪形羣品触物有寄若乃一吟一咏状鸟歩兽行也一弄一引类乎物情也情与类迁则声随九变而成歌气与数合则音协律吕而俱作拊之金石则百兽率舞奏之管弦则人神同感斯乃穷音声之妙防极自然之象趣不可胜言者矣又其为经标偈以立本述本以广义先内以明外譬由根而寻条可谓美发于中畅于四肢者也发中之道要有三焉一谓显法相以明本二谓定已性于自然三谓心法之生必俱游而同感俱游必同于感则照数防之相因已性定于自然则达至当之有极法相显于真境则知迷情之可反心本明于三观则覩路之可游然后练神达思水镜六府洗心净慧拟迹圣门寻相因之数即有以悟无推至当之极动而入微矣罽宾沙门僧伽提婆少翫兹文味之弥久兼宗匠本正关入神要其人情悟所叅亦已涉其津矣会遇来游因情令译提婆乃手执梵本口宣晋言临文诫惧一章三复逺亦寳而重之敬慎无违然方言殊韵难以曲尽傥或失当俟之来贤幸诸明哲正其大谬
　　三法度经序
　　三法度经者葢出四阿含四阿含则三藏之契经十二部之渊府也以三法为统以觉法为道开而当名变而弥广法虽三焉而类无不尽觉虽一焉而智无不周观诸法而防其要辩众流而同其原斯乃始渉之鸿渐旧学之华苑也有应真大人厥号山贤恬思闲宇智周变通感达识之先觉愍后蒙之未悟故撰此三法因而名云自徳品暨于所依凡三章九真度斯其所作也其后有大乘居士字僧伽先以为山贤所集虽辞旨髙简然其文犹经故仍前人章句为之训传演散本文以广其义显发事类以其美幽赞之功于斯乃尽自兹而后道灮于世其教行焉于是振锡趣足者仰风而髙蹈禅思入微者挹清流而洗心髙座谈对之士拟之而后言博识渊有之宾由之而赡闻也有游方沙门出自罽宾姓瞿昙氏字僧伽提婆昔在本国预闻斯道雅翫神趣懐佩以游其人虽不亲承二贤之音旨而讽味三藏之遗言志在分徳诲人不倦每至讲论嗟咏有余逺与同集劝令宣译提婆于是自执梵经转为晋言虽咅不曲尽而文不害意依实去华务存其本自昔汉兴逮及有晋道俗名贤竝叅懐圣典其中通佛教者传译甚众或文过其意或理胜其辞以此考彼殆兼先典后来贤哲若能叅通晋梵善译方言幸复详其大归以裁厥中焉
　　三法度经记【未详作者又无世代可考大较梁前也】
　　比丘释僧伽先志愿大乘学三藏摩诃鞞耶伽兰兼通一切书记三法度三品九真度撰记出此经特此福祐一切众生令从苦得安见谛解脱
　　庐山出修行便禅经统序
　　夫三业之兴以禅智为宗虽精麤异分而阶借有方是故发轸分逵涂无乱辙革俗成务功不待积静复所由则幽绪告微渊博难究然理不云昧庶旨统可寻试略而言禅非智无以穷其寂智非禅无以深其照则禅智之要照寂之谓其相济也照不离寂寂不离照感则俱游应必同趣功在于用交养于万法其妙物也运羣动以至壹而不有廓大象于未形而不无无思无为而无不为是故洗心静乱者以之硏虑悟彻入微者以之穷神也若乃将入其门机在摄会理数广道隐于文则是阿难曲承音诏遇非其人必藏之灵府何者心无常规其变多方数无定像待感而应是故化行天竺缄之有匠幽关莫开罕闚其庭从此而观理有行藏道不虚授良有以矣如来泥曰未久阿难传其芺行弟子末田地末田地传舎那婆斯此三应真咸乘至愿防契于昔功在言外经所不辨必闇轨元匠孱焉无差其后有优波崛弱而超悟智终世表才髙应寡触理从简八万法藏所存唯要五部之分始自于此因斯而推固知形运以废兴自兆神用则幽歩无迹妙动难寻渉麤生异可不慎乎可不察乎自兹已来感于事变懐其旧典者五部之学竝有其人咸惧大法将頽理深其慨遂各述赞禅经以隆盛业其为教也无数方便以求寂然寂乎唯寂其揆一耳而寻条求根者众统本运末者寡或将暨而不至或守方而未变是故经称满愿之徳髙普事之风原去圣旨非徒全其长亦所以救其短若然五部殊业存乎其人人不继世道或隆替废兴有时则互相升降小大之目其可定乎又达节善变出处无际晦名寄迹无闻无示若斯人者复不可以名部分既非名部之所分亦不出乎其外别有宗明矣每慨大敎东流禅数尤寡三业无统斯道殆废顷鸠摩耆婆宣马鸣所述乃有此业虽其道未融葢是为山于一篑欣时来之有遇感寄趣于若人舍夫制胜之论而顺不言之辩遂誓彼僧那以至寂为已任懐徳未忘故遗训在兹其为要也图大成于末象开微言而崇体悟惑色之悖徳杜六门以寝患达忿竞之伤性齐彼我以宅心于是异族同气幻形告疎入深缘起见生死际尒乃辟九关于龙津超三忍以登位垢习凝于无生形累毕于神化故曰无所从生靡所不生于诸所生而无不生今之所译出自达摩多罗与佛大先其人西域之俊禅训之宗搜集经要劝发大乘敎不同故有详略之异达摩多罗阖众篇于同道开一色为恒沙其为观也明起不以生灭不以尽虽往复无际而未始出于如敌曰色不离如如不离色色则是如如则是色佛大先以为澄源引流固宜有渐是以始自二道开甘露门释四义以反迷啓归涂以领会分别隂界导以正观畅防缘起使优劣自辩然后令原始反终妙寻其极其极非尽亦非所尽乃曰无尽入于无尽法门非夫道冠三乘智通十地孰能洞根于法身归宗一于无相静无遗照动不离寂者哉【功在于用下当有脱误】
　　大智论抄序
　　夫宗极无为以设位而圣人成其能昬明代谢以开运而盛衰合其变是故知崄易相推理有行藏屈伸相感数有往复由之以观虽防枢潜应圆景无穷不能均四像之推移一其防通况时命纷谬世道交沦而不深根固叶宁极以待哉若达开塞之有运时来非由遇则正觉之道不虚凝于物表敎之情亦渐可识矣有大乘髙士厥号龙树生于天竺出自梵种精诚曩代契心在兹接九百之运抚颓薄之防悲蒙俗之茫昧蹈险迹而弗悋于是巻隂衡门云翔赤泽慨文明之未发思或跃而勿用乃喟然叹曰重夜方昬非萤烛之能照虽白日寝灮犹可继以朗月遂自誓落簪表容服隐居林泽守闲行禅靖虑研微思通过半因而悟曰闻之于前论大方无垠或有出乎其外者俄而廻歩雪山啓神明以诉志将歴古仙之所游忽遇沙门于岩下请质所疑始知有方等之学及至龙宫要藏秘典靡不管综滞根既拔则名冠道位徳僃三忍然后开九津于重渊明鳞族而俱游学徒如林英彦毕集由是外道髙其风名士服其致大乘之业于兹复隆矣其人以般若经为灵府妙门宗一之道三乘十二部由之而出故尤重焉然斯经幽奥厥趣难明自非达学尠得其归故叙夫体统辩其深致若意在文外而理蕴于辞辄寄之宾主假自疑以起对名曰问论其为要也发轸中衢啓惑智门以无当为实无照为宗无当则神凝于所趣无照则智寂于所行寂以行智则羣邪革虑是非息焉神以凝趣则二谛同轨辙一焉非夫正觉之灵抚法轮而再转孰能振大业于将颓纽遗纲之落绪令微言絶而复嗣音辍而复咏哉虽弗获与若人竝世叩津问道至于研味之际未尝不一章三复欣于有遇其中可以开防朗照水镜万法固非常智之所辩请略而言生涂兆于无始之境变化搆于倚伏之场咸生于未有而有灭于既有而无推而尽之则知有无回谢于一法相待而非原生灭两行于一化映空而无主于是乃即之以成观反鉴以求宗鉴明则尘累不止而仪像可覩观深则悟彻入微而名实俱将寻其要必先于此然后非有非无之谈方可得而言尝试论之有而在有者有于有者也无而在无者无于无者也有有则非有无无则非无何以知其然无性之性谓之法性法性之性因缘以之生生缘无自相虽有而常无常无非絶有犹火传而不息夫然则法无异趣始末沦虚毕竟同争有无交归矣故游其奥者心不待虑智无所缘不灭相而寂不修定而闲非神遇以期通焉识空空之为斯其至也斯其极也过此以往莫之或知又论之为体位始无方而不可诘触类多变而不可穷或开逺理以发兴或导近习以入深或阖殊涂于一法而弗杂或辟百虑于同相而不分此以絶夫垒瓦之谈而无敌于天下者也尔乃博引众经以赡其辞畅发义音以其美美尽则智无不周辞博则广大悉僃是故登其涯而无津挹其流而弗竭汪汪焉莫测其量洋洋焉莫比其盛虽百川灌河未足语其辩焉虽渉海求源未足穷其邃矣若然者非夫渊识旷度孰能与之潜跃非夫越名反数孰能与之澹漠非夫洞幽入防孰能与之冲泊哉有髙座沙门字曰童寿宏才博见智周羣籍翫服斯论佩之弥久虽神悟发中必待感而应于时秦主姚王敬乐大法招集名学以隆三寳徳洽殊俗化流西域是使其人闻风而至既达关右即劝令宣译童寿以此论深广难卒精究因方言易省故约本以为百巻计所遗落殆过叄倍而文藻之士犹以为繁咸累于博罕既其实譬大羮不和虽味不珍神珠内映虽寳非用信言不美固有自来矣若遂令正典隐于荣华朴亏于小成则百家竞辩九流争川方将幽沦长夜背日月而昬逝不亦悲乎于是静寻所由以求其本则知圣人依方设训文质殊体若以文应质则疑者众以质应文则悦者寡是以化行天竺辞朴而义微言近而旨逺义微则隐昧无象旨逺则幽绪莫寻故令翫常训者牵于近习束名敎者惑于未闻若开易进之路则阶借有由晓渐悟之方则始渉有津逺于是简繁理秽以详其中令质文有体义无所越輙依经立本系以问论正其位分使类各有属谨与同止诸僧共别撰以为集要凡二十巻虽不足増晖圣典庶无大谬如其未允请俟来哲【竝出三藏记集】
　　念佛三昧诗集序
　　序曰夫称三昧者何专思寂想之谓也思专则志一不分想寂则气虚神朗气虚则智恬其照神朗则无幽不彻斯二者是自然之符会一而致用也是故靖恭闲宇而感物通灵御心惟正动必入微此假修以凝神积习以移性犹或若兹况夫尸居坐忘冥懐至极智落宇宙而闇蹈大方者哉请言其始菩萨初登道位甫闚门体寂无为而无弗为及其神变也则令脩短革常度巨细互相违三灮回景以移照天地巻而入懐矣又诸三昧其名甚众功髙易进念佛为先何者穷极寂尊号如来体神合变应不以方故令入斯定者昧然忘知即所缘以成鉴鉴明则内照交映而万像生焉非耳目之所暨而闻见行焉于是覩夫渊凝虚镜之体则悟灵相湛一清明自然察夫音之叩心听则尘累每消滞情融朗非天下之至妙孰能与于此哉以兹而观一觌之感乃发久习之流覆豁昬俗之重迷若以匹夫众定之所缘固不得语其优劣居可知也是以奉法诸贤咸思一揆之契感寸隂之頽影惧来储之未积于是洗心法堂整襟清向夜分忘寝夙宵惟勤庶夫贞诣之功以通三乘之志临津济物与九流而同往仰援超歩拔茅之兴俯引弱进垂策其后以此览众篇之挥翰岂徒文咏而已哉【广明集】
　　沙门不敬王者论【五篇并序】
　　晋成康之世车骑将军庾冰疑诸沙门抗礼万乘所明理何骠骑有答【二家论各在本集】至元兴中太尉桓公亦同此义谓庾言之未尽与八座书云佛之为化虽诞以茫浩推乎视听之外以敬为本此出处不异葢所期者殊非敬恭宜废也老子同王侯于三大原其所重皆在于资生通运岂独以圣人在位而比称二仪哉将以天地之大徳曰生通生理物存乎王者故尊其神器而体寔惟隆岂是虚相崇重义存御而已沙门之所以生生资国存亦日用于理命岂有受其徳而遗其礼沾其惠而废其敬哉于时朝士名贤答者甚众虽言未悟时竝互有其美徒咸尽所懐而理蕴于情遂令无上道服毁于尘俗亮到之心屈乎人事悲夫斯乃交丧之所由千载之否运深惧大法之将沦感前事之不忘故著论五篇究叙微意岂曰渊壑之待晨露葢是伸其罔极亦庶后之君子崇敬佛敎者式详览焉
　　在家一
　　原夫佛敎所明大要以出家为异出家之人凡有四科其敎通物则功侔帝王化兼治道至于感俗悟时亦无世不有但所遇有行藏故以废兴为隐显耳其中可得论者请略而言之在家奉法则是顺化之民情未变俗迹同方内故有天属之爱奉主之礼礼敬有本遂因之而成敎本其所因则功由在昔是故因亲以教爱使民知其有自然之恩因严以教敬使民知有自然之重二者之来实由冥应应不在今则宜寻其本故以罪对为刑罚使惧而后慎以天堂为爵赏使悦而后动此皆即其影响之报而明于敎以因顺为通而不革其自然也何者夫厚身存生以有封为滞累根深固存我未忘方将以情欲为苑囿声色为游观躭湎世乐不能自勉而特出是故敎之所检以此为涯而不明其外耳其外未明则大同于顺化故不可受其徳而遗其礼沾其惠而废其敬是故悦释迦之风者辄先奉亲而敬君变俗投簪者必待命而顺动若君亲有疑则求其志以俟同悟斯乃佛敎之所以重资生助王化于治道者也论者立言之旨貌有所同故位夫内外之分以明在三之之志略叙经意宣寄所懐
　　出家二
　　出家则是方外之宾迹絶于物其为敎也达患累缘于有身不存身以息患知生生由于禀化不顺化以求宗求宗不由于顺化则不重运通之资息患不由于存身则不防厚生之益此理之与形乖道之与俗反者也若斯人者自誓始于落簪立志形乎变服是故凡在出家皆遯世以求其志变俗以达其道变俗则服章不得与世典同礼遯世则宜髙尚其迹夫然者故能拯溺俗于沈流拔幽根于重劫逺通三乘之津广开天人之路如令一夫全徳则道洽六亲泽流天下虽不处王侯之位亦已协契皇极在宥生民矣是故内乖天属之重而不违其孝外阙奉主之恭而不失其敬从此而观故知超化表以寻宗则理深而义笃昭泰息以语仁则功末而惠浅若然者虽将面防山而旋歩犹或耻闻其风岂况与夫顺化之民尸禄之贤同其孝敬者哉
　　求宗不顺化三
　　问曰寻夫老氏之意天地以得一为大王侯以体顺为尊得一故为万化之本体顺故有运通之功然则明宗必存乎体极体极必由于顺化是故先贤以为美谈众论所不能异异夫众论者则义无所取而云不顺化何邪答曰凡在有方同禀生于大化虽羣品万殊精麤异贯统极而言唯有灵与无灵耳有灵则有情于化无灵则无情于化无情于化化毕而生尽生不由情故形朽而化灭有情于化感物而动动必以情故其生不絶其生不絶则其化弥广而形弥积情弥滞而累弥深其为患也焉可胜言哉是故经称泥洹不变以化尽为宅三界流动以罪苦为场化尽则因缘永息流动则受苦无穷何以明其然夫生以形为桎梏而生由化有化以情感则神滞其本而智昬其照介然有封则所存唯已所渉唯动于是灵辔失御生涂日开方随贪爱于长流岂一受而已哉是故反本求宗者不以生累其神超落尘封者不以情累其生不以情累其生则生可灭不以生累其神则神可防防神絶境故谓之泥洹泥洹之名岂虚称也哉请推而实之天地虽以生生为大而未能令生者不死王侯虽以存存为功而未能令存者无患是故前论云达患累縁于有身不存身以息患知生生由于禀化不顺化以求宗义存于此义存于此斯沙门之所以抗礼万乘髙尚其事不爵王侯而沾其惠者也
　　体极不兼应四
　　问曰歴观前史上皇已来在位居宗者未始异其原本本不可二是故百代同典咸一其统所谓唯天为大唯尧则之如此则非智有所不照自无外可照非理有所不尽自无理可尽以此而推视听之外廓无所寄理无所寄则宗极可明今诸沙门不悟文表之意而惑教表之文其为谬也固已甚矣若复显然有验此乃希世之闻答曰夫幽宗旷邈神道精微可以理寻难以事诘既涉乎敎则以因时为捡虽应世之见优劣万差至于曲成在用感即民心而通其分分至则止其智之所不知而不闗其外者也若然则非体极者之所不兼兼之者不可竝御耳是以古之语大道者五变而形名可举九变而赏罚可言此但方内之阶差而犹不可顿设况其外者乎请复推而广之以逺其旨六合之外存而不论者非不可论论之或乖六合之内论而不辩者非不可辩辩之或疑春秋经世先王之志辩而不议者非不可议议之者或乱此三者皆即其身耳目之所不至以为关键而不关视听之外者也因此而求圣人之意则内外之道可合而明矣尝以为道法之与名敎如来之与尧孔发致虽殊潜相影响出处诚异终期则同详而辩之指归可见理或有先合而后乖有先乖而后合先合而后乖者诸佛如来则其人也先乖而后合者歴代君王未体极之主斯其流也何以明之经云佛有自然神妙之法化物以权广随所入或为灵仙转轮圣帝或为卿相国师道士若此之伦在所变现诸王君子莫之为谁此所谓合而后乖者也或有始创大业而功化未就迹有参差故所受不同或期功于身后或显应于当年圣王则之而成教者亦不可称算虽抑引无方必归涂有会此所谓乖而后合者也若令乖而后合则拟歩通涂者必不自崖于一揆若令先合而后乖则释迦之与尧孔发致不殊断可知矣是故自乖而求其合则知理会之必同自合而求其乖则悟体极之多方但见形者之所不兼故惑众涂而骇其异耳因兹而观天地之道功尽于运化帝王之徳理极于顺通若以对夫独絶之敎不变之宗固不得同年而语其优劣亦已明矣
　　形尽神不灭五
　　问曰论旨以化尽为至极故造极者必违化而求宗求宗不由于顺化是以引歴代君王使同之佛敎令体极之至以权居统此雅论之所托自必于大通者也求之实当理则不然何者夫禀气极于一生生尽则消液而同无神虽妙物故是隂阳之所化耳既化而为生又化而为死既聚而为始又散而为终因此而推固知神形俱化原无异统精麤一气始终同宅宅全则气聚而有灵宅毁则气散而照灭散则反所受于天本灭则复归于无物反覆终穷皆自然之数耳孰为之哉若令本异则异气数合合则同化亦为神之处形犹火之在木其生必存其毁必灭形离则神散而罔寄木朽则火寂而靡托理之然矣假使同异之分昧而难明有无之说必存乎聚散聚散气变之总名万化之生灭故庄子曰人之生气之聚聚则为生散则为死若死生为彼徒苦吾又何患古之善言道者必有以得之若果然邪至理极于一生生尽不化义可寻也答曰夫神者何邪精极而为灵者也精极则非卦象之所图故圣人以妙物而为言虽有上智犹不能定其体状穷其幽致而谈者以常识生疑多同自乱其为诬也亦已深矣将欲言之是乃言夫不可言今于不可言之中复相与而依俙神也者圆应无生妙尽无名感物而动假数而行感物而非物故物化而不灭假数而非数故数尽而不穷有情则可以物感有识则可以数求数有精麤故其性各异智有明闇故其照不同推此而论则知化以情感神以化传情为化之母神为情之根情有防物之道神有冥移之功但悟彻者反本惑理者逐物耳古之论道者亦未有所同请引而明之庄子发音于大宗曰大块劳我以生息我以死又以生为人羇死为反真此所谓知生为大患以无生为反本者也文子称黄帝之言曰形有靡而神不化以不化乘化其变无穷庄子亦云持犯人之形而犹喜若人之形万化而未始有极此所谓知生不尽于一化方逐物而不反者也二子之论虽未究其实亦当傍宗而有闻焉论者不寻无方生死之说而惑聚散于一化不思神道有妙物之灵而谓精麤同尽不亦悲乎火木之喻原自圣典失其流统故幽兴莫寻微言遂沦于常敎令谈者资之以成疑向使时无悟宗之匠则不知有先觉之明防传之功没世靡闻何者夫情数相感其化无端因缘密搆潜相传写自非达观孰识其变自非达观孰识其会请为论者验之以实火之传于薪犹神之传于形火之传异薪犹神之传异形前薪非后薪则知指穷之术妙前形非后形则悟情数之感深惑者见形朽于一生便以谓神情俱丧犹覩火穷于一木谓终期都尽耳此由从养生之谈非逺寻其类者也就如来论假令神形俱化始自天本愚智资生同禀所受问所受者为受之于形邪为受之于神邪若受之于形凡在有形皆化而为神矣若受之于神是以神传神则丹朱与帝尧齐圣重华与瞽瞍等灵其可然乎其可然乎如其不可固知防缘之搆着于在昔明闇之分定于形初虽灵均善运犹不能变性之自然况降兹已还乎验之以理则微言而有徴效之以事可无惑于大道论成后有居之宾歩朗月而宵游相与共集法堂因而问曰敬寻雅论大归可见殆无所间一日试重研究葢所未尽亦许处耳意以为沙门徳式是变俗之殊制道家之名器施于君亲固宜略于形敬今所疑者谓甫创难就之业逺期化表之功潜泽无现法之効来报而未应乃今王公献供信士屈体得无坐受其徳陷乎早计之累虚沾其惠贻夫素餐之讥邪主人良久乃应曰请为诸贤近取其类有人于此奉宣时命逺通殊方九译之俗问王者以当资以糇粮锡以轝服不答曰然主人曰类可寻矣夫称沙门者何邪谓其发防俗之幽昬啓化表之路方将以兼忘之道与天下同往使希髙者挹其遗风潄流者味其余津若然虽大业未就观其超歩之迹所悟固已矣然则运通之功资存之益尚未酬其始誓之心况答三业之劳乎又斯人者形虽有待情无近寄视夫四事之供若蟭蚊之过乎其前者耳濡沫之惠复焉足语哉众宾于是始悟防涂以开辙为功息心以净毕为道乃欣然怡襟咏言而晋元兴三年岁次阏逢于时天子蒙尘人百其忧凡我同志佥懐缀旒之叹故因述斯论焉
　　沙门袒服论
　　或问曰沙门袒服出自佛敎是礼与答曰然问曰三代殊制其礼不同质文之变僃于前典而佛敎出乎其外论者咸有疑焉若有深致幸诲其未闻答曰古之民大朴未亏其礼不文三王应世故与时而变因兹以观论者之所执方内之格言耳何以知其然中国之所无或得之于异俗其民不移故其道未亡是以天竺国法尽敬于所尊表诚于神明率皆袒服所谓去饰之基者也虽记籍未流兹土其始似有闻焉佛出于世因而为教明所行不左故应右袒何者将辨防贱必存乎位位以进徳则尚贤之心生是故沙门越名分以背时不已而求先又人之所能皆在于右若动不以顺则触事生累过而能复虽中贤犹未得况有下于此者乎请试言之夫形以左右成体理以邪正为用二者之来各乘其本滞根不拔则事求愈应而形理相资其道微明世习未移应微难辨袒服既彰则形随事感理悟其心以御顺之气表诚之体而邪正两行非其本也是故世尊以袒服笃其诚而闲其邪使名实有当敬慢不杂然后开出要之路导真性于久迷令淹世之贤不自絶于无分希进之流不惑涂而旋歩于是服膺圣门者咸履正思顺异迹同轨缅素风而懐古背华俗以洗心寻本达变即近悟逺形服相愧理深其感如此则情化专向修之弗倦动必以顺不觉形之自恭斯乃如来劝诱之外因敛麤之妙迹而众谈未喻或欲革之反古之道何其深哉
　　何镇南难袒服论
　　见答问袒服指训兼标末文于古资形理于近用使敬慢殊流诚服俱尽殆无间然至于所以明顺犹有未同何者仪形之设葢在时而用是以事有内外乃可以浅深应之李释之与周孔渐世之与遗俗在于因循不同必无逆顺之殊明矣故老明兵凶处右礼以丧制不左且四等穷奉亲之至三驱显王迹之仁在后而要其旨可见宁可寄至顺于凶事表吉诚于丧容哉郑伯所以肉袒亦犹许男舆榇皆自以所乗者逆必受不测之罚以斯而证顺将何在故率所懐想更详尽令内外有归
　　答何镇南
　　敬寻问旨葢是开其逺涂照所未尽令精麤竝顺内外有归三复斯诲所悟良多常以为道训之与名敎释迦之与周孔发致虽殊而潜相影响出处诚异终期则同但妙迹隐于常用指归昧而难寻遂令至言隔于世典谈士发殊涂之论何以知其然圣人因弋钓以去其甚顺四时以简其烦三驱之礼失前禽而弗吝网罟之设必待化而方用上极行苇之仁内匹释迦之慈使天下齐已物我同观则是合抱之一毫岂直有间于优劣而非相与者哉然自迹而寻犹大同于兼爱逺求其实则阶差有分分外之所通未可胜言故渐兹以进徳令事显于君亲从此而观则内外之教可知圣人之情可见但归涂未啓故物莫之识若许其如此则袒服之义理不容疑来告记谓宜更详尽故复究叙本懐原夫形之化也隂阳陶铸受左右之体昬明代运有死生之说人情咸悦生而惧死好进而恶是故先王既顺民性抚其自然令吉凶殊制左右异位由是吉事尚左进爵以厚其生凶事尚右哀容以毁其性斯皆本其所受因顺以通教感于事变懐其先徳者也世之所防者不过生存生存而屈伸进退道尽于此浅深之应于是乎在沙门则不然后身退已而不谦卑时来非我而不辞辱卑以自牧谓之谦居众人之所恶谓之顺谦顺不失其本则日损之功易积出要之路可游是故遁世遗荣反俗而动动而反俗者与夫方内之贤虽貌同而实异何以明之凡在出家者达患累縁于有身不存身以息患知生生由于禀化不顺化以求宗推此而言固知发轸归涂者不以生累其神超落世务者不以情累其生不以情累其生则生可絶不以生累其神则神可防然则向之所谓吉凶成礼奉亲事君者葢是一域之言耳未始出于有封有封未出则是翫其文而未达其变若然方将滞名敎以狥生乘万化而背宗自至顺而观得不曰逆乎渐世之与遗俗指存于此
　　明报应论【并问】
　　问曰佛经以杀生罪重地狱斯罚防科幽司应若影响余有疑焉何者夫四大之体即地水火风耳结而成身以为神宅寄生栖照津畅明识虽托之以存而其理天絶岂唯精麤之间固亦无受伤之地灭之既无害于神亦犹灭天地间水火耳又问万物之心爱欲森繁但私我有已情虑之深者耳若因情致报乘感生应则自然之迹顺何所寄哉答曰意谓此二条始是来问之关键立言之津要津要既明则羣疑同释始渉之流或因兹以悟可谓朗滞情于常识之表发奇唱于未闻然佛教深微言难辩茍未统夫指归亦焉能畅其幽致当为依傍大宗试叙所懐推夫四大之性以明受形之本则假于异物托为同体生若遗尘起灭一化此则慧观之所入智忍之所游也于是乘去来之自运虽聚散而非我寓羣形于大梦实处有而同无岂复有封于所受有系于所恋哉若斯理自得于心而外物未悟则悲独善之无功感先觉而兴懐于是思道以明训故仁恕之徳存焉若彼我同得心无两对游刃则泯一观交兵则莫逆相遇伤之岂唯无害于神固亦无生可杀此则文殊按剑迹逆而道顺虽复终日挥戈措刃无地矣若然者方将托鼓舞以尽神运干鏚而成化虽功被犹无赏何罪罚之有邪若反此而寻其源则报应可得而明推事而求其宗则罪罚可得而论矣尝试言之夫因缘之所感变化之所生岂不由其道哉无明为惑网之渊贪爱为众累之府二理俱游防为神用吉凶悔吝唯此之动无明掩其照故情想凝滞于外物贪爱流其性故大结而成形形结则彼我有封情滞则善恶有主有封于彼我则私其身而身不忘有主于善恶则恋其生而生不絶于是甘寝大梦昬于同迷抱疑长夜所存唯着是故失得相推祸福相袭恶积而天殃自至罪成则地狱斯罚此乃必然之数无所容疑矣何者会之有本则理自防对兆之虽微势极则发是故心以善恶为形声报以罪福为影响本以情感而应自来岂有幽司由御失其道也然则罪福之应唯其所感感之而然故谓之自然自然者即我之影响耳于夫主宰复何功哉请寻来问之要而验之于实难旨全许地水火风结而成身以为神宅此即宅有主矣问主之居宅有情邪无情邪若云无情则四大之结非主宅之所感若以感不由主故处不以情则神之居宅无情无痛痒之知神既无知宅又无痛痒以接物则是伐卉剪林之喻无明于义若果有情四大之结是主之所感也若以感由于主故处必以情则神之居宅不得无痛痒之知神既有知宅又受痛痒以接物固不得同天地间水火风明矣因兹以谈夫神形虽殊相与而化内外诚异浑为一体自非达观孰得其际邪茍未之得则愈久愈迷耳凡禀形受命莫不尽然也受之既然各以私恋为滞滞根不拔则生理弥固爱源不除则保之亦深设一理逆情使方寸迷乱而况举体都亾乎是故同逆相乗共生讐隙祸心未防则构怨不息纵复悦毕受恼情无遗憾形声既着则影响自彰理无先期数合使然也虽欲逃之其可得乎此则因情致报乘感生应但立言之旨本异故其会不同耳
　　问曰若以物情重生不可致丧则生情之由私恋之惑耳宜朗以达观晓以大方岂得就其迷滞以为报应之对哉答曰夫事起必由于心报应必由于事是故自报以观事而事可变举事以责心而心可反推此而言则知圣人因其迷滞以明报应之对不就其迷滞以为报应之对也何者人之难悟其日固久是以佛教本其所由而训必有渐知久习不可顿废故先示之以罪福罪福不可都忘故使权其轻重轻重权于罪福则验善恶以宅心善恶滞于私恋则推我以通物二理兼情无所系故能尊贤容众恕已施安逺寻影响之报以释往复之迷迷情既释然后大方之言可晓保生之累可絶夫生累者虽中贤犹未得岂常智之所达哉
　　三报论【因俗人疑善恶无现验作】
　　经説业有三报一曰现报二曰生报三曰后报现报者善恶始于此身即此身受生报者来生便受后报者或经二生三生百生千生然后乃受受之无主必由于心心无定司感事而应应有迟速故报有先后先后虽异咸随所遇而为对对有强弱故轻重不同斯乃自然之赏罚三报之大略也非夫通才达识入要之明罕得其门降兹已还或有始涉大方以先悟为蓍龟博综内籍反三隅于未闻师友仁匠习以移性者差可得而言请试论之夫善恶之兴由其有渐渐以之极则有九品之论凡在九品非其现报之所摄然则现报絶夫常类可知类非九品则非三报之所摄何者若利害交于目前而顿相倾夺神机自运不待虑而发发不待虑则报不旋踵而应此现报之一隅絶夫九品者也又三业殊体自同有定报定则时来必受非祈祷之所移智力之所免也将推而极之则义深数广不可详究故略而言之相参懐佛敎者以有得之世或有积善而殃集或有凶邪而致庆此皆现业未就而前行始应故曰祯祥遇祸妖孽见福疑似之嫌于是乎在何以谓之然或有欲匡主救时道济生民拟歩髙迹志在立功而大业中倾天殃顿集或有栖迟衡门无闷于世以安歩为舆优游卒岁而时来无妄运非所遇世道交沦于其间昔或有名冠四科道在入室全爱体仁慕上善以进徳若斯人也含冲和而纳疾履信顺而夭年此皆立功立徳之舛变疑嫌之所以生也大义既
　　明宜寻其对对各有本待感而发逆顺虽殊其
　　揆一耳何者倚伏之契定于在昔防符告命潜
　　相回换故令祸福之气交谢于六府善恶之报
　　舛互而两行是使事应之际愚智同惑谓积善之无庆积恶之无殃感神明而悲所遇慨天殃之于善人咸谓名教之书无宗于上遂使大道翳于小成以正言为善诱应心求实必至理之无此原其所由由世典以一生为限不明其外其外未明故寻理者自毕于视听之内此先王即民心而通其分以耳目为关键者也如今合内外之道以求敎之情则知理防之必同不惑泉涂而骇其异若能览三报以观穷通之分则尼父之不答仲由颜冉对圣匠而如愚皆可知矣亦有缘起而缘生法虽预入谛之明而遗爱未忘犹以三报为华苑或跃而未离于渊者也推此以观则知有方外之宾服膺妙法洗心门一诣之感超登上位如斯伦匹宿殃虽积功不在治理自安消非三报之所及因兹而言佛经所以越名敎絶九流者岂不以疎神达要陶铸灵府穷源尽化镜万象于无象者也【竝明集　髙僧传慧逺法性论至爱以不变为性得性以极体为宗】
　　佛影铭【并序　逺闻天竺有佛影是佛昔化毒龙所畱之影在北天竺月氐国那竭诃城南古仙人石室中会有西域道士叙其光相乃于匡庐背山临流营筑龛室妙算畵工淡彩图写色疑积空望似烟雾晖相炳暧若隐而显因着铭曰】
　　夫滞于近习不达希世之闻抚常永日罕懐事外之感是使尘想制于襟天罗网其神虑若以之穷龄则此生岂遇以之希心则开悟靡期于是发愤忘食情百其慨静虑闲夜理契其心尔乃恩沾九泽之惠三复无缘之慈妙寻法身之应以神不言之化化不以方唯其所感慈不以缘防懐自得譬日月丽天灮影弥晖羣品熙荣有情同顺咸欣悬映之在已罔识曲成之攸寄妙物之谈功尽于此将欲拟夫幽极以言其道髣髴存焉而不可论何以明之法身之运物也不物物而兆其端不图终而防其成理于万化之表数絶乎无形无名者也若乃语其筌寄则道无不在是故如来或晦先迹以崇基或显生涂而定体或独发于莫寻之境或相待于既有之场独发类乎形相待类乎影推夫防寄为有待耶为无待耶自我而观则有间于无间矣求之法身原无二统形影之分孰际之哉而今之闻道者咸摹圣体于旷代之外不悟灵应之在兹徒知圆化之非形而动止方其迹岂不诬哉逺昔寻先师奉侍歴载虽啓蒙慈训托志籍每想奇闻以笃其诚遇西域沙门辄餐游方之说故知有佛影而传者尚未晓然及在此山值罽宾禅师南国律学道士与昔闻既同竝是其人游歴所经因其详问乃多有先征然后验神道无方触像而寄百虑所防非一时之感于是悟彻其诚应深其信将援同契发其真趣故与夫随喜之贤图而铭焉
　　廓矣大像理无名体神入化落影离形回晖层岩凝暎虚亭在隂不昧处暗愈明婉歩蝉蜕朝宗百灵应不同方迹絶两防【其一】茫茫荒宇靡劝靡奬谈虚写容拂空传像相具体微冲姿自朗白毫吐曜昬夜中爽感彻乃应扣诚发响畱音停岫津悟防赏抚之有会功弗由曩【其二】旋踵忘敬罔虑罔识三灮掩晖万象一色庭宇幽蔼归涂莫测悟之以静震之以力慧风虽遐维尘攸息匪伊览孰扇其极【其三】希音逺流乃眷东顾欣风慕道仰规度妙尽毫端运微轻素托彩虚凝殆映霄雾迹以像真理深其趣奇兴开襟祥风引路清气廻于轩宇昬明文而未曙髣髴镜神仪依稀若真遇【其四】铭之图之曷营曷求神之听之鉴尔所脩庶兹巨轨映彼流潄清灵沼饮和至柔照虚应简智落乃周深懐冥托霄想神游毕命一对长谢百忧【其五　髙僧传载云清气回轩昬交未曙髣髴神容依稀钦遇两防作而防訞虚作淡虚震作开攸作假迹以作迹似巨轨作尘轨】
  </div>
  <div class="pagination">
   <a href="释文纪_page6.html">
    上一页
   </a>
   <span>
    ...
   </span>
   <a href="释文纪_page2.html">
    2
   </a>
   <a href="释文纪_page3.html">
    3
   </a>
   <a href="释文纪_page4.html">
    4
   </a>
   <a href="释文纪_page5.html">
    5
   </a>
   <a href="释文纪_page6.html">
    6
   </a>
   <span class="current-page">
    7
   </span>
   <a href="释文纪_page8.html">
    8
   </a>
   <a href="释文纪_page9.html">
    9
   </a>
   <a href="释文纪_page10.html">
    10
   </a>
   <a href="释文纪_page11.html">
    11
   </a>
   <a href="释文纪_page12.html">
    12
   </a>
   <span>
    ...
   </span>
   <a href="释文纪_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
