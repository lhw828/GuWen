<!DOCTYPE html>
<html>
<head>
    <meta charset="UTF-8">
    <title>全唐文 - 第 406 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 406 页/共 603 页</h1>
    <div class="content">    白：时论所以难，在谕其本而善守之，使千流万转，不迁於末。则荡而失，其愦毛无睹，嚣嚣相訾，何所得哉？始与生言奇不言正也，故论止於奇，生以正抑其奇，然後参正流焉。譬与生说先牛马，以说骆驼，而非云也。云以无伤於正，犹《易》之凡言“无咎”，本皆有咎。此未了也。《易》之“无咎”不一：本有咎，由慎故免，亦曰；咎自己招，不可咎人，亦曰。义生以凡目之，当是读书未熟。自仆云无伤也，生言非常之物如何得常。故当尔也，所以千年圣而愚比肩也。生言天象形象非常者，皆为妖妄。如天出景星，地出醴泉，盖非常，谓之妖，可乎？假如妖星荧惑，天所常悬，牛溲马勃，地所常有，足尚乎？生何窒！生以松柏不艳比文章，此不知类也。凡比必於其伦，松柏可比节操，不可比文章。大人虎变，君子豹变，此文章比也。有以质为贵者，有以文为贵者，引茅屋越席易黼藻玄黄之用，可乎？生云奇与易作者何别，在所为耳。请考之於实。生为易矣，试为仆作难者，视何如相如、扬雄也？恐生乃不能，非不为也。《楚词》《史记》《太玄》之不朽也，岂为资笑谑乎哉？如鸟鹊啁啾，声断便已，人如不闻尔，何足贵也？所言《诗》《书》之文不奇，举多言之也，易处多，奇处少尔。《易》文大抵奇也，易处畿希矣。孟子常引《诗》云：“周馀黎民，靡有孑遗。”岂周遂不遗一民哉？仆之言犹是。生云知难而退为谦，是知不可取然後止，非可取而不取也。菽麦异生而师惑之何哉？生之师且惑菽麦，生卷中文能囊包天地耶？此不逊悌之言，吾不信也。《诗》载臣之讥君曰：“呜呼小子，未知臧否。非面命之，言提其耳。”此过於以时奉讥也，诗人尚不闻得罪，生何讳之深乎？《易》曰：“匪我求童蒙，童蒙求我。”生奉书相干，宜有答也，又再三渎，渎则不告也。韩退之复张籍书曰：“顽然不入者，亲以言谕之，不入，则其观吾书，固将无所得矣。”生勖之而已。
    ○答刘敦质书
    求闻来京师三年矣，一年以未成颠蹶，二年以不试狼狈，及今三年而不遇有司。且夫以方轮鹿轴，而求疾驱迅驰，祗足见其坎坷，杭杭︼款而来不安，未见其能取一也。退则惟，其初未通人事，谓人之得失，或为在己，始求宾兴，眼中始无人，而心然。谓其天下公议可抵而掇也，律身以古人而不知时，凡所出行，动与今戾。其所闻见可揭而行也，是以矜势，自取穷辱，不能展转其心，乃於再三。夫如是可以怨天耶，尤人耶，罪时耶？纵横耶，反覆耶？无所归适，乃幡然复故，即日装贫策羸而归，将复愚见自钝金於数晦，永无夸人之望。出潼关，历峡游洛，顺河而东。一路逢识友，为道所归者，其疏者口馀，亲者面馀，咸以为年未胜冠，当役力於名达，锐心於取进，而遽以行止为论，是为佻薄，为太早计。谋进而黜，退而不能。以为年之少，得失未可知，不可当遽归，何言止耶？则颜子当奔驱进取，不宜遽安一室闲而乐也。然而颜子安之者，时也。以为老而将亡，然必当止耶？则太公当幽潜伏死，不宜复出溪而干文王也。然而太公干文王者，时也。夫行止何惑哉？不先时而已矣。
    又有以荣为谕者，是又不然。以所闻所得之道，在於我者也，故不由其道矣，虽富而贵，为辱滋甚。顾吾道何如哉？必富贵而後荣，是秦齐梁楚之君当与大舜侔，曾参不得为孝，猗顿动天地矣。且今之取进者，曲拳折人，非以为屈，疾趋卑拜，非以为冲，妄归听以拘录细计，骋门室之辨，钧色适之欲，以入其身，必见以为恭，低颜以为恶，且悦其所为容焉。必以在乎群萃，默其口而止，蓬其外而起，理吾尽知之矣，然而未言，道吾尽知之矣，然而未行，不必为粹深浅慎，且不测其所为与焉，必下矣与其上，援之声与力，拔与双，叠登而取，阶崇而级厚，颐然不知羞，偃然如固有之，其所为然也。且直己行道之人，常其礼貌，定其交际，身不以形势屈，口不以观望柔，行特其拂心，言苦而倒耳，是之则受，非之则辞，惟道所存矣。夫顺人之与拂其人也，岂不悬哉？必怒其所为矣。在於群萃之秀出，心畏所加，识之高下，目之所取，动而正则枉者嫉，为而是则非者形，默则相忌，云则不合，如是而求志之得，道之光，德之贵，名之白，声之充，难矣。固当决郁而未通，密塞而归，浪滂而不救，亦其所为然也。
    《语》曰：“陈力就列，不能者止。”《传》曰：“见险而能止者知矣哉。”困则知变，穷则思反，必之後图，馀惧其无所为及也。行当持手於穷涧，贯利濒江，谷土练麻而养，逍遥温饱，期不失其所以为心而已，自外皆休请矣，人心为何如也？夫穷与达非其相反，皆系於所遭。今达而光，吾师禹皋陶；穷而独善，吾师颜子；穷哀天下，负其道以に轸诸侯，以全仁义，吾师仲尼。古圣人迹之得失何殊，未全闻彼泰其心，此改其乐也。故士无遇不遇，视其时，当其道，不失其己。百经怪时，董生之贤，乃赋《士不遇》，司马迁又从而悲之，《离骚》之文，又大於哀，自非迩圣人，必有偏而不起之弊耳。比有城游，郡而处，其相知心者不一二，其馀面而已，是以愤懑而谁说，意气不得泄。今又远去江南，若复默口，将惧无复，故出兴舒叠偻指而质言之不惭，亦唯子之故也。
    ●卷六百八十六
    ☆皇甫（二）
    ○送邱儒序
    吾居河阴，邱生敲门请曰：“儒贵求知，予谨自露，愿以是非赐决。”语其学如猗顿之富，听其文如清庙之乐，观其刻意厉行，如奉商鞅之法而惧秦刑。吾惊而与之游。逾年，斗其艺於洛下。吾远来游洛下，谕之曰：“子知市乎？怀贝玉以如名都之肆，未有而不售者也；挈而之三家之墅，未有不盗而困矣，子将安贾哉？京师贤才市也，一人不知子也，他人知子，一门不容子也，他门容子。谨持其所有以往，未有不成者也。今子之类固少，势能移事者，稀为一不知为一相移，白变而为黑，倒上而为下，吾末如之何也矣！”生不信而试，果困而见吾。酌酒而贺之曰：“谨持贝玉以往之都市可矣。”曰：“诺。”乃叙其行。
    ○送简师序
    凤羽而麟毛，鸟与兽也，《经》《传》以比圣人，岂非以其心，不以其形者耶？师虽佛名，而儒其行，虽夷狄其衣服，而仁义其心，虽未齿於士与凤麟类矣，不犹愈於冠朝冠、服朝服，或溺於淫怪之说，以攵彝伦者耶？呜呼！师吾独贤也。刑部侍郎昌黎韩愈既贬於潮，浮屠之徒，欢快以，师独愤起访馀，求叙行以资适潮，不顾蛇山鳄水万里之险毒，若将朝得进拜而夕死可者。呜呼！悲夫吾绊，不得侣师以驰。
    ○送孙生序
    浮屠之法，入中国六百年，天下胥而化，其所崇奉乃公卿大夫。野益荒，人益饥，教益颓，天下将芜，而始浑然自上下，安之若性命，固然也。孙生天与之学，独晓然於厚夜，聪然於大醉，发愤著书，攻而指斥之。其词<骨皮>，痛入肝血，乃忘力之不足，以死为断，庶几万一悟主救人者。呜呼！不得古人而与之，必也生乎。遂除肉刑，一女言也；能移高山，一翁愿也。彼髡褐虽翳地，其无足忧乎？西江之涯值生，尽出其说以为贽而见馀。馀既悲而异之，乃约其言。
    ○送王胶序
    始於江陵，望见王胶而异之。知其为胶，又悦其胶名之不凡，然未之谕。不忍而问诸，胶乃称曰：“胶之为言，犹牢固也。胶痛今之人，其始之心以利回，其始之交以利迁，将固吾初心与吾交，勿以利迁。将固吾心与吾交，犹惧醉睡病昏之时，忽然而忘之，故以胶自名。欲吾造次颠沛，起居意问，记吾心守与交也。胶以进士举，进士尤轻其流，惧混然与之化，惧书绅铭坐之怠疏，故以胶自名。”其始望见胶而异之，又悦其名而为之交，又悦其言诚其意耳，又悦其与吾业同，遂大悦之，征其文章。乃出累百篇，其歌诗高处用古人，其录述词壮而有奇。然後吾与胶见其才之全，其为人之诚也。今侍郎韩公，馀之旧知，将荐胶而未具，於西行，叙以先之。
    ○唐故著作左郎顾况集序
    吴中山泉气状，英淑怪丽，太湖异石，洞庭朱实，华亭清唳，与虎丘天竺诸佛寺，钧号秀绝。君出其中间，翕轻清以为性，结泠汰以为质，煦鲜荣以为词，偏於逸歌长句，骏发踔厉，往往若穿天心，出月胁，意外惊人语，非寻常所能及，最为快也。李白杜甫已死，非君将谁与哉？君字逋翁，讳况，以文入仕，其为人类其词章。常从韩晋公於江南为判官，骤成其磊落大绩。入佐著作，不能慕顺，为众所排，为江南郡丞累岁。脱縻无复北意，起屋於茅山，意飘然若将续古三仙，以寿九十卒。以童子见君扬州孝感寺，君披黄衫，白绢头，眸子了然，炯炯清立，望之真白圭振鹭也。既接欢然，以我为扬雄、孟子，顾恨不及见。三十年於兹矣，知音之厚，曷尝忘诸？去年从丞相凉公襄阳，有曰顾非熊生者在门，讯之即君之子也。出君之诗集二十卷，泣请余发之。凉公适移莅宣武军，馀装归洛阳，诺而未副，今又稔矣。生来速文，乃题其集之首为序。
    ○送陆鸿渐赴越序
    君子自数百里访予羁病，牵力迎门，握手心喜，宜涉旬日始至焉。究孔释之名理，穷歌诗之丽则，野墅孤岛，通舟必行，渔梁钓矶，随意而往，馀兴未尽，告云遐征。夫越地称山水之乡，辕门当节钺之重，进可以自荐求试，退可以闲居保和。吾子所行，盖不在此。尚书郎鲍侯，知子爱子者，将推食解衣以拯其极，讲德游艺以凌其深。岂徒尝镜水之鱼，宿耶溪之月而已？吾是以无闲，劝其晨装。
    ○朝阳楼记
    岭南属州以百数，韶州为大，其地高，其气清，南北之所同，贡朝之所途。先时此州无政，有闻土秽水烦，人创吏侵，田亩莠而不垦，城郭牢而不实。时唯李君，奉诏而来，一年粗洽，二年称治，三年大成。顾郡之城，制狭而专，门墙枳扃，庭除湫底，秋之氵斗雨，沉气乃上，暑之覃烁，清风不下，人慢吏亵，无严诸侯。於是掠旁入之利，乘可为之时，端景相势，凝土度木，经营未几，兴就嶷然。登闳丰崇，高明郎融，耽耽尽饰，沉沉生白，改积阴於多阳，散温为祥风。公庭若虚，炎天若秋，兹焉观游，其政优优。密亲严客，嘉肴旨酒，兹焉宴喜，其乐。朱衡旅楹，君子攸甯，飞磴云基，君子攸跻。乃及月春，乃择清辰，宴豆既陈，宾寮有容，肃肃累累，讫声以止。天地若开，山川如新，原隰成文，□霞相凌，荡远目於天涯，丛一境於阶端。四座然，若夜行之煜於光，烦こ之脱於身。毕夕皆下，熙然满足。以其直城之东，目为朝阳。《诗》云：“凤凰鸣矣，於彼朝阳。”前代之良二千石，若东莱、颍川，是鸟咸集，兹楼可以树修竹，列高梧矣。佥以君朝之望也，而出刺是州，不己屈以事高，不心望以卑远，夙夜其官，声绩用明，羽仪之拜，日月以数。嗣而居者致远，请标畴克於将来。
    ○枝江县南亭记
    京兆韦庇为殿中侍御史河南府司录，以直裁听，群细人增构之，责掾南康，移治枝江。百为得宜，一月遂清。乃新南亭，以旷怀。俯湖水，枕大驿路，地形高低，四望空平。青莎白沙，控柞缘崖，涩芰圆葭，诞漫朱华。接翠裁绿，繁葩春烛，决湖穿竹，渠鸣郁郁，潜鱼历历，产镜嬉碧，净鸟白赤，洗翅吃。缬霞烟，旦夕新鲜，冷唳喧啼，怨抑情绵。令君骋望，逍遥湖上，令君宴喜，弦歌未已。其民日致，忻游成群，使缨叹恋，停车止征。实为官业，而费家赀，不妨适我，而能惠众。呜呼！是乃仁术也，岂直目观而已乎。人知韦君若是也多，惜以尺刀效小割，异日赋政千里，总戎疆场，吾知其办终也，亦若是而已矣。乃为作记，刻於兹石，以图永久。
    ○吉州庐陵县令厅壁记
    在《易》之爻，二与四同功，其善不同。二多誉，四多惧。四之多惧，以近君也。今州之近县，当刺史理所，其难为与支县相百，宜矣哉。庐陵户馀二万，有地三百馀里，骈山贯江，扼岭之冲，材竹铁石之赡殖，苞篚<韦军>缉之富聚，土沃多稼，散粒荆扬，故官人率以贪败。令日两趋州衙，退祗承录判将校，事之纷错，率相关临，烦言易生，凡事难专，故愈不理。近年百姓创罢，征赋发断，其人益讹，与处险易以亡匿，尤轻犯禁。夫以不专之理，理益讹之俗，承积弊之馀，虽使冉季复生，将不能也。今清河张君儇为之理，得良二千石，俾颛其政而展其材，居未再稔，最於一郡。张君恂恂以奉上，煦煦以专铖，繁决剧以通敏，弹豪纠黠以沉断，清白之操，较然绝类，便安之谣，流而远闻，宜举其卓卓，以敦沮劝。县之故习，令将之邑，佐发敛，盛长纟昏，具车航，千里迎拜，君以让却之，单艇赴官，则吏皆廉。县之故习，令始至，取官羡物，益备器用，团乡次役，以供刍粟，君以法谕之，一切禁绝，则民知耻。布其大信，推以至诚，促严吏家慰懋民户，故秋夏之税，先期而集。宥过以容不逮，奖能以劝不修，为魁而萃顽者，取一以警百，故政刑之简，期月而治。以俸钱葬枯而恩浃，以家饮救渴而泽周，萼合兄弟之析居者，而民以养，复老弱之流庸者，而疆以实。和气潜通，连岁大穰，庭内闲闲，似密与蒲。馀既堙厄，斥於此，始来而宏农杨君敬之具为馀话君美谈，既接益久，得实其闻，乃刻山石，厅壁，盛之以观永久。
    ○吉州刺史厅壁记
    自江而南，吉为富州，民朋吏へ，分土艰政。盖以近岁，兹不幸，绍继无状。大官以降为者，羞薄而不省务；子弟以资授者，纵欲而不顾法，州遂疮痍。御史中丞张公历刺缙、云、浔阳，用清白端正之治，诏书宠褒，赐以金紫，移莅於吉。下车之初，视簿书，簿书棼如丝；视胥吏，胥吏沸如糜。召诘其官，皆毛然如酲；登进其民，皆{艹尔}然而疲。公噫眙泉久，於是大新其典，为之开之以修省简便，键之以勤强练密。凡事从宜处约，以躬率之，省费一倍。法防既周，铢两之奸无所容，墨俗斯息，单民得职。威令神行，惠利川流，未及再期，庶富而教，至於无事。百姓扶老提稚，载路而歌曰：“昔吏讠讠，今吏詹詹。公能驭之，铅亦为，跖亦为廉。始绁而苦，终优以恬。昔民嗷嗷，今民ㄉㄉ。公能抚之，鳏寡有怡，流亡既来。徭税先具，污茨尽开。向覆官仓，仓无斗粮。公来几时，积粟埋梁。向阅官库，库无尽缯。公来几时，山积层层。瑞露溶溶，降味公松。瑞莲猗猗，合蒂公池。公有异政，神之祚之。民歌路谣，冀闻京师。天子明圣，恩光远而。”於是掾吏将卒，趋伏固请，愿书於公堂之北壁。夫堂壁有记，本以志善悛恶，名氏迁次末也。矧东西之旧则备，今用纪编，以首能为政，垂为後式。
    ○睦州录事参军厅壁记
    入州门东，六曹之联事所署，都其任者，厅於门西。经始之意，众未喻也。前刺史李君为政更年，大惠一州，记征始闻，而未至也，思宜利所遗。步览庭内，顾以兹为不厌，虑材鸠庸，即日即工。冯宽显构，相前增葺，俨然毕就，翩然乐迁。六县之骏奔，於是乎肃序；百胥之事，於是乎总齐；郡官之退食，於是乎逶迤矣。利不十，不变法，其斯之谓乎？录事参军既荷宠饰，有怀章示，具以厅壁为记，宜异也，谓书之。元和八年四月三日记。
    ○荆南节度判官厅壁记
    荆山之南，府压上游，尹视京河，使视扬益，同巴蜀吴越之治。臻自上古，为天下敌，在今为咽腴之地，荆南之治否，乃天下低昂也。夫根之坚，扶之必以枝，毂之环，运之必以轮，其宜介之庸贤，乃使之幽光也。御史大夫河东裴公，尹正大都，节度群州，幕柬尽敬之诚，以序宾客，得宏农杨用，首分於其军。膏宣烛明，风助震声，蹲蹲貔螭，万肺如串，乃新治所，爰奠宾客。前是相承，即据而安，以耆容，以稚凭顽，既谬既渎，瑟缩未帖。兹止厥位，俾齐厥务，於是用立厅於此，不逼不丰，退食从公，式治於中，爰得我容。思耆定於永久，莫若书壁之白，故用索我以文。
    ○夷惠清和论
    伯夷不降其志，不辱其身，非其君不事，非其民不使，乃至饿死而不顾，是以孟子谓之清。柳下惠辱其身，降其志，不羞污君，不辞小官，乃至三黜而不去，是以孟子谓之和。若校之圣人，则彼之所行，皆一方之士也。夫圣人之道，可以进则进，可以止则止，是天下之是，非天下之非，出挛拘之域，不凝滞於物，通塞若水，变化若龙，动之谓圣，静之谓道，非可以一善目，非可以一行称，安肯立恶人之朝，黜而不羞，耻武王之粟，饿而至死？故曰彼之所行，皆一方之士也。即而评焉，在於清和，互有长短，请列而辨之。彼伯夷者，揭标表於不灭，蹈臣子之所难行，信道之笃，执之如山，嫉恶之心，恶之如鬼，清风所激，有心必动，此其所长也。至於《传》之泛爱，《易》之随时，圣人之权，济物之义，岂止未暇，亦将有妨。若柳下惠，辱己以求利物，洁身以事无道，唯斯人是哀，唯吾道是存，薰莸虽同，河济不杂，此其所长也。至於无道则隐，乱邦不居，而饮盗泉水，食不仁粟，垂傲物之迹，近宽身之仁，又君子所不由矣。则清和之用於与夺，为功均，然清之流矫於前而激於後，使万年乱臣贼子惧，贪夫恶人耻，且众人之难为者也，和之迹，疑於往而敝於今，使夫偷苟之辈有容，贪利之徒得语，且众人之所易为者也。颜回曰：“舜何人也。”孟子曰：“谓其身不能，是贼其身夫。”然则士之率性饬躬，立志希古，当以圣人为准的，中庸为慕尚。力苟不足，甯中止焉。则清与和皆非通道，不可准则。若遁迹而辨，以矫俗为心，必不得已，愿附清者。
    ○编年纪传论
    论曰：古史编年，至汉史司马迁，始更其制，而为纪传，相承至今，无以移之。历代论者，以迁为率私意，荡古法，纪传烦漫，不如编年。以为合圣人之经者，以心不以迹，得良史之体者，在不在同。编年纪传，系於时之所宜，才之所长者耳，何常之有？夫是非与圣人同辨，善恶得天下之中，不虚美，不隐恶，则为纪为传，为编年，是皆良史矣。若论不足以析皇极，辞不足以杜无穷，虽为纪传编年，斯皆罪人。且编年之作，岂非以事系日，以日系月，以月系时，以时系年者哉？司马氏作纪，以项羽承秦，以吕後接之，亦以历年不可中废，年不可阙故书也。观其作之意，将以包该事迹，参贯话言，纤悉百代之务，成就一家之说，必新制度而驰才力焉。又编年纪事，束於次第，牵於混并，必举其大纲，而简於序事，是以多阙载，多逸文，乃别为著录，以备书之言语，而尽事之本末。故《春秋》之作，则有《尚书》，《左传》之外，又为《国语》。可复省左史於右，合外传於内哉？故合之则繁，离之则异，削之则阙。子长病其然也，於是革旧典，开新程，为纪为传，为表为志，首尾具叙述，表里相发明，庶为得中，将以垂不朽。自汉及今，代已更八，年几历千，其间贤人摩肩，史臣继踵，推今古之得失，论述作之利病，各耀闻见，竞夸才能，改其规模，殊其体统，传以相授，奉而遵行，而编年之史遂废，盖有以也。唯荀氏为《汉纪》，裴氏为《宋略》，强欲复古，皆为编年。然其善语嘉言，细事详说，所遗多矣，如览正史，方能备明。则其密漏得失，章章於是矣。今之作者，苟能遵纪传之体制，同《春秋》之是非，文敌迁、固，直如南、董，亦无上矣。傥舍源而事流，弃意而征迹，虽服仲尼之服，手绝麟之笔，等古人之章句，署王正之月日，谓之好古则可矣，顾其书何如哉？
    ○东晋元魏正闰论
    论曰：王者受命於天，作主於人，必大一统，明所授，所以正天下之位，一天下之心。舜传之尧，禹传之舜，以德禅者也；桀放於汤，受杀於武，以时合者也；秦灭二周，兼六国，以力成者也；汉革秦社稷，以义取者也。故自尧以降，或以德，或以时，或以力，或以义，承授如贯，终始可明虽殊厥迹，皆得其正。以及魏取於汉，晋得於魏，史策纪载，彰明可知，百王既通行，万代无异辞矣。惠帝无道，群胡乱华，晋之南迁，实曰元帝，与夫祖乙之圮耿，盘庚之徒亳，幽王之居彘，平王之避戎，其事同，其义一矣。而拓跋氏种实匈奴，来自幽代，袭有先王之桑梓，自为中国之位号。谓之灭耶，晋实未改；谓之禅耶，己无所传。而往之著书者有帝元，今之为录者皆闰晋，可谓失之远矣。或曰：“元之所据，中国也。”对曰：“所以为中国者，以礼义也；所谓夷狄者，无礼义也。岂系於地哉？杞用夷礼，杞即夷矣；子居九夷，夷不陋矣；沐纣之化，商士为顽人矣；因戎之迁，伊川为陆浑矣。非系於地也。晋之南渡，人物攸归，礼乐咸在，流风善政，史实存焉。魏氏恣其暴强，虐此中夏，斩伐之地，鸡犬无馀，驱士女为肉蓠，委之戕杀，指衣冠为刍狗，逞其屠刈，种落繁炽，历年滋多。此而帝之，则天下之士，有蹈海而死，天下之人，有登山而饿，忍食其粟而立其朝哉？至於孝文，始用夏变夷，而易姓更法，将无及矣。且授受无所，谓之何哉？”又曰：“周继元，隋继周，国家之兴，实继隋氏，子谓是何？”对曰：“晋为宋，宋为齐，齐为梁，江陵之灭，则为周矣，陈氏自树而夺，无容於言。况隋兼江南，一天下而授之於我。故推而上，我受之隋，隋得之周，周取之梁，推梁而上，以至於尧舜，得天统矣。则陈奸於南，元闰於北，其不昭昭乎？其不昭昭乎！”
    ○孟子荀子言性论
    论曰：孟子曰：“人之性善。”荀子曰：“其善者伪也。”是於圣人，皆一偏之论也。推而言之，性之品有三，下愚、中人、上智是也。圣人言性之品亦有三，可上、可下、不移是也。黄帝生而神灵，幼而徇齐；文王在母不忧，在师不烦；後稷不坼不副，克岐克嶷。之谓上智矣。齐桓公以管仲辅之则理，以易牙辅之则乱；子夏出见纷华而悦，入闻仁义而乐。之谓中人矣。越椒之生，熊虎之状；叔鱼之生，溪壑之心。谓下愚矣。是故有有生而恶者，得称性善乎哉？有生而善者，得称性恶乎载？故曰孟子、荀卿之言，其於圣人，皆一偏之说也。穷理尽性，惟圣人能之。宜乎微言绝而异端作，大义乖而偏说行。孟子大儒也，荀卿亦大儒也，是岂特开异门，故持曲辩哉？盖思有所未至，明有所不周耳。即二子之说，原其始而要其终，其於辅教化尊仁义，亦殊趋而一致，异派而同源也。何以明之？孟子以为恻隐之心，人皆有之，是非之心，人皆有之，性之生善，由水之趋下，物诱於外，情动於中，然後之恶焉，是劝人汰心源返天理者也。荀子曰：“人之生不知尊亲，长习於教，然後知焉；人之幼不知礼让，长习於教，然後知焉。”是劝人黜嗜欲求善良者也。一则举本而推末，一则自叶而流根，故曰二子之说，殊趋而一致，异派而同源也。虽然，孟子之心，以人性皆如尧舜，未至者斯勉矣；荀卿之言，以人之性皆如桀跖，则不及者斯怠矣。《书》曰：“唯人最灵。”《记》曰：“人生而静，感於物而动。”则孟之言，合经为多，益故为贤乎。
    ○笃终论
    生不能保七尺之躯，死何故隔一棺之土？然则衣衾所以秽尸，棺椁所以隔真。故桓司马不如速朽，季孙，比之暴骸；文公厚葬，《春秋》以为华元不臣；汉王孙亲土，《汉书》以为贤於秦始皇。夫葬者藏也，藏也者，欲人不得见也。而大为棺椁，备存器物，无异埋金路隅，而书表於上也。吾气绝之後，便即时服幅巾故衣，以裹尸，择不毛之地，穿坑下尺。平生之物，皆无自随，唯赍《孝经》一卷，示不忘孝。之外，便以亲土。若不如此，则冤悲没世，长为恨鬼。
    ●卷六百八十七
    ☆皇甫（三）
    ○狠石铭
    狠石苍苍，骊山之傍。朴龙瘢，嶷然四方。昔秦皇帝，谋之不臧。七十万人，兹焉惶惶。发石此山，言础於坟。若有凭依，屹住中逵。淫刑蹴迫，人力无施。故老相传，以狠名之。自昔太古，不封不树。不葛於沟，有薪於野。後圣有作，缘情不忍，为之棺椁。其在唐虞，则维木。噫嘻暴秦，虐用其人。坟而象山，下锢三泉。穷珍总奇，力瘁财殚。驱逐而前，如刈草菅。天毒其衷，神愤其凶。谪戍一呼，九州风从。白挺荆棘，指麾崤潼。险阻不阖，干戈倒锋。尸露於劫，燧燔於童。蓬颗无依，不十年中。禹葬会稽，不改其行。圣德洋洋，厥飨久长。至於汉刘，释之而言。中如可欲，犹隙南山。矧私其身，以尽其人。刻词狠石，炯戒千春。
    ○寿颜子辨
    土与水、火、风，杂为千品万殊：大凡太虚之中，形而有者，皆主於土；挥而动者，皆主於风；液而通者，皆主於水；跃而养者，皆主於火。天地之与ㄗ米，醯鸡之与应龙，虽殊大小，必质四者。具四者之性，然後为一物。抑四者能为质，不能为知者也。动焉四，不动焉四。四者能质不能知，有虚而灵者合焉，以为物知。凡四者之合而有也，而合乎是为知，若角若鳞，若飞若走，举为其属；不合於是为无知，若草若木，若金若石，举为其属。最灵者人，人之中为心，心之知为神。人之生也，质乎土、风、水、火，而心乎知。其于死也，气旋於虚，而反於土、风、水、火之性，各旋其所，质固化而无矣；若心之知，则未知其处焉。而人见其质之化也，谓知亦从而亡，岂不愚甚矣哉！彼繇心所以知者虚而灵，其不可为无也较然矣。其质也，游冥而化迁者也。夫心犹水也，水清则挠而浊者不存，存则不清；心犹镜也，镜明则尘埃不止，止则不明。圣与愚，受於初一也，圣人莹其心而窒其诱，是以能照天下之理，故其心清而定，愚者负其心而薄於外，是以闭天下之理，故其心尘而结。清而定者，离其质也，玲珑乎太虚之中，动而合，则为文王、仲尼，顺而安，则必始终天地。尘而结者，离其质也，狂攘兮太虚之中，转而合於有，则为禽为兽，其於人也，为愚为凡，於草木者，无所不为矣，虽欲少安，得乎？推是而言，则彭祖为夭，而颜子为寿，盗跖为杀，而比干为终。
    ○明分
    天下之是非系於人，不悬於迹，一於分，不定於所为。孰谓人？君子、小人是也；孰为分？君子、小人之别是也。彼诚君子矣，为之无不是；彼诚小人矣，动而之非。故君子指人之过为嫉恶，誉人之善为乐贤，言己之光美拟於尧禹、参於天地为昌言，顺则为周公，变则为伊尹。其心定矣，其归一矣，虽万殊百化，一於君子而已。所谓左之右之，君子宜之，右之左之，君子有之。小人者不然，其过人为毁訾，其誉人为比周，言己之光美为矜夸，变则为贼，顺则为伪。其心定矣，其归一矣，虽万殊百化，一於小人而已。所谓天下之恶皆归焉。馀故曰天下是非系於人，不悬於迹，一於分，不定於所为。横天地，绝古今，人之所由者，二而已。
    ○公是
    次扬州，其地面大江而负山。往时城郭，牵於形势，以是一州南其东向，府县室闾涂井，凡居处举即其向，狃於常，不知向非也。州有浮屠某，初为表景以端之地，以县之於一祠，犹约南北甚正，而居之中，人为偏焉。予常途往，东者凝视。自淮而南，咸以不正白之於众，不知甚正也。祠之人断事者，将堕其志反其面焉。馀知其始，为止之曰：“反白以为黑，倒上以为下，谓此疑也。夫不唯倒之，而又毁之，罔之甚矣。周之道衰，嘉瑞不至，凡有於山泽者，皆鸱枭麋鹿也，彼麟独生之，故不祥，必遭仲尼，然後知其麟也。昔周之季也，王者不作，凡在天下者，皆曲私幽也，彼少正卯生之，故反为闻人，必遭仲尼，然後知少正卯之罪也。向微仲尼，则麟怪而少正卯闻人乎？今无异词矣。今是州与祠，其颠倒有似焉。则知直者寡而枉者多，夺寡宜矣。以枉者定之，直者枉之，亦宜矣。必有遇而後公是焉。噫！无其遇者亦众矣，馀不知也。”不果。
    ○谕业
    《逍遥游》曰：“百里者宿舂粮，千里者必聚粮。”此言务远则积弥厚。成安君曰：“千里馈粮，士有饥色，樵苏後爨，师不宿饱。”此言持不实则危。一则寓论，一则武经，相发明其义府也。故强於内者外必胜，殖不固者发不坚，切不什倍不可以果，志力不兼两不可以角敌。号猿贯虱，彻札饮羽，必非一岁之决拾；仰马出鱼，理心顺气，必非容易之搏拊；浅辟庸种无嘉苗，颓纟句疏织无良帛。夫欲利其获，不若优其为获之方；若欲显其能，不若营其为显之道。求诸人不若求诸己，驰其华不若驰其实。彼则趑趄於卿士之门，我则婆娑於圣贤之域；彼则巾车於名利之肆，我则冠屦於文史之囿。道寝而后进，业成而後索。以其劳於彼，曷若勤於此；以其背於路，曷若赍於家。求售者声门而贾，致贱者深匮而俟价，求聘者自容於靓妆，取贿者嫌扁於密影。鲔可荐也，不虑纶罟之不逢；橘可贡也，不虑包匦之不入。务出人之名，安得不厉出人之器；战横行之阵，安得不振横行之略。书不千轴，不可以语化；文不百代，不可以语变。体无常轨，言无常宗，物无常用，景无常取。在谭其理，核其微，赋物而穷其致。歌咏者极性情之本，载述者遵良直之旨，觞类而长，不失其要。引大略也。
    夫比文之流，其来尚矣。自六经子史至於近代之作，无不详备。当朝之作，则燕公悉以评之。自燕公已降，试为子论之。燕公之文，如便木冉枝，缔构大厦，上栋下宇，孕育气象，可以燮阴阳而阅寒暑，坐天子而朝群後。许公之文，如应锺鼙鼓，笙簧钅享磬，崇牙树羽，考以宫县，可以奉明神，享宗庙。李北海之文，如赤羽白甲，延亘平野，如云如风，有ァ有虎，阗然鼓之，吁可畏也。贾常侍之文，如高冠华簪，曳裾鸣玉，立于廊庙，非法不言，可以望为羽仪，资以道义。李员外之文，则如金舆玉辇，雕龙彩凤，外虽凡青可掬，内亦体骨不饥。独孤尚书之文，如危峰绝壁，穿倚霄汉，长松怪石，倾倒溪壑，然而略无和畅，雅德者避之。杨崖州之文，如长桥新构，铁骑夜渡，雄震威厉，动心亥耳，然而鼓作多容，君子所慎。权文公之文，如朱门大第，而气势宏敞，廊庑廪厩，户牖悉周，然而不能有新规胜概，令人竦观。韩吏部之文，如长江秋注，千里一道，冲飙激浪，瀚流不滞，然而施诸灌溉，或爽於用。李襄阳之文，如燕市夜鸿，华亭晓鹤，嘹唳亦足惊听，然而才力偕鲜，悠然高远。故友沈谏议之文，则如隼击鹰扬，灭没空碧，崇兰繁荣，曜英扬蕤，虽迅举秀擢，而能沛艾绝景。其他握珠玑、奋组绣者，不可一二而纪矣。若数公者，或传符於帝宰，或受命於神工，或凤翥词林，或虎踞文苑，或抗辔荀孟，或攘袂班扬，皆一时之豪彦，笔砚之麟凤。今皆游泳其波澜，偃息其林薮，铨其一揖之旧也。而骤以谕业之言，动子之志，诚未当也。遂绝意随计，解装退修，循力行待取之儒规，达先难後获之通理，将为勇退，真勇进也，斯可尚矣。子既信馀之不欺，馀亦贵子之不忽，因源流遵业而列谕焉。
    ○春心
    恨不乐兮何乡，江之上兮山之阳。日迟迟兮正春，草茸茸兮既长。见美人兮未可以求，蹇愁予兮此时。出郊兮遥望，缘千里兮满芳菲。山萦郁以四周，溪潺兮数支。花思林兮苔媚石，水光摇席兮烟染衣。鸟嘤嘤兮声急，曷孤游兮不归？顾驰逐而纷烦，非馀心之所希。欲淹留以愉衍，非馀心之所期。直目兮思薰，伤心兮感兹。折桃李兮有赠，意不遂兮天之涯。爱韶妍之悦怿，惧日夕之差池。春心曷来之迟而去速，使馀汲汲以伤悲。
    ○让风
    昨以南昌，迄於建昌。悠悠三千，厥路何长。值子之喜，逢时之祥。高桅引帆，月抱虹张。纵飞挟箭，疾激无妨。仆夫讴愉，怀戴难忘。今由建康，抵於我家。终朝之程，百里之赊。翻然怒号，格在滩沙。汹汹湍波，蛟螭磨牙。胡力甚易，为竟思哀。若曰昨非相恩，今非相戾。馀本无心，於君自尔。而不可寻，则不当庙食於天子，名书於太史。既依巫祝，乃命姓氏。拔木周郊，乱军睢水。胡有知无知，之一彼一此。能动天地，其唯精诚。日回鲁戈，霜击燕庭。自我淹留，凡几晦明。咫尺燕越，心如悬旌。曾不馀感，孰称尔灵。尔之好正直，今我与尔同好。尔之道聪明，我又与尔同道。自宜响应，丕俟昭报。
    ○庐陵香城寺碣
    州城南偏，寺曰香城。基於乾夫，姓翟名宣。弃地为园，开池引泉。日以昌大，登闻於天。再敕寺人，丰护群鲜。长史承缉，缔构绵连。殿堂峙起，裴高实然。洪收路分，平起之年。奏移古额，始为寺焉。厥后悠久，僧志不专。风消雨淋，蛟漏雀穿。丹白侵剥，阶甍顿迁。朽树堤，涸鲋愁鸢。迄於元和，翔历三传。刺史维崔，嗣绩於前。於是远公，奉命始旃。岁年荒歉，功加不延。郑牧来兹，修架是先。经之营之，门房洞褰。列库丰厨，危危掀掀。郑君既移，谁续其编。炅师作主，亘公来禅。大饰图像，益崇榱椽。百祀来胜，江山助妍。宜序於铭，以刻於坚。既序既刻，光流亿年。
    ○护国寺威师碣
    师讳承威，姓刘氏，河南洛阳人也。幼而静定，病天下无古今无贤愚，大驰於势利，没死而无悔，掀然逸发，不惧过正之讥，遂以弱年，奋其独知，从照师问佛法。次从光师受僧律竟，依同学广师、证师讲习其传。天宝八载，始以敕度居东都敬爱寺。十三载，诏护国寺於河阴，御题虽挂，一篑未覆，苍然古原，架构无时。於是千僧百贾，相聚谋曰：“将成大功，实资众力，若非盛名丰福，孰能议而建之？”乃相与设金翠云缨花香之饰，迎请吾师。以至德丁酉岁，适来爰止。师以为造作土木，为尤滋久，就危山无人之境，辟蒿莱不田之地，比之妨闾害谷，不犹愈乎？铲其榛崖，才容足处。周郑士庶，翕然依之。多方诱掖，随机道达，折夸者之锋，散执者之迷，晓愚者之黑，清贪者之滞。势声益张，走集滋遐，靡然而财赡，雅然而院列，轩房互映，图像增设，目前千里，足下万井，方肆而大之，使後不能加。大历五年正月五日，无疾而殁，其三月，塔成以瘗。厥後恩加院额，僧经寺事，千甍波起，万金堆聚，孰不感叹！蘖栽成於合抱，九流源於滥觞，推功归美，我则无愧。门弟子如岳等，以岁时益深，流辈向尽，惧成芜灭，後人不知，乃磨好石，托我铭曰：
    士不拘教，矫俗恶兮。人惊独出，掀挛缚兮。能适其静，既高兮。非药非花，结架牢兮。厥後因之，大而肆兮。门人泣咨，纪成事兮。
    ○韩愈神道碑
    韩氏出晋穆侯。晋灭武穆之韩，而邑穆侯孙万於韩，遂以为氏。後世称王。汉之兴，故韩襄王孙信有功，复封韩王，条叶遂著。後居南阳，又隶延州之武阳。拓跋後魏之帝，其臣有韩茂者，以武功显，为尚书令，实为安定桓王。次子均袭爵，官至金部尚书，亦能以功名终。尚书曾孙素，为唐桂州长史，善化行於江岭之间，於先生为王父，生赠尚书左仆射讳仲卿。仆射生先生。
    先生讳愈，字退之。乳抱而孤，熊熊然角，嫂郑氏异而恩鞠之。七岁属文，意语天出。长悦古学，业孔子、孟子，而侈其文。秀人伟生，多从之游，俗遂化服，炳炳烈烈，为唐之章。贞元十四年，用进士从军宰相董晋平汴州之乱，又佐除州、青、淄，通漕江淮。入官於四门，先生实师之。擢为御史。十九年，关中旱饥，人死相枕藉，吏刻取息。先生列言天下根本，民急如是，请宽民徭而免田租之弊。专政者恶之，行为连州阳山令，阳山民至今多以先生氏洎字呼其子孙。累除国子博士，不丽邪宠，惧而中请分司东都避之。除尚书都官郎中，分司判祠部。中官号功德使，司京城观寺，尚书敛手就职。先生按《六典》，尽索之以归，诛其无良，时其出入，禁哗众以正浮屠。授河南令。魏、郓、幽、镇各为留邸，贮潜卒以橐罪士，官无敢问者。先生将摘其禁，以壮朝廷，断民署吏，候旦发，留守尹以闻，皆大恐，令遽相禁。有使还为言，宪宗悦曰：“韩愈助我者。”是後郓邸果谋反东都，将屠留守以应淮、蔡。华州刺史奏华阴令柳涧赃，诏贬涧官。先生守尚书职方郎中，奏疏言：“华近在国城门外，刺史奏县令罪，不参验，坐郡。”御史考实，奏事如州，宰相不为坚白本意，先生竟责出省。复比部郎中修史，主柄者不喜，不卒展用。再迁中书舍人，廷议蔡叛可诛，与众意违，改右庶子。
    十二年七月，诏御史中丞司彰义君讨元济。出关趋汴，说都统宏，宏悦用命，遂至郾城。势审其贼虚实，请节度使裴度曰：“某领精兵千人取元济。”度不听察。居数日，李自文城果行，无人，擒贼以献，遂平蔡方，三军之士为先生恨。复谓度曰：“今藉声势，王承宗可以辞取，不烦兵矣。”得柏耆，先生受词，使耆执笔书之，持以入镇，承宗恐惧，割德、棣以降，遣子入侍。还拜弄部侍郎。宪宗盛仪卫迎佛骨，士女纵观倾城，先生大惧，遂移典校上章极谏，贬潮州刺史。大官谪为州县，薄不治务，先生临之，若以资迁。洞究海俗，海夷陶然，遂生鲜鱼稻蟹，不暴民物。掠卖之口，计庸免之，未相直，辄与钱赎。及不还，著之赦令。转刺袁州，治袁州如潮。征拜国子祭酒，其属一奏用儒生，日集讲说生徒，官之以艺学浅深为顾，侍品豪曹游益不留。既除兵部侍郎，方镇反，太原兵以轻利诱回纥，召先生祸福，譬引虎啮臃血，直今所患，非兵不足，遽疏陈得失。王廷凑屠衣冠，围牛元翼，人情望之若大元虺，先生奉诏入贼，渊然无事行者。既至，召众贼帅前，抗声数责，致天子命，词辩而锐，悉其机情，贼众惧伏。贼帅曰：“惟公指。”公乃约之出元翼，归士大夫之丧。功可意而复，穆公大喜，且欲相之。
    迁吏部侍郎。会京兆尹以不治闻，遂以迁拜，敕曰：“朕屈韩愈公为尹，宜令无参御史，不得为故常。兼御史大夫用优之。”禁军老奸，宿恶不摄，尽缚送狱，京理恪然。御史中丞有宠，旦夕且相，先生不诣，固为耻矣。械囚送府，令取尹状决之，先生脱囚械纵去。御史悉奏，宰相乘之，两改其官。复为吏部侍郎，铨不锁，入吏，选父七十、母六十、身七十，悉与三利取才，财势路绝。病满三月免。四年十二月丙子，薨靖安里第，年五十七。嗣天子不御朝，赠礼部尚书。宝历元年三月癸酉，葬河南某县。
    先叔父云卿，当肃宗、代宗朝，独为文章官。兄会，亦显名，官至起居舍人。会妻之亡，先生以期衰服服焉，用报之。朝有大狱大疑，文武会同，莫先发言，先生援《经》引决，考合《传》《记》，侃侃正色，伏其所词。执女政而出，又曰：“其贤善耳。”必心跃色扬，钩而游之，内外弱悉抚之，一亲以仁，使男有官，女有从，而不啻於己生。交於人，已而我负，终不计，死则庀其家，均食剖资。与人故，虽微弱，待之如贤戚。人诟笑之，愈笃。未尝一食不对客，闺人或昼见其面，退相指语，以为异事。实嗜才技，毫细无所略，然而天下之进士而後者望风{难心}畏，以为瑞人神士，朗出天外，不可梯接，非有奇卓，望门不敢造。未尝宿贷，有馀财，每曰：“吾明日解衣质食，今存者已多矣。”遗命丧葬，无不如礼。俗习夷狄，尽写浮图，日以七数之，及拘阴阳，所谓吉凶，一无污我。夫人高平郡君，狐前进士昶，谨以承命。既以铭先生墓矣，又悉叙其系叶德诏于碑，以图永久，而揭以词：
    韩因朔封，自武之穆。厥全赵孤，天下阴福。子孙宜昌，宣惠遂王。秦绝韩祀，虮虱有子。继王阳翟，继王安定。三王其爵，韩氏何盛。桂胃系雅，三祖官下。秘书发祥，追锡仆射。径孰道荒，物丧其明。谁恳其治，先生之生。先生之武，袭蹈圣矩。基於其身，克後其所。居归丘轲，危解祸罗。具兮素兮，有何多。靡引而忘，天吝其施。垂升乃颓，群心孔哀。厥声赫赫，满华遍貊。年千世百，新在竹帛。我铭在碑，展我哀思。
    ○韩文公墓志铭（并序）
    长庆四年八月，昌黎韩先生既以疾免吏部侍郎，书谕曰：“死能令我躬所以不随世磨灭者惟子，以为嘱。”其年十二月丙子，遂薨。明年正月，其孤昶，使奉功绪之录，继讣以至。三月癸酉，葬河南河阳，乃器而叙铭其墓，其详将揭之於神道碑云。
    先生讳愈，字退之，後魏安桓王茂六代孙。祖朝散大夫桂州长史讳素，父秘书郎赠尚书左仆射讳仲卿。先生七岁好学，言出成文。及冠，恣为书以传圣人之道，人始未信。既发不掩，声震业光，众方惊爆，而萃排之。乘危将颠，不懈益张，卒大信於天下。先生之作，无圆无方，至是归工。抉经之心，执圣之权，尚友作者，跋邪抵异，以扶孔氏，存皇之极。知与罪，非我计。茹古涵今，无有端涯，浑浑灏灏，不可校。及其酣放，豪曲快字，凌纸怪发，鲸铿春丽，惊耀天下。然而栗密窈眇，章妥句，精能之至，入神出天。呜呼极矣，後人无以加之矣，姬氏以来，一人而已矣！
    始先生以进士三十有一仕历官。其为御史、尚书郎、中书舍人，前後三贬，皆以疏陈治事，廷议不随为罪。常惋佛老氏法溃圣人之堤，乃唱而筑之，及为刑部侍郎，遂章言宪宗迎佛骨非是，任为身耻，震怒天颜，先生处之安然，就贬八千里海上。呜呼！古所谓“非苟知之，亦允蹈之”者耶？吴元济反，吏兵久屯无功，国涸将疑，众惧汹汹，先生以右庶子兼御史中丞行军司马，宰相军出潼关，请先乘遽至汴，感说都统，师乘遂和，卒擒元济。王庭凑反，围牛元翼於深，救兵十万，望不敢前，诏择庭臣往谕，众栗缩，先生勇行。元稹言於上曰：“韩愈可惜。”穆宗悔，驰诏无径入，先生曰：“止君之仁，死臣之义。”遂至贼营，麾其众责之，贼忄匡汗伏地，乃出元翼。《春秋》美臧孙辰告籴於齐，以为急病，校其难易，孰为宜褒？呜呼先生，真古所谓大臣者耶！还拜京兆尹，敛禁军，贴旱籴，{献齿}幸臣之。再为吏部侍郎。薨年五十七，赠礼部尚书。
    先生与人洞朗轩辟，不施戟级。族姻友旧不自立者，必待我然後衣食嫁娶丧葬。平居虽寝食，未尝去书，怠以为枕，餐以饴口，讲评孜孜，以磨诸生。恐不完美，游以诙笑啸歌，使皆醉义忘归。呜呼！可谓乐易君子，钜人长者矣。夫人高平郡君范阳卢氏，孤前进士昶，婿左拾遗李汉、集贤校理樊宗懿，次女许嫁陈氏，三女未笄。铭曰：
    惟天有道，在我先生。万颈胥延，坐庙坐行。令望绝邪，<疒同>此四方。惟圣有文，乖微岁千。先生起之，焯役於前。广义滂仁，耿照充天。有如先生，而合亘年。按我章书，经纪大环。金不时施，昌极後昆。噫嘻永归，奈知之悲。
    ○悲汝南子桑文
    汝南周子桑，治《书》通《春秋》，非仁义不动止。年二十三，贞元十九年如京师，将举五经，秋及陕，见无举诏，东还，冬及宋而病，闰月丁亥而死。时天寒大雪，火不星前，纩不铢身，寒之声与将死之声犁然。其具书存乎侧，其所行存乎侧。友人安定皇甫至，见之而哀之，为文悲之：
    浑沌无端，谁开辟之？善恶未形，谁分白之？善其福之，恶其祸之。谓善之福，夷死何饥？谓恶之祸，跖死何肥？何阖闾之死，金玉其基？何黔娄之死，手足不覆？孰主张其事，而颠倒其数？天且高，地且辽。鬼神之形幽，敢问何故？巫咸招曰：“来吾语汝。天有正理，地有坦途。精者常不足，粗者常有馀。有馀常丰，不足常枯。子乃惑之一何愚！人事著矣，指物以复子何？圣者千年，而愚者如麻。凤凰不下，而鸱满家。何草不芝，尽野而莎。何虫不龙，尽水而。非精者理少，而粗者理多？兰萎何先，ご死何难？玉何为而脆，石何故而顽？衣冠何蹇，戎狄何蕃？何麟而怪，何鹤而轩？彼人事皆然，推於物亦然。是为自然。”巫咸毕歌，歌已而去之曰：“父耶母耶？天兮人兮。已焉哉！谓之何哉！”
    ○祭柳子厚文
    呜呼柳州，秀气孤禀。弱冠游学，声华藉甚。肆意文章，秋涛瑞锦。吹回虫滥，王风凛凛。连收甲科，骤阅班品。青衿绅，属目敛衽。公卿之禄，若在仓廪。至骏难驭，太白易渗。华锺始撞，一顿声寝。梧山恨望，桂水愁饮。郁郁群议，悠悠积稔。竟淹荒瘴，遂绝羁枕。呜呼柳州，命实在天。贤不必贵，寿不必贤。虽圣与神，无如命何。自古以然，相视咨嗟。归葬秦原，即路江皋。声容蔑然，相叹增劳。惟有令名，日远日高。式荐诚辞，以佐羞醪。尚飨。
    ●卷六百八十八
    ☆符载（一）
    载字厚之，蜀人，隐居庐山。李巽观察江西，辟掌书记。试太常寺协律郎，授监察御史。
    ○愁赋
    愁之为物也，亲贱贫，傲富贵。无贤知兮不肖，事违衷而必至。非元黄之色，殊甘辛之味。其去也若缘云之难，其来也类走丸之易。愁兮愁，志士蹇以徘徊。郁风云之气，挺栋梁之材。思宏廓以经济，刻洪勋於鼎鼐。命路犹隘，天衢未开。沧波悠悠以东注，白日忽忽其西颓。元德拊髀以泣下，孔明抱膝而思来。愁兮愁，静女怅其谁语。耸端操而不爽，抱明心以自处。当泮冰之良辰，期鸣雁之得侣。桃李艳於淑景，蕙兰生於幽渚。望蹇修兮不来，念良人兮何许。愁兮愁，边塞兮行役。始忘家而徇国，忽时淹而岁积。金河流而更遥，铜柱去而太剧。凝云披岭，惊沙满碛。马向北以嘶风，人上陇而吹笛。功名慨其缅邈，鬓发飒以斑白。伏波据鞍而骨惊，定远操戈而涕激。愁兮愁，禁掖兮恩光。争修曼态，竞饰明。动千金之巧笑，希一顾於君王。娇妒盈於思虑，移夺起於毫。何长门之咫尺，邈阻绝乎陵冈。宫殿深兮月皎，歌吹清兮夜长。班姬无言以掩扇，陈後回裾而就床。愁兮愁，春与秋兮登临。放臣寓目，游子开襟。枫江千里，青壁万寻。微波荡漾，灌木萧森。香杂花而覆水，见高叶之乱林。起宋玉之沉思，伤屈平之远心。悉兮愁，往事纷其断续。申生被谮，周勃受辱。乐毅无阶以返燕，黄权何计而归蜀。投令君於虚器，疑卞和之美玉。李广失路於匈奴，徐泛舟於海曲。过山阳而日晚，望西陵而树绿。包胥感激於秦庭，邹阳畏逼於梁狱。愁兮愁，羁志杳而无伴。鸿渐於陆，层霄未半。怀戴君与利物，每行吟而坐叹。安得百斛之醇醪，使斯愁也霞开而云散者哉！
    ○新广双城门颂（并序）
    贞元十四年，我常侍锺陵之政成，繇赋均调，法令修理，男女大小，祗承教化，土地千里，蚩蚩浩浩，莫不心，化为端良。然後覃思闲暇，将有改筑，自我宫府，至於门台，是用乘时，洗故作新。先是城有赘墉，横亘东西，盘护便地，甚曰无壮，瞻彼，亦特其门，崇未及雉，广不容轨。公掘平夷，垣修涂坏，撤规模，岩岩四扉。每五夜将旦，候吏云委，鼓鸣逢逢，訇然洞开。轩盖绝尘而并骛，军旅拥关而坌入，旗过优游，马不骈蹄，徘徊流览，胜气洋溢。改作之致，腾氵前人，真卓然之思也。君子谓公气冥元极，智游象郁，以盛德统於大位，苟视民之弊，吾见其雍阏不和之气，决防溃泽之不若也，岂复有烦冤淫滥之志，渐於风俗哉！循迹观改，正在於是。公尝自濡翰，有所纪叙，实恐挥谦，休声不扬。小子愚陋，赞述铭颂，请刻於贞石之阴，使新门之绩也皇皇然。颂曰：
    锺陵古城隘不工，丽谯隙穴废崇墉。右貂作镇寝前踪，中央砥平蒙笼。严城朝旦日，高开四门车马通。此邦此绩垂无穷，敢绍华藻扬清风。
    ○蕲州新城门颂（并序）
    城於防，《春秋》书之，重时也。城於蕲，舆人诵之，美功也。何可谓之功？曰馀得言之矣。大唐庚辰岁秋九月，岳鄂观察使御史中丞郑公前牧於蕲春，始佩铜虎符。是年冬十一月，蔡人不虔，天子诏诸侯之师诛破之。我有疆场，与人腹背，虑祸甚剧，为虞落然，民大愁恐，若寇暴至。是邦也，夙昔无事，人傲慢，垂百馀祀，城隍不张，颓墉坏堞，仅为平野。公乃度旧址，量客土，备畚锤，啸丁壮，勃焉而兴。於是谨刀布以索力，考鼓以荡气，严进退以设令，立师伍以程课，徒雷呼，万锤星飞，诛惰耸劳，间无留时。凡甲子五癸，即然城成矣。墉高三雉，门容两辙，周回一千八百四十步，门台睥睨，霞云截，如崇山断岸，邈不可向，议金汤者，我居首焉。日者嗣曹王皋讨希烈之叛，於此尝具板干，作为坯筑，役徒巨亿，经费称是，树而复溃，卒无能名。风俗老以为蛟螭灵怪，蟠窟固护，使人不见其绩也。公躬自省视，循理辨物，心祷且计，辅之至诚，遂用坚致。呜呼！蕲城，楚旧封也，疆淮蔡，迩申息，地当隘束，实生攻夺。若向时敌者驱铁衣，出穆陵，袭我无备，摇胫而至，即江淮之南，吾见其波动矣。然俾夫大藩倚其固，属郡抱其势，千里士庶，高枕而卧，寇不致萌弯弓捻矢之意者，新城之谓也。繇是大君听民间威声闻望，以公有文武上才，秉心塞渊，可以防方隅，可以握权贵，故拔自ヘ牧，雄居盛府。山川幢盖，皆旧物也，寄任之重，无其邻。夫贤为世出，绩因时达，微新城，吾见公之力才事业，其堙郁不扬乎？鲰生作颂，颂以後。辞曰：
    庚辰之岁，鹑首有彗，人用五兵。维彼蕲下，疆及风马，实启戎情。在昔无虞，蔑其，埤堞颓倾。我公作守，恢拓荒旧，及新其城。百堵言言，四阿孱颜，矗如云平。扼衡据会，寇不敢过，生人休戚。维兹盛烈，遭时而发，鸿振芳名。我有贞石，不追不琢，孰闻风声。是用作颂，冀兹不朽，与日永明。
    ○贺樊公畋获虎颂（并序）
    虎在毛物，有刚猛而为暴者也。畋而获之，睹令施而士勇者也。且荆为泽国，疆亘云梦，伐ば，弋鸿雁，盖便习也，唯获虎则异，故大而张之。六年冬十二月腊日甲辰，节度使御史大夫樊公大畋於郢城，修军礼也。先期之辰，命耆将宿帅，将骑步兵五千，盛陈於所舍之地。越翌日，朝阳始升，郊牧静夷，建大旆之彤彤，抗高旌之萎蕤，无小无大，千戟万羽，闪舒绚焕，胶曷爽错，状涛涌而波汩，咸从公而观之。於是树兰防，列辕门，表旗鼓，而卒伍萦纡辽蔓，星陈鳞次。中军发号，沸渭四起，拉榛棘，秘梗ㄅ，高央埤，踣健足，骁翅。脂染鸣镝，血湔飞帜，或溃溃以狂顾，或奔犭彖而灭地，竭锐精以图免，虽绝ㄕ而犹视。士气方雄，乃纵火攻，烈焰炎炎，烧云飙风，延阴深巷，荟翳蒙笼，呼未终，山平泽通。其有冒郁攸，走煤烬，蒙茸袒裼，徒搏独杀者，不可胜道。
    维明日，复围於龙山之北冈。先是里人之讼乳虎为暴，肆毒贪婪，白昼族行，圈皂无豕牛，林麓绝樵苏，老幼愁恐，极於兵寇。既卜其穴，乃大搜而取之。爽气凌厉，士拗馀怒，思与斗死，莫有异虑。敲扣拍扑，芟杀策剥，洞篁之冥密，划蒙蔓之累络，势穷则搏斗於莽下。观其怒气之所狡愤，迅躯之所腾寺，锯牙之所啖<齿乍>，钩爪之所拿ㄑ，杰作人立，呀若箕张，声轩暴雷，目烁灿炬。爰有一人，乌获之伦，威郁乔杰，亻票狡犷决，凭髯奋怒，毛竖眦裂，长戟以撑拒，乃匐身而掩刃。势倾力绝，四偃在地，穿喉贯背，爪有馀搏。於是腾气射虹，酣噪破山林，耋老庆，童幼，淋漓负，献於公所。公以为天稔其毒，必将妊孕，剖视其腹，即获乎四子矣。於是回镳返旆，校能计获，发府库，行饮劳，赏功也。
    大凡古者天子诸侯，四时皆畋，因畋以理兵。先视其礼仪，次察其号令。後观其坐作进退之度，有不用命者，乃斩之以徇於众焉。武德修备，乃事狩，上以奉宗庙，下以礼宾客。其有肉不登俎，材不中器，则谓之轨不物，而君子讥之。今大夫法先王之制，顺时序之气，展敬农隙，大讲戎事。卒乘具，文章明，武修也；威仪肃，行伍列，礼盛也；无逸飞，无漏走，令张也。ム是三者，备足。况乎启沉毅，诛暴横，耽耽五虎，毙在指顾，是得不谓动合模范，成堂堂之观乎？公常握文武之柄，荷申甫之寄，拥旄荆国，星霜四周，流恺悌之仁，布大中之化。政之被民者，如阳和熙熙，蒸变生物，各遂畅达，不知其然，故无得而称焉。洎於军旅之际，德礼也如是，勇练也如是，播此智略，寓诸形容。因知公之师，可以振文经，可以翊皇威，可以截不庭，可以摄四夷，与上古俦侣，赫赫巍巍，即岂独阑荒山，殪猛兽，驰骋触蹶，左旋右抽而已哉！载末儒也，猥以缝掖，获陪鞭弭之後，目睹盛烈，失去畏懦，敢爱文字，使其ウ然而不彰乎？乃作颂曰：
    元阴凝兮杀气厉，扬三军兮顺时杀。戟罗兮山谷隘，飞走殚兮哩瞌坏。有虎勃起兮万夫骇，阚呀夭矫兮雷霆唱。纡沉虑兮振明戒，於一奋兮倾五害。旋胜军兮翻大旆，空皋薮兮乐幼艾。勇毅之师无与对，可诛不王截海外。
    ○为杜相公贺恩赐淮西粟帛表
    臣某言：今月某日，中使某官至，伏知圣旨赐淮西节度使吴少诚米若干石、盐若干石、帛若干匹。雨露之润，忽沾於焦旱，生育之德，忽被於饥寒，凡在臣庶，孰不庆幸？臣某诚欢诚喜顿首。日者少诚迷误，兴兵淮蔡，陛下开日月之耀，霁雷震之威，洗其瑕秽，复赐爵，使蝼蚁重安於窟穴，草木再洽於恩光，大义易凶邪之心，和平销悖乱之气。今复┰其歉俭，赐之粟帛，圣泽洒危疑之地，皇慈周反侧之人，合救时之宜，塞未萌之衅。微禽食椹，尚怀好音，万夫戴恩，岂不知感？此所谓睿图宏远，神武深沉，善战於仁施之中，伐谋於茫昧之际，武何戈而不止，物何化而不从，增七德之辉华，动八之踊跃。臣叨居将相，职守藩维，不获奔走称庆宫阙，无任欢恳款之至，谨奉表陈贺以闻。
    ○请朝觐表
</div>
    <div class="pagination">
<a href="全唐文_page405.html">上一页</a><span>...</span><a href="全唐文_page401.html">401</a><a href="全唐文_page402.html">402</a><a href="全唐文_page403.html">403</a><a href="全唐文_page404.html">404</a><a href="全唐文_page405.html">405</a><span class="current-page">406</span><a href="全唐文_page407.html">407</a><a href="全唐文_page408.html">408</a><a href="全唐文_page409.html">409</a><a href="全唐文_page410.html">410</a><a href="全唐文_page411.html">411</a><span>...</span><a href="全唐文_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
