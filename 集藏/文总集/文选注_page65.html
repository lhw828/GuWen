<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 65 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 65 页/共 67 页
  </h1>
  <div class="content">
   先生讳寔，字仲弓，颍川许人也。范晔《后汉书》曰：寔，颍川许人。《汉书》：颍川郡有许县。《魏志》曰：文帝黄初二年，改许县为许昌县。然蔡邕之时，惟有许县，或云许昌，非也。含元精之和，应期运之数。《易通卦验》曰：大皇之先兴，耀含元精。《论衡》曰：天禀元气，人受元精。孟子谓充虞曰：五百年必有王者兴，其间必有名世者。由周而来，七百有馀岁矣。当今之世，舍我而谁？兼资九德，揔脩百行。《尚书》：皋陶曰：都，亦行有九德。禹曰：何？皋陶曰：宽而栗，柔而立，愿而恭，乱而敬，扰而毅，直而温，简而廉，刚而塞，强而义。孔臧《与从弟书》曰：学者，所以饰百行也。於乡党则恂恂焉，彬彬焉，善诱善导，仁而爱人。《论语》曰：孔子於乡党，恂恂如也。又曰：文质彬彬，然后君子。善诱，已见上文。《论语》曰：樊迟问仁。子曰：爱人。使夫少长，咸安怀之。《论语》曰：老者安之，少者怀之。其为道也，用行舍藏，进退可度，《论语》：子谓颜渊曰：用之则行，舍之则藏。《孝经》曰：进退可度。不徼讦以干时，不迁贰以临下。《论语》：子贡曰：恶徼以为智者，恶讦以为直者。又哀公问弟子孰为好学。孔子对曰：有颜回者好学，不迁怒，不贰过。四为郡功曹，五辟豫州，六辟三府，再辟大将军，宰闻喜半岁，太丘一年。德务中庸，教敦不肃。《论语》：子曰：中庸之为德，其至矣乎！民鲜久矣。《老经》：子曰：其教不肃而成。政以礼成，化行有谧。《左氏传》晋却至谓子反曰：政以礼成，民是以息。《尔雅》曰：谧，静也。会遭党事，禁固二十年，乐天知命，澹然自逸。《周易》曰：乐天知命，故不忧。《庄子》曰：澹然无极，众美从之，此天地之道，圣人之德也。《毛诗》曰：我不敢效我友自逸。交不谄上，爱不渎下。《周易》曰：君子上交不谄，下交不渎。见机而作，不俟终日。《周易》曰：君子见机而作，不俟终日。及文书赦宥，时年已七十，遂隐丘山，悬车告老，《汉书》曰：薛广德乞骸骨，赐安车驷马，悬其车传子孙。《左氏传》曰：晋韩献子告老。杜预曰：告老，致仕者也。四门备礼，闲心静居。《尚书》曰：宾于四门，四门穆穆。大将军何公，司徒袁公，范晔《后汉书》：大将军何进，司徒袁隗，遣人敦寔，欲特授以不次之位。寔谢使者。前后招辟，使人晓喻，云欲特表，便可入践常伯，超补三事。应劭《汉官仪》曰：侍中，周官号曰常伯，选於诸伯，言其道德可常尊也。环济《要略》曰：侍中，古官。或曰：风后为黄帝侍中，周时号曰常伯，秦始复故。三事，已见上文。纡佩金紫，光国垂勋。《汉书》曰：大司徒、大司马、大司空，皆金印紫绶。先生曰：“绝望已久，饰巾待期而已。”皆遂不至。《列子》，林类曰：吾老无妻子，死期将至。引农杨公，东海陈公，范晔《后汉书》曰：太尉杨赐，司徒陈耽，每拜公卿，群寮毕贺，赐等常叹寔大位未登，愧於先之也。每在衮职，群寮贺之，衮职，谓三公也。《周礼》曰：三公自衮冕而下。皆举手曰：“颍川陈君，绝世超伦，大位未跻，《方言》曰：跻，登也。惭於臧文窃位之负。”《论语》曰：臧文仲其窃位者欤？知柳下惠之贤，而不与立也。故时人高其德，重乎公相之位也。

　　年八十有三，中平三年范晔《后汉书》：中平，灵帝年号也。八月丙午，遭疾而终。临没顾命，留葬所卒，孔安国《尚书传》曰：临终之命曰顾命。时服素棺，椁财周榇，丧事惟约，用过乎俭。《周易》曰：用过乎俭。群公百寮，莫不咨嗟；岩薮知名，失声挥涕。《礼记》曰：内人行哭失声。《家语》曰：公父文伯卒，敬姜曰：无挥涕。王肃曰：挥涕，涕流，以手挥之也。大将军吊祠，锡以嘉谥，范晔《后汉书》曰：何进遣使吊祭。曰：“徵士陈君，禀岳渎之精，苞灵曜之纯。《孝经援神契》曰：五岳之精雄圣，四渎之精仁明。又《钩命决》曰：五岳吐精。宋均曰：吐精，生圣人也。灵曜，谓天也。《尚书纬》有考灵曜。天不慭遗老，俾屏我王，《左氏传》，孔丘卒：公诔之曰：昊天不吊，不慭遗一老，俾屏予一人以在位。梁崩哲萎，于时靡宪。《礼记》曰：孔子早作，负手曳杖，逍遥於门，歌曰：泰山其颓乎！梁木其坏乎！搢绅儒林，论德谋迹，谥曰文范先生。《汉书》有《儒林传》。传曰：郁郁乎文哉。《论语》文也。《书》曰：洪范九畴，彝伦攸叙，《尚书》：箕子谓武王曰：天乃锡禹洪范九畴，彝伦攸叙。文为德表，范为士则，存诲没号，不亦宜乎！三公遣令史祭以中牢。刺史敬吊。太守南阳曹府君命官作诔曰：“赫矣陈君，命世是生。《广雅》曰：命，名也。李陵书曰：信命世之才。含光醇德，为士作程。孔安国《尚书传》曰：醇，粹也。毛苌《诗传》曰：程，法也。资始既正，守终又令。《周易》曰：万物资始。《史记》祭公谋父曰：犬戎率旧德而守终缭固。奉礼终没，休矣清声！遣官属掾吏，前后赴会，刊石作铭。府丞与比县会葬。荀慈明、韩元长等五百馀人，范晔《后汉书》曰：荀爽，字慈明，献帝拜为司空。又曰：韩融，字元长，献帝初，官至太仆。緦麻设位，哀以送之。《丧服传》曰：緦麻十五升布。郑玄曰：谓之緦者，缕细如丝也。音思。《孝经》曰：哀以送之。远近会葬，千人已上。河南尹种府君临郡，谢承《后汉书》曰：刘翊，颍川人。河南尹种拂尝来临郡，翊为主簿，迎之到官，深敬待之，然种府君即拂也。追叹功德，述录高行，以为远近鲜能及之，重部大掾，以时成铭。斯可谓存荣没哀，死而不朽者已。《论语》子贡曰：夫子其生也荣，其死也哀。不朽，已见上文。乃作铭曰：

　　峨峨崇岳，吐符降神。《上林赋》曰：南山峨峨。《毛诗》曰：维岳降神，生甫及申。於皇先生，抱宝怀珍。如何昊穹，既丧斯文。《论语》子曰：文王既没，文不在兹乎！天之将丧斯文也。后死者不得与於斯文也。微言圯绝，来者曷闻。微言，已见上文。《幽通赋》曰：将圯绝而罔阶。《论语》曰：焉知来者之不如今也。交交黄鸟，爰集于棘。《毛诗·国风》文。喻仕於乱时也。命不可赎，哀何有极！《毛诗》曰：如可赎兮，人百其身。

　　【褚渊碑文（并序）】

　　※王仲宝萧子显《齐书》曰：王俭，字仲宝，琅邪人。幼专心笃学，手不释卷。为中书监，薨。

　　夫太上有立德，其次有立功，此之谓不朽。《左氏传》曰：穆叔如晋。范宣子逆之，问焉。曰：古人有言曰：死而不朽，何谓也？穆叔对曰：豹闻之，太上有立德，其次有立功，其次有立言。虽久不废，此之谓不朽也。所以子产云亡，宣尼泣其遗爱；《左氏传》曰：子产卒，仲尼闻之，出涕曰：古之遗爱也。《毛诗》曰：人之云亡。随武既没，赵文怀其馀风。於文简公见之矣。《礼记》曰：赵文子与叔誉观乎九原，文子曰：死者如可作也，吾谁与归？叔誉曰：其阳处父乎。文子曰：我则随武子乎。利君不忘其身，谋身不遗其友。郑玄曰：武子，士会也，食邑於随。蔡邕《郭林宗碑》曰：先生既没。《魏志》太祖曰：孤到此州，嘉其馀风也。公讳渊，字彦回，河南阳翟人也。微子以至仁开基，宋段以功高命氏。《史记》曰：微子开者，殷帝乙之首子，纣之庶兄。武王崩，成王幼，武庚作乱。成王命诛武庚，乃命微子开代殷国於宋。微子以故而仁贤，及代武庚，故殷馀民甚欣戴之而爱焉。《左氏传》曰：鲁季武子如宋，褚师段逆之。杜预曰：段，共公子子石也。褚师，官也。命氏，已见上文。爰逮两汉，儒雅继及；《汉书》曰：褚大通五经，为博士。谢承《后汉书》曰：褚禧，字叔齐，陈留尉氏人。博闻广见，聪明智达也。魏晋以降，弈世重晖。乃祖太傅元穆公，魏代褚氏未闻。《晋中兴书》曰：褚裒，字季野，侍中卫将军。薨，赠太傅元穆侯。德合当时，行比州壤。《魏书》曰：陈寔德冠当时。《庄子》曰：行比一乡。深识臧否，不以毁誉形言；《王命论》曰：渊然深识。《毛诗》曰：於予小子，未知臧否。《论语》曰：吾之於人，谁毁谁誉？如有所誉者，其有所试矣。《毛诗序》曰：情动於中，而形於言。亮采王室，每怀冲虚之道。《尚书》曰：亮采惠畴。《老子》曰：大满若冲。《字林》曰：冲，犹虚也。可谓婉而成章，志而晦者矣。《左氏传》君子曰：春秋之称，微而显，志而晦，婉而成章。

　　自兹厥后，无替前规，建官惟贤，轩冕相袭。《尚书》曰：建官惟贤。《管子》曰：先王制轩冕，足以著贵贱。刘歆移太常博士曰：圣帝明王，累起相袭。公禀川岳之灵晖。含珪璋而挺曜，川岳之灵，已见上文。《礼记》曰：珪璋特达。《广雅》曰：挺，出也。和顺内凝，英华外发。《礼记》曰：和顺积中，而英华外发。神茂初学，业隆弱冠。弱冠，已见上文。是以仁经义纬，敦穆於闺庭，张叶《白鸠颂》曰：经仁纬义。王隐《晋书》曰：氾胜之穆敦九族。蔡邕《何休碑》曰：孝友尽於闺庭。金声玉振，寥亮於区。金声玉振，已见上文。郑玄《礼记注》曰：振，犹动也。《东京赋》曰：区乂宁。孝敬淳深，率由斯至。《毛诗序》曰：成孝敬。袁宏《竹林名士传》曰：山涛淳深慎嘿。《尚书》曰：率由典常。尽欢朝夕，人无间言。《礼记》，孔子曰：啜菽饮水尽其欢，斯之谓孝。《论语》子曰：孝哉闵子骞，人不间於其父母昆弟之言。逍遥乎文雅之囿，翱翔乎礼乐之场。《剧秦美新》曰：逍遥乎文雅之囿，翱翔乎礼乐之场。风仪与秋月齐明，音徽与春云等润。音徽，即徽音也。《毛诗》曰：太姒嗣徽音。韵宇引深，喜愠莫见其际。《晋中兴书》曰：卫玠终身不见其愠喜。袁宏《竹林名士传》曰：山涛莫见其际。心明通亮，用人言必由於己。《王命论》曰：见善如不及，用人如用己。汪汪焉，洋洋焉，可谓澄之不清，挠之不浊。范晔《后汉书》曰：郭林宗少游汝南，先过袁宏，不宿而退。往从黄宪，累日方还。或问林宗，林宗曰：奉高之器，譬诸泛滥，虽清而易挹，叔度汪汪，若万顷之陂，澄之不清，挠之不浊，不可量也。袁阳源才气高奇，综核精裁，沈约《宋书》曰：袁淑，字阳源，少有风气，还尚书吏部郎。臧荣绪《晋书》曰：吕安才气高奇。又曰：荀顗综核名实，风俗澄一。范晔《后汉书》左朱零曰：范滂精裁，犹以利刃断腐朽。宋文帝端明临朝，鉴赏无昧。《鹖冠子》曰：所谓命者，靡不在君也。君也者，端神明者也。神明者，以人为本者也。班固《成帝赞》曰：临朝渊默。袁既延誉於遐迩，文亦定婚於皇家。《国语》曰：使张老延君誉于四方。蔡邕《述行赋》曰：皇家赫而天居。选尚馀姚公主，拜驸马都尉。萧子显《齐书》曰：渊少有世誉，复尚公主。汉结叔高，晋姻武子，方斯蔑如也。《三辅决录》曰：平陵窦叔高，以经术称。挚虞曰：叔高名玄，以明经为郡上计吏。朝会数百人，叔高仪状绝众。天子异其貌，以公主妻之。出朝，同辈嘲笑焉。叔高时以自有妻，不敢以闻，方欲迎妻与决，未发，而诏叔高就第成婚。王隐《晋书》曰：王武子少知名，有俊才，尚武帝姊常山公主。毛苌《诗传》曰：蔑，无也。

　　释褐著作佐郎，转太子舍人。濯缨登朝，冠冕当世，《楚辞》曰：沧浪之水清，可以濯我缨。《晋中兴书》庾冰疏曰：臣因循家宠，冠冕当世。升降两宫，实惟时宝。陆机《谢内史表》曰：官成两宫。《尚书》曰：所宝惟贤。具瞻之范既著，台衡之望斯集。《毛诗》曰：赫赫师尹，民具尔瞻。《春秋汉含孳》曰：三公在天法三能。台与能同。《毛诗》曰：实惟阿衡，左右商王。出参太宰军事，入为太子洗马，俄迁秘书丞。赞道槐庭，司文天阁。《周礼》曰：面三槐，三公位焉。晋令曰：秘书郎掌三阁经书。《三辅故事》曰：天禄阁在大殿北，以藏秘书。光昭诸侯，风流籍甚。《韩诗外传》曰：为人君者，则原以为臣，名昭诸侯，天下愿焉。习凿齿《晋阳秋》曰：王夷甫乐广俱宅心事外，言风流者称王乐焉。《汉书》曰：陆贾游汉庭公卿间，名声籍甚。以父忧去职，萧子显《齐书》曰：渊父湛之，骠骑将军。丧过乎哀，几将毁灭。《周易》曰：丧过乎哀。《孝经》曰：毁不灭性。有识留感，行路伤情。桓谭《新论》雍门周说孟尝君曰：有识之士，莫不为足下寒心酸鼻。《论衡》曰：行路之人，皆能论之。《家语》曰：子游见行路之人云鲁司铎火。

　　服阕，除中书侍郎。郑玄《礼记》曰：阕。终也。王言如丝，其出如纶。《礼记》曰：王言如丝，其出如纶。恪居官次，智效惟穆。《左氏传》曰：闵子骞曰：敬恭朝夕，恪居官次。《庄子》曰：智效一官。于时新安王宠冠列蕃，越敷邦教，毗佐之选，妙尽国华。沈约《宋书》曰：始平孝敬王子鸾，字孝羽，孝武帝第八子也。初封新安王。母殷叔仪，宠倾后宫，子鸾爱冠诸子。凡为上所盼遇者，莫不入子鸾府国。子鸾兼司徒，进号抚军将军。《尚书》曰：司徒掌邦教，敷五典。《国语》季文子曰：吾以德荣为国华。韦昭曰：以德荣显者，可以为国之光华也。出为司徒右长史，转尚书吏部郎。执铨以平，韦昭《汉书注》曰：铨，称锤。《声类》曰：铨，所以称物。《晋起居注》曰：太康四年诏曰：选曹铨管人材。御烦以简，裴楷清通，王戎简要，复存於兹。臧荣绪《晋书》曰：裴楷，字叔则，河东人也。为尚书郎。吏部郎缺，太祖问其人於锺会，会曰：裴楷清通，王戎简要，皆其选也。是以楷为吏部郎。泰始之初，入为侍中。裴子野《宋略》曰：寿寂之前刃少帝，延湘东王升御坐，立为明帝。又曰：明皇帝年号泰始。曾不移朔，迁吏部尚书。是时天步初夷，王途尚阻，天步初夷，谓弑少帝也。裴子野《宋略》曰：江州刺史晋安王子勋作乱。萧子显《齐书》曰：建安王休仁南讨贼，屯鹊尾洲。遣渊诣军，选将帅以下勋阶。《毛诗》曰：天步艰难。蔡邕《刘宽碑》曰：统艾三军，以清王涂。《答宾戏》曰：王途芜秽，周失其驭。元戎启行，衣冠未缉。元戎启行，谓建安出征也。《毛诗》曰：元戎十乘，以先启行。衣冠，谓朝士也。范晔《后汉书》霍谞奏记曰：宋光衣冠子孙。《尔雅》曰：辑，和也。缉与辑同。内赞谋谟，外康流品。《东观汉记》世祖策曰：前将军邓禹与朕谋谟帷幄。李重集曰：为选部尚书。其《箴》曰：铨管人流，品藻清浊。制胜既远，泾渭斯明。《孙子兵法》曰：水因地而制行，兵因敌而制胜。《孙绰子》曰：或问雅俗，曰：泾、渭殊流，雅、郑异调。赏不失劳，举无失德。《左氏传》随武子曰：楚君举不失德，赏不失劳。绩简帝心，声敷物听。崔骃《武赋》曰：假皇天乎简帝心。《尚书大传》曰：文王施政，而物皆听。事宁，领太子右卫率，固让不拜，寻领骁骑将军。以帷幄之功，膺庸祗之秩，帷幄，已见上文。《尚书》王曰：惟乃文考，庸庸祗祗，威威显民。孔安国曰：用可用，敬可敬。封雩都县开国伯，食邑五百户。《汉书》有豫章郡雩都县。既秉辞梁之分，又怀寝丘之志，《国语》曰：惠王以梁予鲁阳文子，辞曰：梁险而在远，惧子孙之有贰者，纵臣而得全其首领以没，惧子孙之以梁乏臣之祀也。乃与鲁阳。贾逵曰：惠王，楚昭王子。梁，楚北境。鲁阳文子，楚平王之孙，司马子期之子鲁阳公。《列子》曰：孙叔敖疾，将死，戒其子曰：王亟封我矣，吾不受也。我死，王则封汝，汝必无受利地。楚越之间有寝丘者，此地不利，而名甚恶，楚人鬼之，越人机之，可长有者，惟此也。孙叔敖死，王果以美地封其子，辞而不受，请寝丘与之，至今不失。所受田邑，不盈百井。《周礼》曰：亩百为夫，夫三为屋，屋三为井。《汉书》曰：井方一里。

　　久之，重为侍中，领右卫将军。尽规献替，均山甫之庸；《国语》召康公曰：天子听政，近臣尽规。又史黯谓赵简子曰：夫事君者，谏过而后赏善。荐可而替否，献能而进贤。《毛诗》曰：衮职有缺，惟仲山甫补之。缉熙王旅，兼方叔之望。毛诗曰：维清缉熙，文王之典。又曰：王旅啴々，如飞如翰。又曰：方叔莅止，其车三千。丹阳京辅，远近攸则。《汉书》曰：右内史，武帝更名京兆尹，左内史更名左冯翊，主爵中都尉更名右扶风，是为三辅。又百官表有京辅都尉。《毛诗》曰：商邑翼翼，四方之极。郑玄曰：商邑之礼俗，翼翼然可则效，乃四方之中正也。吴兴襟带，实惟股肱，李尤有《函谷关铭》曰：襟带咽喉。《汉书》曰：季布为河东守。上召布曰：河东吾股肱郡，故时召君耳。频作二守，并加蝉冕。萧子显《齐书》曰：寻迁散骑常侍丹阳尹，出为吴兴太守，常侍如故。蔡邕《独断》曰：侍中中常，侍加貂附蝉。政以礼成，民是以息。《左氏传》却至之辞，已见上文。明皇不豫，储后幼冲，沈约《宋书》曰：太宗明皇帝讳彧。又曰：后废帝昱，字德融，明帝长子也。泰始七年，立为皇太子。太宗崩，太子即位。《尚书》曰：武王有疾，弗豫。谢承《后汉书》曰：孝灵帝崩，皇太子即位，主上幼冲。贻厥之寄，允属时望。《毛诗》曰：贻厥孙谋，以燕翼子。徵为吏部尚书领卫尉，固让不拜。改授尚书右仆射。端流平衡，外宽内直。贾子曰：视有四则，朝廷之视，端流平衡。《韩诗外传》曰：外宽内直，蘧伯玉之行也。弘二八之高墓，宣由庚而垂咏。二八，八元、八恺也。《毛诗序》曰：由庚，万物得由其道也。太宗即世，遗命以公为散骑常侍、中书令、护军将军。送往事居，忠贞允亮。太宗，明帝。《左传》荀息谓晋献公曰：公家之利，知无不为，忠也。送往事居，耦俱无猜，贞也。秉国之均，四方是维。《毛诗·小雅》文也。百官象物而动，军政不戒而备。《左氏传》曰：随武子曰：蒍敖为太宰，百官象物而动，军政不戒而备。公之登太阶而尹天下，君子以为美谈，孔融《张俭碑》曰：惜乎不登太阶，以尹天下，致皇代於隆熙。《公羊传》曰：鲁人至今以为美谈。亦犹孟轲致欣於乐正，羊职悦赏於士伯者也。孟轲曰：鲁欲使乐正子为政，孟子喜而不寐。公孙丑曰：奚喜？曰：其为人也好善。刘熙曰：乐正，姓也。子，通称也。名克。《左氏传》曰：晋侯赏桓子狄臣千室，亦赏士伯以瓜衍之县，羊舌职悦之，以为当也。

　　丁所生母忧，谢职，毁疾之重，因心则至。萧子显《齐书》曰：渊遭庶母郭氏丧。葬毕，起为中军将军，本官如故。《毛诗》曰：因心则友。朝议以有为为之，鲁侯垂式。《礼记》子夏问曰：三年之丧，卒哭，金革之事无避也。礼欤？孔子曰：吾闻诸老聃曰：昔有鲁伯禽有为为之。今以三年之丧从利者，吾弗知也。存公忘私，方进明准。《汉书》曰：翟方进，字子威，汝南人也，为丞相。及母既终，葬三十六日，除服，起视事。以为身备汉相，不敢逾国家之制也。爰降诏书，敦还摄任。固请移岁，表奏相望。事不我与，屈己弘化。沈约《宋书》曰：褚渊以母忧去职，诏摄本任。《尔雅》曰：敦，勉也。嵇康幽愤诗曰：时不我与。荀悦《申鉴》曰：圣王屈己，以申天下之乐。《尚书》曰：三孤贰公弘化。属值三季在辰，戚蕃内侮。《国语》郭偃曰：三季王之亡也，宜哉！韦昭曰：三季，桀、纣、幽王也。潘元茂《九锡文》曰：称兵内侮。桂阳失图，窥窬神器。沈约《宋书》曰：桂阳王休范，文帝子也，封为桂阳王，后为江州刺史。及太宗晏驾，主幼时屯，遂举兵反。休范已至新林，朝廷震动。平南将军齐王出次新亭，中军将军褚渊入卫殿省。休范自於新林步上，越骑校尉张苟儿直前斩休范首，持还。休范自新林分遣同党杜墨蠡等，直入朱雀门，休范虽死，不相知。闻，墨蠡至杜姥宅，宫省怖扰，於是城内分遣诸军东西奋击，诸贼一时奔散，斩墨蠡等。刘琨《劝进表》曰：狡寇窥窬。《左氏传》师服曰：民服其上，下无觊觎。杜预曰：下不冀望上位也。窬与觎同。鼓棹则沧波振荡，建旗则日月蔽亏。湛方生诗曰：鼓棹行游瞩。《吴都赋》曰：振荡汪流。曹子建《责躬诗》曰：建旗东岳。《子虚赋》曰：岑崟参差，日月蔽亏。出江派而风翔，入京师而雷动。《典引》曰：仁风翔于海表。曹植《任城王诔》曰：矫矫元戎，雷动云徂。《楚辞》曰：雷动电发。鸣控弦於宗稷，流锋镞於象魏。班固《汉书》李广述曰：控弦贯石，威动北邻。宗，宗社也。蔡邕《独断》曰：天子立宗社曰泰社。稷，宗社之稷。《周礼》曰：太宰县治象之法于象魏。《五等论》曰：锋镝流乎绛阙。虽英宰临戎，元渠时殄；英宰，谓齐王也。元渠，谓休范也。《晋中兴书》穆帝诏曰：实赖英宰渊谋。《尚书》曰：歼厥渠魁。而馀党寔繁，宫庙忧逼。馀党，谓杜墨蠡也。公乃揔熊罴之士，不贰心之臣。《尚书》曰：先君文武，则亦有熊罴之士，不贰心之臣。戮力尽规，克宁祸乱。《国语》曰：戮力一心。贾逵曰：戮力，创也。尽规，已见上文。康国祚於缀旒，拯王维於已坠。《公羊传》曰：君若赘旒然。赘，犹缀也。何休曰：旒，旗旒也。诚由太祖之威风，抑亦仁公之翼佐。太祖，齐王也。可谓德刑详，礼义信，战之器也。《左氏传》曰：楚子救郑，军过申，子反入见申叔时曰：师其何如？对曰：德刑详，礼义信，战之器也。杜预曰：器，犹用也。以静难之功，进爵为侯，兼授尚书令、中军将军，给班剑二十人。功成弗有，固秉捴挹。《老子》曰：功成而弗居。《周易》曰：无不利捴谦。《韩诗外传》曰：孔子曰：持满之道，挹而损之。《晋起居注》安帝诏曰：洒落成勋，固秉谦挹。改授侍中、中书，监护军如故。又以居母艰去官。萧子显《齐书》曰：渊后嫡母吴郡公主薨，毁瘠如初。虽事缘义感，而情均天属。《庄子》曰：桑雩谓孔子曰：子独不闻假人之亡与？林回弃千金之璧，负赤子而趣，何与？林回曰：彼以利合，此以天属者也。司马彪曰：假，国名也。属，连也。颜丁之合礼，二连之善丧，亦曷以逾。《礼记》曰：颜丁善居丧，始死，皇皇焉如有求而弗得；及殡，望望焉如有从而弗及。郑玄曰：颜丁，鲁人也，居丧合礼。《礼记》孔子曰：少连、大连善居丧，三日不怠，三月不解。

　　天厌宋德，水运告谢。《左氏传》郑伯曰：天而既厌周德矣。水运，宋也。《射雉赋》曰：青阳告谢。王逸《楚辞注》曰：谢，去也。嗣王荒怠於天位，沈约《宋书》曰：后废帝，明帝长子，讳昱，即位淫乱。《尚书》曰：商王受，荒怠弗敬。又伊尹曰：天位艰哉。彊臣凭陵於荆楚。沈约《宋书》曰：荆州刺史沈攸之便有异志。《左氏传》郑王子伯骈曰：今楚凭陵我城郭。废昏继统之功，龛乱宁民之德，废昏，谓废帝为苍梧王也。继统，谓立顺帝也。萧子显《齐书》曰：苍梧暴虐稍甚，及废，群公集议，袁粲刘秉既不受。渊曰：非萧公无以了此。手取笔授太祖，太祖曰：相与不肯，我安得辞。事乃定。顺帝立，檄太常曰：继统扬业。《墨子》曰：夏桀时，天乃命汤於镳宫，有神来告曰：夏德大乱，往攻之，予必使汝大戡之。崔寔《正论》曰：及其出也，足以济世宁民也。公实仰赞宏规，参闻神算。潘岳《贾充诔》曰：使夫疑庙定於神算。虽无受脉出车之庸，亦有甘寝秉羽之绩。《左氏传》刘子曰：国之大事，在祀与戎。祀有执膰，戎有受脤。《毛诗》曰：我出我车，于彼牧矣。《庄子》仲尼谓楚王曰：孙叔敖甘寝秉羽，而郢人投兵。慎子《注》曰：甘寝，安寝也。乃作司空，山川攸序；《礼记》曰：司空执度度地，居民山川沮泽也。兼授卫军，戎政辑睦。牵秀《皇甫陶碑》曰：帝命既允，戎政以闲。《左氏传》随武子曰：楚卒乘辑睦，事不奸矣。

　　既而齐德龙兴，顺皇高禅。沈约《宋书》曰：顺帝讳准，字仲谟，明帝第三子。废帝殒，奉迎入居朝堂。即位后四年，禅位于齐帝，逊位于东邸。孔安国《尚书序》曰：汉室龙兴。深达先天之运，匡赞奉时之业。《周易》曰：大人者，与天地合其德。先天而天弗违，后天而奉天时。弼谐允正，徽猷弘远，《尚书》曰：允迪厥德，谟明弼谐。《毛诗》曰：君子徽猷，小人与属。树之风声，著之话言，《左氏传》，君子曰：古之王者，并建圣哲，树之风声，著之话言。亦犹稷契之臣虞夏，荀裴之奉魏晋。《魏志》曰：太祖封荀攸亭侯，转为中军师。魏国初建，为尚书令。臧荣绪《晋书》曰：裴秀，字季彦，河东人也。常道乡公立，与议定策，迁尚书仆射。及世祖受禅，进左光禄大夫。自非坦怀至公，永鉴崇替，《国语》蓝尹亹谓子西曰：吾闻君子惟独居思念前世之崇替，於是乎有叹。韦昭曰：崇，终也。替，废也。孰能光辅五君，寅亮二代者哉！《左氏传》曰：楚屈建语康王晋范会之德，康王曰：神人无怨，宜夫子之光辅五君，以为诸侯主也。五君，宋文、明、顺，齐高、武。然此武犹未立，盖终言之。寅亮，已见班孟坚《封燕然山铭》。大启南康，爰登中铉；时膺土字，固辞邦教。萧子显《齐书》曰：建元元年，进位司徒，侍中中书监如故，改封南康郡公，邑三千户。渊固让司徒。《毛诗》曰：大启尔宇。毛苌曰：宇，居也。《东京赋》曰：广启土宇。《周易》曰：鼎，金铉。郑玄曰：金铉，喻明道，能举君之官职也。郑玄《尚书注》曰：鼎，三公象也。今之尚书令，古之冢宰。萧子显《齐书》曰：渊寻加尚书令，本官如故。《周礼》曰：乃立天官冢宰，而掌邦治。郑玄曰：《尔雅》曰：冢，大也。冢宰，大宰。虽秩轻於衮司，而任隆於百辟。衮司，三公也。《毛诗》曰：百辟其刑之。暂遂冲旨，改授朝端。《晋起居注》曰：帝诏曰：若不少顺冲旨，降损盛制。《晋中兴书》谢石上疏曰：尸素朝端，忽焉五载。迩无异言，远无异望。刘琨《劝进表》曰：是以迩无异言，远无异望。帝嘉茂庸，重申前册。执五礼以正民，简八刑而罕用。萧子显《齐书》曰：二年，重申前命为司徒。《周礼》曰：掌邦礼，以佐王和邦国。郑玄曰：礼谓典礼五，吉、凶、军、宾、嘉也。孔安国《尚书传》曰：简，略也。《周礼》大司徒职曰：以八刑纠万民。一曰不孝之刑，二曰不义之刑，三曰不姻之刑，四曰不悌之刑，五曰不任之刑，六曰不恤之刑，七曰造言之刑，八曰乱民之刑。姻音因。故能骋绩康衢，延慈哲后。《登楼赋》曰：假高衢而骋力。邓耽《郊祀赋》曰：伊皇母以延慈。义在资敬，情同布衣。《孝经》曰：资於事父以事君而敬同。《晋中兴书》庾亮上疏曰：先帝谬顾，情同布衣。出陪銮躅，入奉帷殿。仰南风之高咏，餐东野之秘宝。《家语》曰：舜弹五弦之琴，造《南风》之诗。王隐《晋书》庾峻曰：知足如疏广，虽去列位而居东野。东野，未详。又曰：雒书零准听曰：顾命云：天球河图在东序。天球，宝器也。《河图本纪》，图帝王终始存亡之期。《典引》曰：御东序之秘宝。然野当为杼，古序字也。以是图纬，故曰餐。餐，美也。雅议於听政之晨，披文於宴私之夕。《礼记》曰：君日出视朝，退適路寝听政。王廙思《逸民赋》曰：左披文以遘话，讲六艺之宏敷。《毛诗》曰：诸父兄弟，备言燕私。参以酒德，间以琴心。《晋书》刘伶有《酒德颂》。《列仙传》曰：涓子作《琴心》三篇。暧有馀晖，遥然留想。暧，温貌。《庄子》曰：暧然似春，遥然流想，所虑者深也。君垂冬日之温，臣尽秋霜之戒。言君垂恩，有如冬日；而臣戒惧，常若秋霜。《邓析子》曰：为君者若冬日之阳，夏日之阴。荀悦《申鉴》曰：主怒如秋霜。肃肃焉，穆穆焉。《尔雅》曰：穆穆、肃肃，敬也。於是见君亲之同致，知在三之如一。《国语》：武公伐翼，杀哀侯。止栾共子曰：苟无死，吾以见之，令子为上卿。《辞》曰：成闻之，人生於三，事之如一。父生之，师教之，君食之。非食不长，非教不智，生之族也，故一事之。惟其所在，则致死矣。太祖升遐，绸缪遗寄，萧子显《齐书》曰：太祖崩，遗诏以渊录尚书事。《礼记》曰：天子崩，告丧曰：天王登遐。《西征赋》曰：武皇忽其升遐。以侍中、司徒录尚书事。禀玉几之顾，奉缀衣之礼。《尚书顾命》曰：皇后凭玉几，道扬末命。又曰：出缀衣于庭，越翼日，王崩。择皇齐之令典，致声化於雍熙。《左氏传》随武子曰：蒍敖为太宰，择楚国之令典。《东京赋》曰：上下共其雍熙。内平外成，实昭旧职。《左氏传》太史克曰：舜举八元，布五教於四方，内平外成。又展禽曰：桓公纠合诸侯，实昭旧职。增给班剑三十人。《晋公卿礼秩》曰：诸公给虎贲三十人，持剑焉。物有其容，徽章斯允。《左氏传》膳夫屠蒯曰：事有其物，物有其容。《礼记》曰：殊徽号。郑玄曰：徽，旌旗之名也。又曰：以为旗章，以别贵贱。郑玄曰：章，帜也。位尊而礼卑，居高而思降。自夏徂秋，以疾陈退。朝廷重违谦光之旨，用申超世之尚，《周易》曰：谦尊而光，卑而不可逾。《晋起居注》安帝诏曰：今权顺所请，以申超世之美。改授司空，领骠骑大将军，侍中录尚书如故。萧子显《齐书》曰：渊寝疾，上相星连有变，渊忧之，表逊位，乃改受司空，领骠骑将军。侍中录尚书如故。

　　景命不永，大渐弥留。蔡邕《杨公诔》曰：功成化洽，景命有倾。《尚书》曰：降年有永有不永。又曰：疾大渐，惟几，病日臻，既弥留。建元四年八月二十一日薨于私第，春秋四十有八。昔柳庄疾棘，卫君当祭而辍礼。《礼记》曰：卫有太史曰柳庄，寝疾。公曰：若疾革，虽当祭，必告也。公再拜稽首请於尸曰：臣有柳庄也，非寡人之臣，社稷之臣，闻之死，请往，不释服而往。遂以襚之。晏婴既往，齐君趍车而行哭。《晏子》曰：齐景公游於菑。晏子死，公繁驵而驰，自以为迟，下车而駃，知不如车之駃，则又乘之。比至国，四下而駃，至则伏尸而哭曰：百姓谁复告我恶邪！《韩诗外传》曰：駃车，驰马也。公之云亡，圣朝震悼於上，群后恇动於下，郑玄《礼记注》曰：恇，恐也。岂唯哀缠一国，痛深一主而已哉！言万国同戚，岂如柳庄、晏婴事，止一国一主而已哉！李萧远《运命论》曰：区区於一主，叹息於一朝。追赠太宰，侍中录尚书如故，给节羽葆鼓吹班剑为六十人，谥曰文简，礼也。

　　夫乘德而处，万物不能害其贞；《庄子》曰：夫乘道德而浮游，则不然。无誉无訾，浮游乎万物之祖，物物而不物於物，则胡可得而累邪？虚己以游，当世不能扰其度。《庄子》曰：方舟而济於河，有虚舩来触舟。虽有褊心之人，不能怒。人虚己以游於世，其孰能害之？均贵贱於条风，忘荣辱於彼我。《淮南子》曰：夫贵贱之於身也，犹条风之时丽也。毁誉之於己，犹蚊虻之一过也。《庄子》肩吾问於孙叔敖曰：子三为令尹而不荣华，三去之而无忧色，何也？孙叔敖曰：不知其在彼乎？其在我乎？其在彼邪亡乎我，其在我邪。亡乎彼，何暇至乎人贵人贱哉？然后可兼善天下，聊以卒岁。《孟子》曰：古之人，穷则独善其身，达则兼善天下者也。《家语》孔子歌曰：优哉游哉！聊以卒岁。经始图终，式免祗悔。潘岳《家风诗》曰：经始复图终，葺宇营丘园。《周易》曰：无祗悔。谁云克备，公实有焉。是以义结君子，惠霑庶类。《国语》曰：夏禹能平水土，以品处庶类者也。言象所未形，述咏所不尽。谢庆绪《答郄敬书》曰：至理深玄，非言象所喻也。故吏某甲等，感逝川之无舍，哀清晖之眇默。《论语》子在川上曰：逝者如斯夫，不舍昼夜。傅咸《赠何劭王济诗》曰：二离扬清晖。眇默，远貌也。《楚辞》曰：路眇眇兮默默。餐舆诵於丘里，瞻雅咏於京国。《左氏传》曰：子产为政，与人诵之，曰：子产若死，其谁嗣之？思卫鼎之垂文，想晋锺之遗则。《礼记》卫孔悝《鼎铭》曰：公曰叔舅，予与汝铭，若纂乃考服。《国语》晋悼公曰：昔克路之役，秦来图败晋功。魏颗以其身却退秦师于辅氏，亲止杜回，其勋铭于景锺。韦昭曰：景锺，景公锺也。方高山而仰止，刊玄石以表德。其辞曰：《毛诗》曰：高山仰止。祢衡《颜子碑》曰：乃刊玄石而旌之。

　　辰精感运，昴灵发祥。《尔雅》曰：大辰，房心尾也。王逸《楚辞注》曰：辰星，房星也。《春秋元命苞》曰：殷纣之时，五星聚房者，苍神之精，同据而兴。齐水德，故曰辰精。《春秋佐助期》曰：汉将萧何，昂星精，生於丰，通於制度。发祥，已见上文。元首惟明，股肱惟良。言君感辰精而王，故曰惟明。臣感昴宿以生，故良也。《尚书大传》曰：元首明哉，股肱良哉。元首，君也，股肱，臣也。天鉴璿曜，踵武前王。言君能鉴照璇玑七曜之道，踵武前王而受禅也。《毛诗》曰：天鉴在下，有命既集。《尚书》曰：在璿玑玉衡以齐七政。璇与璿同。七政，七曜。《楚辞》曰：及前王之踵武。钦若元辅，体微知章。言臣能敬顺元辅大臣之义，体微知章而匡赞之也。《尚书》曰：钦若昊天。班固《涿邪山文》曰：晃晃将军，大汉元辅。《周易》曰：君子知微知章。永言必孝，因心则友。《毛诗》曰：永言孝思，孝思惟则。因心则友，已见上文。仁洽兼济，爱深善诱。《庄子》仲尼谓老聃曰：兼爱无私，此仁之情也。善诱，已见上文。观海齐量，登岳均厚。班彪《览海赋》曰：观沧海於茫茫。《海赋》曰：尔其大量也。《庄子》曰：渊渊其若海也。郭象曰：容恣无量也。《法言》曰：登东岳而知众山之逦迤。《庄子》老聃曰：至人若地之自厚。《家语》：齐大夫子与適鲁，见孔子曰：乃今而后知泰山之为高，海渊之为大。五臣兹六，八元斯九。《吕氏春秋》曰：武王之佐五人。高诱曰：周公旦、召公奭、太公望、毕公高、苏公忿生也。潘岳《鲁武公诔》曰：昂昂公侯，实天诞育。八元斯九，五臣兹六。内谟帷幄，外曜台阶。帷幄，已见上文。《黄帝泰阶六符经》曰：泰阶者，天之三，阶也。上阶为天子，中阶为诸侯公卿大夫，下阶为元士庶人。《汉书·音义》：三阶，三台也。范晔《后汉书》郎顗曰：三公上应三台。远无不肃，迩无不怀。《国语》祭公谋父曰：近无不听，远无不服。阮嗣宗劝晋王笺曰：远无不服，迩无不肃。如风之偃，如乐之谐。《论语》曰：草上之风必偃。《左氏传》曰：晋侯以乐之半赐魏绛曰：子教寡人，和诸戎狄，以正诸华。八年之中，九合诸侯，如乐之和，无所不谐。请与子乐之。光我帝典，缉彼民黎。《剧秦美新》曰：帝典阙而不补。率礼蹈谦，谅实身幹。《南都赋》曰：率礼无违。《周易》曰：履道坦坦，幽人贞吉。王弼曰：履道尚谦，而二以阳处阴，履於谦也。《左氏传》曰：晋侯使却锜来乞师，将事不敬。孟献子曰：却氏其亡乎？礼，身之幹也。敬，身之基也。迹屈朱轩，志隆衡馆。《尚书大传》曰：未命为士，不得乘朱轩。衡馆，衡门之馆也。眇眇玄宗，萋萋辞翰。义既川流，文亦雾散。蔡邕《何休碑》曰：辞述川流，文章云浮。《孝经钩命决》曰：云委雾散。嵩构云颓，梁阴载缺。并见上文。德猷靡嗣，仪形长递。德猷，令德徽猷也。仪形，容仪形体也。郑玄《春秋纬注》曰：递，去也。怊怅馀徽，锵洋遗烈。《楚辞》曰：心怊怅以永思。久而弥新，用而不竭。《典引》曰：扇遗风，播芳烈。久而愈新，用而不竭。  
卷五十九　碑文下、墓志

　　◎碑文下

　　【头陁寺碑文】天竺言头陁，此言斗薮。斗薮烦恼，故曰头陁。

　　※王简栖《姓氏英贤录》曰：王巾，字简栖，琅邪临沂人也。有学业，为头陁寺碑，文词巧丽，为世所重。起家郢州从事征南记室。天监四年卒。碑在鄂州，题云：齐国录事参军琅邪王巾制。

　　盖闻挹朝夕之池者，无以测其浅深。《家语》曰：孔子观於鲁桓公之庙，有欹器焉，使弟子挹之水。毛苌《诗传》曰：挹，也。《汉书》枚乘上书吴王曰：游曲台，临上路，不如挹朝夕之池。《桓子新论》子贡谓齐景公曰：臣之事仲尼，譬如渴而操杯，就江海饮，饮满而去，又焉知江海之深乎？仰苍苍之色者，不足知其远近。《庄子》曰：天之苍苍，其正色耶，其远而无所至极邪。《韩诗外传》子贡谓景公曰：臣终身戴天，不能知其高。况视听之外，若存若亡；心行之表，不生不灭者哉！僧肇《涅盘论》曰：视听之所不暨，四空之所，昏昧。《管子》曰：圣人之道，若存若亡，援而用之，没代不忘。竺道生曰：心行，心所行之行也。《维摩经》曰：毕竟不生不灭，是无常义也。是以掩室摩竭，用启息言之津。《华严经》曰：佛在摩竭提国，寂灭道场，始成正觉。法华经曰：寂灭，无言也。《僧肇论》曰：释迦掩室於摩竭。郑玄《论语注》曰：津，济渡水之处。杜口毗邪，以通得意之路。至理幽微，非言说之所及。掩室摩竭，示寂灭以息言，杜口毗邪，现默然而得意。《维摩经》曰：佛在毗邪离奄罗树园，佛告文殊师利：汝行诣维摩诘问疾。文殊师利问维摩诘：何等是菩萨入不二法门？时维摩诘嘿然无言。文殊师利叹曰：善哉善哉！乃至无有文字语言，是真入不二法门。《僧肇论》曰：净名杜口於毗邪。《庄子》曰：言者所以在意也，得意而忘言也。然语彝伦者，必求宗於九畴；谈阴阳者，亦研几於六位。真谛无言，俗谛借言，以明理故，此明言之用也。《尚书》武王访于箕子曰：我不知彝伦攸叙。《周易》曰：夫易，所以极深研几也。又曰：分阴分阳，迭用柔刚，故易六位而成章。王弼曰：六位，爻之文也。是故三才既辨，识妙物之功；万象已陈，悟太极之致。此显言之功也。《周易》曰：易有天道焉，有人道焉，有地道焉，兼三才而两之，故六。又曰：神者，妙万物而为言者也。《孝经钩命决》曰：地以舒形，万象咸载。《声类》曰：悟心曰解。《周易》曰：易有太极，是生两仪。言之不可以，已其在兹乎。言所以识物悟太极者，皆藉言明之，不可止者，其在此乎？《左氏传》叔向谓鬷蔑曰：子若无言，吾几失子矣。言之不可以已也如是。然爻系所筌，穷於此域，爻，六爻也。系，系辞也。因爻以立辞，亦因辞以明理也，故爻系之所明，穷生死於此域也。《庄子》曰：筌所以得鱼，得鱼而忘筌。筌，捕鱼之笱。庄子以之喻言。《大智度论》曰：二乘以生死为此岸。则称谓所，绝形乎彼岸矣。至如涅槃妙旨，非言说之所能明，故称谓所绝，现於涅槃之彼岸矣。《僧肇论》曰：玄极无名，称谓绝焉。郑玄《礼记注》曰：称，犹言也。王逸《楚辞注》曰：谓，说也。《涅盘经》曰：心无退转，即便前进。既前进已，得到彼岸。登大高山，离诸恐怖，多受安乐。彼岸山者，喻於如来，受安乐者，喻於常住。大高山者，喻大涅槃也。《大智度论》曰：亦以涅槃为彼岸也。彼岸者，引之於有，则高谢四流；推之於无，则俯弘六度。彼岸绝乎称谓者，若引之而入有，则去四流而现无。若推之而入无，则弘六度以明有。僧释肇《维摩经注》曰：不可得而有，不可得而无者，其唯大乘乎？何则？欲言其有，无相无名。欲言其无，方德斯行。故虽无而有，无相无名，故虽有而无。然则言有不乖无，言无不乖有也。《魏都赋》曰：高谢万邦。《大智度论》曰：欲流，有流，无明流，有见流。《三国名臣颂》曰：俯弘时务。《瑞应经》曰：行六度无极，布施、持戒、忍辱、精进、一心、智慧，诸经以一心为禅也。名言不得其性相，随迎不见其终始。法离有无，岂名言之所得。法无形象，岂随迎之可见。《维摩经》维摩诘曰：法无名字，言语断故。法无形相，如虚空故。法同法性，入诸法故。法相如是，岂可说乎？竺道生曰：法性者，法之本分也。法相者，事之貌也。《老子》曰：随之不见其后，迎之不见其首。不可以学地知，不可以意生及，其涅槃之蕴也。《妙法莲华经》曰：昔住学地，佛常教化言，我法能离生老病死，究竟涅槃。《胜鬘经》曰：音生身无漏业生，依无明住。学地，谓三果。意生，谓菩萨。言能变化生死，随意往生。法华经曰：诸佛弟子众，皆如舍利佛，尽思共度量，不能测佛智。不退诸菩萨，亦复如是，不能知。《周易》曰：乾坤其易之蕴邪。韩康伯注曰：蕴，渊奥也。

　　夫幽谷无私，有至斯响；洪锺虚受，无来不应。《周易》曰：入于幽谷，幽不明也。《尚书大传》孔子曰：夫山生材用，而无私为焉。四方皆伐，无私与焉。《论衡》曰：呼於坑谷之中，响立应。《礼记》曰：善待问者，如撞锺，叩之以小者则小鸣，叩之以大者则大鸣。刘熙《释名》曰：锺，空也。内空受气多，故声大也。《文子》曰：虚无不受，静无不持。牵秀相《风赋》曰：故无来而不应兮，何適莫之足婴。况法身圆对，规矩冥立；圆对，谓有感斯对，而无不周也。《胜曼经》曰：涅槃界者，即是如来法身。《僧肇论》曰：法身无像，应物以形。千难殊对，而不干其虑。《礼记》曰：古之君子，周施中规，折旋中矩。僧肇《维摩经序》曰：冥权无谋，而动与事会。一音称物，宫商潜运。《维摩经》曰：佛以一音演说法，众生随类，各得解脱。《周易》曰：称物平施。《汉书》曰：声者，宫、商、角、祉、羽也。是以如来利见迦维，讬生王室。如来，佛号。谢灵运《金刚般若经注》曰：诸法性空，理无乖异，谓之为如。会如解故，名如来。竺道生《维摩经注》曰：如者谓如与如冥，无复有如之理，从此中来，故曰如来。《瑞应经》曰：菩萨下当世作佛，讬生天竺迦维罗卫国。父王名曰静，夫人曰妙。迦维罗卫者，天地之中央。《周易》曰：利见大人。《左氏传》曰：会于洮，谋王室也。凭五衍之轼，拯溺逝川。《僧肇论》曰：骋六通之神骥，乘五衍之安车。五衍，五乘。天竺言衍，此言乘。五乘：一人，二天，三声闻，四辟支佛，五菩萨。今碑本以为凭四衢之轼，盖梁代讳衍，故改焉。《左氏传》曰：楚子王使斗勃谓晋侯曰：请与君之士戏，君凭轼而观之。《说文》曰：出溺为拯。《论语》曰：子在川上曰：逝者如斯。开八正之门，大庇交丧。《维摩经》曰：虽行八正道，而乐行无量佛道，是菩萨行。《僧肇论》曰：启八正之平路，坦众圣之夷涂。《大品经》说八正曰：正见，正思惟，正语，正业，正命，正精进，正念，正定。《尔雅》曰：庇，荫也。《庄子》曰：世丧道矣，道丧世矣。世与道，交相丧也。於是玄关幽揵，感而遂通。玄关幽揵，喻法藏也。谢灵运《金刚般若经注》曰：玄关难启，善揵易开。戴逵《栖林赋》曰：幽关忽其离揵，玄风暖以云颓。《字林》曰：揵，门距。《周易》曰：寂然不动，感而遂通。天下之故，非天下之至神。孰能与於此？遥源濬波，酌而不竭。遥源濬波，喻法海也。《文子》曰：取焉而不损，酌焉而不竭，莫知其所由也。行不舍之檀，而施洽群有。夫心爱众生而行舍者，舍则增爱，非为实舍，故大士之舍，见不施之舍者。及於众生，斯为不舍，以兹而施，故群有俱洽。《大品经》曰：不施不忄坚，是名檀波罗蜜。《僧肇论》曰：贤劫称无舍之檀，成具美不为之为也。天竺言檀，此言布施。波罗蜜，此言到彼岸也。群有，谓有色无色，有想无想，以其不一，故曰群有。僧肇《维摩经注》曰：镜群有以通玄，而物我俱一。唱无缘之慈，而泽周万物；夫行慈者以众生为缘。众生为缘，则慈无所寄，故大士之慈，离於众相。离相行慈，名为无缘。无缘生慈，是为真实，以斯而唱，则物无不周。《涅槃经》曰：得诸菩萨无缘之慈。《僧肇论》曰：禅典唱无缘之慈，思益演不知之知。《泥洹经》曰：无缘者，不住法相，反众生相。释道安曰：解从缘散。《周易》曰：智周万物，而道济天下。演勿照之明，而鉴穷沙界。夫以明照物，明尽则照穷；而勿照之明，犹无得之得。无得而得，斯为真得，故勿照之明，斯为真明矣。演真明而广照，何止鉴穷沙界乎？《僧肇论》曰：至人虚心实照，理无不统，而灵鉴有馀。《金刚般若经》曰：诸恒河所有沙数佛世界，如是，宁为多不。导亡机之权，而功济尘劫。机，谓机心也。权，方便也。夫以机心导物，物所以机心应之。物有机心，则结累斯起，故诱以无机之智，何止功济尘劫乎？《僧肇论》曰：至人灰心灭智，内无机照之勤。《辨亡论》曰：魏氏功济诸华。《法华经》曰：如人以力磨三千大千土，复尽末为尘。一法为一劫，此诸微尘数，其劫复过是。时义远矣，能事毕矣。《周易》曰：天下随时，随时之义大矣哉！又曰：四营而成易，十有八变而成卦，天下之能事毕矣。然后拂衣双树，脱屣金沙。《左氏传》曰：叔向拂衣从之。《涅槃经》曰：佛在拘尸那国力士生地，阿利罗拔提河边，婆罗双树间，尔时世尊临涅槃。《史记》武帝曰：嗟乎！吾诚得如黄帝，吾视去妻子如脱屣耳。拔河，一名金沙河也。惟悦惟惚，不皦不昧，莫系於去来，复归於无物。《老子》曰：道之为物，惟悦惟惚。王弼曰：悦惚，无形不系之貌也。又曰：一者，其上不皦，其下不昧，绳绳不可言，复归於无物。锺会曰：光而不耀，浊而不昧。绳绳兮其无系，汜汜乎其无薄也，微妙难名，终归於无物。《维摩经》曰：法无去来，常不住故。僧肇曰：法若住，则从未到现在。从现在未过去，遥三世，则有去来也，以法不常住故也。因斯而谈，则栖遑大千，无为之寂不挠。焚燎坚林，不尽之灵无歇。大矣哉！《答宾戏》曰：圣哲治之栖遑。大千者，谓一三千界，下至阿毗地狱，上非想天为一世界。千三界为小千世界，千小世界为中千世界；至千中千世界为大千世界。《维摩经》曰：夫出家者，为无为法。《瑞应经》曰：吾虚心乐静，无为无欲。僧肇《维摩经注》曰：寂谓寂灭常静之道。《广雅》曰：挠，乱也。《涅槃经》曰：佛以千叠缠裹其身，积众香木，以火焚之。僧祗律曰：如《大涅盘经》说，世尊向熙连禅河，力士生地，坚固林双树间般涅槃，於天冠塔边阇维。僧肇《维摩经注》曰：无实相，无法常住，故尽。《法华经》曰：方便见涅槃，而实不灭度，常住此说法也。

　　正法既没，象教陵夷。《昙无罗谶》曰：释迦佛正法住世五百年，像法一千年，末法一万年。《论语》曰：文王既没。陵夷，已见上文。穿鉴异端者，以违方为得一；孔安国《论语注》曰：妄作，穿鉴，以成文章，不知所以裁制。《论语》子曰：攻乎异端，斯害也已。谢宣远《赠灵运诗》曰：远方往有吝。杜预《左氏传注》曰：方，法也，云：得一者。锺会曰：一，亦道也。顺非辩伪者，比微言於目论。《礼记》曰，言伪而辩，顺非而泽。《维摩经》曰：於众言中，微妙第一。《僧肇论》曰：采微言於听表。《史记》曰：齐威王使说越王。齐使曰：幸也越之不亡也！吾不贵其用知之如目，见毫毛而不自见其睫也。今王知晋失计，而不自知越之过，是目论也。於是马鸣幽赞，龙树虚求。《摩诃摩耶经》曰：正法衰微，六百岁已，九十六种诸外道等，邪见竞兴，破灭佛法。有一比丘，名曰马鸣，善说法要，降伏一切诸外道辈。七百岁已，有一比丘，名曰龙树，善说法要，灭邪见幢，燃正法炬。《周易》曰：幽赞於神明而生蓍。王弼曰：幽，深。赞，明也。并振颓纲，俱维绝纽。陆机《大将军宴会诗》曰：颓纲既振。谢庄《为沈庆之答刘义宣书》曰：皇纲绝而复纽，区夏坠而更维。《说文》曰：纽，系也。荫法云於真际，则火宅晨凉。《华严经》曰：不坏法云，遍覆一切。刘蚪《法华经注》曰：云譬应身，则殊形并现。顺机不遍，此则弥布遍覆之义也。《维摩经》曰：同真际，等法性，不可量。僧肇曰：真际，实际也。《法华经》曰：三界无安，犹如火宅。众苦所烧，我皆拔济之。曜慧日於康衢，则重昏夜晓。刘蚪曰：菩萨圆净，照均明两，故曰慧日。又曰：诸子安稳得出，皆於四衢露坐。《尔雅》曰：四达谓之衢，五达谓之康。《头陀经》心王菩萨曰：我见覆蔽，饮杂毒酒，重昏长寝。云何得悟？慈心示语，使得开解。故能使三十七品有尊俎之师；言义徒精锐，有樽俎之深谋。《维摩经》曰：於诸见不动，而修行三十七品，是为宴坐。僧肇曰：诸见，六十二诸见，妄也。竺道生曰：正观则三十七品也。罗什曰：三十七品二乘通。《大品经》说三十七道品曰：四念处，四勤正、四如意足、五根、五力、七觉分、八正道分。尊俎之师，已见上文。九十六种无藩篱之固。邪党分崩，无藩篱以自固。罗什《维摩经注》曰：摩诃，秦言无大，亦言胜大，能胜九十六种论议。《辩亡论》曰：城池无藩篱之固。既而方广东被，教肄南移。《华严经》题云《大方广佛华严经》。孔安国《尚书传》曰：被，及也。《周易》曰：君子以教思无穷。周鲁二庄，亲昭夜景之鉴；汉晋两明，并勒丹青之饰。顾微《吴县记》曰：佛法详其始，而典籍亦无闻焉。鲁庄七年，夜明，佛生之日也。《左氏传》曰：庄公七年四月辛卯夜，恒星不见，夜明也。《史记》曰：周桓王崩，子庄王陀立。十五年庄王崩。《左氏传》：庄公三年，葬桓王，然则周庄王、鲁庄公为同时也。《瑞应经》曰：到四月八日夜，明星出时，佛从右胁堕地，即行七步。《牟子》曰：汉明帝梦见神人，身有日光，飞在殿前，以问群臣。傅毅对曰：天竺有佛，将其神也。后得其形像。何法盛《晋书》曰：彭城王纮，以肃祖明皇帝好佛，手书形像，经历冠难，而此堂犹在，宜成作颂。蔡谟云：今发王命，称先帝好佛，於义有疑。张纲集曰：尽功金石。图形丹青。然后遗文间出，列刹相望。遗文，谓经也。《史记》曰：天下遗文，靡不毕集。太史公曰：汉兴，诗书往往间出。孔安国《尚书传》曰：三山，言相望也。澄什结辙於山西，林远肩随乎江左矣。《高僧传》曰：天竺佛图澄，西域人，本姓帛。少出家西域，咸得道。以晋怀帝永嘉四年来適洛阳。以麻油杂茵支涂掌，千里外事，皆澈见掌中，如对面焉。后澄死之月，人见在流沙。又曰：鸠摩罗什，天竺人。七岁出家，什既道流西域，名被东川。符坚遣吕光西伐，破龟兹，乃将什至凉州。姚苌已杀符坚，光遂王彼，至苌子兴破凉州，始将什至长安。后卒长安。《汉书》文帝诏曰：使者冠盖相望，结辙於道。班固《汉书》赞曰：秦汉以来，山东出相，山西出将。《高僧传》曰：支遁，字道林，本姓关，陈留人。初至京师，王濛甚重之。年二十五出家，师释道安。符丕后还吴，入剡，王羲之遂与披襟解带，留连不能已。又曰：释惠远，本姓贾氏，雁门人。游许洛，出家，师释道安。符丕后还吴，入襄阳，南达荆州欲往罗浮，届寻阳，见庐峰，遂居焉。三十馀年，影不出山，迹不入俗，晋义熙十二年终。《礼记》曰：十年以长，则兄事之。五年以长，则肩随之。《晋中兴书》元帝诏曰：朕应天符，创基江左。《春秋命历序》曰：东方为左，西方为右。

　　头陀寺者，沙门释慧宗之所立也。《瑞应经》曰：太子出北城门，天帝复化作沙门。太子曰：何谓沙门？对曰：沙门之为道，舍妻子、捐弃爱欲也。释僧肇《维摩经注》曰：沙门，秦言义训勤行趍涅槃也。南则大川浩汗，云霞之所沃荡。《周易》曰：利涉大川。《海赋》曰：胶譪浩汗。又曰：瀖泋濩渭，荡云沃日。北则层峰削成，日月之所回薄。《山海经》曰：泰华之山，削成而四方。《蜀都赋》曰：阳乌回翼於高标。杨雄《反离骚》曰：恐日薄於西山。西眺城邑，百雉纡馀。《左氏传》祭仲曰：都城过百雉，国之害也。锺会《怀土赋》曰：望东城之纡馀。东望平皋，千里超忽。《楚辞》曰：出不入兮往不反，平原忽兮路超远。信楚都之胜地也。宗法师行絜珪璧，拥锡来游。《毛诗》曰：有斐君子，如珪如璧。《东观汉记》冯衍说鲍叔永曰：衍珪壁其行，束脩其心。锡，锡杖也。《大智论》曰：菩萨常用锡杖经传佛像。《庄子》曰：神农拥杖而起。以为宅生者缘，业空则缘废。言身从缘生，缘亦斯废也。《维摩经》曰：如影从身，业缘生见。僧肇曰：身，众缘所成。缘合则起，缘散则离。《金光明经》曰：所谓无明缘行，行缘识，识缘名，名缘色，色缘六入。六入缘触，触缘受，受缘爱，爱缘取，取缘有，有缘生，生缘老死忧悲苦恼灭聚。释僧肇《维摩经注》曰：诸法之生，本乎三业。既无三业，谁作诸法？存躯者惑，理胜则惑亡。惑，烦惚也。言万法虽广解，惑则起相受生，解者身心寂灭。《涅槃经》曰：要因烦恼而得有身。竺道生《维摩经注》曰：恋生者，爱身情也。苟曰无常，岂可爱恋。若能悟不惑，而惑自亡矣，惑者无复存身也。遂欲舍百龄於中身，殉肌肤於猛鸷，《礼记》曰：古者谓年为龄，齿亦龄也。范晔《后汉》田邑《报冯衍书》曰：百龄之期，未有能至。《尚书》曰：文王受命唯中身。《列子》曰：藐姑射之山，有神人居焉，肌肤若冰雪。《汉书》臣赞《注》曰：亡身从物曰殉。李尤《七难》曰：猛鸷陆嬉，龙鼍水处。班荆荫松者久之。《左氏传》曰：伍举奔晋，声子将如晋，遇之於郑郊，班荆相与食。《楚辞》曰：山中人兮芳杜若，饮石泉兮荫松柏。宋大明五年，始立方丈茅茨，以庇经像。沈约《宋书》：孝武皇帝即位，改元曰大明。《淮南子》曰：圣人处环堵之室，茨之以生茅。高诱曰：堵，长一丈，高一丈，面环一堵为方丈，故曰环堵。言其小也。《说文》曰：茨，盖也。《尔雅》曰：庇，荫也。后军长史江夏内史会稽孔府君讳觊。沈约《宋书》曰：孔觊，字思远，会稽人也。初举扬州秀才，补主簿，后除冠军长史、江夏内史，随府转后军长史。觊音冀。为之薙草开林，置经行之室。《周礼》曰：薙氏，下士，二人。郑玄曰：薙，翦草也。《法华经》曰：经行林中，勤求佛道。安西将军郢州刺史江安伯济阳蔡使君讳兴宗，沈约《宋书》曰：蔡兴宗，济阳人也。为使持节都督郢州诸军事、安西将军、郢州刺史。复为崇基表刹，立禅诵之堂焉。《维摩经》曰：佛言诸佛灭后，以全身舍利起七宝塔，表刹庄严而供养也。以法师景行大迦叶，故以头陀为称首。《毛诗》曰：高山仰止，景行行止。《弥勒成佛经》曰：弥勒佛赞言，大迦叶比丘，是释迦牟尼佛大弟子。释迦牟尼佛於大众中，常所赞叹，头陀第一，通达禅定，解脱三昧。封禅书曰：前圣所以永保鸿名，而常为称首者，用此者也。后有僧勤法师，贞节苦心，求仁养志。《楚辞》曰：原生受命于贞节。曹植《拟九咏》曰：徒勤躬兮苦心。《论语》子曰：求仁而得仁。《庄子》曰：养志者忘形也。纂脩堂宇，未就而没。《国语》祭公谋父曰：时序其德，纂脩其绪。高轨难追，藏舟易远。魏太祖《祭桥玄文》曰：懿德高轨，泛爱博容。《庄子》曰：夫藏舟於壑，藏山於泽，谓之固矣。然而夜半有力者负之而趋，昧者不知。郭象曰：方言死生变化之不可逃。僧徒阒其无人，榱椽毁而莫构。《周易》曰：闚其户，阒其无人。高诱《淮南子注》曰：椽，橑也。榱，栋也。可为长太息矣！《汉书》贾谊曰：可长太息者此也。

　　惟齐继五帝洪名，纽三王绝业。萧子显《齐书》曰：高帝太祖讳道成，字绍伯，萧何二十四世孙，受宋禅。《史记》曰：惟汉继五帝末流，接三代绝业。封禅书曰：前圣所以永保鸿名。祖武宗文之德，昭升严配；《礼记》曰：周人祖文王而宗武王。《尚书》曰：丕显文武，昭升于上。《孝经》曰：严父莫大於配天。格天光表之功，弘启兴服。《尚书》曰：成汤，时则有若伊尹，格于皇天。又曰：光被四表，格于上下。《毛诗》曰：建尔元子，俾侯于鲁。大启尔宇，为周室辅。《东观汉记》博士议曰：除残去贼，兴复祖宗。是以惟新旧物，康济多难。《毛诗》曰：周虽旧邦，其命惟新。《左氏传》，伍员曰：不失旧物。《尚书》曰：康济小民。《礼记》晋太子申生使人辞於狐突曰：君老矣，国家多难。步中《雅》《颂》，骤合《韶》《护》。《礼记》曰：步中武象，骤中韶护，所以养耳。郑玄曰：韶，舜乐。护，汤乐也。炎区九译，沙场一候。《十洲记》曰：炎洲南海中，万二千里。《韩诗外传》曰：成王之时，越裳氏重九译而献白雉於周公。《尚书》曰：西被于流沙。《解嘲》曰：东南一尉，西北一候。粤在於建武焉，萧子显《齐书》曰：明皇帝即位，改为建武。乃诏西中郎将、郢州刺史、江夏王，观政藩维，树风江汉。萧子显《齐书》曰：江夏王宝玄，字智深，明帝第三子也。封江夏郡王，仍为持节都督郢司二州诸军事西中郎将郢州刺史。《尚书》曰：以尔友邦冢君，观政于商。又曰：彰善瘅恶，树之风声。择方城之令典，酌龟蒙之故实。方城，谓楚；龟蒙，谓鲁。《左氏传》屈完曰：楚国方城以为城。又随武子曰：蒍敖为宰，择楚国之令典。《毛诗》曰：奄有龟蒙，遂荒大东。《国语》樊穆仲曰：鲁侯孝。王曰：何以知之？对曰：赋事行刑，而咨於故实。政肃刑清，於是乎在。《孝经》曰：其教不肃而成。《周易》曰：圣人以顺动，则刑罚清。《左氏传》先轸曰：取威定霸，於是乎在。宁远将军、长史江夏、内史行事彭城刘府君，讳喧，萧子显《齐书》刘喧，字士穆。为江夏王、郢州行事。者，谓王年幼，内史代之，以行州府事，故称行事也。智刃所游，日新月故。《庄子》曰：庖丁为文惠君解牛曰：今臣之刀十九年矣，所解千牛，而刀刃若新发於硎。彼节者有间，而刀刃者无厚，以无厚入有间，恢恢乎其於游刃必有馀地矣。《论语》子夏曰：日知其所亡，月无忘其所能。道胜之韵，虚往实归。《瑞应经》曰：迦叶二弟问迦曰：今乃舍梵志道，学沙门法，岂独大其道胜乎？迦叶答曰：言佛道最胜。《庄子》曰：常季问於仲尼曰：王骀，兀者也。与夫子中分鲁，立不教，坐不议，虚而往，实而归。以此寺业废於已安，功坠於几立；慨深覆篑，悲同弃井。《论语》曰：譬如为山，虽覆一篑。进，吾往也。《孟子》曰：有为者，譬若掘井。掘井九仞，而不及泉，犹为弃井也。因百姓之有馀，间天下之无事。《孙卿子》曰：春耕夏耘，秋收冬藏，四者不失时，故五穀不绝，而百姓有馀食。斩伐长养不失时，故山林不童，而百姓有馀材。《西都赋》序曰：海内清平，朝廷无事。庀徒揆日，各有司存。《左氏传》：宋灾，使华阅讨右官，官庀其司。杜预《注》曰：庀，具也。《毛诗》曰：揆之以日，作为楚室。《论语》曾子曰：笾豆之事，则有司存。

　　於是民以悦来，工以心竞。《周易》曰：悦以使民，民忘其劳。《庄子》曰：舜之治天下，使民心竞。王隐《晋书》荀勖议曰：君子心竞，而不力争。亘丘被陵，因高就远。层轩延袤，上出云霓。《楚辞》曰：高堂邃宇槛层轩。王逸曰：轩，楼板也。《圣主得贤臣颂》曰：虽崇台五层，延袤百丈。《说文》曰：南北曰袤，东西曰广。司马绍《赠山涛诗》曰：上陵青云霓。飞阁逶迤，下临无地。《西都赋》曰：脩除飞阁。《楚辞》曰：载云旗兮逶移。王逸曰：逶移而长。移与迤音义同。《楚辞》曰：下峥嵘而无地，上寥廓而无天。夕露为珠网，朝霞为丹雘。九衢之草千计，四照之花万品。《山海经》曰：少室之山，其上有木焉，名曰帝休。叶茂，状如杨，其枝五衢，黄花黑实，服者不怒。郭璞曰：言树枝交错，相重五出，有象衢路也，故《离骚》云：靡华九衢。仲长子《昌言》曰：百夫之豪，州以千计。《山海经》曰：南山之首山曰鹊山，有木焉，其状如穀而黑，其华四照，其名曰迷穀，佩之不迷。郭璞曰：言有光炎，若木华赤，其光照下地，亦此类也。仲长子昌言曰：以一人之好恶，裁万品之不同。崖谷共清，风泉相涣。《周易》曰：风行水上涣。金资宝相，永藉闲安。《金光明经》曰：如来之身，金色微妙，其明照耀，如金山王。又曰：光明炽盛，无量无边，犹如无数珍宝大聚。《楚辞》曰：像设居室静闲安。息心了义，终焉游集。《大灌顶经》曰：息心达本源，是故名沙门。《胜鬘经》曰：是故世尊依於了义，一向记说。班固《终南山赋》曰：固仙灵之所游集。法师释昙珍，业行淳脩，理怀渊远，今屈知寺任，永奉神居。夫民劳事功，既镂文於锺鼎。《周礼》曰：民功曰庸，事功曰劳。凡有功者，铭书於王之太常。《国语》曰：昔克路之役，秦来图败晋功，魏颗以其身却退秦师于辅氏，亲止杜回，其勋铭於景锺。韦昭曰：景公锺。《礼记》曰：夫鼎有铭。铭者，论譔其先祖之德美、功烈、勋劳，而酌之祭器，自成其名焉。言时称伐，亦树碑於宗庙。《左氏传》曰：季武子以所得齐之兵，作林锺，而铭鲁功焉。臧武仲谓季孙曰：非礼也。夫铭，天子令德，诸侯言时计功，大夫称伐。蔡邕《铭论》曰：碑在宗庙两阶之间，近代以来，咸铭于碑也。世弥积而功宣，身逾远而名劭。《法言》曰：年弥高而德弥劭者，孔子之徒与。《小雅》曰：劭，美也。敢寓言於雕篆，庶仿佛於众妙。《法言》曰：吾子少而好赋，曰：然。童子雕虫篆刻。《老子》曰：玄之又玄，众妙之门。其辞曰：

　　质判玄黄，气分清浊。《周易》曰：玄黄，天地之杂也，天玄而地黄。《列子》曰：清轻者上为天，重浊者下为地。涉器千名，含灵万族。《周易》曰：形而下者谓之器。器，谓品物也。《南都赋》曰：百种千名。《春秋元命苞》曰：跂行喙息，蠕动蜎蜚。根生浮著，含灵盛壮。陆机《鳖赋》曰：揔美恶而融融，播万族乎一区。淳源上派，浇风下黩。《庄子》曰：德又下衰，及唐、虞，氵枭淳散朴。《淮南子》以氵枭为浇，音义同。《说文》曰：派，水别流也。《字林》曰：黩，垢也。爱流成海，情尘为岳。《瑞应经》曰：感伤世间，没於爱欲之海。《百法论》曰：情尘之意合，故知生也。言人皆沈於爱河，则妻子财帛也。言积之多如海，情尘之积为岳；为善日积亦见多，为恶日积亦多也。皇矣能仁，抚期命世。《毛诗》曰：皇矣上帝，临下有赫。天竺言释迦牟尼，此言能仁。《不退转法经》佗方菩萨曰：能仁如来，兴此三道之教。《法华经》曰：我释迦牟尼。刘蚪曰：能仁哀此忍立，俯来拯技，故曰能仁。《瑞应经》曰：期运之至，当下作佛。《孟子》曰：五百年必有王者兴，其间必有名世者。《广雅》曰：命，名也。乃睠中土，聿来迦卫。《毛诗》曰：乃睠西顾。又曰：聿来胥宇。迦卫，已见上文。奄有大千，遂荒三界。《毛诗》曰：奄有龟蒙，遂荒大东。《法华经》曰：其佛以恒河沙等三千大千世界为一佛土。又曰：如来以智慧方便，於三界火宅，拔济众生。殷鉴四门，幽求六岁。《毛诗》曰：殷鉴不远。《瑞应经》曰：太子至十四，启王出游。始出城东门，天帝化作病入，即回车，悲念人生俱有此患。太子出城南门，天帝化作老人，回车而还，愍念人生丁壮不久。太子出城西门，天帝化作死人，回车而还，愍念天下有此三苦。太子出城北门，天帝化作沙门。太子曰：善哉，唯是为快。即回车还，念道清净，不宜在家。又曰：佛既历深山，到幽闲处，菩萨即拾藁草以布地，正箕坐，月食一麻一麦，端坐六年。亦既成德，妙尽无为。《胜鬘经》曰：唯有如来，化就一切功德。无为，已见上文。帝献方石，天开渌池。《瑞应经》曰：佛还树下，道见弃衣，取欲浣之。天帝知佛意，即颇那山上，取四方成理泽好石，来置池边，白佛言，可用浣衣。又曰：明日食时，佛持钵到迦叶家受饭而还，於屏处食已，欲澡漱。天帝知佛意，即下以手指地，水出成池，令佛得用，名为指地池。祥河辍水，宝树低枝。《瑞应经》曰：时尼连河水流甚疾，佛以自然神通，断水涌起，高出人头，令底扬尘，佛在其中。《法华经》曰：诸杂宝树，华叶光茂，《瑞应经》曰：佛后日入指地池澡浴毕，欲出，无所攀。池上素有树，名迦和，绝大脩好，其树自然曲枝，下就佛，佛牵而出。通庄九折，安步三危。《尔雅》曰：六达谓之庄。《汉书》曰：王阳为益州刺史，行部至邛郲九折坂。叹曰：奉先人遗体，奈何数乘此险？《汉书》东方朔诫子曰：饱食安步，以仕易农。《尚书》曰：窜三苗於三危。川静波澄，龙翔云起。《头陀经》曰：令身调善，震大法鼓。摧伏异学，外道邪师。入佛性海，烦恼风息，波浪不生。《周易》曰：云从龙，风从虎，圣人作而万物睹。耆山广运，给园多士。《法华经》曰：佛住王舍城，耆阇崛山中，与大比丘众万二千人俱。《尚书》曰：帝德广运。《金刚般若经》曰：佛在舍卫国，祗树给孤独园，与大比丘众千二百五十人俱。《毛诗》曰：济济多士。金粟来仪，文殊戾止。《发迹经》曰：净名大士，是往古金粟如来。《尚书》曰：凤凰来仪。文殊，已见上文。《毛诗》曰：鲁侯戾止。应乾动寂，顺民终始。《春秋元命苞》曰：乾动川静。《周易》曰：汤武革命，应乎天，顺乎人。《孙卿子》曰：生，人之始也；死，人之终也。法本不然，今则无灭。《维摩经》曰：法本不然，今则无是，寂灭之义。僧肇曰：小乘以三界炽然，故灭之，以求无为。大乘观法，本自不然，今何以灭？乃真寂灭。象正虽阑，希夷未缺。象法、正法，已见上文。《史记》曰：酒阑。《汉书·音义》文颖曰：阑，言希也。《老子》曰：视之不见，名之曰夷。听之不闻，名之曰希。王弼曰：无象无声无响，无所不通，无所不往。於昭有齐，式扬洪烈。《毛诗》曰：文王在上，於昭于天。班固《汉书》述曰：爰著目录，略序洪烈。扬雄《解嘲》曰：不足以扬洪烈。释网更维，玄津重枻。僧睿《师十二法门序》曰：奏希声於宇宙，济溺丧於玄津。《汉书·音义》韦昭曰：枻，楫也。音裔，叶韵。惟此名区，禅慧攸讬。禅慧，禅定智慧也，即六度之二行也。倚据崇严，临睨通壑。《楚辞》曰：忽临睨夫旧乡。《说文》曰：睨，邪视也。沟池湘汉，堆阜衡霍。言崇岩之高，通壑之大，故以湘汉为沟池，衡霍为堆阜也。《史记》曰：屈完曰：方城以为城，江汉以为池。膴々亭皋，幽幽林薄。《毛诗》曰：周原膴々，堇荼如饴。《上林赋》曰：亭皋千里，靡不被筑。《毛诗》曰：秩秩斯干，幽幽南山。郑玄《周礼注》曰：竹木曰林。高诱《淮南子注》曰：深草曰薄。

　　媚兹邦后，法流是挹。《毛诗》曰：媚兹一人。气茂三明，情超六入。《维摩经》曰：佛身，即法身也。从六通生，从三明生。僧肇曰：天眼，宿命。漏尽，为三明。《维摩经》曰：六入无积，眼、耳、鼻、舌、身、心已过。眷言灵宇，载怀兴葺。《毛诗》曰：眷言顾之。《楚辞》曰：葺之兮荷盖。王逸《注》曰：葺，盖屋也。丹刻翚飞，轮奂离立。《左氏传》曰：丹桓宫楹。又曰：刻桓宫桷。杜预曰：刻，镂也。《毛诗》曰：如翚斯飞，君子攸跻。郑玄曰：翚者，鸟之奇异者也。《礼记》曰：晋献文子成室，晋大夫发焉。张老曰：美哉轮焉，美哉奂焉！潘岳《关中记》曰：未央殿东有凤凰殿。《春秋元命苞》曰：火离为凤。刘邵《魏文帝诔》曰：凤凰立翥。象设既辟，睟容已安。《楚辞》曰：象设居室静闲安。孟子曰：君子仁、义、礼、智、信，根於心，色睟然见於面。赵岐曰：睟，润泽之貌。桂深冬燠，松疏夏寒。《楚辞》曰：何所冬燠，何所夏寒？《尔雅》曰：燠，暖也。神足游息，灵心往还。《瑞应经》曰：佛已神足，適郁单日界。胜幡西振，贞石南刊。《维摩经》曰：降服四种魔，胜幡建道场。祢衡《颜子碑》曰：乃刊玄石而旌之。

　　【齐故安陆昭王碑文一首】

　　※沈休文

　　公讳缅，字景业，南兰陵人也。萧子显《齐书》曰：安陆昭王缅，字景业。又曰：萧氏之先。萧何居沛，至孙侍中彪，居东海兰陵县东都乡中都里。晋分东海为东兰陵郡。中朝乱，淮阴令慭过江，居晋陵武进县，侨置本土，加以南名，於是为南兰陵人。稷、契身佐唐、虞，有大功於天地，商武、姬文，所以膺图受录。《王命论》曰：暨于稷契，咸佐唐虞，光济四海，奕世载德，至于汤武，而有天下。《国语》史伯曰：夫成天地之大功者，其子孙未尝不章。《毛诗·商颂》曰：武王载旆。毛苌曰：武王，汤也。《春秋命历序》曰：五德之运，同徵符合，膺录次相代。《尚书·璇玑铃》，孔子曰：五帝出受图录。萧曹扶翼汉祖，灭秦、项以宁乱。魏氏乘时於前，皇齐握符於后。《国语》太子晋曰：自后稷以来宁乱，及文武成康，仅克安民。《周易》曰：时乘六龙以御天。《孝经钩命决》曰：帝受命握符出也。灵源与积石争流，神基与极天比峻。《尚书》曰：导河积石，至于龙门。《毛诗》曰：崧高惟岳，峻极于天。祖宣皇帝，雄才盛烈，名盖当时。萧子显《齐书》曰：太祖皇考讳承之，字嗣伯。少有大志，才力过人，为冠军将军。太祖即位，追尊曰宣皇帝。班固《汉书》赞曰：武帝雄才大略。《晋中兴书》曰：诸葛诞名盖海内。又曰：邓遐气盖当时。考景皇帝，含道居贞，卷怀前代。萧子显《齐书》曰：高帝即位，追封兄道生为始安贞王。明帝即位，追尊始安贞王为景皇帝。《周易》曰：居贞之吉，顺以从上也。《论语谶》曰：仲尼居乡党，卷怀道美。宋均曰：怀，藏也。公含辰象之秀德，体河岳之上灵；《周易》曰：在天成象。王弼曰：象，谓日月星辰。《孝经援神契》曰：五岳之精雄圣，四渎之精仁明。气蕴风云，身负日月；《论衡》曰：谷子云唐子高章奏百上，笔有馀力。然则贤者有风云之智，故吐文万牒。《庄子》曰：孔子围於陈蔡之间，太公任吊之曰：子其意者脩身以明污，昭昭若揭日月而行。司马彪曰：揭，担也。立行可模，置言成范；仲长子《昌言》曰：规矩可模者，师傅之德也。曹植《学宫颂》曰：言为世范，行为时矩。英华外发，清明内昭；《礼记》曰：和顺积中，而英华外发。又曰：清明在躬，气志如神。天经地义之德，因心必尽。《孝经》曰：夫孝，天之经，地之义，民之行也。《毛诗》曰：因心则友。简久远大之方，率由斯至。《周易》曰：乾以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。《毛诗》曰：率由旧章。挹其源者，游泳而莫测；怀其道者，日用而不知。《毛诗》曰：泳之游之。《周易》曰：百姓日用而不知。昭昭若三辰之丽于天，滔滔犹四渎之纪于地。《傅子》曰：二汉之臣，烂如三辰之附长天。又曰：道教者，昭昭然犹日月丽乎天。《春秋汉含孳》曰：九卿法河海。《毛诗》曰：滔滔江汉，南国之纪。六幽允洽，一德无爽。《典引》曰：神灵日照，光被六幽。《尚书》曰：德惟一，动罔不吉。万物仰之而弥高，千里不言而斯应。《论语》颜回曰：仰之弥高。《周易》曰：默而成之，不言而信，存乎德行。又曰：君子居其室，出其言善，则千里之外应之，况其迩者乎？若夫弹冠出仕之日，登庸莅事之年，《汉书》曰：王阳与贡禹为友，世称王阳在位，贡禹弹冠，言其取舍同也。《尚书》帝曰：畴咨若时登庸。又曰：莅事惟能。军麾命服之序，监督方部之数，斯固国史之所详，今可得略也。《周礼》曰：建大麾以田。然麾，旌旗之名，州将之所执也。命服，爵命之服也。方部，四方州部也。《汉书》：武帝南置交趾，北置朔方之州，凡十三部，置刺史。数，谓等差也。贾逵《国语注》曰：简，略也。

　　水德方衰，天命未改。水德，谓宋也。《左氏传》，王孙满曰：今周德虽衰，天命未改。太祖龙跃俟时，作镇淮泗；萧子显《齐书》曰：宋明帝以淮南孤弱，以太祖假冠军将军镇淮阴。《周易》曰：见龙在田，时舍也。或跃在渊，自试也。《孙卿子》曰：君子博学深谋，脩身端行，以俟其时。潘岳《金谷会诗》曰：遂拥朱旄，作镇淮泗。如仁夕惕之志，中夜九回。《论语》子曰：桓公九合诸侯，不以兵车，管仲之力也。如其仁，如其仁！《周易》曰：君子夕惕若厉。司马迁书曰：肠一日而九回。龛世拯乱之情，独用怀抱。《广雅》曰：龛，取也。深图密虑，众莫能窥。《汉书》刘向上疏曰：智不可不深图也。公陪奉朝夕，从容左右，盖同王子洛滨之岁，实惟辟彊内侍之年。《周书》曰：晋平公使叔誉於周，见太子与之言，五称而三穷。归告公曰：太子晋行年十五，而臣不能与言。《列仙传》曰：王子乔者，周灵王太子晋也。好吹笙，作凤鸣，游伊洛之间。《汉书》：留侯子张辟彊为侍中，年十五也。起予圣怀，发言中旨。晋中兴书，王敦上疏曰：导动静顾问，起予圣怀。始以文学游梁，俄而入掌纶诰。萧子显《齐书》曰：缅为宋劭陵王文学中书郎，游梁，谓相如也。《汉书》曰：梁孝王来朝，从游说之士。相如见而说之，客游梁。《礼记》曰：王言如丝，其出如纶。兰桂有芬，清晖自远。《魏都赋》曰：信陵之名若兰芬也。《楚辞》曰：椒桂罹以颠覆。王逸注曰：言已见先贤若椒桂之人。刘琨《劝进表》曰：茂勋格于皇天，清晖光于四海。帝出于震，日衣青光。言齐之兴也。《周易》曰：帝出于震。震，东方也。《春秋元命苞》曰：孔子曰：扶桑者，日所出，房所立。其耀盛。苍神用事。精感姜原，卦得震。震者动而光，故知周苍，代殷者，为姬昌，人形龙颜，长大，精翼日，衣青光。宋衷曰：为日精所羽翼，故以为名。木神，以其方色衣之。方轨茅社，俾侯安陆。萧子显《齐书》曰：齐受禅，缅封安陆侯。《汉书》曰：江夏郡有安陆县。《尚书纬》曰：天子社，东方青，南方赤，西方白，北方黑。上冒以黄土，将封诸侯，各取方土。苴以白茅，以为社。《毛诗》曰：俾侯于鲁。受瑞析珪，遂荒云野。《周礼》曰：典瑞掌玉瑞。郑玄曰：人执曰瑞。瑞，犹符信也。杨子云《解嘲》曰：析人之珪，檐人之爵。遂荒，已见上文。云野，云梦之野。式掌储命，帝难其人。《汉书》疏广曰：太子，国储副君也。《尚书》禹曰：惟帝其难之。孔安国曰：言尧帝亦以知人为难。公以宗室羽仪，允膺嘉选。萧子显《齐书》曰：缅转太子中庶子。《周易》曰：鸿渐于陆，其羽可用为仪。协隆三善，仰敷四德。《晋中兴书》烈宗诏曰：桓冲协隆治道。《礼记》曰：行一物而三善皆得者，唯世子而已。其齿於学之谓也，故世子齿於学，其一曰而众知父子之道矣，其二曰而众知君臣之义矣，其三曰而众知长幼之节矣。《周易》曰：君子体仁足以长人，嘉会足以合礼，利物足以和义，贞固足以幹事。君子行此四德者，故曰乾元亨利贞。博望之苑载晖，龙楼之门以峻。《汉书》曰：武帝戾太子，及冠，就宫，上为立博望苑，使通宾客，从其所好，故多异端进者。《汉书·成纪》曰：上尝召太子出龙楼门。献替帷扆，实掌喉唇。《国语》史黯谓赵简子曰：夫事君者，谏过而赏善，荐可而替否，献能而进贤。帷扆，帝座也。《礼记》曰：天子负斧扆。孔融《张俭碑》曰：圣王克亮，命作喉唇。奉待漏之书，衔如丝之旨。《东观汉记》曰：樊梵，字文高，每当直事，常晨驻车待漏。如丝，已见上文。前晖后光，非止恒受。《周书》孔子曰：文王得四臣，丘亦得四友，自吾得师也，前有光，后有晖，是非先后邪。公以密戚上贤，俄而奉职。萧子显《齐书》曰：缅迁侍中。《越绝书》曰：吴王书阖卢始得子胥，以为上贤，无异乎圣人也。出纳惟允，剑玺增华。《尚书》帝曰：龙，命汝作纳言，夙夜出纳朕命，惟允。应劭《汉官仪》曰：侍中殿上称制，出则陪乘，佩玺把剑。增华，谓自庶子而益其荣华也。伊昔帝唐，九官咸事；熊豹临戭，纳言是司。《汉书》刘向上疏曰：舜命九官，济济相让。应劭曰：《尚书》曰：禹作司空，弃后稷，契司徒，咎繇作士师，垂共工，益朕虞，伯夷秩宗，夔典乐，龙纳言，凡九官。《左氏传》曰：昔高阳氏有才子八人，梼戭、大临。高辛氏有才子八人，仲熊、叔豹。自此迄今，其任无爽。爰自近侍，式赞权衡。萧子显《齐书》曰：世祖即位，缅迁五兵尚书。《淮南子》曰：准绳连体，权衡合德，百工繇焉，以定法式，辅弼执王，以翼天子也。而皇情眷眷，虑深求瘼。毛诗曰：皇矣上帝，临下有赫，鉴观四方，求民之瘼。班固《汉书》引诗而为此瘼。《尔雅》曰：瘼，病也。

　　姑苏奥壤，任切关河，奥壤，犹奥区也。韩康伯《王述碑》曰：述迁会稽太守，淮海惟扬，皇基所讬，此盖关河之重，泱泱大邦。都会殷负，提封百万。《史记》曰：夫吴有海盐之饶，章山之铜，三江五湖之利，亦江东一都会也。《西京赋》曰：百物殷阜。薛综《注》曰：殷，盛。阜，大也。今为此负。《汉书》曰：天子畿方千里，提封百万井。臣瓒案：旧说云，提，最凡，言大举顷亩也。李奇曰：提，举也，举四方为内也。韦昭曰：积土为封限。全赵之袨服丛台，方此为劣。邹阳上书曰：夫全赵之时，武力鼎士，袨服丛台之下者，一旦成市也。临淄之挥汗成雨，曾何足称。《战国策》苏秦说齐宣王曰：临淄之途，人肩相摩，举袂成幕，挥汗成雨。高诱曰：挥，振也。乃鸿骞旧吴，作守东楚。萧子显《齐书》曰：缅出为吴郡太守。吴质《魏都赋》曰：我太公鸿飞兖豫。刘琨《劝进》奏曰：奄有旧吴。牵秀祖孙楚诗曰：受兹明命，作守西疆。《汉书·音义》孟康曰：旧名吴为东楚也。弘义让以勖君子，振平惠以字小人。《论语》谶曰：伯夷、叔齐，义让龙举。干宝《晋纪》曰：丁固父览，以义让称。《尚书》武王曰：勖哉夫子。《周书》成王曰：朕不知字民之道，敬问伯父。《尚书》王曰：无或敢伏小人之攸箴。抚同上德，绥用中典。《老子》曰：上德不德，是以有德。锺会曰：体神妙以存化者，上德也。《周礼》曰：刑平国，用中典。疑狱得情而弗喜，宿讼两让而同归。《汉书》曰：张汤以倪宽为狱谳掾，以古法义决疑狱。《论语》曾子曰：上失其道，民散久矣。如得其情，则哀矜而勿喜。《东观汉记》曰：鲁恭为中牟令，宿讼许伯等争陂泽田，积年州郡不决。恭平理曲直，各退自相责让。虽春申之大启封疆，邓攸之缉熙萌庶，不能尚也。《史记》曰：楚考烈王立，以黄歇为相，号春申君。请封於江东，王许之。因城吴故墟，以自为都邑。《国语》史伯谓郑桓公曰：加之以德，可以大启。王隐《晋书》曰：邓攸，字伯道，为吴郡太守。吴人饿死，攸到表振贷，台不时听，攸乃辄出仓米，一郡蒙济。不受禄俸，唯饮吴水。《毛诗》曰：缉熙文王之典。夏首藩要，任重推毂。《楚辞》曰：过夏首而西浮。王逸注曰：夏首，水口也。《汉书》冯唐曰：臣闻上古王者遣将也。跪而推毂曰：阃以内，寡人制之。阃以外，将军制之。衿带中流，地殷江汉。李尤《函谷关铭》曰：函谷险要，衿带喉咽。《尚书》曰：九江孔殷。南接衡巫，风云之路千里，衡巫，三江名。《吴都赋》曰：径路绝，风云通。西通尤阝邓，水陆之涂三七。《左氏传》曰：邓南尤阝人。杜预曰：尤阝，今邓乡县南，江水之北也。邓，今颍川邵陵县西南有邓城。《蜀都赋》曰：水陆所凑。是惟形胜，阃外莫先。《汉书》田肯曰：秦，形胜之国也。阃外，已见上文。郑玄《礼记注》曰：阃，门限也。建麾作牧，明德攸在。萧子显《齐书》曰：缅转郢州刺史。《周礼》曰：建大麾以封藩国。又曰：八命作牧。《尚书》王曰：文王克明德慎罚。乃暴以秋阳，威以夏日。《孟子》曰：江汉以濯之，秋阳以暴之。綦母邃曰：周之秋，於夏为盛阳也。《左氏传》曰：酆舒问於贾季曰：赵衰、赵盾孰贤？对曰：赵衰冬之日，赵盾夏之日。杜预曰：夏日可畏。泽无不渐，蝼蚁之穴靡遗。《西征赋》曰：泽靡不渐，恩无不逮。《尸子》曰：舜之行其犹河海乎？千仞之汉，亦满之。蝼蚁之穴亦满之。明无不察，容光之微必照。孟子曰：日月有明，容光必照焉。赵岐曰：容光，小隙也，言大明照幽微。由近而被远，自己而及物。《史记》皋陶曰：迩可远在兹。郑玄曰：此政由近可以及远。惠与八风俱翔，德与五才并运。《圣主得贤臣颂》曰：恩从祥风翱。《淮南子》曰：天有八风。《典引》曰：仁风翔于海表。《左氏传》子罕曰：天生五才，民并用之，废一不可。远无不怀，迩无不肃。阮嗣宗《劝晋王笺》曰：远无不服，迩无不肃。邑居不闻夜吠之犬，牧人不睹晨饮之羊。司马彪《续汉书》曰：刘宠，字荣祖，迁会稽太守，徵入为将作大匠。山阴县民去郡数十里，有若耶山，中有五六老公，年皆七八十，闻宠迁，相率共送宠，人赍百钱。宠见劳来曰：父老何乃自苦远来？皆对曰：山谷鄙老，生未尝到郡县，佗时吏徵发不去，民间或夜不绝狗吠，竟夕民不得安。自明府下车以来，狗不夜吠，吏希至民间。年老，遭值圣化，闻当弃去，故戮力来送。宠谢之，为选受一大钱，故宠在会稽，号为一钱。其清如是。《家语》曰：孔子为大司寇。初，鲁之贩羊者沈犹氏，常朝饮其羊，以诈市人。及孔子之为政也，则沈犹氏不敢朝饮其羊也。誉表六条，功最万里。《汉书·音义》曰：旧刺史所察有六条：察民疾苦，冤失职者；察墨绶长吏以上居官政状；察盗贼为民之害及大奸猾者；察犯田律四时禁者；察民有孝悌、廉洁、行脩、正茂才异等者；察吏不簿入、钱穀放散者。所察不得过此。《汉书》曰：倪宽为郡内史，课殿当免，民恐失之，输租襁属不绝，课更以最。杨雄为益州刺史作节度曰：刺史居深门之中，总万里之统者也。还居近侍，兼飨戎秩。萧子显《齐书》曰：缅还为侍中，领骁骑将军。候府寄隆，储端任显。《魏略》曰：中领军，延康置，故汉北军中候之官也。《汉书》曰：詹事，秦官，掌皇太子家。东西两晋，兹选特难。羊琇愿言而匪获，谢琰功高而后至。《晋诸公赞》曰：羊琇，字稚舒，泰山人。通济才术，与世祖同年相善。谓世祖曰：后富贵时，见用作领护军太子詹事。世祖即位，累迁左将军中护军特进。何法盛《晋中兴书·陈郡谢录》曰：琰，字瑗度，安少子也，为辅国将军。距氏，进号征虏左仆射，领詹事。升降二宫，令绩斯俟。萧子显《齐书》曰：缅迁中领军太子詹事。禁旅尊严，主器弥固。蔡邕《袁逢碑》曰：乃抚京邑，揔齐禁旅。《周易》曰：主器者莫若长子。

　　禹穴神皋，地埒分陕《汉书》：司马迁南游江淮，上会稽，探禹穴。《西京赋》曰：寔惟地之奥区神皋。袁焕《与曹植书》曰：召公与周公，受分陕之任也。江左已来，常递斯任。东渚钜海，南望秦稽。《子虚赋》曰：齐东渚钜海，南有琅耶。孔皋《会稽记》曰：秦望山在州城正南。《史记》曰：始皇登之，不望南海。《越绝书》曰：禹救水，到大越，上茅山，大会计吏，更名茅山曰会稽。渊薮胥萃，雚蒲攸在。《尚书》曰：今商王受，为天下逋逃主，萃渊薮。《左氏传》曰：子叔为政，不忍猛而宽。郑国多盗，聚人於雚蒲之泽。货殖之民，千金比屋。《汉书》：千乘之国，必有千金之贾者，利有所并也。郛鄽之内，云屋万家。徐幹《陈情诗》曰：踟蹰云屋下，啸歌倚华楹。屋或为甍。刑政繁舛，旧难详一。南山群盗，未足云多。《汉书》曰：王遵为高陵令，会南山群盗傰宗数百人，为吏民害。於是王凤荐遵，徵为谏议大夫，守京辅都尉，行京兆尹事。旬月间，盗贼肃清。苏林曰：傰音朋。渤海乱绳，方斯易理。《汉书》曰：上以龚遂为渤海太守。问曰：渤海废乱，朕甚忧之，卿欲何以息其盗贼？遂曰：臣闻治乱民，犹治乱绳，不可急也。唯缓之，然后可理。臣原一切以便宜从事。上许焉。公下车敷化，风动神行。萧子显《齐书》曰：缅出为会稽太守。《汉书》曰：班伯为定襄太守，其下车作威，吏民悚息。谢承《后汉书》曰：阴脩敷化二郡，威教克平。《太玄经》曰：风动雷兴。谢承《后汉书》曰：威令神行，征艾朔士。诚恕既孚，钩距靡用。杜预《左氏传》注曰：孚，大信也。《汉书》曰：赵广汉守京兆尹，广汉善为钩距，以得事情。钩距者，欲知马价，则先问狗，已问羊，又问牛，然后及马，叁伍其价，以类相难，则知马之贱贵，不失实矣。晋灼曰：钩，致也。距，闭也。设欲知马价，先问狗，又问羊，然后及马，使对者无疑，以知马价。示若不问而自知，以闭其术为距也。不待赭污之权，而奸渠必翦。《汉书》曰：张敞守京兆尹，召见诸偷酋长数人，因贳罪，把其宿负，令致诸偷以自赎。偷长曰：今一旦召诣府，恐诸偷惊骇，原一切受署。敞皆以为吏，遣归休。置酒，小偷悉来贺，饮醉，偷长以赭污其衣。吏坐里闾，阅出者汙赭辄收缚之，一日捕得数百人，尽行法罚。《尚书》曰：歼厥渠魁。孔安国曰：渠，大也。无假里端之籍，而恶子咸诛。《歌录》曰：《雁门太守行》曰：外行猛政，内怀慈仁，文武备具，课民不贫。移恶子姓，偏著里端。被以哀矜，孚以信顺。哀矜，已见上文。南阳苇杖，未足比其仁，范晔《后汉书》曰：刘宽，宇文饶，弘农人也，迁南阳太守。吏民有过，但用蒲鞭罚之，示辱而已，然终不加苦。《韩诗外传》孔子曰：水之精为土，老蒲为苇，原无怪之。曹植《对酒歌》曰：蒲鞭苇杖示有刑。颍川时雨，无以丰其泽。赵岐《三辅决录》曰：茂陵郭伋为颍川，化如时雨。挚虞曰：伋字细侯，光武拜颍川太守。公揽辔升车，牧州典郡。范晔《后汉书》曰：范滂为诏使，登车揽辔，有澄清天下之志。蔡邕《桥玄碑》曰：牧一州，典五郡也。感达民祇，非待期月。《论语》子曰：苟有用我者，期月而已可也，三年有成。老安少怀，涂歌里咏。《论语》子曰：老者安之，少者怀之。莫不懽若亲戚，芬若椒兰。《孙卿子》曰：夫暴国之君，将谁与至哉？其所与至，必其民也。而其民之亲我若父母，其好我芬若椒兰。《汉书·刑法志》曰：邻国望我，懽若亲戚，芬若椒兰。麾旆每反，行悲道泣。攀车卧辙之恋，争涂忘远。《东观汉记》曰：秦彭，字国平，为开阳城门候，后拜颍川太守，老弱攀车，啼号填道。又曰：侯霸，字君房。王莽败，霸保守临淮。更始元年，遣竭者侯盛赍玺书徵霸。百姓号呼哭泣，遮使者，或当道卧，皆曰：愿复留霸期年。去思一借之情，愈久弥结。《汉书》曰：何武为兖州刺史，徙京兆尹。其所居亦无赫赫名，去后常见思。《东观汉记》曰：寇恂为河内太守，徵入为金吾。颍川盗贼群起，车驾南征，恂从至颍川，盗贼悉降，百姓遮道曰：愿从陛下复借寇君一年。上乃留恂。

　　方城汉池，南顾莫重。《左氏传》屈完曰：方城以为城，汉水以为池。北指崤潼，平涂不过七百；崤，二崤也。《雍州图经》曰：潼水，华阴县界。伏滔《正淮论》曰：寿春北接梁宋，平涂不过七百。西接峣武，关路曾不盈千。《汉书·音义》应劭曰：峣山之关也。李奇曰：在上洛北。文颖曰：武关在析西。王隐《晋书·庾翼表》曰：襄阳北去河洛，不盈千里。蛮陬夷徼，重山万里。《魏都赋》曰：蛮陬夷落。张揖《汉书注》曰：徼，塞也。以木栅水，为夷狄界也。《魏都赋》曰：由重山之东阨。小则俘民略畜，大则攻城剽邑。贾逵《国语注》曰：伐国取人曰俘。《汉书》晁错上兵事曰：胡虏小入则小利，大入则大利。攻城屠邑，驱略畜产。《史记》曰：盗贼滋起，大群至数千人，攻城剽邑；小群盗以百数，掠卤乡里。《方言》曰：略，强取也。晋宋迄今，有切民患，烽鼓相望，岁时不息。椎埋穿掘之党，阡陌成群。《史记》曰：攻剽椎埋掘冢，皆为财用耳。徐广曰：椎杀人而埋之，或谓发冢也。泬法侮吏之人，曾莫禁御。累藩咸受其弊，历政所不能裁。贾逵《国语注》曰：裁，制也。加以戎羯窥窬，伺我边隙。朱凤《晋书》曰：前后徙河北诸郡县居山间，谓之羯胡。刘琨《劝进表》曰：狡寇窥窬，伺国瑕隙。北风未起，马首便以南向。《魏志》臧洪《答陈琳书》曰：秋风扬尘，伯珪马首南向。塞草未衰，严城於焉早闭。李陵《与苏武书》曰：凉秋九月，塞外草衰。《抱朴子》鲍生曰：人君恐奸衅之不虞，故严城以备之。《战国策》子楚谓秦王曰：臣恐边境早闭晚开也。永明八载，疆埸大骇。吴均《齐春秋》曰：永明八年，匈奴寇煦山。《左氏传》沈尹戌曰：吴新有疆埸之骇。《国语》曰：晋师大骇。《扬雄集》上书曰：候骑至甘泉，京师大骇。天子乃心北眷，听朝不怡。司马迁书曰：主上食不甘味，听朝不怡。扬旆汉南，非公莫可。萧子显《齐书》曰：缅迁雍州刺史。《籍田赋》曰：九旗扬旆。《吕氏春秋》曰：汉南之国，闻汤之德归之。於是驱马原隰，卷甲遄征。毛诗曰：驱马悠悠。又曰：于彼原隰。《孙子兵法》曰：卷甲趋利，日夜不处。曹植诗曰：指日遄征。威令首涂，仁风载路，李尤《武功歌》曰：恩普洽，威令行。首途，犹首路也。谢承《后汉书序》曰：徐淑戎车首路。《续晋阳秋》曰：谢安赏袁宏为机对辩速。宏为东郡，安取一扇授之，聊以赠行，宏应声曰：辄当奉扬仁风，慰彼黎庶。《毛诗》曰：厥声载路。轨躅清晏，车徒不扰。《汉书·音义》曰：躅，迹也。牛酒日至，壶浆塞陌。《汉书》广武君谓韩信曰：不如按甲休兵，百里之内，牛酒日至，以飨士大夫。《孟子》曰：葛伯不祀，汤征之。其君子实玄黄于篚，以迎君子。小人箪食壶浆以迎小人。失义犬羊，其来久矣，《汉书名臣奏》曰：太尉掾应劭等议，以为鲜卑隔在汉北，犬羊为群。徵赋严切，唯利是求。《左氏传》晋吕相告秦曰：秦虽与晋出入，秦惟利是视。又曰：惟好是求。首鼠疆界，灾蠹弥广。《汉书》田蚡谓韩安国曰：与长孺共一秃翁，何为首鼠两端。《音义》曰：首鼠，一前一却也。《说文》曰：蠹，木虫也，以喻残贼。公扇以廉风，孚以诚德。尽任棠置水之情，弘郭伋待期之信。《东观汉记》曰：庞参，字仲达，拜汉阳太守。郡民任棠者，有奇节。参到，先候之，棠不与言，但以一本，水一杯，置户屏前，自抱孙儿伏於户下。参思其微意，良久曰：棠是欲晓太守也。水者，欲吾清也；拔大本，欲吾击强宗也；抱儿当户，欲吾开门恤孤也。於是叹息而还。参在职，果能抑豪助弱，以惠政得民。司马彪《续汉书》曰：郭伋拜并州牧，行部西河，到美稷，数百小儿，各骑竹马逢迎。伋问曰：儿曹何自远来？对曰：闻使君到，喜，故来迎。伋谢曰：辛苦诸童。小儿复送至郭门外，问使君何日当还？伋谓别驾，计日告之。行部还，入美稷，先期一日。伋念负诸儿，即止野亭，须期乃往。伋重信得人心，皆此类也。金如粟而弗睹，马如羊而靡入。范晔《后汉书》曰：张奂，字然明，敦煌人也。迁安定属国都尉，羌戎豪帅感奂恩德，上马二十匹。先零酋长又遗金鐻八枚，奂并受之。而召主簿於诸羌前，以酒酹地曰：使马如羊，不以入厩；使金如粟，不以入怀。悉以金马还之。雏雉必怀，豚鱼不爽。《东观汉记》曰：鲁恭为中牟令。时郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往察之。恭随行阡陌，俱坐桑下。有雉过，止其傍。傍有儿童，亲曰：何不捕之？儿言：雉方将雏。亲曰：所以来者，欲察君之化迹耳。虫不犯境，此一异也；化及鸟兽，此二异也；竖子有仁心，此三异也。具以状言。《周易》曰：信及豚鱼。由是倾巢举落，望德如归；《广雅》曰：落，谓村居也。《左氏传》曰：卫迁邢于夷仪，邢迁如归也。椎髻髽首，日拜门阙。《汉书》曰：尉佗魋髻箕踞。《淮南子》曰：三苗髽首。卉服满涂，夷歌成韵。《尚书》曰：岛夷卉服。《蜀都赋》曰：夷歌成章。范晔《后汉书》曰：益州刺史朱辅上疏曰：白狼王唐菆等，慕化归义，作诗三章也。礼义既敷，威刑具举。《公羊传》曰：既者何？尽也。毛苌《诗传》曰：具，俱也。强民犷俗，反志迁情。《韩诗》曰：犷彼淮夷。薛君曰：犷，觉寤之貌。刘騊駼《与李子坚书》曰：吏民强犷，比屋为贼。风尘不起，囹圄寂寞；《东观汉记》曰：蔡彤为辽东太守，野无风尘。《魏都赋》曰：囹圄寂寞。富商野次，宿秉停菑；《国语》叔向曰：绛之富商韦蕃以过於朝。范晔《后汉书》曰：王涣，字稚子，广汉人。除温令，境内清夷，商人露宿於道。《毛诗》曰：彼有遗秉，此有滞穗。又曰：于彼菑亩。毛苌曰：田一岁曰菑。蝝蝗弗起，豺虎远迹。范晔《后汉书》曰：宋均，字叔庠，南阳人也。迁九江太守。郡多虎暴，数为民患，常设槛阱，而犹多伤害。均到，下记属县，可一去槛阱，除削课制，其后传言虎相与东渡江。后山阳楚沛多蝗，其飞至九江东界者，辄东西散去。北狄惧威，关塞谧静；侦谍不敢东窥，驼马不敢南牧。侦，伺也。郑玄《周礼注》曰：谍、贼反间，为国贼者。范晔《后汉书》曰：鲜卑寇辽东，蔡彤击之，虏大奔，不敢复闚塞。《过秦论》曰：胡人不敢南下而牧马。方欲振策燕、赵，席卷秦、代，《过秦论》曰：振长筴而御宇内。又曰：有席卷天下之意。陪龙驾於伊洛，侍紫盖於咸阳，《楚辞》曰：龙驾兮帝服，聊翱翔兮周章。傅玄《乘舆马赋》曰：紫盖漂以连翩。而遘疾弥留，欻焉大渐。《尚书》曰：疾大渐，惟几，病日臻，既弥留。耕夫释耒，桑妇下机。曹植《荀侯诔》曰：机女投杼，农夫辍耕也。参请门衢，并走群望。《左氏传》曰：乃大有事于群望。维永明九年夏五月三十日辛酉薨，春秋三十有七。城府飒然，庶寮如霣。飒然，吹木叶落貌。男女老幼，大临街衢，潘勖《荀彧碑》曰：男女老幼，里号巷哭。接响传声，不逾时而达于四境。臧荣绪《晋书》曰：羊祜薨，於是街衢涂巷，传哭接音，邑里相达。夷群戎落，幽远必至，望城拊膺，震动郛邑。并求入奉灵榇，藩司抑而不许。虽邓训致劈面之哀，羊公深罢市之慕。范晔《后汉书》曰：邓训，字平叔，迁护乌桓校尉。病卒，官吏民羌胡爱惜，旦夕临者数千人。戎俗，父母死，耻悲泣，皆骑马歌呼。至闻训卒，莫不号啕，或以刀自割，又刺杀其犬马牛羊，曰：邓使君已死，我曹亦俱死耳。《晋诸公赞》曰：羊祜薨，赠太傅。南州以市日闻丧，即号哭罢市。对而为言，远有惭德。《尚书》曰：惟有惭德。神驾东还，号送逾境，萧子显《齐书》曰：缅丧还，百姓沿沔水悲泣。奉觞奠以望灵，仰苍天而自诉，萧子显《齐书》曰：百姓设祭於岘山。郑玄《周礼注》曰：丧所荐馈曰奠。《韩诗》曰：万人颙颙，仰天告诉。震响成雷，盈涂咽水。《周易》曰：震，动也。汉中山靖王曰：聚蚊成雷。江卫《与荀仲茂笺》曰：举国颙颙，叹慕盈涂。

　　公临危审正，载惟话言。《说文》曰：话，会合善言也。楚囊之情，惟几而弥固；《左传》曰：楚子囊还自吴，卒。将死，遗言谓子庚：必城郢。君子谓子囊忠。君薨，不忘增其名；将死，不忘卫社稷。可不谓忠乎？《尚书》曰：疾大渐，惟几。孔安国曰：几，危殆。卫鱼之心，身亡而意结。《韩诗外传》：昔卫大夫史鱼，病且死，谓其子曰：我数言蘧伯玉之贤，而不能进。弥子瑕不肖，而不能退。死不当居丧正堂，殡我於室足矣。卫君问其故，子以父言闻，君召伯玉而贵之，弥子瑕退之，徙殡於正堂。二宫轸恸，遐迩同哀。追赠侍中、领卫将军，给鼓吹一部，谥曰昭侯。时皇上纳麓在辰，登庸伊始。皇上，明帝也。《尚书》曰：纳于大麓，烈风雷雨弗迷。孔安国曰：麓，录也。尧纳舜，使大录万机之政。《尚书》曰：若时登庸。允副朝端，兼掌屯卫。萧子显《齐书》曰：明帝初为右仆射，加领卫尉。《晋中兴书》谢安石上疏曰：尸素朝端，忽焉五载。《汉书》曰：城门校尉掌京师城门屯兵。闻凶哀震，感绝移时，因遘沈痾，绵留气序。世祖日夜忧怀，备尽宽譬。世祖，武帝。臧荣绪《晋书·贺循笺》曰：日夜忧怀，慷慨发愤。宽譬，见下文。勉膳禁哭，中使相望。《东观汉记》曰：樊脩至孝，母终，上遣中黄门朝暮餐食。《吴志》曰：朱然寝疾，孙权夜为不寐，中使医药口食之物，相望於道。上虽外顺皇旨，内殷私痛，独居不御酒肉，坐卧泣涕沾衣。毛苌《诗传》曰：殷，忧也。《东观汉记》曰：齐武王以赞诉遇害，上与众会饮食，笑语如平常。冯异侍从亲近，见上独居，不御酒肉，坐卧枕席，有泣涕处。异独入叩头，宽解上意。若此移年，癯瘠改貌，《尔雅》曰：臞，瘠也。与癯同。天伦之爱，振古莫俦。《穀梁传》曰：兄弟，天伦也。何休曰：兄弟先后，天之伦次也。《毛诗》曰：匪今斯今，振古如兹。毛苌曰：振，自也。及俯膺天眷，入纂绝业，萧子显《齐书·明纪》曰：太后废海陵王，以上入纂太祖。《尔雅》曰：纂，继也。《汉书》司马迁曰：惟汉接三代绝业。分命懿亲，台牧并建。《尚书》曰：分命羲叔。《左氏传》富辰曰：兄弟虽有小忿，不废懿亲。《春秋汉含孳》曰：三公在天，法三能。牧，见上文。对繁弱以流涕，望曲阜而含悲。《左氏传》子鱼曰：周公相王室，以尹天下，於周为睦，分鲁公以大路大旂，夏后氏之璜，封父之繁弱。《尚书》曰：鲁侯伯禽，宅曲阜。改赠司徒，因谥为郡王，礼也。

　　惟公少而英明，长而弘润，风标秀举，清晖映世。学遍书部，特善玄言。鞶帨之丽，篆籀之则。《法言》曰：今之学者，非独为之华藻也。又从而绣其鞶帨。李轨曰：鞶，带。帨，巾也。喻今之文字多非独华藻也。巾带皆文之如绣也。《汉书》史籀。《音义》曰：周宣王太史作大篆。穷六义於怀抱，究八体於毫端。《毛诗序》曰：诗有六义焉：一曰风，二曰赋，三曰比，四曰兴，五曰雅，六曰颂。《汉书》：八体六技。韦昭曰：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。奕思之微，秋储无以竞巧；《孟子》曰：奕秋，通国之善奕者也。储，谓储蓄精思也。马融《广成颂》曰：储积山薮，广思河泽。取睽之妙，流睇未足称奇。《周易》曰：弦木为弧，剡木为矢，弧矢之利，以威天下，盖取诸睽。《幽通赋》曰：养流睇而猿号，李虎发而石开。至公以奉上，鸣谦以接下。《周易》曰：鸣谦贞吉，中心得也。《尚书》曰：奉先思孝，接下思恭。抚僚庶尽盛德之容，交士林忘公侯之贵。《辨亡论》曰：接士尽盛德之容。《吴志》鲁肃曰：不失下曹从事，交游士林。虚怀博约，幽关洞开。邹润甫《为诸葛穆答晋王命》曰：虽曰博纳，虚怀下开。幽关，已见上文。《西征赋》曰：胸中豁其洞开。宴语谈笑，情澜不竭。《毛诗》曰：燕笑语兮，是以有誉处兮。《世说》曰：王太尉云：郭子玄语议如悬河写水，注而不竭。誉满天下，德冠生民。《孝经》曰：言满天下无口过。干宝《晋纪》武帝诏曰：盖德冠生民，必飨不泯之荣。盖百代之仪表，千年之领袖。《荀氏家传》曰：荀彧德行周备，名重天下，莫不以为仪表。王隐《晋书》曰：魏舒为相国参军，晋王特加器敬，每朝会罢，坐而目送之曰：魏舒堂堂，实曰人之领袖也。曾不慭留，梁摧奄及。《左氏传》：孔丘卒，公诔之曰：吴天不吊，不慭遗一老。《礼记》曰：孔子早起，负手曳杖，逍遥於门，歌曰：太山其颓乎！梁木其坏乎！岂唯侨终蹇谢，兴谣辍相而已哉！侨，子产也。《左氏传》曰：产从政一年，舆人诵之曰：取我衣冠而褚之，取我田畴而伍之。孰杀子产，吾其与之。及三年，又诵之曰：我有子弟，子产诲之；我有田畴，子产殖之。子产而死，谁其嗣之？潘岳《贾充诔》曰：秦亡蹇叔，春者不相杵。《史记》赵良曰：五羖大夫死，舂者不相杵。《史记》以为五羖，而云蹇叔，未详潘沈之旨。凡我僚旧，均哀共戚。怨天德之无厚，痛棠阴之不留，《周易》曰：用九，天德不可为首也。《邓析子》曰：天於人无厚也，何足以言之。天不能令夭折之人更生，为善之民必寿，此於民无厚也。《淮南子》曰：日朝发扶桑，入于落棠。高诱曰：扶桑，日所出；落棠山，日所入也。思所以克播遗尘，弊之穹壤，《魏都赋》曰：列圣之遗尘。曹植《露盘颂》曰：弊之天壤，以显元功。乃刊石图徽，寄情铭颂。其辞曰：

　　天命玄鸟，降而生商。《毛诗·商颂》文也。是开金运，祚始玉筐。金，谓殷。邹子曰：五德从所不胜，虞土，夏木。殷金，周火。《吕氏春秋》曰：有娀氏有二佚女，为九成之台，饮食以鼓。帝命燕往视之，鸣若隘隘，二女爱而争搏之，覆以玉筐。少选，发而视之，燕遗卵而北飞，遂不反。高诱曰：帝，天也。天命燕降卵于有娀氏女，吞之生契。三仁去国，五曜入房。《论语》曰：微子去之，箕子为之奴，比干谏而死。孔子曰：殷有三仁焉。《春秋元命苞》曰：殷纣之时，五星聚房。房者，苍神之精，周据而兴。亦白其马，侯服周王。《毛诗序》曰：有客微子，来见祖庙。《诗》云：有客有客，亦白其马。又曰：侯服于周，天命靡常。

　　本枝派别，因菜命氏。微子之后，食邑於萧，因氏焉。《毛诗》曰：文王孙子，本枝百世。《吴都赋》曰：百川派别。《汉书》曰：杨雄之先，初食菜於晋之杨，因氏焉。《左氏传》羽父曰：胙之土而命之氏。涉徐而东，义均梁徙。谓徙兰陵也。王隐《晋书》曰：徐州部东海郡兰陵县。班固《高纪赞》刘向曰：战国时刘氏自秦获於魏。秦灭魏，迁大梁，都丰。故周市说雍齿曰：丰故梁徙也。《颂高祖》云：涉魏而东，遂为丰公。自兹以降，怀青拕紫。《解嘲》曰：纡青拕紫，朱丹其毂。崇基岩岩，长澜沵々。《毛诗》曰：节彼南山，维石岩岩。又曰：新台有泚，河水沵々。

　　惟圣造物，龙飞天步。《庄子》孔子曰：夫造物者为人。司马彪曰：造物，谓道也。《周易》曰：飞龙在天，利见大人。《毛诗》曰：天步艰难，之子不犹。载鼎载革，有除有布。鼎革，二卦名也。《周易》曰：井道不可不革，故受之以革；革物者莫若鼎，故受之以鼎。《汉书·音义》，文颖曰：孛星多为除旧布新，改易君上也。高皇赫矣，仰膺乾顾。曹府君《陈寔诔》曰：赫矣陈君。《毛诗》曰：乃眷西顾，此维与宅。景皇蒸哉，实启洪祚。《毛诗》曰：文王蒸哉。潘岳《羊夫人谥策文》曰：光启洪祚，庆流万国。

　　乔岳峻峙，命世兴贤。《毛诗》：崧高维岳，峻极于天。维岳降神，生甫及申。郑玄曰：福祚兴於子孙。命世，已见上文。膺期诞德，绝后光前。膺五百岁之期也。曹植《上文帝诔表》曰：阶青云而诞德。《晋起居注》安帝诏曰：元功盛德，超前绝后。几以成务，觉在民先。《周易》曰：夫几者动之微。又曰：夫易，开物成务。《孟子》伊尹曰：天之生斯人，使先觉觉后觉也。予，天民之先觉者也。位非大宝，爵乃上天。《周易》曰：天地之大德曰生，圣人之大宝曰位。《孟子》：有天爵，有人爵。仁义忠信，乐善不倦，此天爵也；公卿大夫，此人爵也。

　　爰始濯缨，清猷浚发。《楚辞》曰：沧浪之水清，可以濯吾缨。《毛诗》曰：濬哲维商，长发其祥。升降文陛，逶迤魏阙。《汉书》梅福上疏曰：愿一登文石之陛，涉赤墀之途。夏侯稚《景福殿赋》曰：乃陟乎文陛，以登华殿。《吕氏春秋》中山公子牟谓詹子曰：身在江海之上，心居乎魏阙之下。高诱曰：魏阙，象魏之阙也。惠露沾吴，仁风扇越。陆机《谢成都王笺》曰：庆云惠露，止於落叶。涉夏跃汉，政成期月。《楚辞》曰：江与夏之不可涉。夏，水名也。《尚书》曰：逾于汉。期月，已见上文。

　　用简必从，日新为盛。《周易》曰：简则易从。又曰：日新之谓盛德。在上哀矜，临下庄敬。哀矜，已见上文。《论语》曰：季康子问：使民以敬，如之何？子曰：临之以庄则敬。草木不夭，昆虫得性。《毛诗序》曰：周家忠厚，仁及草木。又曰：民乐其有灵德，以及鸟兽昆虫焉。我有芳兰，民胥攸咏。芳兰，即上芳若椒兰也。

　　群夷蠢蠢，岩别嶂分。《尔雅》曰：蠢，动也。倾山尽落，其从如云。《毛诗》曰：齐子归止，其从如云。挈妻荷子，负戴成群。《庄子》曰：邠人谓邠王曰：挈吾妻子以从王乎？又曰：石户之农夫，负妻戴子入海也。回首请吏，曾何足云。《封禅书》曰：昆虫闿泽，回首面内。《汉书》曰：邛笮之君长，闻南夷与汉通，请吏比南夷。

　　昔闻天道，仁罔不遂。《老子》曰：天道无亲，常与善人。《论语》子曰：仁者寿。《庄子》曰：圣也者，遂於命者也。彼苍如何，兴山止篑？《毛诗》曰：彼苍者天，歼我良人。止篑，已见上文。四牡方驰，六龙顿辔。《毛诗》曰：驾彼四牡，四牡项领。顿辔，喻死也。《楚辞》曰：贯鸿濛以东朅兮，维六龙於扶桑。王逸《注》曰：结我车辔於扶桑，以留日行，幸得延年寿也。顿，犹舍也。斯民曷仰，邦国殄瘁。《毛诗》曰：人之云亡，邦国殄瘁。

　　齐殒晏平，行哭致礼。《晏子》曰：齐景公游於淄，晏子死。公繁驵而驰，自以为迟，下车而趋。知不如车之駃，则又乘之，比至国，四下而趋，至则伏尸而哭曰：百姓谁复告我恶邪。赵徂昌国，列邦挥涕。《史记》曰：乐毅为燕伐齐，破之，封乐毅於昌国。昭王卒，燕惠王疑毅，毅降赵，号曰望诸君，而卒於赵。潘岳《太宰鲁公碑》曰：赵丧望诸，列国同伤。《家语》敬姜曰：无挥涕。涕，以手挥之也。况我君斯，皇之介弟。《左氏传》伯州犁谓皇颉曰：夫子为王子围，寡君之贵介弟也。哀感徒庶，恸兴云陛。左思《七略》曰：闿甲第之广袤，建云陛之嵯峨。

　　阶毁留攒，川泛归轴。《礼记》曰：君殡用輴，攒至于上。郑玄曰：攒，犹丛也。殡君棺以龙輴，丛不题凑象椁。《仪礼》曰：迁于祖，用轴。郑玄曰：轴，輁也。竞羞野奠，争攀去毂。遵渚号追，临波望哭。《毛诗》曰：鸿飞遵渚。范晔《后汉书》曰：祭遵丧至河南，车驾临之，望哭哀恸。无绝终古，惟兰与菊。《楚辞》曰：春兰兮秋菊，长无绝兮终古。

　　途由帝渚，朱轩靡驾。《楚辞》曰：帝子降兮北渚。《尚书大传》曰：未命为士，不得乘朱轩。东首茔园，即宫长夜。《广雅》曰：首，向也。《汉书·音义》，如淳曰：茔，冢田也。《礼记》曰：孔悝《鼎铭》曰：即宫于宗周。李陵诗曰：严父潜长夜，慈母去中堂。逝川无待，黄金难化。逝川，已见上文。《史记》少君言上曰：祠灶则致物，而丹砂可为黄金。黄金成，以为饮食器，则益寿。锺石徒刊，芳猷永谢。《吴越春秋》乐师谓越王曰：君王德可以刻之金石。王逸《楚辞注》曰：谢，去也。

　　◎墓志

　　吴均《齐春秋》王俭曰：石志不出礼典，起宋元嘉颜延之为王琳石志。
  </div>
  <div class="pagination">
   <a href="文选注_page64.html">
    上一页
   </a>
   <span>
    ...
   </span>
   <a href="文选注_page60.html">
    60
   </a>
   <a href="文选注_page61.html">
    61
   </a>
   <a href="文选注_page62.html">
    62
   </a>
   <a href="文选注_page63.html">
    63
   </a>
   <a href="文选注_page64.html">
    64
   </a>
   <span class="current-page">
    65
   </span>
   <a href="文选注_page66.html">
    66
   </a>
   <a href="文选注_page67.html">
    67
   </a>
   <a href="文选注_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
