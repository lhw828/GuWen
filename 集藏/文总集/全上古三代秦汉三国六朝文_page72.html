<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 72 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 72 页/共 658 页
  </h1>
  <div class="content">
   张仪伐蜀，蜀王开明战不胜，为仪所灭。（《史记·秦本纪·索隐》）
　　秦王诛蜀侯恽后，迎葬咸阳。天雨，三月不通，因葬成都。蜀人求雨，祠蜀侯，必雨。（《御览》十一）
　　蜀王有鹦武舟。（《初记学》二十五、《御览》一百三十七。）
　　秦为太白船万艘，欲以攻楚。（本注曰，「太白，船名」。《初学记》二十五。）
　　秦为舶舡万艘，欲攻楚。（《御览》七百六十九、《事类赋注》十六。）
　　秦襄王时，宕渠郡献长人，长二十五丈六尺。（《法苑珠林》八、《御览》三百七十七。）
　　禹本汶山郡广柔县人，生於石纽，其地名痢儿畔。禹母吞珠孕禹，坼副而生於县涂山，娶妻生子，名启，於今涂山有禹庙，亦为其母立庙。（《史记·夏本纪·正义》、《初学记》九、《御览》八十三。又五百三十一。）
　　老子为关令尹喜著《道德经》，临别曰：「子行道千日后，於成都青羊肆寻吾。」今为青牛观是也。（《御览》一百九十一，《寰宇记》七十二。）
　　江水为害，蜀守李冰作石犀五枚，二枚在府中，一枚在市桥下，二枚在水中，以厌水精，因曰石犀里也。（《北堂书钞》三十九、《艺文类聚》九十五、《御览》八百九十。）
　　李冰以秦时为蜀守，谓汶山为天彭阙，号曰天彭门。云亡者悉过其中，鬼神精灵数见。（《寰宇记》七十三）
　　（湔氐道。）县前有两石，对如阙，号曰彭门。（《续汉郡国志》补注）
　　宣帝地节中，始穿盐井数十所。（《御览》八百六十五）
　　◇赵充国颂
　　明灵惟宣，戎有先零。先零昌狂，侵汉西疆。汉命虎臣，惟后将军。整我六师，是讨是震。既临其域，谕以威德。有守矜功，谓之弗克。请奋其旅，於罕之羌。天子命我，从之鲜阳。营平守节，娄奏封章。料敌制胜，威谋靡亢。遂克西戎，还师於京。鬼方宾服，罔有不庭。昔周之宣，有方有虎，诗人歌功，乃列於《雅》。在汉中兴，充国作武，赳赳桓桓，亦绍厥后。（《汉书·赵充国传》、《文选》、《艺文类聚》五十九。）
　　◇剧秦美新
　　诸吏中散大夫臣雄稽首再拜，上封事皇帝陛下：臣雄经术浅薄，行能无异，数蒙渥恩，拔擢伦比，与群贤并，愧无以称职。臣伏惟陛下以至圣之德，龙兴登庸，钦明尚古，作民父母，为天下主。执粹清之道，镜照四海，听聆风俗，博览广包。参天贰地，兼并神明。配五帝，冠三王，开辟以来，未之闻也。臣诚乐昭著新德，光之罔极。往时司马相如作《封禅》一篇，以彰汉氏之休，臣常有颠旬病，恐一旦先犬马，填沟壑，所怀不章，长恨黄泉。敢竭肝胆，写腹心，作《剧秦美新》一篇，虽未究万分之一，亦臣之极思也。臣雄稽首再拜以闻。曰：权舆天地未祛，睢睢盱盱，或玄而萌，或黄而牙，玄黄剖判，上下相呕。爰初生民，帝王始存，在乎混混茫茫之时，闻罕漫而不昭察，世莫得而云也。厥有云者，上罔显於羲皇，中莫盛於唐虞，迩靡著於成周。仲尼不遭用，《春秋》困斯发。言神明所祚，兆民所托，罔不云道德仁义礼智。独秦屈起西戎，荒岐雍之疆，因襄文宣灵之僭迹，立基孝公，茂惠文，奋昭庄，至政破纵擅衡，并吞六国，遂称乎始皇。盛从鞅、仪、韦、斯之邪政，驰鹜起剪、恬、贲之用兵，灭古文，刮语烧书，弛礼崩乐，涂民耳目，遂欲流唐漂虞，涤殷荡周，《焦》除仲尼之篇籍，自勤功业，改制度轨量，咸稽之於秦纪。是以耆儒硕老，抱其书而远逊。礼官博士，卷其舌而不谈。来仪之鸟，肉角之兽，狙犷而不臻。甘露嘉醴，景曜浸潭之瑞潜，大经，巨狄鬼信之妖发。神歇灵绎，海水群飞，二世而亡，何其剧与？帝王之道，兢兢乎不可离已。夫能贞而明之者穷祥瑞，回而昧之者极妖愆。上览古在昔，有凭应而尚缺，焉坏彻而能全。故若古者称尧舜，威侮者陷桀纣，况尽泛扫前圣数千载功业，专用己之私，而能享祜者哉。会汉祖龙腾丰沛，奋迅宛叶，自武关与项羽戮力咸阳，创业蜀汉，发迹三秦，克项山东，而帝天下。レ秦政惨酷尤烦者，应时而蠲。如儒林刑辟历纪图典之用稍增焉。秦馀制度，项氏爵号。虽违古而犹袭之，是以帝典阙而不补，王纲弛而未张。道极数殚，阍忽不还。逮至大新受命，上帝还资，后土顾怀，玄符灵契，黄瑞涌出。氵毕氵孛氵勿，川流海氵亭，云动风偃，雾集雨散，诞弥八圻，上陈天庭。震声日景，炎光飞响。盈塞天渊之间，必有不可辞让云尔。於是乃奉若天命，穷宠极崇，与天剖神符，地合灵契，创亿兆，规万世，奇伟倜傥诡谲，天祭地事。其异物殊怪，存乎五威将帅，班乎天下者，四十有八章。登假皇穹，铺衍下土。非新家其畴离之，卓哉煌煌，真天子之表也。若夫白鸠丹乌，素鱼断蛇，方斯◆6矣。受命甚易，格来甚勤。昔帝缵皇，王缵帝，随前踵古，或无为而治，或损益而亡，岂知新室委心积意，储思垂务，旁作穆穆，明旦不寐，勤勤恳恳者，非秦之为与？夫不勤勤则前人不当，不恳恳则觉德不恺。是以发秘府，览书林，遥集乎文雅之囿，翱翔乎礼乐之场。胤殷周之失业，绍唐虞之绝风。懿律嘉量，金科玉条，神卦灵兆，古文毕发。焕炳照曜，靡不宣臻。式令轩旗以示之，扬和鸾肆，夏以节之，施黼黻衮，冕以昭之，正嫁娶送，终以尊之。亲九族淑贤以穆之。夫改定神，上仪也，钦修百祀，咸秩也。明堂雍台，壮观也。九庙长寿，极孝也。制成六经，洪业也。北怀单於，广德也。若复五爵，度三壤，经井田，免人役方甫刑，匡马法，恢崇庸烁德懿和之风，广彼绅讲习言谏箴诵之途。振鹭之声充庭，鸿鸾之党渐阶。俾前圣之绪，布流衍而不韫，郁郁乎焕哉。天人之事盛矣。鬼神之望允塞，群公先正，莫不夷仪。奸宄寇贼，罔不振威。绍少典之苗，著黄虞之裔。帝典阙者已补，王纲驰者已张。炳炳麟麟，岂不懿哉。厥被风濡化者，京师沈潜。甸内币洽，侯卫厉揭。要荒濯沐，而术前典。巡四民，迄四岳，增封泰山，禅梁父，斯受命者之典业也。盖受命日不暇给，或不受命，然犹有事矣。况堂有新，正丁厥时，崇岳氵亭海通渎之神，咸设坛场，望受命之臻焉。海外遐方，信延颈企踵，回面内响，喁喁如也，帝者虽勤，恶可以已乎。宜命贤哲作《帝典》一片旧三为一袭，以示来人。ゼ之罔极，令万世常戴巍巍。履栗栗，臭馨香，含甘实。镜纯粹之至精，聆清和之正声，则百工伊凝，庶续咸喜。荷天衢，提地厘，斯天下之上则已，庶可试哉！（《文选》、《艺文类聚》十。）
　　◇连珠
　　臣闻明君取士，贵拔众之所遗。忠臣荐善，不废格而（疑当作「之」）所排。是以岩穴无隐，而侧陋章显也。（《艺文类聚》五十七）
　　臣闻天下有三乐，有三忧焉。阴阳和调，四时不忒，年丰物遂，（一作「年谷丰遂」）无有夭折，灾害不生，兵戎不作，天下之乐也。圣明在上，禄不遗贤，罚不偏罪。君子小人，各处其位，众人（一作「众臣」）之乐也。吏不苟暴，役赋不重，财力不伤，安士（一作「女士」）乐业，民之乐也。乱则反焉，故有三忧。（《御览》四百六十入，又四百六十九。）
　　兼听独断，圣王之法也。（《文选》干宝《晋纪总论》注）
　　古之人主所以统天者，不远焉。（《文选》陆机《五等论》注）

卷五十四
◎扬雄（四）
　　◇冀州箴
　　洋洋冀州，鸿原大陆。岳阳是都，岛夷被服。潺河流，表（初学记作「夹」）以碣石。三后攸降，列为侯伯。隆周之末，（《初学记》作「降周之秦」）赵魏是宅。冀土糜沸，炫。（《文选·思玄赋》注、《初学记》作泫）如汤。更盛更衰，载从载横。（初学记作「衡」）陪臣擅命，天王是替。赵魏相反，秦拾其弊。北筑长城，恢夏之场。汉兴定制，改列藩王。仰览前世，厥力孔多。初安如山，后崩如崖。故治不忘乱，安不忘（《初学记》作「遗」）危。周宗自怙，云焉予隳。六国奋矫，果绝其维。牧臣司冀，敢告在阶。（《艺文类聚》六、《初学记》八、《古文苑》。）
　　◇青州箴
　　茫茫青州，海岱是极。盐铁之地，铅松怪石。群水攸归，莱夷作牧。贡篚以时，莫怠莫违。昔在文武，封吕于齐。厥土涂泥，在丘之营。五侯九伯，是讨是征。马殆其衔，御失其度。周室荒乱，小白以霸。诸侯佥服，复尊京师。小白既没，周卒陵迟。嗟兹天王，附命下土。失其法度，丧其文武。牧臣司青，敢告执矩。（《艺文类聚》六、《初学记》八、《古文苑》。）
　　◇兖州箴
　　悠悠济河，兖州之宇。九河既导，雷夏攸处。草繇木条，漆丝。济漯既通，降丘宅土。成汤五徙，卒都于亳。盘庚北度，牧野是宅。丁感ず雉，祖己伊忠。爰正厥事，遂绪高宗。厥后陵迟，颠覆汤绪。西伯戡黎，祖伊奔走。致天威命，不恐不震。妇言是用，牝鸡司晨。三仁既知，武果戎殷。牧野之禽，岂复能耽。甲子之朝，岂复能笑。有国虽久，必畏天咎。有民虽长，必惧人殃。箕子欷，厥居为墟。牧臣司兖，敢告执书。（《艺文类聚》七、《初学记》八、《古文苑》。）
　　◇徐州箴
　　海岱伊准，东海是渚。徐州之土，邑于蕃宇。大野既潴，有羽有蒙。孤桐珠，泗沂攸同。实列蕃蔽，侯卫东方。民好农蚕，大野以康。帝癸及辛，不祗不恪。沈沉湎于酒，而忘其东作。天命汤武，剿绝其绪祚。降周任姜镇于琅邪。姜氏绝苗，田氏攸都。事由细微，不虑不图。祸如丘山，本在萌牙。牧臣司徐，敢告仆夫。（《艺文类聚》六、《初学记》八、《古文苑》。）
　　◇扬州箴
　　夭矫（《古文苑》作「矫矫」）扬州，江汉之浒。彭蠡既潴（《初学记》作「都」），阳鸟攸处。橘柚羽贝，瑶琨荡。闽越北垠，沅湘攸往。犷矣淮夷，蠢蠢荆蛮。翩彼昭王，南征不旋。人咸踬于垤，莫踬于山。咸跌于污，莫跌于川。明哲不云我昭，童蒙不云我昏。汤武圣而师伊吕，桀纣悖而诛逢干。盖迩不可不察，远不可不亲。靡有孝而逆父，罔有义而忘君。太伯逊位，基吴绍类。夫差一误，太伯无祚。周室不匡，句践入霸。当周之隆，越裳重译。春秋之末，侯甸叛逆。元首不可不思，股肱不可不孳。（《初学记》作「慈」）
　　尧崇屡省，舜盛钦谋。牧臣司扬，敢告执筹。（《艺文类聚》六、《初学记》八、《御览》九百七十、《古文苑》。）
　　◇荆州箴
　　杳杳巫山，在荆之阳。江汉朝宗，其流汤汤。夏君遭鸿，荆衡是调。云梦涂泥，包匦菁茅。金玉砥砺，象齿元龟，贡篚百物，世世以饶。战战栗栗，至桀荒溢。曰我在帝位，若天有日。不顺庶国，孰敢余夺。亦有成汤，果秉其钺。放之南巢，号之以桀。南巢茫茫，多楚与荆。风飘以悍，气锐以刚。有道后服，无道先强。世虽安平，无敢逸豫。牧臣司荆，敢告执御。（《艺文类聚》六、《初学记》八、《古文苑》。）
　　◇豫州箴
　　郁郁荆河，伊洛是经。荥播（《初学记》作「波」。），惟用攸成。田田相，庐庐相距。夏殷不都，成周攸处。豫野所居，爰在鹑墟。四奥咸宅，宇内莫如。陪臣执命，不虑不图。王室陵迟，丧其爪牙。靡哲靡圣，捐失其正。方伯不维，韩卒擅命。文武孔纯，至厉作昏。成康孔宁，至幽作倾。故有天下者，毋曰我大。莫或余败，毋曰我强。靡克余亡，夏宅九州。至于季世，放于南巢。成康太平，降及周微。带蔽屏营，屏营不起。施于孙子，王赧为极。实绝周祀，牧臣司豫，敢告柱史。（《艺文类聚》七、《初学记》八、《古文苑》。）
　　◇益州箴
　　岩岩岷山，古曰梁州。华阳西极，黑水南流。茫茫洪波，鲧湮降陆。于时八都，厥民不奥。禹导江沱，岷番启乾。远近底贡，磬错丹。丝麻条畅，有粳有稻。自京徂畛，民攸温饱。帝有桀纣，湎沉颇僻。遏绝苗民，灭夏殷绩。爰周受命，复古之常。幽厉夷业，破绝为荒。秦作无道，三方溃叛。义兵征暴，遂国于汉。拓开疆宇，恢梁之野。列为十二，光羡（《初学记》作「美」）虞夏。牧臣司梁，是职是图。经营盛衰，敢告士夫。（《艺文类聚》六、《初学记》八、《古文苑》。）
　　◇雍州箴
　　黑水西河，横截（《初学记》作「属」）昆仑。邪指阊阖，画为雍垠。上侵积石，下碍龙门。自彼氐羌，莫敢不来庭，莫敢不来臣。每在季主，常失厥绪。侯纪不贡，荒侵其宇。陵迟衰微，秦据以戾。兴兵山东，六国颠沛。上帝不宁，命汉作京。陇山以徂，列为西荒。南排劲越，北启强胡。并连属国，一护攸都。盖安不忘危，盛不讳衰。牧臣司雍，敢告赘衣。（《艺文类聚》六、《初学记》八、《古文苑》。案《初学记》八又割分此为《凉州箴》。）
　　◇幽州箴
　　荡荡平川，惟冀之别。北厄幽都，戎夏交逼。伊昔唐虞，实为平陆。周未荐臻，迫于獯鬻。晋溺其陪，周使不阻。六国擅权，燕赵本都。东限秽貊，羡（《初学记》作「爰」）及东胡。强秦北排，蒙公城疆。大汉初定，介狄之荒。元戎屡征，如风之腾。义兵涉漠，偃我边萌。既定且康，复古虞唐。盛不可不图，衰不可或忘。堤溃蚁穴，器漏箴芒，牧臣司幽，敢告侍旁。（《艺文类聚》六、《初学记》八、《古文苑》。）
　　◇并州箴
　　雍别朔方，河水悠悠。北辟獯鬻，南界泾流。画兹朔土，正直幽方。自昔何为，莫敢不来贡，莫敢不来王。周穆遐征，犬戎不享。爰貊初学记作「藐」）伊德，侵玩上国。宣王命将，攘之泾北。宗幽罔识，（《初学记》作「崇幽罔识」，《古文苑》作「宗周罔职」）日用爽蹉。既不俎豆，又不干戈。犬戎作难，毙于骊阿。太上曜德，其次曜兵。德兵俱颠，靡不悴荒。牧臣司并，敢告执纲。（《艺文类聚》六、《初学记》八、《古文苑》。）
　　◇交州箴
　　交州荒裔，水与天际。越裳是南，荒国之外。爰自开辟，不羁不绊。周公摄祚，白雉是献。昭王陵迟，周室是乱。赵裳绝贡，荆楚逆叛。四国内侵，蚕食周京。臻于季赧，遂以灭亡。大汉受命，中国兼该。南海之宇，圣武是恢。稍稍受羁，遂臻黄支。杭海三万，来牵其犀。盛不可不忧，隆不可不惧。顾瞻陵迟，而忘其规摹。亡国多逸豫，而存国多难。泉竭中虚，池竭濑（《古文苑》作「濒」）干。牧臣司交，敢告执宪。（《艺文类聚》六、《初学记》八、《古文苑》。）
　　◇司空箴
　　普彼坤灵，侔天作则。分制五服，画为万国。乃立地官，空惟是职。茫茫九州，都鄙盈区。纲以群牧，缀以方侯。烈烈隽，翼翼王臣。臣当其官，官当（《初学记》作「宜」）其人。九十之政，七赋以均。昔在季叶，班禄遗贤。掊克充朝，而象恭滔天。匪人斯力，（《初学记》作「匪力斯人」）匪政斯敕。流货市宠，而苞苴是鬻。王路斯荒，孰不倾覆。空臣司土，敢告在侧。（《艺文类聚》四十七作扬雄，《初学记》十一作崔る，《古文苑》作扬雄，注云一作崔る。案《文选·西都赋》注引首二句作扬雄。）
　　◇尚书箴
　　皇皇圣哲，允敕百工。命作斋栗，龙惟纳言。是机是密，出入王命。王之喉舌，献善宣美，而谗说是折。我视云明，我听云聪。载夙载夜，惟允惟恭。故君子在室，出言如风。动于民人，涣其大号，而万国平信。《春秋》讥漏言，《易》称不密则失臣。兑吉其和，巽吝其频。《书》称其明，申申厥邻。昔秦尚权诈，官非其人，符玺窃发，而扶苏陨身。一奸愆命，七庙为墟。威福同门，床上维辜。书臣司命，敢靠侍隅。（《艺文类聚》四十八作扬雄，《古文苑》作崔瑗，注云一作「扬雄」。）
　　◇大司农箴
　　时维大农，爰司金谷。自京徂荒，粒民是斛。肇自厥功，实施惟食。厥僚后稷，有无迁易。实均实嬴，惟都作程。旁施衣食，厥民攸生。上稽二帝，下阅三王。什一而征，为民作常。远近贡篚，百则（《艺文类聚》作「姓」）不忘。帝王之盛，实在农植。季周烂熳，而东作不敕。膏腴不获，庶物并荒。府库殚（《艺文类聚》作「藏单」）虚，靡积仓箱。陵迟衰微，周卒以亡。秦收大半，二世不瘳。泣血之求，海内无聊。农臣司均，敢告执繇。（《艺文类聚》四十九、《初学记》十二、《古文苑》。）
　　◇侍中箴
　　光光常伯，倏倏貂。（《文选》曹植《责躬诗》注、刘琨《赠卢谌诗》注。）
　　◇光禄勋箴
　　经兆宫室，画为中外。廊殿门闼，限以禁卫。（《古文苑》作「界」）国有固（《古文苑》作「周」）卫，人有藩篱。各有攸保，守以不岐。昔在夏殷，桀纣淫湎。符牛之饮，门户荒乱。郎虽执戟，谒者参差。殿中成市，或室内鼓鼙。（《古文苑》作「或鼓或鼙」）忘其廊庙，而聚夫逋逃。四方多罪，载号载呶。内不可不省，外不可不清。德人立朝，义士充庭。禄臣司光，敢告执经。（《初学记》十二、《古文苑》。）
　　◇大鸿胪箴
　　荡荡唐虞，经通垓极。陶陶百王，天工人力。画为上下，罗条（《艺文类聚》作「该罗」）百职。人有材能，寮有级差。迁能授官，各有攸宜。主以不废，官以不隳。昔在三代，二季不蠲。秽德慢道，署非其人。人失其材，职反其官。き寮荒耄，国政如漫。文不可武，武不可文。大小上下，不可夺伦。鸿臣司爵，敢告在邻。（《艺文类聚》四十九、《初学记》十二、《古文苑》。）
　　◇宗正卿箴
　　巍巍帝尧，钦亲九族。经哲宗伯，礼有攸训，属有攸籍。各有育子，代以不错。昔在夏时，少康不恭。有仍二女，五子家降。晋献悖统，宋宣乱序。齐桓不胤，而忘其绪。周讥戎女，鲁喜子同。高作秦祟，而扶苏被凶。宗庙荒墟，魂灵靡附。伯臣司宗，敢告执主。（《初学记》十二、《古文苑》。）
　　◇卫尉箴
　　茫茫上天，崇高其居，设置山险，画（《文选·西都赋》注作「尽」）为防御。重垠累垓，以难不律。阙为城卫，以待暴卒。国以有固，民以有内。各保其守，永修不败。维昔庶僚，官得其人。荷戈而歌，中外以坚。齐桓怵惕，宿卫不敕。门非其人，户废其职。曹子В剑，遂成其诈。轲挟匕首，而卫人不寤。二世妄宿，败于望夷。阎乐矫诏，（《古文苑》作「矫搜」）戟者不谁。尉臣司卫，敢告执维。（《艺文类聚》四十九、《初学记》十二。）
　　◇太仆箴
　　肃肃太仆，车马是供。锵锵和銮，驾彼时龙。昔在二帝，巡狩四宅。王用三驱，前禽是射。（《艺文类聚》作「失」）纣作不令，武王征殷。檀车孔夏，四原孔昕。仆夫执，载も载る，我舆云安，我马云闲。虽驰虽驱，匪逸匪愆。昔有淫羿，驰骋忘归。景公千驷，而淫于齐。诗好牡马，牧子野。辇车就牧，而诗人兴鲁。厩焚问人，仲尼厚丑。孟子盖恶夫厩多肥马，而野有饿殍。仆臣司驾，敢告执皂。（《艺文类聚》四十九、《初学记》十二、《古文苑》。）
　　◇廷尉箴
　　天降五刑，维夏之绩。乱兹平民，不回不僻。昔在蚩尤，爰作淫刑。延于苗民，夏氏不宁。穆王耄荒，甫侯伊谟。五刑训天，周以阜基。厥后陵迟，上帝不孤。（《古文苑》作「觚」）周轻其制，秦繁其辜。五刑纷纷，靡遏靡止。寇贼满山，刑者半市。昔在唐虞象刑，天民是全。纣作炮烙，坠人于渊。故有国者，无云何谓，是刖是劓。无云何害，是剥是割。惟虐惟杀，人其莫泰。殷以刑颠，秦以酷败。狱臣司理，敢告执谒。（《艺文类聚》四十九、《初学记》十二、《古文苑》。）
　　◇太常箴
　　翼翼太常，实为宗伯。穆穆灵祗，寝庙奕奕。称秩元祀，班于群神。我祀既祗，我粢孔蠲。匪愆匪忒，公尸攸宜。弗祈弗求，惟德之报。不矫不诬，庶无罪悔。昔在成汤，葛为不吊。弃礼慢祖，夔子不祀。楚师是虏，鲁人跻僖。臧文不悟，文隳太室。桓纳郜赂，宵降二宫，用诰不祧。故圣人在位，无曰我贵。慢行繁祭，无曰我材。轻身恃巫，东邻之牺牛，不如西邻之麦鱼。秦殒望夷，隐毙钟巫。常臣司宗，敢告执书。（《艺文类聚》四十九作扬雄，《初学记》十二作崔驷，《古文苑》作崔る注云，一作扬雄。）
　　◇少府箴
　　实实少府，奉养是供。纪经九品，臣子攸同。海内币帑，祁祁如云。家有孝子，官有忠臣。共僚率旧，圣则越遵。民以不扰，国以不烦。昔在帝季，癸辛之世。酒地糟堤，而象箸以噬。至于耽乐流湎，而妲末作祟。共寮不御，不恢夏殷。丧其国康，其卒以陵迟。嗜不可不察，欲不可不图。未尝失之于约，常失于奢。府臣司共，敢告执觚。（《古文苑》）
　　◇执金吾箴
　　温温唐虞，重袭（案二句有脱）纯孰。（案此句有脱）经表九德，张设武官，以御寇贼。如虎有牙，如鹰有爪。国以自固，兽以自保。牙爪葸葸，动作宜时。用之不理，实反生灾。秦政暴戾，播其威虐。亡其仁义，而思其残酷。猛不可重任，威不可独行。尧咨虞舜，惟思是尚。吾臣司金，敢告执璜。（《古文苑》）
　　◇将作大匠箴
　　侃侃将作，经构宫室。墙以御风，宇以蔽日。寒暑攸除，鸟鼠攸去。王有宫殿，民有宅居。昔在帝世，茅茨士阶。夏卑宫观，在彼沟洫。桀作瑶台，纣为璇室。人力不堪，而帝业不卒。诗咏宣王，由俭改奢。观丰上六，大屋小家。《春秋》讥刺，书彼泉台。两观雉门，而鲁以不恢。或作长府，而闵子以仁。（《古文苑》作「不仁」）秦筑骊阿，嬴姓以颠。故人君无云我贵，榱题是遂。毋云我富，淫作极游。在彼墙屋，而忘其国戮。作臣司匠，敢告执猷。（《艺文类聚》四十九、《古文苑》。）
　　◇城门校尉箴
　　幽幽山川，径塞九路。盘石唐芒，袭险重固。国有城沟，家有柝柜。各有攸坚，民以不虞。德怀其内，险难其外。王公设险，而承以盘盖。昔在上世，有殷有夏。癸辛不德，而设夫险阻。汤武爰征，而莫遏莫御。作君之危，不可德少，而城沟伊保。不可德希，而城沟是依。唐虞长备，而四海永怀。秦恢长城，而天下畔乖。尉臣司城，敢告在阶。（《古文苑》）
　　◇太史令箴
　　昔在太古，爰初肇记。天地之纪，重黎是司。降及唐虞，乃命羲和。钦若昊天，百政攸宜。夏帝不慎，羲和不令。湎时乱日，帝旅爰征。庶寮至殷，唯天为难。夏氏黩德，而明神不蠲。（《御览》二百三十五）
　　◇博士箴
　　洋洋三代，典礼是修。画为辟雍，国有学校。侯有泮宫，各有攸教。德用不陵，昔在文王。经营（《古文苑》作「启」）其轨，勖于德音。而思皇多士，多士作桢。惟周以宁，国人兴让。虞芮质成，公刘挹行潦，而浊乱斯清。官操其业，士执其经。昔圣人之绥俗，莫美于施化。故孔观夫人之学，而知为王之易。（《古文苑》作「观夫太学而知为王之易易」）大舜南面无为，而衽席平。还师阶级之间，三苗以怀。秦作无道，斩决天纪。漫彼王迹，而坑夫术士。诗书是泯，家言是守。俎豆不陈，而颠其社稷。故仲尼不对问陈，而胡簋是遵。原伯非学，而闵子知周之不振。儒臣司典，敢告在宾。（《艺文类聚》四十六作扬雄，《古文苑》作崔瑗。）
　　◇国三老箴
　　负乘覆饣束，奸寇侏张。（《文选》刘琨《答卢谌诗》注）
　　◇太乐令箴
　　陶陶五帝，设为六乐。笙磬既同，钟鼓羽龠。周序神人，协于万国。（《北堂书钞》未删改本五十五，案陈禹谟本无首二句。）
　　◇太官令箴
　　时惟膳夫，实司王饔。祁祁庶羞，口实是供。群物百品，八珍清觞。以御宾客，以膳于王。（《御览》二百二十九）
　　◇上林苑令箴
　　茫茫大田，（《文选·东京赋》注、《御览》作「天田」）作谷。山有径陆，（《御览》作「陵陆」）野有林麓。夷原污薮，禽兽攸伏。鱼鳖以时，刍荛咸殖。国以殷富，民以家给。昔在帝羿，共田径游。弧矢是尚，而射夫封猪。不顾于愆，卒遇后忧。是以田获三驱，不可过差。鹿攸伏，不如德至。衡臣司虞，敢告执指。（《古文苑》、《御览》二百三十二。）
　　（谨案：《后汉·胡广传》，初扬雄依《虞箴》作十二州、二十五《官箴》，其《九箴》亡阙，后涿郡崔る及子瑗，又临邑侯刘余增补十六篇，广复继作四篇，乃悉撰次首目，名曰《百官箴》，凡四十八篇。如传此言，则子云仅存《二十八箴》，今遍索群书，除《初学记》之《润州箴》、《御览》之《河南尹箴》显误不录外，得《州箴》十二，《官箴》二十一，凡三十三箴，视东汉时多出五箴，纵使司空尚书太常博士四箴可属崔る、崔瑗，仍多出一箴，与《胡广传》未合，猝求其故而不得。覆审乃明，所谓亡阙者，谓有亡有阙，侍中太史令国三老太乐令太官令五箴多阙文，其四箴亡，故云九箴亡阙也。《百官箴》收整篇不收残篇，故子云仅二十八篇，群书征引据本集，本集整篇残篇兼载，故有三十三篇，其司空尚书太常博士四箴，《艺文类聚》作扬雄，必可据信也。）
　　◇元后诔
　　新室文母太后崩，天下哀痛，号哭涕泗，思慕功德，咸上柩，诔之铭曰：
　　惟我有新室文母圣明皇太后，姓出黄帝，西陵昌意。实生高阳，纯德虞帝。孝闻四方，登陟帝位。禅受伊唐，爰初胙土。陈田至王，营相厥宇。度河济旁，沙麓之灵。太阴之精，天生圣姿。豫有祥祯，作合于汉。配元生成，孝顺皇姑。圣敬齐庄，（《古文苑》作「承家尚庄」）内则纯备。（《古文苑》作「被」）后烈丕光，肇初配元。天命是将，兆征显见。新都黄龙，汉成既终。胤嗣匪生，哀帝承祚。惟离典经，尚进言异。大命俄颠，厥年夭陨。大终不盈，文览之。千载不倾，博选大智。新都宰衡，明圣作佐。与图国艰，以度运。征立中山，庶其可济。博采淑女，备其侄娣。觐（一作「亲」）礼高，祈庙嗣继。靡格匪天，靡动匪地。穆穆明明，昭事上帝。弘汉祖考，夙夜匪懈。兴灭继绝，博立侯王。亲睦庶族，昭穆序明。帝致支属，靡有遗荒。咸被祚庆，冀以金火。赤仍有央，勉进大圣。上下兼该，群祥众瑞。正我黄来，火德将灭。惟后于斯，天之所坏。人不敢支，哀平夭折。百姓分离，祖宗之愆。终其不全，天命有托。谪在于前，属遭不造。荣（一作「策」）极而迁，皇天眷命。黄虞之孙，历世运移。属在圣新，代于汉刘。受祈于天，汉祖受命。赤传于黄，摄帝受禅。立为真皇，允受（一作「执」）厥中。以安黎众，汉祖黜废，移定安公。皇皇灵祖，惟若孔臧。降兹圭璧，命服有常。为新帝母，鸿德不忘。钦德伊何，奉命是行。菲薄服食，神祗是崇。尊不虚统，惟祗惟庸。（一作「惟垣惟墉」）隆循（一作修）人敬，先民是从。承天祗家，允恭虔恪。丰阜庶卉，旅力不射。恤民于留，不皇诡作。别计千邑，国之是度。还奉于此，以处贫薄。罢苑置县，筑里作宅。以处贫穷，哀此嫠独，起常盈仓，五十万斛。为诸生储，以劝好学。志在黎元，是劳是勤。春巡灞，秋臻黄山。夏抚樗杜，冬恤湿樊。大射飨饮，飞羽之门。绥宥耆幼，不拘妇人。刑女归家，以育贞信。玄冥季冬，搜狩上兰。寅宾出日，东秩谷。鸣鸠拂羽，胜降桑木。（《古文苑》作「戴胜降桑」失韵）蚕于茧馆，躬执筐曲。帅导群妾，咸修（《古文苑》作「循」）蚕蔟。分茧理丝，女工是敕。遐迩蒙祉，中外礻是福。自京逮海，靡不仰德。成类存生，秉天地经。无物不理，无人不宁。尊号文母，与新有成。世奉长寿，靡堕有倾。著德太常，注诸旒旌。呜呼哀哉，以昭鸿名。享国六十，殂落而崩。四海伤怀，擗踊拊心。若丧考妣，遏密入音。呜呼哀哉，万方不胜。德被海表，弥流魂精。去此昭昭，就彼冥冥。忽兮不见，超兮西征。既作下宫，不复故庭。爰缄伊铭，呜呼哀哉。（《艺文类聚》十五、《古文苑》。）
　　◇琴清英
　　昔者神农造琴，以定神禁淫嬖去邪，欲反其真者也。舜弹五弦之琴而天下治，尧加二弦，以合君臣之恩也。（《通典》一百四十四、《御览》五百七十七。）
　　尹吉甫子伯奇至孝，后母谮之，自投江中。衣苔带藻，忽梦见水仙，赐其美药，思惟养亲，扬声悲歌，船人闻而学之。吉甫闻船人之声，疑似伯奇，援琴作子安之操。（《水经注》三十三江水一、《御览》五百七十八。）
　　雉朝飞操者，卫女傅母之所作也。卫侯女嫁于齐太子，中道闻太子死。问傅母曰：「何如？」傅母曰：「且往当丧。」丧毕，不肯归，终之以死。傅母悔之，取女所自操琴于冢上鼓之，忽有二雉俱出墓中，傅母抚雌雉曰：「女果为雉邪？」言未毕，俱飞而起，忽然不见。傅母悲痛，援琴作操，故曰《雉朝飞》。（《艺文类聚》九十、《御览》五百七十八九百十七，又见郭茂倩《乐府》。）
　　晋王谓孙息曰：「子鼓琴，能令寡人悲乎？」息曰：「今处高台邃宇，连屋重户，藿肉浆酒，倡乐在前。难可使悲者。」乃谓少失父母，长无兄嫂，当道独坐，暮无所止。（《文选》魏武帝《苦寒行》注作「当道独居，暮无所宿」）于此者，乃可悲耳。乃援琴而鼓之。晋王酸心哀涕曰：「何子来迟也。」（《御览》五百七十七）
  </div>
  <div class="pagination">
   <a href="全上古三代秦汉三国六朝文_page71.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page67.html">
    67
   </a>
   <a href="全上古三代秦汉三国六朝文_page68.html">
    68
   </a>
   <a href="全上古三代秦汉三国六朝文_page69.html">
    69
   </a>
   <a href="全上古三代秦汉三国六朝文_page70.html">
    70
   </a>
   <a href="全上古三代秦汉三国六朝文_page71.html">
    71
   </a>
   <span class="current-page">
    72
   </span>
   <a href="全上古三代秦汉三国六朝文_page73.html">
    73
   </a>
   <a href="全上古三代秦汉三国六朝文_page74.html">
    74
   </a>
   <a href="全上古三代秦汉三国六朝文_page75.html">
    75
   </a>
   <a href="全上古三代秦汉三国六朝文_page76.html">
    76
   </a>
   <a href="全上古三代秦汉三国六朝文_page77.html">
    77
   </a>
   <span>
    ...
   </span>
   <a href="全上古三代秦汉三国六朝文_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
