<!DOCTYPE html>
<html>
 <head>
  <meta charset="utf-8"/>
  <title>
   五百家播芳大全文粹 - 第 41 页/共 129 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家播芳大全文粹 - 第 41 页/共 129 页
  </h1>
  <div class="content">
   除太常博士谢宰相启
　　便坐奏陈幸俯垂于渊听曲台订议骤躐处于清涂繄太钧之无垠致小子之有造得非所望愧甚于荣窃以奉常礼乐之司博士儒学之选欲情文之俱称既頼讲求顾损益而可知必资裁正自非学该流畧识洞本原究古今沿革之宜达圣贤作述之防何以剖析凝滞折衷异同制度考文贲饰仰裨于盛世设官分职直清可佐于宗儒岂伊疎慵足备推择如某者才如韈线智非囊锥问一得三幼被孔庭之训在十去五长谙韩子之穷虽荐中于儒科抑久劳于吏役倦游州县每同鳬鹜之行夣想都畿絶望鸳鸾之缀人谁怜者止或尼之自知凡骨之难仙殆觉壮心之已老忽听召节俾对凝旒恍惊沉滞之余顿有逄遭之异芜词狂斐粗吐愚忱陋质卑凡宁逃睿鉴屏息自期于诛谴量才敢覻于超逾遽奉恩言悮防亲擢特借衮褒之宠遂司绵蕞之仪秩序寖陞脱簿书期会之故声容有赫获进退揖逊其间初无蟠木之先容不待冶金之自跃尽出生成之洪造是为特达之深知感不胜云报将安所兹盖伏遇少傅太宰相公忠卫社稷道贯堪舆任重经邦屹擎天之一柱徳隆辅世峙镇海之三山自专秉于国钧爰栽新于治具既覈名实以称上意复躬吐握以收人才礼以导中乐以导和务赞防于圣化贤者在位能者在职特协理于事功不遗一介之微上达九重之邃眷兹毫髪悉累陶镕某敢不仰戴殊私益坚素守议礼不专胥史誓殚小已之寸长铭功以示子孙愿纪我公之成绩
　　除枢属谢宰执启
　　簉班缀于中都已拜训辞之宠备编摩于右府更叨除目之荣被鸿造以频仍拊微躬而感愧窃以枢宻之地实惟政事之原帷幄运筹有社稷经纶之大计夙夜基命皆庙堂献替之逺猷虽当严秘而不传讵可寂寥而无术故事分职守时裨奏篇防周官宰事之联仿汉相议曹之任布文武之政于方策足观防绎之能处平勃之间而从容允谓清华之选以先名辈以称要途如某者学不足以造微文未足以达意屠龙无用乆见困于词场畵虎不成晚遂从于门荫半生艰厄万里覊栖端防正虚訽于筮卜引防结栁每愧于霜星自托命于陶钧遂脱身于州县逡廵累嵗侥幸三迁虽食并日而出易衣未改穷愁之叹然月费钱而嵗縻米已深尸位之惭方兴杜叟之歌敢献扬雄之赋倐尔扶揺之借便居然寒谷之囘春以江海之孤生获奉昨朝之对以尘埃之冗秩并勤异数之颁衰朽生华交亲改观讵意矜怜之素更迂造化之私分以余光引之自近受知黄阁初无三语之称借重紫枢曷佐六竒之画凡兹忝冒皆出生成兹盖伏遇某官标凖斯文陶镕多士以天下之重而自任绰绰有余裕哉立邦家之基于太平廓廓无难事矣深惟掾吏寅奉机衡每于辟召之间务极选抡之术方将相注安危之意共建事功必小大咸忠良之懐庶能励翼夫何无似亦荷兼收某敢不仰体恩知恪居官次凡一日二日之务谨大书特书之文从两府高士之游诚有惭于非据备东曹边琐之列期少効于愚衷








　　五百家播芳大全文粹巻二十八
　　钦定四库全书
　　五百家播芳大全文粹巻二十九
　　宋　魏齐贤
　　叶　棻同辑
　　谢除授啓
　　舘职　监司　守倅
　　除舘职谢宰相啓　　　　　　汪彦章
　　沉迹下僚分无他望受知英盼恩匪素谋从稠人忽被于诏除岂薄技可堪于时用盖师席托十年之旧谓书林叨一日之光猥以名闻使之序进伏念某起家寒甚承学缺如早慕功名未叹儒冠之误晚谙梦幻方惊客枕之迷三陪御府之英五见长安之闰华髪骎骎而欲雪故人落落已如星自笑蠧鱼生死不忘于文字有同鳬雁去来谁计于江湖甘为襆被之行少逭怀铅之责孰云误宠更及防躯守是正之遗篇参编摩之载笔既润久枯之辙仍安屡绕之枝厚德难名当以古人求耳余生未冺期以国士报之兹盖伏遇特进少宰相公伟业格天宏材周物人臣名世之盛者天子举国而听焉位虽次于周公美实专于伊尹制作悉还于邃古经纶葢积于平时呉邑纵囚异政流传于父老虞庠讲艺防言厌服于豪英铨曹力挽于覊单宪府靡谈于隂仗洎陟纲维之地尤输药石之忠沙合南台知千载真贤之出春回东阁喜四时元气之新凡负噐以怀竒皆愿忠而望赐有如孤进兹为曲成虽大钧播物以无垠宁私小已然飞鸟依人而自爱敢有他肠
　　除舘职谢宰相啓　　　　　　　阙　名
　　付所不可受非其宜岂惟内慙诚恐上累国家辟三舘之地聚四方之英无曰限于校雠尚有兼夫教养乘马在廐责歩武于鸾锵一鸣惊人庶骞飞于云上故载之行事率多名世之魁杰而传于后世犹想当时之风流晓大夫以古今粲然具举措斯民于事业信矣不艰厥非精而造元元本本之深孰能真以正借借纷纷之伪某识趣凡下性资重迟徒缘家贫须决科而求仕既乃力用卒望道以迷方苐侧闻长者之风免下堕小人之数吁其老矣尚何求哉适饱虀盐愿毕多生之债俄分朱墨俾窥未见之书事无补于秋毫恩每隆于厦屋兹盖伏遇某官股肱帝室黼黻皇猷正纪纲以濬治源招俊乂而植国本观恢恢余地之有于何不宜必蔼蔼吉人之多夫然后靖乃社稷九官始能辨此岂汉唐诸子所能议之頋兹榱桷之琐材曾是门阑之旧物罔遗余力焉惜此生义重丘山报轻丝发请试加于鞭策用少答于钧陶倘未奏子歆之篇前承中垒乃当献臣愈之颂大侈元和
　　除馆职谢执政啓　　　　　　　蘓子瞻
　　试言无取锡命过优进贻朋友之讥退有简书之畏腼顔就列抚已若惊国家取士之门至多而制举号为首冠育才之地非一而册府处其最髙观其所以待之盖亦可谓至矣知宝玉璵璠难得而易毁故箧椟以飬其全知楩楠豫章积歳而后成故封植以待其长施等天地恩均父师恭惟先帝临御以来四十二载所擢贤良方正之士十有五人其志莫不欲举明主于三代之隆其学莫不欲措天下于泰山之固大则欲兴礼乐以范来世小则欲操数术以驭四夷然而进有后先名有隐显命有穷逹时有重轻或已践庙堂之崇或已登侍从之列或反流落于逺郡或尚淹沉于小官或死生之乖睽已为陈迹或摈斥于罪戾仅夷平民虽曰功名富贵所由之涂亦为毁誉得防必争之地名重则于实难副论髙则与世常踈故虽絶异之资犹有不任之惧某之内頋岂不自知性任已以直前学师心而无法自始操笔知不适时防宗伯之选抡疾时文之靡敝擢居异等以风四方不知满溢之忧复玷良能之举负贤者所难之任争四海欲得之求其为蠢愚可为危栗是以一参賔幕輙达危机已尝名挂于深文不自意全于今日而况大明继照百度维新理财训兵有鞭笞戎狄之志信赏必罚有追述祖宗之风凡用人歴试其能苟败事必诛无赦此太平可待之日岂不肖兼容之时而乃度越贤豪曲收防贱纵不能力辞而就下亦当知非分以自惭此盖伏遇某官志在斯民仁为已任欲办大事务兼尺寸之长将求多闻故引涓埃之助致此黍冒有逾等伦欲报无缘将何望于顽鄙遇宠知惧庶不至于惰媮
　　除舘职谢宰执啓　　　　　　　阙　名
　　防恩授前件职者祗膺柬擢伏窃兢慙窃以朝多俊乂之官肄儒林者无愧士以艺文而进登册府者为荣惟石渠天禄之深严比藏室蓬山之清切虽百代阙遗之典无不充牣于其中必一时魁杰之才得以优游于其地自非贵于实学敏以多闻通七録之总凡究百家之体要岂非侥冒以玷宠嘉如某者起于寒防性复昏滞少而好学窃尝有志以在民仕则数竒遽以无能而败事赖君仁之寛大绌吏议之刻深禠去一官废之数歳穷非愚失信天命之自然困则思通在人情之不免防防恩而湔涤复苟禄以流离区区筦库之间碌碌斗筲之役壮图销愞掩如灰烬之残旧学雕零茀若蓬茅之塞自宜安摈弃之分无复有祈向之心不图至明特振沦废引自穷山之邑预讐广内之书出忧悲患难之余脱文墨米盐之冗羣居讲习皆英俊之与同开帙详观悉平生之未见其为私幸固已自知况复识不足以辨歴世之失传学不足以明前人之疑阙徒以歳年之比録其鈆椠之勤特蠲给札之科遂正校文之职载循涯分益腼心顔惟甄拔之所由非生成而何至此盖伏防某官运平大政裁叙群伦不以一眚而废人上辅寛仁之治惟恐一夫之失所务均宰正之心体大易之不遐遗本商书之无求备致此润泽施及顽疏苟非木石之无知敢忘大赐犹冀桑榆之未効少答洪钧
　　除正字谢执政啓　　　　　　董　由
　　横槎问汉对北辰枢极之庭负羽登瀛直东壁图书之府恭承睿泽秪奉训词俯伏拜嘉怆惶失据窃以五帝之后书画殊体六国之世文字异形史籀兴而鸟迹亡邈作而防篆散遗烧未冺尽亡保氏之六书残烬仅传遂变史官之八体三千余简而初存大诰四十七篇而独得中庸传周书于鲁太师尚存典要得商颂于正考甫仅识仪刑礼文藏于理官乐舞于军正维诗备弦歌之奏得以幸存而易为卜筮之书由之不废斯文未丧大道将兴出遗简于淹中得断篇于渭上羣经聿备异学竞名古文百篇尽收鲁壁乐书三记咸出献宫混尧典于济南分鲁颂于燕北学官讲业偷合説命之三篇博士传经伪补冬官之六典陋儒守误曲学自私见道不明谈经多蔽窦公疑司乐之伪萧氏诋康诰之非至论左传不解春秋谓夏正尽模世本明堂月令虽杂出于秦书时训职方犹见存于周制大则得于简牍小则出于縢囊残编乱六代之遗声断简失三王之旧礼离易经之讼卦岂亦未之思乎删孟子之外篇盖末如之何也由是经术遂紊传注益繁破大篆为秦文已混横直更旧科于汉遂遁方圆残经不悟于郭亡阙文徒存于夏五秦誓出于河内诸儒咸以为疑虞典盛于江南学者皆以为妄虽武成之书尽信而酒诰之篇俄空长杨昩于衮铤新书蔽于暴慧易或脱去无咎擅以补遴书则改去无颇因之失当上愿紏暴之莫订索隐行怪之相仍箕子明夷误着该滋之实尹躬西邑竟从先贩之讹马不足一者既失其全虎多于六者自乖其数至论二嬗非圣人方幅之典谓五官乃战国隂谋之书议礼或昩于何居引诗无分于楚些观文王之德众说尽离辨仲尼之居两言皆误书残武殪颂乱汤齐天地一评书固昩隂易旁魄求义则非况夫乌舄混淆鱼鲁杂糅增河南之邑为雒减汉东之国为隋避上则罪不从辛絶下则对或去口偷合俗谶私释民謡理苟昩于叅稽字因失其櫽括断残莫续疑误相承造为百二篇悉从私意断于六十字自托前言枣合而棘氏微足省而疎姓絶叙作左氏妄黩货于汉朝题为连山滥购金于隋室分差真赝甘守姬鱼定文于六穂之禾训同于防分序于八寸之册执异为宗丁尾乱真钩须失实甘守马头之误犹怜鳯尾之工书立书诮而既谬国名为巻为端而遂乖服制篆形误伪谁正云兴之祁祁体散亡共守鸾声之钺钺析异文于钟鼎合欵识于盘盂锁定银铛之名车改金根之目不知篆字释经方论于旦明徒守籕文立典遂惑于岂误防望杏私定弱枝才分童知之非尚守予猷之是记文既异和一束二缝之为来取义已殊指二首六身之为亥进尽贤臣之相乱悉述妬姤之共迷汗简家传漆书私定郡章立信救时惟正于四羊国史传疑考义共惑于三豕蠧残未整缺伪宁论推字以十八公为松评文以一万日为昉淮南则田下于亢为畜阳冰则云上于天为需防意则背私为公辨方则反正为乏傅会作九禾之秀离析为三刀之州托妄人山借言鬼木合乐之奏妄加文武之为斌定经之名误合日月之为易此丝奚据廷车宁依字失部居改白水真人之兆书忘形象作非衣小儿之謡四十八安取于桑三十七未足语世黄头漫尔白日谓何钟钟呌嘂之未明协恊叶叶之徒论酢醋易义种种互间忧悠未辨于声柴寨莫穷其体告成牛口信假人言□壾寇寓名于怪□□乖□究义则诬□□无取于命师岂足以讽国至于虐暴昏荒而定义见于方正仁信之病时防固殊飞曌诚异照议豳颂本岐山之居分讼卦为慈岭之东罔知终辟以成朱莫悟季春而出火是知津矣故书尚全续莫大焉古字或异以祈禳为相近移余聚于猎间不学或至于面墙虚造务传于乡壁总不可于叵楚字渐离合颛孙于申秦声浸失狐疑犹豫号于别义鸡尸牛从断以非经翚揺未闻頋后世作字异尔繁缨不改赖前书引纬明之图籍损增篇第禠落别风淮雨傅毅托文于竒潄石枕流孙楚书言于诞分章改纸而悉以别读片札残行而易以异音梁父七十二家名虽具在尉律四十九类尽益已亡著论犹见为疑经立说敢期于证圣不耐无乐赖古字犹有存焉彼徂矣岐叹昔人已无知者繁章条以成一家之説增篇目而合二传之差疑悟后生破碎大体脱去半字刘向屡伤诡更正文许慎重叹頋鸡斯之仍陋岂雌霓之未分故言非淹通六经之防则益有不知文非精究小学之徒则莫能致辨宜求博学以正防言某嗜学无成守经多泥自惟断断而无他技不能碌碌以取世资读书未识偏旁敢当刋误作字但能防画安敢辨疑頋梁丽不能舂城在纳屦岂宜织锦以俗为累不能辨乡邑之山是古成愚罔知断里闾之社疑字輙过异人未逢快意适于当前读书不求甚解执简未免伏猎幸逃虽左朱右黄未尝去手然赋白分黑徒觉费心造理未能两忘思误更是一适頋已贻讥于许禄盖尝未论于追来部改于畺世谓不师陶葛文从纯疵人嗟未本机云误存舟二间之为航安识门五日之为闰得遗札于干禄体或背经求异书于正讹名皆异实徒以籖縢错舛简册挐烦折中既废而传习寖衰小学久忘而讹乱相属承误或因于炱朽执疑遂守夫灰残愿再杀青不量削牍献章左匦希洪渡之绪正科文抗论前旋祈于干之裁定圣训明诏假编摩之任睿思兼是正之司但仁夀置官古文废而不用开元守属竒字秘而未讐徒有详定典籍之名未举刋正文字之职况聫班内府尤职中台自汉以还特号老氏之藏室逮唐其后至谓道家之瀛洲策府增华儒林推重是谓殊常之选宜登絶异之才托误缀文浪作兰台之令史猥因载笔敢辞公车之左人頋将获东观未见之书抑亦举西京未坠之典念扰扰欲何为者岂区区敢取正焉尸倚相之官未力讐覆废耀卿之业但守阙遗嗟狞劣頋如形何昩聪敏则亦性也察部整景比之莫効頋文籍盈漫之难工浅学宁施寡闻知惧自惭忝切谁许冒居固知宰物之笃时益信大钧之造命此盖伏遇某官道熙帝载德亮天功允升大猷致君于无过之地绍隆絶业措国于不拔之基廷论以之为平朝纲赖之取正大明中天而物无邪景疾雷破山而人无妄情遏絶狂澜作时砥柱绵延圣绪为世泰山惟克享天心行千载一隆之道则辅成配德当万世罕遇之时身任天下之安危道合圣人之用舍立官并治收周公小以成小大以成大之功五教兼施尽孟子中养不中才养不才之德是宜朝有着位野无遗才典成巧冶之知特假吹枯之力逮兹冗散亦被选抡某敢不益谨官常恪修职守网罗遗佚绪定缺残知鳯为君子之徒朋皆自正谓马本诸侯之乘趣固可名虽不敢妄下雌黄尚庶防能分牡墨誓殚末技以报洪私
　　除校书谢执政啓　　　　　　熊子复
　　歌渔父沧浪之水但切怀归称道家蓬莱之山何尝梦到猥令射策遽预防书浪登碧汉之槎实出洪钧之播窃以天澄东壁二星交映于皇图地邃西昆羣玉并森于帝防四更歴代咸聚珍文若汉则设承明著作之庭如唐则置丽正刊修之院招徕诸俊布在其间逮我圣朝崇兹儒舘萃向雄之博洽校流畧之浩繁运际治平尝命大臣之举数统传元祐亦诏近位而荐员故往日之得贤惟此时之为盛光尧再造复古重熙自定制于绍兴每育材于天禄映青藜而遇太乙共记昔传依红云而近玉皇多由此擢圣上逺遵鸿业近述燕谋奉渤海之神州耸瞻来幸驾崆峒之仙仗亟诏下临加帝藻之发扬增士林之歆艳宜悉谙于俊茂岂尚着于疎庸伏念某学肤浅而不根辞底滞而无韵向者分教独冷著书自娯缘宰邑之务烦放纷既久幸董工之职简次续维新然惊齿发之衰方拟田园之去岂谓即长安之掾遂容窥广内之藏已则叨逾人为咨叹此盖伏遇某官奋熙帝载乐育人才惟取以无方故靡间瓯闽之陋谓老而有志亦使叅渠观之游某敢不仰戴厚恩俯研卑虑清闲拭目阅平生未见之书安静洗心习前軰已行之事亦可弗畔不知所裁
　　除校书谢执政啓　　　　　　晁无咎
　　误防公举既不能安分而终辞滥俾试文又不获竭愚而小补自宜汰斥尚玷题评祗有矜惭安知荣观窃以校讐之设始于汉氏之求书员品之施盛于唐室之好士故二代礼乐声明之为备亦一时衣冠人物之使然惟麒麟延阁之华近阊阖钩陈之邃至谓道家羣玉之府盖象天官东壁之藏近稽有宋之隆专号育材之地故招徕于闲暇之日而官使于成就之时职非要而地严欲知其可贵禄已优而责寡使得以自修共惟治平之初深有讲求之意诏四三辅选二十人当时彬彬最号得士厥后往往奋为名臣逮神考之末年起治官之废典是正兰台之秩以延虎观之儒而龙胡莫攀风御已逺钦文母思齐之圣当成王求助之初咨谋大臣修举故事繄诏书所以取之之意则欲其有行义政事好学而能文至防问所以考之之方又欲其知忠厚厉精扶衰而救溢窃思在上详延之若是则观乘时施设之谓何宜得誉髦以副侧席如某者系出簪绂单平之后才非丘园耿介之良不意姓名之无闻乃烦丞弼之过听昭回地近英俊朋来阅九奏于洞庭徒知神骇飞双鳬于渤海更觉身防如某陟岵永悲卧漳久薾孤将五千之卒空有壮心立解十二之牛诚无敏手虽欲自勉竟不敢竒考古不究其本根议政终成于迂濶主父屡困九事敢期于八收公孙太疎十策乃防于一得正使焦头而烂额犹作为功真成毁瓦而画墁尚容见食服训词之甚厚预刋缉以为荣非止见黄香未见之书以资杂博亦欲正刘晏不正之字固有折衷静言所遭良出于幸此盖伏遇某官传百圣道为一世师不待文王而兴自任伊尹之事大儒之效吾道方兴多士以宁斯文永赖頋容浅陋亦误采収昔班固以秉笔得令史而不懈阳城以爱书从院史而自给彼皆慷慨有志之士敦朴可用之才苟得以文墨而効官则亦为卑贱而可喜而况加以乐育借之美名方朝廷耆艾之具来与岩穴幽竒之咸在世逢有道之防人望太平之期有当是时乃在此选虽复中才之难强犹将奋发以有为某愿治气养心修辞居业粗希前辈岂惟文字之末流未负平生倘以功名而自致
　　除校书谢执政啓　　　　　　　汪彦章
　　延阁鼎成莫先求士寒乡晚出何自为郎席宠则优语心而愧尝谓治非文无以追古而人惟学可以发身故祖宗立三馆而侈之以承明著作之庭图书分四部而详及于凡将急就之作于此聚当世能言之士使之读平生未见之书岂惟求简编之断残将因致簪缨之逺大然自台阁始于汉逮今二千百余年合艺文至于唐无虑三十七万巻中值九流之紊漫更五厄之余悠悠真伪之相承愤愤信疑之莫决兴起能事属当圣时方赫然珍舘之新皆断以渊衷之独固已上符东壁奎星之象何止下语蓬莱方丈之山共知身到以为荣或限资髙而不得至如某者早縁承学之来特被柄臣之荐敢辱知人之美盖因连茹而陞防曲造之并容俾考言而善择頋芜庸之末学已屡试于有司硕防之有五能尽于是矣铅刀之堪一割其可再乎固无可喜之文过辱大优之等俾从賔席入预书林一进阶而可荣何胜于睿渥三下拜而闻命深服于训词天阙乍趋迷目睛而转芸台深敞近星象以昭回恣窥金匮之书坐费大官之膳内循忝据有溢情涯此盖伏遇某官奬物均私乐材推美圆方有范大陶冶以埏镕髙下不欺正权衡而轻重闵此庸懦曲以甄收誓坚顶踵之诚永荷丘山之赐
　　除编修谢宰相啓　　　　　　　汪彦章
　　随牒南州坐移再闰防书东观还并羣英頋卑琐之地寒知生成之恩厚考前古相承之载籍推本朝最逺之提封作九州箴掩神禹底平之迹表万圣道过开元全盛之时欲知共贯以同条要必考图而数贡故前日侍臣之有谓请圣朝盛典之常新乃开府册之庭大集儒生之类陈发中秘网罗异闻究山川区域之分与户口人民之数封割并吞之世次更张沿袭之名称皆聚此书如指诸掌必才兼倚相九丘风土以周知非学至扬雄诸国方言之孰正号称极选延致异能朝备讨论夕跻华要将托名山之不朽岂容苦海以兼收如某者结约亡竒嵚崟可笑既师友琢磨之晚仍忧伤憔悴之余顷预掌于编摩中旋烦于汰斥一行作吏三折知医居类痿人知未尝于忘起敢图朽木时亦及于向荣身既脱于南冠手还遮于西日恩逾分愿感溢名言兹盖伏遇某官学无不通而髙明气有所养而刚大侍言帝幄圣贤相得益章退食家庭父子自为知己居老氏道家之室纂周书王会之编画埜分州盖唐虞于兹为盛发凡起例宜游夏不能措辞何取孤生亦参能事某敢不益求学渉无废师承庶收下驷之长少救东隅之失虽谷寒无黍惟暖律以能生然禽怯伤弓闻虚而亦下仰祈推毂无令向隅盖平身一饭以必酬岂厚德千钧而不报
　　除编修谢丞相啓　　　　　　陆务观
　　揆才无似得禄已优不知何取于圣时頋使輙尘于清选既难称塞但有惭惶伏念某学术空踈文词朴拙顷游场屋未能絶出于武夫久返山林但欲追酬于欵乃至于手编简册身缀鹓鸾岂惟忘魏阙之心固已息邯郸之梦敢图一旦輙越稠人与闻国典之权舆猥备枢廷之掾史伏遇某官斯民先觉盛世元臣亮天以格物之诚化俗用修身之道虽江海至广固无待于细流念燕雀兼容亦何伤于大厦致兹久困遂得少通然而某天赋甚穷自量尤审层台起于累土虽深知奬拔之心浮屠成于合尖冀终遂迂愚之分敢忘惕厉用对陶成
　　除授谢寺丞啓　　　　　　　阙　名
　　仕本为贫已久冒轩裳之宠老而辞位更叨居爵齿之尊愧集汗顔望过荣愿伏念某久从蠖屈不敢求伸迨此龙钟乃始告老固已无国学尚齿执酱之餽宁复有都门送车祖道之荣止欲依刺史之天以瞻守先人之树尚寓广内诸儒图书之直更叨歳时三老粟帛之恩兹盖伏遇某官通材可试于百难特操不回于万折神依正直人颂亷平比修防见于恭梓之初已奉赏言于憇棠之暇兹殆侥冒又出提携束马悬车遂入田父鸡豚之社扣辕击壤共赓使君襦袴之谣欣荷之私占言莫究
　　除授谢舍人啓
　　剡奏陈情误恩疏宠名标帝所上广寒修月之宫路入神山游列寇御风之圃遂侥一时之幸并叨三锡之荣伏念某惷迂而动成悔尤畸穷而少所谐遇自惟投闲置散无所用心独有挟防读书庶防求志拥鼻赓洛生之咏掉头歌梁父之吟固未尝感叹怨怼赋南山种豆之诗秖自伤流离困穷琢都访桃之句不图过听乃遇知音虽门地极风马之殊而声气有霜钟之感游谈借重华衮垂褒青蒿倚长松本自非其偶豚蹄祝瓯窭何所欲之奢伏遇某官古学渊源探六经之蕴髙调雅奥起八代之衰重讲肄之席而辨若风生脱笔吏之腕而思如泉涌自惟孱陋最辱知怜溉枯朽于流润之余出闇室于容光之地圭璋借况蒲栁增华敢缘援手之仁自荐尺书之防空有望尘之叹莫申拥篲之私其为悚慙莫既占叙
　　除授谢舍人啓
　　溢言借誉赐札疏荣白髪光隂不堪把玩青云岐路尚许追叅窃以人各有心同床弗察生不并世举颈相望故南北海极无风马之辽而东西山忽有霜钟之应伏念某距门墙二千里伏田里三十年初无半靣之新猥玷一言之重方起此生未识鲁山之叹忽有今日得御李君之荣凡此夤缘实出侥幸兹盖伏遇某官名鳯阁鸾台之彦防石室金匮之书铺张大典而资笔削之公搜揽阙文以定褒贬之实若俟下茂陵求遗藁于身后孰如访济南诵逸书于生前乃俾耄期亦承人乏无能为也岂堪备黄髪老之询或有取焉庶防感白头翁之梦
　　察官除宪谢宰相啓　　　　　熊子复
　　峩恵文之冠蔑图报塞迂直指之绣又玷选除戴洪造于岩廊控危衷于竿牍窃以久叨其位而不能增台阁之气事固可羞新倡其选而无以厌蔀丰之心时益为惧使孤踪中外以尝试由巨播始终而弗遗伏念某学术空疎才资底滞听民讼于下邑服簿书三载之劳防商货于中都职筦库二年之冗方自需于满秩忽召对于明庭擢陞六察之聫分紏百司之务碌碌莫禆于风宪悠悠但愒于时隂猥误君恩宠将使指扬扬台府之呼唱尚思旧游皇皇原隰之咨询方勤逺役叨荣有腼揆实无堪此盖伏遇丞相任重降天才髙命世人主论一相惟宰柄之持大臣虑四方尤重使华之遣有如么麽亦付平反某敢不省其已能勉所未至盗无使蔓冀先静于潢池刑不可淹愿更空于囹圄庶图涓滴仰答埏镕
　　少仪除漕谢宰相啓【代】　　　　　熊子复
　　奉常何补愿归屏于田庐造物靡遗俾就输于原隰仍遗寳储之直以光英荡之行敢夸衣锦之荣秪益负芒之惧窃以冢宰制国用选方重于漕权使臣有皇华宠莫荣于乡部矧瓯闽之奥境实畿甸之邻封必简瑰材综核名实而职乃称有如朽质投置闲散而分所宜岂图坱圠之私曲畀澄清之任伏念某学惟泥古智不适时自防朝廷之除尝玷外台之职簿书狱讼具而已出屡忝于将明玉帛钟鼔云乎哉入幸陪于制作阅时久矣省已缺然止足何求敢望追于振鹭退藏自敛徒窃羡于鸿亟摅丐罢之诚过沐便私之宠且平时诵说仅同老生俗士之常谈乃故里荣归遂出愚夫愚妇之不意误恩特厚积愧弥深此盖伏遇仆射枢使相公旷代真儒经邦元宰重华协帝既亲相于唐虞众美効君更自期于房杜租庸之使必简于台阁钱谷之问弗至于庙堂谓其旧俗之既谙知某外庸之已试因其怀土付以观风念昔此方固有乡贤之奉使至今犹诵莫如庆厯之名臣曾是非才尚慕遗烈某敢不防其未至择所能为矫激好名頋私心之曷忍纵弛害治亦公议之弗容政勉则于中和利庶传于久逺
　　总赋除漕谢宰相啓　　　　　　阙　名
　　总运除于荆楚已试罔功将使指于瓯闽又叨改命仍寓寳储之直以光瑞节之行戴隆恵于岩廊控悃忱于竿牍伏念某禀资甚朴赋分多竒虽早渉诗书偶有世科之忝而晚更州县曾无官朴之称属圣政之鼎新因人言而擢用昨以郎曹之职出分兵赋之权钱谷之问不至于庙堂适丁盛际租庸之使必简于台阁猥及非才旋因一札之褒就畀九卿之贰兹承召命束装已次于江臯既奉除书揽辔遂移于海峤仍叅华于内阁以借重于外台溶于西清滥寄隽游之末恵此南国莫知政之原龙光猥至以甚荣驽下靡胜而为惧此盖恭遇平章仆射相公才髙命世功大格天民方耸于岩瞻物尽陶于钧播伊尹专商之美恐弗被于一夫姚崇佐唐之兴务先择于十使有如凡鄙不忍弃捐某敢不愈厉孤衷益坚晚节頋周原之巡歴既窃光华汉相之教条共臻清净
　　除茶提举谢执政啓　　　　　　阙　名
　　緜力寡能本无堪可误恩过听辄奉使令幸沐至优私以为愧伏念某读书有志嗜学无成少为章句之儒晚食世家之禄侵寻州县已负初心奔走尘埃讫无小补凡荐更于邑政亦粗练于人情虽敲扑喧嚣未能免俗而簿书期防要在安民曾无赫赫之名第守区区之志在退听而乃可以进趋而岂宜矧惟富国之资尤重摘山之入政闗重大法因屡更苟开塞之得宜则公私之俱济肆闻遴选爰属钜人缀以图书近侍之严付以秦蜀数路之寄頋事权之轻重亦责忧之甚深虽总制低昂悉由于心计而推行缓急必假于吏能宜咨敏逹之良俾赞剧繁之务岂容迟懦可副驰驱省躬以思先事而惧此盖伏遇某官以忠报国用亷取人寸长或録于谈间片善不遗于门下云霄髙举宁资背上之毛斤斧旁求遂及沟中之断载惟孤贱尝忝蔀丰情每厚于其亲恩遂隆于所爱屡辱提携之赐竟叨荐籍之荣某敢不仰佩眷知益勤策励言如有补岂忘千虑之愚材实无竒愿効一割之用
　　除度支谢中丞啓　　　　　　　阙　名
　　佐郡辽西未展勤劳之効治财畿外复叨任使之私自省庸虚实增震悸窃惟巴蜀之奥素号桑麻之饶科斗万言家有云卿之学蹲鸱百畆人多程郑之僮而乃陆驰秦晋之遥水下荆湖之险转输兹广调度为难惟上体于国经又下知于民病使公私之两裕必仁智之全能如某者识昩逺图器惟近用偶防名于仕版滥厠迹于英躔甸服盘根久叨试可蜀都流焉误被选除静言根柢之容实自陶钧之所恭惟某官材标国干业擅儒宗正色立朝凛中台之风采啓心沃上储良弼之谋猷宿将畏温造之威逺人乏李蔡之誉务全忠厚不弃寒防致令菅蒯之徒得赖齿牙之力某敢不仰遵诏音俯竭吏材知取与之大权虽惭往哲寡尤悔之深累慎履前言广收瘝旷之讥少答生成之赐
　　除郡谢中书侍郎啓　　　　　　阙　名
　　三命益恭俯遂叩阍之请一麾出守误叨持槖之聫恭惟某官直谅而多闻毅而任重智出万夫之杰解十二牛而游刃有余学推四海之宗草三千牍而奏篇称善伫膺诏奬归觐修门膺槐鼎之荣陟台衡之位某以流离蹭蹬之余荷挽推矜从之意懐郡绶而夸邑子大慰夙心避正堂以舍盖公庶闻治道
　　除郡谢宣抚开府啓　　　　　　阙　名
　　注安危之制有严制阃之雄布寛大之条猥预殿邦之重伏念某任歴三朝年逾八秩虽残年奄奄待尽田庐而一心惓惓尚存帝室孰是急流勇退践角巾东路之言惟有去后见思咏华屋西州之句盖侏儒饱欲死而不任事若支离疎有疾而不受功徒费十束之薪空索一囊之粟故应辞仕讵敢妨功不图轸簪履故物之遗犹进冒爵齿逹尊之宠兹盖伏遇某官两京循吏三国名臣虎观论经鳌扉视草寓大学士图书之直观东诸侯鼔角之雄猥以庸虚适承先后比还禁路复厠英躔龙猪异闾已不侔而虎防同宫亦何间图云台之像固难并韦郎白傅之贤凝燕寝之香犹堪置枚叟邹生之右
　　除郡谢宰相啓　　　　　　　阙　名
　　左职居中莫遑将父抗章请外乃使为邦循墙殚闻命之恭捧檄有逾涯之喜伏念某性资甚下学术非长早陪多士以进身久逐四方而糊口青衫为吏甘分簿领之劳朱邸横经谬寘师儒之选属切庭闱之恋间繇祠馆之归寖忘菽水之艰勤敢意弓旌之聘逮防大明之继照开数路以求贤一二大臣猥借齿牙之论尺寸余地许曕日月之光方当待罪于周行遽俾负丞于属籍及瓜时而往代眷兰陔而动心父子相须去留未决陈不能废逺之谊輙効前人歌无忘长育之功终凭孝治假以专城之宠寛其负米之行况此番江实为名郡曾是铅刀之未试岂容符竹之滥分取熊掌而舍鱼敢怀自择凌波汨而捕鲤所愿不违仰繄大造之难量俯念微躯之莫报兹盖伏遇少保仆射膺期佐圣同德享天裁成辅相不显其功用舍行藏一归于正裴晋公任安危之寄难从绿野而自娯谢太傅系兴替于时果为苍生而振起宸极不移于魁柄寰区益峻于岩瞻肆亶忠厚之风首振滞淹之迹省循侥幸终始遭逢某敢不尽瘁为期责成异日进之以礼退之以义寜薄蓬莱之居始于事亲终于事君未恨长安之逺
　　除郡谢执政啓　　　　　　　阙　名
　　居留洛宅岂有政能易置藩垣未知补报才轻任重忧剧媿深某猥以凡姿出逢昌运翺翔华省宻侍丹墀居然嵗月之间躐处贤豪之右至乃出纡郡组犹玷从班付以名邦委之善地载惟徼冒误出恩私恭惟某官位冠百僚功髙四辅丹青王业三代之文毕修干旋化机万物之生咸遂致此孱曲防陶镕某敢不寅奉诏条恪居官次誓仰酬于君父庶少答于臣邻
　　除倅谢帅相啓　　　　　　　郑伯伦
　　米盐百里尚虞美锦之伤茅土一麾遽被朱轓之宠躐阶叨受俯已凌惊分薄恩浮感愧极切伏念某生幸逢于圣世学不逮于古人尝献万言偶玷一命弦歌宰邑尽君子之爱人鞍马从军岂书生之能事收其寸効进以两阶方惭负荷之弗堪敢谓宠光之洊至擢从墨绶付以绾章度越等伦自县令而寘之郡守眷知特逹惟常流而待以异恩頋兹海阳介于岭表虽非名郡等是专城鸡犬相闻岂特家乡之便农桑接境亦谙风土之宜私计甚安夤缘有自此盖伏遇某官斯民之司命吾道之主盟其心则大禹之克勤其志则伊尹之自任其职则山甫之补衮其业则传説之济川仲尼博文约礼以诱人周公吐哺握发以待士溟渤其量无间沟渎之细流栋梁其材不遗榱题之小用遂令超拔猥及凡庸借便扶揺奋曩时之羽翮委身坱圠专听命于金锤













　　五百家播芳大全文粹巻二十九
　　钦定四库全书
　　五百家播芳大全文粹巻三十
　　宋　魏齐贤
　　叶　棻同辑
　　谢到任啓
　　帅臣
　　帅到任谢宰执啓　　　　　　阙　名
　　退安陋巷方从闲散之居起付名城复玷便蕃之命还跻内阁入对清光惟不世之遭逢岂初心之髣髴闗山如昨惊嵗月之已非雨露更新觉恩光之逾厚伏念某受才甚下渉道每踈妄窥圣学之渊源窃陋古人之糟粕不自知其蹇浅独有志于髙深方神考问罪薄伐之秋已叨眷奬逮泰陵继志述事之日首被圣知擢于里闾士民之中付以方靣帅师之寄属边卫废弛不振之后当戎陆梁未賔之时获倚威灵遂收尺寸铅刀已割何意发硎驽马既疲自甘伏枥有就荒之三径无先馈之五浆甘心淡泊之游絶意功名之防岂期收録复在使令接以扶揺振起倦飞之翼播兹坱圠招还去国之魂事絶前闻恩逾近比此盖伏遇某官学该道妙识照防先发挥伊尹之上才左右唐虞之真主兴起万防之治方大有为官使一世之才俾无不合逮兹迂拙均被宠光某敢不载激懦衷益坚短尚虽莫酬于造物终有志于捐躯奉宣室之诏条庶获循良之效望平津之门舘徒殚夙夜之心
　　帅到任谢宰相啓　　　　　　阙　名
　　守籥真祠幸退安于衰暮分符督府复误玷于恩荣莅事已还俯躬知惧伏念某噐能浅鲜学术拘踈猥遭遇于昌朝粗激扬其懦气一登言职五委使华第殚报国之忠且乏过人之誉方欲屏踪于田野庶防息驾于桑榆歌咏王明涵濡圣泽敢祈寛诏特假便藩谓朽木可雕未忍轻其弃置而老马知道犹堪责以驰驱此盖伏遇某官大业亮天元功播物欢乐精神之会陶成小大之材每怜寒拙之无他曲示含容而与进俾更善地以养余年敢不益励素修仰酬巨赐上体朝廷之意下安闾里之情十驾虽劳洎不忘于夙夜一毫有补庶无负于埏镕
　　帅到谢宰执啓　　　　　　　张全真
　　起自三英之故里荐更两越之名藩试用罔功委寄加重嫌于择事不敢力陈疾病之身即已到官于是具宣寛大之诏惟七闽之巨镇接五岭之炎荒地狭而山谷深民贫而风俗悍向由剧冦屡欲窥乘继以大兵频资供亿致公私之储扫地加夏秋之旱流金不堪叹息愁恨之声宜有还定安集之政如某者心虽许国才不适时进无补于谟谋退不堪于繁剧承流补郡曾讼缿之未清假宠经帏辱召环之遽及第缘衰薾屡控忱诚未奉俞音更叨烦使此盖伏遇某官才髙而兼济道大而有容恵绥外服之民开济中兴之运念伤痍之雕郡当解烦苛故畀付于陈人使专牧养敢不鞭防驽钝拊摩疮痍倘忠言之教兴庶防弭乱虽催科之政拙讵敢辞劳有以及民是为报国
　　帅到任谢执政啓　　　　　　赵承之
　　叨奉制恩滥司宫籥防趋便道即布寛条秪荷宠灵伏深兢惧窃念某赋材拙陋遭世休明备立朝廷曾乏猷为之益分符塞阃了无绥御之长徒日畏于简书漫久更于嵗月敢图遴选更及非才假全魏之藩宣付别都之重寄宻邻故里仰绍先芬白首重来尚识金城之栁遗风未逺空余南国之棠荣与愧并思因感集此盖伏遇某官权衡大政坯冶庶土黙许借于余光务曲全于旧物尽防玼瑕之累获从驱策之勤敢不仰佩国恩俯亲官治老将何补敢论报称之方愚实无他庶适拊循之便
　　帅到任谢两府啓　　　　　　张全真
　　窃廪真祠方遂投闲之愿分符巨屏遽叨起废之恩颁诏防以趣行抚孤怀而增惕伏愿某知非絶俗才不适时早误简于渊衷遂叨陪于机务信道粗笃徒欲慕于古人谋身甚踈初不虞于羣小争前者既逞倾挤之计附下者遂腾文致之言仰赖圣明既垂博照俯稽公议不入厚诬获收无用之身退处不争之地少休病质永谢荣涂岂谓清朝简托之深亟畀行殿保厘之寄恳辞不获黾勉起行乃容趋便殿以对扬拟旁游于帝所以致屈台斾而临辱降礼絶之朝规皆近比之所无岂孤踪之敢望匆匆去国汲汲到官纵览旧游虽喜湖山之清絶究观遗俗独惊闾里之凋残深慨于怀罔知所措必欲抚循于凋瘵尚祈寛假于嵗时兹盖伏遇某官重望镇时逺猷经世材素优于任大功独着于扶颠精择蕃宣曲加推挽马伏枥而已老寜堪末路之难鸟倦飞而知还弥想故林之适尚期终恵遂获私求铭感之深敷宣罔既
　　帅到任谢政府啓　　　　　　阙　名
　　一麾出守徒书嵗月之劳十国为连益忝事权之重暨渉川而问俗遂涓日以临官祗荷宠灵伏深愧栗伏念某江湖寒士章句散儒平时敢忆于功名所愿止期于州县偶逢盛旦浸冒清途璧水文昌入都华贯绣衣皂盖出奉优恩矧江右之名城号浙东之都会遗风余烈有夏禹句践之传绿水青山极秦望镜湖之美刑与事简民因性淳使深便于养亲庶少安于窃禄其为优幸岂易名言此盖伏遇某官学通天人功在社稷奋盛德于百世之上举吾君于三代之隆俊乂旁招既悉烝于髦士巧拙杂进尚兼用于散材遂致孤愚亦膺付畀某敢不察视民隐讲求政经惟朝廷法令之明既皆周宻傥郡国推行之谨自可持循誓殚夙夜之勤少积涓尘之効
　　帅到任谢执政啓　　　　　　晁无咎
　　明恩起废首玷剧曹衰疾便私尚叨名阃尽出钧陶之巨赐宁同草木之无知引分每逾抚躬深愧窃以读书非无用之具固将图试而求行事君当有为之时孰不愿知而幸遇贤者奋身而任大中才随类以効长寸隂尺璧之非轻赢粮跃马而恐后又知出蔀见日去盆望天所宜欣对亨嘉鲜明注目安有自为连蹇俛黙向隅惟能技之不同故防逢之相邈如某者禀生至薄渉世又踈违道德之初心获声名而过实画蛇之足常夺饮之固宜防虎之皮或得攻而何怪一昨初湔谪籍即备史官以半生文字之中而白首江湖之逺忽防此选岂是素期故始荣所得而冒居终揣不能而知止属餍为请与郡复优使自为谋不过如是此盖伏遇某官柱石扶逺蓍龟见防直方大以正邦周徧咸而济物虽良乐所过絶足为已空然和扁一经沉痼犹皆起将益收羣俊之助与共底太平之功况某向履闺台今守民社未负虀盐之学敢忘卵翼之私
　　帅到任谢执政啓　　　　　　汪彦章
  </div>
  <div class="pagination">
   <a href="五百家播芳大全文粹_page40.html">
    上一页
   </a>
   <span>
    ...
   </span>
   <a href="五百家播芳大全文粹_page36.html">
    36
   </a>
   <a href="五百家播芳大全文粹_page37.html">
    37
   </a>
   <a href="五百家播芳大全文粹_page38.html">
    38
   </a>
   <a href="五百家播芳大全文粹_page39.html">
    39
   </a>
   <a href="五百家播芳大全文粹_page40.html">
    40
   </a>
   <span class="current-page">
    41
   </span>
   <a href="五百家播芳大全文粹_page42.html">
    42
   </a>
   <a href="五百家播芳大全文粹_page43.html">
    43
   </a>
   <a href="五百家播芳大全文粹_page44.html">
    44
   </a>
   <a href="五百家播芳大全文粹_page45.html">
    45
   </a>
   <a href="五百家播芳大全文粹_page46.html">
    46
   </a>
   <span>
    ...
   </span>
   <a href="五百家播芳大全文粹_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
