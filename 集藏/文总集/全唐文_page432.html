<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 432 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 432 页/共 603 页
  </h1>
  <div class="content">
   ○批宰臣贺石雄破贼阵表
    省表具知。有名之伐，义勇争登。干纪之凶，幽明共戮。逆顺之理，何尝不然。况内有贤相之谋，外多良将之力，举则必胜，动皆成功。吉语屡闻，（阙六字）来献，相继于道涂；斩级申威，每盈于原野。畜产兵仗，所获盖多。武力军声，殊为善阵。想其危亟，坐见清平。卿义极谟猷，道光异赞，推功之贺，怀愧良多。所贺知。
    ○批宰臣贺正月一日河中陈许行营破回鹘表
    省表具知。回鹘恃众忘恩，弃盟犯境。朕以勋亲是念，讨伐未行。而乃尚肆枭音，敢回狼顾，恣行驱劫，渝见奔冲。战士等蓄锐多时，奋身自效。犹斗之兽，何足以枝梧；成擒之虏，幸获于逃遁。蜂虿自灭，马牛皆归。此实上帝威灵，辅臣谋略。岂予薄德，所可致焉。循省贺章，良多愧慰。所贺知。
    ○批宰臣贺太原破回鹘夺得太和公主表
    省表具知。朕闻匈奴为中国之患者久矣。爰自汉魏，迄于周隋，制控之谋，罕见其术。暨乎国朝，以怀柔之道，稍致和宁。然犹边兵远屯，贵主下嫁，国用且费，人心未甘。昨者回鹘以失国为词，款塞相托。朕悬知矫诈，且示含容。旋肆枭音，屡闻狼顾，虏骑唐突，羽书飞驰。方命戎臣，各严师律。可汗不知藏匿，尚敢猖狂。繇是我武张天威震。貔貅之勇，奋其威棱；犬彘之微，岂烦于牙齿。边尘扫荡，公主归还。岂独壮于兹辰，实可超于远古。此皆上元降佑，九庙垂休。台辅元臣，咨谋允叶。不然，予之寡昧，何以致焉。顺美之词，省章多愧。所贺知。
    ○批敬昕谢上表
    省表具知。卿蹈履中和，修洁大雅。推经笥而微言如贯，听文韵而清音不穷。亟称才能，历践华显。洎尹正洛，临戎孟津，治行推高，号令有律。遽迁白马，重拥青幢。接畛素洽于歌谣，先声载扬于道路。既闻至止，当慰予怀。所谢知。
    ○批卢钧谢上表
    省表具知。负才略者不辞于难事，付重难者思得于才人。朕以上党雄军，壶关重寄。刘悟始以勋力，授之旌旄。而拥郓州凶孽之馀，污潞府忠良之俗，苛法胁众，伪言欺天。洎从谏袭有父兵，坐邀朝命，啸聚奸恶，稔成悖凶。狡竖何知，群逆相济。以卿端厚可以镇俗，诚明可以训戎。举二镇之旌旗，涤五州之污染。果有变节，翻为吾人。今元凶尽诛，旧风可复。已知到镇，用深慰怀。善抚伤夷，务矜凋瘵。俟尔报政，副予所知。
    ○批郑涯谢上表
    省表具知。卿道茂绅，望高班列。夷澹自处，端庄有严。直如朱弦，清比嘉玉。内庭西掖，留重价于雄文；宪府南宫，蔼馀芳于嘉话。出入更践，便蕃宠荣。所莅有声，溢于闻听。是用授之钺，镇以荆蛮。压江汉之上游，总吴蜀之都会。苟非良干，其谁付焉。知已下车，故多劳止。勉宏政术，必副忧勤。所谢知。
    ○与吐蕃赞普书
    皇帝舅敬问赞普外甥，尚屈立热论拱热等至，得书并物，具悉。外甥雄武挺生，英威特立。本邦奉化，邻国推贤。修仁义以保名，仗诚明而遂物。弓匣剑，无闻战伐之音；被野缘原，不废耕耘之具。傥非理化，孰见和宁。足观盛业兴行，人心率服。以兹观政，深用慰怀。朕自守丕基，敬遵前训。君临四海，子育万方。诚信必及于豚鱼，恩泽不遗于草木。况外甥亲临极分，岁月滋深。虽山河阻修，而音耗郑重。疆分二境，地合一家。载览来章，具悉深旨。所欲务存久要，颇见良图；但能各重其欢，各厚其俗。戎车息驾，烽火不飞。共保封疆，两均休戚。质神明而不惑，览日月而长明。宜体至怀，永绥多福。承前朝觐人数，界首素有常仪。公家之事，难于违越。昨者尚屈立热等到凤翔，随从共七十人。准旧例只合十人入朝，今缘两国和好，不同元和已前，遂令三十五人赴阙。自今已後，所遣使须遵旧例，不得剩更差人。勿令交马之後，妄有论请。拱热等还蕃，有少物数如别录。
    ○与南诏清平官书
    敕段琮傍、段酋琮、独拣杨迁、赵文奇、蒙善政、李守约等，各蕴器能，夙怀忠义。宣功尔室，赞理本邦。礼乐具修，车书必会。励输忠之节操，披向化之诚明。亟涉道途，远尊职贡。威仪就列，同庆于三朝；筐篚充庭，有勤于万里。道光殊俗，礼慕华风。克成君长之贤，深见佐臣之美。劳忠可尚，鉴寐宁忘。勉守令图，用慰遐瞩。得前州录事参军陈元举男播状称，父及弟妹等二十七人，自太和三年没落在彼，未蒙追索。详其语旨，切在感伤。朕思骨肉之情，人伦所极。家乡一异，音耗两亡。生死莫知，幽明同怨。为人君长，深用轸忧。今与丰书中具言其事，卿等职当毗赞，义重君臣，执之何补于良图，归之尤重于交好。想同参议，用解幽冤。今赐卿少信物，具如前数。
    ○与渤海王大彝震书
    敕渤海王大彝震、王子大昌辉等自省表陈贺，并进奉事，具悉。卿代袭忠贞，器资仁厚。遵礼义而封部和乐，持法度而渤海晏宁。远幕华风，聿修诚节。梯航万里，任土之贡献俱来；夙夜一心，朝天之礼义克备。龙庭必会，是域何遥。言念嘉猷，岂忘寤叹。勉宏教义，常奉恩荣。今因王子大昌辉等回国，赐卿官告及信物，至宜领之。妃及副王长史平章事等各有赐物，具如别录。
    ○与契丹王鹘鹘戌书
    敕契丹王鹘戌、大首领末荷得等至，省所朝贺及进马，具悉。卿英雄挺出，忠信生知。威令可固于封疆，诚素必彰于礼义。情深向阙，志切输忠。万里趋风，表坚明之节操；元辰称贺，见罄尽之忠勤。想属再三，宁忘寤寐。将绥多福，勉守令图。今赐卿少物，至宜领之。妃以下及男等并兵马使屯敕史梅落达磨县令等各有赐物，具如别录。末荷等各赐官告，想宜知悉。春寒，卿比平安好否？兵马使以下并各存问之，遣书指不多及。
    ○第二书
    敕契丹王鹘戍，某至，省所进马事，具悉。卿才雄沙漠，气劲燕山。忠良自禀于生知，毅勇岂资于时习。礼备正朔，诚悬表章。职贡聿修，远致右牵之献；威仪就列，常嘉左衽之风。节及元正，庆均多福。永遵令善，无替前劳。相属之怀，寤兴为念。今赐卿少物，至宜领之。
    ○太清宫祈雪青词
    维年月日，嗣皇帝臣稽首大圣祖高上大道金阙元元天皇大帝。伏以百谷实生灵之本，万姓为国家之基。言念老农，常思薄德。今时雪罕降，宿麦是忧；同□未施，嘉谷何望。臣膺景运，亭育兆人，德不动天，言徒罪已。粢盛虑阙于明荐，灾恐及于生灵。诚竭斋庄，礼虔夙夜。伏惟元功不宰，至道无言，垂福于群生，假膏濡之德泽。谨遣尚书兵部侍郎高元裕启告以闻。谨词。
    ○祈雨青词
    维年月日，嗣皇帝臣稽首大圣祖高上大道金阙元元天皇大帝。臣猥奉顾托，获临宇宙。四海之宁晏，万物之生成，必系厥躬，敢忘其道。是用虔恭大业，寅畏上元。励无怠无荒之忧勤，期一风一雨之调顺。苟或愆候，常多愧心。今三伏之时，五稼方茂。稍渴膏润，未为愆阳。而忧劳所牵，念虑已及。恭持丹恳，上渎元功。冀宏清净之源，溥施沾濡之泽。粢盛必遂，烦燠可消。将展敬于精诚，俟降灵于{滂}霈。谨遣吏部侍郎韦湛启告以闻。谨词。
    ○庆阳节玉晨观叹道文
    莫高者天，莫大者道。天以不言而信，道以不宰而功。元关潜契於虚无，秘广传於妙有。由是自我圣祖，达吾神孙。微言载流，真教不坠。膏濡动植，亭育生灵。岂独炼气谷神，保元恬淡而已。伏惟仁圣文武至神大孝皇帝陛下生知至道，宿应上元。绍列圣之皇图，冠群仙於紫府。光承景运，溥济含灵。凝旒而道用冲深，端拱而元风淡泊。伏以今月十一日，皇帝降诞之辰，女道士等焚香行道，敬修功德。伏惟圣寿山固，皇恩海深。将四序而周行，与三光而长烛。天覆地载，何得而名；道护神扶，臻乎无极。
    ○宪宗忌日玉晨观叹道文
    清净无为之谓道，是非有作之谓名。道知其源，名亦归正。由是群生遂性，咸臻妙有之功；四气顺时，自契不言之信。洪炉假喻，大块无形。载厚地以繁滋，覆高天而悠久。伏以今月二十七日，宪宗皇帝忌，女道士等斋戒精修，焚香虔恳。伏愿追踪元运，息驾黄庭。保圣祚於无疆，降神功於有截。日月所照，福祜同沾。
    ○立春日玉晨观叹道文
    夫道本无为，虽强名而不离清净；功归不宰，运阴阳而必致乎生成。今四气环周，三光烛耀。勾萌尽达，闭蛰皆惊。和风竞发於年华，元造岂知其日用。女道士等奉为皇帝稽首斋戒，焚香庄严。伏惟冥鉴照临，神功保卫。精诚上感，至道潜通。高明广被於无穷，福庶垂於有感。南山比寿，将圣祚而齐隆；东海量恩，与天波而长润。旁沾动植，溥救幽阴。咸保宁，永绥多福。
    ○懿安皇太後哀册文
    维大中二年岁次戊辰夏五月己未朔二十一日己卯，懿安皇太後崩于兴庆宫冷井殿，旋殡于大内两仪殿之西阶。粤十一月丁未朔二十六日壬午，迁座于景陵之别寝。命太尉具陈。祖馈殿廷，礼也。池绋就列，神攒启封。晴霜拂禁，曙月弯空。叶龟谋之吉兆，俨蜃卫于行宫。皇帝孝本自天，礼期逾节。仰遗令之是禀，抑宸衷而敢越。宵载既备，祖庭爰设。缅行之徂征，驻せ之去辙。顾谓简册，克扬休烈。臣敖奉诏，敢献文曰：
    大圆清升，大方浑凝。日正阳德，月司阴职。人伦既分，伉云俪云。自之卑，达帝之尊。有国有家，以君以亲。光光母後，列列门胄。鼎允中荣，天枝外秀。河祥岳祉，兰香玉美。汾阳之孙，升平之子。有命既集，来嫔帝宫。奉维城之中馈，光戚里之华容。赫赫宪皇，龙潜未跃。贻孙锺紫极之庆，知子奉青宫之乐。惟後之明，执礼而行。庄敬必严于父道，盥漱将俟乎鸡鸣。及二圣归真，三光正色。日朗黄道，月盈霄极。中兴是赞，阴教维则。时咏肃雍，功推辅翼。服浣濯以警其华焕，让封拜以诚乎谦抑。藻洁蠲于宗庙，葛ぱ吟讽于宫掖。高有庆，大电膺祥。诞元良而立极，缵丕构而图昌。于是养素便殿，斋心洞房。宸严捧负，孝道辉光。噫驰飙兮未几，迅朝露兮何常。人代之推迁莫极，仙家之日月犹长。妇事三朝，母临五叶。礼益上载，恩方下接。无可秘求真，空门悟劫。追弓剑之悠远，感霜露之履涉。谓十地兮可跻，谓丹梯兮可蹑。金屋不知其长往，彤管空遗乎旧法。呜呼哀哉！姜原让德，任姒推名。仰符轩耀，俯顺坤灵。容范不邀乎箴史，婉娩自协乎柔明。终厌浮代，期归福庭。谢明时于清禁，即修夜之元扃。呜呼哀哉！兰殿灵严，椒房幽寂。日下珠帘，尘生粉壁。禁树暮兮烟惨。宫瓦寒兮霜白。瞻象设兮如在，捧プ兮成昔。呜呼哀哉！车书毕会，容卫周陈。黄山指路，清渭临津。姑射之□霓自远，鲋隅之箫鼓空闻。想冥冥于寥廓，徒望望于逡巡。呜呼哀哉！天上无归，人间一别。盼三清之缥缈，留四德之昭晰。诗著阴阳之咏，书徵卜筮之说。启叶吉于新阡，爽同归于故穴。虽寿宫相望，参差陵树之烟；而仙路有期，缱绻瑶池之月。呜呼哀哉。
    ☆庞严
    严字子肃，寿州寿春人。第进士，举贤良方正第一，拜拾遗。累迁驾部郎中知制诰，累迁太常少卿。大和五年权京兆尹卒。
    ○对贤良方正能直言极谏策
    问。皇帝若曰。盖闻舜禹之有天下也，起於侧微。积德累勤，多历年所。未经盛圣之虑，岂有遗哉！然犹好问察言，勤求贤士。盖以承天之任重，忧人之志深也。况朕长於深宫，涉道日浅。奉列圣之鸿绪，抚万宇之矜人。夙夜严恭，不敢有懈。实惧烛理未究，省躬未明。所以详求谠言，以补不逮。子大夫是宜发所蕴畜，沃予虚怀。当极意正词，勿有所隐。昔王政之兴，必臻於康泰；霸道所立，犹致於富强。我国家提封溢于三代，酌宪兼於百王，无尧汤之灾，积祖宗之理。而人未蕃庶，俗尚讹，家无盖藏，公阙储蓄。卒乘之数，货币之资，统而校之，莫继前代。岂率土生殖，变于古欤？将阜时政令，戾於今欤？固已揣摩，必穷利病。明徵末失之渐，具陈兴盛之谟。且文武兼学以成身，士农迭居以丰业。故家给足以固本，才周足以应时。近古各循一端，不相资用，致令从事异心，难於成课，去秩无守，轻为惰游。指明共贯之方，诉合二途之利。永言化理，期酌厥中，施为或差，得失斯远。将修睦劝善，则在下难知；将任数驭情，则人心益伪。思闻指要，得合诚明。精别比周之情，敷详忠厚之道。知人则哲，从古攸慎。九徵恐泥，五事难精。或望可服人，而才非周物；或言皆诣理，而行或乖方。宜陈取舍之端，用彰真伪之辨。至于朝廷之阙，四方之弊，详延而至，可得直书。退有後言，朕所不取。子大夫其勉之。
    对。臣言：臣少从师学，讲论载籍，为皇为帝为王为霸之所行，理乱兴衰之所由起。迨壮岁而以身处穷贱，又得农桑工贾之利病，人情风俗之厚薄，思愿一发於明天子之前，郁抑於中无因自致。乃月正日，陛下有事於南郊回，御丹凤楼赦天下，臣与百姓咸观，列在大陆之南。祥风北来，时聆德音，乃闻有直言极谏之召，私自快喜，得进所志於今日也。今蒙陛下亲策於赤墀之下，惧以烛理未究，省躬未明，乃使臣极意正词，勿有隐讳。臣其敢不直不极，而有阙陋哉！臣生三十年，实沐唐化，恨无以自效於日月之下。乃逢昌运，获进箴言，愿增天高，以益地厚。恳迫激切，不知所裁。谨昧死上对。
    制策曰：“昔王政之兴，必臻於康泰；霸道所立，犹致於富强。国家提封溢於三代，酌宪兼乎百王，无尧汤之灾，积祖宗之理。而人未蕃庶，俗尚雕讹，家无盖藏，公阙储蓄。卒乘之数，货币之资，统而校之，莫继前代。岂率土生植，变於古欤？将阜时政令，戾於今欤？固已揣摩，必穷利病。明徵末失之渐，具陈兴盛之谟。”臣闻以道化者皇，以德教者帝，以礼乐刑政理者王。夫以处天下之尊，举四海之力，为皇为帝，为王为霸，致之一也，犹反掌之易。而况人之诚伪，时之厚薄，必由上而下者乎！帝王之道，高不降於天，厚不取於地，远不致於四夷，师友辅弼而已矣。师友辅弼，岂有他求哉！贤哲忠信而已矣。是以古之圣帝明王，念天地之无全功也，不自尊其德；仰日月之有薄蚀也，不自是其明。必求贤哲，置诸左右，然後德尊而益至。臣日献其谟，君日行之；臣日闻其过，君日改之。其始也，一善出於臣；其终也，百善归於君。以为皇者师，帝者友，卒未闻师圣於皇，而友明於帝。後之王者，其或不然。臣有所献，或虑乎美归於下，是以主言有所不听；臣有所替，或虑乎恶彰於己，是以过有所不去。然则曰：“谏我之曲，彼必正乎？”曾不知疾之在身，必饮医工之药，而医工未必免病也。饮其药者，或有效焉。必待其筋力异於人，颜色殊於众，而後饮其药，则疾之根本，得不为深乎！今陛下迈皇帝之圣，辅弼有师友之贤，所谓圣贤相逢，而上古之理可得而致。犹虑乎人未蕃庶，俗尚雕讹，则理不优於三王，德不超於五帝，其致之哉，诚有道焉。臣愿陛下详观典图，舜、禹所以待夔、契者何如哉？殷之成汤，周之文武；所以臣伊、吕、周、召者何如哉？贞观所以任房、杜者何如哉？开元所以用姚、宋者何如哉？其所以致尧、舜、成汤、文、武之名，贞观、开元之理何如也？今陛下自即位以来，舜禹之心，已刑于四海矣。陛下尊敬师傅，拔用忠良，谪弃奸贪，发散滞积，皆舜禹之心也。臣愿陛下尊敬之不废其道，拔用之不废其言，谪弃之今复用之，散发之今勿敛之。《夏书》曰：“靡不有初，鲜克有终。”陛下能终之，又何忧盖藏不瞻於下人，储蓄有阙於公府。铸锋销镝，卒乘之数可减于後时；薄赋节用，货币之资可益於前代。末失之渐，莫甚於贤不任而政不修；兴盛之谟，莫先于复开元而履贞观。则三代之康泰，可翘足而致，彼五霸富强之术，安足为陛下道哉！
    制策曰：“且文武兼学以成功，士农迭居以丰业。故家给足以恋本，才周可以应时。近古各循一端，不相资用，致令从事异心，难成考课，去秩无守，轻为惰游。指明共贯之方，讠斤合二途之利”者。臣以为文武之道虽不同，士农之业虽各异，而要归于修其职业而济于时也。今之所谓文者何哉？文采而已。所谓武者何哉？骑射而已。欲求兼学，其可得乎？经纬古今，文之业也；用之於武，武之德也。禁暴戢兵，武之业也；用之于文，文之辅也。不修其本而事其末，欲求其备，其可得乎？今苟各视其才以授其任，亦可以济天下之务矣。是以仲尼有四科以广其道，汉高有三杰以成其功。所以不求备于人，故能创业於前代，垂教于无穷者也。士农迭居以丰业，今所以轻为惰游者，国家自幽、蓟兵兴，人无土著，士者农者，迁徙不常。慕政化则来，苦苛暴则去。禄有厚薄，在桑土不均，则知去秩者无守，不为惰游者，何所归乎？陛下端心克己於上，任贤使能於下，则文武各得其任，士农各安其业矣。宁虑家有不给，才有不周之患乎？
    制策曰：“永言化理，期酌厥中，施为或差，得失斯远。将修睦劝义，则在下难知；将任数驰情，则人心益伪。思闻旨要，得合诚明。旌别比周之义，敷详忠厚之道。”陛下以修睦劝义为念，而以难知益伪为虑，岂耳目之臣未尽得贤乎？何忧叹之深也。自中代已降，淳朴既漓，贤不肖混淆，莫能酌辨。臣以为天下之事，统而计之，善而不可以为恶者，十一二焉，恶而不可以为善者，十一二焉。其间六七之多，率中人也。法令修明，则贤人多也；惩劝不精，则贪冒众也。必在上有所施行，而在下有所承流者乎？且陛下左右惟贤，所进惟贤，则四目明，四聪达，不难知矣。陛下左右非贤，所进非贤，则伪行坚，伪言辨，心益伪矣。今陛下必择忠贤，居之左右，以为耳目，以为腹心矣，任忠贤所进者，复何疑乎？诚若是，则管夷吾、鲍叔牙友，进之不为比；祁奚、祁午父，进之不为私。是在陛下有所任之而已。
    制策曰：“知人则哲，从古攸慎。九徵恐泥，五事难精。或望可服人，而才非周物；或言皆诣理，而行则乖方。宜陈取舍之端，用明真伪之辨”者。陛下清问及此，非念切求贤取士之道乎？夫求贤取士，所以备官也，设官所以分理众务也。夫得一尺之木，将斫以用之，必使匠者；有一块之土，将埏而器之，必使陶者。今陛下选人以仁，天下皆归於仁矣；选人以义，天下皆归於义矣。夫理天下者，必以仁与义矣。今朝廷用人不以仁，而悯默低柔；进人不以义，而因循持疑。言有不符於行，才有不足於用矣。陛下虽欲精五事，五事何术而精？虽欲法九徵，九徵焉得而法？若是求众务之理者，是以材与陶，以土与匠，而求器用之得也，不亦难乎？今朝廷开取士之门，不为不广，其中选择精详，望为俊彦者，通於进士，中外之重，擢清秩选於是者十八九，诚有才有器，亦尽萃於中。然而所采者浮华之名，所习者雕虫之技。是以主教化者不道皇王之术，官牧守者不知疾病之源。岂其有任事之才而无任事之智乎？盖艺非而职异也。臣闻古者有豢龙之官，夫龙神妙不测，变化无穷，而能节其嗜欲，察其动息，扰而制之，无所不得者，盖代袭其官，述修其业也。楚人之操舟，冀人之乘马，岂尽性哉？必习而善矣。今纵未能大更其事，苟明殿最考绩之科，驱天下之人於修效饬行之地：假如任某官著某行，立某事，举某善，雪某冤，必擢而迁之；又能著某行，立某事，举某善，雪某冤，又擢而迁之。蔑然无闻，不待罪而黜之。则下无蔽善党恶之情矣，下无蔽善党恶之情，则贤者不进於朝廷，复何往也？安有言行相乖，才望不称者乎？
    制策曰：“至於朝廷之阙，四方之弊，详延而至，可得直书。退有後言，朕所不取”者。臣陈帝王之道於前矣，陛下又垂问以朝廷之阙，四方之弊，岂不欲跻人於善道，补政之阙遗哉！臣又陈取士任贤之道矣，陛下诚能任贤於上，待人於下，朝廷岂有阙而不修，四方焉有弊而不去？何必备繁细之事，以干聪明者矣。夫有天下者，莫不欲使人富，使人寿，使人迁善，使人无恶，统四夷於荒外，正百事於朝廷。夫欲人之富，莫若厚耕殖；欲人之寿，莫若和阴阳；欲人迁善，莫若明劝赏；欲人无犯，莫若慎刑罚；服四夷莫若修文德；正百事莫若任忠贤。忠贤不任，虽日亲众务，百事莫得而正；文德不修，虽日致干戈，四夷莫得而服；刑罚不慎，虽日杀千人，奸盗莫得而止；劝赏未明，虽日爵千人，礼乐莫得而修；冤滥未尽雪，阴阳莫得而和；浮屠未尽去，耕殖莫得而厚。此六者，政之大端也，伏惟陛下念之，
    抑臣又闻非知之艰，行之惟艰。陛下惧化之未光，惧德之未洽，惧一物之失所，惧众政之有乖，访遗阙於下臣，张条目於清问。凡前强对者，莫不备陈所得，则陛下知之不难矣，在行之何如耳。臣又以天下之事，小大万端。陛下深居九重，广有四海，安得劳心神于思虑之外，极圣明於视听之表。臣愿陛下为一事必师于古，行一道必法於天。明日月之光，正星辰之位，降雨露之泽，振雷霆之威。内得夔、龙，掌万机之务；外选方、召，视百事之成。利於上者必虑於害人，怿於志者必求诸非道。则天下之望慰，微臣之志塞矣！谨对。
    ●卷七百二十九
    ☆崔龟从
    龟从字元吉，清河人。元和十二年登第，以三中贤良方正拔萃科释褐。拜右拾遗。太和二年改太常博士，累转考功郎中史馆修撰。九年转司勋郎中知制诰，正拜中书舍人。开成初出为华州刺史。三年入为户部侍郎。四年权吏部尚书。大中四年为中书侍郎同平章事。六年罢为宣武节度使。数徙镇卒。
    ○请定辍朝例奏
    伏以近日文武三品以上薨卒，皆为辍朝。其有未经亲重之官，今任是散列者，为之变礼。诚恐非宜。自今已後，文武三品以上，非曾建功勋，及曾任将相，及曾在密近宜加恩礼者，馀请不在辍朝例。其馀并请依元奏状。
    ○请定官驿水夫制奏
    当管三州水陆官驿，先准敕文条流，水夫具有定制，并不许行转牒供券外剩人。岁月滋深，仍被过客格外干求，剩索人夫，别配粮料。臣今欲条流诸道节度观察使刺史，及诸道监军别敕判官，赴任及归阙庭，若有家口及参从人，即量事供。其本管迎送军将官健所由诸色受雇人等，本道既各给程限，兼已受佣直，并请不供。伏恐使客曾得馆驿分外供，忽此遭减，必巧言谤ゥ，上闻圣听。今欲准此厘革，不敢不奏。
    ○请降九宫坛为中祠议
    九宫贵神，旧制是太祀。伏以九宫贵神，经典不载。天宝中术士奏请，遂立祠坛。事出一时，礼同郊祀。臣详其图法，皆主星名，纵司水旱兵荒，品秩不过列宿。今者五星悉是从祀，日月犹在中祠，岂容九宫独越常礼，备列王事，诫誓百官。尊卑乖仪，莫甚於此。若以尝在祀典，不可废除，臣请降为中祠。
    ○大臣薨谢不於闻哀日辍朝议
    伏以废朝轸悼，义重君臣，所贵及哀，尢宜示信。自顷已来，辍朝非奏报之时，备礼於数日之外。虽遵常制，似不本情。臣不敢远徵古书，请引国朝故事。贞观中任瑰卒，有司对仗奏闻，太宗责其乖礼。岑文本既殁，其夕为罢警严。张公谨之亡，哭之不避辰日。是知悯悼之意，不宜过时。臣谓大臣薨，礼合辍朝。纵有机务急速，便殿须召宰臣，不临正朝，无爽事体。如此，则由衷之信，载感於幽明；称情之文，无亏於典礼。
    ○祭敬宗庙祝板不宜称孝弟议
    臣审详“孝”字，载考礼文，义本主於子孙，理难施於兄弟。按《礼记》十虞之文，子孙曰哀，兄弟曰某。然则虞之称哀，与祭之称孝，其义一也。於祖祢则理宜称孝，於伯仲则止可称名。又东晋温峤议宗庙祝辞，於孝字非子者，则不称傍亲，直言敢告，当时朝议，咸以为宜。今臣上考《礼》经，无兄弟称孝之义；下徵晋史，有不称傍亲之文。臣谓飨敬宗庙，宜去“孝”“弟”两字。
    ○宣州昭亭山梓华君神祠记
    余长庆三年，从事河中府。一夕，梦与人入官署。及其庭，望见室内有人当阳，仪卫甚伟。又一人侧坐，容饰略同。而皆隆准旱目，搦管视几，状若决事者。因疾趋及阶，拜唯而退。行及西厢，视庑下牖间，文簿堆积於大格，如今之吏舍。有吏抱案而出，因迎问曰：“此当是阴府，某等愿知禄寿几何？”吏应曰：“二人後且偕为此州刺史，无劳阅簿籍也。”余时试评事，官不期达。因自念曰：“得为郡足矣。”及出门，又见同时从事，席地而樗蒲。既寤，大异之。仿佛在目，唯所与同行者，梦中故知其姓名，是尝所游，及觉，遂忘其人。明日入公府，话於同舍。皆故为吉解曰：“君梦得郡，而又见樗蒲，君後当知主秉节临蒲州乎！”尔後每入祠庙，辄省所梦。当时屡谒河渎，及为华州，拜西岳，屋宇神像，皆非梦中所见。
    前年四月，自户部侍郎出为宣州，去前梦二十年矣。五月至郡，吏告曰：“昭亭神实州人所严奉，每岁无贵贱，必一祠焉。其他祈祷报谢无虚日。以故廉使至，辄备礼祠谒。”余时方痔病，疡发於尻，不便於跪起。至秋疾愈，因谒庙下。既易公服，盥手执笏而进。及门恍然，屏上有画人，抱案而鞠躬，梦中之吏也。入庙所经历，无非昔梦。惟无同行者。及归，私以告妻子。
    明年七月，得疾苦下泄，尤不喜食，暮夜辄大剧。因自称前梦，以为吏所告者，吾其终於此乎？因心祷之。既寐，又梦晨起视事如常时，将就便室，及侧门，有家吏姚桂者。附耳言曰：“左府君使人传语。”闻之心悸而毛竖，意其非常人。就室未及坐，有一人戎服捉刀，奔趋而入。视其状魁岸，面黝而加赤，不类人色，紫衣黯剥，乃昭亭庙中阶下土偶人也。未及语，余厉声问之曰：“我年得几许？”遽应曰：“得六十几。”梦中记其言。及觉，遂忘其奇数。意者神不欲人逆知其终欤？
    迟明，自为文以祝神，具道所以。命儿侄持酒牢以祷。先是疾作，医言疾由寒而发，服热药辄剧。遂求医於浙西廉使卢大夫为臣，命医沈中象乘驿而至。既切脉，且言曰：“公之疾，热过而气壅，当以汤治之。”药剂以甘草犀角为主，如其言，涉旬而稍间，经月而良已。自以为必神之助，又自为文以祝神。因出私俸修庙之坏隳，加置土偶人马，垣墉之画绘者，一皆新之。大设乐以享神，自举襟袖以舞。始长庆感梦之时，绝不为五木之戏，及至江南，方与从事盛为呼卢以赌胜，至是又验云。
    嗟乎！鬼神之事，闻见於经籍，杂出於传闻，其为昭昭，断可知矣。然而圣人不语者，惧庸人之舍人事而媚於神也。吴越之俗尚鬼，民有病者，不谒医而祷神。余惧郡人闻余感梦之事，而为巫觋之所张大，遂悉纪其事，与祝神之文，刊之於石。因欲以权道化黎，使其知神虽福人，终假医然後能愈其疾耳。
    ○书敬亭碑阴
    《宣州图经》云：宋永初山水记，宛陵北有昭亭山，山有神祠。又案《齐谐记》云：宋元嘉二年，有钱塘神姓梓名华，居住东境。友人双霞乃识之，神遂得与携接同住庙中，更具酒食言晏。别後县令盛凝之纵火焚烧，来托此山。百姓恭祭，乃号昭亭山，至今祠祷，必致灵验。谢元晖为文，又有赛昭亭两诗文，尝游此，赋诗曰：“兹山亘百里，合沓与云齐。隐沦既已托，灵异居然栖。”
    ○敬亭庙祭文
    维开成五年岁次庚申九月甲戌朔十四日丁亥，宣歙池等州都团练观察处置等使朝散大夫使持节宣州诸军事守宣州剌史兼御史大夫上柱国赐紫金鱼袋崔龟从，谨遣长男详等，以牢醴马之奠，致祭於梓华府君之神。惟神托迹灵山，兴自宋时。昔之贤守，已形歌诗。斯邦之人，虔奉灵威，有危必祷，有疾必祈。嘉报昭应，响答影随。龟从谬忝观风，志抚茕厘，苦心克已，神其鉴知。顷以请祷，伏拜庙墀。惝恍昔梦，悟於斯时。爰自秋夏，疾作体羸。因舍官俸，补庙之隳。涉旬有间，药与医宜。昨暮得梦，灵告寿期。庙有偶人，宛其容姿。於戏！神理昭晰，不可度思。顾惟琐陋，神实保持。遽备薄荐，以谢以祈。扶疾操管，恭述其辞。冀获良已，斋戒率祗。大具牢醴，乐以侑之。仰答神佑，庶民不欺，尚飨！
    ☆王彦威
    彦威，太原人。元和中举明经甲科。大和时累迁司农卿，拜平卢节度使。开成中检校礼部尚书，为忠武军节度使，徙宣武，封北海县子。卒赠尚书右仆射。谥曰靖。
    ○仆射上事仪注奏
    臣谨按《开元礼》，凡受册官并与卑官答拜。国朝官品令，三师三公正一品，尚书令正二品，并是册拜授官。上之日亦无受朝官再拜之文。仆射班次三公，又是尚书令副贰之职，虽端揆之重，有异百寮，然与群官比肩事主。礼曰：非其臣，即答拜之。又曰：大夫之臣不稽首，非尊家臣，以避君也。即仆射上日，受常参官拜，事颇非仪。况元和七年，已经奏议，酌为定制，编在国章。近年上仪，又有受拜之礼。礼文乍变，物论未安。请依元和七年敕为定。
    ○进供军图奏
    起自至德、乾元之际，迄於贞元、元和之初，天下有观察者十，节度者二十有九，防御者四，经略者三。犄角之师，犬牙相制，大都通邑，无不有兵。都计中外兵额，又至八十馀万。长庆户口凡三百三十五万，而兵额又约九十九万。通计三户资奉一兵。今计天下租赋一岁所入，总不过三千五百馀万，而上供之数，三之一焉。三分之中，二给衣赐，自留州使兵士衣食之外，其馀四十万众，仰给度支。伏以时逢理安，运属神圣，然而兵不可弭，食哉惟时，忧勤之端，兵食是切。臣谬司邦计，虔奉睿图，辄纂事功，庶裨圣览。
    ○请以太社为大祀奏
    社者，神地之道也，郊特牲而社稷太牢。郑元以为国中之神，莫贵于社，固前古为大祀。至天宝三载二月十四日敕云：“祭祀之典，以陈至敬。名或不正，是相夺伦。况社稷孚，百世蒙福。列为中祀，颇紊大猷。自今以後，升为大祀。”尔後因循。又依开元礼中祀，然而牲用太牢，太尉摄行事，祭之日不坐，并是大祀之义，列为中祀，是因循谬误。教人报本，未极崇严。有国之仪，惟此厌屈。今请准敕升为大祀，庶合礼中。
    ○赠太保于ν谥议
    议曰：于ν刚毅特立，博游文艺。蕴开物成务之志，为从横倜傥之才。剌湖州，复南朝旧陂，以溉人田。由是斥卤生稻粱，岁时大化。得丁壮之物籍者，取什一代贫人租入，故轻重以济。江南卑湿，送终者无悬窆封树之制，高则不隐，深则及泉，土才周棺，水至露。ν悉命以官地收瘗，当时称之。为苏州，则缮完堤防，疏凿畋浍。列树以表道，决水以溉田。其为襄阳，当吴少诚弄兵，王师有征。军不乏见粮，师未尝退。表克吴房朗山，生得贼将。遽以兵柄授之，推诚於人，有古将略。
    然惜其不能善终如始，奉初以还。跋扈立名，满盈不戒。则有司拟议之际，安可不善善而恶恶哉！元洪刺郡，以官事被谪。中贵人衔命部领，便道之徙所，路出於汉。ν遽命武士持刃捕ㄏ，洪既就执，王人徒归。又不奉诏出师，而西抵于邓，军声甚雄，人听日骇。夫师出以律，其出不命，时人不能识其指归。王者功成而作乐，诸侯则否。ν之反旆於蔡也。作文武顺圣乐。贞元御宇，务求宠绥，有司请编，优诏许之。事出一时之泽，乐作诸侯之庭，良可惜哉！然则如ν者，是知乐之可作，而不知礼之不可作者也。迹其驭众为政之术，盖初以利兴害去为已任，而令行禁止。其源出於法家者流，文深意苛，有犯无舍，至有屋诛同命之惨。然未尝别白其罪，以示显戮，人到于今而冤之。洎乎天恩下浃，元侯入觐。朝廷申婚姻之好，复以宰相待之，则又子罪官贬，而连起国狱。缙绅之论，浸益非之。谨按谥法，“杀戮不辜曰厉，愎狠遂过曰厉”。请谥为“厉”。
    或曰：ν繇文学政事而扬历中外，卒当登坛补衮之寄，推於事任亦谓难能。则易其名者，宜兼举美恶二字，以正褒贬。今特谥为厉，或有未安。愚以为不然。夫类能而授，圣人之劝勉；议谥贵当，有司之职分。礼经言谥，盖节以一惠，至于论撰之际，要当美恶咸在，细大无遗。议乎谥名，则以优迹，春秋之义也。况援其功不足以补过，契其美不足以掩瑕。其驭下也，任威少恩；其事上也，失忠与敬。谥之为“厉”，不亦宜乎？
    ○论宪宗葬议
    天子之葬七月，《春秋》之义。志崩不志葬，必其时也。举天下葬一人，故过期不葬则讥之。高祖、中宗，葬皆六月。太宗四月。高宗九月，睿、代二宗皆五月。德宗十月，顺宗七月。惟元、肃二宗皆十二月。有为为之，非常典也。且葬毕而虞，虞而卒哭，卒哭而，皆卜日。今葬卜岁暮，则毕在明年正月，是改元庆赐皆废矣。
    ○东都庙主议
    谨按国初故事，无两都并建宗庙并行飨祭之礼。伏寻《周书》，《召诰》，《洛诰》之说，实有祭告丰庙洛庙之文。是则周人两都并建宗祧，至则告飨。然则两都皆祭祖考，礼记并兴。自神龙复辟，中宗嗣位，庙既偕作，飨亦并行。天宝未，两都倾陷，神主亡失。肃宗既复旧物，但建庙作主於上都。其东都神主，至大历中始于人间得之，遂寓於太微宫，不复飨。臣等谨按经传，王者之制，凡建居室，宗庙为先，庙必有主，主必在庙。是则立庙两都，盖行古之道，主必在庙，实依《礼经》。今谨参详，理合升。
    谨按元皇帝是追王，高宗、中宗、睿宗是祧庙之主，其神主合藏於太庙从西第一夹室。景皇帝是始封不迁之祖，其神主合藏於太庙从西第一室。高祖、太宗、元宗、肃宗、代宗，是创业有功亲庙之祖，伏准江都集礼，正庙之主，藏於太室之中。《礼记》群庙之主有故，则聚而藏诸祖庙。伏以德宗之下，神主未作，代宗之上，後主先亡，若归本室，有虚神主，事虽可据，理或未安。今高祖已下神主，并合藏於太祖之庙，依旧准故事不飨。如陛下肆觐东後，移幸洛阳，自非祧主，合归本室。其馀阙主，又当特作而飨，时祭袷如仪。臣又按国家追王故事，太祖之上，又有德明兴圣懿祖别庙。今光皇帝神主，即懿祖也。伏缘东都先无前件庙宇，光皇帝神主，今请权於太庙夹室，居元皇帝之上。如驾在东都，即请准上都式营建别庙，作德明兴圣献祖神主，备礼升。又於太庙夹室奉迎光皇帝神主，归别庙第四室，袷如仪。
    或问曰：“礼作栗主，瘗桑主。汉魏并有瘗桑之议，大历中亦瘗孝敬皇帝神主。今而不瘗，如之何？”答曰：礼作练主，瘗虞主，其义以桑栗代谢，舍故取新。夫作主以依神，无可埋之理，是以礼说庙之主藏於西壁北壁之中。故韦元成议瘗太上皇惠帝之主，终见非於汉代；秦靖请瘗处士君，亦不行於魏朝。贞观中议迁庙主，亦云万国宗飨，食所从来，一旦瘗藏，事非允惬。孝敬尊非正统，庙废而主独存，从而瘗藏，谓叶情理。又问：“古者天子巡狩，必载迁主。如銮驾东幸，则准此文载主而前。今东都神主又於庙，便是庙有二主，如之何？”古者师行以迁主，无则主命，自非迁祖之主，别无出庙之文。凡邑有宗庙先君之主曰都，则两都宗庙，各宜有主。又问曰：“古者作主，必因虞练。若主必归，则室不可虚，则当已亡之主，创当之主。《礼经》无说，如之何？”答曰：虞练作主，礼之正也，非时作主，事之权也。王者遭时为法，因事制宜。苟无其常，则思其变。如驾或东幸，庙仍虚主。即准肃宗广德二年上都作主故事，特作阙主而。盖主不可阙，故礼贵从宜。《春秋》之义，变而之正者也。臣伏思祖宗之主，神灵所凭，寓於太微，不放宗庙，据经复本，允属圣明。
    ○驳太常拟元载谥议
    元载谥成，则不得为纵，纵则不得为成。成纵并施，美恶齐致，考之常法，实不通经。夫萧谥贞，诏命加褊，事出恩制，不可据依。尔後崔韶以平厉谥杨炎，以壮缪易伊慎，此皆惑於贞褊混淆不可之文，祥在驳议。今明其说，恐误後来。
    ○论于ν不当改谥议
    古之圣王立谥法者，所以彰善恶，垂劝诫。使一字之褒，赏逾绂冕；一言之贬，辱过朝市。此有国之典礼，陛下劝惩之大柄也。ν顷拥节旄，肆行暴虐，人神共愤，法令不容。擅兴全师，僭作王乐，侵辱中使，擅止制囚，杀戮不辜，诛求无度。臣故定谥为“厉”。今陛下不忍，改赐为“思”，诚出圣慈，实害圣政。伏以陛下自临宸，懋建大中，闻善若惊，从谏不倦。况当统天立极之始，所谓执法慎名之时，一垂恩光，大启亻敫幸。且如ν之不法，然而陛下不忍加惩，臣恐今後不逞之徒如ν者众矣。死援ν例，陛下何以处之？是恩曲於前，而弊生於後。若以李吉甫有赐谥之例，则甫之为相也，有犯上杀人之罪乎？以ν况之，恐非伦类。如以ν常入财助国，改过来觐，两使绝域，可以赎论。夫伤物害人，剥下奉上，纳贿求幸，尢不可长其渐焉。自两河宿兵，垂七十年。王师惠征，疮未息。及张茂昭以易定入觐，陈权以沧景归朝，故恩礼殊尢，以劝来者。而于ν以文吏之职，居腹心之地，而倔强犯命，不获已而入朝，岂茂昭之比乎？纵有入财使远之勤，何以掩其恶迹。伏望陛下恩由义断，泽以礼成，褒贬道存，侥幸路绝，则天下幸甚。
    ○宪宗不当称祖议
    伏惟《礼经》，三代之制，始封之君，谓之太祖。太祖之外，又祖有功而宗有德。故夏後氏祖颛顼而宗禹，殷人祖契而宗汤，周人郊祀後稷，祖文王而宗武王。自东汉、魏、晋，渐违经意，沿革不一，子孙以推美为先。自始祖已下，并有建祖之制。盖非典训，不可法也。国朝祖宗制度，本於《周礼》。以景皇帝为太祖，又祖神尧而宗太宗。自高宗已降但称宗，谓之尊名，可为成法。不然，则太宗造有区夏，理致升平；元宗扫清内难，翊戴圣父；肃宗龙飞灵武，收复两都，此皆应天顺人，拨乱反正，至於庙号，亦但称宗。谨按经义，祖者始也，宗者尊也。故《传》曰：“始封必为祖。”《书》曰：“德高可宗，故号高宗。”今宜本三代之定制，去魏晋之乱法，守贞观开元之宪章，而拟议大名，垂以为训。大行庙号宜称宗。
    ☆裴通
    通，穆宗朝官少府监。大和时为国子祭酒。
    ○定决罚当司官吏学生等奏
    当司所授丞簿及诸博士助教直讲等。谨按《六典》云：丞掌判监事。凡六学生每有业成上于监者，以其业与司业祭酒试之。明经帖经口试策经义，进士帖一中经试杂文策时务徵事。注云：其试法皆依考功口试。明经帖限通八以上，明法明算皆通九以上。主簿掌印勾简。凡学生有不率师教者，则举而免之。其频三年下第，九年在学无成者，亦如之。注云：假如违程限及作乐杂戏者，同准弹琴习射不禁。诸博士助教皆分经教授学者，每授一经，必令终讲。所讲未终，不得改业。诸博士助教皆云诸学生读经文通熟，然後授文讲义。每旬放一日休假，前一日博士考试。其试读书每千言内试一帖，帖三言讲义者；每二千言内问大义一条，总试三条。通二为及第，通一及全不通者，斟量决罚。谨具当司官吏及学生令典条件如前。伏望敕下有司，允臣所奏。
    ○金庭观晋右军书楼墨池记
    越中山水之奇丽者，剡为之最。剡中山水之奇丽者，金庭洞天为之最。其洞在县之东南。循山趾而右去，凡七十里，得小香炉峰，其峰即洞天之北门也。谷抱山斗，云重烟峦，回互万变，清和一气。花光照夜而常昼，水色含空而无底。此地何事，尝闻异香，有时值人，从古不死。真天下之绝境也。有晋代六龙失驭，五马渡江，中朝衣冠，尽寄南国。是以琅琊王羲之领右军将军，而家於此山。其书楼墨池，旧制犹在。至南齐永泰九年，道士褚伯玉，仍思幽绝，勤求上元，遂启高宗明皇帝，又於此山，置金庭观，正当右军之家。故书楼在观之西北维，一间而四徘徊，高可二丈已下。墨池在尊殿之东北维，方而斜，广轮可五十尺已下。池楼相去东西羡值，才可五十馀步。虽形状卑小，不足以壮其瞻玩；而恭俭有守，斯可以示於将来。况乎处所遐深，风景秀异。契逍遥之至理，阅鸾鹤之参差。其金庭洞天，即道门所谓赤城丹霞第六洞天者也。案《上清经》：其洞天在天台桐柏山中，辟方四十里。其北门在此小香炉峰顶，人莫得而见之。有山樵夫往往见之者，或志之以奇花异草，还报乡里，与乡里同往，则失其所志也。过此峰东南三十馀里，有石窦呀为洞门，即洞天之便门也。人或入之者，必赢粮秉烛，结侣而往，约行一百里二百里，多为流水淤泥所阻而返，则莫臻其极也。通以元和二年三月，二三道友，裹足而游。登书楼，临墨池，但见其山水之异也，其险如崩，其耸如腾，其引如肱，其多如朋。不三四层，而谓天可升。经再宿而还。以书楼缺坏，墨池荒毁，话之於邑宰王公。王公瞿然，徵王氏子孙之在者，理荒补缺，使其不朽。即事题兹，实录而已。
    ☆郭行馀
  </div>
  <div class="pagination">
   <a href="全唐文_page431.html">
    上一页
   </a>
   <span>
    ...
   </span>
   <a href="全唐文_page427.html">
    427
   </a>
   <a href="全唐文_page428.html">
    428
   </a>
   <a href="全唐文_page429.html">
    429
   </a>
   <a href="全唐文_page430.html">
    430
   </a>
   <a href="全唐文_page431.html">
    431
   </a>
   <span class="current-page">
    432
   </span>
   <a href="全唐文_page433.html">
    433
   </a>
   <a href="全唐文_page434.html">
    434
   </a>
   <a href="全唐文_page435.html">
    435
   </a>
   <a href="全唐文_page436.html">
    436
   </a>
   <a href="全唐文_page437.html">
    437
   </a>
   <span>
    ...
   </span>
   <a href="全唐文_page433.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
