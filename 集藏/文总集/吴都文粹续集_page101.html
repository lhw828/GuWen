<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 101 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 101 页/共 102 页</h1>
    <div class="content">　　茂实靖康初金人深入假工部侍郎副路允迪出使河东割地太原陷允迪还至代州金人独留茂实兄祹亦在敌尼雅满闻其名将屈为用亦迁之代复从京师取其弟华实以慰其意尝使谕易戎服又驱巾帻稍髙者数人杀之屡加逼胁茂实弗动顾莫能生还乃自为此词以暴其志读其词者忠义之气可以勃然而兴矣
　　张敷死顔延之以书吊其世父湛曰
　　贤弟子少履贞规长懐理要清风素气得之天然言面以来便申忘年之好虽离隔阻而情问无睽薄暮之人冀其方见慰説岂谓中年奄为长往闻问悼心且兼怛痛足下门教敦至兼实家寳一旦丧失何可为懐
　　晋孝武即位诏曰
　　司徒故左长史张敷贞心简立幼树风规居丧毁灭孝道淳至可追赠侍中改其所居为孝张里
　　孟文龙辞元平章史弼等荐书
　　文龙未死惭负神明羣公相国以忠孝文龙为羣公起将何以令今之事君者敢以死辞
　　右皆有闗至性者
　　顾阿瑛自题其像云
　　儒衣僧帽道人鞋天下青山骨可埋若说向时豪侠处五陵鞍马洛阳街
　　玉山风流人豪集中美不胜采复録其题像诗于此
　　湘东王荐顾恊表
　　臣府兼记室参军吴郡顾恊行称乡闾学兼文武服膺道素雅量邃逺安贫守静奉公抗直傍阙知己志不自营年方六十室无妻子臣欲言于官人申其屈滞恊苦执贞退立志难夺可谓东南之遗寳也矣
　　恊卒武帝手诏曰【大同八年】
　　顾恊廉洁自居白首不衰久在省闼内外称善奄然殒丧恻怛之懐不能己巳傍无近亲弥足哀者大殓既毕即送其丧柩还乡并营冢椁并皆资给悉使周办可赠散骑常侍令便举哀
　　郑思肖常赠人云
　　天下皆变吾观其不变惟其不变乃所以变其变者物也不变者道也
　　又云
　　古人重立身今人重养身立身者盖超乎千古之上与天地周流于不知不识之天也养身者惜一粟以活微命役于万物死于万变者也何足道哉
　　思肖自赞其像曰
　　不忠可诛不孝可斩可悬此头于洪洪荒荒之表以为不忠不孝之榜样
　　唐武后征史徳义诏
　　制苏州隠士史徳义志尚虚素履眞确冲谦彰于里闬孝友表于闺庭固辞征辟长往严陵之濑多谢簪裾髙蹈愚公之谷风操可知启沃攸伫特宜优奬委以諌曹
　　滕元发志侍其沔墓
　　士生斯世有进取出力得时行道功烈被于民者有行义脩洁退而讲学为一乡之善士者斯二者用舍不同要皆天下之强立君子也
　　右皆卓行可以风世者
　　公孙圣占词
　　公孙圣呉王夫差时人夫差兴兵将与齐战道出胥门假寐于姑苏之台梦入章明宫见两防蒸而不炊两黑犬嘷以南嘷以北两鋘殖宫墙流水汤汤越其宫堂后房鼓震箧箧有锻工前园横生梧桐命太宰嚭占之嚭曰美哉王之伐齐也章者德锵锵也明者破敌声闻昭明也两防蒸而不炊者圣德气有余也两黑犬嘷以南嘷以北者四海服朝诸侯也两鋘殖宫墙者农功就成田夫耕也流水汤汤越宫堂者隣国贡献财有余也后房箧箧鼓震有锻工者宫女悦乐琴瑟和也前园横生梧桐者乐府鼓声也呉王大悦而心不已复召王孙骆问之骆曰臣鄙浅不能占东掖门亭长长城公弟公孙圣多见博观知鬼神之情状愿王问之王乃召公孙圣圣伏地而泣其妻谓曰子何性鄙今王急召乃涕泣乎圣曰悲哉非子所知今日王午时加南方命属上天不得逃亡非但自哀诚伤呉王吾受道十年隠身避害欲绍寿命不意急召中世自弃故悲与子相离耳遂诣姑苏台吴王告其梦圣曰臣不言声名全言之必死于王前臣闻章者战不胜走傽偟也明者去昭昭就冥冥也入门见防蒸而不炊者不得火食也两黑犬嘷以南嘷以北者黑者隂也北者匿也两鋘殖宫墙者越军入吴伐宗庙掘社稷也流水汤汤越宫堂者宫室墟也后房鼓震箧箧者坐太息也前园横生梧桐者梧桐心空不为用器但为盲僮与死人俱葬也愿大王按兵修德遣下吏肉袒徒跣稽首谢于勾践国可安存身可不死吴王怒曰吾天之所生神之所使顾力士石畨以鐡槌撃杀之
　　右伎术
　　王僧达礼致禇伯玉丘僧珍与僧达书
　　闻禇先生出居贵馆此子灭景云栖不事王侯有年载矣自非折节好贤何以致之
　　僧达答书
　　禇先生从白云游旧矣冀其来比谈芝桂借访薜萝若已窥烟液临沧洲矣
　　吴中流寓髙人韵士不能尽载偶附二书于此
　　姚信上张白妻郁生贞节表
　　臣闻唐虞之政举善而教旌德耀异三王所先是以忠臣烈士显名国朝淑妇贞女表迹家闾盖所以阐崇化业广殖清化使茍有令性幽明俱着茍懐懿姿士女同荣故王蠋建寒松之节而齐王表其里义姑立殊絶之操而鲁侯髙其门臣窃见故郁林太守陆绩女子郁生少履贞特之行幼立匪石之节年始十三适同郡张白侍庙三月妇礼未卒白遭罹家祸迁死异郡郁生抗声昭节义形于色冠盖交横誓而不许奉白姊妺崄巇之中蹈履水火志懐霜雪义心固于金石体信贯于神明送终以礼邦士慕则臣闻昭徳以行显行以爵茍非名爵则劝善不严故士之有诔鲁人志其勇杞妇见书齐人哀其哭乞防圣朝斟酌前词上开天聪下垂坤厚褒郁生以义姑之号以厉两髦之节则皇风穆畅士女改视矣
　　许迈别妻孙氏书
　　欲闻悬溜之响山鸟之鸣以为箫韶九成不能胜也寓景青葱之下栖息岩岫之室以为殿堂广厦不能过也情听所钟志絶于此吾其长别离矣
　　孙答书
　　愚下不才侍执巾栉荣华福禄相与共之如何君子笃其大义轻见斥逐若以此处遐旷非妇人所便昔梁生陟岭孟光是携萧史登台秦女不舍卫人修义夫妇同行老莱逃名伉俪俱逝岂非古人嘉遯之举许君行矣
　　李氏女咏破钱诗
　　半轮残月揜尘埃依稀犹有开元字想得清光未灭破买尽人间不平事
　　右録列女数条
　　梅询赠东禅寺林遇诗
　　出入常携一古藤三衣粗重貌棱棱红尘酒满何曽醉知是僧中第防僧
　　蓑衣眞人何中立诗
　　为问先生意若何不论寒夏只披簑若人防得蓑衣意一路相将入大罗
　　其二
　　白云楼阁在烟霞万里嵯峨是我家莫道太平无一事自然平地有丹砂
　　其三
　　水绿山青好去游花红酒醉几时休转头不觉无常别万古惟存一土丘
　　其四
　　寥寥香散绿沈风野地清闲到处逢买得四今夜月这回认取主人翁
　　其五
　　夜来斗转与星移日出扶桑又落西自有金丹光落落千人万处有谁知
　　其六
　　满眼红云花又新年年香散玉楼春时人笑我顚狂汉我更顚狂笑杀人
　　又杂言诗一首
　　不梳头不澡浴免得堂前妻儿哭或吟诗或唱曲富贵荥华无所欲身贫道不贫六根常具足
　　又五言絶句三首
　　此寺何年造问僧僧不知下马问香草拂尘看古诗活得三千歳仍饶八百年若教缝合眼别是一山川白云山下去山下强人多强人难説话拍手笑呵呵吴中方外灵迹之著者称宋蓑衣真人其诗多流传人间附録于此
　　王防之墓志铭　　　　　　王安石
　　君讳逢字防之姓王氏太平州当涂人也尝举进士不中去以所学教授于是苏州士人从转运使乞君主其学学者尝致数千百人君所奬养成就者多矣乃始以进士起家权南雄州军事判官归试得超等补袁州军事判官留为国子监直讲兼陇西郡王宅教授李某内行修谨君盖有力焉岐国公主既嫁为君求迁有命矣君辞焉乃已君少以文学知名于书无所不观而尤喜易作易传十巻干德指説一巻复书七巻名士大夫多善其书者于是枢密使张公举君可试馆职而宰相无知君者故不用通判徐州以疾不赴求监苏州酒以嘉祐八年正月六日不起年五十九终太常博士君为人乐易笃于朋友故旧于势利无所茍能爱人以得其欢心君皇祖考延嗣祖考皆不仕而皇考以君故赠大理评事前夫人苏氏后夫人陈氏皆无子陈氏名家子亦有贤行以嘉祐八年四月二日葬君苏州呉县三乡陆公原以前夫人苏氏祔焉铭曰
　　宜寿也五十而已宜贵也止于博士谓卒有后也而终无子呜呼夫子命不可与谋其归其永安于兹丘
　　永嘉县君陈氏墓志铭
　　陈氏于苏州为大姓夫人者太子中允讳武之子某官赠太常卿讳郁之孙左赞善大夫讳质之曽孙而太常博士王君讳逢之妻也昭明顺善动有礼法以不及养姑舅也故于祭祀尤谨博士禄赐尽之宗族朋友不足则出衣服簪珥助之而不言选饰妾御进之不忌然博士终无子盖吾闻于博士者如此抚博士之兄子如已子哭博士三年未尝如陈氏除防大贫显者求以为妻族人强之不可又强之则涕泣自誓居顷感疾以死盖吾闻于博士之兄子景元者如此然夫人之行非特出于二人之言凡习陈氏王氏者皆知其为贤而哀其志其封曰永嘉县君其卒于苏州以治平二年十一月九日年三十八其葬以三年十一月某日从博士于阊门之西原铭曰
　　谷也从于此防也随以死归义于命奚伤乎无子王博士逢暨配陈氏皆有贤行见荆公集中
　　尚书兵部员外郎知制诰谢公行状
　　公讳绛字希深其先陈郡阳夏人以试秘书省校书郎起家中进士甲科守太常寺奉祀郎七选至尚书兵部员外郎以卒尝知汝隂县校理秘书直集贤院通判常州河南府为开封府三司度支判官与修眞宗史知制诰判吏部流内钤最后以请知邓州遂葬于邓年四十六其卒以寳元二年公以文章贵朝廷藏于家凡八十巻其制诰世所谓常杨元白不足多也而又有政事材遇事尤剧常若简而有余所至辄大兴学舍庄懿明肃太后起二陵于河南不取一物于民而足皆公力也后河南闻公防有出涕者诸生至今祠公像于学邓州有僧某诱民男女数百人以昏夜聚为妖积六七年不发公至立杀其首弛其余不问又欲破美阳堰废职田复召信臣故渠以水与民而罢其嵗役以卒故不就于吏部所施置类此其在朝大事或谏小事或以言郭太后失位称诗白华以讽争者贬公又救之尝上书论四民失业献大寳箴议昭武皇帝不宜配上帝请罢内作诸音巧因灾异推天所以谴告之意言时政又论方士不宜入宫请追所赐诏又以为诏令不宜轻出数易请繇中书密院然后下其所常言甚众不可悉数及知制诰自以为近臣上一有所不闻其责且预我愈慷慨欲以论谏为吾事故其葬也庐陵欧阳公铭其墓尤叹其不寿用不极其材云卒之日欧阳公入哭其堂椸无新衣出视其家库无余财盖食者数十人三从孤弟妷皆在而治衣栉才二婢平居寛然貌不自持至其敢言自守矫然壮者也谢氏本姓任自受氏至汉魏无显者而盛于晋宋之间至公再世有名爵于朝而四人皆以材称于世先人与公皆祥符八年进士而公子景初等以歴官行事来白愿有述也将献之太史谨撰次如右谨状
　　谢景回墓志铭
　　君姓谢氏讳景回字师复以泰宁军节度掌书记讳崇礼者为曽大父以太子宾客陈留公讳涛者为大父而兵部员外郎知制诰阳夏公讳绛者之少子也幼好学有大志聪明卓然不类童子年十九所为文辞已可传载于是得疾不可治以嘉祐四年十二月丙子弃世于汉东人莫不为谢氏哀之诸兄以八年十月乙酉葬君邓州穰县五垄原之兆而临川王某为铭曰
　　攻乎其为良汰乎其为精吾见其质吾闻其声如或毁之用不既于成哀以铭诗亦慰其兄
　　户部尚书郁公墓志铭　　　　解缙
　　永乐三年八月五日户部尚书郁公薨于位上遣官祭以文命工曹具榇辍朝一日顾翰林学士臣缙等叹息称其才呜呼公之哀荣始终固可美国家所以待臣庶恩礼之厚尤足以激劝于当世公之子孙岂不永有庇赖欤于是其子彬衰麻踵门泣而致公之治命请铭其墓噫公与予交二十年末尝尔汝防狎亦未尝挟长杀敬礼予二人者亦自信为诚实洪武二十二年予侍讲华盖殿中公始受命为户部度支主事赐名新明年改户部司属十二年陞北平部郎中二十四年六月超授嘉议大夫户部右侍郎考满上于庭中称誉擢尚书授资善大夫十三年于兹矣非才而能之乎抑公之盛福其祖考以来积累之庆非偶然而致也公家素饶财慷慨豪举不为龌龊喜宾客乐于赈穷乏不为德色洪武中奏事庭中被顾问天下户口漕运地里险易计数时日应机响答无遗谬自谓刘晏以下不论也晚嵗多疾乃时在告上甚怜之公亦时自语予吾觉衰老恐旦夕先朝露不能报国恩吾平生无卓异惟君知也幸与之铭其墓纪其荣遇而已呜呼公非可谓达欤公苏人也曽祖神和祖瑜父德字铭本公以至正丙戌正月十四日生于呉县洪武元年祖父迁居鳯阳临淮县公随而家焉公娶严氏综理家政严而有绪子彬字孟文亦克孝敬公尝属之予曰他日视之曰余故人之子即吾子之荣也公墓在临淮古城之原铭曰
　　古大司徒职惇典礼驯扰兆民岂惟防计惟公奋身非以岂弟恂恂其容爵禄之器厯官有年光荣后先岂曰有才有得于天岂无人谋不如盛福崇崇其阡临淮之麓
　　尚书郁公神道碑铭
　　国朝复先王之典礼所以付任才能用掌旧典裁成辅相以全天下之士保其初终恩兼新故大小之臣咸称职业班班有可称道者岂惟天祐国家而赐之以多贤亦国家深仁厚泽有以积累克称天心也呜呼岂不盛哉乃洪武戊辰嵗子以年少擢进士为中书舍人直翰林日侍讲华盖殿中时时引选官居上前讲官不避即顾问可否辄以直对一日见凤阳郁公于侪众中姿貌瓌伟音吐宏畅威仪整齐窃心异之上果赐名新即命户部度支主事度支掌内币赐予内直所与文渊阁相通时相见与之议论练达经歴久相善也未防公陞北平部郎中先是户部其属有四是嵗分为十二故有是命进阶奉议大夫二十四年超授嘉议大夫户部右侍郎每奏事庭中玉音顾问天下地里隂阳户口漕运之数民间利害无巨细皆响应无所遗谬在廷之臣莫不以难而让然每事咨度其属能者未尝以精敏自多名位自髙人又莫不以为难及考满晋陞尚书益寛大得体不为琐屑授资善大夫防母归葬宾客至者数郡盖公平生慷慨急于义饶财而好施尊礼儒生雅志喜交游不为冷热变亲戚有急患难不避治家有法综理微密而不伤于繁虽国家能成人才如公之才亦可谓难能者也今永乐三年八月五日公卒于官上赐棺殓祭之为素服辍朝一日士大夫盛以为荣公本苏州呉县人曽祖神和祖瑜父德字铭本母某氏祖父以洪武初迁鳯阳公随而家焉公妻严氏尤善理家公于家事不以为言而井然有条无不举公生至正丙戌正月十四日年六十子彬字孟文将奉公之柩归葬于鳯阳临淮公尝托予铭其墓而神道之碑亦不可无刻也乃叙而系之诗曰
　　泰运肇开贤彚生巨细咸植勲业成有奋布衣位六卿寛裕强敏岂惟承有善不伐贵不盈人道不恶天所矜有崇斯阡其永宁
　　呉山书院记
　　吏部侍郎兼左春坊左赞善许思温吴郡人也少时躬稼奉亲读书呉山出登太学为御史歴职宪副遂擢今官于予有同寅之好乃请为文记其吴山书舍予平生足迹半天下恨不得一至吴中灵岩虎丘天平之雄峙湖海江潮之竒浸四方人物之都防每读昔人之文未尝不为之慨然太息也且夫世人之于读书也髙谈道学犹以为防志近务事功者弃以为无用于戏是岂尝知读书之理也哉自怠而厌其勤苦者托辞以饰非自昧而不达乎义理者谤言以防短故例以儒生为迂濶而以文籍为陈言耳究其心亦未尝不知之也故有因其心而直晓之有不赧然而愧者盖鲜矣是故文字之作圣人开天辟地之机行乎隂阳而通乎造化万彚之总鬼神不能违者也而岂出乎此理之外哉而岂可指而谓之防志而无用也哉六经圣人之书也诸史歴代之书也诸子百家凡能言者之书也下至商贾技术莫不有书择其善者而行未有不善也自天文律厯地里农田水利风俗人材学校选举盐铁细务皆有书皆所以集事成功者也自昧而不通者而可谤之哉六经所以治心修身治国平天下而为道学之本也自怠而厌其勤者而可假防志之言以饰其非欤防志之云为不精专者发耳不专志而务夸多鬭靡以为人也则又反不读书之为愈此有激而云者而岂可谓书之不必读也哉予观生民以来未有不知书之圣人者予尝以为流俗叹也许公之意与予合故仕既显矣请为之记其书舍以为子孙后世劝将使之有兴起于读书也为之记而系以诗
　　天开象纬日与星地灵川岳万彚形羲书一画河洛呈万世照耀传六经贤传羽翼众喙鸣博通贯一量重轻譬犹作室矩度程羣材咸萃无竒赢曲可使直陂可平指顾左右集大成吴山屹立太古青书舍临髙疎牖櫺紫云红雾栖前楹万家玉树森在庭牙籖歴歴黄金縢万轴插架明星荧斗牛午夜虹光頳天官早嵗曽躬耕养志余力篝火灯布帏黝黑积晕沈秋囊或贮山下萤有草如带似尧蓂隠德自足通山灵时来九万随风鹏桥门璧水扬华英鐡冠弭笔朝承明绣衣持斧白玉京从龙天飞掌铨衡春官侍从鸳鸾停乃知读书助脩能万事转圜无滞凝他年有待悬车荣锦袍山下濯冠缨买舟相送试一登吴中俊彦来相迎欢呼共覩名公卿乡人子弟传颂声重作吴山书舍铭
　　南宫生传　　　　　　　　髙启
　　南宫生吴人伟躯干博涉书傅少任侠喜击劔走马尤善弹指飞鸟下之家素厚藏生周养宾客及与少年饮博遨戏尽防其资逮壮见天下乱思自树功业乃谢酒徒去学兵得风后握竒阵法将北走中原纵豪杰计事防道梗周流无所合遂遡大江逰金陵入金华防稽诸山搜览瓌怪渡浙江泛具区而归家居以气节闻衣冠慕之争往迎门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼酗不可近也生笑曰彼麤人恶能勇吾即柔之矣即驾往坐上座为语古贤将事其人竦听引尊下拜起为夀罢防无失仪其一尝遇生客次顾生不下已目慴生而起他日见生独骑出从健儿带刀防马踵生后若将肆暴者生故缓辔当中道进不少避知生非懦儒遂引去不敢突冒诃辟明旦介客诣生谢请结欢生能以气服人类如此性抗直能辨好箴切友过有忤已则面数之无留怨与人论议蕲必胜然援事析理众中莫能折时藩府数用师生私防其隽蹶多中有言生于府府欲致生幕下不能得将中生法生以智免家已贫然喜事故在有馈酒肉立召客与饮啖相乐四方游士至吴察其贤必与周旋欵曲延誉上下所知有防疾不能葬疗者以告生辄令削椟疏所乏为请诸公间营具之终饮其德不言故人皆多生谓似娄君卿原巨先而贤过之久之稍厌事将迎阖门辟一室庋歴代法书周彛汉研唐雷氏琴日游其间以自娱素工草逼钟王患求者众遂自閟希复执笔歆慕静退时赋诗见志泊然处约若将终身生姓宋名克字仲温家南宫里故自号云
　　賛曰生之行凡三变每变而益善尚侠末矣欲奋于兵固壮然非士所先晩乃刮磨豪习隠黙自将履藏器之节非有得能之乎与夫不自知反违逺道徳者异矣右借南宫自书方册上抄之己未七月十日
　　送张同知之官嘉定序　　　郑元祐
　　吴为泽国独吴县为有山山崒起以环具区蹴烟浪多至七十二峯初子胥未入城吴犹宫于灵岩更今二千年故宫陈迹尚多存者登临探讨感念今昔未尝不令人恻怆兴懐也县令张君徳常系金坛文献故家早以才器知名江表奉其尊严避地来吴未几徒步起家为县丞遭隣境失守民心恟恟不安君虽丞其所以抚息之者逾于尹声闻日章遄陞县尹使为尹承平时犹斤斤不易况军旅残破之后乎徳常之尊已老白首移孝以为政于一邑其恵及于民者真所谓息黥而补劓生死而骨肉无媿于古之人于是民气稍稍复完今兹五阅寒暑政誉洋溢用年劳陞授嘉定州同知夫既尹大县民戴恩德自宜守一州然犹任州佐于海隅者千寻之木栋梁之具昭然匠石养之而未之顾者期望者大也早晚施之用且将柱明堂建清庙凝然荷万钧而无少矣吴人分题赋诗以送之而属某为之叙
　　沈祖母王硕人寿九秩序
　　子于父母其属近其情昵其恩至故彼此之分显易以敷施而人情之所以感发而叹咏者亦曰父兮生我母兮鞠我又曰陟彼岵屺瞻望父母与夫堂构菑获又皆属于父子至谓生之膝下以养父母日严凡此圣人皆系乎父母之于子而祖孙不与焉若孙之于祖情非不昵也恩非不至也圣人设教忠厚之至岂不欲引而近之然其等威隆杀自有不得而同者原夫尊亲不以逺而可疎也不以近而可防也故曰尊祖曰敬宗曰睦族职是之故孙之于祖其养当益厚礼当益严情当益致然自书传之所纪载孙及养其祖者盖甚寡由是李令伯遂著名于不朽也吴人沈君仲说自其先府君不禄于今若干稔矣顾其祖母王硕人综理家事鞠育仲说以迄于成人今仲说年四十余不惟读书积学度越流辈至于履践之素言行之实无一不求合古人欲所以奉其祖母者食饮温凊起居定省畧弗异乎孝子之事慈母也今年至正庚寅硕人夀登九秩九月廿九实其生辰仲说具酒张筵为硕人夀凡亲旧里隣毕至清樾堂先是夏天子赐髙年帛硕人以九十颁双缣仲说用制衣硕人硕人虽届期頥而神观澄澈覩其孙之妇复令曽孙拜于前而亲旧里隣无不拜相次进酒为夀以为世所罕得同郡钱伯行天台陈敬初辈咸奉书以庆而予后至俾序篇端夫人所以事亲者岂不欲致养然未必能享上夀使诚有之又未必如仲说养志不衰也然则天将报仲说者有子有孙皆将如仲说硕人虽老行且见之沈氏其昌大矣乎诗曰孝孙有庆此之谓也右杂文数篇皆取有闗风化可敬慕者不复诠次云呉都文粹续集补遗巻上
　　钦定四库全书
　　呉都文粹续集补遗巻下　明　钱谷　撰
　　杂文
　　长洲县儒学记
　　至元三年龙集丁丑平江路长洲县元同等言于大府曰国家疆理际天地粮储之富呉擅天下什五而长洲一县又擅呉赋四之一生聚之繁财用之博天下县未有壮于长洲者而县学不建职教不修廿余年来父兄之教子弟大率富者侈靡而不知禁贫者媮惰而不知向方自非兴学校明义理将何以定民志善民俗哉今天下县皆有学独长洲于旧里在废址之上未设衙门漫名之学诵声不闻民至纵畜牧佃蔬圃其间昔孔子适卫称既富庶则必有以教矧今兴学劝士之诏数下而坐视其旷坠则岂有司承宣之谓哉奈县无夙储官无赢资窃见徽州路学教授郡人陆徳原向甞捐资建甫里书院矩度严密列之学官而徳原一防一区无在县境者诚得大府观饬而奬励之德原宜于此无不尽其心者矣状上路总管髙昌道童公召德原示所以德原作而起曰公牧吾民厚完吾民者无不至今又将溥善教渐涵之公之德意厚矣然则德原将何以答公意哉惟罄竭心力期于壮厚髙与公德化同垂永久而已耳于是搜材简工始于是年三月甲子更八月丙辰学告落成门庑深敞殿寝尊严斋宫讲庐庖湢庾帑一切大备先是赡士廪饩未给德原复买田以足之于是吴人士与大夫公卿覩学之成叹息言曰长洲为天下壮学使其学聊且粗畧何以称子男邦伯兴建之意哉今学成实雄壮与县敌则其人士藏脩游息庶为称情也已况明守令为政知本末德原以儒者为学官事皆可书乃相率请记于予辞不获为之言曰三代盛时吴盖陋邦自泰伯端委而君吴久之而子游北学于中国自是声明文物焕燿四方盖子游生于海虞而长洲则切近地也今学之成岂徒美观容饰文具哉善教者本诸其身而已矣故子游之宰武城必曰君子学道则爱人小人学道则易使也郡邑令长诚能推是以修其身以及于邑之民将见民化政成风移俗美其秀民良士顾岂无子游之徒出而为邦家之光也哉诗曰无竞维人四方其训之有觉德行四国顺之此之谓也请以为记
　　白鹤观祠堂记
　　国家混一之初世祖搜罗海内才俊用之惟恐其或遗于是瓌竒磊落之士往往显功名于当世若嘉议大夫平江路总管致仕郡人张公正卿是也公初未冠即北上膴仕儤直殿廷出入禁卫成宗爱其小心谨饬赐名巴延大德间出官江南累陞漳州路总管原公自膺柄用四贰郡政一留盐运同知将老而再牧名州所至以清白谨愿称恂恂有古循吏风朝廷推恩累世于是公大父海赠中顺大夫清河郡伯大母何夫人赠清河郡夫人父宪江淮财赋副总管累赠广德路总管母鄷氏封清河郡夫人室人沈氏封同于姑公父子自念臣子所以报其君亲虽沥肝胆未足以罄万分之一矧人之起灭在呼吸间哉审以别业之在郡城鹤舞桥之东者旧为宋信安郡王之藏春园也基颇宏敞近为建构雄丽而敬归之太上教法大道上以祝厘以报君下则立祀以报亲初名之曰报恩道院旧植古松一株于井傍大已合抱髙逾数寻二百年物也道士张应始庐其下遂有羣鹤自东南来盘旋于空久之一鹤下峙于松弗去经嵗作巢其颠大如百斗盎每晨长鸣屡获竒验张既羽化复请括苍赵贞士知微鄱阳萧链师中皆克脩虚净妙之学而行之为人所推重而公益礼之俾相继主席仍割腴田若干亩饭其徒赵与萧状其事于朝乞更道院为白鹤观当宁可之请降玺书防焉由是白鹤观之名著于吴中矣未防公捐馆舍赵与萧亦以此委蜕张弟子席应眞博通典兼读儒书踵构观宇轮奂一新仍即观东为祠堂以祀公及清河伯以下凡防主每遇讳日节序用教荐享之夫公敭厯中外为时名臣其卒也史有传家有庙祭有主然而公之神灵无所不至属厌其恩施者自非掲防祠宇晨香夕灯则何以妥公之灵也哉观之始末学士杨公已为之记故于基宇所设道流所聚则盖畧焉席羽士惧更久而张氏之厚施祠礼之报享并所以自别于道家者非勒之金石则何以章示后人此祠堂记所由请作也张氏世居吴长洲之相城公之嗣子都中君以防授黄岩州同知克世家业云
　　福山东岳庙兴造记
　　国家思所以惠安元元莫若愼选守令于是浚义王侯某以至正戊戌授平江路常熟州知州莅政之二年化绥德懐民用大恊百废具举故福山东岳庙着兴造之绩焉按福山距州四十里而近枕大江即唐之金鳯山也后以山形如覆釡覆与福声相近因名之福山云山崒起于海隅之邦耸秀深特宋仁宗至和初邑人建东岳庙于山上已为呉下丛祠之冠哲宗元符间复拓其规制而侈大之及髙宗南渡金兵迫逐不少置东南郡县悉被焚荡而福山庙与常熟县岿然独存吴人益神之绍兴二年邑人请于知县施侯益崇大庙制以答神贶盖岱宗逺在鲁而福山则宋京畿近地东南士民奔走祠下乞灵祈福于是福山岳庙遂为泰岱行祠之甲宋入职方七十有五年矣而王侯来为是州庙制非不宏大也然歴年滋深栋宇腐挠丹雘防昧侯即首捐衣布之赢以奬率州人士撤去陋一新庙制而缭以垣墉先是殿无前轩侯建屋若干楹庶朝谒拜跪有余地仍为若干楹以祠福济李侯玉以国家漕海运鲸波万里惟天妃是赖爰即庙之左作天妃宫复别建方丈之室以居司庙之人又作官防若干楹以待守土吏嵗祀之日憇焉窃惟福山岳庙由始建至于今兹三百余年矣顾未若今日之极盛而甚完也于以见王侯为州有余力为政有余暇神人于是诚有攸托则侯之贤其可冺冺无闻焉礼五岳视三公至唐开元中尊封五岳如王爵及宋祥符五年遂加帝号国家一天下礼秩百神复加徽号以着尊崇之盛典夫岱宗既在鲁由鲁并海岱东诸侯凡尸防权以福东土者要皆泰岱宗而主之也则岱宗于东吴有祠庙恶得以封内山川限其逺近哉况福山鎭峙海虞粮储之富当东吴十之三自非明神依凭山川以出云雨嵗何以能稔民何以能治国家何以能有所借于无穷其为之记以章明神之休以着王侯之美匪夸诩也览者固宜谨志而无忽焉
　　简材顺心庵记
　　普应国师道振东南时所至为寳坊一切弃弗居顾寻山崖水阻草栖浪宿以自遁逃其声光吴江简材在震泽东南陲土腴而势阻由垂虹桥望之其烟林聚落可指顾见也比丘理悟再世有其地可三顷余草苫田庐仅蔽风雨而悟未祝发时尝一再延国师居之俾之安禅而却扫盖悟虽生长大家而实心慕空宗未防徒步登天目从国师剃落爰即是为顺心禅庵而实激师慈愿道力开创厥始庶永其传已而国师示寂悟于初心尤益勤励寒暑一衲昼夜一簟草衣蔬飱破捐恶同门禅者喜悟頽然委顺有若此也于是智者奋谋朴者効力撤去旧小遂成精蓝一事素坚不事雕绘屋瓦鳞比出畦町中居者昼而农夜而禅甽浍沟塍近在檐槛粥鱼磬钟吞响风水其三时之勤为终嵗之须要皆食其力而非茍取于人见者以其役力而休知其为勤心行道者之居食其力不足则买田以给之十方禅人挐舟来者饱其饥而憩其劳俾之安居究道而期其必契必澄焉主庵席者必志愿敦确佥议允请其事徒众则率循庵规分掌庶务其条具碑隂夫悟坚之广施不惟不有其资观其放寘枯寂且将不有其身诚以佛之道溥博周徧公天下而非已得私观于此而知易之为卦矣夫同人于宗而有吝之道及同人于野而亨宗狭而野广也兹则儒与佛其大致虽不同然其道之行俾人不独亲其亲而子其子则亦未尝不同也今是庵当震泽风水之防其来者非有一日之契也然以其规程一出于公而无私观者固已思过半矣况国师之道厚大深宏可以防永久而庇无穷则是庵之期于弗替可保也矣
　　挂蓑亭记
</div>
    <div class="pagination">
<a href="吴都文粹续集_page100.html">上一页</a><span>...</span><a href="吴都文粹续集_page96.html">96</a><a href="吴都文粹续集_page97.html">97</a><a href="吴都文粹续集_page98.html">98</a><a href="吴都文粹续集_page99.html">99</a><a href="吴都文粹续集_page100.html">100</a><span class="current-page">101</span><a href="吴都文粹续集_page102.html">102</a><a href="吴都文粹续集_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
