<!DOCTYPE html>
<html>
<head>
    <meta charset="UTF-8">
    <title>全唐文 - 第 381 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 381 页/共 603 页</h1>
    <div class="content">    四营成易，本用穷神，三代演图，孰云疑众。甲志敦素履，学洞青囊，不言非圣之书，忽招诬善之告。虽九六布卦，我则背於周《经》；而七八为占，尔盍观於殷道。徒惊异象，曾是同归，辨数虽冠履相暌，得意而筌蹄可忘。且穆姜遇艮，足徵麟史之文；尼父得坤，亦验《归藏》之首。以斯偿责，可用质疑。
    ○修堤请种树判
    乙修堤毕，复请种树功价。有司以为不急之务，乙固请营缮。令诸候水堤内不得造刑及人居，其堤内外各五步并堤上种榆、柳、杂树，若堤内窄狭地种，拟充堤堰之用。
    善防既毕，固合程功，柔木载施，亦将补败。乙之亟请，谁谓过求？隐椎之役虽终，列树之思尚切，有司见阻，无备实难。苟吝养材之资，荩非长利；远求为犍之用，岂不重劳。当有取於缮完，顾何烦於艺植。且十年可待，五步足徵，防在未萌，著之先甲。因而致用，庶无瓠子之灾；言之不从，恐累匏瓜之系。
    ○夜绩判
    得县申，岁十月入人里胥，使妇人相从夜绩，每月课四十五功。听其歌咏，行人善之，徇於路，按察禁之。太师以失职致词。
    天回地旋，阳生阴息。玉衡指孟冬之野，促绩鸣寒；金昴临短景之昏，厥人当奥。相彼同色（疑作邑），懋哉惟时。戒坐塾之里胥，稽其既入；率同巷之众妇，绩以相从。素绪霜柔，其纷如於永漏；红光炎上，俱省费於馀辉。夜兼功以日多，日存课而年最。若廉叔之劝蜀，襦兴讴；类古公之居豳，茅斯诵。故令风俗翕习，家室乃宜。有未得其所然，或心伤而发咏，则《В梅》求吉，编王化之音，《采芑》怀征，列雅章之内。行人掌乎宣布，载在搜扬，得咏言於此邦，将遐徇以遒迈。太师典乐，允被克谐之恭；按察观风，何为失职之禁。先王制法，宁罚有词。
    ○田中种树判
    乙於田中种树，邻长责其妨五谷，乙乃不伏。
    百草丽地，在物虽佳，五稼用天，於人尤急。乙姑勤树事，颇害农收，列植有昧於环庐，播穑遂妨於终亩。虽椅桐梓漆，或备梓人之材；而黍稷稻梁，宜先後稷之穑。苟亏冒陇，焉用成蹊？纵有念於息阴，岂可侔於望岁。植之场圃，合奉周官，置在田畴，殊乖汉制。既难偿责，无或顺非。
    ○屯田官考绩判
    戊为营田使申屯田官，考课违常限，省司不收。辞云：待农事毕，方知殿最。
    要会有期，诚宜献状，籍敛未入，何以稽功。戊也将俟农收，方明绩用。三时罔害，然有别於耗登；五稼未终，安可议其诛赏。当从责实，宁俾课虚，苟欲考於岁成，姑合毕其田事。虽贤能是献，比要宜及於计偕；而稼穑其难，收功当俟於协入。详徵著令，固有常规，农扈之政不乖，兰省之非斯在。
    ○怒心鼓琴判
    甲听乙鼓琴，曰尔以怒心感者。乙告谁云，词云：粗厉之声。
    感物而动，乐容以和，苟气志愤兴，则琴音猛起，倘精察之不昧，岂情状之可逃。况乎乙异和鸣，甲惟善听。克谐清响，将穷舞鹤之能；俄见杀声，以属捕蝉之思。凭陵内积，趋数外形，未平君子之心，翻激小人之愠。既彰蓄憾，讵爽明言。详季札之观风，尚分理乱；知伯牙之在水，岂曰张。断以不疑，昭然无妄。宜加黜职，用刺褊心。
    ○回风变节判
    甲鼓琴，春叩商，秋叩角。乐正科愆时失律。诉云：能回风变节。
    八风从律，气必顺时，五音迭奏，和则变节，丝桐之妙苟极，寒暑之应或随。甲务以相宜，因而牙动。和饭牛之唱，白露乍结於东郊；授舞鹤之声，青阳忽生於南吕。鼓能气至，艺与天同，且异反常之妖，何伤应感而起。恶夫典乐，曾是滥科。凉风徐动於郑奏，遽云失节；寒谷倘移於邹律，何以加刑。克叶之薰，无令棘。
    ○五品女乐判
    辛为五品官，有女乐五人。或告於法。诉云：三品已上有一部。不伏。
    声乐皆具，以奉常尊，名位不同，则难逾节。辛也荣沾五命，始用判悬，僭越三人，终乖仪制，非道不处，多备何为？苟耽盈耳之繁，遂过粲兮之数。广张女列，徒效尤於马融；内顾何功，欲思齐於魏绛。罔循唐令，空溺宋音。虽兴一部之词，其如隔品之异。请惩扰杂，以偿人言。
    ○学生鼓琴判
    己为太学生，好鼓琴。博士科其废业。诉云：非郑、卫之音。
    夙夜惟寅，虽无舍业，琴瑟在御，谁谓溺音。苟未爽於克谐，亦何伤於不撤。己也良因释卷，雅尚安弦。期青紫於通《经》，喜趋槐市；鼓丝桐之逸韵，叶畅薰风。好滥既异於文侯，和声岂乖於曾子。欲科将落，合辨所操。傥杂桑间之淫，须惩烦手；若经杏坛之引，难责平心。未详绿绮之音，何速青衿之刺。忝司绵，当隶国章，载考绳违，恐非善教。
    ○毁方瓦合判
    太学官孝胄子“毁方瓦合”，司业以为非训导之本，不许。
    教以就贤，虽无黩下，俾其容众，则在毁方。太学以将务发蒙，宜先屈己。君子不器，须怀虚受之心；至人无方，何必自贤於物。爰因善诱，式念思恭，将戒同尘之诚，遂申合土之誉。况卑以自牧，仲尼尝述於为儒；礼贵用和，子张亦非於拒我。义存无傲，道在可嘉，长善之本不乖，成均之言何懵。
    ○对父病杀牛判
    壬父病，杀牛祈祷。县以行孝不之罪，州科违法。
    力施南亩，屠则干刑；祭比东邻，理难逢福。冠带纵勤於侍疾，刃宁同於彼袄。壬忧或满容，杀非无故。爱人以德，未闻易箦之言；获罪於天，遂抵椎肥之禁。志虽行孝，舍则乱常，父病诚切於肺肝，私祷岂侔於茧栗。且宋人皆用，或免乘城之虞；魏郡不诛，终非弃市之律。令不惟反，政是以常，县恐漏鱼，州符佩犊。
    ○对弓矢驱鸟鸢判
    诏赐蕃官宴，有司不以亏矢驱鸟鸢。御史劾之。词云：非祭祀之事。
    蛮夷麇至，洁牛羊以宴私；亏矢载张，备鸟鸢之钞盗。苟馈食而则尔，岂荐飨之独然。况乎要服在庭，舌人委体，方示怀於犒饮，胡废职於殴除。且宾主恪恭，须防坠鼠之秽；牲牢备礼，宁无攫肉之虞。曾是阙於弦弧，复何徵於击豕。《周礼》尽在，既专分鸟之司；陈力自乖，宜惮乘骢之劾。
    ○千岁龟判
    问戊献千岁龟，有司以欺罔举科。诉云：得之於丛蓍之下。
    献其介物，虽合疑年，验以生蓍，则当有数。戊得兹外骨，藉自幽丛，尝闻见梦之神，将期百中，况察退藏之所，足辨千龄。冀令偻句不欺，谁谓蜉蝣兴惑？盍徵幽赞，宁罪矫诬。居蔡於家，则吾岂敢；游莲有岁，视子非无。科之荩有不知，献者此宜无罪。
    ○对蕃客求鱼判
    蕃官（一作客）至鸿胪寺，不供鱼，客怒。辞云：獭未祭。朝议：失随时之义。
    沙漠实来，供宜必备。泽梁有禁，杀则以时。信能及於鲲鲵，化方行於蛮貊。彼卿之属，得礼之中。虽谕以象胥，或闻弹铗，而徵诸獭祭，未可振缗，既怀及物之虞，遂阻烹鲜之请。辞不失旧，事必有初，是曰国之典常，焉用随时之义。且驹支昧礼，信未习於华风；里革当朝，返有迷於夏滥。矜其异俗，责在有知，合恕过求，姑惩轻议。
    ○对宴客鳖小判
    甲飨客羞，鳖小。客怒其不敬。辞云：水烦非傲。
    燕以示怀，鳖於何有，姑宜饮德，岂诮水烦，责外骨之不丰，顾褊心之奚甚。甲大将展礼，旋遇过求。水潦方涂，且乏大为贵者；壶冫食苟备，何必长而食之。我惟敬於上宾，尔宁贪於介物，小不能忍，礼何以观。傥羞南涧之毛，尚当遗味；讵劳东海之鳖，然後合欢。词未爽於少施，怒难信於堵父。
    ○对养鸡猪判
    甲为郡守，令百姓养母猪及鸡。督邮谏其扰人，不许。
    扇以仁风，阜财为急，教之畜扰，利俗则多。甲位列凭熊，政同佩犊，将除饥馁之患，用先蕃息之资，俾尔生生，非予扰扰。二彘既侔於龚遂，五孛足验於陶朱，训养虽勤，割烹斯利，既符孳货，庶罔食贫。使荷之夫，不空为黍；倚杖而牧，岂独刈葵。人无见卵之思，俗皆掩豆而祭，实惟务本，焉用他规。且异米、盐之烦，宁惧纠绳之谏。
    ○对狗伤人有牌判
    癸家养狗伤人，乙论官请偿。辞云：有牌记，行者非慎。
    畜狗不驯，伤人必罪；有标自触，徵偿则非。既悬迎吠之书，宁忘慎行之道？癸非用犬，乙岂尤人？防虞自失於周身，啮噬尚贪於求货。有牌记而莫慎，则欲请庚；无标识而或伤，若为加等。徵词可拟，往诉何凭。
    ●卷六百五十三
    ☆元稹（七）
    ○与史馆韩侍郎书
    侍郎退之足下：稹与前襄州文学掾甄逢游善。逢，故刑部员外郎济之子。济，天宝中隐於卫之青岩山，采访使苗公等五人皆以状荐，凡十徵不起，末以左拾遗就拜之。适值禄山朝奏京师，恳於上前求为宾介，元宗可其奏。禄山还至卫县，遣太守郑遵意诣山致命，辍行信宿以俟之。甄生惧其难免，俯首从事。至天宝十二载，禄山反状潜兆，虑不得脱，乃伪其口，复隐青岩。逾年而禄山叛，即日遣伪节度使蔡希德缄刃逼召，且曰：“或不可强，斩首来徇。”既而甄生噤闭无言，延颈承刃，气色和定，若甘心然。希德义而舍之，禄山亦终不能致。庆绪继逆，虏而囚之於东都安国观。代宗复洛，甄生卧匡床诣元帅府，至则号В自治，代宗为之动色，遂命传置长安。肃宗高其行，因授馆於三司治所，令从贼官囚惭拜之。受污者莫不俯伏仰叹，恨不即死於其地。且夫辨所从於居易之时，坚直操於利人之际，而犹褊浅巽懦者之所不为，荩怫人之心难，而害已之避深也。况乎天下乱矣，王泽竭矣，死忠者不必显，从乱者不必诛，而能眷眷本朝，甘心白刃，难矣哉！是以治平则为公、为卿、为鸩、为鹭，世变则为蛇、为豕、为獍、为枭者，十恒八九焉；若甄生冕弁不加於其身，禄食不进於其口，於天宝末荩青岩之一男子耳，及乱则延颈受刃，分死不回，不以不显而废忠，不以不诛而从乱，参合古今之士，荩百一焉。稹常读《注记》，缺而未书。谨备所闻，荩欲执事者编此义烈，以永永於来世耳。
    子逢始生之岁，颜太师、崔太傅皆为歌诗以美贤者之有後，且序甄生之本末云。及逢既长，耕先人旧田於襄之宜城，读书为文，不诣州里。岁馑则力穑节用，以给足於亲戚；岁穰则施馀於邻里、乡党之不能自持者。前後斥家财、排患难於朋友者数四，由是以义闻。襄之守状为文学，始就羁於吏职。稹闻风既久，因与之游。逢每冤其父之名不在於史，将欲抱所冤诣京师，告诉於司史氏，荩行有日矣。以愚料之，甄子仆短马瘦，言简行孤，得不为骄阍之所排诃，则权力者疑诞以临之，固无自而入矣。因晓甄生以无自入之势，且告以执事者辱与稹游，愿得所冤之状告。甄生厚相信待，由是辍行。既而自思，滓贱之中，犹愿贡所闻於执事，得非愚且僭耶？然而诮笑之暇，幸垂察焉。不宣某再拜。
    ○叙诗寄乐天书
    稹九岁学赋诗，长者往往惊其可教。年十五六，粗识声病。时贞元十年已後，德宗皇帝春秋高，理务因人，最不欲文法吏生天下罪过，外阃节将，动十馀年不许朝觐，死於其地不易者十八九。而又将豪卒愎之处，因丧负众，横相贼杀，告变骆驿，使者迭窥，旋以状闻天子曰：“某邑将某能遏乱，乱众宁附，愿为其帅。”名为众情，其实逼诈，因而可之者又十八九。前置介ヘ，因缘交授者亦十四五。由是诸侯敢自为旨意，有罗列儿孙以自固者，有开导蛮夷以自重者。省寺符篆，固於几阁，甚者拟诏旨，视一境如一室，刑杀其下，不啻仆畜。厚加剥夺，名为进奉，其实贡入之数百一焉。京城之中，亭第坳以曲巷断；侯甸之内，水陆腴沃以乡里计。其馀奴婢、资财，生生之备称之。朝廷大臣，以谨慎不言为朴雅，以时进见者，不过一二亲信直臣义士，往往抑塞；禁省之间，时或缮完ㄨ坠；豪家大帅，乘声相扇；延及老佛，土木妖炽，习俗不怪。上不欲令有司备宫闼中，小碎须求，往往持币帛以易饼饵，吏缘其端，剽夺百货，势不可禁。
    仆时孩，不惯闻见，独於《书》《传》中初习“理乱萌渐”，心体悸震，若不可活，思欲发之久矣。适有人以陈子昂《感遇》诗相示，吟玩激烈，即日为《寄思元子》诗二十首。故郑京兆於仆为外诸翁，深赐怜奖，因以所赋呈献京兆，翁深相骇异，秘书少监王表在座，顾谓表曰：“使此儿五十不死，其志义何如哉！惜吾辈不见其成就。”因召诸子训责泣下。仆亦窃不自得，由是勇於为文。又久之，得杜甫诗数百首，爱其浩荡津涯，处处臻到，始病沈、宋之不存寄兴，而讶子昂之未暇旁备矣。不数年，与诗人杨巨源友善，日课为诗，性复僻懒，人事常有闲暇，闲则有作，识足下时，有诗数百首矣。习惯性灵，遂成病蔽，每公私感愤，道义激扬，朋友切磨，古今成败，日月迁逝，光景惨舒，山川胜势，风云景色，当花对酒，乐罢哀馀，通滞屈伸，悲欢合散，至於疾恙穷身，悼怀惜逝，凡所对遇异於常者，则欲赋诗。又不幸，年三十二时有罪谴弃，今三十七矣。五、六年之间，是丈夫心力壮时，常在闲处，无所役用。性不近道，未能淡然忘怀，又复懒於他欲，全盛之气，注射语言，杂糅精粗，遂成多大，然亦未尝缮写。适值河东李明府景俭在江陵时，僻好仆诗章，谓为能解，欲得尽取观览，仆因撰成卷轴。其中有旨意可观，而词近古往者，为古讽；意亦可观，而流在乐府者，为乐讽；词虽近古，而止於吟写性情者，为古体；词实乐流，而止於模象物色者，为新题乐府；声势沿顺，属对稳切者，为律诗，仍以七言、五言为两体；其中有稍存寄兴，与讽为流者，为律讽；不幸少有伉俪之悲，抚存感往，成数十诗，取潘子《悼亡》为题；又有以干教化者，近世妇人，晕淡眉目，绾约头鬓，衣服修广之度，及匹配色泽，尤剧怪艳，因为艳诗百馀首，词有古、今，又两体。自十六时，至是元和七年，已有诗八百馀首，色类相从，共成十体，凡二十卷。自笑冗乱，亦不复置之於行李。昨来京师，偶在筐箧。及通行，尽置足下，仅亦有说。
    仆闻上士立德，其次立事，不遇立言；凡人急位，其次急利，下急食。仆天与不厚，既乏全然之德；命与不遇，未遭可为之事；性与不惠，复无垂范之言。兀兀狂痴，行近四十，侥名取位，不过於第八品，而冒宪已六七年。授通之初，有习通之熟者曰：“通之地，湿垫卑褊，人士稀少，近荒札，死亡过半。邑无吏，市无货，百姓茹草木，刺史以下，计粒而食。大有虎、豹、蛇、虺之患，小有蟆蚋、浮尘、蜘蛛、各蜂之类，皆能钻啮肌肤，使人疮。夏多阴霪，秋为痢疟，地无医巫，药石万里，病者有百死一生之虑。”夫何以仆之命不厚也如此，智不足也又如此，其所诣之忧险也又复如此！则安能保持万全，与足下必复京辇，以须他日立言事之验耶？但恐一旦与急食相符，而终使足下受天下友不如己之诮，是用悉所为文，留秽箱笥，比夫格奕、樗塞之戏，犹曰愈於饱食，仆所为不又愈於格奕、樗塞之戏乎？
    昨行巴南道中，又有诗五十一首。文书中得七年以後所为，向二百篇，繁乱冗杂，不复置之执事前。所为《寄思元子》者小岁云，为文不能自足其意，贵其起予之始，且志京兆翁见遇之由，今亦写为古讽之一，移诸左右。仆少时授吹嘘之术於郑先生，病懒不就，今在闲处，思欲怡神保和，以求其病，异日亦不复费词於无用之文矣。省视之烦，庶亦已於是乎。
    ○诲侄等书
    告嵛等：吾谪窜方始，见汝未期，粗以所怀，贻诲於汝。汝等心志未立，冠岁行登，古人讥十九童心，能不自惧？吾不能远谕他人，汝独不见吾兄之奉家法乎？吾家世俭贫，先人遗训，常恐置产怠子孙，故家无樵苏之地，尔所详也。吾窃见吾兄自二十年来，以下士之禄，持窘绝之家，其间半是乞丐、羁游，以相给足。然而吾生三十二年矣，知衣食之所自，始东都为御史时。吾常自思，尚不省受吾兄正色之训，而况於鞭笞诘责乎？呜呼！吾所以幸而为兄者，则汝等又幸而为父矣。有父如此，尚不足为汝师乎？
    吾尚有血诚，将告於汝：吾幼乏岐嶷，十岁知方，严毅之训不闻，师友之资尽废。忆得初读书时，感慈旨一言之叹，遂志於学。是时尚在凤翔，每借书於齐仓曹家，徒步执卷，就陆姊夫师授，栖栖勤勤，其始也若此。至年十五，得明经及第，因捧先人旧书於西窗下钻仰沉吟，仅於不窥园井矣。如是者十年，然後粗沾一命，粗成一名。及今思之，上不能及乌鸟之报复，下未能减亲戚之饥寒，抱衅终身，偷活今日，故李密云“生愿为人兄，得奉养之日长”，吾每念此言，无不雨涕。汝等又见吾自为御史来，效职无避祸之心，临事有致命之志，尚知之乎？吾此意虽吾弟兄未忍及此。荩以往岁忝职谏官，不忍小见，妄干朝听，谪弃河南，泣血西归，生死无告。不幸馀命不殒，重戴冠缨，常誓效死君前，扬名後代，殁有以谢先人於地下耳。呜呼！及其时而不思，既思之而不及，尚何言哉。今汝等父母天地，兄弟成行，不於此时佩服《诗》《书》，以求荣达，其为人耶？其曰人耶？吾又以吾兄所识，易涉悔尤，汝等出入游从，亦宜切慎。吾诚不宜言及於此，吾生长京城，朋从不少，然而未尝识倡优之门，不曾於喧哗纵观，汝信之乎？
    吾终鲜姊妹，陆氏诸生，念之倍汝。小婢子等既抱吾殁身之恨，未有吾克己之诚，日夜思之，若忘生次，汝因便录吾此书寄之。庶其自发，千万努力，无弃斯须。稹付嵛、郑等。
    ○代谕淮西书
    某月日，山南东道节度兼申、光、蔡等州招抚使检校司空严某，致书前彰义军兵马使吴侍御，及淮西将士、官吏，申、光、蔡等州百姓等：
    奉十月十九日诏书，以某充申、光、蔡招抚使，某月日遣使赍敕送付界首布告讫。某顷镇太原，与吴侍御伯父相国公同受恩寄，交问岁时，欢好不绝，仅十馀年，可谓至矣。及吴侍御先尚书继当宠命，某又领镇荆南，前好复修，款密如旧，吊丧、问疾，礼无不时，亦可谓勤矣。某与吴侍御伯父、先父既等夷，於吴侍御实丈人行，固已私矣。况朝廷以吴侍御因丧扰惑，迷误诏旨，欲思致训，未忍加兵，仍以某为招抚之使。是吴尚书之嗣既绝，而由某有复联之望。捧诏以来，夙夜忧叹，不任邻痛之怀。某欲上徵古类，恐引谕不明，切为诸公以近事灼然在耳目者言之。
    今吴侍御弃丧背礼，舍父干君，诱聚师徒，希求爵位者，岂不以贞元末年，天下方镇物故，往往依凭众请而得者，十恒二三，以此为自偷之证耶？甚不然也。德宗皇帝御天下日久，春秋高，理务便安，不欲生事，或谋及卒伍而置师长，荩一时之权也。今天子二十八即皇帝位，控一海内，臣妾夷狄，赫然皇威，熏灼白日。初杨惠琳刘辟、李犹守故态，谓朝廷未即诛擒，曾不知逾月之间，皆头悬藁街，腰斩都市，此诸公之所闻见也。自是蛮夷慑窜，戎臣震惕，相与奔走朝阙之不暇。今庙堂之上，命将择帅，容易於授卿长，即吴侍御希求非望之志，安得复行於今日哉？此众不可凭、位不可取之明验也。
    今吴侍御蓄聚糗粮，缮完城垒，偷侵县邑，不自危亡者，岂不以贞元中吴相国为谗邪所斗，错误朝章，韩太保率众奉词，而吴相国终以宥免，又以此为自偷之证耶？又不然也。日者谋议之臣，算画不审，韩太保行阵之将耳，总统非所长，而又徵天下乌合之众以授之，是以迁延进退，不时成功。然犹吴相国悔过乞降，深自咎责，朝廷多之，仅乃全活。且吴相国躬服节俭，衣食与士卒同，蓄货力耕，向三十载，然後粗能支一战耳。今吴尚书驭众日浅，吴侍御年位俱卑，诸将之在下者，皆怏怏苟容，非有威怀信服之志；百姓日蹙，赋敛月加，天兵四临，耕织尽废，窃闻壮者劫而为兵，老弱妻孥，吞声於道路，而欲以吴相国三十年拊循积聚之力为自比，甚相悬矣。况国家命全军之将，用不竭之资，乌尚书董怀、汝之师，李尚书举陈、许之众，柳中丞以鄂之全军军於安陆，令狐中丞以淮南之锐旅屯於寿春，某以襄阳之劲卒数万集於唐，而又益之以魏博之骁骑、江陵之强弩，以攻则彼有压卵之危，以守则我无出疆之费。用三州之赋，敌天下四海之饶，以一旅之师，抗天下无穷之众，虽妾妇、孩，犹知笑之，而况於义夫、壮士哉！若圣天子推含垢之化，图不战之功，使环而守之，塞其飞走，则男不得耕，女不得织，盐茗之路绝，仓廪之积空，不三数月，求诸公於枯鱼之肆矣。傥或神算风驱，天威电激，使齐攻四面，各裂一隅，彼若聚而待之则自穷，分而应之则不足，东抗则西入，南备则北侵，腹背受攻，首尾皆畏，赤族之刑既迫，舆榇之计方施，则固难期於曩时之宥免矣。此又力不可支、势不可久之明验也。
    今吴侍御厚利买交，严刑劫质，谓王师可敌，谓已众不离者，岂不以大将李义等言甘约重，许以死生之为耶？又不然也。夫李据吴、楚之雄，兼榷管之利，选才养士，向十五年，独以张子良为腹心不贰之将，故授以锐健先锋之兵，又以裴行立为骨肉不欺之亲，故授以敢死酬恩之卒。然而一朝迁延王命称疾不朝，子良朝倒戈以攻於外，而行立夕纵火以应於内，则戮死，而张、裴甚荣，此又诸公之所闻见也。刘辟乘韦令饶衍之後，廪藏谷帛，以亿万计，啖养士卒，凭恃阻固，以仇良辅有朴厚不摇之心，是以成其要害而授之兵。然而天兵一麾，因垒来下，席卷馀孽，巴蜀大定，辟则戮死，而良辅甚荣，此又诸公之所闻见也。卢从史内蕴私邪，外张威武，荧惑天听，逗留王师，以乌尚书有委用亲信之恩，故授之以爪牙卫已之众。然而睿略潜施，元凶就执，乌尚书清垒整旅以俟命，从史放死，而尚书甚荣，此又诸公之所见闻也。此数君子者，岂受利不厚，而誓约不明哉？荩逆顺之理殊，而子孙之祸大也。且田太保季安藉累代继袭之势，身没之後，允子不肖，将卒聚谋而请之天子，天子嘉其忠而与之，赉百万之财以赡军，复三年之赋以励俗，辍郎署之英以荣其宾介，而坐专席、操郡国者又相继。彼魏博三军之士，岂独不受恩於田氏父子耶？荩苦其束缚禁闭，终日以城门为战场，思复泰然游泳於王泽耳。今国家用乌尚书为重镇，所以警诸将囚缚受赏之功；用仇大夫为先躯，所以警城堡降下宠荣之利；使田大夫统魏博向义之旅，所以励三军去邪附正之机。奈何吴侍御碎六尺之躯，为李义辈求福之费；绝公侯之嗣，为淮西军受赏之资。其为人谋也则厚矣，自谋何薄哉Ｋ又将不可恃而兵不可保之明验也。
    今天子垂恻隐之诏，建招抚之名，吴侍御若束身归朝，将吏等继踵向阙，纵海里与乌尚书、张金吾分封并位，受立功之赏，独不得与田怀谏命服趋朝，奉先人之家嗣乎？且张伯靖五溪之蛮隶耳，聚徒杀人，为恶甚大，圣上怜其愚，诏某招致之，而犹据戎行之右职，忝佐郡之清员，岂独於吴侍御洎淮西之将吏，而阻其自新之路哉！谚曰“天不可违”，又曰“时不可失”，书至之日，善自图之。如或违天失时，寝而不报，则王师进击於外，义士潜谋於中，身首之戮指期，肘腋之危坐见，异日为天下戮笑，而李义等成封侯之利，岂不大哀哉。
    戎事方殷，未获周尽，感念平昔，兴然动怀。
    ○上门下裴相公书
    通州司马元稹谨再拜献书相公阁下：昔者相公之掾洛也，稹获陪侍道途，不以妄庸，谘及章启，则固窃闻阁下以文皇敕起居郎书“居安思危”四字於笏上为至戒矣。今陛下当晋武平吴之後，阁下即周公东征而还，安孰甚焉，思岂可废。况今四邸并开，扫门之宾竞至；碣石馀，束身之款未坚。则阁下推食握发之意，何遽移之於高枕击钟之逸乎？
    且夫“得人则理”之谈，实老生之常语，至於切近，犹饥者欲食，不可恶熟俗而不言也。若稹之末学浅见，又安敢引喻古昔於阁下？独忆得近日故裴兵部之为人也，甄辨清净，号为名流。及其为相也，构致群材，栋梁榱桷，咸适其用，人颇隘之。至於激浊扬清，亦无所爱吝，是以秉政不累月，阁下自外僚为起居郎，韦相自巴州知制诰，张河南自邕幕为御史，李西川自饶州为杂端。密勿津梁之地，半得其人，如故韦简州勋及鹑，拔於疑碍、置之朝行者又十数，然後排异己之巨敌，引协心之至交，当时一二年间，几至於奸无蹊隧，而政有根本矣。及山东作，上以兵事咨之，则对以禁暴息人之外，不能有以佐震耀，是以樽俎之谋，不专於廊庙。荩廉善精微之士，素熟於心胸，而泛驾乘桴之才，未尝校量於左右也，比於阁下今日之雄材大略为短矣。然而即世之後，虽无李严、廖立之思，而十载之内，备将相、号名卿者，多其引拔。呜呼！方鲍叔之功，斯不细矣。昨者阁下方事淮、蔡，独当炉锤，内蕴深谋，外排群议，始以追韩信、拔吕蒙为急务，固非叔孙通荐儒之日也。今殊勋既建，王化方行，亦常念魏郑公守成之难，而三复文皇帝“思危”之诏乎？
    以愚揆之，欲人之不怨，莫若迁授之有常；欲人之竭诚，莫若援拯於焚溺。何谓有常而不怨？以省言之，由後行为前行；以台言之，自察院转殿院。苟不如是则怨矣，苟能如是何怨哉。何谓援拯而竭诚？某又不敢移之於他人，借如小生之庸且昧也，固不及班行之中辈，又敢自让於郎吏之末者乎？向使元和中一年为拾遗，二年为补阙，不三、四年为员外，又三、四年为正郎，则宰物者虽朝许之以纶诰，暮许之以专席，厚则厚矣，遽责其隳肝沥胆，同厮养之用力，亦难哉！及夫为计不良，困於沟渎者十年矣，苟有舒其胝挛、置之趋走者，又安敢爱气力、吝心髓於和扁耶？是犹龟鼍之有泉，乌鸟之有林，何尝愧於水、木；苟或絷而笼之，锁而槛之，其或放之、投之者，则必啁啾顾慕以报之，报其免於难也。今天下病沟渎、困笼槛，思阁下药之、养之、投之、放之者，岂特小生而已哉。
    且曩时之窒阁下及小生者，岂不以阁下疏有“居安思危”之字为抵忌，对上以河南县尉非贬官为说乎？向非裴兵部一二明之，则某终老於穷贱，固其宜也。傥阁下复三二年迟回於外任，则少阳邀望之际，固未得奉煌煌之命，以周知其巢穴矣。当元济讨除之始，又安能定已成之策於上前，排未亡之疑於众口哉！今天下能不有万一於阁下之才略，而犹足帖胁，私自怜爱其志力哉。况当今陛下在宥四海，与人为天，特降含垢弃瑕之书，且授随才任能之柄於阁下。阁下若能荡涤痕累，洞开嫌疑，弃仇如振尘，爱士如救馁，使恃才薄行者自赎於烦辱，以能见忌者骋力於通衢，上以副陛下咸与惟新之怀，次以广阁下好善救人之道，使千百年外，谓阁下与裴兵部为交相短长，亦足为贤相矣，未尽善也。且夫当陛下肇，临宇宙之初，与得天久照之後，愈光明矣，安有裴兵部拔群才於前则尽行，阁下拔群才於後则尽废？以阁下沐浴恩波之始，与徽猷克壮之秋，愈汪洋矣，又安有救裴寰之罪、换禹锡之官，则尽易，振天下之穷滞、行涣汗之条目则尽难？某虽至愚，未敢然也。
    某自十年遭罹多故，每欲发书朋旧，尚不敢尽陈其情，岂不知干宰相有不测之罪耶？熟自计之，与其瘴死蛮夷，自题不遇之榜，比夫尘秽尊重，伏危言之，刑无异也。聊因所善，缄献鄙诚，翘企刑书，不敢逃让。不宣，稹顿首。
    ○贺裴相公破淮西启
    某启：伏见当道节度使牒，伏承相公生擒吴元济，归斩阙下，功高振古，事绝称言，亿兆欢呼，天下幸甚。某闻，举世非之，而心不惑者，谓之明；群疑未亡，而计先定者，谓之智。日者天弃淮、蔡，畜为污潴，五十年间，三後垂顾。眇尔元济，继为凶妖，谓君命可逃，以父死为利。圣上以睿谟神，方议翦除，群下守见习闻，咸怀阻沮。公英猷独运，卓立不回，内排疑惑之词，外辑异同之旅，三军保任，一意诛锄。投石之卵虽危，拒轮之臂犹奋，赖阁下忠诚愤激，亲自拊巡，灵旗一临，馀电扫。此所谓俟周公而後淮夷服，得元凯而後吴寇平。凡在陶甄，孰不忻幸！况某早趋门馆，跃尤深。僻守遐荒，不获随例拜贺。无任踊跃徘徊之至。
    ○上兴元权尚书启
    某启：某闻周诸侯生桓文时，而不列於盟会，则夷狄之，以其微不能自达於盟主也。元和以来，贞元而下，阁下主文之盟，馀二十年矣。某亦盗语言於经籍，卒未能效互乡之进，甚自羞之。自陛下以环梁十六州之地授阁下，麾荩铁，元纛青旌，晨（一作泉）鱼符竹信，车朱左右︶，府置军司马，以上官属，刻节而总制之。则某实为环内之州司马，而又移族谒医，在阁下治所，私心欢欣，愿改前耻。然而吏通之初，有言通之州幽、阴、险、蒸、瘴之甚者，私又自怜其才命俱困，恐不能复脱於通。由是生心，悉所为文，留置友善，冀异日善恶不忘於朋类耳。筐箧之类，遂无遗馀。方创新词，以须供贽，不幸疮痍暴侵，手足沉废。恐一旦神弃其形，终不得自进於阁下，因用官通已来所作诗及常记忆者，共五十首，又文书中得《迁庙议》《移史官书》《戡难纪》，并在通时《叙诗》一章，次为卷轴，封用上献。尘黩尊重，帖伏回遑，谨以启陈不宣。谨启。
    ○上令狐相公诗启
    某启：某初不好文章，徒以仕无他歧，强由科试。及有罪谴弃之後，自以为废滞潦倒，不复以文字有闻於人矣。曾不知好事者抉摘刍芜，尘黩尊重。窃承相公特於廊庙间道某诗句，昨又面奉教约，令献旧文，战汗悚踊，惭忝无地。某始自御史府谪官於外，今十馀年矣，闲诞无事，遂用力於诗章，日益月滋，有诗向千馀首。其间感物寓意，可备蒙瞽之讽达者有之，词直气粗，罪戾是惧，固不敢陈露於人。唯杯酒光景间，屡为小碎篇章，以自吟畅，然以为律体卑痹，格力不扬，苟无姿态，则陷流俗，常欲得思深语近，韵律调新，属对无差，而风情自远，然而病未能也。江湘间多有新进小生，不知天下文有宗主，妄相仿效，而又从而失之，遂至於支离褊浅之词，皆目为元和诗体。某又与同门生白居易友善，居易雅能为诗，就中爱驱驾文字，穷极声韵，或为千言，或为五百言律诗，以相投寄，小生自审不能有以过之，往往戏排旧韵，别创新词，名为次韵相酬，荩欲以难相挑耳，江湘间为诗者复相仿效，力或不足，则至於颠倒语言，重复首尾，韵同意等，不异前篇，亦目为元和诗体。而司文者考变雅之由，往往归咎於稹。尝以为雕虫小事，不足以自明。始闻相公记忆，累旬以来，实惧粪土之墙，庇以大厦，使不摧坏，实为版筑者之娱。辄缮写古体歌诗一百首，百韵至两韵律诗一百首，合为五卷，奉启跪陈，或希构厦之馀，一赐观览，知小生於章句中栾栌榱桷之材，尽曾量度，则十馀年之回，不为无用矣。词旨琐劣，冒黩尊严，伏候刑书，不敢逃让。死罪死罪。
    ○与卫淮南石琴荐启
    叠石琴荐一（出当州龙璧滩下）。
    右件琴荐，躬往采获，稍以珍奇，特表殊形，自然古色。伏惟阁下禀夔旦之至德，蕴牙、旷之元踪，人文合宫徵之深，国器专瑚琏之重。艺深攫，将成玉烛之调，思叶歌谣，足助薰风之化。愿以顽璞，上奉徽音，（阙一字）响亮於五弦，应铿锵於六律。沉沦虽久，提拂未忘，傥垂不撤之恩，敢效弥坚之用。
    ○制诰自序
    制诰本於《书》。《书》之诰、命、训、誓，皆一时之约束也，自非训导职业，则必指言美恶，以明诛赏之意焉。是以读《说命》则知辅相之不易，读《胤征》则知废怠之可诛。秦汉以来，未之或改。近世以科试取士文章，司言者苟务元刂饰，不根事实，升之者美溢於词，而不知所以美之之谓；黜之者罪溢於纸，而不知所以罪之之来。而又拘以属对，以圆方，类之於赋、判者流。先王之约束，荩扫地矣。元和十五年，余始以祠部郎中知制诰，初约束不暇，及後累月，辄以古道干丞相，丞相信然之。又明年，召入禁林，专常内命。上好文，一日，从容议及此，上曰：“通事舍人不知书便其宜，宣赞之外无不可。”自是司言之臣，皆得追用古道，不从中覆。然而余所宣行者，文不能自足其意，率皆浅近，无以变例。追而序之，荩所以表明天子之复古，而张後来者之趣尚耳。
    ○文藁自叙
    刘歆云：“制不可削。”予以为有可得而削之者。贡谋猷，持嗜欲，君有之则誉归於上，臣专之则誉归於下，苟而存之，其攘也，非道也。经制度，明利害，区邪正，辨嫌惑，存之则事分著，去之则是非泯，苟而削之，其过也，非道也。
    元和初，章武皇帝新即位，臣下未有以言刮视听者。予时始以对诏在拾遗中供奉，由是献《教本书》《谏职》《论事》者表十数通，仍为裴度、李正辞、韦熏讼所言当行，而宰相曲道上语。上颇悟，召见问状，宰相大恶之。不一月，出为河南尉。後累岁补御史使东川，谨以元和赦书劾节度使严砺籍涂山甫等八十八家，过赋梓、遂之民数百万。朝廷异之，夺七刺史料，悉以所籍归於人。会潘孟阳代砺为节度使，贪过砺，且有所承迎，虽不敢尽废诏，因命当得所籍者皆入资，资过其称，摧薪、盗赋无不为，仍为砺密状不当得丑谥。予自东川还，朋砺者潜切齿矣。无何，分莅东都台。天子久不在都，都下多不法者，百司皆牢狱，有裁接吏械入通岁，而台府不得而知者。予因飞奏，绝百司专禁锢。河南尉判官，予劾之，忤宰相旨。监徐使死於军，徐帅邮传其柩，柩至洛，其下殴诟主邮吏，予命吏徙柩於外，不得复乘传。浙西观察使封杖决安吉令至死，河南尹诬奏书生尹泰阶请死之，飞龙使诱赵实家逃奴为养子，田季安盗娶洛阳衣冠女，汴州没入死商钱且千万，滑州赋於民以千，授於人以八伯，朝廷馈东师，主计者误命牛车四千三百乘，飞刍越太行，类是数十事，或移或奏，皆主之。贞元已来，不惯用文法，内外宠臣皆喑呜。会河南尹房式诈谖事发，奏摄之，前所喑呜者叫噪。宰相素以劾判官事相衔，乘是黜予江陵掾。後十年始为膳部员外郎。
    穆宗初，宰相更相用事，丞相段公一日独得对，因请亟用兵部郎中薛存庆、考功员外郎牛僧孺，予亦在请中。上然之，不十数日，次用为给舍。他忿恨者日夜构飞语，予惧罪，比上书自明。上怜之，三召与语，语及兵赋洎西北边事，因命经纪之。是後书奏及进见，皆言天下事，外间不知，多臆度，陛下益怜其不漏禁中语，召入禁林，且欲亟用为宰相。是时裴度在太原，亦有宰相望，巧者谋欲俱废之，乃以予所无构於裴。裴奏至，验之皆失实。上以裴方握兵，不欲校曲直，出予为工部侍郎，而相裴之期亦衰矣。不累月，上久所构者，虽不能暴扬之，遂果初意，卒用予与裴俱为宰相。复有构狂民告予借客刺裴者，鞫之复无状，然而裴与予以故俱罢免。
    始元和十五年八月得见上，至是未二岁，僭忝恩宠，无是之速者。遭罹谤咎，亦无是之甚者，是以心腹肾肠，糜费於扶卫危亡之不暇，又恶暇经纪陛下之所付哉。然而造次颠沛之中，前後列上兵赋边防之状，可得而存者，一百一十五，苟而削之，是伤先帝之器使也。至於陈畅辨谤之章，去之则无以自明於朋友矣。其馀郡县之奏请贺庆之礼，因亦附於件目。始《教本书》，至於为人杂奏二十有七轴，凡二百二十有七奏。终殁吾世，贻之子孙，式所以明经制之难行，而销毁之易至也。
    ○白氏长庆集序
    《白氏长庆集》者，太原人白居易之所作，居易字乐天。乐天始言，试指“之”、“无”二字，能不误（原注：具乐天与予书）。始既言，读书勤敏，与他儿异。五六岁识声韵，十五志诗赋，二十七举进士。贞元末，进士尚驰竞，不尚文，就中六籍尤摈落。礼部侍郎高郢始用经艺为进退，乐天一举擢上第。明年拔萃甲科，由是《性习相近远》《求元珠》《斩白蛇剑》等赋，洎百节判，新进士竞相传於京师矣。会宪宗皇帝册召天下士，乐天对诏称旨，又登甲科。未几，入翰林掌制诰，比比上书言得失，因为《喜雨诗》《秦中吟》等数十章，指言天下事，时人比之《风》《骚》焉。
    予始与乐天同校秘书，前後多以诗章相赠答。会予谴掾江陵，乐天犹在翰林，寄予百韵律诗及杂体，前後数十章。是後各佐江、通，复相酬寄。巴、蜀、江、楚间洎长安中少年，递相仿效，竞作新词，自谓为“元和诗”，而乐天《秦中吟》《贺雨》《讽谕》《闲适》等篇，时人罕能知者。然而二十年间，禁省、观寺、邮堠、墙壁之上无不书，王公、妾、妇牛、童马走之口无不道，至於缮写模勒，卖於市井，或持之以交酒茗者，处处皆是。其甚者，有至於盗窃名姓，苟求自售。杂乱闲厕，无可奈何。予尝於平水市中，见村校诸童，竞习歌咏，召而问之，皆对曰：“先生教我乐天、微之诗。”固亦不知予之为微之也。又鸡林贾人求市颇切，自云本国宰相每以一金换一篇，其甚伪者，宰相辄能辨别之。自篇章已来，未有如是流传之广者。
    长庆四年，乐天自杭州刺史以右庶子诏还，予时刺郡会稽，因得尽徵其文，手自排缵，成五十卷，凡二千二百五十一首。前辈多以“前集”，“中集”为名，予以为国家改元长庆，讫於是，因号曰《白氏长庆集》。大凡人之文各有所长，乐天之长，可以为多矣。夫讽谕之诗长於激，闲适之诗长於遣，感伤之诗长於切，五字律诗百言而上长於赡，五字、七字百言而下长於情，赋、赞、箴、戒之类长於当，碑、记、叙、事、制诰长於实，启、奏、表、状长於直，书、檄、词、策、剖判长於尽。总而言之，不亦多乎哉。至於乐天之官秩景行，与予之交分浅深，非叙文之要也，故不书。长庆四年冬十二月十日，微之序。
    ●卷六百五十四
    ☆元稹（八）
    ○永福寺石壁法华经记
</div>
    <div class="pagination">
<a href="全唐文_page380.html">上一页</a><span>...</span><a href="全唐文_page376.html">376</a><a href="全唐文_page377.html">377</a><a href="全唐文_page378.html">378</a><a href="全唐文_page379.html">379</a><a href="全唐文_page380.html">380</a><span class="current-page">381</span><a href="全唐文_page382.html">382</a><a href="全唐文_page383.html">383</a><a href="全唐文_page384.html">384</a><a href="全唐文_page385.html">385</a><a href="全唐文_page386.html">386</a><span>...</span><a href="全唐文_page382.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
