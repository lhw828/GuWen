<!DOCTYPE html>
<html>
<head>
    <meta charset="UTF-8">
    <title>文苑英华 - 第 207 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 207 页/共 634 页</h1>
    <div class="content">　　三山载羣物峩峩咸浪中霞衣剪不得此路安可从我生亦何事出门如飞蓬白日又黄昏所悲瑶草空虫声故乡梦枕上禾黍风吾道如未丧天运何处通
　　北游还【一作逺】酬孟文【一作云】卿见寄
　　张　彪
　　忽忽忘【一作望】前事志愿能相乖衣马日【一作久】羸谁辨才不才【一作谁信幸与才】善道居贫贱洁服蒙尘埃行行无定止【一作心】坎防难归来慈母忧疾疹家室念低摧【一作室家念栖徊】幸【一作与】君夙姻亲深见中外怀俟予惜时节怅望临亭【一作高】台
　　酬李十六　　　　　　　　王季友
　　链丹文武火未成卖药贩山不贩名出谷迷行洛阳道乗流醉卧滑台城城下故人久离怨一欢适我【一作怨】两家愿朝饮杖悬沽酒钱暮飡囊有松花饭二河车马日憧憧李膺门馆争登龙千賔揖对若流水五经发难如扣钟下笔新诗行满壁立谭古人坐在席问我草堂有卧云哂我厨中【一作知我山居】无担石自耕自割【一作种】食为天如鹿如麋饮野泉亦知世上公卿贵且飬邱中草木年此诗三百四十卷重出今削去注异同为一作奉和刘采访缙云南岭作　　庾光先
　　百越城池枕海圻永嘉山水复相依悬萝弱篠垂清浅宿雨朝暾和翠微鸟讶山经传不尽花随月合数仍稀幸陪谢客题诗句谁与王孙此地归
　　酬阎员外陟【一作涉】　　　　　韦应物
　　寒夜阻良觌丛竹想幽居虎符子已误金丹子何如醼集观农暇笙歌听讼余虽蒙一言敎自愧道情踈
　　答故人见谕　　　　　　　前　人
　　素寡名利心自非周圆器徒以岁月资屡蒙藩条寄时风重书札物情敦货遗机杼十缣单慵踈百函愧常负交亲责且为一官累况本濩落人归无置锥地省己巳知非枉书见深致虽欲効区区何由枉其志
　　酬张协律赴　　　　　　　前　人
　　昔日【集作人】鬻舂【一作春】地今人复一贤属余藩守日方君引病年丽思阻文宴芳踪阙賔筵经时岂不怀欲徃事屡牵公府适烦倦开缄莹新篇非将握中宝何以比其妍感兹栖寓词想复疴瘵纒空宇风霜交幽居情思绵当以贫非病孰云白未邑中有其人憔悴即我由来牧守重英俊得荐延菲【集作匪】人等鸿毛斯道何由宣遭时无早晩蕴器【集作俟】良縁观文心未衰勿药疾当痊晨期简牍罢驰慰子忡然
　　答令狐侍郎　　　　　　　前　人
　　一防乃一吉一是复一非孰能逃斯理亮在识其微三黜故无愠高贤尚【集作当】庻几但以亲交恋音容邈难希况昔【集作惜】别离久俱忻藩守归朝防方陪厠山川又乖违吴门冒海雾峡路凌连矶同念【集作防】在京国相望涕沾衣明时重英才当复列彤闱白玉虽尘垢拂拭还光辉
　　答刘信州侍郎　　　　　　前　人
　　琼树凌霜雪葱蒨如芳春英贤虽出守本自玉阶人宿昔陪郎署出入仰清尘孰云俱列郡比德岂为邻风雨飘海气清凉恱心神重门深夏昼赋诗延众賔方以岁月旧每蒙君子亲继作郡斋什逺贻【集作赠】荆山珍高闲庻务理游眺景物新朋友亦逺集醼酌在佳辰始唱已慙拙将酧益难伸濡毫竟僶俛一用冩悁勤
　　答杨奉礼　　　　　　　　前　人
　　多病守山郡自得接嘉賔不见三四日旷居【集作若】十余春【集作句】临觞独无味对榻已生尘一咏舟中作洒雪忽惊新烟波见栖旅景物俱昭陈秋塘惟落叶野寺不逢人白事廷吏简闲居文墨亲高天池閤净【集作静】寒菊霜露频应当整孤棹归来展慇懃
　　酬张二仓曹扬子闲居见寄兼呈韩郎中左补
　　阙皇甫冉　　　　　　　张南史
　　孤云独鹤自悠悠别后经年尚泊舟渔父致词相借问仙郎能赋许依投折芳逺计三春草乗兴闲看万里流莫怪杜门频乞假不堪投病拜龙楼
　　和尉迟侍郎夏杪闻蝉　　　戴叔伦
　　楚人方苦热柱史独闻蝉晴日暮江上惊风一叶前荡摇清管杂幽咽野风传旅舍闻君听无由更昼眠奉酬卢端公饮后赠诸公见示之作【已见二百十五卷】
　　前　人
　　和河南罗主簿【集作送校书兄归江南】　前　人
　　兄弟泣殊方天涯指故乡断云无定处归鴈不成行草莾人烟少风波水驿长上虞亲渤澥东楚隔潇湘古戍隂传火寒芜晓带霜海门潮滟滟沙防荻苍苍京辇辞芝【疑作芸】閤衡方忆草堂知君始宁隐还缉旧荷裳
　　酬别刘九郎评事专经用泉字
　　前　人
　　举袂【集作袖】掩离弦枉【集作聼】君愁思篇忽惊池上鹭【集作鹜】下【集作正】咽陇头泉对牖墙隂满临扉日影圆頼闻黄太守章句此中传
　　酬李补阙雨中寄赠　　　　崔　峒
　　十年随马宿几处受人恩白发还乡井微官有子孙竹窓寒雨滴苔砌夜虫喧独愧东垣友新诗慰旅防初除拾遗酧邱二十二见寄【一作初拜命酬邱丹见赠】
　　前　人
　　江海久垂纶朝衣忽挂身丹墀方【一作初】谒帝白发免羞人才愧文章士名当谏诤臣空余荐贤分不敢负交亲此诗二百五十六卷重出今削去注异同为一作刘展下判官相招以诗答之
　　国有非常宠家承异姓勲背恩慙皎日不义若浮云但使忠贞在甘从玉石焚窜身无有地夣寐见明君
　　酬崔峒　　　　　　　　　王　烈
　　狥世甘长徃逢时忝一官欲朝青去羞向白云看荣宠无心易艰危抗节难思君冩怀抱非敢和幽兰
　　酬耿拾遗题赠　　　　　　严　维
　　掩扉常自静驿吏忽传呼水巷惊驯鸟藜床起病躯顾身悲欲老戒子力为儒明日公西去烟霞复作徒酬王侍郎西陵渡见寄　　　前　人
　　前年万里别昨日一封书郢曲西陵渡秦官使者车柳塘薫昼日花水溢春渠若不嫌鸡黍先令扫弊庐
　　酬刘员外见寄　　　　　　前　人
　　苏躭佐郡时近出白云司药补清羸疾窓吟絶妙词柳塘春水漫花坞夕阳迟欲识怀君意朝朝访檝师
　　答陆沣　　　　　　　　　朱　放
　　松叶堪为酒春来酿几多不辞山路逺踏雪也相过新安所居答相访人所居萧使君为制
　　前　人
　　谢公见我多愁疾【集作病】为我开门对碧山君若欲来看猿鸟不须争把桂枝攀
　　奉酬张鉴阁老雪后过中书见赠輙加两韵通
　　简南省僚旧　　　　　　权德舆
　　寓直久叨荣新恩倍若惊风清五夜永节换一阳生潘鬓年空长齐竽艺本轻常时望连茹今日剧悬旌枉歩欢方接含毫思又萦烦君白云【集作雪】句岁宴若为情和李大夫西山祈雨因感张曲江故事【集作书】十韵
　　亚相冠貂貚分忧统十聮火星当永日云汉倬炎天斋祷期灵贶精神契昔贤中宵出驺驭清旭旅牲牷触石看初起随车应忽先雷音生絶巘雨足晦平阡潇洒四溟合空蒙万顷连歌謡諠泽国稼穑遍原田故事三台盛新文六义全作霖应自此天下待丰年
　　酬张秘监阁老喜太常中书二阁老与德舆同日迁官相代之作【时秘监亦同日拜命】
　　前　人
　　珠树共飞栖分封受紫泥正名推五字贵仕仰三珪继组心知忝【德璵代太常为礼部】腰章事颇齐蓬山有佳句喜气在新题
　　酬主客仲员外见贺正除　　前　人
　　五年承乏奉如纶材【一作才】薄那堪侍从臣禁署犹闻清漏晓命书慙对紫泥新周班每喜簮裾接郢曲偏宜讽咏频忆昔曲台常议礼见君论著最相亲
　　上都酬章十八兄　　　　　释清江
　　每叹经年别人生有几年闗河长问道风雨独随縁寓蝶成庄夣怀人识祢贤徽猷不及此空媿白华篇
　　酬陈明府舟中见赠　　　　释灵一
　　长溪通夜静素舸与人闲月影沉秋水风声落暮山稻花千顷外莲叶两河间陶令多真意相思一觧颜酬皇甫冉西陵渡见寄　　　前　人
　　西湖潮信满岛屿入中流越客依风水相思南渡头寒光生极浦暮雪映沧洲何事扬防去空惊海上鸥【此篇又见一百三十六卷】
　　酬皇甫冉将赴无锡赠诗于云门【已见二百三十六巻】
　　前　人
　　酬崔侍御见赠　　　　　　释皎然
　　买得东山后逢君小隐时五湖游不厌栢署迹如遗儒服何妨道禅心不废诗一从居士说【集作与君如此说】长破小乗疑
　　和李侍御蕚岁初夜集处士书閤【书閤即侍御所创】
　　前　人
　　迟贤新买閤此意【疑】郊居古径行春早新窓见月初放歌还倚瑟讲道亦观书为我留禅位来逢此防踈
　　酬薛员外谊见戱　　　　　前　人
　　方知正始作丽掩碧云诗文彩盈怀袖风规发咏思遗弓逢大敌摩垒怯偏师频有移书让多慙继组迟浅才迂且拙虚誉喜还疑犹倚披沙鉴长歌向子期
　　和李舍人使君纾题云明府道室
　　前　人
　　许令如今道姓云曾经西岳事桐君流霞手把应醻事【一作怜夀】黄鹤心期拟作羣金箓时敎弟子检砂床不遣【集作许】世人闻桂阳亦是神仙守久【集作少】别无嗟两地分奉酬李员外使君嘉祐苏台屛居春首有懐
　　前　人
　　昔岁为邦初未识今朝休沐【集作宦】始相亲移家水巷贪依静种柳风窓欲占春诗思先邀乌府客山情还访白楼人登临许作【集作接】烟霞伴高在方袍间幅巾
　　答李季兰　　　　　　　　前　人
　　天女来相识将花欲染衣禅心竟不起还捧旧花归
　　酬祁判官湖上见赠　　　　前　人
　　岁岁湖南隐已成如何星使忽知名沙鸥惯逐无心客今日逢君不解惊
　　和吕舍人喜张员外自北畨廻至境上先寄二
　　十韵　　　　　　　　　杨巨源
　　割爱天文动敦和国步安仙姿归旧好戎意结新欢并命瞻鹓鹭同心揖蕙兰玉箫临祖帐金牓引征鞍广陌双旌去平沙万里看海云侵鬓起边月向眉残突兀隂山逈苍茫朔野寛毳庐同甲帐韦橐比雕盘义着亲胡俗仪全识汉官地隣氷防净天映烛龙寒节异苏卿执殊蔡女弹碛分黄渺塞极黒漫漫欢味羶腥列徴声佅僸攅归期先雁登路剧鹏抟上客离心逺西宫草诏殚丽词传锦绮珍价掩琅玕百两开戎垒千蹄入御栏瑞光麟阁上喜气凤城端尚德曾辞剑柔凶本舞干茫茫斗星北威服古来难
　　酬令狐员外直夜书怀见寄　前　人
　　花枝暖欲舒粉署夜方初世职推传盛春刑是减余芸香能护字鈆椠善呈书此地从头白经年望雉车和卢谏议朝囘书情即事寄两省阁老兼呈二起居谏院诸院长
　　宠位资寂【疑】用囘头怜二踈超遥比鹤性皎洁同僧居华组澹无累单床欢有余题诗天风洒属思红霞舒蔼蔼延閤东晨光映林初炉香深内殿山色明前除对客黙焚藁何人知谏书全仁气逾劲大辨言甚徐逸歩寄青璅闲吟亲绮防清辉被鸾渚瑞蔼含龙渠谢监管野墅陶公爱吾庐悠然逺者怀圣代飘长裾端弼缉元化至音生太虚一戎殄搀抢重译充储胥借地种寒竹看云忆春蔬灵机栖杳谈笑登轩车晩迹识麒麟秋英见芙蕖危言直且庄旷抱郁以摅志业耿氷雪光容粲璠璵时贤俨仙掖气谢心何如
　　奉和裴相公　　　　　　　前　人
　　竹寺题名一半空衰荣三十六人中在生本要求知已垂老应怜【疑作隣】值相公敢望爕和廻旧律任应时节到春风若为问得苍苍意造化无言自是功
　　和大夫边春呈长安亲故　　前　人
　　严城吹笛思寒梅二月氷河一半开紫陌诗情依旧在黑山弓力畏春来逰人曲岸看花发走马平沙猎雪廻旌斾朝天不知晩将星高处近三台
　　张郎中段员外初直翰林报寄长句
　　前　人
　　秋空如练瑞云明天上人间莫问程丹鳯词头供二妙金鸾殿角直三清方瞻北极临星月犹向南班滞姓名啓沃朝朝深禁里香炉烟外是公卿
　　奉酬端公春雪见寄　　　　前　人
　　造化多情状物亲剪花铺玉万重新闲飘上路呈丰岁狂舞中庭学醉春兴逸何妨寻剡客唱高还肯寄巴人遥知独立芝兰閤满眼清光压俗尘
　　答振武李逢吉判官　　　　前　人
　　近来时辈都无异把酒皆言肺病同唯有单于李评事不将华发负春风
　　奉酬窦郎中早入省苦寒见寄
　　前　人
　　冥怒含风羣物戒严节空山顽石破幽涧层氷裂题诗金华彦接武丹霄烈旷怀玉京云孤唱粉垣雪穷隂緫凝沍正气直肃杀天狼看坠地霜兎敢拒穴悠然蓬蒿士亦得奉朝谒羸骖苦迟迟单仆怨切切端闱仙阶邃广陌冻桥滑旭日鸳鹭行瑞烟芙蓉阙司寒申郑重成岁在凛冽谢监逢酒时袁生闭门月渐思霜霰减欲报阳和发谁家挟纩心何地当鑪热惨舒能一改恭聴逺者说
　　文苑英华卷二百四十四
　　钦定四库全书
</div>
    <div class="pagination">
<a href="文苑英华_page206.html">上一页</a><span>...</span><a href="文苑英华_page202.html">202</a><a href="文苑英华_page203.html">203</a><a href="文苑英华_page204.html">204</a><a href="文苑英华_page205.html">205</a><a href="文苑英华_page206.html">206</a><span class="current-page">207</span><a href="文苑英华_page208.html">208</a><a href="文苑英华_page209.html">209</a><a href="文苑英华_page210.html">210</a><a href="文苑英华_page211.html">211</a><a href="文苑英华_page212.html">212</a><span>...</span><a href="文苑英华_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
