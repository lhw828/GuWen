<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 455 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 455 页/共 658 页</h1>
    <div class="content">　　鞫狱不宜令子孙下辞明言父祖之罪，亏教伤情，莫此为大。自今但令家人与囚相见，无乞鞫之诉，便足以明伏罪，不须责家人下辞。（《宋书·蔡廓传》，宋台建，廓为侍中，建议。又《通典》一百六十四。）
　　◇答傅亮书
　　扬州位居卿君之下，常亦惟疑。然朝廷以位相次，不以本封，复无明文云皇子加殊礼。齐献王为骠骑，孙秀来降，武帝欲优异之，以秀为骠骑，转齐王为镇军，在骠骑上。若如足下言，皇子便在公右，则齐王本次自尊，何改镇军，令在骠骑上，明知故依见位为次也。又齐王为司空，贾充为太尉，俱录尚书署事，常在充後。潘正叔奏《公羊》事，于时三录，梁王肜为卫将军，署在太尉陇西王泰、司徒王玄冲下。近太元初，贺新宫成，司马大傅为中军，而以齐王柔之为贺首。立安帝为太子，上礼，徐邈为郎，位次亦以太傅在诸王下。又谒李太后，宗正尚书符令以高密王为首，时王东亭为仆射。王徐皆是近世识古今者。足下引式乾公王，吾谓未可为据。其云上出式乾，召侍中彭城王植、荀组、潘岳、嵇绍、杜斌，然後道足下所疏四王，在三司之上，反在黄门郎下，有何义？且四王之下则云大将军梁王肜，车骑赵王伦，然後云司徒王戎耳。梁、赵二王亦是皇子，属尊位齐，在豫章王常侍之下，又复不通。盖书家指疏时事，不必存其班次；式乾亦是私宴，异於朝堂。如今含章西堂，足下在仆射下，侍中在尚书下耳。来示又云云曾祖与简文对录，位在简文下。吾家故事则不然，今写如别。王姬身无爵位，故可得不从夫，而以王女为尊。皇子出仕则有位，有位则依朝，复示之班序。唯引泰和赦文，差可为言。然赦文前後，亦参差不同。太宰上公，自应在大司马前耳。简文虽抚军，时已授丞相殊礼，又中外都督，故以本任为班，不以督中外便在公右也。今护军总方伯，而位次故在持节都督下，足下复思之。（《宋书·蔡廓传》，时疑扬州刺史庐陵王义真朝堂班次，亮与廓书，廓答。）
　　◇与亲故书
　　小儿四岁，神气似可，不入非类室，不与小人游。故以兴宗为之名，以兴宗为之字。
　　◇答妻郄氏求夏服书
　　知须夏服，计给事自应相供，无容别寄。（《宋书·蔡廓传》。）
　　◎蔡兴宗
　　兴宗字兴宗，廓少子。元嘉中为彭城王义康司徒参军、太子舍人南平王铄冠军参军、武昌太守，又为太子洗马、义阳王友、中书侍郎。元凶弑立，出为司空何尚之长史，迁太子中庶子。孝武即位，复为中书侍郎，迁临海太守，征为黄门郎太子中庶子，转游击将军，迁尚书吏部郎，转司徒左长史，复为中庶子，领前军将军，迁侍中。寻左迁司空沈庆之长史，行兖州事。还为廷尉卿，出为东阳太守，迁安陆王子绥後军长史江夏内史，行郢州事。征还为左民尚书，转掌吏部。前废帝时，以忤江夏王义恭除新昌太守，停行，重除吏部尚书。明帝即位，加游击将军，未拜，迁尚书右仆射，寻领卫尉。又领兖州大中正，封乐安县伯。出为安西将军郢州刺史，迁镇东将军会稽太守。後废帝即位，征为征西将军荆州刺史。还都，改中书监，左光禄大夫，开府仪同三司，不拜，寻卒。
　　◇申坦子令孙罪议
　　若坦昔为戎首，身今尚存，累经肆眚，犹应蒙宥。令孙天属，理相为隐。况人亡事远，追相诬讦，断以礼律，义不合关，若士先审知逆谋，当时即应闻启，苞藏积年，发因私怨，况称风声路传，实无定主，而干黩欺罔，罪合极法。（《宋书·蔡兴宗传》，兴宗为廷尉，有解士先者，告申坦昔与丞相义宣同谋，时坦已死，子令孙时作山阳郡，自系廷尉，兴宗议。）
　　◇馈米郭原平及朱百年妻教
　　秋年之贶，著自国书，饩贫之典，有闻甲令。况高柴穷老，莱妇屯暮者哉！永兴郭原平，世禀孝德，洞业储灵，深仁绝操，追风旷古，栖贞处约，华、方严。山阴朱百年，道终物表，妻孔，耋齿孀居，窭迫残日，钦风抚事，嗟慨满怀，可以帐下米各饷百斛。（《宋书·郭世道传》。）
　　◎徐豁
　　豁字万同，东莞姑幕人，晋太子左卫率邈子。隆安末为太学博士，以忤桓玄免官，玄败，起为秘书郎、尚书仓部郎、右军何无忌功曹，仍为镇南参军、祠部，永世令、建武司马，中军参军、尚书左丞。宋受禅，为徐羡之镇军司马、尚书左丞、山令。元嘉初为始兴太守，五年，进使持节、都督广交二州诸军事、宁远将军、平越中郎将、广州刺史，未拜，卒。
　　◇表陈损益三事
　　其一曰：郡大田，武吏年满十六，便课米六十斛。（《通典》四作「十」，「十六斛」，疑此误。）十五以下至十三，皆课米三十斛。（《通典》作「十三斛」。）一户内随丁多少，悉皆输米。且十三岁儿未堪田作，或是单迥，无相兼通，年及应输，便自逃逸，既遏接蛮、俚，去就益易。或乃断截支体，产子不养，户口岁灭，实此之由。谓宜更量课限，使得存立。今若减其米课，虽有交损，考之将来理，有深益。
　　其二曰：郡领银民三百馀户，凿坑采砂，皆二三丈，功役既苦，不顾崩压，一岁之中，每有死者。官司检切，犹致逋违，老少相随，永绝农业，千有馀口，皆资他食，岂惟一夫不耕，或受其饥而已。所以岁有不稔，便致甚困。寻台邸用米，不异於银，谓宜准银课米，即事为便。
　　其三曰：中宿县俚民课银，一子丁输南称半两。寻此县自不出银，又俚民皆巢居鸟语，不闲货易之宜，每至买银，为损已甚。又称两受入，易生奸巧，山俚愚怯，不辨自申，官所课甚轻，民以所输为剧。今若听计丁课米，公私兼利。（《宋书·徐豁传》，元嘉初为始兴太守，三年，遣大使巡行四方，并使郡县各言损益，豁因此表陈三事。）
　　◎孔琳之
　　琳之字彦林，会稽山阴人，晋光禄大夫安国从孙。元兴中辟本国常侍，迁楚台员外散骑侍郎。义熙初除司徒左西掾，寻为司马休之会稽内史府长史，历太尉主簿、尚书左丞、扬州治中从事史，迁尚书吏部郎。又为武帝平西长史大司马琅邪王从事中郎。又除武帝平北征西长史，迁侍中。宋台建，除宋国侍中，出为吴国太守。公事免。永嘉二年为御史中丞，领本州大中正，迁祠部尚书。景平元年卒，追赠太常，有集十卷。
　　◇建言便宜
　　夫玺印者，所以辩章官爵，立契符信。官莫大於皇帝，爵莫尊於公侯。而传国之玺，历代迭用，袭封之印，奕世相传，贵在仍旧，无取改作。今世唯尉一职，独用一印，至於内外群官，每迁悉改，讨寻其义，私所未达。若谓官各异姓，与传袭不同，则未若异代之为殊也。若论其名器，虽有公卿之贵，未若帝王之重。若以或有诛夷之臣，忌其凶秽，则汉用秦玺，延祚四百，未闻以子婴身戮国亡，而弃之不佩。帝王公侯之尊，不疑於传玺，人臣众僚之卑，何嫌於即印。载籍未闻其说，推例自乖其准。而终年刻铸，丧功消实，金银铜炭之费，不可称言，非所以因循旧贯易简之道。愚谓众官即用一印，无烦改作。若有新置官，又官多印少，文或零失，然後乃铸，则仰裨天府，非唯小益。
　　凶门柏装，不出礼典，起自末代，积习生常，遂成旧俗。爰自天子，达于庶人，诚行之有由，卒革必骇。然苟无关於情，而有愆礼度，存之未有所明，去之未有所失，固当式遵先典，革後谬，况复兼以游费，实为民患者乎。凡人士丧仪，多出闾里，每有此须，动十数万，损民财力，而义无所取。至於寒庶，则人思自竭，虽复室如悬磬，莫不倾产殚财，所谓葬之以礼，其若此乎。谓宜谨遵先典，一罢凶门之式，表以素扇，足以示凶。
　　昔事故饥荒，米谷绵绢皆贵，其後米价登复，而绢于今一倍。绵绢既贵，蚕业者滋，虽勤厉兼倍，而贵犹不息。愚谓致此，良有其由。昔事故之前，军器正用铠而已，至於袍、袄衤两裆，必俟战阵。实在库藏，永无损毁。今仪从直卫及邀罗使命，或有防卫送迎，悉用袍袄之属，非唯一府，众军皆然。绵帛易败，势不支久。又昼以御寒，夜以寝卧，曾未周年，便自败裂。每丝绵新登，易折租以市，又诸府竞收，动有千万，积贵不已，实由於斯，私服为之艰匮，官库为之空尽。愚谓若侍卫所须，固不可废，其馀则依旧用铠。小小使命送迎之属，止宜给仗，不烦铠、袄。用之既简，则其价自降。
　　夫不耻恶食，唯君子能之。肴馔尚奢，为日久矣。今虽改张是弘，而此风未革。所甘不过一味，而陈必方丈，适口之外，皆为悦目之费，富者以之示夸，贫者为之殚产，众所同鄙，而莫能独异。愚谓宜粗为其品，使奢俭有中，若有不改，加以贬黜，则德俭之化，不日而流。（《宋书·孔琳之传》，义熙初，众官献便宜，琳之於众议之外，别建言。）
　　◇奏劾徐羡之
　　臣闻事上以奉宪为恭，临下以威严为整。然後朝典为明，莅众必肃。斯道或替，则宪纲其颓。臣以今月七日，预皇太子正会。会毕车去，并猥臣停门待阙。有何人乘马，当臣车前，收捕驱遣命去。何人骂詈收捕，谘审欲录。每有公事，臣常虑有纷纭，语勿令问，而何人独骂不止，臣乃使录。何人不肯下马，连叫大唤，有两威仪走来，击臣收捕。尚书令省事倪宗又牵威仪手力，击臣下人。宗云：「中丞何得行凶，敢录令公人。凡是中丞收捕，威仪悉皆缚取。」臣敕下人一不得斗，凶势张，有顷乃散。又有群人就臣车侧，录收捕樊马子，互行筑马子顿伏，不能还台。臣自录非，本无对校，而宗敢乘势凶恣，篡夺罪身。尚书令臣羡之，与臣列车，纷纭若此，或云羡之不禁，或云羡之禁而不止。纵而不禁，既乖国宪。禁而不止，又不经通。陵犯监司，凶声彰赫，容纵宗等，曾无纠问，亏损国威，无大臣之体，不有准绳，风裁何寄？羡之内居朝右，外司辇毂，位任隆重，百辟所瞻。而不能弘惜朝章，肃是风轨。致使宇下纵肆，凌暴宪司，凶赫之声，起自京邑，所谓己有短垣，而自逾之。又宗为篡夺之主，纵不纠问，二三亏违，宜有裁贬。请免羡之所居官，以公还第。宗等篡夺之愆，已属掌故御史，随事检处。（《宋书·孔琳之传》。）
　　◇废钱用谷帛议
　　《洪范》八政，以货次食，岂不以交易之所资，为用之至要者乎。若使不以交易，百姓用力於为钱，则是妨其为生之业，禁之可也。今农自务谷，工自务器，四民各肄其业，何尝致勤於钱。故圣王制无用之货，以通有用之财，既无毁败之费，又省运致之苦，此钱所以嗣功龟贝，历代不废者也。谷帛为宝，本充衣食，今分之为货，则致损甚多。又劳毁於商贩之手，耗弃於割截之用，此之为弊，著于自曩。（《通典》作「著于目前」。）故锺繇曰：「巧伪之民，竞蕴湿谷以要利，制薄绢以充资。」魏世制以严刑，弗能禁也。是以司马芝以为用钱非徒丰国，亦所以省刑。钱之不用，由於兵乱积久，自至於废，有由而然，汉末是也。今既用而废之，则百姓顿亡其财。今括囊（《通典》作「今计度」。）天下之谷，以周天下之食，或仓庾充衍，或粮靡斗储，以相资通，则贫者仰富，致之之遗，实假於钱。一朝断之，便为弃物，是有钱无粮之民，皆坐而饥困，此断钱之立弊也。且据今用钱之处，不以为贫，用谷之处，不以为富。又民习来久，革之怨惑。语曰：「利不百，不易业」。况又钱便於谷邪？魏明帝时，钱废谷用，三十年矣。以不便於民，乃举朝大议。精才达治之士，莫不以为宜复用钱，民无异情，朝无异论。彼尚舍谷帛而用钱，足以明谷帛之弊，著於已试也。世或谓魏氏不用钱久，积藏巨万，故欲行之，利公富国。斯殆不然。昔晋文後舅犯之谋，而先成季之信，以为虽有一时之勋，不如万世之益。于时名贤在列，君子盈朝，大谋天下之利害，将定经国之要术。若谷实便钱，义不昧当时之近利，而废永用之通业，断可知矣。斯实由困而思革，改而更张耳。近孝武之末，天下无事，时和年丰，百姓乐业，便自谷帛殷阜，几乎家给人足，验之事实，钱又不妨民也。顷兵革屡兴，荒馑荐及，饥寒未振，实此之由。公既援而拯之，大革视听，弘敦本之教，明广农之科，敬授民时，各顺其业，游荡知反，务末自休，固巳南亩竞力，野无遗壤矣。於此巳往，将升平必至，何衣食之足恤。愚谓救弊之术，无取於废钱。（《晋书·食货志》，《宋书·孔琳之传》，《南史》二十七，《通典》八。）
　　◇复肉刑议
　　唐虞象刑，夏禹立辟，盖淳薄既异，致化实同，宽猛相济，惟变所适。《书》曰「刑罚世轻世重」，言随时也。夫三代风纯而事简，故罕蹈刑辟；季末俗巧而务殷，故动陷宪纲。若三千行於叔世，必有踊贵之尤。此五帝不相循法，肉刑不可悉复者也。汉文发仁恻之意，伤自新之路莫由，革古创制，号称刑厝，然名轻而实重，反更伤民。故孝景嗣位，轻之以缓。缓而民慢，又不禁邪，期於刑罚之中，所以见美在昔，历代详论而未获厥中者也。兵荒已後，罹法更多。弃市之刑，本斩右趾，汉文一谬，承而弗革，所以前贤恨恨，议之而未辩。锺繇、陈群之意，虽小有不同，而欲右趾代弃市。若从其言，则所活者众矣。降死之生，诚为轻法，然人情慎显而轻昧，忽远而惊近，是以盘盂有铭，韦弦作佩，况在小人，尤其所惑，或目所不睹，则忽而不戒，日陈於前，则惊心骇瞩。由此言之，重之不必不伤，轻之不必不惧，而可以全其性命，蕃其产育，仁既济物，功亦益众。又今之所患，逋逃为先，屡叛不革，宜令逃身靡所，亦以肃戒未犯，永绝恶原。至於馀条，宜依旧制。岂曰允中，贵献管穴。（《宋书·孔琳之传》，桓玄议复肉刑，琳之以为云云，又《南史》二十七。）
　　◇答魏放之问大功嫁女
　　魏放之问孔琳之曰：「降在大功，当得嫁女不？」答曰：「吾意降者似不得婚。《记》称『大功之末，可以嫁子，小功之末，可以娶妻，下殇之小功则不可』。案如此文，唯云降者不可娶妻，不云不可嫁子。此便是得嫁也。」（《通典》六十。）
　　◇答傅都官驳大功嫁女议
　　傅都官驳孔议曰：「娶妻嫁子，虽为不同，然可以例求也。何者？小功绝哭之後，可以娶妻，至於下殇之小功，则不可也。本服重而降在小功，既不得同小功而娶妻，本服周而降在大功，岂可同大功而嫁子乎？」孔答曰：「娶妻事重，嫁子事轻。今若云不可纳妇，容可以嫁子为难耳。既不明不可以嫁子，而独明不可以娶妻，事重非其类矣。」（《通典》六十。）
　　傅难曰：「今举重以明轻，何以谓之不类？」孔答曰：「小功」二字原无，据中华本校补。己身之吉事，在子则轻，在身则重。轻故可行之於服末，重必卒哭而後可。以降杀之明义。亦既差降，则事何必齐。今若欲征其文，观雩知旱者，则，应明，轻者犹不可，则重者不言自彰。而今独言小功之殇不可以娶妻，指是言重者不可也，重者自不可，轻者自可有差，何得轻必从重邪？（《通典》六十。）
　　傅曰：「案《礼》，葬後卒哭，之与服末，固是一语，直辞异邪？」孔答曰：「以葬後便为末，虞毕乃卒哭。且末与卒哭，若果实同而名异者，则当辄言小功之末，可以纳妇娶妻，如大功之末，辄言可以冠子嫁子，何以别更起条云『虽小功卒哭，可以娶妻邪』，推文明矣。」（《通典》六十。）
　　◇书
　　日月深酷，抚膺崩叫，心肝分脍，寻绎懊忄农，触感陨绝，孤思悒悒，自郡地最。（姜作「穷」。）当柰何？不孝柰何？念痛悼难胜，得去月二示，知君所患故尔不差，甚有幽悒，热甚，比复何似？想以转佳，眠食极胜也，善将治之。孤子并疾患，叹具悒悒，脚中转剧。近服散未觉益，忄顿何赖扶力，迷甚不次，孤子孔琳之柰何？（一合作「等」字。）顿首。《淳化阁帖》三。

卷二十八
◎孔觊
　　觊字思远，琳之孙。初举扬州秀才，补主簿、长沙王义欣镇军功曹、衡阳王义季安西主簿、户曹参军，领南义阳太守，转署记室，固辞。召为通直郎、太子中舍人、建平王友、秘书丞、中书侍郎、随王诞安东谘议参军、领记室、黄门侍郎、建平王宏中军长史。复为黄门、临海太守。孝建中、为散骑常侍，领本州大中正。大明初改太子中庶子，领翊军校尉、御史中丞。出为寻阳王子房冠军长史，加宁朔将军，行淮南宣城二郡事。复除安陆王子绥冠军长史、江夏内史，随府转後军长史，征为右卫将军。未拜，徙司徒左长史。永光初迁侍中。未拜，除江夏王义恭太宰长史，出为寻阳王子房右军长史，加辅国将军，行会稽郡事。明帝初，与顾琛等发兵应晋安王子勋，败死。
　　◇辞署记室笺
　　记室之局，实惟华要，自非文行秀敏，莫或居之。觊逊业之举，无闻於乡部；惰游之贬，有编於疲农。直山渊藏引，用不遐弃，故得忭风舞润，凭附弥年。今日之命，非所敢冒。昔之学优艺富，犹尚斯难，况觊能薄质鲁，亦何容易。觊闻居方辨物，君人所以官才；陈力就列，自下所以奉上。觊虽不敏，常服斯言。今宠藉惟旧，举非尚德，恐无以提衡一隅，佥允视听者也。伏愿天明照其心请，乞改今局，授以闲曹，则凫鹤从方，所忧去矣。（《宋书·孔觊传》。）
　　夫以记室之要，宜须通才敏思，加性情勤密者。（《通典》作「性情密洽者为之。」）觊学不综贯，性又疏惰，何可以属知秘记，秉笔文闱，假吹之尤，方斯非滥。觊少沦常检，本无远植，荣进之愿，何能忘怀。若实有萤爝，增晖光景，固其腾声之日，飞藻之辰也，岂敢自求从容，保其淡逸。伏愿矜其鲁拙，业之有地，则曲成之施，终始优渥。（《宋书·孔觊传》，又《通典》三十一。）
　　◎孔之
　　之，爵里未详。（疑是琳之昆弟。）
　　◇艾赋
　　良药弗达，妙针莫宣，奇艾急病，靡身挺烟，治匪君臣，得用神火。振淹固於一烂，气绝息乎无假，淳建投而招祟，钳椒而贻祸，伊兹艾之淑粹，仍索质於中野。嗟乎，贞灰与邪烬迭御，芳烟与苦兰竞薰，是以艾正而贱，兰妖而珍，故言尧则桀对，举兰则艾因。（《艺文类聚》八十二。）
　　◇艾赞
　　论蔼灵艾，蔚彼坂。混区群卉，理深用远。（《艺文类聚》八十二。）
　　◎孔甯子
　　甯子，会稽山阴人，义熙初为何无忌会稽掾属，後为武帝太尉主簿。永初中为文帝镇西谘议参军，丁艰去职。景平末，会稽太守褚淡之起为将军。文帝即位，以为黄门侍郎，领步兵校尉，进侍中。元嘉二年卒，有集十五卷。
　　◇牦牛赋
　　惟兹兽之攸生，亦栖遐而凭阻，遁绵野於岷隅，挹清源於庸渚。奔逸躅而伦，载贲首而乱◆，茸长牦之髟不髟思，戾狠情而首鼠。迈羔羊之如膏，侔蜉蝣之楚楚。既作表於礼乐，又为容於军旅。奉藩岳之休明，被戎荒而既序，班琛赂则来庭，超印乎其所。（《初学记》二十九。）
　　◇陈损益
　　隆化之道，莫先於官得其才；枚卜之方，莫若人慎其举。虽复因革不同，损益有物，求贤审官，未之或改。师锡佥曰，焕乎钦明之诰，拔茅征吉，著於幽《贲》之爻。晋师有成，瓜衍作赏，楚乘无入，贾不贺。今旧命惟新，幽人引领，《韶》之尽美，已备於振纲；《武》之未尽，或存於理目。虽九官之职，未可备举，亲民之选，尤宜在先。愚欲使天朝四品官，外及守牧，各举一人堪为二千石长吏者，以付选官，随缺叙用，得贤受赏，失举任罚。夫惟帝之难，岂庸识所易，然举尔所知，非求多人，因百官之明，孰与一识之见，执咎在己，岂容徇物之私。今非以选曹所铨，果於乖谬，众职所举，必也惟良，盖宜使求贤辟其广途，考绩取其少殿。若才实拔群，进宜尚德，治阿之宰，不必计年，免徒之守，岂限资秩。自此以还，故当才均以资，资均以地。宰莅之官，诚曰吏职，然监观民瘼，翼化宣风，则隐厚之求，急於刀笔，能事之功，接於德心，以此论才，行之年岁，岂惟政无秕蠹，民庇手足而己，将使公路日清，私请渐塞。士多心竞，仁必由已，处士砥自求之节，仕子藏交驰之情。甯子庸微，不识治体，冒昧陈愚，退惧违谬。（《宋书·王华传》。先是会稽孔甯子先为高祖太尉主簿，陈损益云云。）
　　◇井颂
　　天高听卑，载厚流谦。挥锋既击，跪拜亦沾。惟益有作，德远事兼。明王用汲，人具尔瞻。（《初学记》七。）
　　◇水赞
　　澄鉴无虚，积之成川。湍飞莹谷，激石泠然。（《艺文类聚》八。）
　　◎何叔度
　　叔度，庆江人，义熙中为尚书。入宋，为金紫光禄大夫、吴郡太守，元嘉八年卒。
　　◇王睦事议
　　设法止奸，本於情理，非谓一人为劫，阖门应刑。所以罪及同产，欲开其相告，以出为恶之身。睦父母之至，容可悉共逃亡，而割其天属，还相缚送，螫毒在手，解腕求全，於情可愍，理亦宜宥。使凶人不容於家，逃刑无所，乃大绝根源也。睦既纠送，则馀人无应复告，并合从原。（《宋书·何尚之传》，《南史·何尚之传》，《通典》一百六十七，案，此议《宋书》「造恶」作「为恶」，之「际」作「之至」，未句作「并全之」。）
　　◎何尚之
　　尚之字彦德，叔度子。义熙中为临津令，武帝领征南将军，以为主簿，及受禅，以病废。少帝时为中书侍郎。文帝即位，为临川内史，入为黄门侍郎、尚书吏部郎、左卫将军，领太子中庶子，迁侍中、丹阳尹。徙祠部尚书，领国子祭酒，迁吏部尚书，进中书令、中护军，迁尚书右仆射，加散骑常侍，迁左仆射，转尚书令，领太子詹事。元凶弑立，进司空。孝武即位，复为尚书令，领吏部，迁侍中左光禄大夫，加特进，寻为开府仪同三司，复领中书令。大明四年卒，年七十九，赠司空，谥曰简穆，有集十卷。
　　◇华林清署殿赋
　　其西则堂皇博敞，正鹄是施，带以绿流，树以清椅。（《初学记》二十四堂七。）
　　逞绵瓦之虹梁，列雕刻之华榱，网户翠钱，青轩丹墀。若乃奥室曲房，深沈冥密，始如易循，终焉难悉。动微物而风生，践椒途而芳溢，触遇成宴，暂游累日。却倚危石，前临浚谷，终始萧森，激清引浊，涌泉灌於阶所，远风生於楹曲。暑虽殷而不炎，气方清而含育。哀鹤唳暮，悲猿啼晓，灵芝被崖，仙华覆沼。（《艺文类聚》六十二，《初学记》二十四。）
　　退居赋（见《宋书·何尚之传》，亡。）
　　◇表谏行幸侵夜
　　万乘宜重，尊不可轻，此圣心所鉴，岂假臣启。舆驾比出，还多冒夜，群情倾侧，实有未宁。清道而动，帝王成则，古今深诫，安不忘危。若值汲黯、辛毗，必将犯颜切谏，但臣等碌碌，每存顺嘿耳。伏愿少采愚诚，思垂省察，不以人废，适可以慰四海之望。（《宋书·何尚之传》，《御览》四百五十三。）
　　◇上言请原竺超民等
　　刑罚得失，治乱听由，圣贤留心，不可不慎。竺超民为义宣司马，贼既遁走，一夫可禽，若反覆昧利，即当取之，非唯免愆，亦可要不义之赏，而超民曾无此意，微足观过知仁。且为官保全城府，谨守库藏，端坐待缚。今戮及兄弟，与向始末无论者，复成何异。陆展尽质复灼然，便同之巨逆，於事为重。臣豫蒙顾待，自殊凡隶，苟有所怀，不敢自默。（《宋书·何尚之传》，世祖即位，戮质反义宣司马竺超民，戮质长史陆展兄弟，并应从诛，尚之上言，超民坐者由此得原。）
　　◇密奏庾炳之得失
　　夫为国为家，何尝不谨用前典，今苟欲通一人，虑非哲王御世之长术。炳之所行，非暧昧而已，臣所闻既非一旦，又往往眼见，事如丘山，彰彰若此，遂纵而不纠，不知复何以为治。晋武不曰明主，断鬲令事，遂能奋发，华е见待不轻，废锢累年，後起，止作城门校尉耳。若言炳之有诚於国，未知的是何事？政当云与殷景仁不失其旧，与刘湛亦复不疏。且景仁当时事意，岂复可蔑，朝士两边相推，亦复何限，纵有微诚，复何足掩其恶。今贾充勋烈，晋之重臣，虽事业不胜，不闻有大罪，诸臣进说，便远出之。陛下圣睿，反更迟迟於此。炳之身上之衅，既自藉藉，交结朋党，构扇是非，实足乱俗伤风。诸恶纷纭，过於范晔，所少贼一事耳。伏愿深加三思，试以诸声传，普访诸可顾问者。群下见陛下顾遇既重，恐不敢苦相侵伤，顾问之日，宜布嫌责之旨。若不如此，亦当不辩有所得失。臣蠢，既有所启，要欲尽其心，如无可纳，伏愿宥其触忤之罪。（《宋书·庾炳之传》，炳之领选，既不缉众论，又颇通货贿，请急还家。令史钱泰、周伯齐出炳之宅咨事。泰能弹琵琶，伯齐善歌，因留停宿，为有司所奏。上於炳之素厚，将恕之，召问尚书右仆射何尚之。尚之具陈炳之得失，又密奏，又见《南史》三十五。）
　　◇又陈
　　炳之呼二令史出宿，令史谘都令史骆宰，宰云不通，吏部曹亦咸知不可，令史具向尚之说不得停之意，炳之了不听纳，此非为不解，直是苟相留耳。内外悉知此，而诬於信受，群情岂了，陛下不假为之辞。虽是令史，出乃远亏朝典，又不得谓之小事。谢晦望实，非今者之俦，一事错误，免侍中官。王时贤小失，桓胤春之谬，皆白衣领职。况公犯宪制者邪？不审可有同王、桓白衣例不？於任使无损，兼可得以为肃戒。孔万祀居左丞之局，不念相当，语骆宰云：「炳之贵要，异他尚书身、政可得无言耳。」又云：「不痴不聋，不成姑公。」敢作此言，亦为异也。（同上，时炳之自理：「不谙台制，令史并言停外非嫌。」太祖以炳之信受失所，小事不足伤大臣。尚之又陈。）
　　◇又陈庾炳之愆遇
　　尚书旧有增置二十人，以元、凯丞郎之假疾病，炳之常取十人私使，询处阙，不得时补。近得王师，犹不遣还，臣令人语之，「先取人使，意常未安，今既有手力，不宜复留。」得臣此信，方复遣耳。大都为人好率怀行事，有诸纭纭，不悉可晓。臣思张辽之言，关羽虽兄弟，曹公父子，岂得不言。观今人忧国实寡，臣复结舌，日月之明，或有所蔽。然不知臣者，岂不谓臣有争竞之迹，追以怅怅。臣与炳之周旋，俱被恩接，不宜复生厚薄。太尉昨与臣言，说炳之有诸不可，非唯一条，远近相崇畏，震动四海，凡短人办得致此，更复可嘉。虞秀之门生事之，累味珍肴，未尝有乏，其外别贡，岂可具详。炳之门中不问大小，诛求张幼绪，幼绪转无以堪命。炳之先与刘德愿殊恶，德愿自持琵琶甚精丽。遗之，便复款然。市令盛馥进数百口材助营宅，恐人知，作虚买券。刘道锡骤有所输，倾南俸之半。刘雍自谓得其力助，事之如父，夏中送甘蔗，若新发於州。国吏运载樵荻，无辍於道。诸见人有物，鲜或不求，闻刘遵考有材，便乞材，见好烛盘，便复乞之。选用不平，不可一二。太尉又云，炳之都无共事之体，凡所选举，悉是其意，政令太尉知耳。论虞秀之作黄门，太尉不正答和，故得停。太尉近与炳之疏，欲用德愿儿作州西曹，炳之乃启用为主簿，即语德愿。德愿谢太尉。前後漏泄卖恩，亦复何极，纵不加罪，故宜出之。士庶忿疾之，非直项羽楚歌而己也。自从裴、刘刑罚以来，诸将陈力百倍，今日事实好恶可问。若赫然发愤，显明法宪，陛下便可闲卧紫闼，无复一事也。（同上，尚之再启，太祖犹优游之，使尚之更陈其意，尚之乃备言炳之愆过。）
　　◇又答问庾炳之事
　　臣既乏贾生应对之才，又谢汲公犯颜之直，至於侍坐仰酬，每不能尽。昨出伏复深思，只有愚滞，今之事迹，异口同音，便是彰著，政未测得物之数耳。可为蹈罪负恩，无所复少。且居官失和，未有此比。陛下迟迟旧恩，未忍穷法，为弘之大，莫复过此。方复有尹京赫赫之授，恐悉心奉国之人，於此而息；贪狼恣意者，岁月滋甚。非但亏点王化，乃治乱所由。如臣所闻天下论议，炳之常尘累日月，未见一豪增辉。今曲阿在水南，恩宠无异，而协首郡之荣，乃更成其形势，便是老王雅也。古人云：「无赏罚，虽尧舜不能为治也。」陛下岂可坐损皇家之重，迷一凡人。事若复在可否之间，亦不敢苟陈穴管。今之枉直，明白灼然，而睿王令王，反更不悟，令贾谊、刘向重生，岂不慷慨流涕於圣世邪。臣昔启范晔，当时亦惧犯触之尤，苟是愚怀所挹，政自不能不舒达，所谓虽九死而不悔者也。谓炳之且外出，若能修改，在职著称，还亦不难，而可得少明国典，粗酬四海之诮。今愆衅如山，荣任不损，炳之若复有彰大之罪，谁复敢以闻述。且自非殊勋异绩，亦何足塞今日之尤。历观古今，未有众过藉藉，受货数百万，更得高官厚禄如今者也。臣每念圣化中有此事，未尝不痛心疾首。设令臣等数人纵横狼藉复如此，不审当复云何处之。近启贾充远镇，今亦何足分，外出恐是策之良者。臣知陛下不能采臣言，故是臣不能尽己之愚至耳。今蒙恩荣者不少，臣何为独恳恳於斯，实尊主乐治之意。伏愿试更垂察。（同上，太祖欲出炳之为丹阳，又以问尚之，尚之答。）
　　臣见刘伯宠大慷慨炳之所行，云有人送张幼绪，幼绪语人，吾虽得一县，负三十万钱，庾冲远（《南史》作「仲远」。）乃当送至新林，见缚束，犹未得解手。荀万秋尝诣炳之，值一客姓夏侯，主人问：「有好牛不？」云：「无」。问：「有好马不？」又云：「无。政有佳驴耳。」炳之便答：「甚是所欲。」客出门，遂与相闻索之。刘道锡云是炳之所举，就道锡索嫁女具及祠器，乃当百万数。犹谓不然。选令史章龙向臣说，亦叹其受纳之过，言「实得嫁女具，铜炉四人举乃胜，细葛斗帐等物，不可称数。」在尚书中，令奴酤酃酒，利其百十，亦是立台阁所无，不审少简圣听不？恐仰伤日月之明，臣窃为之叹息。（同上，太祖乃可有司之奏，免炳之官。）
　　◇刑法议
　　案孔右丞议，士人坐符伍为罪，有奴罪奴，无奴输赎，既许士庶缅隔，则闻察自难，不宜以难知之事，定以必知之法。夫有奴不贤，无奴不必不贤。今多僮者傲然於王宪，无仆者怵迫於时网，是为恩之所沾，恒在程卓，法之所设，必加颜原，求之鄙怀，窃所未惬，谢殿中谓奴不随主，於名分不明，诚是有理。然奴仆实与闾里相关，今都不问，恐有所失，意同左丞议。（《宋书·王宏传》。）
　　◇以一大钱当两议
　　伏鉴明命，欲改钱制，不劳采铸，其利自倍，实救弊之弘算，增货之良术。求之管浅，犹有未譬。夫泉贝之兴，以估货为本，事存交易，岂假数多。数少则币重，数多则物重，多少虽异，济用不殊。况复一以当两，徒崇虚价者邪。凡创制改法，宜从民情，未有违众矫物而可久也。泉布废兴，未容骤议，前代赤仄白金，俄而罢息，六货愦乱，民泣於市。良由事不画一，难用遵行，自非急病权时，宜守久长之业。烦政曲杂，致远常泥。且货偏则民病，故先王立井田以一之，使富不淫侈，贫不过匮。虽兹法久废，不可顿施，要宜而近，粗相放拟。若今制遂行，富人赀货自倍，贫者弥增其困，惧非所以欲均之意。又钱之形式，大少多品，直云大钱，则未知其格。若止於四铢五铢，则文皆古篆，既非下走所识，加或漫灭，尤难分明，公私交乱，争讼必起，此最是其深疑者也。命旨兼虑翦凿日多，以至销尽；鄙意复谓殆无此嫌。民巧虽密，要有踪迹，且用钱货铜，事可寻检，直由属所怠纵，纠察不精，致使立制以来，发觉者寡。今虽有悬金之名，竟无酬与之实，若申明旧科，禽获即报，畏法希赏，不日自定矣。愚者之议，智者择焉，猥参访逮，敢不输尽。（《宋书·何尚之传》。元嘉二十四年，录尚书江夏王义恭议，以一大钱当两，以防翦凿，议者多同。尚之议又见《通典》九。）
　　◇分置荆郢二州议
　　夏口在荆、江之中，正对沔口，通接雍、梁，实为津要，由来旧镇，根基不易。今分取江夏、武陵、天门、竟陵、随五郡为一州，镇在夏口，既有见城，浦大容舫。竟陵出道取荆州，虽水路，与去江夏不异，诸郡至夏口皆从流，并为利便。湘州所领十一郡，其巴陵边带长江，去夏口密迩，既分湘中，乃更成大，亦可割巴陵属新州，於事为允。（《宋书·何尚之传》。）
　　◇发民丁议
　　发南兖州三五民丁，父祖伯叔兄弟仕州居职从事，及仕北徐兖为皇弟皇子从事，庶姓主簿，诸皇弟皇子府参军督护国三令以上相府舍者，不在发例。其馀悉倩暂行，征符到十日装束，缘江五郡集广陵，缘淮三郡集盱眙。又募天下弩手，不问所从。若有马步众艺武力之士应科者，皆加厚赏。（《宋书·索虏传》，是岁军旅大起，尚书左仆射何尚之参议。）
　　◇与颜延之书
　　绛驺清路，白简深劾，取之仲容，或有亏邪。（《通典》二十四。）
　　◇与中书令王球书
　　延之有後命，教府无复光辉。
　　◇列叙元嘉赞扬佛教事
　　元嘉十二年五月乙酉，有司奏丹阳尹萧摹之上言，称佛化被於中国，已历四代，塔寺形像，所在千计，进可以击心，退足以招劝。而自顷世以来，情敬浮末，不以精诚为至，更以奢竞为重，旧宇颓圮，曾莫之，而各造新构，以相夸尚，甲第显宅，於斯殆尽，材竹铜采，糜损无极。违中越制，宜加检裁，不为之防，流遁未巳。请自今以後，有欲铸铜像者，悉诣台自闻，兴造塔寺精舍，皆先诣所在二千石，通发本末，依事列言。本州必须报许，然後就功。其有辄铸铜制辄造寺舍者，皆以不承用诏书律论。铜宅材瓦，悉没入官，奏可。是时有沙门慧琳，假服僧次，而毁其法，著《白黑论》。衡阳太守何承天，与琳比狎，雅相击扬，著《达性论》，并拘滞一方，诋呵释教。永嘉太守颜延之、太子中舍人宗炳，信法者也，检驳二论，各万馀言。琳等始亦往还，未抵迹乃止。炳因著《明佛论》以广其宗。
</div>
    <div class="pagination">
<a href="全上古三代秦汉三国六朝文_page454.html">上一页</a><span>...</span><a href="全上古三代秦汉三国六朝文_page450.html">450</a><a href="全上古三代秦汉三国六朝文_page451.html">451</a><a href="全上古三代秦汉三国六朝文_page452.html">452</a><a href="全上古三代秦汉三国六朝文_page453.html">453</a><a href="全上古三代秦汉三国六朝文_page454.html">454</a><span class="current-page">455</span><a href="全上古三代秦汉三国六朝文_page456.html">456</a><a href="全上古三代秦汉三国六朝文_page457.html">457</a><a href="全上古三代秦汉三国六朝文_page458.html">458</a><a href="全上古三代秦汉三国六朝文_page459.html">459</a><a href="全上古三代秦汉三国六朝文_page460.html">460</a><span>...</span><a href="全上古三代秦汉三国六朝文_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
