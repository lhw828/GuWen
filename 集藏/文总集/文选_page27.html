<!DOCTYPE html>
<html>
 <head>
  <meta charset="utf-8"/>
  <title>
   文选 - 第 27 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 27 页/共 102 页
  </h1>
  <div class="content">
   注「已决之矣遂兴师」　袁本、茶陵本无「决之矣遂兴师」六字。
　　注「持满者」下至「以地」　袁本、茶陵本无此十五字。
　　注「以遗之不许」　袁本、茶陵本无此五字。
　　注「使陪臣种」　袁本、茶陵本无此四字。
　　注「敢告下执事」　袁本、茶陵本无「下」字。
　　注「吴王将许」　袁本、茶陵本「许」下有「之」字。
　　注「谢曰」下至「遂自杀」　袁本、茶陵本无此十三字。
　　注「乃蔽面曰」　袁本、茶陵本「乃」下有「自」字。案：此节各条，尤所校改，皆未是也。
　　何足控抟　案：「抟」当作「揣」，汉书作「揣」，选文与之同，故善注有「且史记揣作抟字」之语，若自作「抟」，于注全不可通，必五臣因此改正文作「抟」，后来以之乱善耳。幽通赋注引作「揣」，亦其一证也。又注中控揣，爱生之意也。孟康曰：揣，持也。如淳曰：揣，音团，或作抟。在此赋训揣为量。今各本于正文既误之后，改「揣」作「抟」，改「抟」作「揣」，皆不可通，所当订正。
　　注「控抟爱生之意也」　袁本、茶陵本「控」上有「善曰」二字，是也。案：此一节盖皆善注。
　　注「善曰鹖冠子曰」　袁本、茶陵本无「善曰」二字，是也。说见上。又袁本「鹖」上有「又」字，「子」下有「亦」字，是也。茶陵本无，非。
　　注「师古曰患音还」　袁本、茶陵本无「师古曰」三字。案：无者是也。
　　注「郭璞曰」　案：「璞」当作「象」。各本皆误。所引大宗师篇文之注也。
　　或趋东西　袁本、茶陵本「东西」作「西东」。案：二本是也。尤误倒。史记、汉书皆作「西东」。其孟康注云：「东西」者，卽不拘语倒耳。
　　注「大人者与天地」　袁本、茶陵本「大」上有「文子曰」三字，是也。
　　窘若囚拘　案：「窘」当作「僒」，注同。汉书作「僒」，选文与之同，故善云「囚拘之貌」。其五臣良注「窘困也」。乃作「窘」耳。各本皆以五臣乱善。史记索隐云汉书作「僒音去殒反」，与善读求殒反正合。
　　得坻则止　案：「坻」当作「坎」。汉书作「坎」，选文与之同。观善引孟康注于首可见。其下复引张晏兼广异本，必五臣因此改「坎」为「坻」，故仅取张「小洲」之语作注也。各本皆以五臣乱善。
　　注「易明夷则仕」　茶陵本「明」上有「大」字，无「夷」字，袁本作「明夷」，与此同。案：各本皆误也。「易明夷」当作「谓夷易」，汉书颜注引可证也。陈云别本作「明夷易」，亦误。
　　德人无累　袁本、茶陵本「累」下有「兮」字，下「细故蔕芥」句同。案：此不着校语，无以考也。
　　鹦鹂赋并序　山海经曰：黄山有鸟，其状如鸮，青羽赤喙，人舌能言，名鹦鹉也。注曰：舌似小儿舌，脚指前后各两。鹉，一作，莫口切。
　　祢正平范晔后汉书曰：祢衡，字正平，平原人也。少有才辩而尚气慠。曹操欲见之，不肯往，操怀忿，而以才名，不欲杀之，送刘表。后复侮慢于表，表不能容，以江夏太守黄祖性急，故送衡与之。祖长子射为章陵太守，尤善于衡。射大会宾客，人有献鹦鹉者，射举札于衡前曰：愿先生赋之。衡揽笔而作，辞彩甚丽。后黄祖杀之，时年二十六。
　　时黄祖太子射亦宾客大会，有献鹦鹉者，举酒于衡前曰：「祢处士，应劭风俗通曰：处士者，隐居放言也。今日无用娱宾，窃以此鸟自远而至，明慧聪善，羽族之可贵，典引曰：来仪集羽族于观魏。愿先生为之赋，使四坐咸共荣观，不亦可乎？」老子曰：虽有荣观，燕处超然。衡因为赋，笔不停缀，文不加点。其辞曰：
　　惟西域之灵鸟兮，挺自然之奇姿。体金精之妙质兮，合火德之明辉。西域，谓陇坻出此鸟也。老子曰：以辅万物之自然。河上公曰：辅万物自然之性也。西方为金，毛有白者，故曰金精。南方为火，觜有赤者，故曰火德。归藏殷筮曰：金水之子，其名曰羽蒙，是生百鸟。蔡邕月令章句曰：天官五兽，前有朱雀，鹑火之体也。性辩慧而能言兮，才聪明以识机。礼记曰：鹦鹉能言，不离飞鸟。王弼周易注曰：几者，事之微也。故其嬉游高峻，栖跱幽深。说文曰：嬉，乐也。跱，立也。飞不妄集，翔必择林。绀趾丹觜，绿衣翠衿。说文曰：绀，深青而扬赤也。采采丽容，咬咬好音。韩诗曰：采采衣服。薛君曰：采采，盛貌也。韵略曰：咬咬，鸟鸣也，音交。毛诗曰：睍睆黄鸟，载好其音。虽同族于羽毛，固殊智而异心。配鸾皇而等美，焉比德于众禽。
　　于是羡芳声之远畅，伟灵表之可嘉。命虞人于陇坻，诏伯益于流沙。汉书音义，应劭曰：天水有大阪曰陇坻。尚书，帝曰：益，汝作朕虞。孔安国曰：伯益也，掌山泽官也。尚书曰：导弱水，余波入于流沙。跨昆仑而播弋，冠云霓而张罗。虽纲维之备设，终一目之所加。文子曰：有鸟将来，张罗而待之。得鸟者罗之一目也，今为一目之罗，卽无以得鸟也。且其容止闲暇，守植安停。鵩鸟赋曰：貌甚闲暇。王逸楚辞注曰：植，志也。逼之不惧，抚之不惊。鹖冠子曰：迫之不惧，定以知勇。宁顺从以远害，不违迕以丧生。毛诗序曰：君子全身远害。故献全者受赏，而伤肌者被刑。
　　尔乃归穷委命，离羣丧侣。委命，已见上文。礼记曰：离羣索居。闭以雕笼，翦其翅羽。淮南子曰：天下以为之笼，又何失鸟之有乎？然笼所以盛鸟。说文曰：翅，翼也。流飘万里，崎岖重阻。埤苍曰：崎岖，不平也。崎，去奇切。岖，音驱。踰岷越障，载罹寒暑。岷、障，二山名，续汉书曰：岷山在蜀郡五道西，障县属陇西，盖因山立名也。毛诗曰：二月初吉，载离寒暑。一曰，障，亭障也。女辞家而适人，臣出身而事主。有以托意也。时为曹操所迫，故寄意以申情。家语曰：女十五许嫁，有适人之道。汉书，郅都曰：已背亲而出身，固当奉职也。彼贤哲之逢患，犹栖迟以羇旅。毛诗曰：衡门之下，可以栖迟。女适人，臣事君，逢祸患，尚栖迟羇旅也。羇旅，已见上文。矧禽鸟之微物，能驯扰以安处。薛君韩诗章句曰：鸟，微物也。说文曰：驯，顺也。汉书音义，应劭曰：扰，驯也。眷西路而长怀，望故乡而延伫。楚辞曰：情慨慨而长怀。又曰：结幽兰而延伫。忖陋体之腥臊，亦何劳于鼎俎。毛诗曰：予忖度之。七本切。国语，舅犯对晋侯曰：偃之肉腥臊，将焉用之。孔安国尚书传曰：腥，臭也。
　　嗟禄命之衰薄，奚遭时之险巇？礼斗威仪曰：夭其禄命，不得极其数。楚辞曰：何周道之平易，然芜秽而险巇。王逸曰：险巇，颠危也。岂言语以阶乱，将不密以致危？周易，孔子曰：乱之所生，则言语以为阶也。君不密则失臣，臣不密则失身。痛母子之永隔，哀伉俪之生离。左氏传曰：施氏之妇怨施氏曰：己不能庇其伉俪。杜预曰：俪，偶也。伉，敌也。楚辞曰：悲莫悲兮生别离。匪余年之足惜，众雏之无知。尔雅曰：生噣，雏。谓鸟子初生，能自啄食，总名曰雏也。背蛮夷之下国，侍君子之光仪。毛诗曰：命于下国。非天子之国，故曰下也。惧名实之不副，耻才能之无奇。庄子，许由曰：名者实之宾。羡西都之沃壤，识苦乐之异宜。西都，长安也。鹦鹉言长安乐，自古有之，未详所见。怀代越之悠思，故每言而称斯。斯，此也。此，长安也。言类彼鸟马，而怀代、越之思，故亦每言而称此。古诗曰：代马依北风，越鸟巢南枝。
　　若乃少昊司辰，蓐收整辔。礼记曰：孟秋之月，其帝少昊，其神蓐收。严霜初降，凉风萧瑟。楚词曰：冬又申之以严霜。长吟远慕，哀鸣感类。毛诗曰：哀鸣嗷嗷。音声凄以激扬，容貌惨以。汉书，谷永上疏曰：赞命之臣，靡不激扬。答宾戏曰：夕而也。闻之者悲伤，见之者陨泪。毛诗曰：涕既陨之。毛苌曰：陨，坠也。放臣为之屡叹，弃妻为之歔欷。放臣、弃妻，屈原、哀姜之徒。王逸楚词注曰：歔欷，啼声。
　　感平生之游处，若埙篪之相须。论语曰：君子久要不忘平生之言。毛诗曰：伯氏吹埙，仲氏吹篪。毛苌曰：土曰埙，竹曰篪。何今日之两绝，若胡越之异区？淮南子曰：自异者视之，肝胆胡、越也。高诱曰：胡、越喻远。顺笼槛以俯仰，窥户牖以踟。说文曰：栊，房室之疏也；楯，栏槛也。王逸楚词注曰：从曰槛，横曰楯。说文曰：牖，穿壁以为牕也。韩诗曰：搔首踟。薛君曰：踟，踯也。踟，肠知切。，肠诛切。想昆山之高岳，思邓林之扶疏。班固汉书赞，禹本纪云：昆仑山高二千五百余里。山海经曰：夸父与日竞走，渴死，弃其杖化为邓林。上林赋曰：垂条扶疏。顾六翮之残毁，虽奋迅其焉如？韩诗外传，盖乘曰：夫鸿鹄一举千里，所恃者六翮耳。心怀归而弗果，徒怨毒于一隅。毛诗曰：岂不怀归。广雅曰：毒，痛也。苟竭心于所事，敢背惠而忘初？左氏传，子犯曰：背惠食言。楚词曰：不敢忘初之厚德。托轻鄙之微命，委陋贱之薄躯。楚词曰：蜂蛾微命力何固。期守死以报德，甘尽辞以效愚。论语，子曰：守死善道。毛诗曰：欲报之德。司马迁书曰：效其痴愚。恃隆恩于既往，庶弥久而不渝。渝，变也。感恩久不变也。
　　文选考异
　　注「典引曰来仪集羽族于观魏」　袁本、茶陵本无此十一字。
　　惟西域之灵鸟兮　袁本、茶陵本无「兮」字，下「体金精之妙质兮」同。案：此亦无以考也。
　　注「几者事之微也」　袁本、茶陵本「几」作「机」，是也。
　　注「在蜀郡五道西」　何校「五」改「湔氐」二字，陈同，是也。各本皆误。
　　注「情慨慨而长怀」　茶陵本上「慨」字作「慷」，是也。袁本亦误「慨」。
　　何今日之两绝　案：「两」当作「雨」。考赠蔡子笃「一别如雨」注云：「鹦鹉赋曰『何今日以雨绝』。陈琳檄吴将校曰『雨绝于天』。然诸人同有此言，未详其始。」善自作「雨」甚明，此及陈檄皆无注者，以具注在彼诗也。袁、茶陵二本所载，五臣良注云「何今日两相隔绝，各在一方」。是五臣乃作「两」，各本以之乱善而失着校语。
　　顺笼槛以俯仰　茶陵本「笼」作「栊」，云五臣作「笼」。袁本作「笼」。案：袁本用五臣也，失着校语，非；尤以五臣乱善，益非。
　　徒怨毒于一隅　袁本「怨」下校语云善作「寃」。案：袁所见是也。五臣翰注自为「怨」字。茶陵本云五臣作「寃」，必校语有倒错耳。此以五臣乱善。
　　鹪鹩赋并序　毛诗曰：肇允彼桃虫。诗义疏曰：桃虫，今鹪鹩，微小黄雀也。鹪，音焦。鹩，音辽。又方言曰：桑飞。郭璞注曰：卽鹪鹩也。自关而东，谓之工雀，又云女工，一云巧妇，又云女匠。
　　张茂先臧荣绪晋书曰：张华，字茂先，范阳人也，少好文义，博览坟典。为太常博士，转兼中书郎。虽栖处云阁，慨然有感，作鹪鹩赋。后诏加右光禄大夫，封壮武郡公，迁司空，为赵王伦所害。
　　鹪鹩，小鸟也，生于蒿莱之间，长于藩篱之下，翔集寻常之内，而生生之理足矣。汉书音义，应劭曰：八尺曰寻，倍寻曰常。老子曰：人之轻死，以其生生之厚。易系辞曰：生生之谓易。韩康伯曰：阴阳转易，以化成生也。色浅体陋，不为人用，形微处卑，物莫之害，吕氏春秋曰：高节厉行，物莫之害。繁滋族类，乘居匹游，列女传，姜后曰：雎鸠之鸟，犹未常见其乘居而匹游。翩翩然有以自乐也。翩翩，自得之貌。毛诗曰：翩翩者鵻。彼鹫鹗鸿，孔雀翡翠，说文曰：鹫，黄头赤目，五色皆备。鹗，鵰也。山海经曰：景山多鹫，黑色多力。，状如鹤而文。汉书音义，应劭曰：雄曰翡，雌曰翠。异物志曰：翡，赤色，大于翠。颜监曰：鸟各别异，非雄雌异名也。或凌赤霄之际，或托绝垠之外，绝垠，天边之地也。楚辞曰：载赤霄而凌太清。又曰：踔绝垠于寒门。翰举足以冲天，觜距足以自卫，王弼周易注曰：翰，高飞也。史记，楚庄王曰：有鸟三年不蜚，蜚乃冲天。蜚与飞同。字书曰：冲，中也。吕氏春秋曰：凡人之性，爪牙不足以自守卫。西京赋曰：觜距为刀铍。然皆负矰婴缴，羽毛入贡。何者？有用于人也。缴系，箭线也。尚书曰：厥贡齿革羽毛。夫言有浅而可以托深，类有微而可以喻大，故赋之云尔。
　　何造化之多端兮，播羣形于万类。易曰：天地造生，万物咸成。又曰：造化，道也。淮南子曰：大丈夫无为，与造化逍遥。楚辞曰：多端胶加。老子曰：道生万物。河图曰：地有九州岛，以包万类。惟鹪鹩之微禽兮，亦摄生而受气。老子曰：善摄生者不然。庄子，北海若曰：吾受气于阴阳。育翩翾之陋体，无玄黄以自贵。字林曰：翩，疾飞也。说文曰：翾，小飞也。呼缘切。毛弗施于器用，肉弗登于俎味。左氏传，臧僖伯曰：皮革、齿牙、骨角、毛羽不登于器，鸟兽之肉不登于俎，则公不射，古之制也。鹰鹯过犹俄翼，尚何惧于罿罻尉。左氏传，然明曰：见不仁者诛之，如鹰鹯之逐鸟雀也。尔雅曰：晨风，鹯也。广雅曰：俄，邪也。毛诗曰：侧弁之俄。笺云：俄，倾貌。罿、罻，皆网也。鹯，之然切。翳荟蒙笼，是焉游集。孙子兵法曰：林木翳荟，草树蒙笼。飞不飘扬，翔不翕习。翕习，盛貌。其居易容，其求易给。巢林不过一枝，每食不过数粒。庄子曰：鹪鹩巢林，不过一枝。孔安国尚书传曰：米食曰粒。栖无所滞，游无所盘。尔雅曰：盘，乐也。匪陋荆棘，匪荣兰。动翼而逸，投足而安。委命顺理，与物无患。委命，已见上文。淮南子曰：守道顺理。
　　伊兹禽之无知，何处身之似智。庄子曰：鸟高飞以避矰弋之害，鼷鼠深穴乎神丘之下，以避熏凿之患，而曾二虫之无知也。不怀宝以贾害，不饰表以招累。左氏传曰：虞叔有玉，虞公求之，弗献，既悔之曰：周任有言，匹夫无罪，怀璧其罪，吾焉用此，以贾其害。杜预曰：贾，卖也。静守约而不矜，动因循以简易。文子曰：约其所守卽察。尚书曰：汝惟不矜。孔安国曰：自贤曰矜。淮南子曰：因循而任下。周易曰：简易而天下之理得矣。任自然以为资，无诱慕于世伪。自然，已见上文。文子曰：去其诱慕，除其嗜欲。张湛曰：遗其衒尚，为害真性。傅毅七激曰：排挫礼学，讥谴世伪。鵰鹖介其觜距，鹄鹭轶于云际。穆天子传曰：青鵰，执犬羊，食豕鹿。郭璞曰：今鵰亦能食鹿。山海经曰：辉诸之山多鹖。郭璞曰：似雉而大，青色有角，斗死乃止，出上党。言因觜距而为人用也。鸡窜于幽险，孔翠生乎遐裔。彼晨凫与归鴈，又矫翼而增逝。说苑曰：魏文侯嗜晨凫。史记曰：楚人有好以弱弓微缴加归鴈之上。解嘲曰：矫翼厉翮。淮南子曰：凤皇曾逝万仞之上。咸美羽而丰肌，故无罪而皆毙。文子曰：羽翼美者伤其骨骸。司马相如美人赋曰：弱骨丰肌。徒衔芦以避缴，终为戮于此世。淮南子曰：鴈衔芦而翔，以备矰缴。抱朴子曰：智禽衔芦以避网，水牛结阵以却虎。史记，太史公曰：英布不克于身，为世大戮。苍鹰鸷而受绁，鹦鹉惠而入笼。李陵诗曰：有鸟西南飞，熠耀似苍鹰。王逸楚词注曰：绁，系也。鹦鹉赋曰：性辩惠而能言。又曰：闭以雕笼。屈猛志以服养，块幽絷于九重。淮南子曰：块然独处。苦对切。楚辞曰：君之门兮九重。变音声以顺旨，思摧翮而为庸。恋锺岱之林野，慕陇坻之高松。锺、岱二山，鹰之所产。汉书曰：赵地锺、岱，迫近胡寇。如淳曰：锺，所在未闻，汉有代郡，故代国也。东方朔十洲记曰：北海外有钟山。鹦鹉赋曰：命虞人于陇坻。虽蒙幸于今日，未若畴昔之从容。左氏传曰：羊斟云：畴昔之羊，子为政。杜预曰：畴昔，犹前日也。尚书曰：从容以和。
　　海鸟鶢袁鶋居，避风而至。国语曰：海鸟曰爰居，止于鲁东门外。展禽曰：今兹海其有灾乎？夫广川之鸟兽，常知而避其灾。是岁海多大风。条枝巨雀，踰岭自致。汉书曰：条枝国，临西海，有大鸟。提挈万里，飘飖逼畏。汉书曰：左提右挈。夫唯体大妨物，而形瓌足玮也。阴阳陶蒸，万品一区。文子，老子曰：阴阳陶冶万物。蒸，气出貌。巨细舛错，种繁类殊。鹪螟巢于蚊睫接，大鹏弥乎天隅。晏子春秋，景公曰：天下有极细者乎？对曰：有，东海有虫，巢于蚊睫，再飞而蚊不为惊，臣不知其名，而东海有通者，命曰鹪螟。庄子曰：北溟有鱼，其名曰，化而为鹏，怒而飞，翼若垂天之云。将以上方不足，而下比有余。庄子曰：长者不为有余，短者不为不足。普天壤以遐观，吾又安知大小之所如？庄子，北海若曰：以差观之，因其所大而大之，则万物莫不大。因其所小而小之，则万物莫不小。则差数覩矣。归田赋曰：安知荣辱之所如？
　　文选考异
　　有以自乐也　案：「乐」当作「得」。袁本云善作「得」。茶陵本云五臣作「乐」。此以五臣乱善。
　　注「西京赋曰觜距为刀铍」　案：此有误也。文在吴都赋，或善误记耳。
　　有用于人也　袁本无「有」字。茶陵本有。案：此亦无以考也。
　　注「易曰天地造生」　袁本、茶陵本「易」下有「注」字，是也。
　　恋锺岱之林野　何校「岱」改「代」，注同。案：善引汉书为注，今地理志作「代」，何据之校也。晋书所载作「岱」。
　　海鸟鶢鶋　案：「鶢鶋」当依晋书所载作「爰居」。善引国语为注，亦是「爰居」字。袁、茶陵二本五臣翰注乃作「鶢鶋」字。盖善「爰居」、五臣「鶢鶋」，各本乱之耳。正文下「袁居」二字，卽五臣音也。
　　吾又安知大小之所如　袁本、茶陵本「知」下有「其」字，「大小」作「小大」。案：此亦无以考也。晋书作「大小」，无「其」字。
　　文选卷第十四
　　
　　鸟兽下志上
　　　鸟兽下
　　赭白马赋并序　刘芳毛诗义证曰：彤白杂毛曰驳。彤，赤也，卽赭白也。
　　颜延年沈约宋书曰：颜延之，字延年，琅邪人也。好读书，无所不览，文章之美，冠绝当时。吴国内史刘柳以为行军参军，后为秘书监，太常，卒。
　　骥不称力，马以龙名，论语曰：骥不称其力，称其德。周礼曰：凡马八尺已上为龙。岂不以国尚威容，军●音伏，马名。趫迅而已，傅玄乘舆马赋曰：用之军国，则文武之功显。又曰：文荣其德，武耀其威。庾中丞昭君辞曰：联雪隐天山，崩风荡河澳，朔障裂寒笳，冰原嘶代●。颜、庾同时，未详所见。毛诗曰：四牡有蹻。毛苌曰：蹻，壮貌。趫与蹻同，并绮娇切。实有腾光吐图，畴德瑞圣之符焉。尚书中候曰：帝尧卽政七十载，修坛河、洛，仲月辛日，礼备。至于日稷，荣光出河，龙马衔甲，赤文绿色，临坛吐甲图。宋均曰：稷，侧也。黄伯仁龙马赋曰：或有奇貌绝足，盖为圣德而生。畴，昔也。是以语崇其灵，世荣其至。我高祖之造宋也，沈约宋书曰：高祖武皇帝讳裕，字德舆，彭城县人，后封宋王，受晋禅。五方率职，四隩入贡。礼记曰：中国、蛮、夷、戎、狄五方之人。魏都赋曰：乐率职贡。尚书曰：四隩既宅。孔安国曰：四方之宅可居。四隩，四方之隐处也。汉书曰：古者诸侯以时入贡。秘宝盈于玉府，文驷列乎华廐。周礼曰：玉府掌王之金玉玩好。尚书曰：王府则有。周书曰：犬戎文马，赤鬣白身。左氏传曰：宋人以马百驷赎华元。汉旧仪有承华。乃有乘舆赭白，特禀逸异之姿，妙简帝心，用锡圣皁。潘安仁夏侯湛诔曰：妙简邦良。论语曰：简在帝心。崔骃武赋曰：假皇天兮简帝心。用锡，见下文。司马彪庄子注曰：皁，枥也。服御顺志，驰骤合度，韩子曰：造父御驷马，驰骤周旋而恣于马者，辔策制之。齿历虽衰，而艺美不忒。谷梁传曰：马齿加长矣。尔雅曰：历，数也。毛诗曰：其仪不忒。袭养兼年，恩隐周渥，贾逵国语注曰：袭，受也。周书曰：小人无兼年之食。国语注曰：隐，私也。毛苌诗传曰：渥，厚也。岁老气殚，毙于内栈。说文曰：殚，尽也。栈，枥也。吕氏春秋曰：取之内皁而着之外皁。庄子，伯乐曰：我善治马，编之以皁栈。司马彪曰：栈若●床，施之湿地也。少尽其力，有恻上仁，韩诗外传曰：昔者田子方出见老马于道，问其御者：此何马也？曰：公家畜也，疲而不用，故出之。子方喟然叹曰：少尽其力，老弃其身，仁者不为也。束帛而赎之。长杨赋曰：自上仁所不化。乃诏陪侍，奉述中旨。末臣庸蔽，敢同献赋。其辞曰：崔瑗胡公碑曰：唯我末臣，顽蔽无闻。
　　惟宋二十有二载，盛烈光乎重叶。宋文帝十七年也。沈约宋书曰：文帝讳义隆，武帝第二子也。烈，业也。自武至文，故曰重叶。毛苌诗传曰：叶，世也。武义粤其肃陈，文教迄已优洽。羽猎赋曰：武义动于南邻。尚书曰：偃武修文。孔安国曰：修文教也。泰阶之平可升，兴王之轨可接。泰阶，已见上。国语曰：兴王赏谏臣。访国美于旧史，考方载于往牒。两都赋序曰：国家之遗美。西京赋曰：学乎旧史氏。方载，四方之事。汉书，柱下方书。音义曰：四方之文书。说文，札，牒也。昔帝轩陟位，飞黄服皁。春秋命历序曰：帝轩受图雒授历。尚书曰：汝陟帝位。淮南子曰：黄帝治天下，于是飞黄服皁。高诱曰：飞黄如狐，背上有角，乘之寿三千岁也。后唐膺箓，赤文候日。后唐，谓尧也。膺箓，已见东京赋。赤文候日，卽至于日稷也。已见上注。汉道亨而天骥呈才，杜预左氏传注曰：亨，通也。天马歌曰：天马来，从西极。汉书曰：武帝元鼎四年，马生渥洼水中。李斐曰：南阳新野有暴利长，武帝时遭刑，屯田炖煌界，数于水旁见羣野马，中有奇异者，与凡马异，来饮此水。利长先作土人，持勒绊于水旁，后马翫习久之，代土人持勒绊，收得其马，献之。欲神异此马，云从水中出，作天马歌。魏德楙而泽马効质。说文曰：楙，盛也。魏志曰：文帝黄初中，于上党得泽马。魏都赋曰：泽马于阜。伊逸伦之妙足，自前代而间出。公孙弘赞曰：异人间出。并荣光于瑞典，登郊歌乎司律。瑞典，吐图也。作天马歌，歌之以郊祀，合于司律也。所以崇卫威神，扶护警跸。鲁灵光殿赋曰：又似帝室之威神。汉仪曰：皇帝辇动，则左右侍帷幄者称警，出则传跸，止行人，清道也。精曜协从，灵物咸秩。协，合也。论语撰考谶曰：下学上达，知我者其天乎！通精曜也。尚书曰：龟筮协从。又曰：咸秩无文。秩，序也。暨明命之初基，罄九区而率顺。尔雅曰：暨，及也。明命，谓高祖也。九区，九服也。尚书：伊尹曰：先王顾諟天之明命。刘騊駼郡太守箴曰：大汉遵周，化洽九区。有肆险以禀朔，或踰远而纳赆。肆险，人慕化也。长杨赋曰：故平不肆险。魏都赋曰：思禀正朔。孟子曰：有远行者必以赆。苍颉篇曰：赆，财货也。说文曰：赆，会礼也。闻王会之阜昌，知函含夏之充牣。阜，盛也。周书王会曰：成周之会。郑玄曰：王城既成，大会诸侯及四夷也。汉书，郊祀歌曰：敷华就实，既阜既昌。杨雄河东赋曰：函夏之大。服虔曰：函诸夏也。汉书音义，苏林曰：充牣，喻多也。如淳曰：牣，满也。总六服以收贤，掩七戎而得骏。收贤，取贤善之马也。周礼曰：王畿外侯服、甸服、男服、采服、卫服、蛮服，斯为六服。尔雅曰：九夷、八狄、七戎、六蛮，谓之四海。郭璞曰：七戎在西。盖乘风之淑类，实先景之洪胤。崔骃七依曰：服飞兔之中乘，骋华騠之骖轮，跖虚腾云，乘风度津。汉书，杨雄河东赋曰：六先景之乘。刘邵魏明帝诔曰：先皇嘉其诞受洪胤。故能代骖象舆，历配钩陈。郑玄毛诗笺曰：在旁曰骖。韩子曰：黄帝合鬼神于泰山，驾象车。张揖曰：德流则山出象车，山之精瑞也。上林赋曰：象舆婉婵于西清。钩陈，已见上文。齿筭延长，声价隆振。郑玄仪礼注曰：筭，数也。风俗通曰：张伯坐养声价。信圣祖之蕃锡，留皇情而骤进。祖，高祖也。皇，文帝也。蕃锡，已见魏都赋。
　　徒观其附筋树骨，垂梢植发。相马经曰：良马可以筋骨相也。梢，尾之垂者。发，额上毛也。尾欲梢而长。梢，所交切。张敞集曰：苍蝇托骥之发也。傅玄乘舆马赋曰：头似削成，尾如植发。双瞳夹镜，两权协月。相马经曰：目成人者行千里。注云：成人者，视童子中，人头足皆见，言目中清明如镜。或云：两目中央旋毛为镜。权，颊权也。相马经曰：颊欲圆如悬璧，因谓之双璧，其盈满如月，异相之表也。黄伯仁龙马颂曰：双璧似月。异体峯生，殊相逸发。峯生，若山而生峯也。超摅绝夫尘辙，驱骛迅于灭没。刘歆遂初赋曰：马龙腾以超摅。列子，秦穆公谓伯乐曰：子之年长矣，子之姓有可使求马者乎？伯乐对曰：良马可以形容筋骨相也。天下之马者，若灭若没，若亡若失，若此者绝尘弭辙。臣之子皆下才也，可告以良马，不可告天下之马也。李尤马鞍铭曰：驱骛驰逐，腾踊覆践。简伟塞门，献状绛阙。塞，紫塞也，已见芜城赋。有关故曰门。塞，或为寒，非也。傅玄北都赋曰：巍巍绛阙。旦刷幽燕，昼秣荆越。说文曰：刷，刮也。魏都赋曰：刷马江州。毛诗曰：言秣其马。杜预曰：以粟饭马曰秣。幽、燕、荆、越，四地名也。教敬不易之典，训人必书之举。孝经曰：圣人因严以教敬。国语，虢文公曰：王其监农不易。左氏传曰：训人事君。又曹刿谏曰：君举必书。惟帝惟祖，爰游爰豫。孟子曰：一游一豫，为诸侯度。飞輶轩以戒道，环彀骑而清路。輶，轻也。吴都赋曰：輶轩蓼扰，彀骑炜煌。杜笃迎锺文曰：必令河伯戒道。道，先也。清路，已见射雉赋。勒五营使按部，声八鸾以节步。汉书，王寻勑诸营皆按部。薛综东京赋注曰：马步齐则鸾声和。应劭汉官仪曰：大驾卤簿。五营校尉在前，名曰填卫。毛诗曰：四牡彭彭，八鸾锵锵。具服金组，兼饰丹雘倚瓠切。金组，二甲也。蔡雍女琰诗曰：卓众来东下，金甲耀日光。左氏传曰：组甲三千。马融曰：组甲，以组为甲也。丹雘，二色也。郭璞山海经曰：雘，黝属。宝铰星缠，镂章霞布。铰，装饰也。章，采文也。袁宏酎宴赋曰：朱帷赫以霞布。进迫遮迾，却属辇辂。服虔通俗文曰：天子出，虎贲伺非常，谓之遮迾。汉书音义：晋灼曰：迾，古列字。欻耸擢以鸿惊，时濩略而龙翥。薛综西京赋注曰：欻，忽也。说文曰：欻，有所吹起也。傅玄乘舆马赋曰：形便飞燕，势越惊鸿。甘泉赋曰：乃濩略绥蕤。张景阳七命曰：虬踊螭腾，麟超龙翥。弭雄姿以奉引，婉柔心而待御。东京赋曰：奉引既毕，先辂乃发。
　　至于露滋月肃，霜戾秋登。礼记曰：孟秋之月，天地始肃。尔雅曰：戾，至也。又曰：登，成也。王于兴言，阐肄威棱。毛诗曰：王于兴师。汉书，武帝报李广曰：威棱憺乎邻国。又曰：兴言出宿。声类曰：阐，大开也。贾逵国语注曰：肄，习也。临广望，坐百层。地理书，洛阳故宫曰广望观，临金市。刘梁七举曰：鸿台百层，干云参差。料武艺，品骁腾。字林曰：料，量也。夏侯淳驰射赋曰：参武艺以游遨。说文曰：骁，良马也。广雅曰：腾，奔也。流藻周施，和铃重设。流藻，周流藻画也。应玚驰射赋曰：藻饰齐明。和铃，已见上。睨影高鸣，将超中折。相马经曰：马有眄影而视者。分驰迥场，角壮永埒。南都赋曰：羣士放逐，驰乎沙场。曹毗马射赋曰：修埒坦其平舒。别辈越羣，绚火县练敻绝。绚练，疾貌也。敻绝，迥绝也。捷趫夫之敏手，促华鼓之繁节。广雅曰：蹻，健也。孔安国尚书传曰：敏，疾也。言射有常仪，鼓有常节，今以马驰之疾，故加捷促也。应玚驰射赋曰：●动鼓震，赞声雷溃。魏略，司马景王与许允书曰：震华鼓，建朱节。经玄蹄而雹散，历素支而冰裂。玄蹄，马蹄也；素支，月支也，皆射帖名也。言马既良，射者亦中，故玄蹄雹散，素支冰裂也。邯郸淳艺经曰：马射左边，为月支二枚，马蹄三枚也。膺门沬赭，汗沟走血。相马经曰：膺门欲开，汗沟欲深。汉书，天马歌曰：沾赤汗，沬流赭。应劭曰：大宛马汗血沾濡也，流沬如赭也。如淳曰：沬，或作，音悔。踠迹回唐，畜怒未泄。方言曰：泄，歇也。南都赋曰：收驩命驾，分背回唐。东都主人曰：马踠余足，士怒未泄。干心降而微怡，都人仰而朋悦。干，喻文帝也。周易曰：干为天。都人，已见西都赋。妍变之态既毕，凌遽之气方属。凌遽，已见西京赋。郑玄丧服注曰：属，连也。局镳辔之牵制，隘通都之圈束。字林曰：局蜷，行不申也。得通都驰骋，犹为圈束。司马迁书曰：通邑大都。说文曰：圈，养畜闲也。眷西极而骧首，望朔云而蹀足。汉书，天马歌曰：天马来，从西极。又曰：武帝得乌孙马，名天马，后更名西极马。邹阳上书曰：交龙骧首。曹颜远感旧赋曰：胡马仰朔云，越鸟巢南树。又围棊赋曰：良马蹀足，轻车结轮。将使紫燕骈衡，绿虵卫毂。尸子曰：我得而民治，则马有紫燕、兰池。刘邵赵都赋曰：良马则飞、奚斯、常骊、紫燕。衡，车衡也。尚书中候曰：龙马，赤文绿色。郑玄曰：赤文而绿地也。纤骊接趾，秀骐齐亍。李斯上书曰：乘纤离之马。尸子曰：马有秀骐逢騩。毛苌诗传曰：骐，綦文也，音其。騩，京媚切。觐王母于昆墟，要帝台于宣岳。史记曰：造父取骥之乘匹，与桃林盗骊、骅骝、騄駬，献之缪王，缪王使造父为御，西巡狩见王母，乐之忘归。列仙传，西王母在昆仑山。山海经曰：鼓锺之山，帝台之所以觞百神也。郭璞曰：帝台，神人名。山海经有宣山。跨中州之辙迹，穷神行之轨躅。司马相如大人赋曰：世有大人，在乎中州。列子曰：黄帝梦游华胥氏之国，其国乘空如履实，山谷而不踬其步，神行而已。辙迹，穆王也，见下文。轨躅，已见魏都赋。
　　然而般于游畋，作镜前王。尚书曰：文王不敢盘于游畋。孟子曰：诗云：殷鉴不远，在夏后之世。赵岐曰：以前代善恶为明镜。肆于人上，取悔义方。肆，敢也。左氏曰：师旷谏晋悼公曰：天之爱人甚矣，岂使一人肆于人上。杜预曰：肆，恣也。庾元规表曰：为国取悔。左氏传，石碏曰：臣闻爱子，教之义方。天子乃辍驾回虑，息徒解装。孔丛子曰：孔子歌曰：喟然回虑，题彼泰山。稽康赠秀才诗曰：息徒兰圃。王逸荔枝赋曰：装不及解。许慎淮南子注曰：装，束也。鉴武穆，宪文光。左氏传，右尹子革曰：周穆王欲肆其心，周行天下，将皆有车辙马迹焉。汉书，武帝好大宛马，使者相望于道。又贾捐之曰：孝文皇帝时，有献千里马者，诏曰：鸾旗在前，属车在后，吉行日三十，凶行日五十，朕乘千里之马，独先安之？于是乃还其马。东观汉记光武纪曰：是时名都王国，有献名马，驾鼓车。振民隐，修国章。小雅曰：振，救也。国语，祭公谋父曰：勤恤民隐而除其害。韦昭曰：隐，痛也。戒出豕之败御，惕飞鸟之跱衡。韩子曰：王子期为赵简子御，取道争千里之表。其始发也，彘伏沟中，王子期齐辔策而进之，彘突出于沟中，马惊败驾。古文周书曰：穆王田，有黑鸟若鸠，翩飞而跱于衡，御者毙之以策，马佚，不克止之，踬于乘，伤帝左股。案汉明帝起居注云：帝向太山，至荥阳，有鸟鸣轭，中郎将王吉引弓射杀之，将以示帝，曰：鸟鸣轭，弯弓射，洞胸腋，陛下寿万岁，臣受二千石。乃赐帛二百匹。东观汉记，朱勃上书理马援曰：飞鸟跱衡，马惊触虎，物类相生，亦无不有。故祗慎乎所常忽，敬备乎所未防。周书，芮良夫曰：惟祸发于人之倐忽。王弼周易注曰：敬慎防备，可以不败。舆有重轮之安，马无泛驾之佚。重轮，已见东京赋。汉书曰：夫泛驾之马，亦在御之而已。应劭曰：泛，覆也。处以濯龙之奥，委以红粟之秩。卢植集曰：诏给濯龙廐马三百匹。郑玄尚书注曰：奥，内也。广雅曰：委，累也，言累加之也。郑玄周礼注曰：秩，禄禀也。红粟，已见吴都赋。服养知仁，从老得卒。鹪鹩赋曰：屈猛志以服养。稽康养生论曰：从白得老，从老得终。加弊帷，收仆质。礼记，孔子曰：弊帷不弃，为埋马也。天情周，皇恩毕。魏都赋曰：皇恩毕。
　　乱曰：惟德动天，神物仪兮。尚书，益赞于禹曰：惟德动天。春秋合诚图曰：黄帝先致白狐白虎，诸神物乃下。于时驵骏，充阶街佳兮。说文曰：驵，壮也。言驵骏之马充于阶街也。魏都赋曰：冀马填廐而驵骏。王逸楚词注曰：驵骏，马名也。禀灵月驷，祖云螭兮。春秋考异记云：地生月精为马。汉书曰：汉中星为天驷。黄伯仁龙马赋曰：资玄螭之表像，似灵虬之矩则。郭璞游仙诗曰：云螭非我驾。雄志倜傥，精权奇兮。汉书，天马歌曰：志俶傥，精权奇。广雅曰：倜傥，卓异也。既刚且淑，服鞿羁兮。周礼曰：师旷见太子，太子曰：诗云：马之刚矣，辔之柔矣。楚词曰：余虽好修姱以鞿羁兮。王逸曰：缰在口曰鞿，络在头曰羁。效足中黄，殉驱驰兮。曹植与陈林书曰：骥騄不常步，应良御而効足。汉书旧仪曰：中黄门驸马。又，大宛马、汗血马、干河马、天马。曹植令曰：今皇帝损乘车之副，竭中黄之府。愿终惠养，荫本枝兮。汉书，疎广曰：此金者，圣主所以惠养老臣。毛诗曰：本枝百世。竟先朝露，长委离兮。朝露至危，而又先之，言甚速也。汉书，李陵谓苏武曰：人生如朝露。曹子建自试表曰：常恐先朝露。楚词曰：遂萎绝而离异。礼记曰：哲人其萎乎！家语为委，萎与委古字通。
　　文选考异
　　注「后为秘书监太常卒」　袁本、茶陵本无「太常」二字，「卒」下有「官」字。案：此尤延之校改也。
　　注「冰原嘶代●」　袁本、茶陵水本「●」下有「以韵言之盖马名也」八字。正文下但有「伏」字，无「音伏马名」四字。案：二本是也。尤删移甚非。又案：「之」下「盖」上，仍当有「音伏」二字。二本因与正文下五臣音复而节去，亦非，当补正。
　　注「乐率职贡」　案：「职贡」当作「贡职」，各本皆误。
　　注「尚书曰王府则有」　陈云「王」「玉」互异，必有误。今案：各本皆同，无以订也。
　　注「宋人以马百驷」　案：「以」下当有「文」字，各本皆脱。陈云别本有，今未见。
　　注「函夏之大」　案：「大」下当有「汉」字，各本皆脱，余屡引有。
　　注「倚瓠切」　袁本、茶陵本此三字在注末，是也。
　　注「汉书武帝报李广曰威棱憺乎邻国」　案：此十四字当在「肄习也」下，各本皆倒。陈云别本「王于兴师」下接「又曰」至「习也」廿二字，再接「汉书」，今未见。
　　都人仰而朋悦　茶陵本云五臣作「朋」。袁本云善作「明」。案：此尤校改正之也。
　　注「赤文而绿地也」　袁本作「赤文绿色，绿虵也」。茶陵本与此同。案：盖袁本是。
　　注「乘纤离之马」　袁本、茶陵本「离」作「●」。案：尤依今史记校改之也。「●」卽「离」字，加偏旁耳。
　　然而般于游畋　袁本、茶陵本「般」作「盘」，是也。
　　注「泛覆也」　袁本、茶陵本此下有「如淳曰方肿切」六字，是也。
　　注「魏都赋曰皇恩毕」　茶陵本「毕」作「绰矣」二字，是也。袁本亦误「毕」。
　　注「春秋考异记云」　案：「记」当作「邮」，各本皆误。后「长安有狭邪行」注亦误记。
　　注「周礼曰师旷见太子」　案：「礼」当作「书」，各本皆误。
　　注「汉书旧仪曰」　陈云「书」字疑衍。是也。各本皆衍。
　　舞鹤赋
　　鲍明远
　　散幽经以验物，伟胎化之仙禽。相鹤经者，出自浮丘公。公以自授王子晋。崔文子者，学仙于子晋，得其文，藏于嵩高山石室。及淮南八公采药得之，遂传于世。鹤经曰：鹤，阳鸟也。因金气，依火精，火数七，金数九，故十六年小变，六十年大变，千六百年形定而色白。又云：二年落子毛，易黑点，三年头赤，七年飞薄云汉，又七年学舞，复七年应节，昼夜十二鸣。六十年大毛落，茸毛生，色雪白，泥水不能污。百六十年雄雌相见，目精不转，孕千六百年，饮而不食。食于水故喙长，轩于前故后短；栖于陆故足高而尾凋，翔于云故毛丰而肉疎。行必依洲屿，止必集林木。盖羽族之宗长，仙人之骐骥也。隆鼻短口则少眠，露眼赤精则视远，头锐身短则喜鸣，四翎亚膺则体轻，凤翼雀毛则善飞，龟背腹则能产，轩前垂后则善舞，洪髀纤趾则能行。锺浮旷之藻质，抱清迥之明心。曹植九咏章句曰：锺，当也。指蓬壶而翻翰，望昆阆而扬音。蓬壶、昆阆见上。帀日域以回骛，穷天步而高寻。相鹤经曰：一举千里，不崇朝而徧四方者也。长杨赋曰：东震日域。毛诗曰：天步艰难。陆机拟古诗曰：粲粲光天步。然文虽出彼而意并殊，不以文害意也。践神区其既远，积灵祀而方多。一举千里，故云既远。寿踰千岁，故云方多。精含丹而星曜，顶凝紫而烟华。相鹤经曰：露目赤精则视远。引员吭之纤婉，顿修趾之洪姱。吭，已见吴都赋。相鹤经曰：高脚疎节则多力。王氏楚词注曰：姱，好也。迭霜毛而弄影，振玉羽而临霞。闵鸿羽扇赋曰：同皦素于凝霜。江逌扇赋曰：琼泽冰鳞。琼，亦玉也。朝戏于芝田，夕饮乎瑶池。十洲记曰：钟山在北海之中，地仙家数千万，耕田种芝草，课计顷亩也。穆天子传曰：天子觞王母于瑶池之上。厌江海而游泽，掩云罗而见羁。新序曰：晋文公出田，渔者曰：鸿鹄保河海之中，厌而徙之小泽，必有矰弋之忧。鹦鹉赋曰：冠云霓而张罗。去帝乡之岑寂，归人寰之喧卑。庄子曰：乘彼白云，至于帝乡。岑寂，犹高静也。人寰，已见魏都赋。岁峥嵘而愁暮，心惆怅而哀离。广雅曰：峥嵘，高貌。岁之将尽，犹物之高。楚词曰：惆怅而私自怜。
　　于是穷阴杀节，急景凋年。礼记曰：季冬之月，日穷于次。神农本草经曰：秋冬为阴。礼记曰：仲秋之月，杀气浸盛。凉沙振野，箕风动天。易卦通验曰：巽气至则大风扬沙。春秋纬曰：月失其行，离于箕者，风。易纬曰：箕风飘，石折树。严严苦雾，皎皎悲泉。冰塞长河，雪满羣山。海赋曰：羣山既略。既而氛昏夜歇，景物澄廓。广雅曰：廓，空也。星翻汉回，晓月将落。魏文帝杂诗曰：天汉回西流。感寒鸡之早晨，怜霜鴈之违漠。漠，已见雪赋。临惊风之萧条，对流光之照灼。傅休奕杂诗曰：一纪如流光。唳清响于丹墀，舞飞容于金阁。唳，鹤声也。八王故事，陆机叹曰：欲闻华亭鹤唳，不可复得。力计切。丹墀，已见魏都赋。相鹤经云：七年飞薄云汉，复七年学舞，又七年舞应节。始连轩以凤跄，终宛转而龙跃。海赋曰：翔雾连轩。相鹤经曰：凤翼则善飞。尚书曰：鸟兽跄跄。龙跃，已见吴都赋。踯躅徘徊，振迅腾摧。或飞腾，或摧折。惊身蓬集，矫翅雪飞。如蓬之集，如雪之飞。相鹤经曰：大毛落，茸毛生，色雪白。离纲别赴，合绪相依。纲、绪，谓舞之行列也。言或离而别赴，或合而相依。将兴中止，若往而归。飒沓矜顾，迁延迟暮。飒沓，羣飞貌。矜顾，矜庄相顾也。迁延，徐退也。高唐赋曰：迁延引身。楚词曰：恐美人之迟暮。王逸曰：暮，晚也。逸翮后尘，翶翥先路。言飞之疾，尘起居鹤之后，鹤飞在路之先。楚词曰：吾导夫先路。指会规翔，临岐矩步。会，四会之道。岐，岐路也。四会，已见芜城赋。尔雅曰：二达谓之岐。郭璞曰：岐道傍出。态有遗妍，貌无停趣。奔机逗徒斗节，角睐力代分形。机节，舞之机节。奔，独赴也。说文曰：逗，止也。角，犹竞也。广雅曰：睐，视也。长扬缓骛，并翼连声。轻迹凌乱，浮影交横。相凌而交横。众变繁姿，参差洊在见密。傅玄乘舆马赋曰：繁姿屡发。字书曰：洊，仍也。烟交雾凝，若无毛质。毛羽与烟雾同色，故云若无。风去雨还，不可谈悉。风雨既除而色愈净，故难悉也。既散魂而荡目，迷不知其所之。韩诗曰：聊乐我魂。薛君注曰：魂，神也。忽星离而云罢，整神容而自持。星离，分散也。云罢，俱止也。韩子曰：云罢雾济，而龙与螾蚁同矣。自持，自整持也。神女赋曰：頩薄怒而自持。仰天居之崇绝，更惆怅以惊思。蔡邕述行赋曰：皇家赫赫而天居。崇绝，高而悬绝。
　　当是时也，燕姬色沮，巴童心耻。左氏传曰：齐侯伐北，燕人归燕姬。巴童，巴渝之童也。毛苌诗传曰：沮，犹坏也。巾拂两停，丸剑双止。沈约宋书曰：晋初有公莫舞，今之巾舞也。相传云项庄剑舞，项伯以袖隔之。今之用巾，盖像项伯衣袖之遗式。又：江左初有拂舞，旧云拂舞，吴舞。西京赋曰：跳丸剑之挥霍。虽邯郸其敢伦，岂阳阿之能拟。汉书有邯郸鼓员。古乐府曰：黄金为君门，白璧为君堂，上有双樽酒，使作邯郸倡。阳阿，已见上。入卫国而乘轩，出吴都而倾市。左氏传曰：卫懿公好鹤，鹤有乘轩者。注云：轩，大夫车也。吴越春秋曰：吴王阖闾有小女，王与夫人女会食蒸鱼，王尝半，女怨曰：王食鱼辱我，不忍久生，乃自杀。阖闾痛之，葬于邦西阊门外。凿池积土为山，石为椁，金鼎玉杯银樽珠襦之宝以送女，乃舞白鹤于吴市中，万人随观，遂使男女与鹤俱入墓门，因塞之以送死。守驯养于千龄，结长悲于万里。养生要曰：鹤寿有千百之数。阮籍咏怀诗曰：鸿鹄相随飞，随飞适荒裔，双翮浸长风，须臾万里逝。
　　文选考异
　　注「以自授王子晋」　案：「自」当作「目」，各本皆讹。
　　帀日域以回骛　袁本「日」下有校语云善作「目」。茶陵本无。案：袁所见非。
　　注「而徧四方者也」　袁本、茶陵本「方」作「海」，是也。
　　注「姱好也」　袁本、茶陵本此下有「吭胡浪切」四字，是也。
　　注「巽气至」　案：「气」下当有「不」字，各本皆脱。
　　注「吾导夫先路」　茶陵本「吾」上有「来」字，是也。袁本亦脱。
　　注「二达谓之歧」　案：「歧」下当有「旁」字。各本皆脱。
　　注「奔独赴也」　案：「独」当作「犹」。各本皆讹。
　　注「云罢俱止也」　袁本、茶陵本无「俱」字，是也。
　　注「皇家赫赫而天居」　案：「赫」字不当重。各本皆衍。
　　　志上
　　幽通赋汉书曰：班固作幽通赋以致命遂志。赋云：觌幽人之髣。然幽通，谓与神遇也。
　　班孟坚
  </div>
  <div class="pagination">
   <a href="文选_page26.html">
    上一页
   </a>
   <span>
    ...
   </span>
   <a href="文选_page22.html">
    22
   </a>
   <a href="文选_page23.html">
    23
   </a>
   <a href="文选_page24.html">
    24
   </a>
   <a href="文选_page25.html">
    25
   </a>
   <a href="文选_page26.html">
    26
   </a>
   <span class="current-page">
    27
   </span>
   <a href="文选_page28.html">
    28
   </a>
   <a href="文选_page29.html">
    29
   </a>
   <a href="文选_page30.html">
    30
   </a>
   <a href="文选_page31.html">
    31
   </a>
   <a href="文选_page32.html">
    32
   </a>
   <span>
    ...
   </span>
   <a href="文选_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
