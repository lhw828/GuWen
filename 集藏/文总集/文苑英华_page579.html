<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 579 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 579 页/共 634 页
  </h1>
  <div class="content">
   怀崧楼记　　　　　　　　李徳裕
　　怀崧思解组也元和庚子岁余获在内庭常僚九人丞弼者五而十数【二字集作数十】年间零落将尽今所存者惟余与【集无此二字】三川守李公而已【已殁者西川杜公武昌元公中书韦公镇海路公吏部沈公在丞庾公舍人李公】暨太和己丑岁复接旧老闻【集无闻字】同升台阶或才叹止兴已协白鸡之梦未闻税驾遽有黄犬之悲则【集无则字】向之荣华可以凄怆况余忧伤所侵疲薾多病当惊北叟之伏【集作福】岂忘东山之归此地旧施【集作隠】曲轩旁隠【集作旁隠】壀堄竹树隂合檐楹昼昬喧雀所依凉飚罕至余尽去危堞敞为虚楼剪榛木而始见前山除宻篠而近对佳【集作嘉】树【防前旧有太辛夷树亦为草木所蔽】延清辉于月幌【集作观】留美景于寒薨【集作荣】晨憇宵游皆有殊意【集作致】周视原野永怀崧峰肇此佳名且符夙尚尽庾公不浅之意写仲宣极望之心贻于后贤斯乃无愧丙寅岁丙申月庚辰日【集无此三字】银青光禄大夫守滁州刺史李德裕记
　　望雪楼记　　　　　　　　邓　衮
　　上缵位年京兆公繇亚荆牧彭搜鲠治蠧化者耘而革之不易节而政成旣而府署亭台之弊壊者咸理新之明年秋作望雪楼讫功俾进士邓衮铭之围蜀之鄙截如巨砥厥郡维彭北西天屏危碧峭青戛霄磨冥鲸跳虬奔限蛮隔畨上排雪峰延叠万重鹤甃瑶骈【一作骈非】月积绡鲜振古不泐四节一色皎皎披飘寒锢隂胶光涵二水冷射千里往哲所嘉名之玉垒公来未朞毕完瘵凋乃于崇墉作为丽谯长材羡工不伐不徭趾故规新不僭不骄经之浃辰翚飞迢迢三伏赫曦九野如烧斯焉一登神涤烦销他日征黄羊碑郡棠下客贡铭永播德芳先是王仆射潜萧桂州祐继守斯郡二公陶奇撰幽不乏心匠于西湖台岛花竹列植布置防不宛妙维雪山彭之殊观独莫经意岂非天待我公作赏迹乎昔西汉进儒术臣多贞方魏晋扇虚吏乎【一作采】风流孰若公精六籍练众务蕴张赵之干敏兼王谢之清雅辨辞盈庭奋毫电飞具牍百幅歴眸氷什前可以折穆之之角近可以挫戴胄之鋭则不止有逸暇览眺盖雄节大斾师长列侯方钧平衡粛和神人廹期矣衮不佞镵公奇绩觊识士和【一作事和】望雪不取于澄心莹目将以思洁白登楼不取于栉清氷旷在防上睨下察人之利病亦敷政之嘉术也大和元年九月记
　　阁上
　　茅阁记　　　　　　　　　元　结
　　已巳中平昌孟公镇湖南将二岁矣以威惠理戎旅以简易肃州县刑政之下则无挠人故居【一作君】方多闲时与宾客尝欲因髙引望以抒逺怀偶爱古木数株垂【集作重】覆城下【一作上】遂作茅阁防其清隂长风寥寥入我轩楹扇和爽气满于阁中世传衡阳暑湿郁蒸休息于此何为不然今天下之人正苦大热谁似茅阁隂而庥之于戏贤人君子为苍生之庥防不如是耶诸公咏歌以长【一作美】之俾茅阁之什得系嗣于风雅者矣
　　新修榺王阁记　　　　　　韩　愈
　　愈少时则【蜀本作尝】闻江南多临观【文粹一作登临】之美而滕王阁独为第一有瑰伟絶特【閤本作时】之称及得三王所谓序赋记等【王勃作游阁序王绪作赋今中丞王公为从事作修阁记并题在阁也】壮其文辞益欲徃一观而读之以忘吾忧系官于朝愿莫之遂十四年以言事斥守揭【集作潮】阳便道取疾以至海上又不得过南昌而观所谓滕王阁者其冬以天子进大号加恩区内移刺袁州袁【集无袁字】于南昌为属邑私喜幸自语以为当得躬诣大府受约束于下执事【集作文粹有及其无事且还傥得一至其处十二字】窃寄目赏适所愿焉【方崧乡韩文举正云文苑如此集本文粹作窃寄目偿所愿焉】至州之七月诏以中书舍人太原王公为御史中丞观察江南西道洪江饶防吉信抚袁悉属治所八州之人前所不便【集本文粹有及所愿三字】欲而不得者公至之日皆罢行之大者驿闻小者立变春施【集作生】秋杀阳开隂闭令修于庭户数月【文粹作日】之间而人自得于湖山千里之外吾虽欲出意见论利害聴命于幕下而吾州乃无一事可假而行者又安得舍己所事以勤馆人则滕王阁又无因而至焉其岁九月人吏浃和公与监军使燕于此阁文武宾士皆与在席酒半【集本文粹作席酒】合辞言曰此屋不修且坏前公为从事此邦适理【集本文粹作治】新之公所为文实书在壁今三十年而公来为邦伯适及期月公又来燕于此公乌【文粹作乎】得无情哉公应曰诺于是栋楹梁桷板槛之腐黒挠折者【文粹有易新之三字】盖瓦级甎之破【文粹作故】缺者赤白之漫漶不鲜【集注一作至】者治之则已无侈前人无废后观工既讫功公以众饮而【集本文粹有赏焉二字】以书命愈曰子其为我记之愈既以未得造观为叹窃喜载名其上词列三王之次有荣耀【集有者字】焉乃不辞而承【文粹】公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记
　　重修滕王阁记　　　　　　韦　慤
　　钟陵郡控连山大江环合州城揭起楼榭游之者莫不目骇魂褫号为一方胜槩先是背郛郭不二百步有巨阁称滕王者懿夫峻修广袤非常制所能拟及考寻结构之始盖自永徽后时滕王作蘓州刺史转洪州都督之所营造也距今大中岁戊辰亦将垂三百年徒嘉乎飞翚叠栾虎倨龙盘发地呈形与山同安曽不知荡涤不必系于天灾兴废自叶于时数将利恢复果凭智谋故我雁门公按节廉问方颁条诏令肃而兵戎詟服政和而疲瘵昭苏妙抚循则有袴襦成双【一作咸获】之谣寛赋敛且无杼轴皆空之叹歳比善熟俗臻治平故州民相与称贺继而歌曰自公之来阖境讙咍饮公之化若乳婴孩虽国侨理郑圃【一作国】多方长孺缉淮阳而布效方公今【一作之】日不足过也宜乎享亨迹居全功无何值祝融发其灾回禄扇其焰曽未竟夕煤侔秋蓬则斯阁之制荡无余矣其他廪廥之地接续邮亭薨栋纚连疾飚一惊遂至延及公至是领徒夜出俾撤屋开道毒焰方炽逡廵不能救翌日公乃往观焉召将校谓之曰吾幸得备位廉察不能恳求人瘼敬避天戒致火之患时予之辜遂审量日力详度费务役不加重而烝徒凑事协于中而公用省众谓难集我方指期遂得鼛鼔不胜而筑之阁阁梓材并构而势己耽耽自非智用周敏政齐画一则安能剏规模之丰丽如彼程制造之速疾如此不有废絶孰能兴耶今按旧阁基址南北濶八丈今増九丈三尺其峻修北自土际达阁板髙一丈二尺今増至一丈四尺濶板【阙】　长一丈今増至一丈三尺中柱北上耸于屋脊长二丈四尺今増至三丈一尺旧正阁通首东西六间长七丈五尺今増至七间共长八丈六尺阔三丈五尺固可谓宏廓显敞殊形诡状革弊鼎新有如是乎况前通舟车回瞰江岭毎值美景防集笙歌散递逺凝霄汉上轶云雨即未知三山之灵仙窟宅五湖之贤达沉浮其于歴贤胜负果又何如耳故自焚之后又建是阁广其邮驿防事接以飞轩累榭复架连楼小阁对峙髙揭旁通江亭津馆致巧衒能廻廊并抱以交映防宇相萦而不絶则是阁也冠八郡风俗之最包四时物候之异春之日则花景鬭新香风袭人凭髙送归极目荡神夏之日则鸎舌变哢叶隂如栋纨扇罢摇绮堪梦秋之日则露白山青当轩展屛凉风逺来沉醉易醒冬之日则檐外雪满幄中香暖耐举罇斚好聼歌管则斯阁之盛纵游之美赏心乐事庸可旣乎夫易旧图新树非常之绩天其或者必将候魁岸博达负出人智能而俾张大其所为不然何当疮痍未复之前而妙于救药煨烬已成之末而遽及经营况不夺农时不勦人力帑藏免竭日时免赊观之者咸谓神化翕忽殆非人力之所为也噫夫环璚特殊巍峩相扶似乗灵涛涌出方壶寿【一作华】厦峥嵘开阖睢盱用镇遐俗尢光奥区是必知后千百年阁之名焉与公之政俱垂不朽矣至如江山之重复物产之殷充亭台増葺以云蔓廨署缮完而栉比布在图籍孰能该详愚今所以为异者但举乎阁之废矣自公复兴而已其他壮丽形胜已备列诸公述作故不能一二覼缕时大中执徐歳秋八月哉生明记










　　文苑英华巻八百十
　　钦定四库全书
　　文苑英华巻八百十一　　宋　李昉等　编城
　　万胜冈新城记一首　东安镇新筑罗城记一首杭州罗城记一首　　歙州重筑新城记一首
　　万胜冈新城记【集作録】　　　　沈亚之
　　元和九年蔡之帅死其子元济以其土叛逸掠陈汝之间冬纵兵临夀春屠马塘走其守令狐通焚霍丘淮南郡邑大骇民人巻席而居上闻之怒谪其守明年春诏执金吾李将军驰传出守之既至収其壊卒聚夀春城使人劳井闾而市货耕桑之业始复民人莫知复为战矣八月乙巳乃【集无乃字】夜引兵南出霍丘百四十里又折而西四十里营于万胜冈筑新城初将度曰吾士卒萍合之众也易散而难役吾以筑垒令之必苦难使防闻之必袭吾思欲其自用乃召诸将谓曰吾旦日望气其状有防谨备之令诸军分营连居环廻之间十有余里各视营之所向宜为数堵之垣以御矢耳诸将素竒将军言归而亟晓其卒故所命立就将军与监军使出周视之【集作还】以【集作至】武寜大称筑者之能劳以酒帛语宠其将因曰既已幸周缭之善也他将耻其功之不类乃复兴即日而垣周将军监军使出具牛酒为劳因士卒之乐又令曰山泽之地其土瘠漓今时方秋浸潦用事谓众之功难为也顾其【集作为】垣今日而周明日而壊吾为诸君惜之诚能致其厚则土藏【去声】气色脉力相辅虽霖潦不为患矣筑者皆悦复争为厚及竟将军监军使出视之复劳曰嗟乎诸君之能众士之功也既周且厚始为【集作谓】其垣今则城矣因自吟曰城乎城乎使其増数仭其【集作而】饰之防虽蚩尤寜敢犯我乎遂归诸将相谓曰乃者将军之词得无意其髙耶吾党亦【集作魁字】丑其卑矣复増其筑于是新城遂具明日果防来望见皆愕然因至新城傍具【集作俱】张喉髙言指城上曰为我曹敬谢将军讫辞而去诸将尽伏防亦以王覧【集作贤】董重质营其侧拒之十一月戊辰将军将卒万余西渡涧渠上史蔟冈与贼阵自平明至日中进退相延不得合及日侧将军乃谋曰彼必乗暮伺吾还兵击我必矣于是引兵急切履防进退数里【集作急攻防防延退数里】乃以精兵分伏其两隅复自进【集作延】退间防其羸老先复令军中曰皆坐贼之后见官帜有引渡者以为兵怠俱还遂大呼疾驰东下于是伏兵皆奋防其后贼大溃杀伤千余生得数十人官卒死者亦数百人是时李时亮为先锋将使百骑逰击左右独五人环驰如毂至贼麾下斩其将王覧【集作贤】继辔转鬬而归十一年夏髙霞防败于随【集作隋】唐既谪尽发其卒属陈秋捕得防兵尽罢南境之备俱东备矣九月使偏将军李曜领歩卒数百人从险道夜行【集无行字】衔枚入防境西过九女原百余里屠其堡众三十余垒又使义营诸将西北境【集作傍】安阳山破其土附屯戍之众数十百人招其防民男女万户得其将二人用之乆之朝之卿士以为将军怠于战或发其语而客亦有来诰【集作语】于将军曰始天下髙将军之义以将军兵临三州之防谓一举而取何为乆不称其获与将军曰子之望吾非也夫锄深根者必利其锸乃吾之部多吴楚耕贩之人习于沮泽之上彼鱼鸟之性其生也【集作矣】恇恇如偷见其游翔之羣非不多也及抚掌而骇之即争为溃矣而防亦素难吾名常以精卒待我今驱是于欹谷之间与防决鬬譬由畜彘之御穷狼寜有所抗盖居之严城以固其意令旦暮从壁上望见防骑号呼奔突之状以熟其目然吾又常喻以风云胜败之语【集作语之二字】以壮所恃如目熟而恃壮及其可用吾伺其利而击之期于必胜此吾所効也十一年冬诏书促战十月乙未上遣中贵人来临视将军于是图其阵于帐中令诸将各识其序旦暮击鼓教士卒为分合圆方之势备画所用将军出客有难之者【集作日】自建中于今淮夷三叛其间矣虽蒙赦令然未尝斯须忘战故介兵人传其兵父训之子兄教之弟非战事不语是防以将军名闻天下故【集作固】不敢犯自将军西出疆屯兵于万胜城以控其要濠水而东连次江淮之间郡邑之人耕桑自力展【集作输】转相属曽不为防虞此将军之功也以强计毅诚招其转祸之人继来如绳此将军之用也今将军不以此为百全之基驱貊越之人身自蒙坚而与必死之防决命顷刻即万有一不如【集作知】将军之指东土之固将安仰哉对曰此吾以熟于计乆矣然吾昔尝仕于河塞十有余年【集作公字】若偻之忘伸也前行始入觐不意防宠于过悮使率师振旅吾之力唯其所屈【集作指】已死効夫马随羇而引者也羇之使驰则为之驰羇缓则歩安有择涂陆而避僵蹶哉如有从【集作纵】之不前衔之不止徒见挞贱之弃焉得延颈踠足以待御且圣上旦暮待绩于吾中贵继至亦吾防羇之日也何敢自引于便而已矣遂以十一月庚辰夜漏过四十刻引兵西渡上史蔟収【集作牧】之下瞩贼垒分练【集作铢】皆察及日中大风从西【集作西猛】起折干廻帜将军谓中贵人曰今日之候非其利也愿屯兵堡史蔟以伺之中贵人曰某受命视公战不视公守将军不得已乃阵中军为前武寜军次之左右辅皆亲兵战凡十合防庐宣之军居间闻战声自惊溃失次且遁时贼军方苦中军武寜之杀伤几欲引去及闻庐宣之军惊溃即分精兵数百劲突所溃以击之而将军复与中军武寜深逐贼而【集作西】行数十里因与庐宣之军相弃庐宣之军先遁去卒无所伤至暮中军力鬬遂死其将曹惟直张忠信杨浑等及卒死者数百人武寜死者亦数百人还军新城虽无功者亦劳之以故士卒无战苦畏叛之患时亚之客夀春得详其语而书之以备史聴
　　东安镇新筑罗城记　　　　罗　隠
　　天下自懿考僖皇之后纲领不振厐勋王郢觝【古触字】于前仙芝君长践踏于后所以齐防攘臂一噪四海瓦解自尔枝牵蔓引可口而咬其或一垒之不谨一板之不严则刳剔之不暇虽十室之邑三户之乡必壁堑以备之篱落以抗之况大藩之襟帯吾土之系倚者乎杭之别部旧有八郡之目其始以破山倚旌八将之功所致也而东安主领者今副戎杜君君寻其擒逆朗于京口破从实于毗陵天子宠之拜常州刺史遂付其兵于子弟焉抚于内者曰建思御于外者曰建徽经度于季孟之间者曰建孚相【一作泊】君解印而归淮叛淝偷连压封部元帅大丞相彭城王始授君以板筑之要濠堑之广袤地里之横亘皆取则于大丞相一之日鸠其民人相其险易惟帅有令惟汝克从二之日度其资粮卜其力用经之营之厥画惟禀三之日命其将曰可球汝当从役于杭必能识大丞相意善匠吾事勿令不如丞相指挥曰侔汝工【一作王】曰温汝率铎令等二十一将翼侔以进曰洎俨汝督防遏备御二都之士卒以介于侔之左右曰勲汝司吾储廪谨吾出入城者若有坠惟汝之咎起大顺辛亥年秋七月壬戍讫于明年夏四月庚寅蟠东矗西冈连城周【一作离连坎周】植乎二千五百歩隆者就之洼者盈之民不毁担时不妨务夏五月甲辰司徒犒羣帅于城下若畚者皆与焉不三四年杨行宻持淮南节以称盗豕突猘冲扰我疆境而东安郡尤为其所忌行宻藏【一作减】安仁义之精锐分田頵陶雅之敢勇以攻东安城楼橹翔空矢石交迸翊日我军凭其城毙贼将于城外者数四沟塞堑堙悉以【一作其】等色自是羣防不复有图朔【一作南】之意是知人非城则无以为捍城非人则无以自固不有城也人何以安不有将也城何以坚于时紫溪【一作绥又作湲】窜保城火建寜不守静江无将奔我而活者四镇之生聚焉噫天下之无事也吾乡则有河间凌淮【一作凖】宗一濮阳吴降已下南汝袁不约还朴以文学进天下之有事也吾乡则君建至于子弟伯仲及诸将佐以武艺称岂文武之柄倚伏而然后【疑作复】江山禀受与时消息者乎隠亦尝以先师之道千名贡府进取未半【一作牢】九鼎羮沸文既不用武非所习今则老矣髙谢三君杜君以镌勒见徴不敢坚让干寜五年六月二十一日记
　　杭州罗城记
　　大凡藩篱之设者所以规其内沟洫之限者所以虞其外华夏之制其揆一焉故鲁之祝丘齐之小糓犹以多事不时而城况在州郡之内乎自大防犯阙天下兵革而江左尤所繁并余始以郡之子城嵗月滋乆基址老烂狭而且卑每至防阅士马不足廻转遂与诸郡聚议崇建雉堞夹以南北矗然而峙帑藏得以牢固军士得以帐幕是所谓固吾圉以是年上奏天子嘉以拙政优诏奨饰以为牧人之道其尽此乎俄而孙儒叛蔡渡江侵我西鄙以剪以逐蹶于宛陵劲弩之次泛舟之助我有力焉后始念子城之谋未足以为百姓计东眄巨浸辏闽夷之舟橹北倚郭邑通商旅之寳货茍或侮刼之不意攘偷之无状则向者吾皇优诏适足以自荣由是复与十三都经纬罗郭上上下下如响而应爰自秋七月丁巳讫于冬十有一月某日由北郭以分其势左右而翼合于冷水源绵亘若干里其高若千丈其厚得之半民庶之负贩童耄之缓急燕越之车盖及吾境者俾无他虑千百年后知我者以此城罪我者亦以此城茍得之于人而损之已者吾无愧与【一作欤】某年月日记
　　歙州重筑新城记　　　　　杨　防
　　天祐丁卯嵗月直辛亥有星自积水流入于舆鬼知天者曰舆鬼之宿是为鹑首于辰在未之衡日丑为星纪则牛斗之分也防兹星祥秦之鄣郡汉之丹阳其有水为沴乎厥应当在戊辰之丁巳明年夏四月辛丑宣歙睦雨周一甲子平地水丈余四日而后止新安郡之新城继为暴水所汨雉堞咸圯都帅太尉浔阳公周视其壊色沮神戚【一作蹙】将捐去而莫修则功存之可秘也将徴役以完旧则民勚之可惮也迨于两月不遑发命又念强敌未殄方砺镞伺间岂可惜费重力慢蓄轻守以速防心乎秋八月乃颁役于五邑先降简于邑令且诫其程功无使隠民厄于豪族擅诸利俾率怨于下以益上者【二字一作吾】匪徳也邑令承命躬自阅籍功之延促事之繁简由窭向丰罔有弗均于是五邑之民不再命而麏至于新【一作所】城之下凡板干畚筑之用皆未令而具初公廵垒观设【一作毁】审赜厥由且叹其虽新水之异以害兹城亦始构之踈以稔其失也乌有于泛沙流石之上而能为永永之基哉乃命指挥使刘赟徐璋三城使朱环及节级等各画分而督役遂谕以城之旧址浮而斯滥今当发深一仞抉去砂石实以精壤重加镇筑然后广其宿基増诸石【一作卤】版必使坚永侔于鐡壁役或务棘棘则民筑或务慼慼则民疲弗棘弗慼系尔曹寛猛之有中也无以苛忍相矜无以遄速为代诸侯受教夙夜胥朂勉于恪勤以励厥躬故执畚者防防操斧者诜诜辇壌输财蚁列子臻笑语忻忻【一作听听】争先有期自旭及晡役未尝懈逺而望之则叠巘层峦屹如天设廹而视之则崇冈连阜捷若神化回合丛倚崖束山抱建邦则险此焉是觏自八月庚子兴役暨十月之壬寅而役罢工者函斧筑者閤锸太尉浔阳公建斾而廵诸乃曰城之完屋之新实丽实坚非诸邑之奉公焉得民不扰而力齐乎非诸校之尽节焉得役不烦而功速乎所以见二三子之忠勤以佑吾政也自公之临是邦也法明而兵劲刑审而罚中故民乐其化安其土及徴庸而属邑之民父诲其子兄教之弟以公之问俗也未尝有猾吏之扰以公之抚封也未尝有外防之虞以公之治戎也葵藿之禁无敢有触者以公之奬善也鳞介之羙无敢有侵【一作侜】者故十五余年绰绰焉如鳞之潜遇其渊广雍雍焉若禽之栖获其防翳絶钓网之虑无毕【一作罗】弋之患诗所谓恺悌君子民之父母见于我公矣今水壊城垒重兴畚筑茍或进退不副公之用是谓奸慈父之命其为悖戾神岂尔容哉故民不俟令而争集不劳促而自课非恩信之昭感何以迨乎此哉【一作劳】于戏事有竒绩有异不克称颂以流于裔秉笔者之过也阌乡杨防自胜弁力学以暨于髪落齿堕属兹防乱洎在民伍获承公殊众之遇每叹其有志无时许将其促鳞弱介逰泳于丰沼无以酬奬之意敢撰重筑新城记以献时嵗在降娄周正之月十一日记












　　文苑英华巻八百十一
　　钦定四库全书
　　文苑英华巻八百十二　　宋　李昉等　编城门
　　楚州修城南门记一首　全义县复北门记一首
　　水门【斗门附】
　　通爱敬陂水门记一首　汴州东西水门记一首新修漕河石斗门记一首
　　桥
　　汾河义桥记一首　　　中渭桥记一首
　　井
　　义井记一首　　　　　观风驿新井记一首城门
　　楚州修城南门记　　　　　郑　吉
　　今上元年春正月楚州新作内城之南门何以言新因旧之去也何以言作更从王制也王制若何曰天子诸侯防门也何称内城别于外郛【一作交非】也春秋传曰南门者法门也南靣而治者政令之所出也楚大邦也日者草创南虽设谯门卑且陋但阖两扉为露棚于前振军旅【一作鼓】焉露棚不能蔽风雨亟理而亟壊由是刺史兼御史中丞李公新作之公名荀陇西成纪人用文学徳行进尝言于賔客曰走前为戎曹郎白于执政曰太平时天下有府兵今散矣而折冲果毅郎将戍官等軰尚冗食焉艰难后天下有州兵而军籍多空名库兵皆刓【一作刻】腐安不忘危易道也有备无患军志也晋室尚清言代马噪河洛天寳怙富庶燕盗腥中原职司【一有空字】其守言非出位幸相公裁之当时执政虽似不为意他日揖走于列曰泝淮而上【一作止】达于颍而州兵之益团练者纚聮五郡焉楚最东为名部疆土绵逺帯甲四千人征赋二万计屯田五千顷凡兵赋食三者相通也公尝亟言兵愿试锋頴焉召对延英得列以闻可脂辖矣故遂授铜虎符竹使符来此公始下朱轓遽视城洫简兵甲阅卒伍若不适于意者楚人再无嵗负租逋糓甚多乃去乡胥之啄害民者敛赋与之缓期人戴其惠征租力人入【一无入字】矣得善用筹者勾稽公物之出入抉负财且二百万俾军吏之敏察者觇公田之稼得将隠谩之糓不翅万斛掌公财而坐于市占军籍而蔽其家计其入仅足其廪食牧财而斥其人外厩有征马虽不满四千蹄而槀粟脂药之用圉牧将卒之列繁且耗公曰幸天下无事就有道【一作既有急】而此悉罢去之月省费三万藏有墆财矣乃完补卒伍乃犀利甲兵乃饫饱吏士乃恢崇规制掾曹有公膳牙门有常饔胥史有官厨卫卒有给食合而言之曰廪飡钱者三百七十人先是以嵗用不足常自正月迄于仲夏凡曰廪飡钱者皆半之俟敛新赋而后复之或灾沴水旱赋不毕入于终嵗不复公曰寜损他费焉有责其尽力而使之歉复耶悉赒之仍笔于检日用约若今嵗后或不易羊羮之败其无虞乎由是吏胥醺其徳将卒许之死矣士伍寒燠有若赐衣诏以嵗贡征缗赋之向者泉轻币重而赋之以帛而士得其赢今也泉重而币轻犹赋之以帛官受其利公曰吾心有不安焉盍【一作尽】赋以缗茍不足即与帛而时其物之价而直之既闻令讙声动壁垒皆曰有君如此使我蹈水火可也乃新南门巉然而楼増以旧五之二焉划为防门出者由左入者由右夹筑髙阜类观阙而非者九【一作凡】军垒皆尔命之曰却敌虑垆土之易陂陁也鳞甓而涂固之周施槛楯其驻也建大斾鸣笳鼓以司昬晓焉其戎也巻斾援枹于楼中以谨击柝以严教令以壮都鄙以张军声为理若此足塞执政之云兵赋食三者相通试锋【一作笔】颖之说矣凡畚筑攻木瓴甓涂塈者无虑备于军伍而州闾人皆来纵观耳既休役劳工顾谓告曰子学旧史愿为我记日月不愿黼饰空言曰古者国有史举事必书举国有诗王者采之知其国之风自秦郡县天下史之与诗皆止矣独有铭功记事文之金石者近于国史国风之类欤然言之不文不能播逺请将俟作者公曰否子焉用辞既不得命乃考三【亦无此字】实以书往嵗有将作少监李姓阳氷名善籕书尤工为大字瑰硕多力郡邑省寺得其署题者荣而葆之大厯中客于楚因大署州门昔人措之于西偏至是公易之于南门以表掲逺近或曰宏制异迹公【一作若】相期于数十年间斯盛事也不可以不识故着之于末仲春贞陵复土羣臣上言请御端门赦天下改元上思慕未许故犹以大中纪年十四年四月二十一日谨记
　　全义县复北门记　　　　　栁宗元
　　贤者之兴而愚者之废废而复之为是习而循之为非恒人且犹知之不足乎列也然而复其事必由乎贤者推是类以从于政其事【集无此字】可少哉贤莫大于成功愚莫大【蜀本作甚】于恡且诬桂之中岭而邑者曰全义卫公城之南越以平卢遵为全义视其城塞北门凿他雉以出入且【二字集作问之其门人曰】余百年矣或曰巫言是不利于令故塞之或曰以賔旅之多有惧竭其饩馈者欲廻【去声】其涂故塞之遵曰是非诬且恡【集作恡且诬】欤贤者之作思以利乎人反是罪也余是复之询于羣吏吏叶厥谋上于大府大府以俞邑人便焉讙舞里闾居者思主其家行者乐出其涂由道【二字本作由是道以】废邪用贤弃愚惟【集作推】以革物而【集作宜】民之苏若是而不列殆非孔子之徒欤【集作也】故为【集作为之】记云
　　水门【斗门附】
　　通爱敬陂水门记　　　　　梁　肃
　　嵗在戊辰扬州牧杜公命新作西门所以通水庸致人利也冬十有二月土木之工告毕从事徴其始请刻石以为记云书载濬畎浍距川传称为川者决之使导然盖【一作导】与政损益政举则道举政污则道污污则革革则乆贤哲之治也当开元以前京【集作荆】江岸于扬子海潮内于防沟过茱萸湾北至邵伯堰汤汤涣涣无隘滞之患其后江南徙波不及逺河流寖恶日淤月填若嵗不雨则鞠为泥涂舟檝陆沉困于牛车积臭含败人中其气为疾为瘵长民者时兴人徒以事开凿既费累钜万或妨夺农功殚财竭力随导随塞人不寛息物不滋殖百有余年矣贞元初公由【集作以】秋官之贰出镇兹土既下车乃验图考地谋新革故【一作谋利革害】相川源度水势自江东而西循蜀冈之右得其浸曰句城湖又得其浸曰爱敬陂方圆百里支辅四集盈而不流决而可注图以上闻帝用嘉允乃召工徒修利旧防节以斗门酾为长源直截城隅以灌河渠水无羡溢道不廻迂【集作逺】于是变浊为清激浅为深洁清澹澄【集作泊】可灌可鍳然后漕挽以兴商旅以通自北自南泰然欢康其夹隄之田旱暵得其溉霖潦得其归化硗薄为膏腴者不知几千万亩野人诵曰膴膴原田自今以始嵗其【集有】豊年都人诵曰沔彼流水我邦是纪钟美不知向非我公有先物之知移俗之才则曷能运可大之谋蠲累世之繇旬朔之劳致无疆之逸宜乎人之永叹【一作咏叹】也如此按陂塘本魏广陵守陈登所设时人爱其功而敬其事故以名之谢文静【晋书作靖】成偃又以召公之徳为称有魏以还五百余载不朽之绩及公而三皆在斯邦不其盛欤水门之作将以重成功示长利非登临游宴之为嘻后之人抑可以知
　　汴州东西水门记【并序】　　　　韩　愈
　　贞元十四年正月戊子陇西公命作东西水门越三月辛巳朔水门成三日癸未大合乐设水嬉防监军司马賔佐寮属将校熊罴之士肃四方之賔客以落之士女龢防阗郭溢郛既卒事其从事昌黎韩愈请纪其【集无其字】成绩其词曰维汴州河水自中注厥初距河为城其不【集作弗】合者诞寘聮鎻于河宵浮昼沉舟不【閤本作用】潜通然其襟抱亏防风气宣泄邑居弗寜讹言屡腾歴载已来孰防孰思皇帝御天下十有八载此邦之人遭逢疾威嚚童噭嘑刼众阻兵懔懔栗栗若坠若覆时维陇西公【李勉】受命作藩爰自洛京单车来临遂持【集作拯】其危遂去其疵弗肃弗厉薰为太【集作大】和神应祥福五谷穰熟既庶而丰人力有余监军是谘【集作咨】司马是谋乃作水门为邦之郛以固风气以扞【集作闬】防偷黄流浑浑飞阁渠渠因而饰之匪为观逰天子之武维陇西公是布天子之淳【集注云一作天下之文】维陇西公是宣河之沄沄源于昆仑天子万祀公多受祉乃伐山石刻之日月尚俾来者知作者【集无者字】之所始
　　新修漕河石斗门记　　　　穆　员
　　分洛为漕斗门在都城东【一作门字】南中桥之右旧制喉不深口不速其流随之水斯溢旱斯涸东有斜堰俾其来往终嵗不修輙壊修则水积髙而迤南北北伤则洛亘邙趾南伤则鱼逰井不脩则漕复于陆且其地与岸皆寘薪焉不再闰而【一作不】一易每嵗缮塞斜堰洎南北堤桥之费相与盈万其斗门之工不计盖其者也安平公治三川之暇顾念于此之疾未去且曰水之性导无不顺【一作利】壅无不害善为水者唯其所趣使若自然其要在于不与之竞而已是用浚斗门之下以量其入庳斜堰之上以归其余庶乎饶不为増伤不为减盈万之费嵗収于公而通海之波率土之运东西交骛合朝宗之义焉中桥之旁有古堰废石沉于泥沙公乃发而转之以代寘薪之制省于自他山而致者盖百之一犹惧刚之不胜柔岸化于水乃受规矩俾之追琢如斧斯锐以分其冲如月斯仰以折其势积石山鬬中流汤汤南隣凿龙永代无愧上济行迈是为通桥嵗三月兴作四月毕事【一作事毕】人不见始而覩其终垺其功用不足于常嵗之数而不朽之利与皇都洛水垂之无穷焉呜呼物之至柔者水不得其理者懐山襄陵其次决隄防隤城邑夫唯不争之力然后胜之天下之理一理也制天下之至强者其唯不争乎于水也见公之政于政也见公之徳异日观易简乆大之业此非其一隅哉公以为成公之志者实肆其勤命以名氏刻于岸石仍俾末吏谨而书之贞元四年四月丁亥日记
　　桥
　　汾河义桥记　　　　　　　崔祐甫
　　绛人有成桥于稷山县南汾河水上入境称曰孝子询之三十防父母五十犹【一作由】缞麻故其乡党舍氏不名贵之也初兹县有具舟之役隣邑有官修之梁自太原西河上党平阳至于绛逹于雍繇卒廹程贾人射利济舟为捷渡口如肆孝子川上喟然叹曰夫来者如斯其可胜纪欲速不逹式【或作其】在兹乎见义不为非勇也临难不济非义也廼愿弃家乞诸他郡枯槁蓝缕日恒嵗积自河间【一作阿闗】而东陶唐俭风食货艰难闾里褊小率令逺驰骤迩馈饷耆耋【一作耄】喻美于编户丁男舍耒而攻木义声感也汾流汤汤河浒牵射溃【一作隤】沙徙岸呀呷转腾畚筑于激射之旁根柱于沸渭之下是虑是图功就其十八九矣其年秋七月天作霪【一作滛】雨湍悍【或作激】襄陵噫大水不仁前功荡矣邑老郷人涕泗而吊之曰力竭于【一作于】子天不恤是而已矣顾而不应且有后图徴诗人之嘉谋参作者之逺虑曵索辫篾絷舟戾舸【一作航】白露下而谋始止于凌澌杜春氷觧而兴功止于水潦降一夫【一作叹】不可夺志三年其有成功广可方轨平可转毂去其饰成在【一作成无】丹雘取其固势异虹蜺佥义于孝子之功也故曰义桥昔周王以懿戚封建吴札美盛徳遗人西临孟津北对姑射山河风土其肯徒然所以义表専【一作颛】门功烈隣境难其一善矧乃兼之由是县人志之于石【一作皆唐文粹】
　　中渭桥记　　　　　　　　乔　潭
　　自鸟防穴者兹水广矣依【一作税】鳯凰城者兹桥壮矣水朝巨海而不竭桥通大路而居要不然岂自秦至我唐六千甲子而独【一作犹】存也稽厥道【一作造】率兹帝圻【一作畿】候天根之见当农务之隙司金司木鸠而积也水工木工速而至也挥刄落雪荷锸成云京兆尹紫绶【一作绂】而董之邑吏墨绶以临之逺迩子来结构勿亟无小无大咸称天【一作于】休经之营之不愆于素丹柱挿于坎防【一作窞】朱栏赩而电【一作烻】乃虹引成势犹鹊填就功连横门抵禁苑南驰终岭商洛北走滇池鄜畤济济有众憧憧往来车马载驰而不危水潦起涨而转固人思啓者吾其能济赩赩赫赫轰轰阗阗且周穆之驾鼋鼍振千祀也东明之聚鱼鼈称一时也孰若我由也【一作之】而必达凭之而必安若以匹敌夫何逺矣潭遂【一作遽】因行迈覩兹崇饰将刋石以表迹敢搦札以记事赤奋若嵗流火之月也
　　井
　　义井记　　　　　　　　　邵　真
　　义以发衷形外昭施物也井以下汲上导彰济人也河间公凿井于城垣之次阳门通庄之右偏署曰义正哉导之深源经以【一作之】善利庇彼防宇达于交衢铁其瓶以永不羸石其甃以给无泥飞轮周散泄窦前注淬【一作泙】而平之随用不私主发生以流润当赫曦以伏炎在摇落而激清抵凝沍而不闭环四序以一其惠俾憧憧者知饮濯所向焉蔑燠之虞济烦乏之艰昬懵者得以淘荡瘵痗者由之蠲愈涤汰氛坌沃洒蒸灼澹然不改与地配乆化嚣阓为闲敞隣梵宫以【一作之】清净脩廊对开连楼郁峙啸真侣以宴息速嘉客以盥潄【一作溉】指心而授应日而就彼丰福吉禄繁荣重【一作祉崇】庆欲不萃于河间之门得乎故北寺司刑上卿也南【一作西】台专席中丞也戎府佐政司马也参贰外阃显荣当朝鶱鶱青防前视万里是凿井为济川之渐斵轮为秉轴之兆可转盼而待矣公才蔚量硕质贞气淳名膺王府心拂尘累制【一作料】物以经逺恤人以遂诚廻俸节财蒇事彰义将献祉于大君贡休于元戎归夀于高堂三事体大公之誓乃戒司翰者书实刋记掲于井外时大厯六年春三月记
　　一作皆文粹
　　观风驿新井记　　　　　　崔黄中
　　自荆门至清宫三百里虽水泉味咸凿井防源往往而有中间观风驿三十里防滴不流硗确而瘠长亭短亭三百余家终日挈瓶入谷而汲暨乎暑气炎煽天地烧烁金石提绠半路已成温汤居者既往来【一作性命】难通行者固不保其往元和六载我司空郑公节度荆南下车之日缉寜巴徼统正楚风防导濆溜未暇细务三年政闲事已【一作简】因议路室委饩之事饥乏汲引之道访于幕中寮佐佥曰地形峭峻意功多未即赞公公曰登陆求莲诚宜不卜然贰师凿井焉有槛【一作滥】泉愚叟移山素无巨力志之所至神亦或昭茍利于人不计藏镪支使庾承度宣贞絶俗仗义真【一作直】副成规终此殊绩于是程功蒇事穴其路隅一之日兴畚锸俾应鼛鼓腾沙掊土二之日困于石飞锤敲火转石磊硪三之日计功【一作工】未毕瀸泉仄出泛滥渤潏井上千夫噪喧呼扬洒甘溢【一作泉】提缶争先巷无居人语笑道邉嗟乎夫善政养人之术皆日就月将然孜孜而化曷若郑公兴一言土石之役济万古生灵之命匠意于众虑之表见机于不牵之初如此翊君为尧舜之代惠泽必浸于昆虫赞国为华胥之朝恩波必滋于草木况济人于声教之外爱物于象数之中立徳已来无出其右易曰改邑不改井以君子清规长存郑公有焉黄中猥从郷【一作郷从】第得厠賔筵覩事扬嘉犹未尽焉【一作善】冀后来多士经此乐土知有仁焉时元和七年嵗在壬辰十二月二十三日









　　文苑英华巻八百十二
　　钦定四库全书
　　文苑英华巻八百十三　　宋　李昉等　编河渠
　　绛岩湖记一首　　　　南陵县大农陂记一首桂州重筑灵渠记一首　兴州江运记一首祈门县新修阊门溪记一首
　　绛岩湖记　　　　　　　　樊　珣
　　句容西南二十三里曰赤山天寳中改为绛岩山以文变质也山外周流厥有湖塘旧址考于前志则曰吴人创之梁人通之矣洎金火有变积为习坎灌莽之所我唐麟徳嵗邑宰杨嘉延亦纂前服利农为名虽迹于传闻而事斯茫昧杨氏之后今余百年实滋菰蒲莫植粳稻剥极则贲俟能而伸大厯十二纪县大夫兼大理司直太原王公昕能蘓罢劳【一作人】且易俗临湖而叹以欲从人吟使臣之清风酌良牧之髙课将图永逸匪顾暂劳因察其地形访以舆诵谋始作则定徒撰工月在休农云其荷锸周匝百顷【一作里】蓄为湖塘置两斗门用以为节旱暵则决而全注霖潦则潴而不流収功济时道甚明逺开田万顷赡户九乡洎成奥区颇无凶嵗鱼稻之盛公实为之昔叔敖芍陂能张楚国史起漳水竟富魏邦秦称郑国汉歌邵杜皆谓是也每商羊罢舞龙见而雩比屋有忧于销铄连阡莫覩于耘耨我则黛波奫沦白鸟飞灭下洞庭之鳬鴈泳中流之鳣鲔横塘之右构为新亭芬其芰荷树以杞栁杨楚江岭憧憧是途行李实获于防庥歌咏或借于观览懿乎哉君子之用心也孰愈崇其岛榭侈以林堂此而莫文翰墨奚述大厯十二年十月三日记
　　南陵县大农陂记　　　　　韦　瓘
　　宣部支邑十城而南陵防剧盖由庶民嚣豪物产多状山川鬭错风俗诡浮故理束则民溃政放则民怠俱不得其极自非肃亷和敏措动守中则莫至良能况功利及物邪皇帝四年今地官侍郎卢公观察宣部精心厚下重难邑长乃以寜国令顺阳范君假南陵印为大夫于是肃以检奸防以约身和以纳民敏以应物物不天落民得休泰卢公尝曰时或爽候云龙遁逃膏泽翔枯物不遂液吾人其瘁乎下令邑中有能修复陂塘积水防患者终懋厥功先时县有废陂曰大农积嵗不理荒梗幽扈丘隰遁形空规残状非乡党之夀耋不可欵识舆人飞语他邑病能訾訾嚣嚣波翻风合范君独判于心不惴【一作畏】腾口曰利于人也使吾获戾而罹悔真吾心也且黔愚皆苦于始作而泰于成功况吾君侯明吾天子圣尚何惧哉乃召乡老里正尹而计之具畚挶列绠锸筥砾砻坚披材辇壤日必廵丈周察势便仁以抚驯悦以附来法以督奸勤以劝劳于是云动雷行斩莽辟芜拨腐曝淤培髙彻卑不知形疲不惮苦骨不残民力不费金刀潜轶化工事于农隙三旬而毕不戮一人其大【一作始】也驱江波六十里活活下来辟荒梗数万畆汪汪虚明叠石构岭纵三百歩龙蟠虎鬭横杀冲波泄流引洫臂发三港支分脉散泽入大田厥功既成乃有风雨鬭洄复【一作激】换晨虺虺沸防似闻构作及乎雨斩云除则沙洲突出力捍岭下若自开辟之初信为神物所相虽使江河合灾惊涛稽【一作懐】山大浸崩驱猛来敌亦不能轶峻防而侵厚趾斯乃天赞其功岂非仁深于物乎其或火云天旱魃为虐歊蒸瘅怒蛟龙逭诛而翠防摇岸澄澜洗月溶溶浩浩独落天光顺势导流犹润百里则贯畦浮塍平嵗之溉千顷岂为多哉其细也孕鳞甲之族育鳬鴈之羣罗生菰蒲蔓合菱藻渔父舟人浩歌扬檝厚生之物永永不极斯其功也可以灼当世而芳千古矣昔者西门豹治邺召翁卿【二字一作公】治上蔡而史氏国书【或作书美】显白良能以其因水茂功利泽及物者也则大农杰迹功符天作可以论古对能岂有媿乎范君寻迁御史后三年吏民益慕而愿表尤功今连率范公以文行徳器挺为时贤爰领宣部仁义明举其下耸善常推至公邑人三请于公乃曰他人有善惟恐不闻况伯也【一作氏】功利如是吾岂诡故哉乃从之邑长李君乆以材能张其化吏民甚安之追论大农盛绩因民之心以成其善志亦春秋之事也乡将石定録事丁宗耆夀戴诚佐史章佾或防其议或督其事洎百姓朱纶李纵田丘程等若干人咸请予为记云元和八年嵗次癸巳六月壬午朔十五日丙申建【一作皆唐文粹】
　　兴州江运记　　　　　　　栁宗元
　　御史中丞【集作大夫】严公牧于梁五年嗣天子用【一作举】周汉进律増秩之典以亲诸侯谓公有功徳理行就加礼部尚书是年四月使中谒者来锡公命賔僚吏属将校卒士黧老童孺填溢公门舞跃欢呼愿建碑纪徳垂亿万祀公固不许退而相与怨咨遑遑如不欲【集作饮】食于是西【集作四】鄙之人宻【集作私】以公刋山导江之事愿刻岩石曰惟梁之西其蔽曰某山其守曰兴州兴州之西为戎居嵗备亭障实以精卒以道之险隘兵困于食守用不固公患之曰吾尝为兴州凡其土地【集作人】之故吾能知之自长举北至于青泥山又西抵于成州过栗亭川逾寳井堡崖谷峻隘十里百折负重而上若蹈利刄盛秋水潦穷冬雨雪【集注作水潦于秋雨雪于冬】深泥积水相辅为害颠踣腾借血流栈道糗粮刍藁填谷委山牛马羣畜相枕【集作借】物故餫夫毕力守卒延颈嗷嗷之声其可哀也若是者绵三百里而余自长举而【集本作之】西可以导江江【集本不叠此字】而下二百里而至昔之人莫能【集作得】知也吾受命于君而育斯人其可已乎乃出军府之币以备器用即山僦功由是转巨石仆大木纵以焚火【集作焚以炎火】沃之【集作以】食醯摧其坚刚化为灰烬畚锸之下易其朽壊乃辟乃垦乃宣乃理随山之曲直以休人力顺地之髙下以杀湍悍【集注作水怒】厥功既成咸如其素于是决去壅土防导江涛万夫呼抃莫不如志雷腾云奔百里一瞬既防既逺淡焉【集作为】安流烝徒讴歌枕卧而至戍人无虞专力待防惟我公之功畴可侔也而无以酬徳致其大愿又不可得命矧公之始来属当恶嵗府庾甚虚器备甚殚饥馑昬札死徙充路頼公节用爱人克安而生老穷有养防乳以遂不问不使咸得其志公命鼔铸库有利兵公命屯田师有余粮选徒练旅有众孔武评【集作平】刑议狱有众不黩増石为防膏我稻粱嵗无凶灾家有积仓传舘是饰旅忘其归杠梁已成人不履危若是者皆以戎隙帅士而为之不出四方【集作人】之力而百役已告【集无告】就且我西鄙之职官故不能具举惟公和恒直方防毅信让敦尚儒学挹损贵位率忠与仁以厚其诚有可以安利于人者行之坚勇不俟终日其兴功济物宜如此其大也昔之为国者唯水事为重故有障大泽勤其官而受封国者矣【集注作焉】西门遗利史起兴叹白圭壑隣孟子不与公能夷险休劳以惠万代其功烈尤章章焉不可盖也是用假辞焉【集无此字】谒工勒而存之用永宪于后祀
　　祈门县新脩阊门溪记　　　张　途
　　县西南十三里溪名阊门有山对耸而近因以名焉水自叠嶂积石而下通于鄱阳合于大江其济人利物不为不至矣其奔流激注巨石硉矹腾沸汹涌瀺灂圆折凡六七里舟航胜载不计轻重篙工檝师不计勇弱其或济者若星驰矢逝脱或蹉跌必溺湾防中俄顷灭迹矣邑之编籍民五千四百余户其疆境亦不为小山多而田少水清而地沃山且植茗髙下无遗土千里之内业于茶者七八矣繇是给衣食供赋役悉恃此祈之茗色黄而香贾客咸议愈于诸方每嵗二三月赍银缗缯素衣求市将货他郡者摩肩接迹而至虽然其欲广市多载不果遂也或乗负或肩荷或小辙而陆也如此纵有多市将泛大川必先以轻舟寡载就其巨艎盖是阊门之险元和初县令路君【一作旻】常患之闻于太守故光禄大夫范卿因修作斯防其后商旅知不履阊门果竟至籍户繇是为之泰其来已五十五载矣元和咸通伏腊相逺阊门始废【一作度】之时功未甚至犹利于人且乆长庆中县令王迅曽畧见旧址盖茶务委州县贵蹔邀商贾而已今则颍川陈甘节为祈门一年而政成孜孜求闾里之患果得阊门溪焉乃速诣目击崄状吁可畏也必【一作心】期改险阻为安流廻激湍为澄碧乃録其始制之实闻于太守清和崔公自请以俸钱及茶【一有案字】羡利充市木石之用因召土客商人船户接助夫使咸适其愿无差役之患无箕敛之公恱而从之自咸通二年夏六月修至三年春二月毕穴盘石为柱础叠巨木为横梁其髙一丈六尺长四十丈阔二【一作三】十尺堰之左俯崇山作为深渠导溢流廽注于干溪既髙且广与往制不相侔矣甃石叠水泝流安逝一帯傍去滔滔无滞驯鸥戏鱼随波沉浮不独以贾客巨艘居民叶舟往复无阻自春徂秋亦足以劝【一作欢】六乡之人业于茗者专勤是谋衣食之源不虑不优夫如是有以见清河公求理诚至茍非良邑长不可以佐理颍川君临事必专茍非贤太守以立事其作用坚固永乆与山川齐途寓于郡下尝逰兹邑颇熟本末因得以记咸通三年秋七月十八日歙州司马张途述
　　桂州重修灵渠记　　　　　鱼孟威
　　灵渠乃海阳山水一也谓之漓水焉旧说秦命史禄吞越峤而首凿之汉命马援征徴侧而继防之所用导三江贯五岭济师徒引馈运推爼豆以化猿饮演坟典以移鴃舌蕃禹贡荡尧化也则所繋实大矣年代寖逺隄防尽壊江流且溃渠道遂浅潺潺然不絶如帯以至舳舻经过皆同奡荡虽篙工檝师骈臂束立瞪眙而已何能为焉虽仰索挽肩排以图寸进或王命急宣军储速赴必徴十数户乃能济一艘因使樵苏不暇采农圃不暇耰靡间昼夜毕遭罗捕鲜不吁天胥怨冒险遁去矣是则古因斯渠以安蛮夷今因斯渠翻劳华夏识者莫不痛之洎乎寳厯初给事中李公渤防车至此备知宿重为防引仍増旧迹以利行舟遂铧其隄以扼旁流斗其门以级直注且使泝沿不复稽澁李公真谓亲规养民也然当时主役吏不能协公心尚或杂束篠为堰间散木为门不歴多年又闻湮圮于今亦三纪余焉桂人复苦已恨终无可柰何矣况近嵗来蛮防犹梗王师未罢或宣谕旁午晦暝不辍或屯戍交还星火为期役夫牵制之劳行者稽留之困又积倍于李公前时转使桂人肤革羸腊指足胼胝且逃且死无所诉怨殆十七八矣咸通九年余自黔南移镇于此舣棹岭首备观其事试询左右曰向时何不防凿版筑而使艰阻如是耶则末校刘君素前曰逺事固不可指明近事又非不知修渠必去民病然其柰迩来屡以迎送輶轩供亿师顿召募补卒犒赉征夫帑藏且殚闾井亦蠧故无以兴防凿版筑也余固为父隠【一作慈】于子孰有子病而为家贫不求医救子是知长吏所当子民也今民涂炭若是又何縁帑藏且殚而无暇救之固顷【一作须是】约公费积刀布召丁壮导壅塞以平民病也因召君素若能主张乎君素唯之遂领其军凡用五万三千余工费钱五百三十余万固不敢侵征赋必竭其府库也不敢役穷人必伤其和气也皆招求羡财标示善价以佣愿者自九年兴工至十年告毕其铧隄悉用巨石堆积延至四十里切禁其杂束篠也其斗门悉用坚木排竪至十八重切禁其间散材也濬决碛砾控引汪洋防阨既定渠遂汹涌虽百斛大舸一夫可渉繇是科徭顿息来往无滞不使复有胥怨者噫草木无情也荣落限于春秋然犹春则华秋则实以利于人焉而人称万物之灵擅百嵗之夀安可不利于人哉况余无大勲业而窃据宠禄宜孜孜力补尸素岂令草木反鄙于余哉于是闻害必削见益必树盖为此耳时上闻其兴役逺防诏书猥赐嘉奬然人臣受国恩为恶则罪【一作罹】耳为善乃常事亦犹子孝亲讵可夸乎况余审其所为未立山愧【一作傀疑】矣又何敢当诏书之美也今所自记重脩非为名也且要叙民之艰苦实犹斯渠冀后之居者不阙其修行者不毁其修长利民而已矣时咸通十一年四月十五日谨记
  </div>
  <div class="pagination">
   <a href="文苑英华_page578.html">
    上一页
   </a>
   <span>
    ...
   </span>
   <a href="文苑英华_page574.html">
    574
   </a>
   <a href="文苑英华_page575.html">
    575
   </a>
   <a href="文苑英华_page576.html">
    576
   </a>
   <a href="文苑英华_page577.html">
    577
   </a>
   <a href="文苑英华_page578.html">
    578
   </a>
   <span class="current-page">
    579
   </span>
   <a href="文苑英华_page580.html">
    580
   </a>
   <a href="文苑英华_page581.html">
    581
   </a>
   <a href="文苑英华_page582.html">
    582
   </a>
   <a href="文苑英华_page583.html">
    583
   </a>
   <a href="文苑英华_page584.html">
    584
   </a>
   <span>
    ...
   </span>
   <a href="文苑英华_page580.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
