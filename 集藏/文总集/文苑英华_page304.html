<!DOCTYPE html>
<html>
<head>
    <meta charset="UTF-8">
    <title>文苑英华 - 第 304 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 304 页/共 634 页</h1>
    <div class="content">　　郑郎中山亭　　　　　　　崔　翘
　　篆笔飞章暇园亭染翰游地奇人境别事逺俗尘收书阁山云起琴斋涧月留泉清鳞影见树宻鸟声幽杜馥重梅雨荷香送麦秋无劳置驿骑文酒暗相求
　　晩至香亭　　　　　　　　郑徳元
　　长亭日已暮驻马暂盘桓山川香不极徒侣黙相防云夕荆台暗风秋郢路寒客心一如此谁复采芳兰
　　登牛头山亭子　　　　　　杜　甫
　　路出双林外亭窥万井中江城孤照日【集作春】山谷逺含风兵革身将老闗河信不通犹残数行泪忍对百花丛暮春陪李尚书李中丞过郑监湖亭泛舟
　　前　人
　　海内文章伯湖边意绪多玉罇移晩兴桂檝带酣歌春日繁鱼鸟江天足芰荷郑庄賔客地衰白逺来过
　　客亭　　　　　　　　　　前　人
　　秋犹曙色落木更髙风【集作木落更髙风】日出寒山外江流宿雾中圣朝无弃物老病已成【集作衰】翁多少残生事飘零似转蓬
　　游谢氏山亭　　　　　　　李　白
　　沦老卧江海再叹天地清病寒【集作闲】久寂寞嵗物徒芬荣借君西池游聊以散我情扫云【集作雪】松下去扪萝道邉【集作石道】行谢公池塘上春风【集作草】飒已生花枝拂人来山鸟向我鸣田家有美酒落日与之倾醉后弄归月遥欣稚子迎
　　宣城九日闻崔侍御与宇文太守游敬亭余时登响山不同此赏醉后寄崔侍御二首
　　前　人
　　九日茱萸熟挿鬓伤早白登髙望山海满目悲古昔逺访投沙人因为逃名【集作名山】客故交竟谁在独有崔亭伯重阳不相知载酒任所适手持一把【集作枝】菊谈【集作调】笑二千石日暮岸帻归传呼隘【集作溢】阡陌彤襜双白鹿賔从何辉赫夫子在其间遂成云霄隔良辰与美景两地方虚掷晩从南峯归萝月下水壁却登郡楼望松色寒转碧望美【集作咫尺】不可亲弃我如遗舄
　　二
　　九卿天上客五马道傍来列防朱门晓褰帷碧幛开登髙望逺海召客得英才紫绶欢情洽黄花逸兴催山从【集作依】图上见溪即【集作向】镜中回遥羡重阳作应过戱马台
　　题金陵王处士水亭【此亭葢齐朝南苑又是陆僟故宅】
　　前　人
　　王子耽言贤豪多在门好鹅寻道士爱竹啸名园树色秀荒苑池光荡华轩北堂见明月更忆陆平原扫拭青玉簟为余署金罇醉后欲归去花枝宿鸟喧何时复来此更【集作再】得洗嚣烦
　　陪旅父当涂宰游化城寺升公清风亭
　　前　人
　　化城如【集作若】化出金榜天宫开疑是海上云飞空结楼台升公湖山秀粲然有辨才济人不利已立俗无嫌猜了见水中月青莲出尘埃闲居清风亭左右清风来当署隂广殿太阳为徘徊茗酌待幽客珍盘荐雕梅飞文何洒落万象为之推季父拥鸣琴徳声布云雷虽游道林室亦举陶潜杯清乐动诸天长松自吟哀留劝若可尽刼石乃成灰
　　题韩少府水亭　　　　　　祖　咏
　　梅福幽栖处佳期不可【集作志】还鸟吟当户竹花绕傍池山水气侵堦冷藤隂覆坐闲寜知武陵趣宛在市朝间
　　晩泊金陵水亭　　　　　　前　人
　　江亭当废国秋景陪萧骚夕照明残叠寒潮涨古濠就田防鹤大隔水见僧髙无限前朝事醒吟意觉劳
　　陆浑水亭【后巻作陆浑山庄即事】
　　昼眺伊川【一作东山】曲岩开霁色明浅沙平有路流水漫无声浴鸟沿波聚潜鳞【一作鱼】触钓惊更寻【一作怜】春岸上【一作緑】幽意满山楹【一作幽兴满前楹】
　　此诗三百十九巻重出今已削去注异同为一作李上侍
　　丹阳东去新亭记逰　　　　皇甫冉
　　姑苏东望海林间几度裁书信未还常在府中持白简岂知天半有青山人归极浦寒流广鴈下平芜秋野闲旧日新亭更携手他乡风景亦相闗
　　酬【疑】忠公林亭　　　　　　包　融
　　江外有真隠寂居嵗已侵结庐近靣术种树久成隂人迹乍及户车声遥隔林自言解尘事咫尺能韬沉为道岂庐霍防静由吾心方秋院水落仰望日萧森持我兴来趣采菊行相寻尘念到门尽逺情对君深一谈入理窟再索破幽襟安得山中信致书移尚禽【后汉逸民传尚长字子平与北海禽庆字子夏二人相善】
　　夕次华隂北亭　　　　　　林　琨
　　清晨孤亭里极目对前岑逺与水天合长霞生夕林苍然平楚意杳霭半秋隂落日川上尽闗城云外深方余事岩壑及此欲抽簮待就蓬山道还兹契宿心
　　同蔡孚五亭咏　　　　　　徐　皛
　　帝【疑】奏中京罢云泉别业归拂尘铺野席牵桞挂朝衣翡翠巢书幌鸳鸯立钓矶幽栖可怜处春事满林扉
　　潞府客亭寄凤童　　　　　王昌龄
　　萧条郡城闭旅馆空寒烟秋月对悲客山钟摇暮天新知偶相许斗酒情依然一宵阻良防清风徒满川
　　宴南亭　　　　　　　　　钱　起
　　寒江眇村林亭上纳鲜洁楚客共闲饮静坐金管阕酣竟日入山暝来云归穴城楼空杳荡猿鸣备【疑】清切物状如丝纶道心为余决访君东溪事早晩樵路濶
　　题裴十六少卿东亭　　　　李嘉祐
　　平津旧东阁深巷见南山巻箔风烟润遮牎竹影闲倾茶兼落帽恋客不开闗斜照窥帘【一作檐】外川禽时往还
　　过裴长官新亭　　　　　　钱　起
　　茅屋多新意芳林昨试移野人知石路戱鸟认花枝慢水萦蓬户闲云挂竹篱到家【集作来】成一醉归马不能骑
　　题苏公林亭　　　　　　　前　人
　　平津东阁在别是竹林期万叶秋声里千家落照时门随深巷静过逺钟迟客位苔生处依然又赋诗
　　春游南亭　　　　　　　　韦应物
　　川明【一作晴】气已变嵓寒雪【集作谷寒雪】尚拥南亭草心緑春塘泉脉动景煦听琴响雨余防柳重逍遥池舘华益愧专城宠
　　和吴舍人早春归沐西亭言志
　　前　人
　　晓漏戒中禁清香肃朝衣一门双掌诰伯仲侍言归亭髙性情旷职宻交游稀赋诗乐无事解带偃南扉阳春美时泽旭霁望山晖幽禽响未转东原緑犹微名虽列朝【集作仙】爵心已遗【集作遣】尘机即事同岩隠圣渥良难违题独孤常州湖上林【一作新亭】　　刘长卿
　　出树倚朱栏吹铙引上官老农持锸拜时稼卷防水对登龙净山当建隼寒夕阳湖草动秋色渚田寛渤海人无事荆州客独安谢公何足比来往石门难
　　题于越亭【集作负遣后登于越亭作】　　　前　人
　　天南愁望絶亭上桞条新落日独归鸟孤舟何处人生涯投岭【集作越】徼世业陷边尘【集作胡尘】江入千峯暮花连百越春【集作杳杳钟陵暮悠悠鄱水春】秦台隣【集作悲】白首楚水【集作泽】怨青苹草色无【集作迷】征路鸎声傍逐臣独醒飜【集作空】取笑直道不容身得罪风霜苦全生天地仁青山数行泪沧海一穷鳞流落谁相识空将鸥鸟亲【集作牢落机心尽惟将鸥鸟亲】
　　初贬南巴至鄱阳题李嘉祐江亭
　　前　人
　　南出巴人徼长江万里随不才甘谪去流水亦何之地逺明君弃天髙酷吏欺青山独往路芳草未归时流落还相见悲欢话所思猜谗伤薏苡愁暮向江蓠泪尽防长劔心闲寄【集作倚】钓水云初起重暮鸟逺来迟稚子能吴语新文怨楚词怜君不得意客【集作两】鬓老南枝
　　越南中留【集作题】褚少府湖上林亭
　　前　人
　　种田东郭傍春陂万事【一作绪】无情把钓丝緑竹放侵行迳里【集作断】青山常对巻帘时纷纷花发【集作落】门空闭寂寂鸎啼日更迟从此别君千万里白云流水忆佳期此诗二百八十七巻重出已削去注异同为一作
　　题沈道士新亭　　　　　　释皎然
　　何处好攀跻新亭俯旧溪坐中千里近檐下四山低小浦依林曲回塘绕郭西桃花春满地归路莫相迷冬日遥和卢使君防平綦母居士游法华寺髙
　　顶同登临湖亭　　　　　前　人
　　仁芳标絶境亷守蹑髙踪天见才分刹风传欲尽钟城中归路逺湖上碧山重水照千花界云开七叶峯寒空艾绶满晴翠白纶浓逸韵知难继佳游恨不逢仍闻抚禅石为我久从容
　　春日陪顔使君真卿皇甫曾西亭重防韵海诸
　　生　　　　　　　　　　前　人
　　为重南台客朝朝防鲁儒暄风众木变清景片云无峯翠飘檐下溪光照坐隅不将簮艾隔知与道情俱夏日集裴録事北亭避暑　　前　人
　　前林夏雨歇为我生凉风一室烦暑外众山清景中忘归亲野水适性许云鸿萧散都曹吏还将静者同
　　九日陪皇甫使君同泛江宴赤岸亭
　　张　雷
　　覉旅逢佳节追游【杂咏作逍遥】忽见招同倾菊花酒缓棹木兰桡平楚堪愁思长江亦【杂咏作去】寂寥啼猿不离峡滩沸镇如潮举目闗山异伤心乡国遥徒言欢满座谁觉客魂销
　　西亭子言懐　　　　　　　张　谓
　　数般芳草在堂隂几处闲花暎竹林攀树猿呼郡吏傍溪白鸟应家禽青山防景知髙下流水闻声觉浅深官属不令拘礼数时时缓歩一相寻
　　长安窦明府后亭　　　　　顾　况
　　君为长安令我美长安政五日一朝天南山对明镜鸟飞青苔院水木相辉暎客至南云乡丝桐展歌咏吏人何萧萧终嵗无喧竞欲识明府贤邑中多百姓
　　秋题刘逸人林泉【疑】　　　　释灵一
　　凉飚乱黄叶迟客橘隂清萝迳封行迹云门闭野情零林秋露响穿竹暮烟轻莫恋幽栖地懐君【疑作居或作安】却败名
　　题王班水亭　　　　　　　释防国
　　湖上见秋色旷然如尔懐岂惟欢陇亩兼亦外形骸待月归山寺弹琴坐暝斋布衣闲自贵何用谒天阶
　　谪居汉阳白沙口阻水雨因题驿亭
　　郑　常
　　汉阳无近逺见说过汾【一作湓】城云雨经春客江山几日程终随鸥鸟去秪待海潮生前路逢渔父多愁问姓名
　　友人山亭　　　　　　　　殷　遥
　　故人从薄宦往往歩清溪凿牖对山月褰裳扫涧霓游鱼逆水上宿乌向风栖一见桃花发能令秦汉迷
　　独孤常侍北亭　　　　　　张南史
　　背洫敞髙明凭轩见野情朝回五马迹更胜百花名海树凝烟逺湖田见鹤清云光侵素壁水影荡闲楹俗頼褰帷谒人欢倒屣迎始能【阙】结构独有谢宣城
　　寻许山人亭子　　　　　　奚　贾
　　桃源若逺近渔子棹轻舟川路行难尽人家到渐幽山禽拂席起溪水入庭流君是何年隠如今成白头
　　秋夜同畅当宿潭山【一作上】西亭
　　卢　纶
　　圆月出山头七贤林下游稍稍林叶堕艶艶月波流凫鹄共思晓菰蒲相与秋明当此中别一为望汀洲
　　题苖员外竹间亭　　　　　前　人
　　髙甃絶行尘开帘似有春风倾竹上雪山对酒邉人歩暖先逢日书空逺见隣还同内斋暇登赏及诸姻
　　春日灞亭同苖员外寄庾侍郎
　　前　人
　　坐见春云暮无因报所思川平人去逺日暖鴈飞迟对酒山长在防花鬓自衰谁堪登灞岸还作异乡悲
　　题河中亭【见三百十六巻】　　　　　薛　能
　　抚州西亭【见二百三十巻】　　　　　戴叔伦
</div>
    <div class="pagination">
<a href="文苑英华_page303.html">上一页</a><span>...</span><a href="文苑英华_page299.html">299</a><a href="文苑英华_page300.html">300</a><a href="文苑英华_page301.html">301</a><a href="文苑英华_page302.html">302</a><a href="文苑英华_page303.html">303</a><span class="current-page">304</span><a href="文苑英华_page305.html">305</a><a href="文苑英华_page306.html">306</a><a href="文苑英华_page307.html">307</a><a href="文苑英华_page308.html">308</a><a href="文苑英华_page309.html">309</a><span>...</span><a href="文苑英华_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
