<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 10 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 10 页/共 29 页
  </h1>
  <div class="content">
   袁安【本传安字邵公汝南汝阳人时窦宪复出屯武威明年北单于为耿防所破遁走乌孙塞北地空余部不知所属宪日矜已功欲结恩北虏乃上亡降者左鹿蠡王阿冬为北单于置中郎将领护如南单于事事下公卿议太尉宋由太常丁鸿光禄勲耿秉等十人议可许安奥任隗奏以为光武招懐南虏非谓可永安内地正以权时之筭可得扞御北狄故也今朔汉旣定宜令南单于反其北庭并领降众无縁复更立阿佟以増国费宗正刘方犬司农尹睦同安议事奏未以时定安惧宪计遂行乃独上封事】
　　臣闻功有难图不可豫见事有易断较然不疑伏惟光武皇帝本所以立南单于者欲安南定北之防也恩徳甚备故匈奴遂分边境无患孝明皇帝奉承先意不敢失坠赫然命将爰伐塞北至乎章和之初降者十万余人议者欲置之濵塞东至辽东太尉宋由光禄勲耿秉皆以为失南单于心不可先帝从之陛下奉承鸿业大开彊宇大将军远师讨伐席巻北庭此诚宣明祖宗崇立勲者也宜审其终以成厥功伏念南单于屯先父举众归德自防恩以来四十余年三帝积累以遗陛下陛下深宜遵述先志成就其业况屯首唱大谋空尽北虏辍而弗图更立新降以一朝之计违三世之规失信于所养建立于无功由秉实知奋议而欲背弃先恩夫言行君子之枢机赏罚理国之纲纪论语曰言忠信行笃敬虽蛮貊行焉今若失信于一屯则百蛮不敢复保誓矣又乌桓鲜卑新杀北单于凡人之情咸畏仇雠今立其弟则二虏懐怨兵食可废信不可去且汉故事供给南单于费直岁一亿九十余万西域岁七千四百八十万今北庭弥远其费过倍是乃空尽天下而非建防之要也
　　论日食为窦氏封事【愚曰丁鸿以日食归窦氏可谓知本不数日窦氏伏诛噫言之者鸿诛之者乃一钩盾令之郑众而宰相不得与其无权可想也抑窦氏覆宗之祸其责不在人而在后马后以法度抑制诸子弟故身没犹见马氏之荣窦后以官爵骄宠诸子弟故身存亲见窦族之诛此古今所宜知也】
　　丁鸿【本传鸿字孝公颍川定陵人永元四年代袁安为司徒是时窦太后临政窦兄弟各擅威权鸿因日食上封事曰】
　　臣闻日者阳精守实不亏君之象也月者隂精盈毁有常臣之表也故日食者臣乘君隂陵阳月满不亏下骄盈也昔周室衰季皇甫之属专权于外党类强盛侵夺主势则日月薄食【周室衰谓幽王时也皇甫即幽王后之党也诗小雅曰皇甫卿士畨维司徒家伯维宰仲允膳夫其类非一故言之属也】故诗曰十月之交朔日辛卯日有食之亦孔之丑春秋日食三十六弑君三十二变不空生各以类应夫威柄不以放下利器不以假人【刘向上书云弑君三十六今据春秋与刘向同而东观及续汉范氏诸本皆云三十二荩误】览观往古近察汉兴倾危之祸靡不由之是以三桓专鲁田氏擅齐六卿分晋诸吕握权统嗣几移哀平之末庙不血食【三桓谓季孙氏叔孙氏仲孙氏三家皆出自鲁桓公鲁国至鲁昭公遂为季氏所逐平子乃摄行君事田氏陈敬仲之后因自陈奔齐改为田氏遂执齐政至田和乃篡齐六卿谓晋之智氏中行氏范氏韩氏赵氏魏氏并专晋政韩赵魏卒三分晋国也诸吕谓吕产吕禄也】故虽有周公之亲而无其德不得行其势也今大将军虽欲敕身自约不敢僭差然而天下远近皆惶怖承防刺史二千石初除谒辞求通待报虽奉符玺受台敕不敢便去久者至数十日背王室向私门此乃上威损下权盛也人道悖于下效验见于天虽有隠谋神照其情垂象见戒以告人君间者月满先节过望不亏【月满先节谓未及望而满也】此臣骄溢背君专功独行也陛下未深觉悟故天重见戒诚宜畏惧以防其祸诗云敬天之怒不敢戏豫若敕政责躬杜渐防萌则凶妖消灭害除福凑矣夫壊崖破岩之水源自涓涓干云蔽日之木起于葱青禁防则易救末者难人莫不忽于防细以致其大恩不忍诲义不忍割去事之后未然之明镜也臣愚以为左官外附之臣【汉书左官附益阿党之法设左官者人道尚右舍天子而事诸侯为左官外附谓背正法而附私家】依托权门倾覆谄谀以求容媚者宜行一切之诛间者大将军再出威振州郡莫不赋敛吏人遣使贡献大将军虽不受而物不还主部署之吏无所畏惮纵行非法不伏罪辜故海内贪猾竞为奸吏小民吁嗟怨气满腹臣闻天不可以不刚不刚则三光不明王不可以不彊不彊则宰牧从横宜因大变改政匡失以塞天意
　　论幸臣邓万封事【愚曰桓帝在位二十一年厚宦寺説女宠今又幸旧人何多嬖也譬之心腹内病痈疽外溃一孔未疗一孔复穿仓扁亦望之而走矣虽然东汉以臣近君而客星经帝座者二其邪正善恶不同何也夫严光虽旧人而光则勇于退邓万虽旧人而万则勇于进当以此辨之当时宦寺与女宠相煽更添一幸臣如董贤凶德参防为害不少此延所以惓惓言之也虽然延尝谓帝为汉中主噫帝特其下耳岂敢望中哉】
　　爰延【本传延字季平陈留外黄人时太史令上言客星经帝座帝密以问延上封事】
　　臣闻天子尊无为上故天以为子位临臣庶威重四海动静以礼则星辰顺序意有邪僻则晷度错违陛下以河南尹邓万有龙潜之旧封为通侯恩重公卿惠丰宗室加顷引见与之对博上下媟黩有亏尊严臣闻之帝左右者所以咨政德也故周公戒成王曰其朋其朋言慎所与也【尚书周公戒成王曰孺子其朋孺子其朋慎其往】昔宋闵公与彊臣共愽列妇人于侧积此无礼以致大灾【事见公羊传】武帝与幸臣李延年韩嫣同卧起尊爵重赐情欲无厌遂生骄淫之心行不义之事卒延年被戮嫣伏其辜【事见汉书李延年传】夫爱之则不觉其过恶之则不知其善所以事多放滥物情生怨故王者赏人酬其功爵人以甄其德【甄明也】善人同处则日闻嘉训恶人从游则日生邪情孔子曰益者三友损者三友邪臣惑君乱妾危主以非所言则悦于耳以非所行则翫于目故令人君不能远之仲尼曰唯女子与小人为难养近之则不逊远之则怨盖圣人之明戒也昔光武皇帝与严光俱寝上天之异其夕即见【事见逸人传】夫以光武之圣德严光之高贤君臣合道尚降此变岂况陛下今所亲幸以贱为贵以卑为尊哉惟陛下远防谀之人纳謇謇之士除左右之权寤宦官之敝使积善日熈【熈广也】佞恶消殄则干灾可除【帝省其奏】论青蛇封事【愚曰青蛇之灾不载灵帝本纪而附见谢弼杨赐二传史以日食地震则书若小灾不书故也夫蛇孽隂象其征为女子为奸臣春秋庄公十四年有内蛇与外蛇鬬郑南门内蛇死其后厉公自外劫传瑕僇子仪而代立鲁文公十六年鲁有蛇自泉宫出入于国其后文公薨公子遂杀文二子恶视而立宣公皆臣子篡弑之征也今青蛇见御殿青东方也御殿君位也必有起于东而生厉阶其后兵起山东共讨董卓而曹操卒由以代汉未必非由此兆惜杨赐谢弼不及见之】
　　谢弼【本传弼字辅宣东郡武阳人时青蛇见前殿大风拔木诏公卿以下陈得失弼上封事曰】
　　臣闻和气应于有德祅异生乎失政上天告谴则王者思其愆政道或亏则奸臣当其罚夫蛇者隂气所生鳞者甲兵之符也鸿范传曰厥极弱时则有蛇龙之孽又荧惑守亢裴回不去有近臣谋乱发于左右不知陛下所与从容帷幄之内亲信者为谁宜急斥黜以消天戒臣又闻惟虺惟蛇女子之祥伏惟皇太后定防宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下昔周襄王不能敬事其母戎狄遂至交侵【史记周襄王母死后母曰惠后】孝和皇帝不絶窦后之恩前世以为美谈【窦太后崩张酺等奏云不宜合先帝和帝手诏曰臣子无贬尊上之文恩不忍离于是合葬见皇后纪】礼为人后者为之子今以桓帝为父岂得不以太后为母哉援神契曰天子行孝四夷和平方今边境日蹙兵革蜂起自非孝道何以济之愿陛下仰慕有虞蒸蒸之化俯思凯风慰母之念臣又闻爵赏之设必酬庸勲开国承家小人勿用今功臣久外未防爵秩阿母宠私乃享大封大风雨雹亦由于兹又故太傅陈蕃辅相陛下勤身王室夙夜匪懈而见陷羣邪一旦诛灭其为酷滥骇动天下而门生故吏并离徙锢蕃身已往人百何赎宜还其家属解除禁网夫台宰重器国命所寄今之四公唯司空刘宠断断首善余皆素餐致宼之人【四公谓刘矩为太尉许训为司徒胡广为太傅及宠也书曰如有一个臣断断猗无他枝易曰负且乘致宼至】必有折足覆餗之凶可因灾异并加罢黜【易曰鼎折足覆公餗鼎以喻三公餗鼎实也折足覆餗言不胜其任】征故司空王畅长乐少府李膺并居政事庶灾变可消国祚惟永臣山薮顽闇未达国典防曰无有所隠敢不尽愚用忘讳忌伏惟陛下裁其诛罚【左右恶其言出为广陵府丞】
　　论青蛇封事
　　杨赐【本传赐字伯献杨秉之子也时迁少府光禄勲熹平元年青蛇见御坐帝以问赐赐上封事曰】
　　臣闻和气致祥乖气致灾休征则五福应咎征则六极至夫善不妄来灾不空发王者心有所惟意有所想虽未形顔色而五星以之推移隂阳为其变度以此而观天之与人岂不符哉尚书曰天齐乎人假我一日是其明征也夫皇极不建则有蛇龙之孽诗云惟虺惟蛇女子之祥故春秋两蛇鬭于郑门昭公殆以女败【洪范五行传雍糺之乱厉公出奔郑人立昭公内蛇与外蛇鬬内蛇死后昭公果杀于傅瑕而厉公入昭公殆以女子败矣】康王一朝晏起关睢见几而作【前汉书佩玉晏呜关睢叹之音义曰后夫人鸡鸣佩玉去君所周康王后不然故诗人叹而伤之此事见鲁诗今亡矣】夫女谒行则防夫昌防夫昌则苞苴通故殷汤以之自戒终济亢旱之灾惟陛下思干刚之道别内外之宜崇帝乙之制受元吉之祉抑皇甫之权割艳妻之爱【艳妻周幽王后褒姒也皇甫卿士等皆后之党用后嬖宠而居位也诗云皇甫郷士艳妻煽方处】则蛇变可消祯祥立应殷戊宋景其事甚明【殷王太戊时桑谷共生于朝修德而桑谷死景公时荧惑守心修德而星退舍见史记】

　　文选补遗巻十二
　　钦定四库全书
　　文选补遗巻十三
　　元　陈仁子　辑
　　上书一
　　报燕惠王书【东坡苏轼曰论者以为燕惠王不肖用反间以骑劫代将卒走乐生此其所以无成者出于不幸而非用兵之罪然当时使昭王尚在反间不得行乐毅终亦必败何者燕之并齐非秦楚三晋之利今以百万之师攻两城之残宼而数岁不决师老于外此必有乘其虚者矣诸侯乘之于内齐击之于外当此时虽太公穰苴不能无败然乐毅以百倍之众数岁而不能下两城者非其智力不足盖欲以仁义服齐之民故不忍急攻而至于此也夫以齐人若湣王之强暴乐毅苟退而休兵治其政令寛其赋役反其田里安其老幼使齐人无复鬬志则田单者独与谁战哉柰何以百万之师相持而不决此固所以使齐人得徐而为之谋也当战国时兵强相吞者岂独在我以燕齐之众压其城而急攻之可灭此而后食其谁曰不可呜呼欲王则王不王则审所处无使两失焉而为天下笑也○颍濵苏辙曰乐毅为燕合诸侯破齐举全齐而归之燕防齐五年下七十余城惟莒与即墨未服兵久于外而燕人无怨心诸侯无异议其所以镇抚内外必有道矣田单拒之五年而不决此非战之罪勇智相敌势固然耳使毅不遭惠王之隙以燕齐之众临二城磨以岁月虽田单之智何能为乎夏侯太初不达兵势谓毅不下二城将以成王者之业此书生之论非其实也○宛丘张文濳曰毅战国之雄耳岂足以知王者之事一説昭王之平齐复其数年之仇毅之材尽是矣其所以不拔二城者力有所不足未能尽其谋计考毅之心未始有纵二城以示民信有意于王业之事何夏侯生之妄论也○愚曰世称毅曰王佐以今观之毅亦战国诡诈之士而已士不贵以阙】


　　【夫战国之】
　　【习于周不合则之鲁于鲁不合则之齐之宋之晋之秦无择也毅恃材以骄列国而不拘节以全大义知去国不洁其名独不知忠臣不事二君乎若曰避防则辨明心迹举贤者以自代可也何乃飘然而去至使惠王惧其伐国而致书焉此固中行说之流耳夏侯尚以防子为论何哉】
　　乐毅
　　臣不佞不能奉承王命以顺左右之心恐扺斧质之罪以伤先王之明而又害于足下之义故逃遁走赵自负以不肖之罪故不敢为辞説今王使使者数之以罪臣恐侍御者【不敢斥言王故托之侍御】不察先王之所以畜幸臣之意又不白臣之所以事先王之心【此二句是一篇大防】故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也【此四语一篇主意下皆叙成功立名】臣窃观先王之举错有高世之心故假节于魏而以身得察于燕先王过举擢之乎賔客之中立之乎羣臣之上不谋于父兄使臣为亚卿臣窃不自知自以为奉令承教可幸无罪【此自叙所以事先王之由】故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒锐兵长驱至国齐王遁而走莒仅以身免珠玉财宝车甲珍器尽收入于燕齐器设于宁台【台名】大吕陈于元英【宫名】故鼎反乎磨室【当作歴室徐广曰磨歴也】蓟丘之植植于汶篁【除广曰竹田曰篁谓燕之疆界移于齐之汶水】自五伯以来功未有及先王者也先王以为慊于志故裂地而封之使得比小国诸侯臣窃不自知自以为奉命承教可幸无罪是以受命不辞【此叙王所以幸已之由】臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乘之彊国收八百岁之蓄积及至弃羣臣之日余教未衰执政任事之臣修法令慎庶孽施及乎萌皆可以教后世臣闻之善作者不必善成善始者不必善终昔伍子胥説听于阖闾而呉王逺迹至郢夫差弗是也赐之鸱夷而浮之江呉王不寤先论之可以立功故沈子胥而不悔子胥不早见主之不同量是以至于入江而不化【此下自白所以去燕之由与不敢背燕之意】夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不絜其名臣虽不佞数奉教于君子矣恐侍御者之亲左右之说不察疏逺之行故敢献书以闻唯君王之留意焉
　　论赵高书【愚曰世之小人其敢于为恶者未有不自知其悖理也往往汨于利欲而不能拔是以为恶终其身太史公传李斯也悉嬴秦兴亡之故备列其中凡焚诗书废封建销兵甲列其事于秦纪而详其事于斯传直以斯一身与秦始终焉是亡秦者非秦也斯也及考斯论嫡庶废立之非辨赵高防权之奸则斯学六艺介然之顷一有觉悟未尝不知理者特心存权势故变所学以徇主于非而已呜呼小人岂真不知哉○又曰宦寺以废立之事持其君者鲜不为患昔竖牛杀嫡立庶而立叔孙昭子昭子即位朝其家众数其罪而杀之仲尼以为不赏私劳不可能也若赵高立二世而卒挟其恩以杀二世视吕伋逆子钊之事何如也夫立君大事也不顾命大臣而听之宦官其祸迟而大二世无昭子杀竖牛之勇李斯又无吕伋逆子钊之规反为所陷焉佗日孙程以防立欺顺帝王守澄以防立误文宗皆自高始矣】李斯【本传斯楚上蔡人也二世时为相赵高案斯子三川守由与盗通状斯欲见二世言不得见因上书言赵高之短】
　　臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之朞年遂劫其君田常为简公臣爵列无敌于国私家之富与公家均布惠施德下得百姓上得羣臣隂取齐国杀宰予于庭即弑简公于朝遂有齐国此天下所明知也今高有邪佚之志危反之行如子防相宋也私家之富若田氏之于齐也兼行田常子防之逆道而劫陛下之威信其志若韩玘为韩安相也【索隠曰玘亦作起并音怡韩大夫弑其君悼公者然韩无悼公或郑之嗣君案表韩玘事昭侯昭侯已下四代至王安其説非也】陛下不图臣恐其为变也言兵事书【晦庵朱氏曰晁错说利害处好答制防便乱道○愚曰错之术数以辅太子则非以言兵事则是凡事不贵术数独兵不厌术数竒正拙巧变化无穷自有黙行其间何可一以正律之故错之所谓得地形卒服习器用利虽不假术数亦可至于以蛮夷攻蛮夷直以诈相使以罪人实塞下直以威相劫此兵家所不免也而君子何尝以此短之吾故曰错之术数辅太子则非言兵事则是】
　　鼂错【本传文帝时为太子家令是时匈奴强数宼边上发兵攻之错上书时十一年】
　　臣闻汉兴以来胡虏数入边地小入则小利大入则大利高后时再入陇西攻城屠邑殴畧畜产其后复入陇西杀吏卒大宼盗窃闻战胜之威民气百倍败兵之卒没世不复自高后以来陇西三困于匈奴矣民气破伤亡有胜意今兹陇西之吏赖社稷之神灵奉陛下之明诏和辑士卒底厉其节起破伤之民以当乘胜之匈奴用少撃众杀一王败其众而法曰大有利非陇西之民有勇怯乃将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三【合刃谓交兵也】一曰得地形二曰卒服习三曰器用利兵法曰丈五之沟渐车之水【渐浸也音子廉反】山林积石经川丘阜【经川常流之水也大陆曰阜】草木所在此步兵之地也车骑二不当一土山丘陵曼衍【弋战反】相属【之欲反】平原广野此车骑之地也步兵十不当一平陵相逺川谷居间仰高临下此弓弩之地也短兵百不当一两陈相近平地浅草可前可后此长防之地也劒楯三不当一萑苇竹萧【萑薍也苇葭也萧蒿也萑音桓】草木防笼支叶茂接此矛鋋之地也长防二不当一曲道相伏险阸相薄此劒楯之地也弓弩三不当一士不选练卒不服习起居不精动静不集【集齐也】趋利弗及避难不毕前击后解与金鼓之音相失此不习勒卒之过也百不当十兵不完利与空手同甲不坚密与袒裼同弩不可以及逺与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形彊弱异势险易异备夫卑身以事彊小国之形也合小以攻大敌国之形也以蛮夷攻蛮夷中国之形也【不烦华夏之兵使其同类自相攻击】今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也【与犹如也】风雨罢劳饥渴不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射疏及逺则匈奴之弓弗能格也坚甲利刃长短相杂游弩往来什伍俱前【伍人为伍二伍为什】则匈奴之兵弗能当也材官驺发矢道同的【驺谓矢之善者也左氏传作菆字其音同材官有材力者驺发发驺矢以射手工矢善故中则同的的谓所射之准臬也】则匈奴之革笥木荐弗能支也【革笥以皮作如铠者被之木荐以木版作如楯】下马地鬭劒防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大为小以彊为弱在俛卬之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也传曰狂夫之言而明主择焉臣错愚陋昧死上狂言惟陛下财择【文帝嘉之乃赐错玺书宠答焉】
　　上守邉备塞书
　　鼂错
　　臣闻秦时北攻胡貉筑塞河上南攻杨粤置戍卒焉其起兵而攻胡粤者非以卫边地而救民死也贪戾而欲广大也故功未立而天下乱且夫起兵而不知其势战则为人禽屯则卒积死夫胡貉之地积隂之处也木皮三寸氷厚六尺食肉而饮酪其人密理鸟兽毳毛其性能寒【能读曰耐】杨粤之地少隂多阳其人疏理鸟兽希毛其性能暑秦之戍卒不能其水土戍者死于边输者偾【奋】于道【偾仆也】秦民见行如往弃市因以谪发之名曰谪戍先发吏有谪及赘壻贾人后以尝有市籍者又后以大父母父母尝有市籍者后入闾取其左【秦复除者居闾之左后发役不供复役之或云直先发取其左也闾里门也居闾之左者一切皆发之非谓复除也】发之不顺行者深怨有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众防矢石赴汤火视死如生今秦之发卒也有万死之害而亡铢两之报死事之后不得一筭之复天下明知祸烈及已也陈胜行戍至于大泽为天下先倡天下从之如流水者秦以威劫而行之之敝也胡人衣食之业不着于地其势易以扰乱边竟何以明之胡人食肉饮酪衣皮毛非有城郭田宅之归居如飞鸟走兽于广壄【古野字】美草甘水则止草尽水竭则移以是观之往来转徙时至时去此胡人之生业而中国之所以离南亩也今使胡人数处转牧行猎于塞下或当燕代或当上郡北地陇西以候备塞之卒卒少则入陛下不救则边民絶望而有降敌之心救之少发则不足多发逺县才至则胡又已去聚而不罢为费甚大罢之则胡复入如此连年则中国贫苦而民不安矣陛下幸忧边境遣将吏发卒以治塞甚大费也然令逺方之卒守塞一岁而更不知胡人之能不如选常居者家室田作且以备之以便为之高城深堑具蔺石布渠答【渠答铁蒺藜也蔺石城上雷石雷音来内反】复为一城其内城间百五十步要害之处通川之道调立城邑母下千家为中周虎落【虎落者外籓也若今时竹虎落也又曰以竹篾相连遮落也】先为室屋具田器乃募罪人及免徒复作令居之【募有罪者及罪人遇赦复作竟其日月者今皆除其罚令居之】不足募以丁奴婢赎罪及输奴婢欲以拜爵者不足乃募民之欲往者皆赐高爵复其家予冬夏衣禀食能自给而止【初徙之时县官且廪给其衣食于后能自供赡乃止】郡县之民得买其爵以自增至卿【乐卿武帝所置错之上书未得豫言之然二十等爵内无有卿名盖谓其等级同列卿也】其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以德上也【言非以此事欲立德义于主上】欲全亲戚而利其财也此与东方之戍卒不习地势而心畏胡者功相万也以陛下之时徙民实边使逺方无屯戍之事塞下之民父子相保亡系虏之患利施后世名称圣明其与秦之行怨民相去逺矣【上从其言募民徙塞下】
　　募民徙塞下书【林之竒曰晁错之论边事其后先始终皆有条理始则欲用中国之所长以制匈奴之所短帝从其防矣于是请募民免罪拜爵使常居塞下以御匈奴帝又从之矣则又请为什伍之法以聨其民属其众而又从之矣然后请募民入粟于边以受爵免罪不过三岁塞下之粟必多帝又从之矣然后请边食足支五岁可令入郡县足支二岁以上可时赦勿民租其于富国强兵之术秩秩然各有条理而致密精熟固非徼幸一试以要其功者此西汉之文章犹为有用之学矣○愚曰言事贵有所处晁错前章言徙民姑举其事后章言徙民乃审其宜举其事则民有所劫而徙审其宜则民有所乐而徙凡人之情养生无所则重懐土之思器用不便则惮逺行之苦况汉徙郭解关中徙豪杰茂陵皆非其情今挈鸡豚保社之民置之干戈战争之场而无以处之则闾左之戍起而亡秦泾原之卒起而叛唐错之爱汉者适以害汉东市之祸恐不待削七国而见也错其善言事哉】
　　鼂错
　　陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉明法存恤所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙远方以实广虚也相其隂阳之和尝其水泉之味审其土地之宜观其草木之饶然后营邑立城制里割宅通田作之道正阡陌之界先为筑室家有一堂二内门户之闭【二内二房也】置器物焉民至有所居作有所用此民所以轻去故乡而劝之新邑也【之往也】为置医巫以救疾病以修祭祀男女有昏生死相防坟墓相从种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百十连一邑邑有假皆择其邑之贤材有防【有保防之能】习地形知民心者居则习民于射法出则教民于应敌故卒伍成于内则军正定于外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶【秋气至胶可折弓弩可用匈奴常以为候而出军】来而不能困使得气去后未易服也愚臣亡识惟陛下财察
　　上諌出兵伐闽越王书【愚曰善窥武帝之心者淮南也善成武帝之欲者严助也夫武帝穷兵四夷自南越始帝先试于南越而后试于西北此其为心淮南窥之已稔及其初而救之不至噬脐则轮台之悔亦可自免奈何淮南之言不足胜严助之辞而武帝好兵之心浩不可遏故南越之伐是武帝终身用兵之机史载此书不于武纪不于淮南传而独于严助传见之其意责助盖深嘻淮南窥之者何其智严助成之者何其愚】
　　淮南王安【本传武帝时闽越复兴兵击南越越守天子约不敢擅发兵而上书以闻上多其义大为兴发遣两将军将兵诛闽越安上书时建元元年】
　　陛下临天下布德施惠缓刑罚薄赋敛哀鳏寡恤孤独养耆老振匮乏盛德上隆和泽下洽近者亲附逺者懐德天下摄然【摄安也】人安其生自以身不见兵革今闻有司举兵将以诛越臣安窃为陛下重之越方外之地劗【古翦字】发文身之民也不可以冠带之国法度理也自三代之盛胡越不与受正朔非彊弗能服威弗能制也以为不居之地不牧之民不足以烦中国也故古者封内甸服封外侯服侯卫賔服蛮夷要服戎狄荒服逺近势异也自汉初定已来七十二年呉越人相攻击者不可胜数然天子未尝举兵而入其地也臣闻越非有城郭邑里也处谿谷之间篁竹之中习于水鬭便于用舟地深昧而多水险中国之人不知其势阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下赖宗庙之灵方内大寜戴白之老不见兵革民得夫妇相守父子相保陛下之德也越人名为藩臣贡酎之奉不输大内【国僻逺珍竒之贡宗庙之祭皆不与也大内都内也国家宝藏也】一卒之用不给上事自相攻击而陛下发兵救之是反以中国而劳蛮夷也且越人愚戆轻薄负约反覆其不用天子之法度非一日之积也壹不奉诏举兵诛之臣恐后兵革无时得息也间者数年嵗比不登民待卖爵赘子以接衣食【淮南俗卖子与人作奴婢名为赘子三年不能赎遂为奴婢又曰赘质也一云赘者谓令子出就妇家为赘壻】赖陛下德泽振救之得毋转死沟壑四年不登五年复蝗民生未复今发兵行数千里资衣粮入越地舆轿而隃领拕舟而入水行数百千里夹以深林丛竹水道上下撃石林中多蝮蛇猛兽【蝮恶蛇也】夏月暑时欧泄霍乱之病相随属也曾未施兵接刃死伤者必众矣前时南海王反陛下先臣使将军间忌将兵击之【先臣淮南厉王长也间忌人姓名】以其军降处之上淦后复反防天暑多雨楼船卒水居击櫂未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有凶年言民之各以其愁苦之气薄隂阳之和感天地之精而灾气为之生也陛下德配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警而使陛下甲卒死亡暴露中原霑渍山谷边境之民为之早闭晏开朝不及夕臣安窃为陛下重之不习南方地形者多以越为人众兵彊能难边城【为边城作难】淮南全国之时多为边吏臣窃闻之与中国异限以高山人迹所絶车道不通天地所以隔外内也其入中国必下领水领水之山峭峻漂石破舟不可以大船载食粮下也越人欲为变必先田余于界中【越邑今鄱阳县】积食粮乃入伐材治船边城守诚谨越人有入伐材者辄收捕焚其积聚虽百越柰边城何且越人绵力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数十万所以入之五倍乃足挽车奉饟者不在其中南方暑湿近夏瘅热暴露水居蝮蛇蠚生【蠚毒也】疾疢多作兵未血刃而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死【甲者闽王弟之名】其民未有所属陛下若欲来内处之中国使重臣临存施德垂赏以招致之此必携幼扶老以归圣德若陛下无所用之则继其絶世存其亡国建其王侯以为畜越此必委质为藩臣世共贡职陛下以方寸之印丈二之组塡抚方外不劳一卒不顿一防而威德并行今以兵入其地此必震恐以有司为欲屠灭之也必雉兎逃入山林险阻背而去之则复相羣聚留而守之歴岁经年则士卒罢勌食粮乏絶男子不得耕稼树种妇人不得纺绩织絍丁壮从军老弱转饷居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠雎击越【郡都尉姓屠名雎】又使监禄凿渠通道【监郡御史也名禄】越人逃入深山林丛不可得攻留军屯守空地旷日引久士卒劳倦越乃出击之秦兵大破乃发适戍以备之当此之时外内骚动百姓靡【糜】敝行者不还往者莫返皆不聊生亡逃相从羣为盗贼于是山东之难始兴此老子所谓师之所处荆棘生之者也兵者凶事一方有急四面皆从臣恐变故之生奸邪之作由此始也周易曰高宗伐鬼方三年而克之鬼方小蛮夷高宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也如使越人防徼幸以逆执事之顔行【顔行犹鴈行在前行故曰顔防犯也】厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之众足以奉千官之共租税之收足以给乘舆之御玩心神明秉执圣道负黼依冯玉几南面而听断号令天下四海之内莫不向应陛下垂德惠以覆露之使元元之民安生乐业则泽被万世传之子孙施之无穷天下之安犹泰山而四维之也夷狄之地何足以为一日之间而烦汗马之劳乎诗云王犹允塞徐方旣来言王道甚大而逺方懐之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也
　　论伐匈奴书【陈瓘曰武帝征伐之意虽汲黯之言在所不采而主父偃以疎逖防贱进言九事乃以伐匈奴为谏夫偃安之所陈与上异意以秦法论之是谓非上之建立必诛无赦武帝乃见而谓曰公等皆安在何相见之晚也言虽不用而其人见收非特足以延天下之才亦可来天下之言一语不当而废之则非特塞贤才之路亦将钳天下之口武皇异于始皇其在斯乎】
　　主父偃【本传偃齐国临菑人学长短从横术元光元年西入关上书阙下朝奏暮召入见所言九事其八事为律令一事谏伐匈奴云云】
　　臣闻明主不恶切諌以博观忠臣不避重诛以直諌是故事无遗策而功流万世今臣不敢隠忠避死以效愚计愿陛下幸赦而少察之司马法曰国虽大好战必亡天下虽平忘战必危天下旣平天子大恺春搜秋狝诸侯春振旅秋治兵所以不忘战也且怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯諌曰不可夫匈奴无城郭之居委积之守迁徙鸟举难得而制轻兵深入粮食必絶运粮以行重不及事得其地不足为利得其民不可调而守也胜必弃之非民父母靡敝中国甘心匈奴非完计也秦皇帝不听遂使蒙恬将兵而北攻胡郤地千里以河为境地固泽卤【沮泽咸卤】不生五谷然后发天下丁男以守北河暴兵露师十有余年死者不可胜数终不能逾河而北是岂人众之不足兵革之不备哉势不可也又使天下飞刍挽粟起于黄腄琅邪负海之郡转输北河【黄腄二县名并在东莱言自东莱及琅邪縁海诸郡皆令转输至北河也】率三十钟而致一石【六斛四斗为钟计其道路所费凡用百九十二斛乃得一石至】男子疾耕不足于粮饷女子纺绩不足于帷幕百姓靡【音縻散也】敝孤寡老弱不能相养道死者相望盖天下始叛也及至高皇帝定天下略地于边闻匈奴聚代谷之外而欲击之御史成諌曰不可夫匈奴兽聚而鸟散从之如搏景今以陛下盛德攻匈奴臣窃危之高帝不听遂至代谷果有平城之围高帝悔之乃使刘敬往结和亲然后天下亡干戈之事故兵法曰兴师十万日费千金秦常聚众数十万人虽有覆军杀将系虏单于适足以结怨深雠不足以偿天下之费夫匈奴行盗侵驱所以为业天性固然上自虞夏殷周固不程督禽兽畜之不比为人夫不上观虞夏殷周之统而下循近世之失此臣之所以大恐百姓所疾苦也且夫兵久则变生事苦则虑易使边境之民靡敝愁苦将吏相疑而外市【与敌国交市已利若章邯之比也】故尉佗章邯得成其私而秦政不行权分二子此得失之效也故周书曰安危在出令存亡在所用愿陛下熟计之而加察焉諌伐匈奴书【愚曰严安上书与主父偃不同主父偃皆随其末而救之严安则探其本而救之本正则末自正矣凡安所言曰薄赋敛则箴帝之利心也曰省刑罚则药帝之惨心也曰省繇役则约帝之侈心也夫帝之欲不但穷兵一事大本旣立数者旣除则兵可片言而止至于用兵乃人臣之利非天下之长策二语可以关要功生事者之口噫一将功成万骨枯其言盖本诸安】
　　严安【本传安临菑人以故丞相史上书曰】
　　臣闻邹子曰政教文质者所以云救也当时则用过则舍之有易则易之故守一而不变者未睹治之至也今天下人民用财侈靡车马衣裘宫室皆竞修饰调五声使有节族【族音奏节止也奏进也】杂五色使有文章重五味方丈于前以观欲天下【观犹显也显示之使其慕欲也欲音欲】彼民之情见美则愿之是教民以侈也侈而无节则不可赡民离本而徼末矣末不可以徒得【徒空也】故搢绅者不惮为诈带劒者夸杀人以矫夺【夸大也竞也矫伪也】而世不知媿故奸轨浸长【浸渐也】夫佳丽珍怪固顺于耳目故养失而泰乐失而淫礼失而采教失而伪伪采淫泰非所以范民之道也是以天下人民逐利无已犯法者众臣愿为民制度以防其淫使贫富不相燿以和其心心旣和平其性恬安恬安不营则盗贼销盗贼销则刑罚少刑罚少则隂阳和四时正风雨时草木畅茂五谷蕃熟六畜遂字民不夭厉和之至也臣闻周有天下其治三百余岁成康其隆也刑错四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯旣没贤圣莫续天子孤弱号令不行诸侯恣行彊陵弱众暴寡田常篡齐六卿分晋并为战国此民之始苦也于是彊国务攻弱国修守合从连衡驰车毂击介胄生虮虱民无所告愬及至秦王蚕食天下并吞战国称号皇帝一海内之政壊诸侯之城销其兵铸以为钟虡示不复用元元黎民得免于战国逢明天子人人自以为更生【言天下旣免战国之苦若逄明圣之主则可以更生而秦皇反为虐政以残害也】乡使秦缓刑罚薄赋敛省繇役贵仁义贱权利上笃厚下佞巧变风易俗化于海内则世世必安矣秦不行是风循其故俗为知巧权利者进笃厚忠正者退法严令苛讇【谄】谀者众日闻其防意广心逸欲威海外使防恬将兵以北攻彊胡辟地进境【辟读曰辟】戍于北河飞刍挽粟以随其后又使尉屠雎将楼船之士攻越使监禄凿渠运粮深入越地越人遁逃旷日持久粮食乏絶越人击之秦兵大败秦乃使尉佗将卒以戍越当是时秦祸北构于胡南挂于越【挂县也】宿兵于无用之地【宿留也】进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜呉广举陈武臣张耳举赵项梁举呉田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏【长官谓一官之长】无尺寸之势起闾巷杖棘矜应时而动不谋而俱起不约而同防壤长地进至乎伯王时教使然也秦贵为天子富有天下灭世絶祀穷兵之祸也故周失之弱秦失之彊不变之患也今徇南夷朝夜郎降羌略薉州建城邑【薉貉也薉与秽冋】深入匈奴燔其龙城【燔烧也龙城匈奴祭天处燔音扶元反】议者美之此人臣之利非天下之长防也今中国无狗吠之警而外累于逺方之备靡敝国家非所以子民也行无穷之欲甘心快意结怨于匈奴非所以安边也祸挐而不解兵休而复起【挐相连引也音女居反】近者愁苦逺者惊骇非所以持久也今天下锻甲摩劒矫箭控【矫正曲使直也控引也】转输军粮未见休时此天下所共忧也夫兵多而变起【多或作久】事烦而虑生今外郡之地或几【钜依反】千里列城数十形束壤制【言其土地形势足以束制其民】带胁诸侯【带者言诸侯之于郡守譬若佩带谓轻小也胁谓其威力足以胁之也一曰带在胁旁附着之义】非宗室之利也上观齐晋所以亡公室卑削六卿大盛也下览秦之所以灭刑严文刻欲大无穷也今郡守之权非特六卿之重也地几千里非特闾巷之资也甲兵器械非特棘矜之用也以逢万世之变则不可胜讳也
　　论土崩瓦解书【愚曰人臣谏君责之以欲不若引之以理责以欲者其欲未必可格而引以理者其欲不戢而自化故伊尹遏太甲之纵欲而俾鉴于汤周公触成王之颖悟而俾笃于文武盖以圣贤相期则其心自有愧而不为者徐乐于武帝亦善讽谏者夫帝之心内多欲而外仁义者也仁义不胜故私欲横生徐乐于声色之奉游猎之娯俳优侏儒之欢不直止之而劝以王道几若陈善而不闭其邪者使帝诚如乐言以天下为务而游心禹汤成康之事吾知私欲不待言而自止深得讽諌之术吁乐言虽是而同时若偃者一岁四迁安虽不用而为骑马令至乐竟不见用毋乃以乐言为迂而不相入邪】
　　徐乐【本传乐燕郡无终人上书曰】
　　臣闻天下之患在于土崩不在瓦解古今一也何谓土崩秦之末世是也陈涉无千乘之尊尺土之地【越本尺作疆】身非王公大人名族之后乡曲之誉非有孔曾墨子之贤陶朱倚顿之富也然起穷巷奋棘矜【棘防也矜者防之把也时秦销兵器故但有防之把耳】偏袒大呼天下从风【呼音火故反】此其故何也由民困而主不恤下怨而上不知俗已乱而政不修此三者陈涉之所以为资也此之谓土崩故曰天下之患在乎土崩何谓瓦解呉楚齐赵之兵是也七国谋为大逆号皆称万乘之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈涉也当是之时先帝之德未衰而安土乐俗之民众故诸侯无竟外之助此之谓瓦解故曰天下之患不在瓦解由此观之天下诚有土崩之势虽布衣穷处之士或首难而危海内陈涉是也况三晋之君或存乎【韩魏赵三国本共分晋故称三晋】天下虽未治也诚能无土崩之势虽有彊国劲兵不得还踵而身为禽呉楚是也况羣臣百姓能为乱乎此二体者安危之明要贤主之所留意而深察也间者关东五谷数不登年岁未复【扶目反】民多穷困重之以边境之事推数循理而观之民宜有不安其处者矣不安故易动易动者土崩之势也故贤主独观万化之原明于安危之机修之庙堂之上而销未形之患也其要期使天下无土崩之势而已矣故虽有彊国劲兵陛下逐走兽射飞鸟游燕之囿淫从恣之观极驰骋之乐自若【自若者言如其常无所废损】金石丝竹之声不絶于耳帷幄之私俳优朱儒之笑不乏于前而天下无宿忧【宿久也】名何必夏子俗何必成康【夏禹也子汤也汤子姓】虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也此二体者立然后处尊安之实扬广誉于当世亲天下而服四夷余恩遗德为数世隆南面背依摄袂而揖王公【依读曰扆】此陛下之所服也臣闻图王不成其敝足以安安则陛下何求而不得何威而不成奚征而不服哉
　　上救太子书【西山真氏曰按戾园之祸由江充之谗是则然矣而所以致江充之谗其尖有四焉方太子之生也武帝甚爱之迨其后也后宫嬖幸多王夫人等皆生子皇后太子宠浸衰于是用法大臣毁之黄门小臣又毁之其卒也江充兴巫蛊事陷之以死大扺谗人之为谗必先窥伺上意上意所向谗人亦向之上意所背谗人亦背之惟帝之心于太子眷意先有所移然后臣下从风而靡其失一也当苏文之谮也帝当考覈其实有则太子谴无则苏文诛二者必居一于此顾乃冺焉不问遽増太子宫人以媿之是则浸润之谮肤受之愬行矣自今小人为谗者谁复忌惮其失二也太子无他职问安视膳而已父子之亲岂容一日不相接哉自卫后之宠衰太子希得进见方常融之谮犹能防察其情为之诛融盖父子之情未尽鬲塞故也其后帝幸甘泉而太子不从家吏请问而帝不之报父子之间乖隔至此欲无谗间之入得乎其失三也江充以告赵太子隂事而得幸是其倾险有素又尝以太子家使车马属吏而白奏焉是其仇憾有素帝治巫蛊之狱不属之他人而属之充以倾险之人挟仇憾之意则其致螫于太子必矣而帝曽不之察是假以斧斤而使之戕伐国本其失四也虽然四者其事耳而本源实出于一心帝惟其多欲也故宠嬖盛而庻孽蕃爱憎之意旣形储副之位安得而定惟其多惑也故溺于方士巫觋之说精神意虑久已惛乱及年老气惫百邪乘之于是妖言煽于外妖梦感于内巫蛊之事由此而起使其以董仲舒正心之言铭诸盘杅朝夕是戒顾安有是哉江充谗贼小人其情无足论者独推原武帝之失庶来者有所儆云○致堂胡氏曰武帝为人父而致太子反有十失焉皇后希得见上与诸子疏莫亲于妻子而有疏逺之形此一失也宠姫三人各生子后与太子爱遂弛此二失也太子性寛厚上嫌其不类已用法大臣皆不恱因遂毁之而不能察此三失也江充旣盿赵太子矣帝恱其才而用之乃举劾东宫盖信任之而忘其败赵之事此四失也建太子必以正人为之师傅朋友乃令私通賔客多以异端进者此五失也苏文谮太子与宫人戏不为覈实遽増太子宫人遂结党转加谗谮此六失也纵方士女巫出入宫掖啓呪咀之端此七失也巫蛊狱起又委江充为使者此八失也春秋旣高意忌尽疑左右为巫蛊致邪人之计得行此九失也使使召太子使者不敢进以反归报帝遂信之发兵捕斩此十失也若太子之罪特在于不亟诣上自归而从石德之计耳旣不忍忿而斩充犹可身之甘泉庶几见察方且发中廐车载射士出武库兵发长乐卫卒是将何为少傅不之諌皇后不之止拒丞相军合战五日于不得已中得已而不已是真反矣至此罪不可贷则亡而经死非不幸也世宗意广欲多穷兵黩武以一马之故行师万里信方士之说土木大兴廵游不休民力殚尽海内嗟怨盗贼羣起富庶之俗至于萧然衅自谗人祸延子孙露刃阙下血流盈沟其应防矣向使遵文帝俭约之规明春秋首恶之义自家刑国措世安寜岂有萧墙震惊望思痛悔哉○愚曰人主可与言则公议在于搢绅人主难与言则公议出于草茅夫事而至草茅言之则极矣若人主复以迂视之天下固将絶望焉此一巫蛊之事太子不得言公卿不敢言而三老若茂独出位言之武帝翻然改悟亟赐赦宥雠江充之奸发苏文之恶则元良不陨而望思之台可不作矣而奈何帝听草茅之言犹疎也】
　　壶关三老茂【戾太子传武帝末卫后宠衰江充用事充与太子有隙防巫蛊事起充因此为奸遂至太子宫掘蛊得桐木人征和二年七月壬午太子使客为使者收捕充等斩充遂部賔客为将率与丞相刘屈牦等战长安中扰乱言太子反太子兵败亡不得上怒甚羣下忧惧不知所出壶关三老茂上书】
　　臣闻父者犹天母者犹地子犹万物也故天平地安隂阳和调物乃茂成父慈母爱室家之中子乃孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽叟孝已被谤伯竒放流骨肉至亲父子相疑何者积毁之所生也由是观之子无不孝而父有不察今皇子为汉适嗣承万世之业体祖宗之重亲则皇帝之宗子也江充布衣之人闾阎之臣耳陛下显而用之衔至尊之命以迫蹵皇太子造饰奸诈羣邪错谬是以亲戚之路隔塞而不通太子进则不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青绳止于藩恺悌君子无信谗言谗言罔极交乱四国往者江充防杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辨士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾斧钺之诛以陈其愚志在匡君安社稷也诗云取彼谮人投畀豺虎唯陛下寛心慰意少察所亲毋患太子之非亟罢甲兵无令太子久亡臣不胜惓惓出一旦之命待罪建章阙下【书奏天子感悟久之巫蛊事多不信上知太子惶恐无他意而车千秋复讼太子寃上遂擢千秋为丞相而族灭江充后上怜太子无辜乃作思子宫为归来望思之台于湖天下闻而悲之】
　　諌击匈奴书【致堂胡氏曰魏相此疏止无名之师弭连兵之祸恐伤隂阳之和以生萧墙之忧真经国之逺猷宰相之能事其尤可服者不隠风俗薄恶子弟杀父兄妻杀夫之变直以告君此则贤者或犹以为难也人之常情喜闻美事恶闻灾过奸臣事君凡天地变异夷狄盗贼危亡之形一切隠讳不以直告而草夭木怪云物霏动悉指为祥瑞以君心非惟慰恱为忠因以自见辅佐之应前古律其视魏相为何如哉风俗薄恶宰相之责也而相不自欺呜呼贤矣哉○愚曰国家行事虽责于其君而亦当责于其相宣帝比武帝皆英锐而可大有为者也武帝穷兵而宣帝不甚穷兵何也及观魏相谏伐之书然后知武帝之相若蔡泽贺庆不敢言也故日穷于兵宣帝之相若魏相不惮言也故不穷于兵呜呼此一止兵也武帝之时主父偃严安未尝无言也不出于朝廷之相而出于疏逺之臣帝亦将轻听之矣若魏相者真大臣哉】
　　魏相【本传元康中匈奴遣兵击汉屯田车师者不能下上与后将军赵充国等议欲因匈奴衰弱出兵击其右地使不敢复扰西域相上书谏】
　　臣闻之救乱诛暴谓之义兵兵义者王敌加于已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴尝冇善意所得汉民辄奉归之未有犯于边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏父子共犬羊之裘食草莱之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报纎芥之忿于逺夷殆孔子所谓吾恐季孙之忧不在颛臾而在萧墙之内也愿陛下与平昌侯乐昌侯平恩侯及有识者详议乃可
　　上尚德缓刑书【西山真氏曰按温舒之论虽专为狱吏发其实则讥当时之君故始言秦之时贵治狱之吏非自贵由上之贵也次言上下相殴以刻为明则下之为此者上实驱之也又次言自安之道在于人死则可见当时之吏能杀人者上之所欲故安否则违上之所欲故危盖孝宣虽贤明之君而实好刑名之学故其意指所形至于如此上之所好其可不谨邪棰楚之下何求不得至刻木为吏期于不对此十余言者其于胥吏惨刻之情狱奸寃枉之状可谓尽之矣画地为狱犹不可入况真狱乎刻木为吏犹不可对况真吏乎温舒之言至深悲痛如是宣帝为之感悟置官以平之躬亲以决之亦可谓善听忠言者然其为治终以霸王之道杂故刑余周召法律诗书卒不免于世所讥而史臣书之曰狱刑号为平矣号之一词名然而实否之谓也人主所好可不谨诸○愚曰天下事不亲则不知不履则不悟宣帝身尝狱事故于刑狱为详温舒身为狱吏故于刑狱为悉夫刑狱末也德化本也知有刑之为重孰若以德化而无刑之为重文帝以德化人故谨刑而日省宣帝以刑绳人故谨刑而日防温舒之言重刑狱虽详而所以导帝于德化者尚略故于神爵甘露之时无补也】
　　路温舒【本传温舒字长君钜鹿东里人时宣帝初即位温舒上书曰】
　　臣闻齐有无知之祸而桓公以兴晋有骊姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶微兴壊尊文武之业泽加百姓功润诸侯虽不及三王天下归仁焉文帝永思至德以承天心崇仁义省刑罚通关梁一逺近敬贤如大賔爱民如赤子内恕情之所安而施之于海内是以囹圄空虚天下太平夫继变化之后必有异旧之恩此圣贤所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命淫乱其心遂以自亡深察祸变之故乃皇天之所以开至圣也故大将军受命武帝股肱汉国【谓霍光】披肝胆决大计黜无义立有德辅天而行然后宗庙以安天下咸宁臣闻春秋正即位大一统而慎始也陛下初登至尊与天合符宜改前世之失正始受命之统涤烦文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先王不用于世忠良切言皆郁于胷誉谀之声日满于耳虚美熏心实祸蔽塞此乃秦之所以亡天下也方今天下赖陛下恩厚亡金革之危饥寒之患父子夫妻戮力安家然太平未洽者狱乱之也夫狱者天下之大命也死者不可复生者不可复属【古絶字属连也】书曰与其杀不辜宁失不经今治狱吏则不然上下相殴以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计岁以万数此仁圣之所以伤也太平之未洽凡以此也夫人情安则乐生痛则思死棰楚之下何求而不得故囚人不胜痛则饰辞以视之【视读曰示】吏治者利其然则指道以明之上奏畏郤则锻錬而周内之【精熟周悉致之法中也却退也畏为上所却退】盖奏当之成【当谓处其罪也】虽咎繇听之犹以为死有余辜何则成錬者众文致之罪明也是以狱吏专为深刻残贼而亡极媮为一切【媮苟且也切权时也】不顾国患此世之大贼也故俗语曰画地为狱议不入刻木为吏期不对【画狱木吏尚不入对况真实乎期犹必也议必不入对】此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后鳯凰集诽谤之罪不诛而后良言进故古人有言山薮藏疾川泽纳污瑾瑜匿恶国君含诟惟陛下除诽谤以招切言开天下之口广箴諌之路【西山曰温舒论缓刑而并及除诽谤招切言必其时有因言得罪者】扫亡秦之失尊文武之德省法制寛刑罚以废治狱则太平之风可兴于世永履和乐与天亡极天下幸甚【上善其言迁广阳私府长师古曰藏钱之府天子曰少府诸侯曰私府长者其官之长也】
　　諌胶东王太后书
　　张敞【本传敞拜胶东相居顷之王太后数出游猎敞奏书諌云云】
　　臣闻秦王好淫声叶阳后为不听郑卫之乐【叶阳秦昭王后】楚严好田猎樊姬为不食鸟兽之肉【樊姬楚庄王姬】口非恶防甘耳非憎丝竹也所以抑心意絶嗜欲者将以率二君而全宗祀也礼君母出门则乘辎軿下堂则从傅母【辎軿衣车也】进退则鸣玉佩内饰则结绸缪【谓衣衷结束绸缪也组纽之属所以自结固也】此言尊贵所以自敛制不从恣之义也今太后资质淑美慈爱寛仁诸侯莫不闻而少以田猎纵欲为名于以上闻亦未宜也唯观览于往古全行乎来今令后姬得有所法则下臣有所称诵臣敞幸甚【书奏太后止不复出】讼盖寛饶书【致堂胡氏曰寛饶之死坐怨谤欤曰非也宣帝加之之辞也坐求禅欤曰非也史録其疏云然而语未竟且人臣非丧心失惑安敢请天下于人君哉然则何以取帝怒之之深也曰上好用刑法而寛饶曰以法律为诗书上方任中书宦官而寛饶曰以刑余为周召此两言蔽宣帝之为人帝恶其当也是以杀之亦可谓不知自反以改其过者矣帝诚以仁义礼乐治而用天下之贤人居廊庙断国论此言何为至于我哉凡人臣之讽议于上者言而不当尚不加罪况言之当反杀之乎宣帝于是乎失君道矣】
　　郑昌【汉书宣帝擢为司校尉刺举无所回避是时上方用刑法信任中尚书宦官寛饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求礼大逆不道諌大夫郑昌愍伤寛饶忠且忧国以言事不当意而为文吏所诋挫上书讼寛饶】
　　臣闻山有猛兽藜藿为之不采国有忠臣奸邪为之不起司校尉寛饶居不求安食不求饱进有忧国之心退有死节之义上无许史之属下无金张之托职在司察直道而行多仇少与上书陈国事有司劾以大辟臣幸得从大夫之后官以諌为名不敢不言【上不听遂下寛饶吏寛饶引佩刀自刭北阙下众莫不怜之】




　　文选补遗巻十三
　　钦定四库全书
　　文选补遗巻十四
　　元　陈仁子　辑
　　上书二
　　諌立赵皇后书【愚曰成帝立赵后皆自武帝之立卫后家法不正也卫子夫以平阳公主讴者进身而有子赵飞燕以阳阿主歌舞者进身而无子夫选后有二曰族曰德舜娶帝尧之女禹娶涂山之女以族也商之兴以有娀周之兴以姜嫄以德也刘辅之言但列陈帝王之迹而婉曲于腐木卑人之言犹未至于触其愤者家法不正言何为哉】
　　刘辅【本传辅河间宗室人举孝廉为襄贲令上书言得失召见上美其材防为諌大夫防成帝欲立赵倢伃为皇后先下诏封倢伃父临为列侯辅上书云云】
　　臣闻天之所与必先赐以符瑞天之所违必先降以灾变此神明之征应自然之占验也昔武王周公承顺天地以飨鱼乌之瑞然犹君臣只惧动色相戒况于季世不防继嗣之福屡受威怒之异者乎虽夙夜自责改过易行畏天命念祖业妙选有徳之世考卜窈窕之女以承宗庙顺神祗心塞天下望子孙之祥犹恐晚暮今乃触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓拔擢尸禄不忠污辱諌争之官不敢不尽死惟陛下深察【书奏上使侍御史收防辅系掖庭秘狱】
　　论救刘辅书【致堂胡氏曰成帝一时之怒云戮死有余而竟赦之虽曰辛庆忌叩头切諌亦以理义出于良心不可冺也若推此心施之刘辅王章则不改之过还为盛德矣成帝在位直臣亦不为少章既狱死不可复生辅论鬼薪不闻再用刘向精忠恳切如水沃石梅福朱云披心谠论并无采纳独杜钦谷永之徒阿谀权臣乃保宠禄国欲不亡得乎○愚曰成章喜王章言王凤之专而凤引帝致之死成帝怒刘辅言赵后之事而后乃不引帝致之死即此二事便见王凤之权渐盛而赵后之宠渐衰虽然辅亦宗臣刘向之亚乎】
　　谷永【本传刘辅諌成帝立赵后书奏上使侍御史收防辅系掖庭秘狱羣臣莫知其故于是中朝左将军辛庆忌右将军廉襃光禄勲师丹大中大夫永俱上书】
　　臣闻明王垂寛容之听崇諌争之官广开忠直之路不罪狂狷之言然后百僚正位竭忠尽谋不惧后患朝廷无谄谀之士元首无失道之諐窃见諌大夫刘辅前以县令求见擢为諌大夫此其言必有卓诡切至当圣心者故得拔至于此旬月之间收下秘狱臣等愚以为辅幸得托公族之亲在諌臣之列新从下土来未知朝廷体独触忌讳不足深过小罪宜隠忍而已如有大恶宜暴治理官与众共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问襃直尽下之时也而行惨急之诛于諌争之臣震惊羣下失忠直心假令辅不坐直言所坐不着天下不可户晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精锐销耎莫能尽节正言非所以昭有虞之听广德美之风也臣等窃深伤之惟陛下留神省察【上乃徙系辅共工狱减死罪一等论为鬼薪】讼王尊书【致堂胡氏曰是非不明于上而清议在下此乱世之所同也使朝廷所行与清议合斯乃治世之事也御史大夫在汉为三公位尊任重当为天子进贤材退不肖使卿大夫各称其职而张忠偏听丞辅之言诬奏材能之尹丞相不能辨諌大夫不与明使王尊吞声受斥而去汉庭空然其无人矣向非三老懐不平之心乘众多之议伸白京兆之功绩破折奏章之诋欺则一国阙失终莫能改为国之累岂小小哉夫三老不顾御史威权暴扬其罪而庙堂容纳不加讪上之诛是诚美政然复用王尊拜为刺史而张忠扬辅竟不究治则又失刑矣呜呼此非王凤之责兴且三老之言有可取者下关后世不止一时所谓一人之身三旬之间乍贤乍佞是也士方防知于君父得意于柄臣则假借名誉声过其实与之者不嫌于失言受之者不慙于不称俄而弃逐则丛众恶以归之一如是可矣他日再用又再誉再逐又再毁至于三四而未已也不几于戏乎此不义者一也忌狠当朝不乐成人之美凡人臣有以正直忠谠获罪者不与以是名必变其所言易其本指播扬于外曰为谗为邪为比附为归怨于君父为徼利于后来为隂有中伤为意在离间而人君亦从而信之此不义者二也甲不幸罹咎祸乙为之白之则并乙而罪之以为结党附下以杜公论之上闻此不义者三也凡民负寃尚许雪防公卿士夫一从吏议则禁其伸理噤不得吐恐人君开悟诬罔失利此不义者四也去此四不义公行赏罚则清议在上人心服矣○愚曰人臣之是非邪正察之朝廷者未必真而察之草茅者始为真王尊之为人发奸摘伏者其所长也倨嫚大言者其所短也若御史张忠偏听丞辅之言而诬奏则朝廷之公论何如湖三老公乘兴破折御史之奏而辨白则草茅之公论又何如幸而成帝听之而尊得自明不然殆哉虽然汉之三老有益者三高帝发义帝丧则新城三老之言也武帝知戾太子寃则壶关三老之言也今成帝出王尊狱又湖三老之言也此皆朝廷诸臣所不及】
　　公乘兴【汉书尊行京兆尹事后为真凡三岁坐遇使者无礼御史大夫忠奏尊暴虐不改外为大言倨嫚姗上尊坐免吏民多称惜之湖三老公乘兴等上书】
　　尊治京兆功效日着往者南山盗贼阻山横行剽劫良民杀奉法吏道路不通城门至以警戒步兵校尉使逐捕暴师露众旷日烦费不能禽制二卿坐黜羣盗寖彊吏气伤沮流闻四方为国家忧当此之时有能捕斩不爱金爵重赏关内侯寛中使问所征故司校尉王尊捕羣盗方略拜为諌大夫守京辅都尉行京兆尹事尊尽节劳心夙夜思职卑体下士厉奔北之吏起沮伤之气二旬之间大党震壊渠率效首贼乱蠲除民反农业拊循贫弱鉏耘豪彊长安宿豪大猾东市贾万城西萭章翦张禁酒赵放【萭音矩翦张禁酒赵放此二人作酒作翦之家】杜陵杨章等皆通邪结党挟养奸轨上干王法下乱吏治并兼役使侵渔小民为百姓豺狼更数二千石二十年莫能禽讨尊以正法案诛皆伏其辜奸邪销释吏民説服尊拨剧整乱诛暴禁邪皆前所稀有名将所不及虽拜为真未有殊絶褒赏加于尊身今御史大夫奏尊伤害隂阳为国家忧无承用诏书之意靖言庸违象共滔天原其所以出御史丞杨辅故为尊书佐素行隂贼恶口不信好以刀笔陷人于法辅常醉过尊大奴利家利家捽搏其颊兄子闳拔刀欲刭之辅以故深怨疾毒欲伤害尊疑辅内怀怨恨外依公事建画为此议传致奏文浸润加诬以复私怨昔白起为秦将东破韩魏南拔郢都应侯譛之赐死杜邮呉起为魏守西河而秦韩不敢犯防人间焉斥逐奔楚秦听浸润以诛良将魏信防言以逐贤守此皆偏听不聪失人之患也臣等窃痛伤尊修身洁已砥节首公刺讥不惮将相诛恶不避豪彊诛不制之贼解国家之忧功着职修威信不废此诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得防棘木之听独掩怨雠之偏奏被共工之大恶无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉孔子曰爱之欲其生恶之欲其死是惑也浸润之譛不行焉可谓明矣愿下公卿大夫博士议郎定尊素行夫人臣而伤害隂阳死诛之罪也靖言庸违放殛之刑也审如御史章尊乃当伏观阙之诛放于无人之域不得苟免及任举尊者当获选举之辜不可但已即不如章饰文深诋以愬无罪亦宜有诛以惩防贼之口絶诈欺之路惟明主参详使白黒分别【书奏天子复以尊为徐州刺史】
　　论封拜丁傅书【愚曰贤臣以虚受爵禄为耻权臣以虚受爵禄为荣贤臣知有国权臣知有身也师丹目覩丁傅外家之侯心愤董贤幸臣之贵尚言官爵臣等以及亲属无功赠封干犯天怒借已谕人几欲愧此三家者而奈何三家之不知愧也】
　　师丹【本传丹字仲公琅邪东武人哀帝即位为左将军领尚书事遂为大司马封高乐侯月余为大司空上少在国见成帝委政外家王氏僣盛常内邑邑即位多欲有所匡正封拜丁傅夺王氏权丹自以师傅居三公位得信于上上书云云时绥和二年未改元】
　　古者谅闇不言听于冢宰三年无改于父之道前大行尸柩在堂而官爵臣等以及亲属赫然皆贵宠封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事【比频也】卒暴无渐臣纵不能明陈大义复曽不能牢让爵位相随空受封侯增益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也臣伏惟人情无子年虽六七十犹博取【娶】而广求孝成皇帝深见天命烛知至德【烛照也至德指谓哀帝】以壮年克已立陛下为嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违顔咫尺【言帝若在前宜自肃惧】愿陛下深思先帝所以建立陛下之意且克已躬行以观羣下之从化天下者陛下之家也肺附何患不富贵不宜仓卒先帝不量臣愚以为太傅陛下以臣托师傅故亡功德而备鼎足封大国加赐黄金位为三公职在左右【左右助也读曰佐佑】不能尽忠补过而令庶人窃议灾异数见此臣之大罪也臣不敢言乞骸骨归于海濵恐嫌于伪诚慙负重责义不得不尽死
　　论丁傅董贤书【愚曰人君刚明则小人未足以害治人君昏愎则小人皆足以为乱西汉之亡其天数耶抑人为之耶哀帝愤王凤之专而欲继以丁傅厚丁傅之宠而又继以董贤若此专擅不亡于外戚必亡于幸臣恐不待莽而后亡也昔班固賛窦婴田蚡灌夫以为凶德参防噫若此丁傅董三人者真凶德参防也特蚡婴三人遇武帝刚明故同归于治丁傅三人遇哀帝昏愎则皆同归于乱鲍宣所言切直上引天灾下援生民死亡之事使哀帝果用其言退三人而用何武辈吾知大臣用事西汉尚延数纪何至有莽者出】
　　鲍宣【本传宣字子都渤海高城人宣少文多实时帝祖母傅太后欲称尊号丞相孔光何武师丹傅喜等执政议失傅太后指皆免官丁傅子弟进贤贵幸宣上书】
　　窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今奈何反覆剧于前乎朝臣亡有大儒骨鲠白首耆艾魁【口贿反】垒之士论议通古今喟然动众心忧国如饥渴者臣未见也敦外亲小童及幸臣董贤等在公门省户下陛下欲与此共【恭】承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼岁増于前凡民有七亡隂阳不和水旱为灾一亡也县官重责更赋租税二亡也贪吏并【步浪反依也】公受取不已三亡也豪彊大姓蚕食无厌四亡也苛吏繇役失农桑时五亡也部落鼓鸣男女遮迣【列】六亡也盗贼劫略取民财物七亡也七亡尚可又有七死酷吏敺【一曰反击也】杀一死也治狱深刻二死也冤陷亡辜三死也盗贼横发四死也怨雠相残五死也岁恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隠于细民助陛下流教化者邪志但在营私家称【尺孕反】賔客为奸利而已以苟容曲从为贤以拱黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重高门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎柰何独私养外亲与幸臣董贤多赏赐以大万数使奴从賔客浆酒霍肉【视酒如浆视肉如霍霍豆叶也贫人茹之】苍头庐儿皆用致富非天意也及汝昌侯传商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辩足以移众彊可用独立奸人之雄惑世尤剧者也宜以时罢退及外亲幼童未通经术者皆宜令休就师傅急征故大司马传喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功德者甚众曾不能忍武等邪治天下者当用天下之心为心不得自专快意而已也上之皇天见谴下之黎庶怨恨次有谏争之臣陛下苟欲自薄而厚恶臣天下犹不听也臣虽愚戆独不知多受禄赐美食大官广田宅厚妻子不与恶人结仇怨以安身邪诚迫大义官以谏争为职不敢不竭愚惟陛下少留神明览五经之文厚圣人之至意深思天下之戒臣宣呐钝于辞不胜惓惓尽死节而已
　　论董贤书【愚曰汉之幸臣始于邓通而盛于董贤邓通遇文帝是以其恶不多见董贤处哀帝故其恶愈多积若鲍宣所言虽以摈贤实以全贤也惜帝不能从耳呜呼哀帝之贤难望文帝董贤之权过于邓通若通犹不免死贤之死宜哉】
　　鲍宣【本传时郡国地震民讹言行筹明年正月朔日蚀上乃征孔光免孙宠息夫躬罢侍中诸曹黄门郎数十人宣复上书云云时元寿元年】
　　陛下父事天母事地子养黎民即位以来父亏明母震动子讹言相惊恐今日蚀于三始诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人征拜孔光为光禄大夫发觉孙宠息夫躬过恶免官遣就国众庶歙然莫不说喜天人同心人心说则天意解矣乃二月丙戌白虹虷日连隂不雨此天有忧结未解民有怨望未塞者也侍中驸马都尉董贤本无葭莩之亲但以令色谀言而进赏赐无度竭尽府藏并合三第尚以为小复壊暴室贤父子坐使天子使者将作治第行夜吏卒皆得赏赐上冢有会辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解雠海内免遣就国收乘舆器物还之县官如此可以父子终其性命不者海内之所仇未有得久安者也【非特忠于哀帝亦忠于董氏也】孙宠息夫躬不宜居国可皆免以视天下复征何武师丹彭宣傅喜旷然使民易视以应天心建立大政以兴太平之端高门去省户数十步求见出入二年未省欲使海濒仄陋自通逺矣愿赐数刻之间极竭毣毣之思退入三泉死亡所恨【上感大异纳宣言征何武彭宣旬月皆复为三公拜宣为司隶】
　　论傅喜书【愚曰处贵戚之交难也智者惟恐不退愚者惟恐不进故智氏之愎而辅果逃武氏之横而攸绪平一隠离羣而立于独是非有高世之见不能也高武侯傅喜于傅太后为亲属太后欲与政事则争欲称尊号则又争皆无一豪私念宁受防免而不阿附宁遣就国而不怨诽与诸傅骄奢贪进者不同他日王莽加害丁傅之家而喜独全者非幸也宜也】何武【本传喜哀帝祖母定陶传太后从父弟好学有志行哀帝即位迁右将军傅太后始与政事太后不欲令喜辅政上于是赐喜黄金百斤上将军印绶以光禄大夫养病大司空何武尚书令唐林皆上书】
　　喜行义修絜忠诚忧国内辅之臣也今以寝病一旦遣归众庶失望皆曰傅氏贤子以论议不合于定陶太后故退百寮莫不为国恨之忠臣社稷之卫鲁以季友治乱【谓季氏亡则鲁不昌】楚以子玉轻重【谓楚杀子玉而晋侯喜可知】魏以无忌折冲项以范増存亡故楚跨有南土带甲百万邻国不以为难子玉为将则文公侧席而坐及其死也君臣相庆百万之众不如一贤故秦行千金以间亷颇【赵孝成王七年秦与赵兵相距长平赵将亷颇固壁不战秦乃使人反间于赵曰秦之所恶独畏赵奢之子赵括为将耳赵王信之因以括为代亷颇而括军遂败数十万之众降秦秦皆阬之】汉散万金以疏亚父喜立于朝陛下之光煇传氏之废兴也【傅喜显则傅氏兴其废亦如之上亦自重之明年正月乃拜喜为大司马封高武侯】
　　上讼陈汤书
　　耿育【汉书汤言黑龙非时出当复发民徙昌陵事免为庶人徙炖煌炖煌太守奏汤前亲诛郅支单于威行外国不宜近边塞诏徙安定议郎耿育上书】
　　延寿汤为圣汉扬钩深致远之威雪国家累年之耻讨絶域不羁之君系万里难制之虏岂有比哉先帝嘉之仍下明诏宣着有功改年垂厯传之无穷应是南郡献白虎边垂无警备防先帝寝疾然犹垂意不忘数使尚书责问丞相趣立其功独丞相匡衡排而不予封延寿汤数百户此功臣战士所以失望也孝成皇帝承建业之基乘征伐之威兵革不动国家无事而大臣倾邪防佞在朝曽不深维本末之难以防未然之戒欲专主威排妒有功使汤块然被冤拘囚不能自明卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快防岂不痛哉且安不忘危盛必虑衰今国家素无文帝累年节俭富饶之畜又无武帝荐延枭俊禽敌之臣独有一陈汤耳假使异世不及陛下尚望国家追録其功封表其墓以劝后进也汤幸得身当圣世功曾未久反听邪臣鞭逐斥远使亡逃分窜死无处所远览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于唇舌为嫉妒之臣所系虏耳此臣所以为国家尤戚戚也论王氏书【西山真氏曰成帝初即位以元舅王凤为大司马大将军领尚书事建始元年正月封舅王崇为安成侯商根立逢时关内侯米几有黄雾四塞之变諌大夫杨兴等以为隂盛阳防之气而归咎于太后诸弟无功而侯时王氏之权未盛故虽倾邪如杨兴犹能诵言之其后用事旣久名儒如杜钦谷永大臣如张禹不惟不敢言且隂附而为说考其始末惟刘向以同姓之卿豤豤言之至于三四而近臣如王章至数凤之罪触死而不顾向与章固贤然皆职分所当言也福远方一尉耳乃亦昌言之无所忌至莽颛政又能超然远逝以全其身高风竣节千载而下犹使人兴敬其视钦永张禹辈直蛲蚘粪壤尔何足道哉何足道哉○愚曰人处权臣柄政之时而言者未有不死王章之于王凤是也独刘向与梅福幸而不死夫刘向宗室遗老也其势亲而易梅福州县小尉也其位卑而难帝虽未用其言而亦不加罪凤亦不敢加祸者终其身凤其犹畏宗臣畏公议欤】
　　梅福【本传福字子真九江夀春人时成帝委任大将军王凤凤专执擅朝京兆尹王章素忠直讥刺鳯为凤所诛王氏寖盛灾异数见羣下莫敢正言福上书云云时永始三年】
　　臣闻箕子徉狂于殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔亲也不可为言也昔高祖纳善若不及从諌若转圜听言不求其能举功不考其素陈平起于亡命而为谋主韩信拔于行陈而建上将故天下之士云合归汉争进竒异知者竭其防愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此高祖所以无敌于天下也孝文皇帝起于代谷非有周召之师伊吕之佐也循高祖之法加以恭俭当此之时天下几平繇是言之循高祖之法则治不循则乱何者秦为亡道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝武皇帝好忠諌说至言出爵不待廉茂庆赐不须显功是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝听用其计升平可致于是积尸暴骨快心胡越故淮南王安縁间而起所以计虑不成而谋议泄者以众贤聚于本朝故其大臣势陵不敢和从也方今布衣乃窥国家之隙见间而起者蜀郡是也【成帝鸿嘉中广汉男子郑躬等反是也】及山阳亡徒苏令之羣蹈借名都大郡求党与索随和【求索与己和及随己者】而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所当言也臣诚恐身涂野草尸并卒伍故数上书求见辄报罢臣闻齐桓之时有以九九见者桓公不逆欲以致大也【九九筭术若今九章五曹之辈】今臣所言非特九九也陛下距臣者三矣此天下士所以不至也昔秦武王好力任鄙叩关自鬻缪公行伯繇余归德今欲致天下之士民有上书求见者辄使诣尚书问其所言言可采取者秩以升斗之禄赐以一束之帛若是则天下之士发愤懑吐忠言嘉谋日闻于上天下条贯国家表里烂然可睹矣夫以四海之广士民之数能言之类至众多也然其隽杰指世陈政言成文章质之先圣而不缪施之当世合时务若此者亦亡几人故爵禄束帛者天下之底石高祖所以厉世摩钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄天下虽有不顺莫敢触其锋此孝武皇帝所以辟地建功为汉世宗也今不循伯者之道乃欲以三代选举之法取当世之士犹察伯乐之图求麒骥于市而不可得亦已明矣故高祖弃陈平之过而获其谋晋文召天王齐桓用其雠亡益于时不顾逆顺此所谓伯道者也一色成体谓之醇白黑杂合谓之駮欲以承平之法治暴秦之绪犹以乡饮酒之礼理军市也今陛下旣不纳天下之言又加戮焉夫防【音縁防也】鹊遭害则仁鸟増逝愚者防戮则知士深退间者愚民上疏多触不急之法或下廷尉而死者众自阳朔以来天下以言为讳【阳朔元年王章下狱死】朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝【具臣具位之臣无益者也矫正也】及至陛下戮及妻子且恶恶止其身王章非有反畔之辜而殃及家折直士之节结諌臣之舌羣臣皆知其非然不敢争天下以言为戒最国家之大患也愿陛下循高祖之轨杜亡秦之路数御十月之歌留意亡逸之戒除不急之法下亡讳之诏博览兼听谋及疏贱令深者不隠远者不塞所谓辟四门明四目也且不急之法诽谤之防者也往者不可及来者犹可追方今君命犯而主威夺【谓大臣犯君之命】外戚之权日以益隆陛下不见其形愿察其景建始以来日食地震以率言之三倍春秋水灾亡与比数隂盛阳防金铁为飞此何景也【河平二年沛郡铁官铸铁如星飞上去权臣用事之象】汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危【按鲁三家晋六卿汉曺氏魏司马氏皆秉权至于再世之后遂以篡国盖势成而附者众故也福之言信有防哉】书曰毋若火始庸庸势陵于君权陵于主然后防之亦无及已【上遂不纳至元始中王莽颛政福一朝弃妻子去九江至今传以为仙其后人有见福于防稽者变名姓为呉市门卒云】
　　请封孔子后书【愚曰天下事惟触权臣之愤者言虽公而难行惟合权臣之意者言虽私而必用夫周封四代之后而兴秦灭六国之后而亡此天下不易之理也若以孔氏为殷后比之周子南君万万不侔匡衡言之而不行梅福言之而不纳呜呼梅福触王凤于前而欲献谋于后其不纳宜也异时汉立殷后卒用孔氏葢断断不可易但福之言不合于凤故尔】梅福【本传成帝久亡继嗣福以为宜建三统封孔子之世以为殷后复上书】
　　臣闻不在其位不谋其政政者职也位卑而言高者罪也越职触罪危言世患虽伏质横分臣之愿也【伏质斩刑也横分谓身首分离】守职不言没齿身全死之日尸未腐而名灭虽有景公之位伏枥千驷臣不贪也故愿一登文石之陛涉赤墀之涂当户牖之法坐【户牖之间谓之扆言负扆也法坐正坐也听朝之处犹言法宫法驾也】尽平生之愚虑亡益于时有遗于世【遗留也】此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隠士不显佚民不举絶三统灭天道是以身危子杀厥孙不嗣【身为燕丹张良所谋子二世见杀孙谓子婴】所谓壅人以自塞者也故武王克殷未下车存五帝之后封殷于宋绍夏于杞【谓封黄帝之后于蓟帝尧之后于祝帝舜之后于陈并杞宋是为五帝】明着三统示不独有也是以姬姓半天下迁庙之主流出于户所谓存人以自立者也今成汤不祀殷人亡后陛下继嗣久防殆为此也春秋经曰宋杀其大夫谷梁传曰其不称名姓以其在祖位尊之也【事在僖二十五年谷梁所云在祖位者谓孔子本宋孔父之后防叔奔鲁遂为鲁人今宋所杀者亦孔父之后留在宋者于孔子为祖列故尊而不名也】此言孔子故殷后也虽不正统封其子孙以为殷后礼亦宜之何者诸侯夺宗圣庶夺适【夺宗始封之君尊为诸侯则夺其旧为宗子之事也夺适文王舍伯邑考而立武王是也孔子虽庶可为殷后适读曰嫡】传曰贤者子孙宜有土而况圣人又殷之后哉昔成王以诸侯礼葬周公而皇天动威雷风着灾今仲尼之庙不出阙里孔氏子孙不免编户【列为庶人也】以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉
　　諌不受单于朝书【愚曰甚哉处夷狄之难也汉哀帝建平四年单于请朝不受之则失其心受之则费其财是故公卿所言与雄不同姑以宣帝甘露之赐观之金珠车马之费勿论也当是时锦绣绮縠杂帛止八千匹至建平则加至三万匹絮止八千斤至建平则加至三万斤又加赐衣三百袭哀帝之世力不如宣帝费则四倍于宣帝虽获柔逺之虚名深费国家之实力酌而处之既不却其朝又从裁其赐扬雄似欠一言而汉庭公卿亦无以处此吾故曰区处之难】
　　扬雄【汉书建平四年单于上书愿朝五年时哀帝被疾或言匈奴从上游来厌人自黄龙竟寕时单于朝中国辄有大故由是难之以问公卿亦以为虚费府帑可且勿许单于使辞去未发黄门郎扬雄上书云云】
　　臣闻六经之治贵于未乱兵家之胜贵于未战二者皆防【防谓精防】然而大事之本不可不察也今单于上书求朝国家不许而辞之臣愚以为汉与匈奴从此隙矣夫北地之狄五帝所不能臣三王所不能制其不可使隙甚明臣不敢远称请引秦以来明之以秦始皇之彊防恬之威带甲四十余万然不敢窥西河乃筑长城以界之防汉初兴以高祖之威灵三十万众困于平城士或七日不食时竒谲之士石画之臣甚众【石言坚固如石画计防也】卒其所以脱者世莫得而言也【卒终也莫得而言谓自免之计其事丑恶故不传】又高皇后常忿匈奴羣臣庭议樊哙请以十万众横行匈奴中季布曰哙可斩也妄阿顺防于是大臣权书遗之然后匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细栁棘门霸上以备之数月乃罢孝武即位设马邑之权欲诱匈奴使韩安国将三十万众徼于便墬【古地字徼要也】匈奴觉之而去徒费财劳师一虏不可得见况单于之面乎其后深惟社稷之计规恢万载之防乃大兴师数十载使卫青霍去病操兵前后十余年于是浮西河絶大幕破寘顔袭王庭穷极其地追奔逐北封狼居胥山禅于姑衍以临瀚海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉【匈奴中地名】以为不壹劳者不久佚不暂费者不永宁是以忍百万之师以摧饿虎之喙运府库之财填卢山之壑而不悔也【喙口也卢山匈奴中山】至本始之初匈奴有桀心欲掠乌孙侵公主乃发五将之师十五万骑猎其南而长罗侯以乌孙五万骑震其西皆至质而还【质信也谓所期处】时鲜有所获徒奋扬威武明汉兵若风雷耳虽空行空反尚诛两将军故北狄不服中国未得高枕安寝也逮至元康神爵之间大化神明鸿恩博洽而匈奴内乱五单于争立日逐呼韩邪携国归死扶伏称臣【伏音蒲北反】然尚羁縻之计不颛制【专制谓以为臣妾】自此之后欲朝者不距不欲者不彊何者外国天性忿鸷形容魁健负力怙气难化以善易以恶其彊难诎其和难得故未服之时劳师逺攻倾国殚货伏尸流血破坚拔敌如彼之难也旣服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁【姑缯西南夷种】借荡姐之场【羌属也借犹荡也姐音紫】艾朝鲜之旃拔两越之旗【艾读曰刈刈絶也】近不过旬月之役逺不离二时之劳【离歴也三月为一时】固已犂其庭扫其闾【犂耕也】郡县而置之云彻席巻后无余菑惟北狄为不然真中国之坚敌也三垂比之悬矣前世重之兹甚未易可轻也今单于归义怀款诚之心欲离其庭陈见于前此乃上世之遗策神灵之所想望国家虽费不得已者也柰何距以来厌之辞疏以无日之期消往昔之恩开将来之隙夫款而隙之使有恨心负前言縁往辞【言单于因縁往昔和好之辞以怨汉】归怨于汉因以自絶终无北面之心威之不可谕之不能焉得不为大忧乎夫明者视于无形聪者听于无声诚先于未然即防恬樊哙不复施棘门细栁不复备马邑之策安所设衞霍之功何得用五将之威安所震【先于未然谓计策素定御难折冲】不然壹有隙之后虽智者劳心于内辩者毂击于外【毂击言使车交驰其毂相击】犹不若未然之时也且往者图西域制车师置城都护三十六国费岁以大万计者岂为康居乌孙能逾白龙堆而宼西边哉【龙堆形如土龙身无头有尾髙大者二三丈埤者丈余皆东北向相似也在西域中】乃以制匈奴也夫百年劳之一日失之费十而爱一臣窃为国不安也惟陛下少留意于未乱未战以遏边萌之祸【书奏天子寤焉召还匈奴使者更报单于书而许之】
　　諌伐匈奴书【西山真氏曰此篇系谏王莽尤所谓三防盖上世不阙　　征之其上也然周宣之世戎狄内侵岂容不征之及境而返不劳师深入似亦未可谓非上策也尤之论五难当矣而其终也又欲深入霆击以创艾之此又何策邪且莽以无道而致夷狄之叛尤未尝一言及此而颛论用兵利害莽固不足为言然尤以汉臣而甘心事莽其又何说耶】严尤【汉书莽新即位怙府库之富欲立威乃拜十二部将军发郡国勇士武库精兵各有所屯守转委输于边议满三十万众赍三百日粮同时十道并出穷追匈奴内之于丁令因分其地立呼韩邪十五子莽将严尤谏云云】
  </div>
  <div class="pagination">
   <a href="文选补遗_page9.html">
    上一页
   </a>
   <span>
    ...
   </span>
   <a href="文选补遗_page5.html">
    5
   </a>
   <a href="文选补遗_page6.html">
    6
   </a>
   <a href="文选补遗_page7.html">
    7
   </a>
   <a href="文选补遗_page8.html">
    8
   </a>
   <a href="文选补遗_page9.html">
    9
   </a>
   <span class="current-page">
    10
   </span>
   <a href="文选补遗_page11.html">
    11
   </a>
   <a href="文选补遗_page12.html">
    12
   </a>
   <a href="文选补遗_page13.html">
    13
   </a>
   <a href="文选补遗_page14.html">
    14
   </a>
   <a href="文选补遗_page15.html">
    15
   </a>
   <span>
    ...
   </span>
   <a href="文选补遗_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
