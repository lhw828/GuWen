<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 436 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 436 页/共 603 页
  </h1>
  <div class="content">
   曰：以彼习叛之巧也，赎而吏之何如？解曰：盗贼欲巧，吏不欲扰，如赎娼而为妻也。为娼且淫，为妻且禁乎？
    ○济为渎问
    北诸侯来朝，过温，温令送於温。指问水名，令曰：“济也。”侯曰：“岂济渎邪？”令复曰：“然。”侯曰：“河吾望也，其横千里，浑猛，如涨，无风或毁船杀人，得清淇洹漳之水不加深，别为九河不加狭，彼所以为渎也。今尽济水之力，载数石之舟，广不能横，深不能浮，而曰与河同灵等秩，吾不识先生班祀之意也。”令曰：“济南去数十里过河矣，寡介如此，驰狂浊中，未尝波渝气夺，别河而潜积沙，连块千里，不压不翳，益壮其流。帅汶而东，终能发山输海，此其所以为渎也。今河负其强大，自积石不捷趋海。往来戎狄间，胁泾、渭、沣、漆、汾、洛、伊、沁之水，以滋其暴决，愁民生，中土患，势逆曲多，穷始归海。此皆济水所羞也。执事岂以大为贤乎！”侯默然。
    ●卷七百三十四
    ☆沈亚之（一）
    亚之字下贤，吴兴人。元和十年进士。历殿中丞御史内供奉。大和初为德州行营使判官，谪南康尉。终郢州掾。
    ○柘枝舞赋（有序）
    往者某值宴於郑卫之侯，坐与客序。乐作，堂下行舞。男女纷杂交贯，率以百品，而观者盖矍然。既罢，升鼓堂上，弦吹大奏，命为柘枝舞，则皆排目矢座。客曰：“今自有土之乐舞堂上者，惟胡部与焉。而柘枝益肆於态，诚足以赋其容也。”因顾余序之，以洗客念。赋曰：
    昔神祖之克戎，宾杂舞以混会。柘枝信其多妍兮，命佳人以继态。撼隆冠之繁珂兮，披文缨於大带。跪闪举以挥犭兮，拖旋襟之曳；骛游思於情杳兮，注横波於睇。顾巧度之无穷兮，将多变而若云；扬厉唱於鼍鼓兮，俪兰露之芳津。汨旁俯以袅影兮，荡风蕖於横茵。愕兮若惊，弛兮若懒。然姹，翔然嫣婉。振修α以抛拂兮，韬纤肱以糅绾。差重锦之华衣，俟终歌而薄袒。既而抑倚昂扌开，蹈节振臂。驱捷蹀以促碎，尽戎仪於弱媚。见孙律於武姓，入西河之剑气。曲响未遒，边风袭吹。闻代马之清嘶，发言禽於咏类。客曰：若此之状也，以郑卫而前陈，吾固知其将坠。
    ○古山水障赋
    挹清臣之嘉思兮，信竦予以峭孤。回补籍之暇笔兮，赋他山於遗图。掷琨瑶於呐口兮，若含采以咀兰。惟古工之包化兮，启群峰於无间。势蹙以特起，互腾排而上干。翠参差以玉立，俱竦竦以攒攒。於是Е以长澜，森以怪木。瑟汨栗，凄烦荡燠。浸平潦於楚泽，冶妖韶於阳谷。低霾横瞑兮陈半腹，梦雨神云兮澹而不归。怨扌奢惹乎岩曲，缥藓青蓠兮事幽涩，细涧绵流兮洄喷噎。山之人兮夕忘寐而坐忘兴。帷绀枝兮带黄葛，暖草被崖兮垂绿发。翱鸾翔翠，相追征兮。振锦舒绣，错以明兮。啼羁酸雌，裂眦吻兮。风号穴怒，寥而清兮。山中之木，何雕荣兮。
    ○梦游仙赋（有序）
    余昔夜梦寓游一方，乐态甚。觉而作赋，题之《梦游仙》。其辞曰：
    杳漠漠兮升绝垠，云辔九天兮越崇门。星晓以澹白，澜咽於锦砾。石榴笑而织娥喜，阍导余而就将止。袭烈蕙之芳风，送丽音於辽耳。目恣迈而多适，吾超超其乐此。银墉兮桂箱，差瑶踏兮上玉堂。卷红幕兮发绣户，中有人兮结清处。语嫣延兮情绰扌奢，命余荫于兰之厦。回颜以一顾，{亦目}娇眸而融冶。烟津兮玉盘，火桂兮炮鸾。鼎娥司味和苦酸，嬴吹既调戛湘弦。合吾饮食兮乐吾後园。乃称诗曰：白日低兮春塘满，红华芬兮草芽短。菱结带兮荇含丝，设遨游兮遵佳期。又诗曰：光醉兮昏绵绵，焉与久兮乐万年。春留连兮其未央，吐芳意於荃言。忽发寤以无睹，魂迷念兮情牵。既谅人生之皆梦，孰云夕非而昼是。驰咏想之悠悠兮，轴吾情於万里。
    ○京兆府试进士策问
    问。昔者秦襄公举秦鄙之人，逐犬戎於西河之外，因其险而塞焉，後代无敢逾。始秦方列为小国，而东有诸侯窥地之兵，西有强戎不忘之怨，未闻当时秦尝籍卒於外而屈於敌也。此一侯者之志尚尔，况臣天下之大哉！今西边制戎，起陇黄花辅两关。自黄花拒塞倚汉中，南逾山，绵阻极巴蜀。自开萦陇西，北会弹筝，杠于河，堑于朔方，夹河而东，倚丰而角有天障。居其西以控戎者凡七师，逦迤数千里之间，壁冲扼要之戎百有馀城。若此足以流威而谨塞乎？且戎之力不能加古昔之患，而边防与地之兵，方秦之多倍百矣，犹以不足於用。即东取座於淮南、吴、越，东南取长沙，至於衡山临江，更岁以易卒。彼其土之人，逾寒不纩，而投之积冰之地，役其所不习，用其所不能。非独馈挽之不胜於费也，及闻堕指裂肤之事，父母妻子，聚而兴哀。今欲疏罢徵之请，则边臣有失助之告；如存乎旧规，则赘疣而无用。得失之端幸称其当。
    ○第二问
    问。时皆曰：县令之官，为能以化亲於人矣。讯其变化宠最之法。曰：岁益氓几室，赋随而息之，是令之诲人曰：劳氓其来我者，遂其所而保之，吾能使吏不侵，决不渝。一岁曰，侨人籍而不赋；再岁曰，侨人赋而不役。诚著而不衰，四邻之人逋而来者，属袖於道。岁告籍於其郡，达於连帅，即迁之。逋人之邑亦且虚籍以自蔽，累赋於所存。四邻之邑，更教诲以召之，赋累而不能反者，更往而逋之。四土之人，环游不绝，轻去其乡闾，犹脱垢耳。虽恩书亟降，为之濯煦，然犹虚籍为祖，日增而不止。岂褒尤宠最之谬哉！不然，其咎安在？众君子皆含智负能，惟其不惜嘉谋，伫闻通理。
    ○第三问
    问。夫才之居人也，自中正降，短长之不相侔甚矣。今士非列於朝请者，必仰於吏部。故岁调试千馀人，即假疑於事，使对书决之。亦有冒买其书者，莫有所禁。其取舍之程，考於字句耳。夫栌甍轭辐之具也，细不掩短，狭不模挠，随用有辏。於今士一规而选，授於殊执，岂果尽其性哉！欲去书判之选，则有司者无以为准约，未知何以而得其中也。惟陈必中之言，以程斟酌之度。
    ○对省试策第一道
    问：教化赏罚，政之大端。固并行而不相悖，在交修而底于道。汉文以恭默致理，式合古风；郑产以刑鼎兴讥，是称叔代。昭然薄厚，岂俟敷陈。然则驭时，自有宜急。《礼》云：“不从其所行，斯不亦教化之功乎！”又云：“使人有所愧耻，斯不亦赏罚之羞乎！”若曰澄其源而清其流，端其本而正其末。陶然而臻福寿，薰然而化暴戾。体则盛矣，如宽舒何？是黜幽陟明为瞰察也。其或举一善而众皆劝，惩一恶而众皆惧。进犹加膝，辱过挞市。效则有矣，如削刻何？是道德齐礼为虚说也。今圣上思理，股肱宣力。有司登选茂异，同观材器。酌时而行，必有所先；原始要终，行能精辨。幸陈其要，无或蔓词。
    对：赏罚所以禁弊也，不可使其弊也。夫太宽则上逸而下偷，太急则上劳而下怨。下偷则怠慢生，下怨则暴乱作。故殷周之王，因其弊而更张之，因人利而改作之。是以不相袭制。而秦骄霸嗜利，吞天下以入咸阳，鞭百国之货以富宫室。当是时，秦法行乎四海，天下之人，侧足而立。汉兴，悉荡其烦苛，与天下更始，树可守之法。使赏必能，刑必罪。至於文帝，汉天下已四十年矣。文帝躬节俭，务简易。因其时而若子产者，当微诸侯争霸，礼让流丧，盗贼群起，铸鼎著刑，以救时耳。今可法之理，於近莫如太宗。龙兴革乱隋之残政，修法度，立中庸。图尧舜为镜於前，用以为明白之理，使房杜为之相，以辅不及。当时之风，一化天下。流乎开元，井闾之人反朴，若先古然。夫既理之代，理之在中而已矣。猛则救以仁，宽则辅以毅。孔子亦曰：“从容中道，圣人也。”亚之虽不肖，然读其书，见三代之作如此，秦汉亦如此，太宗中庸之理又如此。且贞观之来非远，而乡中之老，往往犹有咏其事者。伏惟明徵之，可从容言於上前。
    ○第二道
    问：文武之道，布在方策，博通具举，惟君子能之。是知超乘穿札，非谓武也；搜章摘句，非谓文也。苟不通乎源流，而徒习乎艺事，工则工矣，是谓末节者。终军、班超，奋于文儒，有请缨投笔之志。壮图急病，何代无之？乃有淮右小丑，久稽天宪。圣上深覆焘之念，极绥怀之仁，网开三面，武引七德。而鼠盗蜂结，趑趄未宾；忠臣义士，有以愤激。今明诏既下，王师鼓行，视彼凶残，坐见歼荡，诚泰山洪河，压卵注萤，不足以喻。然众君子备详前志，多综流略，必有善师善战之术，七纵七擒之方。一为指陈，悉徵备要，将求其可，上达宸聪。如或出乎奇秘，亦当明密以闻。
    对：亚之提笔之士也，区区讨论之间，迷失圣意，究未能得，安足与论攻伐之事欤？虽然，亚之前岁览古於濠梁从容观鱼之地，而濠人习知蔡兵举止者，尝谓亚之曰：“自吴少诚叛以来，王师曾会。德宗尊仁宥罪，诏天下悉罢。袭蔡之人，虽蒙恩旨，然日夜益训兵卒，坚城深堑，刍食盈仓，积至今十五年馀，未尝一日忘战。非有他，居反侧之间，惟恐为所袭耳。而四海之郡，备御已罢，虽数更其守，未尝闻一守留心下人，牧爱百姓。皆能名虚军，畜肥私狗马田园陂池之利，用以自入。务行金缯，卜射幸臣，祈迁善地。而蔡益知其境之虚，果因丧而横。前日寿州失利，则固然也。”今又欲兵徵四方使来会，用於小丑蔡。即北取赵、魏、燕、齐，西取宁、陇、、岐，西南巴汉，南取瓯、闽，东取吴、越。皆是提远趣而萍合相容，於其山川险易，曾不影响。又未闻其将军称者。使其士卒一有父母妻子之念，是宁能死志一方，安所为耶？劳给非所为也，争锋则失利，坐守则厚费。今议者或以为不足於练，皆非也，而屯集师旅，亦非也。今必欲不计时而诛之，独有使才人为近境之郡。至则籍其郡人父子昆弟，五十以下，十五以上，除习兵务农，无得自用者。如是不日而兵足用，贼可灭矣。其馀未可利也。如其擒纵之法，出於一时者，不可先以悉数。谨对。
    ○第三道
    问：赡军国，给公上，出於物力，其赋税之谓耶？烦则扰罢黎，省则乏经用。缙绅多士之论及此也，莫不曰扰农困商，敦本抑末，知倚市者为弊，树稼者诚劳。必在乎慎择临长之官，加重耕织之出。今牧宰非不选也，而富庶未至；众货非不制也，而粟帛犹轻。用何方可以致龚黄蒲密之理，以惠康吾人；用何术可以均衣食缗钱之饶，以利泽南亩。斯上心所注，亟以延问。观光之士，期为指明。
    对。百姓之贡输赋，患不在重，而在於劳逸不均也。今自谋叛以来，农劳而兵逸。其租税所出之名不一，猾吏挠之，後期而输者，则鞭体出血。若声仍终不得，蒙不忍欺。故豪农得，以蠹奸贾倍之，而美地农产，尽归豪奸。益其地，资其利，而赋岁以薄。失其产者，吏督其不奉，而赋岁以重。是以割姻爱，弃坟井，亡之他郡而不顾。亡者之赋又均焉。故农夫蚕妇，蓬徙尘走於天下，而道死者多矣。由是商益豪而农益败，钱益贵而粟益轻也。今返之法，必在刺史长吏而择其良者，使久留於任。一年政成者，一阶之官，一岁一加之。三年而政成者，岁加之。异政累闻者五年，而後迁之连率。不如法者，削其本不得齿。则度几乎化矣。谨对。
    ○对贤良方正直言极谏策
    问。皇帝若曰：盖闻舜禹之有天下也，起於侧微，积德累勤，多历年所。夫经盛圣之虑，岂有遗哉！然犹好问察言，勤求贤士。盖以承天之任重，忧人之志深也。况朕长於深宫，涉道日浅。继列圣之鸿绪，抚万宇之人。夙夜严恭，不敢有懈。实惧烛理未究，省躬未明。所以详求谠言，以辅不逮。子大夫是宜发所蕴蓄，沃予虚怀。极意正词，勿有隐讳。昔王政之兴，必臻於康泰；霸道所立，犹致於富强。我国家提封溢於三代，酌宪兼乎百王。无尧汤之灾，积祖宗之理。而人未蕃庶，俗尚雕讹。家无盖藏，公阙储蓄。卒乘之数，货币之资，统而较之，莫继前代。岂率土生植，变於古欤；将阜时政令，戾於今欤？固已揣摩，必穷利病。明徵末失之渐，具陈兴盛之谟。且文武兼学以成功，士农迭居以丰业。故家给足以恋本，才周可以应时。近古各循一端，不相资用，致令从事异心，难成考课，去秩无守，轻为惰游。指明共贯之方，斯合二途之利。永言化理，期酌厥中，施为或差，得失斯远。将修睦劝义，则在下难知；将任数驭情，则人心益伪。思闻指要，得合诚明。旌别比周之情，敷详忠厚之道。知人则哲，从古攸慎。九徵恐泥，五事难精。或望可服人，而才非周物；或言皆诣理，而行则乖方。宜陈取舍之端，用明真伪之辨。至於朝廷之阙，四方之弊，详延而至，可得直书。退有後言，朕所不取，子大夫其勉之。
    对。臣伏念目之包明，其在昏夕之时，则与盲等，及属日蒙光，乃能寤元黄，披万类。杰智之材，其处浊俗之中，则为愚者混，非遭圣偶时，安能枢阴阳，育万物，其理一也。盲者虽蒙光莫能视，愚者虽蒙圣莫能贤，其理一也。故舜禹翔其光於上，益稷之徒周其视於下，其由悬白日而省离娄也。三代以降，君之光微，臣之智狭，见其手而迷其足，观其前而昧其後，其由举烛萤而临庶目也。今陛下神光洞天，鉴被幽塞，犹惧理有未至，故亲省群言。而臣瞽愚，非能逾於智杰，副陛下之清问。臣以相与贡臣以贤良应诏，微臣所冒非任，当伏窜弃之尤，不足以塞罪，乃辄伏进所言。
    臣伏读睿问，周视圣旨，见陛下思天灾之病也，臣愚以为皆由尚书六曹之本坏而致乎然也。今请统而条指之。睿问有念人俗之凋讹，及於卒乘之数，货币之资，臣请以今之户部兵部之坏举之。睿问有思才周於文武，本固在於士农，臣请以礼部工部之坏举之。睿问有欲以辨行之真伪，臣请以吏部之滥举之。睿问有朝廷之阙，臣请以刑部之失举之。睿问有四方之弊，臣请以山东陇右之急奏之。伏愿陛下详臣之言，察臣之志，无以臣微而忽其奏也。
    臣闻周设六官，以统百辟，立国八百年，其由纲之不绝於所制故也。太宗龙兴，革魏晋之残政。修法度，立中庸，设尚书六曹，以序班文武，以条系天下。号令既布，而万方从矣。爱其人若爱已之德，保其黎庶若保幼子，恐其有坠也。明四目以先其视，指其未见者也；达四聪以先其听，喻其未闻者也。尊贤之言而为视听，视听先张，则黎庶不陷於灾害而康泰矣。後代虽有盗臣奸党，而终不患其亡，由纲之不绝於所制也。夫尚书六曹之设，犹人之有六腑也。耳目口鼻之枢，系於元首，手足之用，关於肘膝。其血气根脉，皆统於六腑。符而命之，然後能动用，失其用者，非邪则眩。夫人莫不尊其首，故足司其所履，指司其所执。百体之司，各勤其用，则首安其尊而不劳。首之处身，犹君之居上也。百辟以位，则君安其尊而不劳明矣。
    今尚书六曹，外虽备其官，而中实缪。今之俗凋讹者，其由户部之纲不理也。昔户部其在开元，最为治平。当时西有甘凉六府之饶，东有两河之赋，仰给之卒，不过四五帅，其馀利殖所入，尽与齐人。四十年间，富庶滂洋之若是。及一日上特升平之功，相肆威骄之狠，直言得死，谀色获进，转掌之间，清跸巡於巴蜀矣。今西凉为虏，两河为兵。尽开元天下之兵，不过当今数郡之卒。胜衣之农而百徭出矣。鞭役重繁，不胜於籍，榷之不顾其害，刑之不问其深。吞危众多，欲无凋讹，不可得也。
    兵部之选武士益缪矣。武夫试射，百中为重，骑射次之，骑戈亦次之，此武夫贱者之宜业也。而真者百无一焉，其馀尽买豪奸之革役者以俟冒入。奋戈戏马者亦得中名，则估肆富人之子弟，彼安能致武之所用？顾欲占籍自恃，以逭徭於乡闾耳。而欲卒乘货币之充强，臣未见也。今两河之间，至於幽、蓟，连属西边、北边，而仰给之卒，多於其土之齐人，十九在兵部者所操，曾不能制一校尉，而况纽其纲乎？古者兵农之一体也，三时务农，一时习兵。故春耕而夏植，秋藏而冬讲武。诚愿使兵部之纲纪根於古道之要，兵部之令加於将帅之臣，则本久益大矣。何卒货不充於古哉！
    今礼部之得进士，最为清选。而以绮言声律之赋诗而择之，及乎为仕也，则责之不通天下之大经，无王公之重器。今取之至微，而望之甚大，其犹击陋缶而望曲齐於韶也。今仕进之风益坏矣，必以阴诈为朴，阳明为狂，顾以武为污矣，而况兼学乎？陛下何不令礼部之臣，督其所业，考其所能，则人可化矣。夫惟博大之士，为能兼学士耳。夫持纲举维，非博大之士不能也。夫求博大之士，非竭诚不能也。故殷宗之竭诚於神，神感於梦而得傅说；周文之竭诚於气，气感於兆而得太公。陛下如能用殷周之诚而求之，何患用才之不至矣。
    今工部之纲不举，其由百工之不条理焉。且务於捷滥，则能速坏；惑於邪巧，则多改作。速坏相仍，改作无已，欲使财费之不穷，工力之不竭，臣未见也。夫尧之功，与天比覆，居於土阶之上，荫於茅茨之下，土簋而具。禹亲勤理水而卑宫室。是二君者，非不能极巧侈之端，故处陋而无厌，盖欲使天下之人自然而俭易从也。而周官百工之职，载於六职之书详矣。其後昏君乱主，未有不极游观之娱，穷巧侈之乐，恣罗纨之靡。虽有生植之众，不足充虞人之裁；虽尽陇亩之农，不足塞百工之役；虽竭蚕妇之劳，不足给绮彩之贡。秦、隋之末君，不如此不足以隳宗社。今仕家不著籍於乡闾，亦已久矣。则农夫惟恐他业之不容於趋也，安肯顾陇亩而恋其本哉！伏愿陛下仰尧、舜、禹之圣敬，畏秦、隋之败奢，念汉文之节俭，凡在百工之用，关於将作内作技同者，必使纺统於工部，以观制作之度。使费劳之怨，不起於下人。则尧、圣禹明，周规汉俭，惟陛下择耳。何止士农之固业哉！
    今吏部之补吏，岁调官千馀，其试以偶文俪语之书，程以二百字为准，考其能否，以定取舍。直使其人真能，然尚何以补？况十九皆伪人乎！以此而求其贤，不可得也。且昆吾之利，莫邪之才，虽巧用不能雕咫尺之木；鸷鸟之罗，虽善掩者不能拘蚊蚋。如使恢宏博大之士，裁心镂舌，以为此辞，而其道安可见乎？陛下何不命群官立於朝者，岁各贡所知，各以其所长试之，各以其器任之。不胜其任者罪罔上，阙其贡者罪蔽贤，而洽闻者爵逾次。礼部吏部以时举籍，刑部督其不察。如此，则人人争好贤，人人务克己。何患乎真伪不可辨哉！
    今朝廷之阙众多，其最急者刑部。刑部之纲不举，其由赏罚之不信。敕命迭降，而其旨相违。故有行之於今日，而废之於明日，罪之於此，而赦之於彼。是谓慢易诈欺之薮耳。欲无枉挠，不可得也。诚愿斥其烦苛，去其相逾，则人人易守难犯。然後命儒贤充掌之，不明於此者，不得为刑部之官。无令猾贼之徒，轻身重货，窃法以自弄，如此则清矣。赏信刑果，则远罪修已之风序。
    今非止於阙，盖将病且痼矣。夫病者，其在皮肤则易也。六腑已缪，气非所经，而其体痼，不亦危乎！臣请以医方之言，谕国之病，伏惟陛下察焉。臣闻良医之理痼也，陈以奇方，进以猛饵，外以针火导其血络，药病相攻，战於其中。及痼解病瘳，六腑亦惫。於是竭良药以材，调德膳以味，从而补之。然後六腑平，百体正，内强而外和矣。夫近代之愚医则不然，必使病胜而形羸，不危其身者稀矣。三公六曹，国之六腑也；果刑信赏，国之筋络也；九州百郡，国之四体也；四夷八蛮，国之外肤也；骄荒淫佚，国之痼病也；嘉谟良算，国之奇方也；强将劲兵，国之针火也；礼乐法度，国之德膳良药也。夫百骸居於外，六腑列於内，相假而成生，相致而动息，本为一身也。及一腑失理，容而不攻，其久日大；攻而不除，其久为痼；除而不补，其久复发，为瘵难矣。臣以为天宝贻痼，始於一支，久而容之，浸及百体，几危其形；元宗、肃宗，除而不终，痼及兴元；德宗之时，又无良臣可进内强之术，而攻不就；先皇攻於除而不攻於补；今乃复发於幽、冀，居国之左右。又有西戎之厉，居於右掌之肤，涉腕逾肘，今已及肩。何以知其自掌而及肩也？以安西至於泾陇一万三千里，其间严关重阻，皆为戎有，由此知其及肩也。则王畿界戎无五百里，此肩之去喉能远乎？奈何容而不除也！此皆发於中朝之阙，而流其病也。
    若四方之弊，莫若山东、陇右之急，莫若武备之不至，又请详举之。夫圣人之母万物，必体天地之功。故以阳为文教，极其光明也；以阴为武备，尽其肃厉也。夫阳盈则韬，而阴藩之；阴盈则复，而阳济之，故能相理而不乱。五月阳盈，使一阴居其间，明正阴之有位，而盗阴不生，故圣人因之修武备。至於十一月阴盈，包将来之阳，可大可久也。故外作霜雪以厉之，恐愆阳之道也；内密燠而养之，使其为文为光也，故圣人因之求贤以为辅。雹冻霜雪，禁其烦芜阴用也，故圣人因之以正刑。雷风为前驱，荡其所不通，温光从而舒之，阳德也，故圣人因之以文宥。是以圣人之德，文虽先而武备不去。
    前年淮夷擒，齐鲁灭，常山死，幽燕归。臣未见制驭有方法也，而议者且以为兵可戢也，遂用羸将守常山，滞儒临蓟北，不旋踵而贼气复作矣。伏愿陛下慎勤诫盈，无伤阴之大候。且行化在便人，举兵在立势。夫百斛之车，百蹄之牛，不能摇其毂，如措之峻坂之上，授之力者不尽数牛，及轰然而迁，则牛足之运不及轮奔矣。此立势之枢也。今幽、蓟之兵，其犹病者之再病也，乘虚而强履，独有立势而诛之。立势之急，在於聚威於深棣，实力於沧、定。然後以赵、魏临常山，环兵而攻之。则冀马之踪，不望合於燕蹄矣。以太原之师入蓟邱，则易水之东，左臂不能傍运矣。此拘燕囚蓟之方也。如其擒纵之法，出於一时者，则在名将而用耳。如其威不聚於急，力不实於危，虽有名将，不能为也。
    陛下见西制戎，北制虏，壁垒之势，盘连交错，兵甲之多，赏劳之厚，以为戎虏之畏此而不敢犯塞。今以刑赏之不信也，而戎臣以自入，士卒虚名占籍者十五，不啻日夜飞金璧走银缯市言，惟恐田园陂池之不广也，簪珥羽钿之不侈也，洞房绮闼之不邃也。不如此不足以积怨劳卒。及寇来，则必固壁闭兵，无敢出击者。如一日戎戈东刃，陛下将安倚乎？今北虏猾夏，犹已事嫁矣。而西戎之虚盟，安足信之？不可无虞也。夫人性有勇怯，地形有险易。勇怯可以习制，制之以刑则亡怯，乐写字台利则亡怯，借之以势则亡怯。假如涉险，利强弩以持重者据之；平陆，利骑戈以捷手健蹄者兼之，此得势而亡怯也。今士卒之获戎者，得其马牛羊杂畜及衣装宝赂皆与之，无令有所奋夺，此顾利而亡怯也。蒙兵失律者皆诛，此畏刑而亡怯也。如此而用勇倍百矣。臣尝仕於边，又尝与戎降人言，自瀚海已东，神鸟、敦煌、张掖、酒泉，东至於金城、会宁，东南至於上わ、清水，凡五十郡六镇十五军，皆唐人子孙。生为戎奴婢，田牧种作，或聚居城落之间，或散处野泽之中。及霜露既降，以为岁时，必东望啼嘘。其感故国之思如此，陛下能不念之？臣意西戎今冬当逾河拒北虏，明年必大入灵武寇西城，先击监宥。诚能因此时诏宁、陇、、泾及南梁，皆会兵计事，独得以老弱留谨城，其他少壮及骑士，皆持装佩盐糗。令宁、泾原军皆出平凉道弹筝，宁军北固崆峒守萧关，泾原军西遮木硖关；凤翔军逾陇出上わ，因临洮取凤林南关；南梁军道凤逾黄花，因狄道会陇西。得其利则击，因其牛羊足以供具。各以轻骑入河兰，抚喻其遗人。飞声流势，延而益西，则故道尽可得也。如此，则王畿之内，安有警烽之虞哉！臣故曰四方之弊，莫若山东、陇右。
    今策臣之目曰直言极谏，则言无所不直，直不惧於罪也。若谏无不极者，今百不尽臣之一二焉。何者？答问之所及，或未利於国。臣虽欲漏之而不解，则惧执事之臣不寤也。睿问之所不及者，当臣之言，实有利於国，臣虽欲奏之，臣惧罪言於非宜也。而况短晷之晨，奔光驰曜之下，笔之条奏，拘以文陈乎！臣所以愤懑之诚，百不及於一二也。岂无异日而顾问哉！伏惟陛下察焉。谨对。
    ○对贤良方正直言极谏策
    问。朕闻古先哲王之治也，元默无为，端拱司契。陶心以居简，凝日用於不宰。厚下以立本，推诚而建中。繇是天人通，阴阳和。俗跻仁寿，物无疵疠。噫！盛德之所臻，乎不可及已。三代令王，质文迭救。百为滋炽，风流浸微。自汉以降，足徵盖寡。朕顾唯昧道，只荷丕构。奉若谟训，不敢怠荒，任贤惕厉，宵衣旰食。距追三五之遐轨，庶绍祖宗之洪绪。而心有未达，行有未孚，由中及外，阙政斯广。是以人不率化，气或堙厄，灾旱竟岁，播植愆时。国廪罕蓄，乏九年之储；吏道多端，微三载之绩。京师诸夏之本也，将以观治，而豪猾逾检；太学明教之源也，期於变风，而生徒惰业。列郡在乎颁条，而于禁或未绝；百工在乎按度，而淫巧或未息。俗隳风靡，积讹成蠹。其择官济治也，听人以言，则枝叶难辨；御下以法，则耻格不形。其阜财发号也，生之寡而食之众，烦於令而鲜於治。思所以究此缪，致之治平。兹心浩然，若涉渊水。故前诏有司，博延群彦，伫启宿懵，冀臻时雍。子大夫皆识达古今，志在康济，造庭待问，副朕虚怀。必当箴治之阙，辨政之疵。明纲条之致紊，稽庶富之所急。何施革於前弊，何泽惠於下土。何修而古理可近，何修而和气克充。推之本源，著於条对。至若夷吾轻重之权，孰辅於治；严尤底定之策，孰叶於时。元恺之考课何先，叔子之克平何务。惟此龟鉴，择乎中庸。斯在洽闻，朕将亲览。
    对。臣闻古者君天下之心也，上降下应，还若影响。夫以身而养人者，下以父尊之，虽衰而无怨，此神农之俗也；以道而覆人者，下则欣戴之，虽衰莫得离其下，此黄帝、帝、尧之俗也；以义教人者，下以神敬之，虽衰而无慢，此舜、禹之俗也；以刑戮而驱人者，下以刑戮而畏之，不俟衰而刑戮复矣，此桀、纣之俗也。今陛下廓神睿之宇，临天下将三岁矣。索举贤良待问之士，聚而俯告，悉徵所达，以辅于明。臣幸得见墀级之严，陈百王由户之道。臣之所奏，善户有三，神农、唐、虞之化是；败户有一，桀之乱是。彼三善之户，其门甚辟，皆可循辙而进，惟在陛下命车而已矣。
    制策曰：“厥闻古先哲王之理也，元默无为，端拱司契。陶心以居简，凝日用于不宰。厚下以立本，推诚而建中。繇是天人通，阴阳和。俗跻仁寿，物无疵疠。噫！盛德之所臻，乎其莫可及已。三代令王，质文迭救。百为滋炽，风流浸微。自汉而降，足徵者盖寡。”问以古先天默无为之化，及三代质文迭救之法，易难相殊者，臣请指数而奏之。夫数之始生，起于其一，而历乎多，数在盈十之间，虽童子且能屈指而数也。及延乎亿兆，塞乎天地，虽明大人，犹难举籍而造其极。夫饕者始生魄于婴，而蠢于蒙。蒙婴之时，不俟更乳而饫矣。及形具气周，设肥牛之肩，加百品之佐，不足以塞其餍也。是则太古之人，众庶之俗，其由数之奇寡，饕之蒙婴乎？无越无逾，蠕然濡之，无营无虑，块守俟煦，为之君者易其化。五帝主之，何以异贲、育之材，举一毫而趋也。三代以降，众庶之情，谲变之俗，其由数之亿兆，饕之周壮也。君之者广法制以御之，饰礼义以导之，明赏罚以齐之，然犹不能使不表夸无益也。臣闻圣人高明而道中庸者，法常制定，使人无加逾于节度，犹恐其久而为弊，即以日新之言以劝诲，使不违常也。如其临理有常制，豪猾何致逾检乎？讲习师受有常学，儒者何致废堕乎？黜陟幽明有常令，列郡何敢千禁乎？车服室屋有常度，工者何致淫巧乎？易问先迷失道之常也。然照育之神不测者，以其既弊于夕，而能更兴于晨，使其光日日新也。伏惟陛下观日新之道以张化源，复何俗恬风靡积讹成蠹之患乎！
    制策曰：“其择官济理也，听人以言，则枝叶难辨；御下以法，则耻格不形。其阜财发号也，生之寡而食之众，（阙）煎无已，臣恐铄於所制也。伏愿陛下修日新之德，察善政之臣，行克己之令，以拯其弊。然後可以垂衣而化也。”
    制策曰：“故诏有司，博延群彦，伫启（阙）也陛下如能用其道，可以泽惠下土也。如使古理可近者，其在明礼乐仁让也；若使和气克充者，其本在和人心之抑愠，在理之雅正也。其理怫者众气滞，其理明者众气洽。夫众庶之情和平，愠抑之气，吁而散之太空，还会于风□，合于水土，包声于陶埴之器，每岁附阴而伏，乘阳而升。众庶之气，杂于阴阳，陶于变化者，由曲蘖乎？愠气居于中则戾，戾则悲，悲则水潦败；抑气居於中则悖，悖则亢，亢则螟蛾生；平气居于中则序，序则得常，得常则风雨节寒暑时；和气居于中则泰，泰则有馀，有馀则交让於变化。涵而为休宝，流而为精神。洋衍乎祥光，沛乎佳泽。臣故曰”充和气者，在调人心也。”
    制策曰：“若至夷吾轻重之权，孰辅于理；严尤底定之策，孰叶于时。元凯之考课何先，叔子之克乎何务。维此龟镜，择乎中庸。期在洽闻，朕将亲览”者。夫廪畜之所贤者，在乎贱入而贵出，使人无所困饥於凶灾，伤劳於丰贱也。夷吾之权，微不可也。从古以来，西事戎者，或辱于盟而困于嫁，非有他由，扰其锋而侮其丑也。及为所窘搏，则啁物以其兵矣。戎夷之生，无以异也。故圣王备而不擒也。严尤之言，亦可徵也。自长庆、宝历已来，金紫银朱之佩，盈于朝，溢于郡国有纪。何者？今日布令，明日而隋，使人无所守，是以纪纲不振也。且教令所以设备为防也，纲纪所以制物枢用也，是皆虞患难拯困也。人有赤子沈于水火者，为之父母，必将奔往百拯之，使免於苦。及无为救者，则必坐悲而泣望也。为救之具，必在长绠之钩，修竿之抉乎？有备而防者，父母之人也。无具徒手者，虽悲不信也。今陛下之赤子，说以困於是矣。陛下亦将拯而免其苦乎？今法制委弛，维纲不枢，则是修竿长绠之钩抉不为也。陛下居于九重，临于兆庶，得无有坐悲泣望之恨乎？臣窃为陛下惧不仕之尤於後代也。伏愿陛下择忠言以广其明，察智谟以周於用。一刑赏以信於令，薄赋敛以息其劳，慎禁夺以省其犯，审狱讼以爱其生。如此，水火之陷，不牵於瞽之俗矣；多济之防，充列于无患之朝矣。若是又以为不理不康，不惠不仁，非臣所知也。谨附圣条，陈写大略。冒黩之罪，臣何敢逃！谨对。
    ○上冢官书
    某伏念杰木之生，大长越伦，足谷肩山，而大谷不足以室其根，长霓不足以帷其华。天之所惜，其体若此，岂不使皆获其所安，而辏乎用。及其不偶也，徒见摧风枯霜，蒙烟老云而已。夫寻常之材也，干不丈，枝不尺，而叶纵，其根不能躏土之肤。生不十年，各获斤斧之制以就用。何者？受乎庶气，故易长於极；成为众用，故易售於工。其在林居，相扶策木意自得，仰视杰木，不见其末，相与笑其牙而无用。及一旦遭遇，得升贤工之所思，采而饰之，跨二础而百栋赖负。若是修材巨干，非易自致也；贤工良匠，非易能容也。
    今阁下抱多能之强德，动与智谐，可谓遭时也；负难载重，横於所安，可谓得任也。如能察出类之材，异日处之，然後次众材备於百常。如此，则贤工之名，可以自有。古者贤士之居位也，沐垢不终汤，充饥不竟饭，中辍而起，畏日不足。是皆探善於众能，思致其爵养良士之道也。今则不然，为公卿大臣者，必严居深视，以自养重。其所进者，惟柔气缓言，瞽视而巧谀，然後谓之厚德。故以多识为诬，博知为狂，迁善为流，立节为诈，是皆斥而莫得称也。及一旦操尺墨，枢物机，茫乎不知其所从，使左右庸胥，因得侮而役之。彼非不欲自胜也，盖事业之所报固然。今西戎邀嫁，移兵寇边，仍岁不已；山东盗卒，杀辱守吏，未闻其归，诚可嗟也！即如主上求其往而为理者，阁下度之公卿大臣，而谁择乎？
    某诚不肖，七岁再官，不逾九品之列。陶心研虑，谟古臣智辅这所以为化，至於乐慕贤哲，亡其私而不回，此则得之於性矣。酌岩贤旅圣之所以立言，至於书得失，备理乱，叙往纪来，此则得之於文矣。学名将霸帅之所以整暴乱，至於奋旅陈师，圜会百变之状，离如惊鸟，合如凝云，此则得之於师矣。是三者，皆业於根，然後绪其末。非无所望也，亦思愿为一从材，戴横杰之梁，立巨础之上。顾世持斧之士，安足以摹哉！某闻戎镜包阳，当日而瞩之，则能延燧兴火。处阴而视之，何异一规之幽铜耶！而谁寤者！而谁寤者！夫气应则生，某亦蒙瞩於光下，以发所抱。书词多鄙，又不尽志，忤触清严，罪无所逭。谨再拜。
    ○上李谏议书
    月日，将仕郎守秘书省正字沈亚之再拜贡书谏议阁下。某常有混类之悲，不能自致，其拙也甚矣！故祥禽之类凡羽，而凡羽混之；神芝之类腐菌，而腐菌混之；嘉蕙之类棼刍，而棼刍混之。非独混之而已，亦且蒙其芳而夺其美。何则？善寡而凡多故也。况世俗之目，几能於此而别白之者。寒暑易转，是皆非金石，安能自永於时哉！一失其顾，以为类混，则终从风雨而老矣。可不痛之！辄假所喻，愿赐终说，幸甚！楚王之鼎食，十有馀年，而王体不肥。左右皆惧，王曰：“膳者不能味吾之鼎也。”国人亦曰：“膳者不能味王之鼎也。”更逐膳者凡十辈，益不味。王耻，乃令国中曰：“有能使吾鼎之味调和，以安吾体者，寡人爵之三公。”楚里之处士贤，闻之，应令而起。耆老属袂而送之曰：“往矣即鼎也，然王者即味於君，君何以塞之？”对曰：“王必以鼎授我，我力甚优。夫治鼎之职，约水燥薪爨火，以观文武之用而已。其辏味则有椒桂梅醯盐醢之品在。吾总众力而调於心，此其功也。王之体不肥何待？”楚老曰：“斯固也。夫真伪杂鬻，循户而唱，祈其售者，伪十九焉。是椒桂之质类，而馨辛不为也；梅醯之质类，而苦酸不为也；盐醢之质类，而鹾咸不为也。皆具而不为，兹一旦集而会之鼎，则必空虚矣。君焉能总是之力以成於王也。前膳之所以得逐者，由庶品之任非其任欤！然则君之明足以察伪惑，君之智足以区物才，诚能储其真，蓄其当，以给其用，则後之辛馨之才，醯醢之具，必越海逾陆，而趋君之指矣。”斯百代之准也，岂但肥楚王之体然？今阁下既以游泳道德，蓄储助味之具，必有素也。然纷纷之真伪，而清悟能无劳乎？小子诚不足奉应对，不得谒见久矣，愿因左右者召，稍延於前，获进所语。幸甚！伏惟降察不罪，谨再拜。
    ○与孺颜上人书
    上人足下，辱书指问，将望於仆。人谓有解达可以为梯进之级，必虑过意，幸听毕说。昔之有善锻者，火五金而别器，一日化百状而智用不极，然常薄产自窘。弟子相率而笑之曰：“夫子之於业工矣！然而市售之富，不能当陶之饶，何也？”对曰：“夫陶者，浅劳而薄利，与俗相用。彼朝市而夕坏，失其用，复从而市之。无虚日，故能饶。且吾之业，搜矩而轴模。及其成功，与世终始。彼匹居之人，又安能罄其室而市吾之工哉！故当饥。”亚之误学为黄金锻，且已困矣。上人无乃袭饥於此哉！非敢自重，诚以陷其所从耳，幸熟虑焉。亚之顿首。
    ○与薛浙东书
    再拜後还坐宾舍中，有小吏持吏书来。其语曰：“帛十匹。”吏置帛书於亚之前，曰阁下所以贶客也。其敬之诚则厚矣！然有所未满者，敢为阁下道之。夫虬能兴水济物，故佐天如臣，草木仰其泽。苗方秀而望其成，有乏一日之雨而不及其实者，则仰告斯臣以求之，得一日足矣。若才润於枯槁则已，且犹将困之。今亚之往复道路三千馀里，禺禺之诚，於苗之旱甚矣，而千锺之禄，於水之用又大焉！亦何惜一日之泽，而不给其涸哉！亚之狂愚，当其困涸，不知所为，乃复枯苗仰泽之说，再敢烦告。且阁下宁能不怜之？亚之再拜。
    ○上寿州李大夫书
    昔者燕昭以千金市骏骨，而百代称之。非直朽骨之可贵也，意必在将来之良而已矣。今亚之仰阁下之风而进於前，恭闻阁下又不以朽钝而顾之，宁鄙人之宜顾也，其名得无将来乎？是鄙人之价冒千金也，幸甚幸甚！今有傍徨之诚，敢露肝胆，伏惟听察之。亚之前应贡在京师，而长幼骨肉，萍居於吴，无咫尺地之居，以自托其食给。旦营其昼，昼营其暮。如是凡三黜礼部，得黜辄归。自二月至十一月，晨驰暮走，使仆马不以恙，即且碌碌。如有一日霜露得欺，气体失理，则一室向门之心无望矣。今忘辛勤之劳，扶挈长幼，丐食而西。虽已及哺口，然犹困其所储，不能自给，但涕泣语空，无有所仰。又度天下王公，希可以此言告者，乃阁下耳。伏惟分一日之泽以濡之，无使亚之复为朽骨所笑。谨再拜。
    ●卷七百三十五
    ☆沈亚之（二）
    ○与福州使主徐中丞第一书
    九月十日，都团练副使沈亚之谨再拜，状所愿陈於阁下。某伏念从古以来，怀其所为，抱其所用者，非知已之进，无能自扬也。自咎繇之蒙举，颜回七十子之蒙，范叔之蒙，鲍叔之推。至於今，知已之功，相嗣而不绝，非有文字之记，其功虽如前数士，而後代无闻也。可不惜诸！往者某始得以文谒阁下於吴之嘉兴。明日，权幼公谓某，阁下言吾见古史者亚之也。其後涉於仕路，困则遭恩，其知如此。且以阁下居为世之端表，故众影依之；言为世之典谟，故众听倾之。其重如此！使一游其门，则天付以幸也，而况知而推之哉，提而用之哉！然亦惧不申於文字，而後代莫睹。是以前者敢以先人所业之书，上干清鉴，求其笔为之光。以扬於幽故，而为後代宠。奉献之日，惕咽然，不能周露，诚以黩矣。伏愿怜其继志之心，使辉华裔，著於百代。虽大宠何以加於此焉！伏惟俯赐终笔，书辞再陈，无任惕汗。谨再拜。
    ○上使主第二书
    二月二十八日，都团练副使沈亚之拜书，复献大使中丞阁下。亚之昨与二三子同途，晨问起居。指教所谓薄疾未除，将欲有请，草奏具示。始则卒然愕，窒不知词对。及退舍，伏念阁下之所苦者，惟中年之士，八九而有之。未尝闻以此而有去告。阁下惟不为出入游宴耳，其馀决教益理，膳息无减。况方在强茂之时，从以小恙，暂留虏中，乃欲为告以自遂，岂当宜也！且今时仕俗，守荣路者，虽已老朽支扶昏恍矣，然则固其所居，惟恐有损，如此者亦十八九。而阁下了然自悟，所向若此，得无独清之累，积疾於彼人之胸中哉！阁下骨肉交姻，如有远万里者，即闻是请，宁知其退让也。必且疑惊隐虑，莫能自浣，设使忧能侵人，阁下何以解也？亚之见识孱浅，无足以奉请事，今极虑深陈於前，诚愿得於中庸，使人无加口语也。非敢凭缘取领厚禄，而终斯说。伏惟稍缓高明之锐以周虑之。冒陈端白，何任恐惧，伏惟怜之。
    ○上使主第三书
    二月二十一日，都团练副使沈亚之拜书，遣献中丞阁下。昨日候吏自外来，急告以赦至，亚之诫前後左右，不得常步。及下马就次，揖谒先圣，独张侍御不领言，哮呼诟訾，ㄏ拽导将，移骂侵怒，俚言攻凌，不容须臾之间以党畀证，攘掉呀腾，如欲见食。自群官众将至於聚立者，咸闻见其粗声奋态，圜来惊视。诚以亚之樗铅之材，处不当任可逃，遭此众辱宜矣。然诚恐积暴不除，异日酒场恃醉，率肆所为。又为侵作诬言，飞入清听，以是寒心自悲，不能无患。亚之幸蒙过意，提在宾阶，虽无分铢之能，以事万一，然誓将鞭励孱谨，以效终身。伏愿哀其端拙，察以无辜，稍借光明，使各得分限，免见侵迫。过此之虞，馀何敢请！伏惟加察，幸甚幸甚！谨再拜。
    ○与李给事荐士书
    月日，新及第进士沈亚之再拜稽首给事阁下。亚之幼学，见其往记，说曾参、闵子骞之孝，至於跬步不忘。虽幼，亦能蹴然内慕。自是常思其人，有能於曾参、闵子骞之行者，即往传其名於亲戚朋友卿大夫间，使其声不灭。昔者五年，亚之以进士入贡至京师，与其等清河张宗颜比居。尝与往来言，始爱其大无游词。至春，宗颜去还家。久闻其亲丧。又明年，亚之东归至洛。闻人称宗颜之孝曰：“宗颜贫无以事丧，乃与其兄东下至汴，出操契书，奴装自卖。闻者皆恸感流涕。然盈月不得售。汴帅闻之，持百缣使吊劳归之。尽发其先故羁柩，归葬於所。”是岁亚之至彭城，日话其事。彭城人曰：“此吾里之孝子也。八九岁时丧私亲，贫不能奉饭含，乃系木为车，与其兄自挽而送。吾里谣之曰拖车郎。”是今曾、闵之行难，而闾里尽熟。亚之窃痛贤公卿未得称其如此。伏思阁下於异行尤能锐乐，故亚之敢以宗颜之事为请。伏惟访察之，幸不默默已也。
    ○与潞州卢留後书
    中丞阁下，法者：古王一其度於天下，盖欲必信於人耳。非执事之臣，能得专喜怒以自弄？今或奉之未如其意，何哉？乃十四日，亚之晨出南府门，见一人衣缟不带，乘捷马北驰，健仆呵道。众仆皆左右马，分走甚严。亚之意谓执事有服者，即止马匿道下。既去，私曰：“执事宁不带耶？不则又何呵也？”问其仆，曰：“是方士李元戢者，系盗他郡焉。”亚之曰：“既系，何谓纵而遨乎？”仆曰：“彼言能化黄金反童齿。今一郡大惑，下自豪吏，尽欲德之。故驰过其家，旦暮不暇。”亚之因仰而呼，俯而揖曰：“是能化黄金反童齿焉？凡执左道乱正者，在杀不以赦。今其人且系，尚能惑。设冠带自仪，而孰不陷？”前日信州刺史以夕祀黄老不当理，官臣谮之，得罪几夷，诚可寒心。今阁下独不省悟，亚之虽不肖，亦知为阁下畏。伏惟亟诫狱吏，使固手足之系与常死罪者等，无令出入自便。不然，法为吏侮，而阁下安所任主哉！幸留意焉。亚之再拜。
    ○与同州试官书
    今年秋，亚之求贡於郡，以文求知已於郡之执事。凡三易郡，失其知，辄去。其友相率而笑之。亚之为之语曰：“里人有良金鬻於市，而里之豪亦鬻焉，俱将售於衡者。豪人金虽精，里人出其左。衡人畏豪，夺其价而先豪。里人怀而去。明日之他市而衡之，直复不同，又怀去。又明日之他又然。归而聚党与谋曰：‘闻某市有衡人不欺，一市之人谓之直。’遂往与群金角，俱历火升衡，市人曰：‘虽然，愿先豪。’衡人曰：‘是精粗在目，轻重在衡，衡目可欺乎？’市人惭而退。其直果然。”今亚之负词之来，於执事其望亦同於直者也。伏惟熟察无忽。亚之再拜。
    ○与京兆试官书
    孔子之徒三千，而言升堂者十辈。然皆不能周其德，故各以其所长出人者称之，名曰四科。百世之下，皆言孔子圣，是知无全能者也。今亚之虽不肖，其著之文，亦思有继於言，而得名光裔。裔不灭於後，由是旨《春秋》而法太史。虽未得陈其笔，於君臣废兴之际，如有义烈端节之事，辄书之。善恶无所回，虽日受摧辱，然其志不死。亦将俟能为孔子之心者拔之，是以昼夜增矣。时亦有人勉亚之於进士科。言得禄位，大可以养上饱下。去年始来京师，与群士皆求进，而赋以八咏。雕琢绮言与声病，亚之习未熟，而又以文不合於礼部，先黜去。今年复来，闻执事主选京兆，长安中贤士皆贺亚之曰：“某执事斯谓明矣，其取舍必以目辨而察。”亚之曰：“微亚之以八韵为畏。”对曰：“不然。夫良工为厦而选材者，不以桷废栋，不责能此而否彼。”又曰：“无求备於一人，此圣人采取之至言也。”亚之文已贡矣，执事其服孔子之心有素，如其取舍之际，亦能留意乎？亚之再拜。
    ○与冯陶书
    冯生足下，前辱书时，会鄙人将有适方事役在焉。今则足下又赴省说东，故束书久不遑答，有负恳款，无以自露。然则书辞所属，宁鄙人宜当托是乎？乃敢自酌以揆其意，惟智府悟之。乐府倡为歌十年，声流邯郸下，而魏歌者往请之曰：“闻古之韩娥，其歌也，能易哀乐，变林籁，则有是也。何自而及是乎？今子能扬韵激妙，感物态矣。而人投声请价者，宜以遂之。必且语我，使闻听於众耳，以得售进，入为王左右之娱。”对曰：“若韩娥之歌，韵合於气，声合於情。是故草木之於地也，气为之君；五腑之居人也，情为之长。草木之生，其根处瘠则其表讷，处润则其表昌。瘠之讷，润之昌，不过其草木及气之作也。为温阳则万族舒，为晦寒则众色稚。瘁五腑，伏五行，设如金困於内，则肺亢应於外，而嗅厌，极则反之；木极於内，则肝怠应於外，而食乱，困则反之。困而厌，极而乱，不过一发於内，一应於外而已。及情之作也。为喜适，则七窍走而会之怡；为悲愁，则六气集而赴之惨。自皆不得自任也。韩娥之得也在此。驭二情以攻之，故能易哀乐；歧二气以袭物，则能变林籁。其神至矣，亦尚未闻饫宠赏於当时者。何也？所感者智人也。草木仰天性，智人不混於累。夫众庶之目怫於视，世俗之耳离其听，故击弊缶，贯鼠革，聚观於市，促促之歌巴声夷辞，唱一而和百，赞之者千万人。南风之弦，云和之瑟，旷世莫用，乌能自唱其德於声音？虽韩娥之妙，欲谁继者？”今足下将行者古道也。将操者至声也。鄙人方困世之厌斥，安足以使之闻听於众耳，发嘉誉於此日乎？猥辱雅向，愿悉所识。幸甚幸甚！
    ○答李生书
    亚之白。辱书，览所指，令仆人持书致安南守，使从雅旨以恝所欲。意者谓仆人居峻势，能可驱其意（一作谓仆职在军副其力可驱彼之情），易如瞬旬。夫何妄误容易而不见知其不能如此哉！且安南守其志木很，自齐从事已下，咸以公籍督稽，历受讪侮，继章谤凌。彼恃门矜耄，无所加责，前日韦同舍亦然。顾亚之孱畏，静常遭尤。况又掌刑书，累以法操其吏，彼无路而露忿於仆人耳。今来书指教，欲使有为，是执仇而赴於敌也。何能致其愿乎？幸终悉省，不宣。亚之再拜。
    ○答冯兄书
    降书诲慰，滓滞之情，稍以扬矣。昨日奉策应对之日，操意张谋，唯恐不远，刻文励语，唯恐不工。思欲下肩於俗，以为世之大宠。及遭不录，退舍自念。夫若是也，非穷心於此，安能坚然而顾之？虽穷心极思，而风水之力所排者，又安能固之於此，固之於彼？非吾兄，韩兵部安能无所惑者，知与既寡，攀援将谁？近世复以知人为耻，既知而誉，乃谓之私，反不若誉姻党耳。以此自悲，不能无愤。亦欲极老目之力，不忘於文，以思雪於後代之人耳。吾兄岂尝失味於是耶！乃教之空门之说。小人狭薄，尚为激然之气，战燎於胸中。故九引达者之波而浇之，而热腹九泄，未知其救也。果兄之教复室，是将有可开也。自广之词，纸不能尽。亚之再拜。
    ○上九江郑使君书
    郢崖谪吏敬对所诘引言为书，致於九江郡守郑君阁下。诘之既深，焉得默默已也。固折委谴之于章，遂用悉陈，惟听之。
    国朝天後之时，使四裔达威德之令皆儒臣。自乔知之、陈子昂受命通西北两塞，封玉门关，戎虏遁避，而无酬劳之命。斯盖大有之时，体臣之常理也。然乔死於谗，陈死於枉，皆由武三思嫉怒於一时之情，致力克害。一则夺其伎妾以加害，一则疑其摈排以为累，阴令桑梓之宰拉辱之，皆死於不命。嗟乎嗟乎！自是之後，临戎观危酌逸劳之状为使者，而儒臣莫与矣。
    前年天子以两河逐叛之兵，连岁不解。负挽之输而不造廪库，皆从便道为战士衣食之给，於两河之间，负尚赈。辇毂之下，执笏常谓请罢所讨者十八九。独谏大夫自以为习知叛臣之情日就窘，请得往导愍痛以归之。既可所奏，即请以亚之为副。又以为古者单车为使，有功则为戎臣轻害之，遂於行，请兵以自柄。诏书仍以便宜从事。又诏邯郸钜鹿兵，各以百骑与俱。盖欲重击凿之柄也。及过平原郡城，而有常山卒分居之。谏大夫因令亚之为书檄之。书成，亚之题帛引弓，射书於常山帅。帅得书，以期请降。沧海之人闻之，降者日百有馀辈。及沧海寇款与符印偕至，即请以城归使者。是日往受城，亚之复引前驱，骑马先至沧海。同捷与其徒系颈者，服衰不带，伏军门之左，委命於使执事。於是谏大夫遣河南将石税部献阙下。税夜杀同捷於平昌。亚之分道驰还以报事，道中不得乘，乃乘羸驱。驰至贝魏之门，守长皆为艰，日昃不得食，因中病於广武之间。历再旬而谪书降，即奔上所委。今阁下罪谏大夫，以为狷急忘体，冒危取祸。习传不察其端本，附言和唱，敢避忌应对哉。
    昔者郦生冯轼下齐城七十，韩信劫而烹之。在前代且尔，况今持兵连营？淹岁经时，既费且败，万无以自塞之际。而使臣奉命诏，衔解羁裂网之恩，启万死重生之路，曝鳃就鼎之枯，彼不思于降，复何归矣？今习诗书步规矩而进於是者，固未尝习武事，况亲於战斗之间耶？必多武臣之言以为信。何者？重已之不李避能耳，诚迈越之谈也。或亦有诘亚之曰：“李避壁攻平原城，城危且急，尚不闻有效。且使臣居间，曾不逾月，而云城降者，何端？”亚之应之曰：“独不见童子之情乎？夫童子，师与终身之益，何恶而不附？乳母蠕蠕之常恩，而投恋肆喜。何者？气微意迫，则毅容之难洽，而告诉之言在前也。是则向使之卒披坚甲持锐锋以相攻，差刚决於敌者，不瞬而殒形丧魄矣。有如使臣之煦谕明白，宁有忘生死之渝乎？”此解析之言，诚不当为阁下说，说亦不能降听。以委书之丁宁者，盖欲流之於世，以俟通方之士，次第於所误耳。梗概之录，下文於词。亚之敬再拜。
    ○与潞州书
    亚之再拜稽首大夫阁下。亚之昨去长安时，历别於所知亲友门。所知亲友谓亚之曰：“安所适？安所为？”亚之对曰：“适，将假贷於诸侯门。”所知亲友贺亚之曰：“有长，贤大夫也，喜文学仁义之道。故其所为文学仁义之道，忻忻焉走其门者日有之。”亚之纳喜於心充充焉。捶马走仆，忘其劳，失其怠，望阁下之境，日近日喜。及至之也，且观将谒之礼於其门，乃自纳客之官，奔奔而入，促促而出。言不及吐，道不及陈，退居三日，不知所为。乃复听阁下采取宾士之道，高下之等，则曰某自某方来，以某执事书为之轻重。书之多者，馆善宇，饱善味。书之次者又次之。其有无因而至者，虽辩智过人，犹以为狂。即与偶然之辈，徼幸之徒，退栖陋室，与百姓杂处，饭恶味。且走来阁下门者，亦不独尽穷饿无依，而来求粟帛於阁下。亦有抱其智，怀其才，闻阁下好贤，而来求臧否於阁下，而望其推引之济耳。今一贯而礼，一类而惠，贤愚颠倒，而又以书不书而为之轻重。窃恐天下之士其来阁下门者，皆相争赍书为粮。受阁下之惠者，不曰阁下之惠，而皆曰某官之书礼我也。何有愧於阁下？不惟不愧而已，亦有愤激於衷而终怨怒者，窃恐阁下劳费以取无益。亚之愚，独为阁下惜。伏愿阁下稍精接士之道，使贤愚明白。阁下能知此，则四方之士闻之，皆谓阁下不惜己之不至，而求其方直如此。今亚之冒旌戟之严，敢言进於阁下，亦希知言之士闻之，知亚之不苟曲於阁下，而存其直如此。战戢无任，亚之再拜。
    ○别前岐山令邹君序
    昔者亚之西游过岐山，而令秩始谢，余将就给食，人曰：“故令虽贫，然能卑人厚礼，何不往舍也？”时方暑，既见，解带坐。令衣弊缯短衣，使儿孙侄捧案前宾食。食已，有客越而请曰：“闻令家无女使贱走，宾客食必夫人亲治之。诚厚士勤矣！且宾之来者，无贤不肖，皆即混然齐饱，是愚为冒矣。而贤者安所愧乎？今愿择之而厚结，如何也？”令曰：“古者侯生亦有言，人固未易知。夫士以食而来我者，留於门，无系带之间，尚已为久矣。焉能待辨而後进乎，亦宁有给之一食，而使其甚愧。固如是，虽贤愚何望哉。”客惭而退。至今三年，与令遇，未尝再会食客。今令穷来京师，人无假气而延於进者。嗟乎！会予与令各有适，故书前事，以叙所愤云。
    ○送李胶秀才诗序
    歌诗之所以为发寤，其旨甚远。夫物情畅乐怨抑之感，吁而散之大空，还会於风□，降於水土，包声於陶埴之器。仿佛之变，尽摇於乐。乐之所感，微则占於音，章则见於词。微於音者，圣人察之；章於词者，贤人畏之。故勤人之君，欲以闻其下；忠主之佐，使以达其上。夫往代之诗乐，皆能沿声谐韵，今徵其文以观之，而其代兴衰可见也。宁近世学者固不变风从律耶？何为其词不闻充陈於管弦乎。今乐府既阙所奏，如有忠言之意，众所仰哉。余故友李贺，善择南北朝乐府故词，其所赋亦多怨郁凄艳之巧。诚以荩古排今，使为词者莫得偶矣。惜乎其终亦不备声弦唱。贺名溢天下，年二十七，官卒奉常。由是後学争跃贺相与缀裁其字句以媒取价。呜呼！贡讽合韵之勤益远矣！胶亦诸王孙，颇专七言词。始来长安，人以为思辙贺。今一不中第，言归故楚江陵下。岂欲以广其情於烟波？顾有撰，余乃敢悉序诗歌之大端，以为别贽。
    ○送杜忄惠序
    初，亚之提笔西入关，留舍鲍溶於扬州。溶出诗吟，至夕过百篇，而窈窕之思杂发。亚之叹息曰：“後生亦有继之哉！”鲍溶言前在长安，常出入冢官杜氏家，群孙皆喜溶。是时忄惠方学何虞诗，于其音往往能自振激，後可得也。及亚之与生昆弟游，其相乐之爱，故与溶等。而溶言果然。十年春，生长上知生之志，谓生曰：“巴汉潇湘之水，皆沦流於东，合而为大江，猛注於江陵、扬州两地之间。其名山圜连，横秀之色，属江而起。前文者自马迁皆经游之。六代为诗之士，而得声名腾翔矣。”因命生去游，以广其思。三月生即路，亚之喜鲍之知言，又乐生受命之游，故终始以序。
    ○送受降城使序
  </div>
  <div class="pagination">
   <a href="全唐文_page435.html">
    上一页
   </a>
   <span>
    ...
   </span>
   <a href="全唐文_page431.html">
    431
   </a>
   <a href="全唐文_page432.html">
    432
   </a>
   <a href="全唐文_page433.html">
    433
   </a>
   <a href="全唐文_page434.html">
    434
   </a>
   <a href="全唐文_page435.html">
    435
   </a>
   <span class="current-page">
    436
   </span>
   <a href="全唐文_page437.html">
    437
   </a>
   <a href="全唐文_page438.html">
    438
   </a>
   <a href="全唐文_page439.html">
    439
   </a>
   <a href="全唐文_page440.html">
    440
   </a>
   <a href="全唐文_page441.html">
    441
   </a>
   <span>
    ...
   </span>
   <a href="全唐文_page437.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
