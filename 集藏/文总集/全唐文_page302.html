<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 302 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 302 页/共 603 页
  </h1>
  <div class="content">
   温良恭俭，德之柄兮。居常待终，天之命兮。卜葬从权，变之正兮。
    ○恒州真定县尉独孤君墓志铭
    君讳正，河南洛阳人，皇明光禄大夫洛南公讳义顺之元孙，故殿中侍御史颍川郡长史赠秘书监府君讳某之少子，故常州刺史府君讳某之爱弟。春秋四十六，大历十一年某月日，卒于晋陵郡。明年某月日，归葬于洛阳南先茔。元兄水部员外郎兼侍御史汜，衔天伦之痛，且惧陵谷之可常也，于是昭铭景行，志其墓曰：君之先出自刘氏，汉世祖之裔有进伯者，北征以师败绩，降匈奴，因部易姓，其后有永公罗辰、临川王永业。魏齐二代，开国承家，临川王开府仪同三司武安公子佳，洛南之祢也。历代之崇业茂勋，钟其余祉，于是有秘书之遗直，常州之厚德。德美休裕，丛滋于君。
    君温恭淑和，孝友慈仁，居处进退，非礼不动。尝谓学者义之府，文者质之薄，故娱心典坟。简弃词艺。又谓干禄者躁之几，藏密者静之奥，故反情乐道，居易修业，少时解褐，授真定尉。非其所好，弃官不之。晚节尚黄老，慕禅味，橐心怀，梦幻生死。端居一室，澹如也。逮疾病，或劝之药。君曰：“命之不可奈何，虽有药石，将焉所施。”言未绝口，嗒焉顺化。未婚无子，知者痛之。
    呜呼！予尝窥天人，而考性命夭寿之数，福极之源，盖昏默而不可究已。以独孤君蕴纯粹之质，蹈渊骞之行，而不跻艾服，庆不植后嗣。彼造物者以三寿百福与何人哉？先是君李氏之姊捐馆，其明年四月，常州府君薨，反葬之日，三丧俱引，故亲旧惋痛，为善者相吊。水部之哀，又其可既乎！肃尝辱常州之眷，且与真定游，故备其实录，刊于贞石。铭曰：
    显允君子，德心广兮。与道为徒，以蒙养兮。桑扈反真，泊然往兮。刻石九原，毕天壤兮。
    岁在戊午六月戊子，处士荥阳郑君卒于常州福业寺，庚寅，权窆于某乡原。呜呼！
    处士之为人也，入则孝，出则悌；直而不犯，柔而不慑。好读《周易》及《太史公书》。尝游于南巢，作《吊夏桀文》，其辞甚典，足见其质，向使天假之寿，与之禄，则其道可炽。坎Б世故，行年三十三而夭。哀哉！处士讳稷，故酸枣令某之孙，今黄岩令季江之子，故吏部侍郎赠左仆射齐公氵之外孙也。合内外之休德，成中和之茂行。使夫生不得其辰，没不见其亲，托遗骸于他土，顾稚子而未识。痛矣，夫斯命也。于是书石以志卒葬，且惧年祀超忽，故月而日之。
    ○陇西李君墓志
    君讳亻参，姓李氏，陇西成纪人，凉武昭王元盛之后。曾祖如顺，皇朝太子洗马，生大父元恭。开无中，以文学政事历大理卿，判尚书吏部侍郎。侍郎生烈考讷，官至太府寺丞。君承家休绪，少有令闻。孝敬仁顺，宏毅贞亮；非礼不言，见善必行。行有余力，则覃思六经，揭厉百氏。是故淳秀之气，播为文章，发于事业。难于进，易于退道不苟行，位不虚爱。常州刺史独孤公及之临舒城，闻而悦之，辟为从事府迁于常州，君亦至焉。独孤公文德为天下望，君入则从容讨论，出则勤虑政事。议者以君建大名，致厚位，必自此始。不幸短命，享年若干，以大历十二年春三月甲子，寝疾而没焉。呜呼！天与之才，天与之器，不与之寿，不与之位，天何言哉！君娶范阳卢韶女，一子越在襁褓，哭泣无主。其仲兄武进尉迅，衔天伦之哀，谋及卜筮，以是月既望，抱其孤送君之丧，权窆于正勤佛寺之北原。时不利，不克反葬故也，友人安定梁肃，纪其终始德善著于石，俾来者有以知君子之墓云。
    著作郎赠秘书少监权公夫人李氏墓志铭
    成纪李氏，自凉武昭王以后，后裔炽大。在元魏有若司空文穆公冲，冲生司徒高阳公休绩，诸父兄各登三司，崇勋盛烈，载在前史。夫人司空之后也。曾祖允义，皇朝庆州刺史，大父仲进，宣州司士参军，考备，冀州司仓。夫悬圃昆山，是生；德门懿族，宜有贤淑。二掾葆儒行，不跻贵仕，故储庆发和，钟于夫人。夫人幼而孝恭，长而柔明。归于他室，克协休德。所奉之主，则著作郎天水权公其人。公大节大名，达于家邦，人伦仰为师表。夫人明识茂行，光于闺门，姻族资其训式。有子德舆，七岁而孤。夫人茹未亡之哀，躬徒宅之教。故德舆也，十五文章知名，二十典秘书。贞元二年，以廷尉评摄监察御史，为江西从事。夫人从子南征，寓于钟陵。其乐以道，其养以禄，一慈一孝，宜寿宜福。天实不吊，享年若干，以四年秋七月某辰，寝疾而终。德舆穷慕崩迫，忍哀问卜，号奉青衤炎，至于丹徒。以来岁某月日，权合于先君假葬之域。呜呼！有行可尊，有礼可法，始辅君子，终垂母仪，而不登上寿，不介丕祉，斯命也已！篆石纪德，谓为墓志，近古之礼也，胡可阙诸？其铭曰：
    武昭之胄，立德之功。且侯且公。文穆之后，昭明有融。继别为宗。抑抑夫人，余庆是，温良在躬。归我秘书，体仁协衷。盛德攸同。乃训孟子，择乎中庸。休有先风。岂命有极，岂天不佣。降此鞠凶。假窆何所，惟柏惟桐。于江之东。棘人充充。式号且恫。哀思无穷。
    监察御史李君夫人兰陵萧氏墓志铭
    夫人讳某，字某，南兰陵人。梁世宗明皇帝生南海王，自南海三叶至有唐太子太师某，太师生中书侍郎某。以文武之勤，左右帝室，世祚徐国，叠耀台阶。盖夫人之大伯父也。父中书之弟驸马都尉太仆卿讳衡，践修旧德，尚某邑公主，实生夫人。元宗其外大父也，宣皇其舅也。
    天汉派流，地灵腾茂，蕴为和气，钟我淑德。既笄，归乎公族李氏曰钅典。钅典官至临察御史，以茂行闻于时。上奉继亲，旁罗群族。夫人内贞明而外柔顺，至于色养。义充于辅佐，仁见于周睦。至乃冠婚宾祭之式，组纟川黼黻之事，莫不能仪刑邦教，律度姻戚。氵自御史捐馆，夫人罢执之事，训道三女，以礼自居。二十年间，母仪愈光，内则愈彰，知我者方纪美行，贻诸彤史。天不与善，享年四十八而终，时建中元年九月三日也。初夫人无子，昼哭之后，归于其宗，仲弟御史中丞复，孝爱之德，闻于天下，出守三州，皆从而居焉。是岁中丞由潭州迁左冯翊，会夫人幼女从夫有江华之贬，亦将欲沿三湘，展母子之欢。途次于晋陵，遘疾而殁。俄兵兴，不克反葬。冯翊次子某，以来岁某月日，奉其姑之丧，权窆于某乡原。
    呜呼！仁宜有寿，善宜有后，以夫人之贤，且先代之允，与王室之出，而其事并戾，岂命也欤？予忝游冯翊之门也久，见命为志。其铭曰：
    昔在帝祖，承天命纪。维皇归妹，光耀载起。太师之孙，鲁元之子。诞受休气，实为女士。共伯既没，敬姜道存。训成内则，耀动高门。积德所因，其礼宜蕃。硕人无子，天道宁论。将涉三湘，奄归九原。生惟共尽，有恨何言。
    ○郑州原武县丞崔君夫人源氏墓志铭
    夫人讳某，字某，河南洛阳人也。昔凉武王乌孤景王亻辱檀继为杰，霸据河右，景王生魏太尉陇西宣王贺，贺生司徒惠王恭。或以文武，藩翰王室，以拓拔同源，因锡姓焉。夫人其后也。曾祖翁，皇朝尚书比部郎中；祖修业，泾州刺吏；父光时，济阴太守。
    夫人济阴第几女，既笄，归于原武丞博陵崔君某。以德敏贞俭，宣慈惠和，辅佐君子，而成家风。原武之伯父冲，尝为刑部郎中，每谓夫人淑哲之美，可师表姻族。氵自原武疾病，顾视诸子尚藐，虑归不获，以属夫人，夫人默而省焉。昼哭之后，躬履草莽，成反葬之礼，礼无违者。闻者难之。既免丧，始游息道门，受心法于大照禅师。请益之际，朗然悬解。大照没，又事宏正禅师。入定性离，天机独得，喜怒哀乐，无自入焉。宴坐之外，以敬姜之风操，班氏之诗礼，贻训亲族。闺门之内，盛烈流美；禅林高妙，受用不极。委和归真，享年若干，大历甲辰岁十一月十三日，寝疾捐馆。嗣子某乙等，泣血襄事，以来岁某月日，权窆于某原。仲子左车，纯孝而文。惧圣善之德，不著后嗣，遂假我为志。铭曰：
    烈烈雄阀，降兹淑哲，惟夫人兮。郁郁母仪，中外肃祗，耀闺门兮。以道自光，我性则常，奄归真兮。考乎维嗣，其哀也至，刻斯文兮。
    ○衢州司士参军李君夫人河南独孤氏墓志铭
    夫人姓独孤氏，六世祖永业，北齐司徒临川郡王。自临川五叶至赠秘书监府君讳某，门风世德，家牒详矣。夫人秘书之第某女，生而纯孝，容范淑茂，成于德门。归于公族李氏曰涛，故楚州刺史仲康之子，今御史我大夫涵之从兄也。少有敏才，故秘书府君以夫人归之。恪勤妇礼，以正家节，门内之治，ム柔明是赖。乾元初，李君参掾信安，遂终于位。夫人罢助祭之事，专以《礼》、《诗》之学，训成诸孤。议者以鲁敬姜、辛宪英为比。晚岁以禅自适，谓般若之经，空惠之筌恃而为师。去诸结缚，犹违王也。享年五十三，大历十一年某月日，寝疾终于常州，遂权窆于建安精舍之侧。明年某月日，卜筮袭于吉，始迁兆合于洛阳某之先茔。嗣子前越州士曹参军居介、南陵尉居佐、谯县尉居敬、孝廉居易等，痛圣善之德，不可追也，俾肃为志。其铭曰：
    温温夫人，贞顺而慈。始为妇仪，终为母师。仰成法宝，颖脱尘机。身世两遗，乘化而归。合伊何，周原旧域。哀哀令嗣，孝思罔极。作铭片石，以志窀穸。
    ○杭州临安县令裴君夫人常山阎氏墓志铭
    夫人姓阎氏，皇朝考功郎懿道之孙，银青光禄大夫尚书刑部侍郎伯之女，河东薛氏之出，前廷尉评领临安令裴深之室也。春秋若干，以大历乙卯岁五月，寝疾卒于晋陵之私第。来年月日，窆于某原。不获吉卜，未于皇姑，礼从宜也。先期，临安以夫人之德善俾予铭其墓，故得而讠巽云。夫人贞顺惠和，恭明孝慈，自天受也；乐善睦亲，俭而好礼，承家训也；循采之度，以助祭祀，得妇道也；四教行，九族和，秉内则也。夫人有是淳懿，故自致礼至于捐馆，小大无间言，中外无异望。郁郁诜诜，一家兴仁。俟绝之际，请辞其太夫人，又辞其娣姒。已而顾所生之四女曰：“母子之爱，今也永绝。夫中馈不可以无主，吾已请而父娶继室矣。其来也，汝谨事之。无贻我神羞！”辞气不惑，言毕遂殁。夫号母恸，诸女孺慕，闻哀者行路出涕。存殁之事，其感人深矣。哀哉！乃为铭曰：
    兮华，茂蕴质兮。配此良士，如琴瑟兮。严霜陨零，曷其疾兮。吁嗟硕人，归此室兮。
    德州安德县丞李君夫梁氏墓志铭
    夫人安定梁氏族，高祖华阳襄公讳彦光，生周隋际，历上大将军开府仪同三司使持节青冀华相等九州刺史，贞惠文敏，为两朝名臣。生曾祖永安成公文赞，在隋为司隶刺吏。司隶生皇朝隆兴令冀州长史晏，晏生朝散大夫尧山令澄。夫人尧山之第二女，惠和孝慈，幼有令仪，长而温良，成而柔明。年若干，嫁赵郡李兼金。生四子而兼金卒。夫人内持正性，外示德礼，且以文行忠信，贻训诸子，家道以和。每言曰：“敬姜大家，吾师也。”既晚岁，修释氏法，以禅诵为事，视身世荣枯，与梦幻同。因命第四子为沙门，劢以清净行。既而寿量极，享年七十二岁，在乙卯十月乙未，终于常州建安佛寺。后五日，窆于某原，孝子咏等，衔痛泣血，哀过乎礼。惧先夫人德善不闻，将志幽穸。以肃外族之属也，俾为斯文。铭曰：
    伊夫人，焕母德。道可尊，礼不忒。训令子，就儒释。没而藏焉永无隙。人欲我知视此石。
    ●卷五百二十二
    ☆梁肃（六）
    ○外王父赠秘书少监东平吕公神道表铭
    公之先出自姜姓，太公之允也。唐虞之际，佐治洪水有功，以能为禹股肱心膂，命曰吕氏。洎太公誓苍兕，平商牧，桓公责包茅，匡周道，传国七百，列於《春秋》。汉兴，以勋戚在侯服者二十人。临泗侯之孙通封於东平，其後国除，为郡著族。元魏末有汶阳公思礼者，扶翼周文，开霸关右，历行台右丞兵部尚书。时魏分为东西，中夏拥隔，遂居於河东，今为蒲人也。从尚书四叶生进，皇朝晋阳令，赠郴州刺史，郴州之嗣曰仁诲，以文学称，以从父兄太一俱用射策科。太一历御史尚书郎中书舍人户部侍郎右庶子。仁诲由成王文学转岐王府属，累迁右庶子金吾中郎将资州刺史，除许州，未拜而薨。以孝行闻，仕至太仆丞，加朝散大夫。太仆生公。
    公讳某，字某，少淳茂有志行，居太仆府君忧，泣血三年，乡党称之。制终，治《古文尚书》、《左氏春秋》。二十举孝廉，补博昌主簿，历任营邱、文安二丞。宣劳使以清白荐，试守水令。公为政务仁恕，去苛察，密化旁流，邑中移风。再岁正除，加朝散大夫。公性简退，不以善自名，且不乐为吏。秩未满，移疾罢去，居於济源王屋山之阳。常言：“君子之道，不从俗，不离群。幼安抗迹而傲世，慈明濡足以救民，曷若中行以全吾真？”由是逍遥乐道，以漆园、冠之言为师。时阅历代史，究兴败治乱之端，参以立身行道之义。著书十馀卷，号《续吕氏春秋》，草藁未就，属寝疾捐馆。享年若干，时开元二十五年也。
    永泰中，嗣子某位朝散大夫右赞善兼陈州刺史，寻迁检校秘书少监兼徐州别驾，因诣阙拜章，乞回所授赐命於先人。诏追赠公太子中允。谢恩之际，又以公所著书上闻，遂改赠秘书少监。
    後十有三载，岁在某辰某月日，龟蓍袭吉，始安宅於某乡里之原，江夏郡夫人黄氏焉。夫人汉太尉琬之裔孙，皇朝大将军怀州都督虢国公君汉之孙，沂王府长史虢国公承源之女，洪州刺史京兆韦同之甥。有温仁孝爱之德，劝义垂训之美。後公七岁而终，公之追命，於是有江夏之赠。嗣子秘书痛先君先夫人厌世浸远，音徽将昧，常欲立贞石，传德风，蓄诚未申，先是徂谢。小子再拜受命於太夫人，且成伯舅之志，恭论外祖之烈，以示後嗣。杨恽传太史之书，久惭庸陋，韩康感中军之爱，空想生平。道在兹乎？以表墓。文曰：
    赫赫有吕，肇发於姜。既协大禹，亦亮武王。营邱门地，东平传嗣。书之勋册，有焯名位。中郎伯仲，允迪斯贵。实生秘书，含道蕴粹。仁为已任，孝亦天至。论经八览，文参六义。三邑之佐，清恭廉贞。鸣弦作宰，休有清声。退谋於道，爰晦其明。体顺保和，遗荣入冥。春闱中允，蓬山二职。运往时来，退荣隐德。振彼江夏，光敷内则。不及象服，空垂燕翼。太行之右，清济之北。外孙纪辞，以志兆域。
    ○朝散大夫使持节常州诸军事守常州刺史赐紫金鱼袋独孤公行状
    仲尼述《易》道，於《坤》曰：“君子敬以直内，义以方外。《诗三百》，一言以蔽之，曰思无邪。”公天生懿德，外方内直，气茂才全。发为诗文，得大易之中，诗人之正，邈乎其不可及已。七岁诵《孝经》，先秘书异其聪敏，问曰：“汝志於何尚？”公曰：“立身行道，扬名於後，是所尚也。”後博究五经，举其大略，而不为章句学，确然有可大之业。知者益器之。十五秘书捐馆，公茹血在疚，逾时而後杖，由是乡党称孝。二十馀以文章游梁宋间，通人颍川陈兼、长乐贾至、渤海高适，见公皆色授心服，约子孙之契。
    天宝十三载应诏至京师，时元宗以道莅天下，故黄老教列於学官。公以洞晓元经，对策高第，解褐拜华阴尉。故相国房方贰宪部，请公相见，公因论三代之质文。问六经之指归，王政之根源，宪部大骇曰：“非常之才也。”赵郡李华、扶风苏源明并称公为词宗。由是翰林风动，名振天下。及函洛寇扰，公违难於江南，上元初授左金吾兵曹，掌都统江淮节度书记，非其好也。未几，徵拜右拾遗，因上疏陈便宜，及方镇有冒於货贿，举直错枉，大者十馀事。不行，皆焚其藁。
    时大盗之後，百度草创，而太常典故，尤所坏缺。公为博士，祗考古道，酌沿革之中，凡有损益，莫不悉当。新平公主之子裴仿，尚永清公主，公实相礼。初以裴仆射遵庆主婚，中诏长主後夫姜庆代焉。公奏曰：“婚姻人道之大。使异姓主之，非礼也，且无以示天下。臣不敢奉诏。”上从之。又议定谥法，公以为谥者，盖迹其事业邪正而贬之，举一字可使贤不肖皆劝，故其议吕、卢弈、郭知运等谥，皆参用典礼，约夫子之旨。其事核，其文高，学者传示以为式。时有上议谓景皇帝未升尊位，不宜为太祖。诏下百寮，公按《礼经》，以为王者其祖之所自出，而以其祖配之，故三代皆以受命始封之君配昊天上帝。唯汉氏崛起丰沛，丰公太公皆无位无功德，不可为祖宗，故以高帝为太祖。若景帝肇启王业，建封於唐，高祖因之，遂以有天下之号，天所命也，宜百代不迁。因具故事条奏，从之。於是郊庙之礼遂定。逾月，拜公尚书礼部员外郎，迁吏部。每岁以书判试多士，而朝列有以文学称者，必参校辨论，定其甲乙丙科。
    至是公分其任，求为郡守，以行其道，除濠州刺史。公下车，以淮士轻剽，承兵革之後，率多不法，长吏不能制。遂先董之以威，格之以政；然後用恺悌宽厚，渐渍其俗。三年而阖境大化。优诏美，移拜舒州刺史。又以理行闻，玺书就加朝散大夫检校司封郎中，赐金印紫绶。其明年，吴楚大旱，饿夫聚於萑蒲者十七八。唯舒安阜近者悦，远者来；犬牙之境，草窃不入。上闻之，诏曰：“断狱岁减，流庸日归。以人俗之丰给，当淮湖之灾旱。尔守之力也。”擢拜常州刺史本州都团练使。常州为江左大郡，兵食之所资，财赋之所出，公家之所给，岁以万计。公削其烦苛，均其众寡，物有制，事有伦，刑罚罕用，颇类自息。公又谓安人之道，清而静之则定。为而察之则扰，故宽以居之，仁以行之。一变，而百姓不知其理；又一变，知其理而不知理之所由。比及三年，吏不忍欺，路不举遗；年谷屡熟，灾害不作。甲辰岁冬十月二十日，甘露降於庭树，二十七夕乃止。
    呜呼！公庇斯人，人方仰公。彼天不惠，降此大厉。为郡之四载，大历十二年四月壬寅晦，暴疾薨於位。行路恸哭，罢市者相吊逾月。又吁嗟之声相闻，自寮属相吏，下逮乡老里尹，皆率以备斋祭。及葬之日，缌衰送葬者数千人。
    唯公体黄老之清净，包大雅之明哲，尊贤容众，而交不谄渎。本仁祖义，而文以礼乐，乃至温良能断，应用不滞。达识足以表微，厚德足以载物。善而不伐，光而不耀。内不机巧，外无缁磷。ㄨ然中立，豁若虚受。其长人也，先教爱而後法禁，不迁怒以临下，故威而不猛；不私己以欺人，故易而无备。其茂学博文，不读非圣之书。非法之言，不出诸口；非设教垂训之事，不行於文字。而达言发辞，若山岳之峻极，江海之波澜，故天下谓之文伯。有集二十卷行於代。若艺文之士，遭公发扬盛名，比肩於朝廷。则有故中书舍人吴郡朱巨川，中书舍人渤海高参，今尚书左丞天水赵，职方员外郎知制诰博陵崔元翰，考功员外郎颍川陈京，礼部员外郎北海唐次，苏州刺史高阳齐抗，其章章者也
    其睦亲与善，自内姻及朋友所知之家，振穷分灾，恤孤哀丧，颁禄归，必加於常人一等。故启手足之日，室无馀财，惟待赐然後乃敛。议者於是谓公有文子之清，子产之仁，史鱼之直，平仲之与人，贾生之行义，文翁之政事，叔子之遗爱；而不跻岩廊，不享期颐，阙致君论道之美，以遗史册，故凡百以为痛。
    在昔孔文子以敏而好学为文，公叔发以恤卫国凶饥为惠，矧公功存於人，言垂於代，有文有质，不忝前烈者与？易名之礼，请从令典。谨状。
    尚书考功，伏以德尚贤：设教之崇轨；加谥易名，饰终之令典。谨按故朝散大夫使持节常州诸军事守常州刺史赐紫金鱼袋独孤某，蕴黄裳之服，协中庸之德，正词复礼，施化为邦。清风存乎省寺，遗爱结於黎庶，具美之道，何以尚兹？窀穸既安，音徽日远，请追公叔之谥，式播臧孙之烈。谨上。
    ○为常州独孤使君祭李员外文
    维大历元年五月日，朝散大夫守常州刺史赐紫金鱼袋独孤某，谨以清酌之奠，祭於故尚书吏部郎赵郡李遐叔三兄之灵。
    呜呼！畴昔之年，接兄讨论。倚伏之数，或寻其源。尝谓仁人，百禄滋蕃。如何於兄，斯道莫存。呜呼哀哉！惟兄孝友仁恕，高明宽裕。何德之茂，何才之富。粹气积中，畅於四肢。发为斯文，郁郁耀辉。自五百年，风雅陵夷。假手於兄，郁为宗师。乃登宪闱，直以举之。乃列谏臣，阙则补之。元宗季年，戎狄内侮。兄方就养，拘在豺虎。氛雾，薄我躬。雷雨作解，远身於东。帝曰孝哉，可移於忠。名彰右掖，迹践南宫。邱明有耻，元晏方病。清漳闲卧，乐道推命。哀於大贤，不向大年。人之不幸，天亦何言。在昔贾生，见恶绛灌。王佐之用，不展於汉。我之方行，遭世纷乱。时塞道塞，古今一贯。呜呼哀哉！某以蒙蔽，夙承眷惠。义均伯仲，合若符[B094]。博约乎文章之间，优游乎性命之际。谓得携手，相期卒岁。天其丧予，兄则先逝。呜呼哀哉！曩自朝列，出持使节。十年离别，一旦存没。吴楚迢递，江山阻越。不及归，仍乖执绋，寝门一哀，魂断心绝。恭承嘉命，来牧於常。む帐所在，哀何可忘。鞠然二孤，诉彼穹苍。孰谓遐叔，与天茫茫。魂兮归来，临此一觞。呜呼哀哉！尚飨。
    ○为独孤常州祭福建李大夫文
    年月日，具官某，谨以清酌之奠，敬祭於故福建都团练使李公之灵。呜呼！宗┙储祉。元纯降气。炳灵於公。才全德充，宽仁愿恭。高朗昭融。文学政事，仪刑王风。帝谓叔父，闽实下国。出作侯伯，导之以德。内抚罢人，外攘剧贼。文武为宪，柔嘉是则。我教用宣。我民既安。伫登岩廊，为国羽翰。彼高者天，胡莫贤。人之云亡，曾不永年。呜呼哀哉！某往忝谏臣，在公下列。周旋献纳，以日继月。海运方远，抟风未歇。不虑不图，音徽已沫。暮律严苦，降霜肃杀。临歧一觞，以抒惨怛。呜呼哀哉！尚飨。
    ○为独孤郎中祭皇甫大夫文
    年月日，具官某，谨以清酌之奠，敬祭於故浙西东观察使皇甫公之灵。古人有言，智仁及勇，是谓达德。大夫蹈之，以卫王国。乃昔天步未夷，六师徂征，尝牧圉，戡彼丑虏，勇也。及夫宦竖拥兵，窥伺枢密，公沈谋内断，辅德不秽，智也。分陕牧越，统戎镇俗，承其风者，莫不宁息，仁也。议者谓公，方为国翰垣，为人父母。宜锡难老，荷兹介福。命之倚伏，曾是不淑。岂夫天所夺，人所欲。大旆长毂。东征不复。如彼鲁侯，往歌来哭。呜呼哀哉！某顷与公，相遇於斯。今也言归，投吊於斯。泛泛方舟，旋载裳帷。晏晏言笑，今成涕Д。道路远而，音尘绝而。旨酒一觞，惟灵享思。呜呼哀哉！
    ○祭独孤常州文
    大历十二年岁次丁巳五月朔日，门生安定梁肃，谨以清酌庶羞之奠，敬祭於故常州刺史河南独孤公之灵。
    呜呼！间气炳灵，降生哲人。何辜今人，而丧斯文。岂上天不仁，道之将废。奚盛德之淳懿，忽中年而下世。蹈得仁之机，颜子不幸；负王佐之才，贾生屏外，其明尚晦，其用未大。藏舟遽移，梁木斯坏。呜呼哀哉！
    追惟哲人，应运而生。行在五常，志在六经。博厚温良，直方而明。天纵多才，蔚为时英。孔门四科，《洪范》三德。总於公躬，率履不忒。颂声既微，郑卫横塞。或游或僻，时万时亿。公当其时，载振其维。宪章典谟，为学者元龟。文哉，郁乎！文实在兹。
    伊昔策名东堂，作尉西华。铭仙掌与函谷，驰休声於天下。逮乎拾遗君前，考礼太常。献可之词，直而含章。建言削藁，故海内莫扬。旋议庙祧，乃正谥法。享帝之礼，终焉允洽。名正言顺，事深体合。垂後可大，贤人之业。起草剖符，出临濠舒。二邦之民，我而苏，恺悌之化，风行露濡。兰陵之郊，人散政弛，清净之德，下车则治。比迹召父，视人如子。阖境熙怡，有礼知耻，朝思黄霸，人仰安石。霄汉在目，岩廊咫尺。不留不处，坐而遐举。不虑不图，忽焉倾徂。遐迩震骇，士民号呼。罢市辍舂，相吊路隅。呜呼哀哉！
    顾惟小子，慕学文史。公初来思，拜遇梅里。如旧相识，绸缪慰止。更居恤贫，四稔於此。尝谓肃曰：“为学在勤，为文在经。勤则能深经则可行。吾斯愿言，勉子有成。”又曰：“文章可以假道，道德可以长保。华而不实，君子所丑。”敬服斯言，敢忘永久。若乃室中函丈之席，林下清觞之晏，陪李膺之泛洛，从叔子之登岘。亟承国士之遇，又忝公车之荐。奉明诫以周旋，尽深衷於眷盼。惟吉凶之倚伏，若纠纷之相缠。追吊之占日，应康成之梦年。不云坐奠，不暇撤悬。秦医匪救，孔祷徒然。瞬息之间，音容莫传。痛心惊骨，不可问天。呜呼哀哉！
    平居所好。修竹芳草。暇日之娱。左琴右书。微言雅典，断而不续。高斋已空，兰蕙犹馥。门人行恸，稚子抱哭。语言在耳，凄惨满目。呜呼哀哉！
    览遗编以流泪，痛明德以无还。抚诸孤之尚藐，庶盛烈之斯存。乡路千里，归期九原。寄觞豆以写心，见平生之厚恩。呜呼哀哉！
    ○祭李祭酒文
    年月日，守右补阙安定梁肃，谨以清酌嘉蔬之猷，敬祭於故国子监祭酒赠户部尚书李公之灵。
    惟公之德，柔嘉维则。敬义且直。惟公之才。文武是该。不矫不回。剖符七郡。风行雨润。有礼有训。连抚二藩。如江如汉。之屏之翰。敷闻帝庭。爰用陟明。乃拜司成。是勤是行。时则不幸，遘兹大病。薨於道路，孰识天命。呜呼哀哉！
    追想曩昔，大历之中。获见君子，吴江之东。靡适不随，无会不同。於山於水，於野於寺。提携宴喜，荏苒半纪，公镇南方，奄征江黄。乖离两乡，道阻且长。惠而好我，简牍相望。於囊於箱，厚意是将。淑人君子，怀允不忘。缪系缨组，列於朝序。望公之来，寤寐斯伫。方欺款遇，爰笑爰语。岂意长往，终焉莫睹。寝门一恸，意折神沮。谁云少别，便是今古。呜呼哀哉！
    古人所称，曰仁与谊。君子之道，在功与事。邦宪之雄，元侯之贵。存有盛美，殁有遗懿。所恨伊何，寿犹未至。所悲伊何，人失其庇。呜呼哀哉！
    九原连连，乃在三原。日月有时，兆宅攸安。某近职是拘，执绋无缘。寄陈薄酹，有恸何言。呜呼哀哉！尚飨。
    ○为雷使君祭孟尚书文
    年月日，具官某，谨以清酌之奠，敬祭於故福建观察使兵部尚书赠右仆射孟公之灵。
    呜呼！上天不仁，公薨於位。岳镇倾圮，士林殄瘁。追论茂德，忠敏恭懿。仰惟盛才，文学政事。昔在天宝，滥觞登朝。爰自中兴，鸿飞乃高。入觐京师，出司藩条。便蕃中外，闻望光昭。我后统天，式张百揆。公居右辖，实总联事。推毂西郊，兵符攸寄。俄被蝉冕，为王近恃。无诸旧城，人窳地僻。诏曰尔谐，出作侯伯。敷求民瘼，宣布王泽。岭表海Й，夷风载革。天下谓公，耆德盛名。宜登岩廊，为国老更。方朋三寿，忽梦两楹。天实不遗，人谁仰成。爰自七闽，归於九京。当时大旆，今也明旌。呜呼哀哉！
    某自宦学，则趋明哲。邦宪府庭，再参下列。周旋惠好，以日系月。不虑不图。有存有殁。皇恩轸悼，宠赠昭晰。邦人怨思，祖奠凄噎。谈笑如昨，音徽永昧。临歧一觞，以抒惨怛，呜呼哀哉！尚飨。
    ○为杜尚书祭侍御史文
    惟公天挺贞淳，肃恭温仁。以礼立志，以道藩身。惟静惟动，克俭克勤。正直自立，邦家必闻。久侍禁闱，嘉名益振。上曰尔才，监戎於闽。身许九重，礼达三军。军中协睦，罔或不亲。朱绂煌煌，映於银章。方期奏报，归侍天王。外迫炎瘴，内缠膏肓。不永斯年，今也则亡。浮江涉淮，远窀旧疆。丹翩翩，言过维扬。某早接公游，乃吊公丧。追怀宿昔，感涕沾裳。秋日凄凄，浮□无光，敬陈薄奠，悲塞中肠。呜呼哀哉！伏惟尚飨。
    ○祭李处州文
    年月日，淮南节度掌书记殿中侍御史内供奉梁肃，谨以清酌庶羞之奠，敬祭於故处州刺史陇西李公之灵。
    和气欣合，乃生灵芝，乃流醴泉。降於人伦，是为俊贤。猗欤李公，有德有言。煌煌九葩，澹澹一源。弱岁含章，典教宏文。闻喜太邱，遗爱斯存。於越於宣，先在西藩。名高兰台，风动轩，濯缨归朝，再践郎官。鸿鹄入冥，白□在天。或谓盛才，宜管丝纶。润色谟训，以垂後昆。官无中人，吾道不兴。留滞周南，退守恭陵。剖符於处，美化斯宏。云油露濡，山静江澄。解印归来，《考》是卜。龙沙游衍，馀干耕凿。与道为徒，以农代禄。河洛谶纬，桓谭不学。草《元》、《法言》，扬雄有作。志一穷通，身安淡薄。遇酒便醉，工文且博。脱遗形骸，奄就冥漠。士以殄瘁，翰林凋落。嘤鸣既合，久要乃申。四海兄弟，如公几人。公去南州，角巾衡门。予集艰棘，哀恂苦辛。眷恤何深，吊问殷勤。江湖眇然，书札相因。方期岁暮，以德为邻。今也则亡，吾谁与亲，邓攸无嗣，桑扈反真。天道茫昧，谁云与仁。呜呼哀哉！
    我图其室，得公之出。相维茂族，于以纳吉。眷彼三星，成之不日。魂而不亡，知此亲昵。呜呼哀哉！季奉裳帷，九原是归。葬於洛表，路出淮夷。平生欢爱，一恸申悲。已矣，夫子！忽乎何之。旨酒盈樽，幽明此辞。尚飨。
    ○为杜东都祭窦庐州文
    年月日，具官某，谨以清酌之奠，祭於故庐州刺史扶风窦公之灵。
    呜呼！惟天难谌，惟命罕言。倚伏同域，吉凶一门。公之茂行，廉直而温。公之达才，卓尔不群。保身以正，为政以仁。宜锡难老，以庇斯民。如何降凶，奄忽反真。伊昔登朝，厥猷则茂。柱下执法，南宫草奏。赤县浩穰，四方辐辏。惟公下车，善政俄报。庐江旷守，人或未康。惠君既来，美化洋洋。治而有礼，俾人知方，予忝廉问，实知循良。将以上闻，冀殊宠章。命之不淑，曾是陨丧。呜呼哀哉！追想曩昔，接公周旋。惠好斯存，如兰如荃。间者暌阔，东西累年。会遇於兹，谈笑依然。别未数旬，遽归九原。孰为福善，歼此仁贤。官守所羁，祖奠无缘。寄诚薄酹，有恨何言。呜呼哀哉！尚飨。
    ○为人祭柳侍御史文
    年月日，具官某，谨以清酌庶羞之奠，敬祭於故侍御史柳公之灵。惟公以孝友承家，以直方从政。以温厚行已，以敬让与人。作掾大邦，有亲信之称。典司通邑，著循吏之名。冠惠文，佐廉问。轩所指，吏肃风变。列郡攸摄，斯人以宁。方将荷馀庆而介景福，播令名而延大耋，天不与善，命也有终。士林怛骇，亲友欷叹。呜呼哀哉！某等获与公游，联职戎司。适云少别，俄见凶归。于以设奠，出乎郊歧。魂也何之，幽明此辞。呜呼哀哉！尚飨。
    ○为杜尚书祭殁将文
    年月日，某使某，谨以清酌之奠，敬祭於寿州镇遏十将何、郑、江某官三士之灵。呜呼！勤身奉主之谓忠，临敌致果之谓勇，以死成名之谓节：惟此三士，具兹三美。昨者封境不静，寇窃斯兴。各领军行，以当守。山谷积阻，矢石相陵，谋无所用，志必有死。遂使勇气挫於小丑，雄心屈於短兵。人之云亡，斯害也已。呜呼哀哉！我居藩镇，不能守在四邻。尔有忠勋，遂乃殁於一战。且愤且叹，激於中肠。知以今辰，旋归寿阳。爰遣奠酹，用申悲凉。加尔赠赙，┰尔孤孀。魂而有知，知予不忘。人谁不终，所贵名扬。已矣三士，俱为国殇。呜呼哀哉！尚飨。
    ●卷五百二十三
    ☆刘怦
    怦，幽州昌平人，累迁涿州刺史。朱滔称大冀王，伪署怦范阳留守。贞元二年滔死，军中推怦总军事，诏授幽州大都督府长史兼御史大夫幽州卢龙节度副大使知节度事彭城郡公。死年五十九，赠兵部尚书，谥曰恭。
    ○与朱滔书
    司徒位崇太尉，尊居宰相，恩宠冠藩臣之右，荣遇极矣。今昌平故里，朝廷改为尉卿司徒里，此亦大夫不朽之名也。但以忠顺自持，则事无不济。窃思近日务大乐战，不顾成败，而家灭身屠者，安、史是也。暴乱易亡，今复何有？怦忝密亲，世荷恩遇，默而无告，是负重知。惟司徒图之，无贻後悔也。
    ☆杨於陵
    於陵字达夫，宏农人，举进士，穆宗朝户部尚书，拜太常卿东都留守。宝历二年，授太子少傅，封宏农郡公，以左仆射致仕。大和四年卒，年七十八，赠司空，谥贞孝。
    ○贺册皇太后表
    臣某言：伏奉月日制书，奉太上皇后尊号曰皇太后。坤仪镇定，孝德昭升。大义冠於人伦，盛德光於史册。凡在臣子，不任跃。中贺。臣闻周室兴王，文母同其经理；汉皇嗣圣，明德赞其徽猷。伏惟陛下宏阐睿图，诞膺昌历；皇太后宣明懿范，超迈前修。家国庆灵，慈孝交感。尧门荐祉，延宝祚於无疆；长信颐神，播欢心於率土。由我爱敬，致兹雍熙；何幸万邦之人，亲逢千载之运。臣叨承奖任，职守藩条，阻拜彤庭，虽违於常典，载驰丹恳，倍过於恒情。
    ○为崔冀公贺登极赦表
    臣某言：送赦书使某人至，伏奉月日恩制，大赦天下。臣闻献岁之初也，惟天所以布和，将以发生万类，故降之春雨，俾泽及群品也；明后始立也，惟君所以施令，将以昭苏万国，故降之以大赦，盖与人更始也。伏惟陛下道叶千龄，克膺圣嗣；光乘八叶，式纂鸿休。则高天以布和，法文明以施令。故大赦天下，殊泽霈然；德及群生，宥加殊死；薄赋弃债，恤孤养老。不颁瑞物，所以戒骄也；节省其用，所以防侈也；卑宫菲食，所以昭俭也；黜邪去佞，所以惩恶也；任才用能，所以劝善也；赏劳录效，所以报功也；睦亲敦族，所以明孝也；招谏纳言，所以闻过也；尊贤容众，所以兴化也。三事用殷，六府孔修，九功既备，无得而称。四海安，斯为盛矣。矧夫省不急之务，损太官之膳；外废五坊，内减六宫；释鸷鸟於长林，纵猛兽於深谷；俾鸟兽咸若，黔黎用康。举五常之阙遗，行三皇之圣化。自三皇两汉以来，无可比也。臣权叨连帅，职守藩隅，备位明朝，幸逢昌运，不获与千官接武，称庆阙庭。无任。
    ○贺枭贼叛将杨惠琳表
    臣某言：臣得当道进奏官高振报，夏州叛将杨惠琳，庸贼匹夫，凶顽习性，凭依壁垒，窃弄干戈，陷我边鄙之人，将流蜂虿之毒。伏惟陛下道包覆育，威贯风雷，乃命戎人，恭行讨罚。文告才布，已见其携离；天诛未加，倏从於枭戮；革车不顿，馈饷靡劳。宸算不遗於指踪，王师盖本於无战。虽巴庸丑类，乐祸一隅，顾其巢幕之危，因同破竹之势。妖氛坐埽，仁寿可期。臣职忝藩条，任分师旅，远承庆捷，倍万恒情。无任踊跃之至。
  </div>
  <div class="pagination">
   <a href="全唐文_page301.html">
    上一页
   </a>
   <span>
    ...
   </span>
   <a href="全唐文_page297.html">
    297
   </a>
   <a href="全唐文_page298.html">
    298
   </a>
   <a href="全唐文_page299.html">
    299
   </a>
   <a href="全唐文_page300.html">
    300
   </a>
   <a href="全唐文_page301.html">
    301
   </a>
   <span class="current-page">
    302
   </span>
   <a href="全唐文_page303.html">
    303
   </a>
   <a href="全唐文_page304.html">
    304
   </a>
   <a href="全唐文_page305.html">
    305
   </a>
   <a href="全唐文_page306.html">
    306
   </a>
   <a href="全唐文_page307.html">
    307
   </a>
   <span>
    ...
   </span>
   <a href="全唐文_page303.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
