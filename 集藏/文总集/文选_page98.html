<!DOCTYPE html>
<html>
 <head>
  <meta charset="utf-8"/>
  <title>
   文选 - 第 98 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 98 页/共 102 页
  </h1>
  <div class="content">
   戒凉在肂弋二，杪秋卽穸夕。国语，单襄公曰：火见而清风戒寒。贾逵曰：戒人为寒备也。仪礼曰：死三日而肂，三月而葬。说文曰：肂，瘗也。楚辞曰：靓杪秋之遥夜。礼记曰：冢宰制国用，必于岁之杪。左氏传，楚子曰：唯是春秋窀穸之事。杜预曰：窀，厚也；穸，夜也。厚夜，长夜，谓葬埋也。窀，之伦切。霜夜流唱，晓月升魄。流唱，挽歌也。升魄，祖载也。礼记，子曰：气也者，神之盛也；魄也者，鬼之盛也。八神警引，五辂迁迹。甘泉赋曰：八神奔而警跸兮，振殷辚而军装。周礼曰：巾车掌王后之五辂。噭噭储嗣，哀哀列辟。噭噭，已见上文。毛诗曰：哀哀父母，生我劬劳。洒零玉墀，雨泗丹掖。刘騊駼玄根赋曰：致垂棘以为墀。抚存悼亡，感今怀昔。呜呼哀哉！沈约宋书曰：哀策既奏，上自益此八字，以致其意焉。潘岳祭庾新妇文曰：伏膺饮泪，感今惟昔。
　　南背国门，北首山园。楚辞曰：出国门而轸怀。广雅曰：首，向也。汉书曰：后徙吏二千石之家于诸陵，非独为奉山园。仆人按节，服马顾辕。楚辞曰：仆人慌悴，散若流兮。子虚赋曰：按节未舒。郑玄毛诗笺曰：服，中央夹辕也。李陵诗曰：辕马顾悲鸣，五步一彷徨。遥酸紫盖，眇泣素轩。傅玄乘舆马赋曰：紫盖漂以连翩。素轩，犹素车也。灭彩清都，夷体寿原。楚辞曰：造旬始，观清都。汉书曰：作阳陵邑。张晏曰：景帝作寿陵，起邑。汉书音义曰：天子未死呼寿原。邑野沦蔼，戎夏悲讙。京邑朝野，沦其明盛，戎狄华夏，悲以竞讙。广雅曰：蔼蔼，盛也。国语，史苏曰：戎夏交捽也。来芳可述，往驾弗援。呜呼哀哉！
　　文选考异
　　宋文皇帝元皇后哀策文　袁本无「皇帝元」三字，茶陵本有。案：此盖善有、五臣无而失着校语。
　　注「诏前永嘉太守颜延年」　袁本「年」作「之」，是也。茶陵本亦误「年」。
　　注「为哀策文」　茶陵本「文」下有「谥曰元」三字，袁本无。案：有者是也。
　　注「」　袁本、茶陵本作「輁音」三字，在注中「桯余征切」上，是也。
　　注「韩诗纚系也」　袁本「纚」上有「曰」字，是也。茶陵本亦脱。何校「诗」下添「章句」二字，陈同。案：各本盖皆脱，下注「韩诗曰淑女」同。
　　注「刘熙释名曰容车」下至「以合北辰」　袁本、茶陵本无此四十字。
　　注「行」　袁本、茶陵本作「珩音行」三字，在注中「琚音居」上，是也。
　　注「旌旗以铭功也」　袁本、茶陵本无此六字。
　　注「左氏传曰」下至「或凭焉」　袁本、茶陵本无此二十字。案：无者最是。
　　注「吕氏春秋曰天道圆地道方何以说天道之圆也」　袁本、茶陵本无「曰天道圆地道方何以」九字。案：此校添之也。
　　注「王者膺庆于所感」　案：「者」字不当有，「感」当作「戚」。各本皆误。
　　注「毛诗曰」下至「于以采藻」　袁本、茶陵本无此十三字。
　　注「苹之言宾藻之言澡」　袁本、茶陵本无此八字。
　　注「故取名以为戒」　袁本、茶陵本无此六字。
　　方江泳汉　茶陵本「泳」作「咏」，云五臣作「泳」。袁本无校语。案：茶陵所见非也。
　　注「东都赋曰」　袁本、茶陵本「赋」作「主人」，是也。
　　注「陈女图以镜鉴顾女史而问诗」　袁本、茶陵本此十二字作「陈列国史以镜鉴也」八字。案：此尤校改之也。
　　注「之逝切」　袁本、茶陵本此在注末，是也。
　　注「零细切」　袁本作「视音视沴零细切」七字，在注中「汉书曰」上，是也。茶陵本移「零细切」在注首，非。尤删「视音视」，益非。
　　注「汉书仪曰」　何校「书」改「旧」，陈同，是也。各本皆误。
　　注「礼记曰」下至「必于岁之杪」　袁本、茶陵本无此十三字。案：无者最是。
　　齐敬皇后哀策文萧子显齐书，明帝敬刘皇后讳惠端，彭城人也，光禄大夫道弘女。太祖高皇帝为高宗纳之。武帝永明七年卒，葬江乘县张山。高宗卽位，追尊为敬皇后。高宗崩，改葬，祔于兴安陵。高宗，卽明帝也。
　　　谢玄晖
　　惟永泰元年。萧子显齐书，明帝改年为永泰，其年七月，帝崩，东昏卽位。秋九月朔日，敬皇后梓宫启自先茔，将祔于某陵。风俗通曰：梓宫者，礼：天子敛以梓器。宫者，存时所居，缘生事亡，因以为名。凡人呼棺，亦为宫也。说文曰：茔，墓地。礼记，孔子曰：鲁人之祔也，合之。郑玄曰：祔，谓合葬也。其日，至尊亲奉奠某皇帝，至尊，东昏侯宝卷。郑玄周礼注曰：奠，献也。馈奠明帝。崩，未谥，故曰某。乃使兼太尉某设祖于行宫，礼也。司马彪续汉书，太尉公一人，凡大丧则告谥南郊。祖，已见上文。翠帟舒阜，玄堂启扉。张协禊赋曰：翠幕蜺连。张衡吕司徒诔曰：去此宁，归于幽堂。玄室冥冥，修夜弥长。俎彻三献，筵卷六衣。杜预左氏传注曰：撤，去也。礼，祭必三献。周礼，内司服掌王后之六服：袆衣、褕狄、阙狄、鞠衣、展衣、褖衣。哀子嗣皇帝，怀蜃卫而延首，想鹥辂而抚心。周礼曰：遂人，大丧，使帅其属以蜃车之役卫。郑玄曰：蜃车，柩路，柩载柳四轮，迫地而行，有似蜃，因取名焉。阮瑀正欲赋曰：伫延首以极视。周礼曰：安车雕面鹥緫。列子曰：师襄乃抚心高蹈。痛椒涂之先廓，哀长信之莫临。椒涂，已见上文。应劭汉官仪曰：帝祖母为太皇太后，其所居曰长信宫也。身隔两赴，时无二展。尔雅曰：赴，至也。礼记，颜渊谓子路曰：反其国不哭，展墓而入。郑玄曰：展，省视也。旋诏左言，光敷圣善。郑玄礼记注曰：旋，便也。汉书曰：左史记言，右史记事。干宝晋纪，魏帝诏曰：三后咸用光敷圣德。毛诗曰：母氏圣善，我无令人。其辞曰：
　　帝唐远冑，御龙遥绪。班固汉书赞曰：范宣子曰：祖自虞已上为陶唐氏，在夏为御龙氏，晋主夏盟，为范氏。在秦作刘，在汉开楚。班固汉书赞曰：范氏为晋士师，鲁文公世奔秦，后归于晋。其处者为刘氏。汉书曰：楚元王交，高祖同父少弟也，为楚王。沈约宋书曰：高祖，楚元王交之后也。肇惟淑圣，克柔克令。克柔，已见上文。毛诗曰：令妻寿母。清汉表灵，曾沙膺庆。韩诗曰：汉有游女。薛君曰：游女，谓汉神。谢灵运登江中孤屿诗曰：表灵物莫赏。汉书元后传，元城建公曰：昔春秋沙麓崩，晋史卜之，曰：后六百四十五年，宜有圣女兴。其齐田乎！今王翁郑孺徙，正直其地，日月当之。元城东有五麓之虚，卽沙麓地。后八十年，当有贵女兴天下。膺庆，已见上文。爰定厥祥，徽音允穆。毛诗曰：文定厥祥。又曰：太姒嗣徽音，则百斯男。光华沼沚，荣曜中谷。毛诗序曰：采蘩，夫人不失职也。诗曰：于以采蘩，于沼于沚。又诗序曰：葛覃，后之本也。诗曰：葛之覃兮，施于中谷。敬始纮綖，教先穜稑。列女传，敬姜曰：皇后亲蚕玄紞，公侯夫人加之以纮綖。周礼曰：上春，诏王后帅六宫之人，出穜稑之种，而献于王。睿问川流，神襟兰郁。川流，已见上文。杨雄书曰：贤女馨芬于兰。
　　先德韬光，君道方被。先德，谓明帝也。韬光，谓封西昌侯之时也。广雅曰：韬，藏也。吴志，贺劭上疏曰：陛下昔韬藏神光，潜德东夏。干宝晋纪，文帝遗吴主书曰：韬神光福德，久劳于外。毛诗序曰：文王之道，被于南国。于佐求贤，在谒无诐。毛诗序曰：卷耳，后之志也。又，当辅佐君子，求贤审官，内有进贤之志，而无险诐私谒之心。顾史弘式，陈诗展义。班婕妤自伤赋曰：顾女史而问诗。厚下曰仁，藏往伊智。周易曰：山附于地，剥，上以厚下安宅。干宝晋纪揔论曰：仁以厚下。易曰：蓍之德，圆而神；卦之德，方以智。神以知来，智以藏往。十乱斯俟，四教罔忒。论语，武王曰：予有乱臣十人。孔子曰：才难，不其然乎！唐、虞之际，于斯为盛，有妇人焉，九人而已。马融曰：其一人谓文母也。礼记曰：古者妇人教以妇德、妇容、妇言、妇功。郑玄诗笺云：法度莫大于四教。广雅曰：忒，差也。思媚诸姑，贻我嫔则。毛诗曰：思媚周姜。又曰：问我诸姑。又曰：贻我来牟。孔安国传曰：嫔，妇也。毛诗序曰：后化天下以妇道也。化自公宫，远被南国。公宫、南国，并已见上文。轩曜怀光，素舒伫德。光、德，皆谓后也。言轩曜思大明以增耀，素舒伫圣德而分彩也。淮南子曰：轩辕者，帝之舍。高诱曰：轩辕，星也。刘歆有曜历。楚辞曰：前望舒使先驱。王逸曰：望舒，月御也。
　　闵予不佑，慈训早违。毛诗曰：闵予小子。周易曰：天命不佑。晋中兴书曰：肃祖太荀氏薨，显宗诏曰：朕少遭闵凶，慈训无禀。广雅曰：违，背也。方年冲藐，怀袖靡依。尚书曰：肆予冲人弗及知。左氏传，晋献公曰：以是藐诸孤。毛诗曰：母兮鞠我，出入腹我。郑玄曰：腹，怀抱也。家臻宝业，身嗣昌晖。周易曰：圣人之大宝曰位。元皇后哀策文曰：昌辉在阴。寿宫寂远，清庙虚归。呜呼哀哉！楚辞曰：蹇将澹兮寿宫。王逸曰：寿宫，供神之处也。毛诗曰：清庙，祀文王也。
　　帝迁明命，民神胥悦。谓明帝卽位也。毛诗曰：帝迁明德，串夷载路。国语，祭公谋父曰：至于文、武，事神保民，莫不欣喜。又，王孙圉曰：又能上下悦于鬼神。干景外临，阴仪内缺。周易曰：干为君，为父。礼记曰：后治阴德也。空悲故剑，徒嗟金穴。汉书曰：宣帝许皇后，元帝母也，字平君。曾孙立为帝，平君为婕妤。是时公卿议更立皇后，亦未有言，上乃诏求微时故剑，大臣知指，白立许婕妤为皇后。范晔后汉书曰：光武郭皇后弟况为大鸿胪，数赏赐金钱，京师号况家为金穴。璋瓒奚献，袆褕罔设。呜呼哀哉！礼记曰：君致齐于外，夫人致齐于内。君执圭瓒祼尸。大宗执璋瓒亚祼。郑玄曰：大宗亚祼，容夫人有故摄焉。璋瓒，夫人所执。又，周礼注曰：祼，谓以圭瓒酌鬯始献尸也。后于是以璋瓒酌亚祼。袆褕，已见上文。
　　冯相告祲，宸居长往。谓明帝崩也。周礼曰：冯相氏，中士，郑玄曰：冯，乘也。相，视也。东京赋曰：冯相观祲。典引曰：宸居其域。蔡邕曰：如北辰居其所也。贻厥远图，末命是奖。谓顾命令祔也。毛诗曰：贻厥孙谋。左氏传，荣成伯曰：远图者，忠也。尚书曰：道扬末命。方言曰：秦、晋之间，相劝曰奖。怀丰沛之绸缪兮，背神京之弘敞。丰、沛，喻帝乡也。汉书曰：高祖沛丰邑。毛诗曰：绸缪束薪。毛苌曰：绸缪，犹缠绵也。风俗通曰：秦政并吞六国，苞宇宙之弘敞。陋苍梧之不从兮，遵鲋隅以同壤。呜呼哀哉！礼记曰：□舜葬于苍梧之野，盖二不从。山海经曰：大荒之中，河水之间，鲋隅之山，帝颛顼与九嫔葬焉。
　　陈象设于园寝兮，映舆鍐亡犯于松楸。楚辞曰：象设君室静闲安。汉书曰：自高祖下至宣帝，各自居陵傍立庙。又园中各有寝。蔡邕独断曰：金鍐者，马冠也，如玉华形，在马髦前。望承明而不入兮，度清洛而南游。陆机洛阳记曰：承明门，后宫出入之门。藉田赋曰：清洛浊渠。继池綍于通轨兮，接龙帷于造舟。礼记曰：饰棺，君三池。郑玄曰：悬池于荒之爪端，若今承溜然。又礼记曰：饰棺，君龙帷，振容，黼荒。郑玄曰：荒，蒙也。在傍曰帷，在上曰荒，皆所以衣柳。毛诗曰：造舟为梁。回塘寂其已暮兮，东川澹而不流。呜呼哀哉！南都赋曰：分背回塘。吕氏春秋曰：水泉东流。说文曰：澹，水摇也。
　　籍閟宫之远烈兮，闻缵女之遐庆。毛诗，閟宫曰：赫赫姜嫄，其德不回。是生后稷，降之百福。又曰：缵女维莘，长子维行。始协德于苹蘩兮，终配祇而表命。晋中兴书，策明穆皇后曰：正位闺房，以着协德之义。辨亡论曰：赵达以机祥协德。采苹、采蘩，已见上文。汉书曰：天地合祭，先祖配天，先妣配地。命，爵号也。慕方缠于赐衣兮，哀日隆于抚镜。东观汉记，上赐东平王苍书曰：向卫南宫，皇太后因过按行阅视旧时衣物。今以光烈皇后假结帛巾各一枚，衣一箧遗王，可瞻视，以慰凯风寒泉之思。西京杂记曰：宣帝被收系郡邸狱，臂上犹带史良娣合彩婉转丝绳系身毒宝镜一枚。旧传此镜照见妖魅，得佩之者为天神所福，故宣帝从危获济。及卽大位，每持此镜，感咽移辰。宣帝崩后，不知所在。思寒泉之罔极兮，托彤管于遗咏。呜呼哀哉！毛诗曰：爰有寒泉，在浚之下。有子七人，母氏劳苦。又曰：欲报之德，昊天罔极。毛诗曰：静女其娈，诒我彤管。毛苌曰：古者后夫人必有女史彤管之法。
　　文选考异
　　注「追尊为敬皇后」　袁本、茶陵本无「敬」字。案：此尤校添之也。
　　注「东昏侯宝卷」　袁本、茶陵本「侯宝卷」作「也」，是也。
　　注「周礼曰遂人」　案：「人」当作「师」。各本皆误。
　　注「以蜃车之役卫」　案：「以」当作「共」，「卫」字不当有。各本皆误。
　　注「柩载柳四轮」　何校「柩」下添「路」字，陈同，是也。各本皆脱。
　　注「阮瑀正欲赋曰」　案：「正」当作「止」。各本皆讹。
　　注「今王翁郑孺」　陈云「郑」字衍，是也。各本皆衍。
　　注「贤女馨」　袁本、茶陵本「馨」下有「香」字，是也。
　　注「毛诗序曰」下至「被于南国」　袁本、茶陵本无此十二字。
　　注「孔安国传曰」　何校「传」上添「尚书」二字，陈同，是也。各本皆脱。
　　注「淮南子曰」下至「高诱曰」　袁本、茶陵本无此十四字。
　　注「轩辕星也」　袁本、茶陵本「也」作「名」。又袁本此下有「已见上文曜星也」七字，茶陵本有「曜星也」三字。案：袁本是也。茶陵本删非，尤改益非。
　　注「毛诗曰清庙」　陈云「诗」下脱「序」字，是也。各本皆脱。
　　注「璋瓒夫人所执」　袁本、茶陵本无此六字。
　　宸居长往　袁本、茶陵本「居」作「驾」。案：此尤改之，盖二本是。
　　注「礼记曰□」　袁本、茶陵本无空格，是也。
　　映舆鍐于松楸　袁本、茶陵本「鍐」作「鋄」，是也。注同。
　　籍閟宫之远烈兮　袁本、茶陵本「籍」作「藉」，是也。
　　终配祇而表命　袁本、茶陵本「祇」作「祀」。案：此尤改之，盖二本是。
　　注「赵达以机祥协德」　案：「机」当作「禨」。各本皆讹。
　　注「假结帛巾各一枚」　袁本、茶陵本无「枚」字。案：无者是也。范书光武十王传所载亦无此字，可借为证。
　　注「可瞻视」　袁本、茶陵本「瞻视」作「视瞻」，是也。
　　　碑文上
　　
　　郭有道碑文并序
　　 
　　蔡伯喈范晔后汉书曰：蔡邕，字伯喈，陈留人也。辟桥玄府，稍迁至郎中。后董卓辟邕，迁尚书。及卓被诛，王允收邕付廷尉，遂死狱中。
　　先生讳泰，字林宗，太原界休人也。汉书，太原郡有界休县。其先出自有周王季之穆，有虢叔者，寔有懿德，文王咨焉。左氏传曰：晋侯假道于虞以伐虢，宫之奇谏曰：虢亡，虞必从之。公曰：晋，吾宗也，岂害我哉？对曰：虢叔，王季之穆，为文王卿士。将虢是灭，何爱于虞？毛诗曰：我求懿德。国语，胥臣曰：文王卽位而咨于二虢。韦昭曰：咨，谋也。建国命氏，或谓之郭，卽其后也。左氏传，师服曰：天子建国。又众仲曰：天子建德，因生以赐姓，胙之土而命之氏。公羊传，晋献公谓荀息曰：吾欲攻郭则虞救之，攻虞则郭救之，如何？高诱战国策注曰：郭，古文虢字也。先生诞应天衷，聪睿明哲，孝友温恭，仁笃慈惠。夫其器量弘深，姿度广大，浩浩焉，汪汪焉，奥乎不可测已。黄石公记序曰：张良虑若源泉，深不可测。若乃砥节厉行，直道正辞，孔丛子曰：鲁人有仪公潜者，砥节厉行，乐道好古。仲长子昌言曰：直道正辞，贞亮之节。贞固足以干事，隐括足以矫时。周易曰：贞固足以干事。韩诗外传曰：设于隐括之中，直己不直人，蘧伯玉之行也。孙卿子曰：拘木必将待隐括然后直。刘熙孟子注曰：隐，度也。括，犹量也。苍颉篇曰：矫，正也。遂考览六经，探综图纬。六经，五经及乐经也。图，河图也。纬，六经及孝经皆有纬也。周流华夏，随集帝学。收文武之将坠，拯微言之未绝。论语，子贡曰：文武之道，未坠于地。论语谶曰：子夏六十四人共撰仲尼微言。于时缨緌之徒，绅佩之士，礼记曰：子事父母，冠緌缨。郑玄曰：緌，缨饰也。孔安国论语注曰：绅，大带也。礼记曰：凡带必有佩玉。望形表而影附，聆嘉声而响和者，杨雄核灵赋曰：支附叶从，表立景随。庄子曰：大人之教，若形之于影，声之于响也。犹百川之归巨海，鳞介之宗龟龙也。尚书大传曰：百川趍于东海。曾子曰：介虫之精者曰龟，鳞虫之精者曰龙。尔乃潜隐衡门，收朋勤诲，毛苌诗传曰：衡门，横木为门，言浅陋也。论语，子曰：诲人不倦，何有于我哉！童蒙赖焉，用袪其蔽。周易曰：匪我求童蒙。袪，犹去也。州郡闻德，虚己备礼，莫之能致。汉书李寻传曰：王根辅政，数虚己问寻。羣公休之，遂辟司徒掾，又举有道，皆以疾辞。辟，犹召也。将蹈鸿涯之遐迹，绍巢许之绝轨，西京赋曰：洪涯立而指麾。神仙传曰：卫叔卿与数人博，其子度曰：向与博者为谁？叔卿曰：是洪涯先生。皇甫谧逸士传曰：巢父者，尧时隐人也。及尧之让位于许由也，由以告巢父焉，巢父责由曰：汝何不隐汝光，何故见若身也？翔区外以舒翼，超天衢以高峙。李陵书曰：策名于天衢。禀命不融，享年四十有二，毛苌诗传曰：融，长也。以建宁二年正月乙亥卒。范晔后汉书曰：建宁，灵帝年号也。
　　凡我四方同好之人，永怀哀悼，靡所寘念。毛诗曰：终其永怀。毛苌诗传曰：寘，置也。乃相与惟先生之德，以谋不朽之事。左氏传，穆叔曰：太上有立德，此之谓不朽。佥以为先民既没，而德音犹存者，亦赖之于见述也。毛诗曰：先民有作。又曰：德音不忘。今其如何而阙斯礼！于是树碑表墓，昭铭景行，毛诗曰：高山仰止，景行行止。俾芳烈奋于百世，令问显于无穷。典引曰：扇遗风，播芳烈。孟子曰：闻伯夷之风者，贪夫廉，懦夫有立志，奋乎百世之上，百世之下莫不兴起。毛诗曰：显显令问。其辞曰：
　　于休先生，明德通玄。言其明德而通于玄。广雅曰：玄，道也。纯懿淑灵，受之自天。毛诗曰：有命自天。崇壮幽浚，如山如渊。家语，齐大夫子与适鲁，见孔子曰：乃今而后，知泰山之为高，海渊之为大。礼乐是悦，诗书是敦。左氏传曰：晋谋元帅，赵衰曰：郄縠可，臣亟闻其言矣，悦礼、乐而敦诗、书，君其试之。匪惟摭华，乃寻厥根。法言，或曰：亦有疾乎？曰：摭我华而不食我实。宫墙重仞，允得其门。论语，子贡谓叔孙武叔曰：夫子之墙数仞，不得其门而入，不见宗庙之美，百官之富；得其门者或寡矣。懿乎其纯，确乎其操。周易曰：龙德而隐者也，确乎其不可拔，潜龙也。洋洋搢绅，言观其高音告。封禅书曰：因杂搢绅先生之略术。栖迟泌丘，善诱能教。毛诗曰：衡门之下，可以栖迟；泌之洋洋，可以疗饥。论语，颜渊曰：夫子循循然善诱人。赫赫三事，几行其招。毛诗曰：三事大夫，莫肯夙夜。招，犹召也。委辞召贡，保此清妙。言有召贡者，委弃而辞之。范晔后汉书曰：司徒黄琼辟泰太常，赵典举泰有道，并不应。召或为台。降年不永，民斯悲悼。尚书，祖乙曰：降年有永有不永。爰勒兹铭，摛其光耀。韦昭汉书注曰：摛，布也。嗟尔来世，是则是效。尚书曰：予恐来世。班固刑法志述曰：五刑之作，是则是效。
　　文选考异
　　郭有道碑文　茶陵本此上有「碑文上」三字，另为一行，是也。袁本亦脱。
　　注「鲁人有仪公潜者」　案：「仪公」当作「公仪」。各本皆倒。此所引公仪第九文也。
　　将蹈鸿涯之遐迹　案：「鸿」当作「洪」，注引西京赋、神仙传皆是「洪」字，可证。袁、茶陵二本所载五臣翰注字作「鸿」，盖各本乱之而失着校语。又案：蔡中郎集亦作「洪」。
　　注「由以告巢父焉」　袁本、茶陵本无「巢父焉」三字。
　　注「毛诗曰显显令问」　案：「曰」下当有「令问令望出师颂曰」八字。各本皆脱。陈改「毛诗」二字作「史孝山出师颂」六字，未是也。
　　注「君其试之」　袁本、茶陵本无此四字。
　　注「尚书祖乙曰」　案：「乙」当作「己」。各本皆讹。
　　陈太丘碑文并序
　　蔡伯喈
　　先生讳寔，字仲弓，颍川许人也。范晔后汉书曰：寔，颍川许人。汉书，颍川郡有许县。魏志曰：文帝黄初二年，改许县为许昌县。然蔡邕之时，惟有许县，或云许昌，非也。含元精之和，应期运之数。易通卦验曰：大皇之先兴，耀含元精。论衡曰：天禀元气，人受元精。孟子谓充虞曰：五百年必有王者兴，其间必有名世者。由周而来，七百有余岁矣。当今之世，舍我而谁？兼资九德，揔修百行。尚书，皋陶曰：都亦行有九德。禹曰：何？皋陶曰：宽而栗，柔而立，愿而恭，乱而敬，扰而毅，直而温，简而廉，刚而塞，强而义。孔臧与从弟书曰：学者，所以饰百行也。于乡党则恂恂焉，彬彬焉，善诱善导，仁而爱人，论语曰：孔子于乡党，恂恂如也。又曰：文质彬彬，然后君子。善诱，已见上文。论语曰：樊迟问仁。子曰：爱人。使夫少长咸安怀之。论语曰：老者安之，少者怀之。其为道也，用行舍藏，进退可度，论语，子谓颜渊曰：用之则行，舍之则藏。孝经曰：进退可度。不徼讦以干时，不迁贰以临下。论语，子贡曰：恶徼以为智者，恶讦以为直者。又，哀公问弟子孰为好学？孔子对曰：有颜回者好学，不迁怒，不贰过。四为郡功曹，五辟豫州，六辟三府，再辟大将军，宰闻喜半岁，太丘一年。德务中庸，教敦不肃。论语，子曰：中庸之为德，其至矣乎！民鲜久矣！孝经，子曰：其教不肃而成。政以礼成，化行有谧。左氏传，晋郄至谓子反曰：政以礼成，民是以息。尔雅曰：谧，静也。会遭党事，禁固二十年，乐天知命，澹然自逸。周易曰：乐天知命故不忧。庄子曰：澹然无极，众美从之，此天地之道，圣人之德也。毛诗曰：我不敢效，我友自逸。交不谄上，爱不渎下。周易曰：君子上交不谄，下交不渎。见机而作，不俟终日。周易曰：君子见机而作，不俟终日。及文书赦宥，时年已七十，遂隐丘山，悬车告老，汉书曰：薛广德乞骸骨，赐安车驷马。悬其车传子孙。左氏传曰：晋韩献子告老。杜预曰：告老，致仕者也。四门备礼，闲心静居。尚书曰：宾于四门，四门穆穆。大将军何公，司徒袁公，范晔后汉书，大将军何进，司徒袁隗遣人敦寔，欲特授以不次之位，寔谢使者。前后招辟，使人晓喻，云欲特表，便可入践常伯，超补三事，应劭汉官仪曰：侍中，周官号曰常伯，选于诸伯，言其道德可常尊也。环济要略曰：侍中，古官。或曰：风后为黄帝侍中，周时号曰常伯，秦始复故。三事，已见上文。纡佩金紫，光国垂勋。汉书曰：大司徒、大司马、大司空皆金印紫绶。先生曰：「绝望已久，饰巾待期而已。」皆遂不至。列子，林类曰：吾老无妻子，死期将至。弘农杨公，东海陈公，范晔后汉书曰：太尉杨赐，司徒陈耽，每拜公卿，羣寮毕贺，赐等常叹寔大位未登，愧于先之也。每在衮职，羣寮贺之，衮职，谓三公也。周礼曰：三公自衮冕而下。皆举手曰：「颍川陈君，绝世超伦，大位未跻，方言曰：跻，登也。惭于臧文窃位之负。」论语曰：臧文仲其窃位者欤？知柳下惠之贤而不与立也。故时人高其德，重乎公相之位也。
　　年八十有三，中平三年范晔后汉书，中平，灵帝年号也。八月丙午，遭疾而终。临没顾命，留葬所卒，孔安国尚书传曰：临终之命曰顾命。时服素棺，椁财周衬，丧事惟约，用过乎俭。周易曰：用过乎俭。羣公百寮，莫不咨嗟；岩薮知名，失声挥涕。礼记曰：内人行哭失声。家语曰：公父文伯卒，敬姜曰：无挥涕。王肃曰：挥涕，涕流以手挥之也。大将军吊祠，锡以嘉谥，范晔后汉书曰：何进遣使吊祭。曰：「征士陈君，禀岳渎之精，苞灵曜之纯。孝经援神契曰：五岳之精雄圣，四渎之精仁明。又钩命决曰：五岳吐精。宋均曰：吐精，生圣人也。灵曜，谓天也。尚书纬有考灵曜。天不慭遗老，俾屏我王，左氏传，孔丘卒，公诔之曰：昊天不吊，不慭遗一老，俾屏予一人以在位。梁崩哲萎，于时靡宪。礼记曰：孔子早作，负手曳杖，逍遥于门，歌曰：泰山其颓乎！梁木其坏乎！搢绅儒林，论德谋迹，谥曰文范先生。」汉书有儒林传。传曰：「郁郁乎文哉。」论语文也。书曰：「洪范九畴，彝伦攸叙。」尚书，箕子谓武王曰：天乃锡禹洪范九畴，彝伦攸叙。文为德表，范为士则，存诲没号，不亦宜乎！三公遣令史祭以中牢。刺史敬吊。太守南阳曹府君命官作诔曰：「赫矣陈君，命世是生。广雅曰：命，名也。李陵书曰：信命世之才。含光醇德，为士作程。孔安国尚书传曰：醇，粹也。毛苌诗传曰：程，法也。资始既正，守终又令。周易曰：万物资始。史记，祭公谋父曰：犬戎率旧德而守终纯固。奉礼终没，休矣清声！遣官属掾吏，前后赴会，刊石作铭。府丞与比县会葬。荀慈明韩元长等五百余人，范晔后汉书曰：荀爽，字慈明，献帝拜为司空。又曰：韩融，字符长，献帝初，官至太仆。缌麻设位，哀以送之。丧服传曰：缌麻十五升布。郑玄曰：谓之缌者，缕细如丝也，音思。孝经曰：哀以送之。远近会葬，千人已上。河南尹种府君临郡，谢承后汉书曰：刘翊，颍川人。河南尹种拂尝来临郡，翊为主簿迎之。到官，深敬待之。然种府君卽拂也。追叹功德，述录高行，以为远近鲜能及之，重直用部大掾，以时成铭。斯可谓存荣没哀，死而不朽者已。论语，子贡曰：夫子其生也荣，其死也哀。不朽，已见上文。乃作铭曰：
　　峩峩崇岳，吐符降神；上林赋曰：南山峩峩。毛诗曰：维岳降神，生甫及申。于皇先生，抱宝怀珍。如何昊穹，既丧斯文。论语，子曰：文王既没，文不在兹乎！天之将丧斯文也，后死者不得与于斯文也。微言圮绝，来者曷闻。微言，已见上文。幽通赋曰：将圮绝而罔阶。论语曰：焉知来者之不如今也。交交黄鸟，爰集于棘。毛诗国风文。喻仕于乱时也。命不可赎，哀何有极！毛诗曰：如可赎兮，人百其身。
　　文选考异
　　注「衮职谓三公也」　袁本无此六字，是也。茶陵本有，其此节注与五臣错互而误衍。
　　惭于臧文窃位之负　袁本、茶陵本「臧文」作「文仲」。案：此无以考之，集亦作「文仲」。
　　注「孝经援神契曰」下至「仁明」　此十八字袁本、茶陵本无。案：因已见五臣而节去，尤添，是也。
　　遣官属掾吏　何校「吏」改「史」，是也。各本皆传写讹。集亦作「吏」，讹与此同。
　　注「直用」　袁本、茶陵本作「重直用切」四字，在正文「以成时铭」下，是也。
　　以时成铭　袁本、茶陵本「时成」作「成时」。案：此无以考之也，集亦作「成时」。
　　褚渊碑文并序
　　王仲宝萧子显齐书曰：王俭，字仲宝，琅邪人。幼专心笃学，手不释卷。为中书监，薨。
　　夫太上有立德，其次有立功，此之谓不朽。左氏传曰：穆叔如晋，范宣子逆之，问焉，曰：古人有言曰，死而不朽，何谓也？穆叔对曰：豹闻之，太上有立德，其次有立功，其次有立言，虽久不废，此之谓不朽也。所以子产云亡，宣尼泣其遗爱；左氏传曰：子产卒，仲尼闻之出涕，曰：古之遗爱也。毛诗曰：人之云亡。随武既没，赵文怀其余风。于文简公见之矣。礼记曰：赵文子与叔誉观乎九原，文子曰：死者如可作也，吾谁与归？叔誉曰：其阳处父乎！文子曰：我则随武子乎！利君不忘其身，谋身不遗其友。郑玄曰：武子，士会也，食邑于随。蔡邕郭林宗碑曰：先生既没。魏志，太祖曰：孤到此州，嘉其余风也。公讳渊，字彦回，河南阳翟人也。微子以至仁开基，宋段以功高命氏。史记曰：微子开者，殷帝乙之首子，纣之庶兄。武王崩，成王幼，武庚作乱，成王命诛武庚，乃命微子开代殷，国于宋。微子以故而仁贤，及代武庚，故殷余民甚欣戴之而爱焉。左氏传曰：鲁季武子如宋，褚师段逆之。杜预曰：段，共公子子石也；褚师，官也。命氏，已见上文。爰逮两汉，儒雅继及；汉书曰：褚大通五经，为博士。谢承后汉书曰：褚禧，字叔齐，陈留尉氏人，博闻广见，聪明智达也。魏晋以降，奕世重晖。乃祖太傅元穆公，魏代褚氏未闻。晋中兴书曰：褚裒，字季野，侍中、卫将军，薨，赠太傅元穆侯。德合当时，行比州壤。魏书曰：陈寔德冠当时。庄子曰：行比一乡。深识臧否，不以毁誉形言；王命论曰：渊然深识。毛诗曰：于予小子，未知臧否。论语曰：吾之于人，谁毁谁誉？如有所誉者，其有所试矣。毛诗序曰：情动于中，而形于言。亮采王室，每怀冲虚之道。尚书曰：亮采惠畴。老子曰：大满若冲。字林曰：冲，犹虚也。可谓婉而成章，志而晦者矣。左氏传，君子曰：春秋之称，微而显，志而晦，婉而成章。
　　自兹厥后，无替前规，建官惟贤，轩冕相袭。尚书曰：建官惟贤。管子曰：先王制轩冕，足以着贵贱。刘歆移太常博士曰：圣帝明王，累起相袭。公禀川岳之灵晖，含珪璋而挺曜，川岳之灵，已见上文。礼记曰：珪璋特达。广雅曰：挺，出也。和顺内凝。英华外发。礼记曰：和顺积中，而英华外发。神茂初学，业隆弱冠。弱冠，已见上文。是以仁经义纬，敦穆于闺庭；张叶白鸠颂曰：经仁纬义。王隐晋书曰：泛胜之穆敦九族。蔡邕何休碑曰：孝友尽于闺庭。金声玉振，寥亮于区。金声玉振，已见上文。郑玄礼记注曰：振，犹动也。东京赋曰：区乂宁。孝敬淳深，率由斯至；毛诗序曰：成孝敬。袁宏竹林名士传曰：山涛淳深慎嘿。尚书曰：率由典常。尽欢朝夕，人无间言。礼记，孔子曰：啜菽饮水尽其欢，斯之谓孝。论语，子曰：孝哉闵子骞，人不间于其父母昆弟之言。逍遥乎文雅之囿，翶翔乎礼乐之场。剧秦美新曰：逍遥乎文雅之囿，翶翔乎礼乐之场。风仪与秋月齐明，音徽与春云等润。音徽，卽徽音也。毛诗曰：太姒嗣徽音。韵宇弘深，喜愠莫见其际；晋中兴书曰：卫玠终身不见其愠喜。袁宏竹林名士传曰：山涛莫见其际。心明通亮，用人言必由于己。王命论曰：见善如不及，用人如用己。汪汪焉，洋洋焉，可谓澄之不清，挠之不浊。范晔后汉书曰：郭林宗少游汝南，先过袁宏，不宿而退；往从黄宪，累日方还。或问林宗，林宗曰：奉高之器，譬诸泛滥。虽清而易挹。叔度汪汪若万顷之陂，澄之不清，挠之不浊，不可量也。袁阳源才气高奇，综核精裁；沈约宋书曰：袁淑，字阳源，少有风气，还尚书吏部郎。臧荣绪晋书曰：吕安才气高奇。又曰：荀顗综核名实，风俗澄一。范晔后汉，书左朱零曰：范滂精裁，犹以利刃断腐朽。宋文帝端明临朝，鉴赏无昧。鹖冠子曰：所谓命者，靡不在君也；君也者，端神明者也；神明者，以人为本者也。班固成帝赞曰：临朝渊默。袁既延誉于遐迩，文亦定婚于皇家。国语曰：使张老延君誉于四方。蔡邕述行赋曰：皇家赫而天居。选尚余姚公主，拜驸马都尉。萧子显齐书曰：渊少有世誉，复尚公主。汉结叔高，晋姻武子，方斯蔑如也。三辅决录曰：平陵窦叔高以经术称。挚虞曰：叔高名玄，以明经为郡上计吏。朝会数百人，叔高仪状绝众，天子异其貌，以公主妻之。出朝，同辈嘲笑焉。叔高时以自有妻，不敢以闻，方欲迎妻与决，未发，而诏叔高就第成婚。王隐晋书曰：王武子少知名，有俊才，尚武帝姊常山公主。毛苌诗传曰：蔑，无也。
　　释褐著作佐郎，转太子舍人。濯缨登朝，冠冕当世；楚辞曰：沧浪之水清，可以濯我缨。晋中兴书，庾冰疏曰：臣因循家宠，冠冕当世。升降两宫，实惟时宝。陆机谢内史表曰：官成两宫。尚书曰：所宝惟贤。具瞻之范既着，台衡之望斯集。毛诗曰：赫赫师尹，民具尔瞻。春秋汉含孳曰：三公在天法三能。台与能同。毛诗曰：实惟阿衡，左右商王。出参太宰军事，入为太子洗马，俄迁秘书丞。赞道槐庭，司文天阁；周礼曰：面三槐，三公位焉。晋令曰：秘书郎掌三阁经书。三辅故事曰：天禄阁在大殿北，以藏秘书。光昭诸侯，风流籍甚。韩诗外传曰：为人君者，则愿以为臣，名昭诸侯，天下愿焉。习凿齿晋阳秋曰：王夷甫、乐广俱宅心事外，言风流者，称王、乐焉。汉书曰：陆贾游汉庭公卿间，名声籍甚。以父忧去职，萧子显齐书曰：渊父湛之，骠骑将军。丧过乎哀，几将毁灭。周易曰：丧过乎哀。孝经曰：毁不灭性。有识留感，行路伤情。桓谭新论，雍门周说孟尝君曰：有识之士莫不为足下寒心酸鼻。论衡曰：行路之人，皆能论之。家语曰：子游见行路之人云鲁司铎火。
　　服阕，除中书侍郎。郑玄礼记曰：阕，终也。王言如丝，其出如纶。礼记曰：王言如丝，其出如纶。恪居官次，智効惟穆。左氏传曰：闵子骞曰：敬恭朝夕，恪居官次。庄子曰：智効一官。于时新安王宠冠列蕃，越敷邦教，毗佐之选，妙尽国华。沈约宋书曰：始平孝敬王子鸾，字孝羽，孝武帝第八子也，初封新安王。母殷叔仪，宠倾后宫，子鸾爱冠诸子，凡为上所盼遇者，莫不入子鸾府国。子鸾兼司徒，进号抚军将军。尚书曰：司徒掌邦教，敷五典。国语，季文子曰：吾以德荣为国华。韦昭曰：以德荣显者，可以为国之光华也。出为司徒右长史，转尚书吏部郎。执铨以平，韦昭汉书注曰：铨，称锤。声类曰：铨，所以称物。晋起居注曰：太康四年，诏曰：选曹铨管人材。御烦以简，裴楷清通，王戎简要，复存于兹。臧荣绪晋书曰：裴楷，字叔则，河东人也，为尚书郎。吏部郎阙，太祖问其人于锺会，会曰：裴楷清通，王戎简要，皆其选也。是以楷为吏部郎。泰始之初，入为侍中。裴子野宋略曰：寿寂之前刃少帝，延湘东王升御坐，立为明帝。又曰：明皇帝年号泰始。曾不移朔，迁吏部尚书。是时天步初夷，王途尚阻，天步初夷，谓弒少帝也。裴子野宋略曰：江州刺史晋安王子勋作乱。萧子显齐书曰：建安王休仁南讨贼，屯鹊尾洲，遣渊诣军，选将帅以下勋阶。毛诗曰：天步艰难。蔡邕刘宽碑曰：统艾三军，以清王涂。答宾戏曰：王途芜秽，周失其驭。元戎启行，衣冠未缉。元戎启行，谓建安出征也。毛诗曰：元戎十乘，以先启行。衣冠，谓朝士也。范晔后汉书，霍谞奏记曰：宋光衣冠子孙。尔雅曰：辑，和也。缉与辑同。内赞谋谟，外康流品。东观汉记，世祖策曰：前将军邓禹与朕谋谟帷幄。李重集曰：为选部尚书，其箴曰：铨管人流，品藻清浊。制胜既远，泾渭斯明。孙子兵法曰：水因地而制行，兵因敌而制胜。孙绰子曰：或问雅俗，曰：泾、渭殊流，雅、郑异调。赏不失劳，举无失德。左氏传，随武子曰：楚君举不失德，赏不失劳。绩简帝心，声敷物听。崔骃武赋曰：假皇天乎简帝心。尚书大传曰：文王施政而物皆听。事宁，领太子右卫率，固让不拜。寻领骁骑将军。以帷幄之功，膺庸祗之秩，帷幄，已见上文。尚书，王曰：惟乃文考，庸庸祗祗，威威显民。孔安国曰：用可用，敬可敬。封雩都县开国伯，食邑五百户。汉书有豫章郡雩都县。既秉辞梁之分，又怀寝丘之志，国语曰：惠王以梁予鲁阳文子，辞曰：梁险而在远，惧子孙之有贰者。纵臣而得全其首领以没，惧子孙之以梁乏臣之祀也。乃与鲁阳。贾逵曰：惠王，楚昭王子。梁，楚北境。鲁阳文子，楚平王之孙，司马子期之子鲁阳公。列子曰：孙叔敖疾，将死，戒其子曰：王亟封我矣，吾不受也。我死，王则封汝，汝必无受利地。楚、越之间有寝丘者，此地不利而名甚恶，楚人鬼之，越人机之，可长有者惟此也。孙叔敖死，王果以美地封其子，辞而不受，请寝丘，与之，至今不失。所受田邑，不盈百井。周礼曰：亩百为夫，夫三为屋，屋三为井。汉书曰：井方一里。
　　久之，重为侍中，领右卫将军。尽规献替，均山甫之庸；国语，召康公曰：天子听政，近臣尽规。又：史黯谓赵简子曰：夫事君者，谏过而后赏善，荐可而替否，献能而进贤。毛诗曰：衮职有阙，惟仲山甫补之。缉熙王旅，兼方叔之望。毛诗曰：维清缉熙，文王之典。又曰：王旅啴啴，如飞如翰。又曰：方叔莅止，其车三千。丹阳京辅，远近攸则；汉书曰：右内史武帝更名京兆尹，左内史更名左冯翊，主爵中都尉更名右扶风，是为三辅。又百官表有京辅都尉。毛诗曰：商邑翼翼，四方之极。郑玄曰：商邑之礼俗翼翼然可则効，乃四方之中正也。吴兴襟带，实惟股肱；李尤有函谷关铭曰：襟带咽喉。汉书曰：季布为河东守，上召布曰：河东吾股肱郡，故时召君耳。频作二守，并加蝉冕。萧子显齐书曰：寻迁散骑常侍，丹阳尹；出为吴兴太守，常侍如故。蔡邕独断曰：侍中、中常侍加貂附蝉。政以礼成，民是以息。左氏传郄至之辞，已见上文。明皇不豫，储后幼冲，沈约宋书曰：太宗明皇帝讳彧。又曰：后废帝昱字德融，明帝长子也。泰始七年，立为皇太子。太宗崩，太子卽位。尚书曰：武王有疾弗豫。谢承后汉书曰：孝灵帝崩，皇太子卽位，主上幼冲。贻厥之寄，允属时望。毛诗曰：贻厥孙谋，以燕翼子。征为吏部尚书，领卫尉，固让不拜。改授尚书右仆射。端流平衡，外宽内直。贾子曰：视有四则，朝廷之视，端流平衡。韩诗外传曰：外宽内直，蘧伯玉之行也。弘二八之高謩，宣由庚而垂咏。二八，八元、八恺也。毛诗序曰：由庚，万物得由其道也。太宗卽世，遗命以公为散骑常侍、中书令、护军将军。送往事居，忠贞允亮。太宗，明帝。左传，荀息谓晋献公曰：公家之利，知无不为，忠也；送往事居，耦俱无猜，贞也。秉国之均，四方是维。毛诗小雅文也。百官象物而动，军政不戒而备。左氏传曰：随武子曰：蒍敖为太宰，百官象物而动，军政不戒而备。公之登太阶而尹天下，君子以为美谈，孔融张俭碑曰：惜乎不登太阶以尹天下，致皇代于隆熙。公羊传曰：鲁人至今以为美谈。亦犹孟轲致欣于乐正，羊职悦赏于士伯者也。孟轲曰：鲁欲使乐正子为政，孟子喜而不寐。公孙丑曰：奚喜？曰：其为人也好善。刘熙曰：乐正，姓也；子，通称也。名克。左氏传曰：晋侯赏桓子狄臣千室，亦赏士伯以瓜衍之县。羊舌职悦之，以为当也。
　　丁所生母忧，谢职。毁疾之重，因心则至。萧子显齐书曰：渊遭庶母郭氏丧，葬毕，起为中军将军，本官如故。毛诗曰：因心则友。朝议以有为为之，鲁侯垂式；礼记，子夏问曰：三年之丧卒哭，金革之事无避也。礼欤？孔子曰：吾闻诸老聃曰：昔有鲁伯禽有为为之。今以三年之丧从利者，吾弗知也。存公忘私，方进明准。汉书曰：翟方进，字子威，汝南人也，为丞相。及母既终，葬，三十六日除服，起视事，以为身备汉相，不敢踰国家之制也。爰降诏书，敦还摄任。固请移岁，表奏相望。事不我与，屈己弘化。沈约宋书曰：褚渊以母忧去职，诏摄本任。尔雅曰：敦，勉也。嵇康幽愤诗曰：时不我与。荀悦申鉴曰：圣王屈己以申天下之乐。尚书曰：三孤贰公弘化。属值三季在辰，戚蕃内侮；国语，郭偃曰：三季王之亡也，宜哉！韦昭曰：三季，桀、纣、幽王也。潘元茂九锡文曰：称兵内侮。桂阳失图，窥窬神器。沈约宋书曰：桂阳王休范，文帝子也，封为桂阳王，后为江州刺史。及太宗晏驾，主幼时屯，遂举兵反。休范已至新林，朝廷震动。平南将军齐王出次新亭，中军将军褚渊入卫殿省。休范自于新林步上，越骑校尉张苟儿直前斩休范首持还。休范自新林分遣同党杜墨蠡等，直入朱雀门。休范虽死，不相知闻。墨蠡至杜姥宅，宫省怖扰。于是城内分遣诸军东西奋击，诸贼一时奔散，斩墨蠡等。刘琨劝进表曰：狡寇窥窬。左氏传，师服曰：民服其上，下无觊觎。杜预曰：下不冀望上位也。窬与觎同。鼓棹则沧波振荡，建旗则日月蔽亏。湛方生诗曰：鼓棹行游瞩。吴都赋曰：振荡汪流。曹子建责躬诗曰：建旗东岳。子虚赋曰：岑崟参差，日月蔽亏。出江派而风翔，入京师而雷动。典引曰：仁风翔于海表。曹植任城王诔曰：矫矫元戎，雷动云徂。楚辞曰：雷动电发。鸣控弦于宗稷，流锋镞于象魏。班固汉书李广述曰：控弦贯石，威动北邻。宗，宗社也。蔡邕独断曰：天子立宗社曰泰。社稷，宗社之稷。周礼曰：太宰县治象之法于象魏。五等论曰：鋒鏑流乎闕。虽英宰临戎，元渠时殄；英宰，谓齐王也。元渠，谓休范也。晋中兴书，穆帝诏曰：实赖英宰渊谋。尚书曰：歼厥渠魁。而余党寔繁，宫庙忧逼。余党，谓杜墨蠡也。公乃揔熊罴之士，不贰心之臣，尚书曰：先君文、武，则亦有熊罴之士，不贰心之臣。戮力尽规，克宁祸乱。国语曰：戮力一心。贾逵曰：戮力，并力也。尽规，已见上文。康国祚于缀旒，拯王维于已坠。公羊传曰：君若赘旒。然赘犹缀也。何休曰：旒，旗旒也。诚由太祖之威风，抑亦仁公之翼佐。太祖，齐王也。可谓德刑详，礼义信，战之器也。左氏传曰：楚子救郑，军过申，子反入见申叔时曰：师其何如？对曰：德刑详，礼义信，战之器也。杜预曰：器，犹用也。以静难之功，进爵为侯，兼授尚书令、中军将军，给班剑二十人。功成弗有，固秉撝挹。老子曰：功成而弗居。周易曰：无不利撝谦。韩诗外传曰：孔子曰：持满之道，挹而损之。晋起居注，安帝诏曰：洒落成勋，固秉谦挹。改授侍中、中书监，护军如故。又以居母艰去官。萧子显齐书曰：渊后嫡母吴郡公主薨，毁瘠如初。虽事缘义感，而情均天属。庄子曰：桑雩谓孔子曰：子独不闻假人之亡与？林回弃千金之璧，负赤子而趣，何与？林回曰：彼以利合，此以天属者也。司马彪曰：假，国名也。属，连也。颜丁之合礼，二连之善丧，亦曷以踰！礼记曰：颜丁善居丧，始死，皇皇焉如有求而弗得；及殡，望望焉如有从而弗及。郑玄曰：颜丁，鲁人也，居丧合礼。礼记，孔子曰：少连、大连善居丧，三日不怠，三月不解。
　　天厌宋德，水运告谢。左氏传，郑伯曰：天而既厌周德矣。水运，宋也。射雉赋曰：青阳告谢。王逸楚辞注曰：谢，去也。嗣王荒怠于天位，沈约宋书曰：后废帝，明帝长子，讳昱，卽位，淫乱。尚书曰：商王受荒怠弗敬。又伊尹曰：天位艰哉！强臣凭陵于荆楚。沈约宋书曰：荆州刺史沈攸之便有异志。左氏传，郑王子伯骈曰：今楚凭陵我城郭。废昏继统之功，龛乱宁民之德，废昏，谓废帝为苍梧王也。继统，谓立顺帝也。萧子显齐书曰：苍梧暴虐稍甚。及废，羣公集议，袁粲，刘秉既不受，渊曰：非萧公无以了此。手取笔授太祖。太祖曰：相与不肯，我安得辞？事乃定。顺帝立，檄太常曰：继统扬业。墨子曰：夏桀时，天乃命汤于镳宫，有神来告曰：夏德大乱，往攻之，予必使汝大戡之。崔寔正论曰：及其出也，足以济世宁民也。公实仰赞宏规，参闻神筭。潘岳贾充诔曰：使夫疑庙定于神筭。虽无受脤出车之庸，亦有甘寝秉羽之绩。左氏传，刘子曰：国之大事，在祀与戎；祀有执膰，戎有受脤。毛诗曰：我出我车，于彼牧矣。庄子，仲尼谓楚王曰：孙叔敖甘寝秉羽而郢人投兵。慎子注曰：甘寝，安寝也。乃作司空，山川攸序；礼记曰：司空执度，度地居民。山川，沮泽也。兼授卫军，戎政辑睦。牵秀皇甫陶碑曰：帝命既允，戎政以闲。左氏传，随武子曰：楚卒乘辑睦，事不奸矣。
　　既而齐德龙兴，顺皇高禅。沈约宋书曰：顺帝讳准，字仲谟，明帝第三子。废帝殒，奉迎入居朝堂。卽位后，四年，禅位于齐，帝逊位于东邸。孔安国尚书序曰：汉室龙兴。深达先天之运，匡赞奉时之业。周易曰：大人者，与天地合其德，先天而天弗违，后天而奉天时。弼谐允正，徽猷弘远，尚书曰：允迪厥德，谟明弼谐。毛诗曰：君子徽猷，小人与属。树之风声，着之话言，左氏传，君子曰：古之王者，并建圣哲，树之风声，着之话言。亦犹稷契之臣虞夏，荀裴之奉魏晋。魏志曰：太祖封荀攸亭侯，转为中军师。魏国初建，为尚书令。臧荣绪晋书曰：裴秀，字季彦，河东人也。常道乡公立，与议定策，迁尚书仆射。及世祖受禅，进左光禄大夫。自非坦怀至公，永鉴崇替，国语，蓝尹斖谓子西曰：吾闻君子惟独居思念前世之崇替，于是乎有叹。韦昭曰：崇，终也；替，废也。孰能光辅五君，寅亮二代者哉！左氏传曰：楚屈建语康王晋范会之德。康王曰：神人无怨，宜夫子之光辅五君，以为诸侯主也。五君：宋文、明、顺、齐高、武。然此武犹未立，盖终言之。寅亮，已见班孟坚封燕然山铭。大启南康，爰登中铉；时膺土宇，固辞邦教。萧子显齐书曰：建元元年，进位司徒，侍中、中书监如故，改封南康郡公，邑三千户。渊固让司徒。毛诗曰：大启尔宇。毛苌曰：宇，居也。东京赋曰：广启土宇。周易曰：鼎金铉。郑玄曰：金铉，喻明道能举君之官职也。郑玄尚书注曰：鼎，三公象也。今之尚书令，古之冢宰，萧子显齐书曰：渊寻加尚书令，本官如故。周礼曰：乃立天官冢宰而掌邦治。郑玄曰：尔雅曰：冢，大也。冢宰，大宰。虽秩轻于衮司，而任隆于百辟。衮司，三公也。毛诗曰：百辟其刑之。暂遂冲旨，改授朝端。晋起居注曰：帝诏曰：若不少顺冲旨，降损盛制。晋中兴书，谢石上疏曰：尸素朝端，忽焉五载。迩无异言，远无异望。刘琨劝进表曰：是以迩无异言，远无异望。帝嘉茂庸，重申前册。执五礼以正民，简八刑而罕用。萧子显齐书曰：二年，重申前命为司徒。周礼曰：掌邦礼以佐王和邦国。郑玄曰：礼谓典礼五：吉、凶、军、宾、嘉也。孔安国尚书传曰：简，略也。周礼，大司徒职曰以八刑纠万民：一曰不孝之刑，二曰不义之刑，三曰不婣之刑，四曰不悌之刑，五曰不任之刑，六曰不恤之刑，七曰造言之刑，八曰乱民之刑。婣音因。故能骋绩康衢，延慈哲后。登楼赋曰：假高衢而骋力。邓耽郊祀赋曰：伊皇母以延慈。义在资敬，情同布衣；孝经曰：资于事父以事君而敬同。晋中兴书，庾亮上疏曰：先帝谬顾，情同布衣。出陪銮躅，入奉帷殿。仰南风之高咏，餐东野之秘宝。家语曰：舜弹五弦之琴，造南风之诗。王隐晋书，庾峻曰：知足如疎广，虽去列位而居东野。东野，未详。又曰：雒书零准听曰：顾命云：天球河图在东序。天球，宝器也。河图本纪，图帝王终始存亡之期。典引曰：御东序之秘宝。然野当为杼，古序字也。以是图纬，故曰餐。餐，美也。雅议于听政之晨，披文于宴私之夕。礼记曰：君日出视朝，退适路寝听政。王廙思逸民赋曰：左披文以遘话，讲六艺之宏敷。毛诗曰：诸父兄弟，备言燕私。参以酒德，间以琴心。晋书，刘伶有酒德颂。列仙传曰：涓子作琴心三篇。暧有余晖，遥然留想。暧，温貌。庄子曰：暧然似春，遥然流想，所虑者深也。君垂冬日之温，臣尽秋霜之戒，言君垂恩有如冬日，而臣戒惧常若秋霜。邓析子曰：为君者若冬日之阳，夏日之阴。荀悦申鉴曰：主怒如秋霜。肃肃焉，穆穆焉。尔雅曰：穆穆、肃肃，敬也。于是见君亲之同致，知在三之如一。国语，武公伐翼，杀哀侯，止栾共子曰：苟无死，吾以见之，令子为上卿。辞曰：成闻之，人生于三，事之如一。父生之，师教之，君食之。非食不长，非教不智，生之族也，故一事之。惟其所在，则致死矣。太祖升遐，绸缪遗寄。萧子显齐书曰：太祖崩，遗诏以渊录尚书事。礼记曰：天子崩，告丧曰：天王登遐。西征赋曰：武皇忽其升遐。以侍中、司徒录尚书事。禀玉几之顾，奉缀衣之礼。尚书顾命曰：皇后凭玉几，道扬末命。又曰：出缀衣于庭，越翼日，王崩。择皇齐之令典，致声化于雍熙。左氏传，随武子曰：蒍敖为太宰，择楚国之令典。东京赋曰：上下共其雍熙。内平外成，实昭旧职。左氏传，太史克曰：舜举八元，布五教于四方，内平外成。又，展禽曰：桓公纠合诸侯，实昭旧职。增给班剑三十人，晋公卿礼秩曰：诸公给虎贲三十人，持剑焉。物有其容，徽章斯允。左氏传，膳夫屠蒯曰：事有其物，物有其容。礼记曰：殊徽号。郑玄曰：徽，旌旗之名也。又曰：以为旗章，以别贵贱。郑玄曰：章，帜也。位尊而礼卑，居高而思降。自夏徂秋，以疾陈退。朝廷重违谦光之旨，用申超世之尚，周易曰：谦尊而光，卑而不可踰。晋起居注，安帝诏曰：今权顺所请，以申超世之美。改授司空，领骠骑大将军，侍中录尚书如故。萧子显齐书曰：渊寝疾，上相星连有变，渊忧之，表逊位，乃改受司空，领骠骑将军，侍中录尚书如故。
　　景命不永，大渐弥留。蔡邕杨公诔曰：功成化洽，景命有倾。尚书曰：降年有永有不永。又曰：疾大渐惟几，病日臻，既弥留。建元四年八月二十一日薨于私第，春秋四十有八。昔柳庄疾棘，卫君当祭而辍礼；礼记曰：卫有太史曰柳庄，寝疾，公曰：若疾革，虽当祭必告也。公再拜稽首请于尸曰：臣有柳庄也，非寡人之臣，社稷之臣。闻之死，请往。不释服而往，遂以襚之。晏婴既往，齐君趍车而行哭。晏子曰：齐景公游于菑。晏子死，公繁驵而驰。自以为迟；下车而趍，知不如车之駃，则又乘之。比至国，四下而趍，至则伏尸而哭曰：百姓谁复告我恶邪？韩诗外传曰：趍车，驰马也。公之云亡，圣朝震悼于上，羣后恇匡动于下，郑玄礼记注曰：恇，恐也。岂唯哀缠一国，痛深一主而已哉！言万国同戚，岂如柳庄、晏婴事止一国一主而已哉！李萧远运命论曰：区区于一主，叹息于一朝。追赠太宰，侍中录尚书如故，给节羽葆鼓吹班剑为六十人，谥曰文简，礼也。
　　夫乘德而处，万物不能害其贞；庄子曰：夫乘道德而浮游则不然，无誉无訾，浮游乎万物之祖，物物而不物于物，则胡可得而累邪！虚己以游，当世不能扰其度。庄子曰：方舟而济于河，有虚来触舟，虽有褊心之人不能怒。人虚己以游于世，其孰能害之。均贵贱于条风，忘荣辱于彼我。淮南子曰：夫贵贱之于身也，犹条风之时丽也；毁誉之于己，犹蚊之一过也。庄子，肩吾问于孙叔敖曰：子三为令尹而不荣华，三去之而无忧色，何也？孙叔敖曰：不知其在彼乎，其在我乎？其在彼邪亡乎我，其在我邪亡乎彼，何暇至乎人贵人贱哉！然后可兼善天下，聊以卒岁。孟子曰：古之人穷则独善其身，达则兼善天下者也。家语，孔子歌曰：优哉游哉，聊以卒岁。经始图终，式免祗悔。潘岳家风诗曰：经始复图终，葺宇营丘园。周易曰：无祗悔。谁云克备，公实有焉。是以义结君子，惠沾庶类。国语曰：夏禹能平水土，以品处庶类者也。言象所未形，述咏所不尽。谢庆绪答敬书曰：至理深玄，非言象所喻也。故吏某甲等，感逝川之无舍，哀清晖之眇默。论语，子在川上曰：逝者如斯夫！不舍昼夜。傅咸赠何劭王济诗曰：二离扬清晖。眇默，远貌也。楚辞曰：路眇眇兮默默。餐舆诵于丘里，瞻雅咏于京国。左氏传曰：子产为政，与人诵之曰：子产若死，其谁嗣之？思卫鼎之垂文，想晋锺之遗则。礼记，卫孔悝鼎铭曰：公曰叔舅，予与汝铭，若纂乃考服。国语，晋悼公曰：昔克路之役，秦来图败晋功。魏颗以其身却退秦师于辅氏，亲止杜回。其勋铭于景锺。韦昭曰：景锺，景公锺也。方高山而仰止，刊玄石以表德。其辞曰：毛诗曰：高山仰止。祢衡颜子碑曰：乃刊玄石而旌之。
　　辰精感运，昴灵发祥。尔雅曰：大辰，房心尾也。王逸楚辞注曰：辰星，房星也。春秋元命苞曰：殷纣之时，五星聚房者，苍神之精，同据而兴。齐水德，故曰辰精。春秋佐助期曰：汉将萧何，昂星精，生于丰，通于制度。发祥，已见上文。元首惟明，股肱惟良。言君感辰精而王，故曰惟明；臣感昴宿以生，故良也。尚书大传曰：元首明哉！股肱良哉！元首，君也；股肱，臣也。天鉴璇曜，踵武前王。言君能鉴照琁玑七曜之道，踵武前王而受禅也。毛诗曰：天鉴在下，有命既集。尚书曰：在璇玑玉衡以齐七政。琁与璇同。七政，七曜。楚辞曰：及前王之踵武。钦若元辅，体微知章。言臣能敬顺元辅大臣之义，体微知章而匡赞之也。尚书曰：钦若昊天。班固涿邪山文曰：将军，大汉元辅。周易曰：君子知微知章。永言必孝，因心则友。毛诗曰：永言孝思，孝思惟则。因心则友，已见上文。仁洽兼济，爱深善诱。庄子，仲尼谓老聃曰：兼爱无私，此仁之情也。善诱，已见上文。观海齐量，登岳均厚。班彪览海赋曰：观沧海于茫茫。海赋曰：尔其大量也。庄子曰：渊渊其若海也。郭象曰：容恣无量也。法言曰：登东岳而知众山之逦迤。庄子，老聃曰：至人若地之自厚。家语，齐大夫子与适鲁，见孔子曰：乃今而后知泰山之为高，海渊之为大。五臣兹六，八元斯九。吕氏春秋曰：武王之佐五人。高诱曰：周公旦、召公奭、太公望、毕公高、苏公忿生也。潘岳鲁武公诔曰：昂昂公侯，实天诞育；八元斯九，五臣兹六。内谟帷幄，外曜台阶。帷幄，已见上文。黄帝泰阶六符经曰：泰阶者，天之三阶也。上阶为天子，中阶为诸侯公卿大夫，下阶为元士庶人。汉书音义，三阶，三台也。范晔后汉书，郎顗曰：三公上应三台。远无不肃，迩无不怀。国语，祭公谋父曰：近无不听，远无不服。阮嗣宗劝晋王笺曰：远无不服，迩无不肃。如风之偃，如乐之谐。论语曰：草上之风必偃。左氏传曰：晋侯以乐之半赐魏绛，曰：子教寡人和诸戎狄，以正诸华，八年之中，九合诸侯，如乐之和，无所不谐，请与子乐之。光我帝典，缉彼民黎。剧秦美新曰：帝典阙而不补。率礼蹈谦，谅实身干。南都赋曰：率礼无违。周易曰：履道坦坦，幽人贞吉。王弼曰：履道尚谦而二，以阳处阴，履于谦也。左氏传曰：晋侯使郄锜来乞师，将事不敬，孟献子曰：郄氏其亡乎！礼，身之干也；敬，身之基也。迹屈朱轩，志隆衡馆。尚书大传曰：未命为士，不得乘朱轩。衡馆，衡门之馆也。眇眇玄宗，萋萋辞翰。义既川流，文亦雾散。蔡邕何休碑曰：辞述川流，文章云浮。孝经钩命决曰：云委雾散。嵩构云颓，梁阴载缺。并见上文。德猷靡嗣，仪形长递音逝。德猷，令德徽猷也；仪形，容仪形体也。郑玄春秋纬注曰：递，去也。怊怅余徽，锵洋遗烈。楚辞曰：心怊怅以永思。久而弥新，用而不竭。典引曰：扇遗风，播芳烈，久而愈新，用而不竭。
　　文选考异
　　注「于予小子」　案：「予」当作「乎」。各本皆讹。
  </div>
  <div class="pagination">
   <a href="文选_page97.html">
    上一页
   </a>
   <span>
    ...
   </span>
   <a href="文选_page93.html">
    93
   </a>
   <a href="文选_page94.html">
    94
   </a>
   <a href="文选_page95.html">
    95
   </a>
   <a href="文选_page96.html">
    96
   </a>
   <a href="文选_page97.html">
    97
   </a>
   <span class="current-page">
    98
   </span>
   <a href="文选_page99.html">
    99
   </a>
   <a href="文选_page100.html">
    100
   </a>
   <a href="文选_page101.html">
    101
   </a>
   <a href="文选_page102.html">
    102
   </a>
   <a href="文选_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
