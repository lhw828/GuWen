<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 470 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 470 页/共 658 页</h1>
    <div class="content">　　畅字少微，吴郡吴人。元嘉中为太子中庶子，出为孝武安北长史沛郡太守。徙南谯王义宣司空长史南郡太守，孝武即位，征为吏部尚书，封夷道县侯，复为义宣南蛮校尉，加冠军将军，领丞相长史。义宣败，执送都下，见原，起为都官尚书，转侍中。孝建二年，出为会稽太守，卒谥曰宣，有集十四卷。
　　◇弃彭城南归议
　　若历城郁州可至（一作「有可致之理」），下官敢不高赞（一作「谈」）。今城内乏食，人无固心（一作「百姓咸有走情」），但以关扃严密（一作「固」），不获走耳（一作「欲去莫从耳」）。若一摇动，则溃然奔散。（一作「若一旦动脚，则各自散走」）。虽欲至所在，其可得乎（一作「何由可得」）？今食虽寡（「今」下一有「单」字），然朝夕未至窘乏（一作「窘罄」，下有「量其欲尽临时更为诸宜」十字），岂可（一作「岂有」）舍万安之术，而即（一作「而就」）危亡之道。此计必行（一作「若此计必用」），下官请以颈血污君马迹（一作「污公马蹄」）。（《宋书·张畅传》，案：畅有二传，一在四十六，一在五十九，其文小异，今录前篇，而以重出之文夹注当句之下，又见《南史》三十二。）
　　◇为南谯王义宣与从弟永书
　　近有都信，具汝刑网之源，可谓虽在缧绁，而复心无愧矣。萧公平厚，先无嫌隙，见汝翰迹，言不相伤，何其滔滔称人意邪？当今世故艰迫，义气云起，方藉群贤，共康时难，富远慕廉蔺在公之德，近效平勃忘私之美。忽此蒂芥，克申旧情，公亦命萧示以疏达，兼令相执，共遵此旨。（《宋书·张永传》。）
　　◇河清颂
　　浑浑洪河，家国之滨。襟带晋卫，领袖齐秦。龙门诞溜，积石传津。乘运能有，经启天人。化流上帝，时表初星。飞书曝瑞，龙图照人。神协既伟，通气载荣。（《初学记》六。）
　　◇若耶山敬法师诔（并序）
　　夫待物而游，致用生外，道来自我，怀抱以欢。故晦宝停璞，导兼车以出魏，鸾逸云绪，岂增轩以入卫。是以士之傲俗，尚孤其道，幽居之民，无闷高独。吾每宣书，夙流照烂，故已予感咏，身心不足。若乃冲独之韵，少岁已高。绝岭之气，早志能远。初憩驾庐山，年始胜发。缅邈之志，直已千里，乃求剃形就道，忘家入法。时沙门释慧远虽高其甚高，以其尚幼，未之许也。遂乃登绝涧，首太阳，临虚投地之险，以身易志，法师乃奇而纳焉。胄翔华胤，业集素履，劲露未严，先风苦节，同学不胜其劳，若人不改其操。於时经藏始东，肄业华右，遂扣途万里，屡游函洛，定慧相晓，致用日微。罗什既亡，远公沉世。乃还迹塞门，屏居穷岫，其不出意若耶之山者，於兹二十馀年矣。余叔谢病归身，唯风停想，法师乘感来游，积席谈晏，清谢竟言，不别而别。故已默语交达，而动静虚员矣。征士戴，秀调宣简，神居共逸，风理交融，乃倚岫成轩。停林启馆，即此人外。因心会友，西河方浪，东山已贵，风灵既尽，草木馀哀，心之忧矣，泪合无开，呜呼哀哉，乃为诔曰：
　　在尚上王，歌凤伊洛，逸路翔云，高轩鸣鹤。灵源世流，幽人代作，归来之子，跨古逢运。结辙承风，遵途袭问，纬玉则温，经金斯振。岁学两幼，年盈数始，令德既轩，其秀唯起。锋颖万代，风标千里，情爱相轻，家国如草。达矣哲人，独肆玄宝，总驾七觉，飞鞍八道。三江多静，湛胜庐山，地去万物，迹轨停玄。辽辽清慧，结宇承烟，前驱群有，首路人天。吾生制融，集彼清风，业流善会，情竦妙同。白日春上，素月秋中，方寸无底，六合可穷。卓彼罗什，三界特秀，真俗冠冕，神道领袖。若人对响，承车即辙，沙漠织寒，长风负雪。投袂冰霜，揽裾暮节。谁斯问津，悠焉在哲。庄衿老带，孔思周怀，百时如一，京载独开。匈地既满，愿惟糟魄。移此无生，凄居树席。妙入环中，道出形上。所谓伊人，玄途独亮，智虚于情，照实其相。生住无住，异壤相寻。罗什就古，慧远去今。匠石何运，伯牙罢音，殷忧逃遁，昔还尔心。东岩解迹，削景若耶。早帐风首，春席云阿，流庭结草，复渚含波。月轩东秀，日落西华，情步不辞，寝兴高绝。白云临操，清风练节。经纶五道，提衡六趣。四谛归想，三乘总路，生灭在法，诸行难常。哲人薪尽，旧火移光。白日投晦，中春起霜。呜呼哀哉，昔余九发，早宴清襟，送志非岁，迎韵者心。家贫亲老，耕而弗饱，就檄追欢，身素孤夭，既隔於形，徒通以道。自我徙病，高榭东山。明月途静，白云路间，承松吐啸，风上舒言。咨予载侯，夙居凉峻，伫馆伊人，流心酌韵，如何高期，隔成幽显。五弦丧弄，三觞谁饯。呜呼哀哉，山泉同罢，松竹衰凉，秋朝霜露，寒夜严长。呜呼哀哉，孤猿将思，旅雁声时，广开性品，无情者谁？连台成草，比馆唯悲。存亡既代，物色长衰。呜呼哀哉，苍生失御，万物无归，阴爽就夜，重阳顿晖。呜呼哀哉，伊四望之茫茫，怆予心之悄悄。虽泪至之有端，固忧来其无兆，隐长思以欢悲，谅纵横於言表，呜呼哀哉。（《广弘明集》二十六。）
　　◎张悦
　　悦。（一作「说」。）畅弟，历中书吏部郎侍中临海王子顼前将军长史、南郡太守。晋安王子勋以为司马，加征虏将军。及建号，拜领军将军、吏部尚书，事败归降，复为太子中庶子，除巴陵王休若卫军长史襄阳太守，寻代休若为雍州刺史宁远将军，复为休若征西长史南郡太守。泰始六年为三巴校尉，加持节辅师将军，领巴郡太守，未拜卒，有集十一卷。
　　◇玳瑁麈尾铭
　　移珍西岳，费藻南。凝华淡景，摇采争云，夷心似镜，色众斯分。（《艺文类聚》六十九）
　　◎张镜
　　镜，畅从弟，元嘉中新安太守。
　　◇答南谯王义宣书
　　仰复渊旨，匪迩伊教，俯惟末造，鞠躬汛对。窃以为遂通资感，涉悟藉缘，诚微良因，则河汉滋惑。故待问拟乎撞钟，启发俟於悱愤矣。夫妙学穷理，乃圣乃神，光景烛八维，ぽ仰观九有，然而运值百龄，宵均万劫者，岂非嘉缘未构，故业化莫孚哉！是以圣灵辍轨，斯文莫载。靡得明征，理归指斥。宗致祗以微显婉而成，潜徙冥远。好生导三世之源，积善启报应之辙，纲宿昭仁，苗弘信。既以渐积习成，吝滞日祛，然後道畅皇汉之朝，训敷永平之祀，物无《黄军》荧，人斯草偃。实知放华犹昏，文宣未旭，非旨睽以异通，谅理均而俱踬者，附会玄远，孰夷冒言，谬犯不韪，轻率狂简。（《弘明集》十二《张新安答谯王论孔释书》）
　　◎张永
　　永字景云，镜弟，元嘉中为郡主簿州从事，累迁至冀州刺史，历仕孝武明帝，封孝昌县侯。後废帝时进位光禄大夫，迁征北将军南兖州刺史，以兵败免官，发病卒。升明二年，追赠侍中右光禄大夫，有集十卷。
　　◇将士休假议
　　臣闻阁兵从稼，前王以之兼隙，耕战递劳，先代以之经远。当今化宁万里，文同九服，捐金走骥，於焉自始。伏见将上休假，多蒙三番。程会既促，装赴在早。故一岁之间，四驰遥路，或失遽春而，或违要秋登，致使公替常储，家阙旧粟，考定利害，宜加详改。愚谓交代之限，以一年为制，使征士之念，劳未及积，游农之望，收功岁成，斯则王度无骞，民业斯植矣。（《宋书·张永传》。）
　　◎张辩
　　辩，永弟。泰始中，历尚书吏部郎、广州刺史、大司农，有集十六卷。
　　◇庐山招提寺释僧瑜赞
　　悠悠玄机，茫茫至道，出入生死，孰为妙宝。（其一。）
　　自昔药王，殊化绝伦，往闻其说，今睹斯人。（其二。）
　　英英沙门，慧定心固，凝神紫气，表迹双树。（其三。）
　　其德可乐，其操可贵，文之作矣，或仿佛。（其四，《法苑珠林》一百十五。）
　　◇释昙鉴赞
　　披荔逞芬，握瑾表洁。浑浑法师，弗缁弗涅。炜晔初辰，条蔚暮节。神游智往，岂伊实诀。（《高僧传》，开昙鉴姓赵，冀人，终江陵辛寺，辩为传赞。）
　　◎殷琰
　　琰字敬珉，陈郡长平人。元嘉中，为江夏王义恭征北参军始兴王浚後军主簿，出为鄱阳晋熙太守，豫州治中从事史。孝武时，临海王子顼以为冠军录事参军，行吴兴郡事，复为豫州别驾，太宰户曹属、丹杨丞、尚书左丞少府、寻阳王子房冠军司马、行南豫州事。随府转右军司马。又徙巴陵王休若左军司马。永光初除黄门侍郎，出为山阳王休右车长史南梁郡太守。泰始初为建武将军豫州刺史，举兵应晋安王子勋。子勋以为辅国将军梁郡太守，加豫州，假节，後归国，为王景文镇南谘议参军兼少府。泰豫初除少府，加给事中，元徽初卒，有集七卷。（案，《隋志》作「太子中庶子」，与《本传》不同。）
　　◇宣贵妃诔
　　严位服於旗容，尚徽谥於铭策。节哀路於萧锺，齐行镳於京翟。（《御览》三百五十八。）
　　◎刘损
　　损字子骞，彭城沛人，晋卫将军刘毅从弟。元嘉中御史中丞，出为义兴太守，迁吴郡太守，卒赠太常。
　　◇奏谧韦朗
　　风闻前广州刺史韦朗，莅任虐法，暴浊是彰，於州所造镂银铪二枚，朱牙三十幡，朱画青绫盾三十五幡，犀皮铠六领，杂白莞席三百二十二领，银涂漆（一作「泥」。）屏风二十三床，又缘沈屏风一床，铜镜台一具，请以见事追免朗前所居官。（《初学》二十五「席门屏风门镜台门」，《御览》三百五十六、五十七、七百一并引《元嘉起居注》，元嘉十六年，御史中丞刘损奏，「损」一作「桢」，非。）
　　◎袁
　　，元嘉中为尚书左丞。
　　◇劾荀万秋启
　　领曹郎中荀万秋，每设事缘私，游肆其所之，岂可复参列士林，编名天阁，请免万秋所居官。（《初学记》十一引《宋元嘉起居注》。）
　　◎扶令育
　　令育，巴东人，为龙骧参军，去职。
　　◇诣阙上表理彭城王义康
　　盖闻哲王不逆切旨之谏，以博闻为道；人臣不忌歼夷之罚，以尽言为忠。是故周昌极谏，冯唐面折，孝惠所以克固储嗣，魏尚所以复任云中，彼二臣岂好逆主干时，犯颜违色者哉。又爰盎之谏孝文曰：「淮南王若道遇疾死，则陛下有杀弟之名。奈何？」文帝不用，追悔无及。臣草莽微臣，窃不自揆，敢抱葵藿倾阳之心，仰慕《周易》匪躬之志，故不远六千里，愿言命侣，谨贡丹愚，希垂察纳。
　　伏推陛下躬执大象，首出万物，王化咸通，三才必理，辟天人之路，开大道之门，搜殊逸於岩穴，招奇英於侧陋，穷谷无白驹之倡，乔岳无遗宝之嗟，岂特罗飞翮於垂天，纲沉鳞於溟海。况於彭城王义康，先朝之爱子，陛下之次弟哉。一旦黜削，远送南垂，恩绝於内，形隔於远，躬离明主，身放圣世，草莱黔首，皆为陛下痛之，臣追惟景平、元嘉之衅，几於危殆，三公托以兴废之宜，密怀不臣之计，台辅伺隙於京甸，强楚窥窬於上流，或苞恶而窥国，或显逆而陵主，有生之所惴恐，神只之所忿忌也。赖宗社灵长，庙算流远，洒涤尘埃，歼馘丑类，氛雾时靖，四门载清。当尔之时，义康岂不预参皇谋，均此休否哉。且陛下旧楚形胜，非亲勿居，遂以骠骑之号，任以藩夏之重，抚政南郢，绥民遏寇，播皇宋之泽，以洽幽荒。陛下之润，被之九有，岂直南荆之民沾渥而已焉。遂召之以宰辅，又寄之以和味，既居三事，又牧徐、扬，所以幽显齐欢，人神同忭。莫不言陛下授之为得，义康受之为是也。今如何信疑似之嫌，阙兄弟之恩乎。若有迷谬之愆，可责之罪，正可数之以善恶，导之以义方。且庐陵王往事，足以知今，此乃陛下前事之殷鉴，後乘之灵龟也。夫曾子之不杀，忠臣之笃譬；二告而犹织，仁王之令范。故《诗》云：「无信人之言，人实不信。」又云兄弟虽阋，不废亲也。《尚书》曰：「克明峻德，以亲九族。」九族既睦，可以亲百姓。兄弟安可弃乎。
　　臣伏愿陛下上寻往代黜废之祸，下惟近者谗言之衅。庐陵王既申冤魂於后土，彭城王亦弭疑愆於宋京，岂徒皇代当今之计，盖乃良史万代之美也。且谄谀难辨，是非易黩，福始祸先，古人所畏。故爱身之士，自为己计，莫不结舌杜口，孰肯冒忌干主哉。臣以顽昧，独献微管，所以勤勤恳恳，必诉丹诚者，实恐义康年穷命尽，奄忽於南，遂令陛下有弃弟之责。臣虽微贱，窃为陛下羞之。况书言记事，史岂能屈典谟而讳哉。脱如臣虑，陛下恨之何益。杨子云曰：「获福之大，莫先於和穆；遘祸之深，莫过於内难。」每服斯言，以为警戒。矧今睹王室大事，岂得韬笔默尔而已哉。臣将恐天下风靡，离间是惧，遂令宇内迁观，民庶革心，欲致康哉，实为难也。陛下徒云恶枝之宜伐，岂悟伐柯之伤树，乃往古之所悲，当今所宜改也。陛下若荡以平听，屏此猜情，垂讯Ρ荛之谋，曲察狂瞽之计，一发非意之诏，逮访博古之士，速召义康返於京甸，兄弟协和，君臣缉穆，息宇内之讥，绝多言之路，如是则四海之望塞，谗说之道消矣。何必司徒公、扬州牧，然後可以安彭城王哉。若臣所启违宪，於国为非，请即伏诛，以谢陛下。虽复分形赴镬，煮体烹尸，始愿所甘，岂不幸甚。（《宋书·彭城王义康传》，前龙骧参军巴东扶令育诣阙上表。表奏，即收付建康狱赐死。《南史》十三作「前龙骧参军巴东令扶乐」。案，《宋志》，巴东郡无巴东县，亦无扶县。《广韵》：扶又姓，知姓扶名令育也。）
　　◎钱乐之
　　乐之，元嘉中为太史令。
　　◇奏详何承天元嘉历
　　太子率更令领国子博士何承天表更改《元嘉历法》，以月蚀检今冬至日在斗十七，以土圭测影，知冬至已差三日，诏使付外检署。以元嘉十一年被敕，使考月蚀，土圭测影，检署由来用伟《景初法》，冬至之日，日在斗二十一度少。检十一年七月十六日望月蚀，加时在卯，到十五日四更二唱丑初始蚀，到四唱蚀既，在营室十五度末。《景初》其日日在轸三度。以月蚀所冲考之，其日日应在翼十五度半。又到十三年十二月十六日望月蚀，加时在酉，到亥初始食，到一更三唱蚀既，在鬼四度。《景初》其日日在女三。以冲考之，其日日应在牛六度半。又到十四年十二月十六日望月蚀，加时在戌之半，到二更四唱亥末始蚀，到三更一唱食既，在井三十八度。《景初》其日日在斗二十五。以冲考之，其日日应在斗二十二度半。到十五年五月十五日望月蚀，加时在戌，其日月始生而已，我已生四分之一格，在斗十六许度。《景初》其日日在井二十四。考取其冲，其日日应在井二十。又到十七年九月十六日望月蚀，加时在子之少，到十五日未二更一唱始蚀，到三更蚀十五分之十二，格在昴一度半。《景初》其日在房二。以冲考之，则其日日在下三度半。凡此五蚀，以月冲一百八十二度半考之，冬至之日，日并不在斗二十一度少，并在斗十七度半间，悉如承天所上。
　　又去十一年起，以土圭测影。其年《景初法》十一月七日冬至，前後阴不见影。到十二年十一月十八日冬至，其十五日影极长，到十三年十一月二十九日冬至，其二十六日影极长，到十四年十一月十一日冬至，其前後并阴不见，到十五年十一月二十一日冬至，十八日影极长，到十六年十一月二日冬至，其十月二十九日影极长，到十七年十一月十三日冬至，其十日影极长，到十八年十一月二十五日冬至，二十一日影极长，到十九年十一月六日冬至，其三日影极长，到二十年十一月十六日冬至，其前後阴不见影，寻校前後以影极长为冬至，并差三日。以月蚀检日所在，已差四度。土圭测影，冬至又差三日。今之冬至，乃在斗十四间，又如承天所上。
　　又承天法，每月朔望及弦，皆定大小馀，於推交会时刻虽审，皆用盈缩，则月有频三大、频二小，比旧法殊为异。旧日蚀不唯在朔，亦有在晦及二日。《公羊传》所谓「或失之前，或失之後」。愚谓此一条自宜仍旧。（《宋书·历志》中，太史令钱乐之、兼丞严粲奏。）
　　◎皮延宗
　　延宗，元嘉中为员外散骑郎。
　　◇难何承天新历
　　若晦朔定大小馀，纪首值盈，则退一日，便应以故岁之晦，为新纪之首。（《宋书·历志》上）


卷五十
◎孙康
　　康，太原中都人，晋长沙太守放孙，元嘉中为起部郎，迁征南长史，有集十卷。
　　◇团扇铭
　　有圆者扇，诞此秀仪，露濯色，拟日定规，朗姿玉畅，惠气兰披。（《北堂书钞》一百三十四。）
　　◎史喜
　　喜，吴兴临安人，本名喜公，明帝减为喜。元嘉中为主书令史，进主图令史。孝建中擢诸王学官令、左右尚方令、河东太守、殿中御史。泰始初假建武将军，迁步兵校尉，封竟陵县侯，迁辅国将军、寻阳太守，再迁前军将军，改封东兴县侯、除交州刺史。不行，又除右军将军淮陵太守，假辅师将军兼太子右卫率，转骁骑将军兼左卫将军，加都督豫州诸军事，假冠军将军。
　　◇报庾业刘延熙书）
　　前驱之人，忽获来翰，披寻狂惑，良深怅骇。圣主以神武拨乱，德盛勋高，群逆交煽，灭在晷刻。君等勋义之烈，世荷国恩，事愧鸣，不怀食椹。今练勒所部，星言进迈，相见在近，不复多陈。（《宋书·吴喜传》。）
　　◎薛安都
　　安都，河东汾阴人，初为魏雍秦二州都统，元嘉二十一年归国。孝武镇襄阳，板为扬武将军北弘农太守，随王诞板为建武将军，行後军参军，寻除始兴王浚征北参军。孝武举义，以为参军，加宁朔将军，及即位，除右军将军，封南乡县男，免。孝建初复除左军将军，迁辅国将军竟陵内史，以斩鲁爽功进爵为侯，转太子左卫率。大明中改封武昌县侯，加散骑常侍，又加征虏将军。前废帝即位，迁右卫将军，加给事中，出为前将军兖州刺史，徙平北将军徐州刺史。明帝即位，进号安北将军。不受，举兵同晋安王子勋。子勋平，奉书归款，寻复降魏，魏以为徐州刺史河东公，召还桑乾，死於魏。
　　◇奉启书归款
　　臣庸隶荒萌，偷生上国，过蒙世祖孝武皇帝过常之恩，犬马有心，实感恩遇。是以晋安始唱，投诚孤往，不期生荣，实存死报。今天命大归，群迷改属，辄率领所部，束骸待诛，违拒之罪，伏听汤镬。（《宋书·薛安都传》。）
　　◎徐耕
　　耕，晋陵延陵人，自令史除平原令。
　　◇诣县陈辞
　　今年亢旱，禾稼不登，氓黎饥馁，采掇存命，圣上哀矜，已垂存拯，但馑罄来久，困殆者众，米谷转贵，籴索无所，方涉春夏，日月悠长，不有微救，永无济理。不惟凡琐，敢忧身外，鹿鸣之求，思同野草，气类之感，能不伤心，民籴得少米，资供朝夕，志欲自竭，义存分餐。今以千斛，助官赈贷，此境连年不熟，今岁尤甚。晋陵境特为偏），此郡虽弊，犹有富室。承陂之家，处处而是，并皆保熟，所失盖微。陈积之谷，皆有巨万，旱之所）弊，实钟贫民，温富之家，各有财宝，谓此等并宜助官，得过俭月，所损至轻，所济甚重。今敢自励，为劝造之端，实愿掘水扬尘，崇益山海。（《宋书·孝义·徐耕传》，元嘉二十一年大旱，民饥，耕诣县陈辞，县为言上。当时议者以耕比汉卜式，诏书褒美，酬以县令。）
　　◎盖吴
　　吴，北地泸水人，以元嘉二十二年九月举兵杏城，自称天台王。明年，上表归顺，自称秦地王，寻为其下所杀。
　　◇上表归顺
　　自灵祚南迁，祸缠神土，二京失统，豹狼纵毒，苍元蹈犬噬之悲，旧都哀荼蓼之痛。臣以庸鄙，仗义因机，乘寇虏天亡之期，藉二州思奋之愤，故创迹天台，爰暨咸、雍，义风一鼓，率土响同，威声既张，士卒效勇，师不崇朝，群狡震裂，殄逆鳞於函关，扫凶迹於秦土，非仰协宋灵，俯允群愿，焉能若斯者哉。
　　今平城遗虐，连兵大坛，东西狼顾，威形莫接，长安孤危，河洛不戍，平阳二孽，世连土字，拥率部落，控弦五万，东屯潼塞，任质军门。私署安西将军常山白广平练甲高平，进师陇，北漠护军，结驷连骑，提戈载驱。胡兰落生等部曲数千，拟击伪镇，阖境，仰望皇泽。伏愿陛下给一旅之众，北陵河、陕，赐臣威仪，兼给戎械，进可以厌捍凶寇，覆其巢窟，退可以宣国威武，镇御旧京。使中都有鸣銮之响，荒馀怀来苏之德。谨遣使人赵绾驰表丹诚。（《宋书·索虏传》，元嘉二十三年，盖吴年二十九，於杏城天台举兵反虏，诸戎夷并响应，有众十馀万。焘闻吴反，恶其名，累遣军击之，辄败。吴上表归顺。）
　　◇又上表
　　臣闻天无贰日，地无贰主。昔中都失统，九域分崩，群凶丘列於天邑，飞鸱目於四海。先皇慈怀内发，愍及戎荒，翦伪羌於长安，雪黎民之荼炭，政教既被，民始宁苏。天未亡难，祸乱仍起，猃狁侏张，侵暴中国，使长安为豺狼之墟，邺洛为蜂蛇之薮，纵毒生民，虐流兆庶，士女能言，莫不叹愤。倾首东望，仰希拯接，咸同旱苗之待天泽，赤子之望慈亲。
　　臣仰恩天时，以义伐暴，辄东西结连，南北树党，五州同盟，迭相要契，仰冯威灵，千里云集，冀廓除榛莽，以待王师，义夫始臻，莫不瓦解。虏主二月四日，倾资倒库，与臣连营，接刃交锋，无日不战，获贼过半，伏尸蔽野，伏愿特遣偏师，赐垂拯接。若天威既震，足使奸虏溃亡，遗民小大，咸蒙生造。（《宋书·索虏传》，焘遣军屡败，乃自率大众攻之，吴又上表。）
　　◎鲁爽
　　爽小名女生，扶风人，为魏宁南将军、荆州刺史、襄阳公，镇长社，元嘉二十八年率家属部曲来归，授督司州陈留东郡济阴濮阳五郡军事、征虏将军、司州刺史，加督豫州之义阳宋安二郡军事，领义阳内史。元凶劭弑立，南谯王义宣起兵入讨，进平北将军，领巴陵太守度支校尉。事平，以为使持节督豫司秦雍并五州诸军事、左将军、豫州刺史。孝建元年，奉义宣起兵，进征北将军，为薛安都所斩。
　　◇与弟秀南归奉辞於南平王铄
　　爽秀得罪晋朝，负衅三世，生长绝域，远身胡虏，兄弟阖门，沦点伪授，殒命不可，还国无因，近系南云，倾属东日。盖犹痿人思步，盲者愿明，嵩霍咫尺，江河匪远，夷庚壅塞，隔同天地，痛心疾首，昼慨宵悲。虏主猖狂，豺豕其志，虐遍华戎，怨结幽显。自盱眙旋军，亡殪过半，昏酣沉湎，恣性肆身。爽秀等因民之愤，藉将旋之愿，齐契义奋，枭馘丑徒，冯恃皇威，肃清逋秽，牢洛诸城，指期克定。规以涓尘，微雪夙负。方当束骸北阙，待戮司寇，懦节未申，伏心边表。明大王殿下以睿茂居藩，文武兼姿，远迩钦倾，承风闻德，愿垂援拯，以慰虔望。老弱百口，先遣归庇，逼逼丹心，仰希怀远。谨遣同义颖川聂元初奉词陈闻。（《宋书·鲁爽传》，元嘉二十八年，爽率部曲千馀家奔汝南，遣秀从许昌还寿阳，奉辞於南平王铄。）
　　◇板义宣及臧质等文
　　丞相刘，今补天子，名义宣。车骑臧，今补丞相，名质，平西朱。今补车骑，名之。皆板到奉行。（《宋书·鲁爽传》，《南史》四十。）
　　◎刘康祖
　　康祖，彭城吕人，世居京口，袭父虔之爵新康县男。元嘉中为征虏中兵参军。历安蛮府司马，转左军将军，与魏战死，赠益州刺史，谥曰壮。
　　◇令军中
　　顾望者斩首，转步者斩足。（《御览》三百十二引裴子野《宋略》，左将军刘康祖闻虏寇寿阳自虎牢率七千人来赴，虏至者八万骑，康祖令军中。）
　　◎刘兴祖
　　兴祖，元嘉中为少府，拜青州刺史。（案，《南齐书·王奂传》，永明十一年，奂辄杀宁蛮长史刘兴祖，距此四十年，当别是一人。）
　　◇建议伐河北
　　河南阻饥，野无所掠，脱意外固守，非旬月可拔，稽留大众，转输方劳。伐罪吊民，事存急速。今伪帅始死，兼逼暑时，国内猜扰，不暇远赴，关内之众，裁足自守。愚谓宜长驱中山，据其关要。冀州已北，民人尚丰，兼麦已向熟，资因为易，向义之徒，必应响赴。若中州震动，黄河以南，自当消溃。臣城守之外，可有二千人，今更发三千兵，假别驾崔勋之振威将军，领所发队，并二州望族，从盖柳津直冲中山。申坦率历城之众，可有二千，骆驿俱进。较略二军，可七千许人，既入其心腹，调租发车，以充军用。若前驱乘胜，张永及河南众军，便宜一时济河，使声实兼举。愚计谬允，宜并建司牧，抚柔初附。定州刺史取大岭，冀州刺史向井陉，并州刺史屯雁门，幽州刺史塞军都，湘州刺史备大行，因事指麾，随宜加授。畏威欣宠，人百其怀，济河之日，请大通版假。常忿将率，惮於深远，勋之等慷慨之诚，誓必死效。若能成功，清一可待；若不克捷，不为大伤。并催促装束，伏听敕旨。（《宋书·索虏传》，元嘉二十九年，太祖更遣张永、王玄谟及鲁爽等北伐，青州刺史刘兴祖建议伐河北，上意止存河南，不纳。）
</div>
    <div class="pagination">
<a href="全上古三代秦汉三国六朝文_page469.html">上一页</a><span>...</span><a href="全上古三代秦汉三国六朝文_page465.html">465</a><a href="全上古三代秦汉三国六朝文_page466.html">466</a><a href="全上古三代秦汉三国六朝文_page467.html">467</a><a href="全上古三代秦汉三国六朝文_page468.html">468</a><a href="全上古三代秦汉三国六朝文_page469.html">469</a><span class="current-page">470</span><a href="全上古三代秦汉三国六朝文_page471.html">471</a><a href="全上古三代秦汉三国六朝文_page472.html">472</a><a href="全上古三代秦汉三国六朝文_page473.html">473</a><a href="全上古三代秦汉三国六朝文_page474.html">474</a><a href="全上古三代秦汉三国六朝文_page475.html">475</a><span>...</span><a href="全上古三代秦汉三国六朝文_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
