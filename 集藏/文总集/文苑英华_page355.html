<!DOCTYPE html>
<html>
<head>
    <meta charset="UTF-8">
    <title>文苑英华 - 第 355 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 355 页/共 634 页</h1>
    <div class="content">　　授裴敦复刑部尚书制　　　孙　逖
　　门下六卿分职朝选犹难三典佐王邦寄尤重朝议大夫守河南尹摄御史大夫持节江南东道宣抚招讨处置使上柱国赐紫金鱼袋裴敦复深沉伟量磊落宏才识无不通爼豆兼于军旅行有余力文学资于政事顷者廵抚江徼肃清奸宄大叔之谋既能止盗穣苴之法亦在安人功实简心赏宜超等委之刑柄俾践白云之司锡以身章更增金印之秩可银青光禄大夫守刑部尚书勲赐如故
　　授李巨宪部尚书制　　　　贾　至
　　门下褒贤防勲国之大典允文允武人之所頼陈留太守嗣虢王巨【此下疑脱误】杖剑【阙】阃掌【一作専】征东夏俾镇遏冦之职以宠维城之固可守宪部尚书
　　授房琯刑部尚书制　　　　贾　至
　　门下蛮夷猾夏舜命繇作士楙功迈徳黎民懐之周官大司冦亦以五刑纠万民之命邦典定诸侯之狱明徳慎罚先王至理前汉州刺史房琯既明且哲贞静尚寛有文行可济于时有直言能匡其国献可替否翼亮先朝今防贼初灭苍生凋弊议狱缓死刑期无刑是用采人望于旧臣举国桢于元老俾掌二典以弼五教庶不仁者逺奸宄道消尚徳优贤仍加八命可特进刑部尚书封如故
　　授崔璪刑部尚书苏涤左丞崔璵兵部侍郎等
　　制　　　　　　　　　　杜　牧
　　勅喉舌百官之本纲辖天下之要戎政国之大事三人为众一举得之惟君知臣予不敢譲正议大夫尚书左丞上柱国赐紫金鱼袋崔璪徳可标凖言成文章扬歴中外道益光显左省驳议不畏彊御分忧陜服尹兹东郊政既安人化能被俗擢任藻鉴旋职牢笼材皆适宜官无逋事分镇股肱之郡遂成功实之臣陟处纲曹副以中宪毎非【集作师】蘧瑗常慕史鱼抨弹之勇正当时病翰林学士承防银青光禄大夫行尚书兵部侍郎知制诰武功县开国男食邑三百户苏涤行冠人伦爵髙天秩仁义礼乐之是务克伐怨欲之不行翺翔禁闱出入讽议汲黯为郡尝闻卧理下恵去国皆以直道洎宣室思贾甘泉召雄造膝尽忠代言稽古近以微恙恳请自便君子之道进退可观正议大夫前权知尚书户部侍郎上柱国博陵县开国子食邑五百户赐紫金鱼袋崔璵上知自得不器难名既擅髙文兼通博学掌言纶阁典贡春闱词同三代之风士掇一时之秀振举职业宣昭令名诗曰济济多士文王以寜礼曰官备天子为乐咨尔璪等实瑞清时予为尔之徳邻尔膺予之慎选典刑不忘于哀敬提纲惟在于公勤举司马法勿踵近习各膺重位企伫上酧宜于夙夜无孤官业璪可守刑部尚书防官勲赐如故涤可尚书左丞防官封如故璵可权尚书兵部侍郎防官勲封赐如故








　　文苑英华巻三百八十六
　　钦定四库全书
　　文苑英华巻三百八十七　宋　李昉等　编南省三
　　礼部尚书
　　授韦陟文部尚书制　　　　贾　至
　　门下周官大宰以九軄任万人三嵗大计羣吏之诛赏选部综覈时惟厥任非正人表臣齐明敏哲不可处此御史大夫郇国公韦陟代笃惟忠祗勤于徳文可以经国业可以济时有郑侨恵主之仁史防君子之道顷居小宰翼勤万务铨鍳而必审其实防举而不失其能秉心塞渊厥有成绩可守文部尚书余如故
　　授韦绶礼部尚书薛放刑部侍郎丁公着工部侍郎等制
　　勅尚书左【集作右】丞韦绶等朕以【集作在】东宫时先皇帝垂慈圣之徳念予冲防选端士通儒使讲贯今古自礼乐刑政暨君臣父子之道博我约我日就月将俾予于【集无于字】今不至墙面克荷丕训大耿光实绶放公着之力也故朕嗣位未逾时月或自郡邸或自省署徴擢宠用为丞郎给事中官虽超拜职亦具举师道光而心愈让人爵贵而身益恭宜更褒升重酧辅以绶精粹辩博有先儒之风可作秩宗以放端明慎重行君子之道可居宪部以公着检敬规度得有司之体可贰冬官于戯贞百工平五刑典三礼皆重任清秩予无爱焉葢欲表二三子道不虚行而明予一人徳无不报也绶可礼部尚书放可刑部侍郎公着可工部侍郎余官并如故授裴休礼部尚书裴谂兵部侍郎等制
　　杜　牧
　　勅冉有仲由孔氏门人髙弟也尚曰处于小国可为具臣况今照临百官抚御四海绾牢笼漕挽之职掌五兵六师之重次第超擢为吾大寮若非佥谐岂敢轻授正议大夫守尚书兵部侍郎兼御史大夫统诸道盐铁转运等使上柱国河东县开国子食邑五百户赐紫金鱼袋裴休仁义礼乐文行忠信积此八者以为成人前宣歙池等州都团练观察处置等使太中大夫检校左散骑常侍兼御史大夫上柱国河东县开国男食邑三百户赐紫金鱼袋裴谂在元和代惟帝念功四夷九州文化武伏咨尔先父实着大勲天必祚仁门有令嗣道直才富行备名髙文学而浃洽专精率履而清净恭俭而皆周歴华显践更防阁处事可法出言成章咸辍自轮闱任寄方伯教训以礼生聚以康【集作仁】千里封疆一口歌咏休乃命以取士时称得人用其公方委之管事为之制曲为之防钩校奸赃末减赋取公财不耗疲人乐生望为凖防立作据依名实兼偹徳位两髙汉史曰理行尤异者就加礼曰有功于人者进律秩崇八座官副夏卿举以授之予亦何惜夫宰相佐天子公卿助宰相股肱指臂任同一身有事必言未为越局无自爱惜勉答宠荣休可守礼部尚书依前充诸道盐防转运等使谂可权知尚书兵部侍郎防官勲封赐各如故
　　工部尚书
　　授建昌郡王攸寜冬官尚书制
　　李　峤
　　鸾防事典軄隆礼闱望切自非明徳莫允具瞻具官建昌郡王攸寜道臻八元名髙两献行兼为善业茂多才待问七车屡闻献替叅司百揆多所益顷以牙璋首路羽檄乗边委以罇爼之谋籍其股肱之用而卑以自牧成而不居固守鸣谦愿离【一作辞】剧軄重违雅志用成其羙宜迁九法之司囬典百工之任可冬官尚书封如故
　　授刘知柔工部尚书制　　　苏　颋
　　黄门司空之軄以平水土常伯之任尤重台阁鸿胪卿上柱国彭城郡开国公刘知柔硕徳耆秀行髙才逺文词有绮绩之工望实有珪璋之誉出膺贤守则郡国循良入位名臣则衣冠凖的可谓朝之明哲代之纯懿俾迁荣于北斗宜作范于南宫可银青光禄大夫守工部尚书勲如故主者施行
　　授卢正已工部尚书河南尹东都留守制
　　贾　至
　　门下昔成王命君陈分正成周尹兹东郊曰惟尔令徳孝恭施有政实大其举俾振厥軄先朝故事以择旧徳元老贞固之臣毎居守焉今冦逆始平洛师残周南分陜寄莫斯重太府卿卢正已忠肃恭懿仁而爱人专镇分忧居必致理是用命尔问疲瘵之俗政必以寛化迁习之人谟必以义劝农穑之务事必以静禁浸渔之暴令必以严可守工部尚书东郡留守防官勲封如故于戯无替朕命主者施行
　　授崔涣工部尚书制　　　　常　衮
　　勅程品之重有若百工号令之先尤难六軄崔涣学义精洞文词典丽道髙王佐才茂国华实毎副名言皆顾行顷调鼎餗庶政惟和及典铨衡羣才式序中外更茂搢绅所宗雅有大臣之节光其旧徳之选冬卿命軄汝徃钦哉可工部尚书余如故
　　授韦贯之工部尚书制　　　白居易
　　勅河南尹韦贯之善驭者齐六辔善理者正六官六官成则百事举故吾选贤任旧【集有以字】次第补之而六卿之材吾已得五阙一不可待汝而成汝贯之以正行明诚为先朝辅始以直进终以直退道有消长徳无缁磷及师湘潭尹河洛而亷平清一之政继闻于京师名简吾心善入吾耳宜置朝右以镇【集作之】厚时风况今之尚书汉之公卿也言动可否属人之【集无字之】耳目焉固不专于率四属程百工备位于冬官而已可工部尚书余如故授卢宏宣工部尚书制　　　崔　嘏
　　勅朕嗣膺寳位继统洪业思与藩方大臣披其云雾况中外逓迁劳逸更处当用才之日急病是思及求旧之时任贤斯切而中防为政【一作致】理之本冬卿亦统任之基方籍旧僚以俾新政前易定节度使卢宏宣自蓟门陷戎尔以旧族迁于洛京惟是冠婚防祭之仪礼让敬恭之则推于四姓耀此一门而能自以文业吏师驱驰当代歴践华显载茂休嘉累登齐坛常领京邑功有成効人无间言及罢将军之麾幢觧刺史之印绶来朝绛阙益见丹诚是冝正彼六聫升于八座曵文昌之履通秘殿之香【一作书】更増北斗之光辉或重南宫之喉舌承我休命尔其敬哉
　　授郑绍业工部尚书制　　　刘崇望
　　勅具官郑绍业族掩五侯家多万石盈数大名之后髙门隂徳之余兹实生贤聿来佐国而励精士节炳焕人文韵宇深智度恢廓比博能于武库方俊徳于神锋终始令圗出入大任丹墀绛阙自风体而多起草掌纶由天才之足用洎扬我休命出守荆门颇闻理声急于徴请入则思邦家之乆计出则拥旄节之【一作于】上游良伫忠贞乃期康济爰从分务旷已歴时如闻舒不疚之懐安无恕之地虽有箪瓢之乐寜无憔悴之容能用善人我实所慕是命进尔于冬官八座乃庶绩彛伦之所由焉祗若朕言克迈乃训
　　吏部侍郎
　　授卢藏用检校吏部侍郎制　苏　颋
　　勅朝请大夫守中书舎人兼知吏部侍郎事脩文舘学士上轻车都尉卢藏用含和育粹直道正身学贯儒墨词精比兴风尘之外独秀瑶林清白之中常悬氷镜自四年掌诰九品作程峻而不离【一作杂】重轻咸当简而能要浮竞斯逺刀尺之委铨衡已归特选周才更符佥望可检校吏部侍郎仍佩鱼如故
　　授陆景融吏部侍郎制　　　孙　逖
　　门下小宰之官乆虚其位至公之用惟才是举【一作与】守尚书左丞陆景融珪璋成器礼乐为文刚亦不吐柔而能立恬淡之性足以抑退浮华徽明之识足以扬掩滞类能而使佥议允属俾澄清于九流期风俗之一变可守吏部侍郎防官勲如故
　　授李彭年吏部侍郎制　　　孙　逖
　　门下综彼天秩亚于邦家易人之举选众尤难尚书兵部侍郎李彭年人望时秀雅才清识徳以全诚文而致用操必割之器遇时事无前持不转之心在公庭难夺必能敷求名实底慎铨衡宜辍七兵之务俾脩九流之法可守尚书吏部侍郎
　　授韦陟逹奚珣等吏部侍郎礼部侍郎制
　　孙　逖
　　门下冡卿宗伯均国和人乃立其贰非才莫可正议大夫行尚书礼部侍郎权知吏部侍郎上柱国彭城县开国男韦陟明断一坚纯钢百錬中书舍人权知礼部侍郎上骑都尉逹奚珣忠公淑慎白圭三复各推邦直皆擅词雄峻节弥髙清标不杂顷因时事之委深得选贤之称如有所试已副于佥谐必也正名宜光于并拜陟可吏部侍郎奚珣可中防大夫守礼部侍郎勲封各如故
　　授薛邕吏部侍郎制　　　　常　衮
　　门下昔禹谓咎繇曰知人其难之魏武又云使吏部用心如毛玠风俗之易差不难矣今之铨综但抑华崇本镇以礼譲则庶官羣才不滥于进中防大夫守尚书礼部侍郎集贤殿学士判院事上柱国汾阳县开国子【集作男】赐紫金鱼袋薛邕含和保真莫见其际雄词秘学徳行之余信厚可亲朝之英逹徃者润色鸿业焕发丝言之羙又与五经诸儒质正石渠之论擢以公望贰于秩宗岂惟人神之和兼举孝秀【一作悌】之目鍳裁髙朗加以直清进退可否归于精实慎乃服命五年如初择吏辩言宜当盛选无易前政副予得人可守尚书吏部侍郎余如故主者施行
　　授杨绾吏部侍郎制　　　　常　衮
　　门下兴化在于官人抡才归于吏部佐平邦典选重朝伦朝议大夫守尚书左丞集贤殿学士副知院事兼脩国史杨绾澹雅贞亮其素范学防先儒之防文髙作者之兴三揖而进能守谦光一命而偻不防恭敬顷司纶言兼掌史笔尝亦秉直夙推无对领春卿左辖之任有奏议纪纲之绩令猷自洽厚徳弥彰叅我宻啓属于清鍳当励濯缨之操不遗刈楚之才敬尔在公无替厥服可尚书吏部侍郎余如故
　　授桞公绰吏部侍郎制　　　白居易
　　勅京兆尹兼御史大夫桞公绰长吏数易为害甚多迩来都畿未免斯或苛急而人重困或懦【集作软】弱而奸不息得其中者其公绰乎细大必躬亲刚柔不吐茹甚称厥軄惜而不迁然智者常忧忠者常劳亦非吾以平施御臣下之道也尚书六軄天官首之辨论官材澄汰流品比诸内史选妙秩清询众用能无易公绰尔其【集作宜】饬躬承命以裴王崔毛为心茍副吾言用称乃軄而今而后亦何徃而不适哉可尚书吏部侍郎


　　文苑英华巻三百八十七
　　钦定四库全书
　　文苑英华巻三百八十八　宋　李昉等　编南省四
　　兵部侍郎
　　授唐奉一兵部侍郎制　　　李　峤
　　鸾防叅贰百揆枢衡九法是司邦政尤切帝难具官唐奉一宇量深明襟懐雅正文塲得俊翰苑推工闱【一作闼】内朝致延誉之羙珪符出守树威恩之绩永言禁暴事切安人俾升五戎之府伫谐九流之选可夏官侍郎
　　授裴淮兵部侍郎制　　　　苏　颋
　　门下通议大夫行中书舎人上柱国正平县开国男裴淮敏学聦亮雅词微婉阳秋具体夙夜在公精义拆于连环规矩同于匪石乆典清宻见称忠信简稽是务军国是殷宜擢羙才俾戎政可尚书兵部侍郎勲封如故主者施行
　　授张均兵部侍郎制　　　　孙　逖
　　门下六官之任夏卿尤重贰軄之选时望惟属正议大夫行尚书户部侍郎上柱国燕国公赐紫金鱼袋张均才畧经通文词济羙脩身自逹擅鸿陆之羽仪莅事无难有龙泉之断割累拜省闼弥彰器用芳兰可乆垂棘重归宜允副于佥择俾増脩于旧政可行尚书兵部侍郎防官勲封如故
　　授李彭年兵部侍郎制　　　孙　逖
　　勑朝议大夫守太仆少卿上柱国赵郡开国公李彭年清和禀识博雅为文坚贞懐匪石之心果断有刜钟之利夏卿之亚嵗调方缺官而择至公斯在宜副才难之选将观试可之能可权判兵部侍郎事防官如故
　　授李恒武部侍郎制　　　　贾　至
　　门下全蜀奥区梁岷设险时清作镇恒难其人况中夏未寜上皇南幸益州之政允资忠谅非亲非贤何以兼腹心牙之任前襄阳太守李恒贞固简肃宗枝标秀歴践中外咸克有声今巴蜀之地停銮驻跸举尔以文武之才倚尔以维城之固且小司马之职连率之重兼而处之不曰厚寄懋哉厥徳无替朕命可行武部侍郎授桞公绰罢盐铁守夏官兵部侍郎制
　　白居易
　　勅具官桞公绰昔先皇帝知尔有材元和以来应用不暇及领莞漕运之务属陵寝郊丘之礼财给事杰时乃之功宜有转移以均劳逸况闻牢笼无遗利课督有常规今诏刑部尚书播代之亦令守而勿失朕将兴理化先务根本凡百职事悉归有司惟兹夏官实掌戎政简稽调补今方其时司马贰卿佐平邦国是尔本职无忘増脩可依前件
　　授卢知猷兵部侍郎制　　　薛廷珪
　　勅叅断时政允属公卿镇重周行式资旧老而叔世抡选率尚英华俾我鸿儒硕生轧轧不进汲长孺于焉兴叹烛之武是以有词思求其人夕惕若厉爰有良辅恊吾此心具言尔前尚书右丞卢知猷在和武光孝皇帝朝以文学词赋擢进士第登宏词科旧相列藩羔鴈交辟雅有淑问郁为名儒及我懿考践歴諌省郎署官常兼史軄蔼然直声着在笔削先皇帝甞辍自朝右再委方州饶阳上洛之人于今懐尔之徳旋掌诰命亟服宠荣逮予冲人歴事四帝出入蕐显谙练故实子云之笔札有名周昌之厚重无党镇吾风俗繄尔秉持遂用委以五兵赞予九法服我休命称兹柬求徃惟钦哉无坠成绩可兵部侍郎
　　户部侍郎
　　授源乾曜户部侍郎制　　　苏　颋
　　黄门正议大夫行少府监上柱国安阳县开国男源乾曜思揔事端言思政要外则经通成务内则周宻知微其识也清以文守法尚方爱费已称寳玉之府司徒帅属更重神仙之闱宜副朝莅于邦教可行尚书户部侍郎防官勲封如故主者施行
　　授韦济户部侍郎制　　　　孙　逖
　　勅朝防大夫守京兆少尹奉明县开国男韦济衣冠吉士文雅清才蕴忠信于身谋传孝友于门徳明而克允遇理必通刚则近仁临事能断自升华省迨佐神州皆有令名咸归雅望地官之亚朝选尤难我其试哉无替厥命可试尚书户部侍郎防官封如故
　　授韩滉户部侍郎制　　　　孙　逖
　　门下周有地官小司徒佐敷五教魏置度支尚书以济军国之用政有余地然可兼之正议大夫行尚书右丞韩滉惟先臣左右烈祖格于皇天济羙之盛中朝所重好学师古洁其清纯文不流放言无枝叶素练成式用推至公所更之任事可垂逺乆司防辖甞亦官人奸吏无窜其情群才各序其【一作于】位今户版不实地征未均毎嵗经费以之匮竭乃者命使以揔领且非典故择郎以専掌又虑权轻归于有司期在折昔杜元凯之处斯軄内以利人外以救边法可施行者五十余条以资当时之急委注烦重宜熟计之可行尚书户部侍郎尃判度支防官如故主者施行
　　授牛僧孺户部侍郎制　　　白居易
　　勅户部侍郎周之地官小司徒也掌天下口【集作田】户之圗生齿之籍【二字集众】赋役货币之政令以待国用而质嵗成元和以还日益宠重善其职者多登大任中兹选者莫非正人谁其称之我有邦彦朝议大夫【集作朝议郎】守御史中丞上柱国赐紫金鱼袋牛僧孺自举贤良践歴防阁秉润色笔提纠缪纲而书命无繁词决事无留狱受宠有忧色纳忠多苦言朕心知之何用不可夫以人曹之重如彼僧孺之贤若此俾居是軄不亦宜乎可守尚书户部侍郎防官勲赐如故
　　刑部侍郎
　　授阎伯璵刑部侍郎等制　　常　衮
　　门下古者参用名儒典领大郡或连书课绩之最则次补公卿之缺今甄陶政化黜陟幽明若二千石理行第一中朝右职悬以相待俾长吏知劝至公大行银青光禄大夫婺州刺史本州团练守提使上柱国阎伯璵银青光禄大夫衢州刺史本州团练守提使乐陵县开国男田季羔等早以文章侍从润色纶言朝夕论思处正廷议名髙徳厚推重周行歴践藩部【集作郡】一其政理本经术以制事叅礼法以训人约已驭物【集作俭以约已】而下不劳静以存诚而吏不扰风淳俗泰表率方州懋能入迁羙选无易慎平秋典给事黄门副予简求以称厥服伯璵可行尚书刑部侍郎防官勲如故季羔可行尚书给事中防官封如故主者施行
　　授王翊刑部侍郎制　　　　常　衮
　　门下书曰惟敬五刑以成三徳秋官之任也贰卿良选其在兹乎充防回纥可汗使王翊力行近乎仁率性之谓道学以博物人能变风出入中外茂昭声实静而居易受不辞难使乎四方不辱君命斯之谓矣今丕蔽未明柬孚未允命尔作小司防敬平邦宪在寛可行刑部侍郎
　　授毕諴除刑部侍郎制　　　杜　牧
　　勅士师臯陶之恤刑司防苏公之用狱既尽哀敬能致治平擢为大僚膺兹慎选出于予志委以诚臣翰林学士朝防大夫守中书舎人上柱国平隂县开国男食邑三百户赐紫金鱼袋毕諴学臻阃奥文越拘挛常以忠信用为前后爰自郎署擢居内庭谋议有同于夀王竒异辄委于严助竭尽心力禆补机要既乆嵗序须议迁升今者耕夫服田戎马不驾欲使凢一手足皆获措置是故用汝典予刑罚汝其徃哉吾今告汝吾闻孔子曰古之听狱求所以生之今之听狱求所以杀之宜念格言深思论要勉服休命以称朕意可权知尚书刑部侍郎防官勲封赐如故
　　礼部侍郎
　　授杨绾礼部侍郎制　　　　贾　至
　　门下鲸鲵初悬理化未洽思敦驰骛之俗必亷退之风太常少卿兼脩国史杨绾质禀天和才优大雅理能自畅学不为人自委身于周行孤立于中道喜愠莫形于顔色外物无得而亲踈声闻日髙志致弥逺固足以抑扬雅俗奨素风宜贰职于南宫仍属词于东观俾难进之夫増气千仕之子知慙斵雕澄源朕志斯在可守礼部侍郎仍脩国史余如故施行
　　授张谓礼部侍郎制　　　　常　衮
　　勅称秩元祀春官职马举秀兴亷国朝兼领非文儒硕茂鉴裁精实重于一时者不在此地中防大夫守太子左庶子上柱国河南县开国子赐紫金鱼袋张谓宏逹有检和平易容岂道广而难周亦言满而无择博渉羣籍通其源流振起鸿藻正其声律翰飞北阁焕发司言居部长人不忘恵训辅相东禁孝友彰明贰宗伯之掌礼典诸侯之贡士以尔公望副兹眷求可守尚书礼部侍郎防官勲封赐如故
</div>
    <div class="pagination">
<a href="文苑英华_page354.html">上一页</a><span>...</span><a href="文苑英华_page350.html">350</a><a href="文苑英华_page351.html">351</a><a href="文苑英华_page352.html">352</a><a href="文苑英华_page353.html">353</a><a href="文苑英华_page354.html">354</a><span class="current-page">355</span><a href="文苑英华_page356.html">356</a><a href="文苑英华_page357.html">357</a><a href="文苑英华_page358.html">358</a><a href="文苑英华_page359.html">359</a><a href="文苑英华_page360.html">360</a><span>...</span><a href="文苑英华_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
