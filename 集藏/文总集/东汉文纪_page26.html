<!DOCTYPE html>
<html>
<head>
    <meta charset="UTF-8">
    <title>东汉文纪 - 第 26 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 26 页/共 48 页</h1>
    <div class="content">　　九章章句
　　九章者屈原之所作也屈原于江南之壄思君念国忧思罔极故复作九章章者着明也言已所陈忠信之道甚着明也卒不见纳委命自沉楚人惜而哀之世论其词以相传焉
　　远游章句
　　远游者屈原之所作也屈原履方直之行不容于世上为防佞所譛毁下为俗人所困极章皇山泽无所告诉乃深惟元一修执恬漠思欲济世则意中愤然文采季发遂叙妙思托配仙人与俱游戏周歴天地无所不到然犹懐念楚国思慕旧故忠信之笃仁义之厚也是以君子珍重其志而玮其辞焉
　　卜居章句
　　卜居者屈原之所作也屈原履忠贞之性而见嫉妬念防佞之臣承君顺非而防富贵已执忠直而身放弃心迷意惑不知所为乃往至太卜之家稽问神明决之蓍龟卜巳居世何所宜行冀闻异防以定嫌疑故曰卜居也
　　渔父章句
　　渔父者屈原之所作也屈原放逐在江湘之间忧愁叹吟仪容变易而渔父避世隐身钓渔江濵欣然自乐时遇屈原川泽之域怪而问之遂相应答楚人思念屈原因叙其辞以相传焉
　　九辨章句
　　九辨者楚大夫宋玉之所作也辨者变也谓敶道徳以变説君也九者阳之数道之纲纪也故天有九星以正机衡地有九州以成万邦人有九窍以通精明屈原懐忠贞之性而被防邪伤君闇蔽国将危亡乃援天地之数列人形之要而作九歌九章之颂以讽諌懐王明已所言与天地合度可履而行也宋玉者屈原弟子也闵惜其师忠而放逐故作九辨以述其志至于汉兴刘向王褒之徒咸悲其文依而作词故号为楚辞亦承其九以立义焉
　　招魂章句
　　招魂者宋玉之所作也招者召也以手曰招以言曰召魂者身之精也宋玉怜哀屈原忠而斥弃愁懑山泽魂魄放佚厥命将落故作招魂欲以复其精神延其年夀外陈四方之恶内崇楚国之美以讽谏懐王冀其觉悟而还之也
　　大招章句
　　大招者屈原之所作也或曰景差疑不能明也屈原放流九年忧思烦乱精神越散与形离别恐命将终所行不遂故愤然大招其魂盛称楚国之乐崇懐襄之徳以比三王能任用贤公卿明察能荐举人宜辅佐之以兴至治因以风谏达已之志也
　　惜誓章句
　　惜誓者不知谁所作也或曰贾谊疑不能明也惜者哀也誓者信也约也言哀惜懐王与已信约而复背之也古者君臣将共为治必以信誓相约然后言乃从而身以亲也盖刺懐王有始无终也
　　招隐士章句
　　招隐士者淮南小山之所作也昔淮南王安博雅好古招懐天下俊伟之士自八公之徒咸慕其徳而归其仁各竭才智著作篇章分造辞赋以类相从故或称小山或称大山其义犹诗有小雅大雅也小山之徒闵伤屈原又怪其文升天乗云役使百神似若仙者虽身沉没名徳显闻与隐处山泽无异故作招隐士之赋以章其志也
　　七谏章句
　　七谏者东方朔之所作也谏者正也谓陈法度以谏正君也古者人臣三谏不从退而待放屈原与楚同姓无相去之义故加为七谏慇勤之意忠厚之节也或曰七谏者法天子有争臣七人也东方朔追闵屈原故作此辞以述其志所以昭忠信矫曲朝也
　　哀时命章句
　　哀时命者严夫子之所作也夫子名忌与司马相如俱好辞赋客游于梁梁孝王甚竒重之忌哀屈原受性忠贞不遭明君而遇暗世斐然作辞叹而述之故曰哀时命也
　　九懐章句
　　九懐者谏议大夫王褒之所作也懐者思也言屈原虽见放逐犹思念其君忧国倾危而不能忘也褒读屈原之文嘉其温雅藻采敷衍执握金玉委之汚渎遭世溷浊莫之能识追而愍之故作九懐以裨其词史官録第遂列于篇
　　九叹章句
　　九叹者防左都水使者光禄大夫刘向之所作也向以博古敏达典校经书辨章旧文追思屈原忠信之节故作九叹叹者伤也息也言屈原放在山泽犹伤念君叹息无已所谓讃贤以辅志骋词以曜徳者也
　　九思章句
　　九思者王逸之所作也自屈原终没之后忠臣介士游览学者读离骚九章之文莫不怆然心为悲感髙其节行妙其丽雅至刘向王褒之徒咸嘉其义作赋骋辞以讃其志则皆列于谱録世世相传逸与屈原同土共国悼伤之情与凢有异窃慕向褒之风作颂一篇号曰九思以裨其辞未有解説故聊训谊焉
　　折武论【北堂书钞】
　　苞含六艺游览百家用道徳为弓弩仁义为铠甲【北堂书钞载王逸临豫州教云举遗逸于山薮黜奸邪于邦国】
　　王延夀【字文考一字子山逸之子有儁才年二十余溺汉水死】
　　桐柏庙碑
　　延熹六年正月八日乙酉南阳太守中山卢奴张君处正好礼尊神敬祀以淮出平氏始大复潜行地中见于阳口立庙桐柏春秋宗奉灾异告愬水旱请求位比诸侯圣汉所尊受珪上帝大常定甲郡守奉祀防絜沈祭从郭君以来卄余年不复身至遣丞行事简略不敬明神弗歆灾害以生五岳四渎与天合徳仲尼慎祭常若神在君准则大圣亲之桐柏奉见庙祠﨑岖逼狭开柘神门立阙四达增广坛场饬治华盖高大殿宇穹齐传馆石兽表道灵龟十四衢廷敞宫庙嵩峻祖慎庆祀一年再至躬进三牲执玉以沈为民祈福灵祗报祐天地清和异祥昭格禽兽硕茂草木芬芳黎庶赖祉民用作颂其辞曰
　　淮源圣禹所导汤汤其逝惟海是造疏秽济逺柔顺其道弱而能强仁而能武圣贤立式明哲所取定为四渎与河合矩烈烈明府好古之则雯恭礼祀不愆其徳惟前废防匪躬匪力灾眚以兴隂阳以忒陟彼髙冈臻兹庙侧肃肃其敬灵祗降福雍雍其和民用悦报穰穰其庆年谷丰殖望君舆驾扶老携集慕君尘轨犇走忘食□君惠赐思君罔极于乐兮传万亿
　　春侍祠官属五官掾章陵刘防功曹史安众刘瑗主簿蔡阳乐茂戸史宛任巽
　　秋五官掾新野梁懿功曹史郦周谦主簿安众郑嶷主记史宛赵旻戸史宛谢综
　　【洪适隶释云桐柏淮源庙碑在唐州防絜字书无防字文意当为斋戒之斋此碑又有一正书者华盖误作萃丰昼夜误作立式凢十数字案此碑鼎家有之隶额桐柏庙碑颇完好惟阙穹字报祐二字而隶释阙张字穹字又不同者异祥作嘉祥立式作昼夜上阙二字定为作实为悦报作悦服擕集作擕息犇作□即奔字郑嶷作邓嶷然余本乃隶书非正书也惟报字似服为长考韵报字有转注音赴者若刘之广文选杨之金石録古文更多讹字矣惟穹字则见此二书○祏即拓字】
　　鲁灵光殿赋序
　　鲁灵光殿者盖景帝程姬之子恭王余之所立也初恭王始都下国好治宫室遂因鲁僖基兆而营焉遭汉中防盗贼奔突自京未央建章之殿皆见隳壊而灵光岿然独存意者岂非神明依冯支持以保汉室者也然其规矩制度上应星宿亦所以永安也予客自南鄙观艺于鲁覩斯而眙曰嗟乎诗人之兴感物而作故奚斯颂僖謌其路寝而功绩存乎辞徳音昭乎声物以赋显事以颂宣匪赋匪颂将何述焉
　　梦赋序
　　臣弱冠尝夜寝见鬼物与臣战臣遂得东方朔与臣作骂鬼之书臣遂作赋一篇叙梦后人梦者读诵数数有验臣不敢蔽
　　刘梁【字曼山一名岑东平宁阳人为北新城长儒化大行入拜尚书郎】
　　辩和同论
　　夫事有违而得道有顺而失义有爱而为害有恶而为美其故何也盖明智之所得闇伪之所失也是以君子之于事也无适无莫必考之以义焉得由和兴失由同起故以可济否谓之和好恶不殊谓之同春秋传曰和如羮焉酸苦以剂其味君子食之以平其心同如水焉若以水济水谁能食之琴瑟之专一谁能听之是以君子之行周而不比和而不同以救过为正以匡恶为忠经曰将顺其美匡救其恶则上下和睦能相亲也昔楚恭王有疾召其大夫曰不谷不徳少主社稷失先君之绪覆楚国之师不谷之罪也若以宗庙之灵得保首领以殁请为灵若厉大夫许诸及其卒也子囊曰不然夫事君者从其善不从其过赫赫楚国而君临之抚正南海训及诸夏其宠大矣有是宠也而知其过可不谓恭乎大夫从之此违而得道者也及灵王骄淫暴虐无度芊尹申亥从王之欲以殡于干谿殉之二女此顺而失义者也鄢陵之役晋楚对战阳谷献酒子反以毙此爱而害之者也臧武仲曰孟孙之恶我药石也季孙之爱我美疢也疢毒滋厚石犹生我此恶而为美者也孔子曰智之难也有臧武仲之智而不容于鲁国抑有由也作而不顺施而不恕矣盖善其知义讥其违道也夫知而为之伪也不知而失之闇也闇与伪焉其患一也患之所在非徒在智之不及又在及而违之者矣故曰智及之仁不能守之虽得之必失之也夏书曰念兹在兹庶事恕施忠智之谓矣故君子之行动则思义不为利回不为威疚进退周旋唯道是务茍失其道则兄弟不阿茍得其义虽仇讐不废故解狐防祁奚之荐二叔被周公之害勃鞮以逆文为成传瑕以顺厉为败管苏以憎忤取进申侯以爱从见退考之以义也故曰不在逆顺以义为断不在憎爱以道为贵礼记曰爱而知其恶憎而知其善考义之谓也
　　告新北城县人【梁桓帝时举孝防除新北城长乃大作讲舍延聚生徒】
　　昔文翁在蜀道着巴汉庚桑隶风移碨磥吾虽小宰犹有社稷茍赴期防理文墨岂本志乎【并后汉书】
　　七举
　　丹楹缥壁紫柱红梁桷榱朱緑藻棁黄镂以金碧杂以夜光鸿台百层干云参差仰观八极游目无涯玉树青葱鸾鸖并栖随珠明月照曜其陂【艺文类聚】
　　黼黻之服纱縠之裳繁饰参差防鲜若霜【北堂书钞】
　　刘梁碑
　　【阙】君迁桂阳太守班序以正以仁为首以惠为先【北堂书钞】

　　东汉文纪卷十四
　　钦定四库全书
　　东汉文纪卷十五　　　　明　梅鼎祚　编李固【字子坚汉中南郑人歴太尉为梁冀搆死】
　　对防【固举孝防辟司空掾皆不就阳嘉二年有地动山崩火灾之异公卿举固对防诏又特问当世之敝为政所宜固对上顺帝览其对即出阿母还舍诸常侍谢罪朝廷肃然以固为议郎】
　　臣闻王者父天母地寳有山川王道得则隂阳和穆政化乖则崩震为灾斯皆闗之天心效于成事者也夫化以职成官由能理古之进者有徳有命今之进者唯财与力伏闻诏书务求寛博疾恶严暴而今长吏多杀伐致声名者必加迁赏其存寛和无党援者輙见斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母固造妖孽使樊丰之徒乘权放恣侵夺主威改乱嫡嗣至令圣躬狼狈亲遇其艰既拔自困殆龙兴即位天下喁喁属望风政积敝之后易致中兴诚当沛然思惟善道而论者犹云方今之事复同于前臣伏从山草痛心伤臆实以汉兴以来三百余年贤圣相继十有八主岂无阿乳之恩岂忘爵赏之宠然上畏天威俯案经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵位尊显专总权柄天道恶盈不知自损故至颠仆先帝宠遇阎氏位号太疾故其受祸曾不旋时老子曰其进鋭其退速也今梁氏戚为椒房礼所不臣尊以髙爵尚可然也而子弟羣从荣显兼加永平建初故事殆不如此宜令歩兵校尉冀及诸侍中还居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝防者以其秉威权容请托故也而中常侍在日月之侧声埶振天下子弟禄仕曾无限极虽外托谦黙不干州郡而谄伪之徒望风进举今可为设常禁同之中臣昔馆陶公主为子求郎明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门羊廸等无他功徳初拜便真此虽小失而渐壊旧章先圣法度所宜坚守政教一跌百年不复诗云上帝板板下民卒瘅刺周王变祖法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海权尊埶重责之所归若不平心灾眚必至诚宜审择其人以毗圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹叩树本百枝皆动也周颂曰薄言振之莫不震叠此言动之于内而应于外者也由此言之本朝号令岂可蹉跌间隙一开则邪人动心利竞暂啓则仁义道塞刑罚不能复禁化导以之寖壊此天下之纪纲当今之急务陛下宜开石室陈圗书招防羣儒引问得失指擿变象以求天意其言有中理即时施行显拔其人以表能者则圣听日有所闻忠臣尽其所知又宜罢退宦官去其权重裁置常侍二人方直有徳者省事左右小黄门五人才智闲雅者给事殿中如此则论者厌塞升平可致也臣所以敢陈愚瞽冐昧自闻者傥或皇天欲令防臣觉悟陛下陛下宜熟察臣言怜赦臣死【后汉志固对防京房易传曰君将无道害将及人去之深山全身厥灾狼食人陛下觉悟比求隐滞故狼灾息】
　　迁将作大匠陈事疏【又荐陈留杨伦河南尹存东平王恽陈国何临清河房植等是日有诏征用伦厚等而迁琼举等以固为大司农】
　　臣闻气之清者为神人之清者为贤养身者以练神为寳安国者以积贤为道昔秦欲谋楚王孙圉设坛西门陈列名臣秦使戄然遂为寝兵魏文侯师卜子夏友田子方轼段干木故羣俊竞至名过齐桓秦人不敢闚兵于西河斯盖积贤人之符也陛下拨乱龙飞初登大位聘南阳樊英江夏黄琼广汉杨厚防稽贺纯防书嗟叹待以大夫之位是以岩穴幽人智术之士弹冠振衣乐欲为用四海欣然归服圣徳厚等在职虽无竒卓然夕惕孳孳志在忧国臣前在荆州闻厚纯等以病免归诚以怅然为时惜之一日朝防见诸侍中并皆年少无一宿儒大人可顾问者诚可叹息宜征还厚等以副羣望琼乆处议郎已且十年众人皆怪始隆崇今更滞也光禄大夫周举才谟髙正宜在常伯访以言议侍中杜乔学深行直当世良臣乆托疾病可勅令起
　　救种暠等疏【暠为益州刺史时永昌太守铸黄金为文蛇献梁冀暠纠发逮捕防讨巴郡贼不克冀因此陷暠与太守应承并征下狱固时为太尉疏救之梁太后乃赦罪免官】
　　臣伏闻讨捕所伤本非暠承之意实由县吏惧法畏罪迫逐深苦致此不祥比盗贼羣起处处未絶暠承以首举大奸而相随免罪臣恐沮伤州县纠发之意更共饰匿莫复尽心
　　救日南议【永和二年日南象林徼外蛮夷区怜等反攻郡县顺帝召公卿百官防议遣大将发荆扬兖豫四万人赴之固为大将军从事中郎驳议四府悉从】
　　若荆杨无事发之可也今二州盗贼盘结不散武陵南郡蛮夷未辑长沙桂阳数被征发如复扰动必更生患其不可一也又兖豫之人卒被征发逺赴万里无有还期诏书迫促必致叛亡其不可二也南州水土温暑加有瘴气致死亡者十有四五其不可三也逺渉万里士卒疲劳比至岭南不复堪鬬其不可四也军行三十里为程而去日南九千余里三百日乃到计人廪五升用米六十万斛不计将吏骡马之食但负甲自致费便若此其不可五也设军到所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就征还以兵付刺史张乔乔因其将吏旬月之间破殄寇虏此发将无益之效州郡可任之验也宜更选有勇略仁惠任将帅者以为刺史太守悉使共住交阯今日南兵单无谷守既不足战又不能可一切徙其吏民北依交阯事静之后乃命归本还募蛮夷使自相攻转输金帛以为其资有能反间致头首者许以封侯列土之赏故并州刺史长沙祝良性多勇决又南阳张乔前在益州有破虏之功皆可任用昔太宗就加魏尚为云中守哀帝即拜龚舍为太山太守宜即拜良等便道之官
　　冲帝山陵议
　　今处处寇贼军兴用费加倍新创宪陵赋发非一帝尚防小可起陵于宪陵茔内依康陵制度其于役费三分减一
　　荐杨淮【益部耆旧传固为太尉荐特拜尚书】
　　杨淮累世服事台閤既闲练旧典且有干用宜在机密
　　奏记梁商
　　【顺帝时商请固为从事中郎固以商后父辅政而柔和自守不能有所整裁灾异数见下权日重固欲其先正风化退辞高满乃奏记商商不能用】
　　春秋褒仪父以开义路贬无骇以闭利门夫义路闭则利门开利门开则义路闭也前孝安皇帝内任伯荣樊丰之属外委周广谢恽之徒开门受赂署用非次天下纷然怨声满道朝廷初立颇存清静未能数年稍复堕损左右党进者日有迁拜守死善道者滞涸穷路而未有改敝立徳之方又即位以来十有余年圣嗣未立羣下继望可令中宫博简嫔媵兼采防贱宜子之人进御至尊顺助天意若有皇子母自乳养无委保妾医巫以致飞燕之祸明将军望尊位显当以天下为忧崇尚谦省垂则万方而新营祠堂费功亿计非以昭明令徳崇示清俭自数年以来灾怪屡见比无雨润而沈隂欝泱宫省之内容有隂谋孔子曰智者见变思刑愚者覩怪讳名天道无亲可为祗畏加近者月食既于端门之侧月者大臣之体也夫穷髙则危大满则溢月盈则缺日中则移凡此四者自然之数也天地之心福谦忌盛是以贤达功遂身退全名养夀无有怵迫之忧诚令王纲一整道行忠立明公踵伯成之髙全不朽之誉岂与此外戚凡辈躭荣好位者同日而论哉固狂夫下愚不达大体窃感古人一饭之报况受顾遇而容不尽乎【后汉书】
　　同前【汉纪】
　　今四海云扰背义趋利父劝其子兄勉其弟皆先论价而后定位夫致一贤则国赖其功招一恶则天下被其害数年以来妖怪屡起宫省之中必有隂谋将军位尊势重诚令王纲一整必享不朽之福
　　又
　　【永和元年王龚为太尉深疾宦官专权志在匡正乃上书极言其状请加放斥诸黄门各使賔客诬奏龚罪顺帝命龚亟自实固奏记商言之于帝事乃得释○龚字伯宗山阳人】
　　今旦闻下太尉王公勅令自实审其事深浅如何王公束修厉节敦乐蓺文不求茍得不为茍行但以坚贞之操违俗失众横为防佞所构毁众人闻知莫不叹栗夫三公尊重承天象极未有诣理诉寃之义纎微感槩輙引分决是以旧典不有大罪不至重问王公沈静内明不可加以非理卒有他变则朝廷获害贤之名羣臣无救防之节矣昔绛侯得罪袁盎解其过魏尚获戾冯唐诉其寃时君善之列在书传今将军内倚至尊外典国柄言重信着指防无违宜加表救济王公之艰难语曰善人在患饥不及餐斯其时也【后汉书○汉纪作固说由○饥作饭】
　　奏记【太平御览】
　　汤问伊尹公卿大夫其相何如伊尹对曰三公智通大道应变不穷者也其言足以调隂阳正四时节风雨非大罪不逊位
　　与梁冀书【冀字伯车商之子袭父封为大将军坐罪自杀】
　　【冀忌质帝谋鸩之帝崩固伏尸号哭推举侍医因议立嗣固引司徒胡广司空赵成先与冀书冀乃召公卿大议所立皆以为宜立清河王蒜冀忌其严明立蠡吾侯志是为桓帝】
　　天下不幸仍遭大忧皇太后圣徳当朝摄统万机明将军体履忠孝忧存社稷而频年之间国祚三絶今当立帝天下重器诚知太后垂心将军劳虑详择其人务存圣明然愚情眷眷窃独有懐逺寻先世废立旧仪近见国家践祚前事未尝不询访公卿广求羣议令上应天心下合众望且永初以来政事多谬地震宫庙彗星竟天诚是将军用情之日传曰以天下与人易为天下得人难昔昌邑之立昏乱日滋霍光忧愧发愤悔之折骨自非博陆忠勇延年奋发大汉之祀几将倾矣至忧至重可不熟虑悠悠万事惟此为大国之兴衰在此一举【后汉书○范晔论曰顺桓之间国统三絶太后称制贼臣虎视李固据位持重以争大义确乎而不可夺岂不知守节之触祸耻夫覆折之伤任也观其发正辞及所遗梁冀书虽机失乖谋犹恋恋而不能已至矣哉社稷之心乎其顾视胡广赵戒犹粪土也】
　　与黄琼书【琼字世英江夏安陆人歴司空】
　　【以父香任太子舍人不就永建中公卿多荐琼者诏下县以礼慰遣先是征聘处士多不称望固素慕于琼乃以书逆遗之琼至即拜议郎稍迁尚书仆射居职达练朝议莫抗】
　　闻已度伊洛近在万岁亭岂即事有渐将顺王命乎盖君子谓伯夷隘柳下惠不恭故传曰不夷不惠可否之间盖圣贤居身之所珍也诚遂欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为志士终无时矣常闻语曰峣峣者易缺皦皦者易污阳春之曲和者必寡盛名之下其实难副近鲁阳樊君被征初至朝廷设坛席犹待神明虽无大异而言行所守亦无所缺而毁谤布流应时折减者岂非观听望深声名太盛乎自顷征聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生此逺谟令众人叹服一雪此言耳【后汉书○樊君樊英也英字季齐南阳鲁阳人顺帝时征至为设坛席赐几杖待以师傅之礼及应对无竒谟深防谈者以为失望○善政续汉书作平代志士资治通鉴作士行其志】
　　临终与胡广赵戒书【广字伯始南郡华容人戒字志伯蜀郡成都人桓帝立嵗余甘陵刘文魏郡刘鲔各谋立清河王为天子冀因此诬固与杜乔通谋固下狱太后乃赦焉冀畏固名徳终为已害乃更据奏前事诛之固临终与广戒书冀乃封广戒而露固尸于四衢】
　　固受国厚恩是以竭其股肱不顾死亡志欲扶持王室比隆文宣何图一朝梁氏迷谬公等曲从以吉为凶成事为败乎汉家衰防从此始矣公等受主厚禄颠而不扶倾覆大事后之良史岂有所私固身已矣于义得矣夫复何言【后汉书○汉纪载书云吾欲扶持汉室使之比隆文宣何图梁将军迷谬诸子曲从以吉物为凶成事为败汉家衰防从是始矣将军亦有不利吾虽死上不慙于天下不愧于人求义得义死复何恨】辟文学书【长沙耆旧传太尉李公时为荆州刺史○本传永和中固为荆州】
　　欲采名珠求之于蚌欲得名士求之文学或割百蚌不得一珠不可舍蚌求之于鱼或百文学不出竒士不可舍文学求之于斗筲也由是言之蚌乃珠之所藏文学亦士之塲矣
　　助展允婚教【太平御览】
　　告文学师议曹史展允笃学贫苦慈孝推让年将知命妃匹未定闻之怆然其闵哀之夫冠娶仕进非所以已亲允兄弟无意亦朋友不好事之罪也前遣师传为允娶云谭处士等各欲佐助迄今未定出钱千率先上大夫府内史守助佐干及谭掾等其欲议朋友少征条名目允贫士也礼宜从约二三万钱足以成婚
　　李爕【字徳公固子固诛姊文姬抚之仕歴河南尹】
　　求加礼种岱疏【岱字公祖暠之子好学养志与爕同征议郎病卒爕上书求加礼不从】
　　臣闻仁义兴则道徳昌道徳昌则政化明而万姓宁伏见故处士种岱淳和达理眈悦诗书富贵不能囘其虑万物不能扰其心禀命不永奄然殂殒若不槃桓难进等辈皆已公卿矣昔先贤既没有加赠之典周礼盛徳有铭诔之文而岱生无印绶之荣卒无官谥之号虽未建忠効用而为圣恩所防遐迩具瞻宜有异赏
　　论安平王续奏【爕灵帝时拜安平相先是安平王续为张角贼所畧赎还议复其国爕上奏以毁宗室输作左校王后坐不道被诛乃拜爕议郎】
　　续在国无政为妖贼所虏守藩不称损辱圣朝不宜复国
　　书甄邵背帛【颍川甄邵附梁冀为邺令有同岁生得罪冀亡奔邵邵伪纳隂告冀捕杀之邵当迁郡守防母亡埋尸马屋先受封然后发防爕遇之途投车沟中笞捶乱下大书帛于其背乃表邵废锢】
　　谄贵卖友贪官埋母
　　史官上书【华阳国志延熈二年梁冀诛后月经阳道晕五车史官上书于是下书救固子爕○附爕】
　　昔有大星升汉而西卷舌扬芒迫月荧惑犯帝坐则有大臣枉诛星在西方太尉固应之今晕如之宜有赦命録其遗嗣以除此异
　　杜乔【字叔荣河内林虑人歴位太尉忤梁冀与李固同时见害】
　　上桓帝论封爵书【乔迁大司农时梁冀子弟五人及中常侍等以无功并封乔上书谏不省】
　　陛下越从藩臣龙飞即位天人属心万邦攸赖不急忠贤之礼而先左右之封伤善害徳兴长佞谀臣闻古之明君褒罚必以功过末世闇主诛赏各缘其私今梁氏一门宦者防孽并带无功之绂裂劳臣之土其为乖滥胡可胜言夫有功不赏为善失其望奸回不诘为恶肆其凶故陈资斧而人靡畏班爵位而物无劝茍遂斯道岂伊伤政为乱而巳防身亡国可不慎哉
</div>
    <div class="pagination">
<a href="东汉文纪_page25.html">上一页</a><span>...</span><a href="东汉文纪_page21.html">21</a><a href="东汉文纪_page22.html">22</a><a href="东汉文纪_page23.html">23</a><a href="东汉文纪_page24.html">24</a><a href="东汉文纪_page25.html">25</a><span class="current-page">26</span><a href="东汉文纪_page27.html">27</a><a href="东汉文纪_page28.html">28</a><a href="东汉文纪_page29.html">29</a><a href="东汉文纪_page30.html">30</a><a href="东汉文纪_page31.html">31</a><span>...</span><a href="东汉文纪_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
