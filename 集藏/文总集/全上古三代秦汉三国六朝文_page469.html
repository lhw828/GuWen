<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 469 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 469 页/共 658 页
  </h1>
  <div class="content">
   仙鼠伺暗，飞蛾候明，均灵舛化，诡欲齐生。观齐生（《御览》作「生齐」。）而欲（《御览》作「态」。）诡，各会住以凭方。凌ㄡ烟之浮景，赴熙焰之明光。拔身幽草下，毕命在此堂。本轻死以邀得，虽糜烂其何伤？岂学山南之文豹，避云雾而岩藏。（本集，《御览》九百五十一。案，《封氏闻见记》五云，旧说南山赤符，爱其毛体，每有雾露，诸禽兽皆取食。惟赤豹深藏不出，故古以喻贤者隐居避世，引此赋，「岂若南山赤豹，避雨雾而深藏」，则唐本是「赤」字。）
　　◇为柳令护骠骑表
　　臣言：伏承诏书，加臣骠骑将军，馀如故。顾循空薄，屡坠成命，仰当天宠，伏抱惭灼。臣素陋人，本绝分望，适野谢山川之志，辍耕无鸿鹄之叹，宦希乡部，富期农牧。夙当昌期，早值恩洽。天网纷横，皇历归圣，左输不殷，良马未汗，功半下列，爵超上赏，奋迹腾光，参驾龙服，翰起云飞，拂翼虹路。虽曩之脱驾拖紫，弛担丹毂，方之微臣，彼安足齿。齐此而归，惧尘王度，况遂频烦，重彰滥越。伏愿天听曲成，资始令张，雨露之惠，自华及殒，特屈慈奖，降申愚固，则绸缪之施，复逾造物。不胜感跃惶骇之情，谨拜表以闻。（本集。）
　　◇解褐谢侍郎表
　　臣昭言，臣孤门贱生，操无炯迹。鹑栖草泽，情不及官。不悟天明广瞩，腾滞援沈，观光幽节，闻道朝年。荣多身限，思非终报。臣云云。（本集。）
　　◇谢秣陵令表（时为中书舍人）
　　臣照言：即日被尚书召，以臣为秣陵令。臣负锸下农，执羁末皂，情有局途，志无远（一作建。）立。遘命（一作「此」。）逢天，得污官牒，不悟恩泽无穷，谬当奖试。用谢刀笔，猥承宰职。岂是暗懦，所能克任。今便抵（一作「只」。）召，违离省闼，继恋罔极，不胜下情。谨拜表以闻。（本集）
　　◇谢随恩被原表
　　臣言：即日被曹宣命，元统内外五刑以下，浩泽荡汰，臣亦预焉。得从汉律故谬之辨，暗遭周典肆眚之科，大喜卒至，非愿所图，鱼愕鸡睨，且悚且惭。臣诚下愚，不达义方。然君尊臣泰，岂同犬马。且常侍臣渊穆疏草，即臣所作，助人为恭，犹加敬忆，自己率礼，宁敢慢忘。由臣悴贱，可悔可诬，曾参杀人，臣岂无过。寝病幽栖，无援朝列，身孤节卑，易成论亥。幸大明临下，仁道毓物，泽洎走，臣覃末庆。然古人有言：「杨者易生之木也，一人植之，十人拔之，无生杨矣。」何则？植之者难，拔之者易。况臣一植之功不立，众拔之过屡至，同被风霜，异此贞脆。《书》称「天秩有礼」，《易》载「神福在谦」。臣之谦礼，理谢福秩，仰衔俯愧，行叹坐戚。即欲颠沛，拜恩下庭，但臣病久柴羸，不堪冒涉，小得趋驰，星驾登路。不胜荷佩之诚，谨上疏以闻。（本集。）
　　◇拜侍郎上疏
　　臣言：臣北州衰沦，身地孤贱。众善必达，百行无一。生丁昌运，自比人曹。操乏端概，业谢成迹。徂年空往，琐心靡述。褫辔投簪，於斯终志。束菜负薪，期与相毕。安此定命，忝彼公朝。不悟乾罗广收，圆明兼览，雕瓠饰笙，备云和之品；潢污流藻，充金鼎之实。铩羽暴鳞，复见翻跃；枯杨寒炭，遂起烟华。未识微躬，猥能及此，未知陋生，何以为报？祗奉恩命，忧愧增灼，不胜感荷屏营之情，谨诣阁拜疏以闻。（本集。）
　　◇谢解禁止
　　臣言：被宣令解臣禁止。天光郑重，不可胜逢。飞走知感，矧臣人类。臣闻获过於神，或凭尸祝以清；得罪於君，可因左右而谢。臣自惟孤贱，盗幸荣级。暗涩大义，猖狂世礼。奇非阮籍，无保持之助；才惭冯衍，有甚禀之困。自非圣朝超然览臣於视听之外，则今日渥泽，更成妄遭，来辰萎叶，终先朝草。小人岁暮，知能何报，徒厚恩华，忧惧叹息，不住下情。谨诣拜疏以闻。（本集）
　　◇侍郎满辞阁
　　臣言：臣所居职限满，今便收迹。金闺云路，从兹自远，鲔经沈藏，方绝光景，祗恋迟回，结涕濡泗。臣嚣杌穷贱，情嗜春昧，身弱涓，地幽井谷。本应守业，垦畛剿艹仍，牧鸡圈豕，以给征赋。而幼性猖狂，因顽慕勇，释担受书，废耕学文。画虎既败，学步无成。反拙归，还陋燕雀。日晏途远，块然自丧。加以无良，根孤伎薄。既同冯衍负困之累，复抱相如消渴之疾。志逐运离，事与衰合，束马埋轮，绝游息世。宿福馀庆，爰遘圣明，煦蒸霜霰，莩甲云露，得从下走，叨迹人行，操勒负羁，班荣扈隶，矜愚训短，哀有弗及。奉此而归，足以没齿。虽摩肌发，无报天德。更冀营魂，还能结草。不胜感恋之情，谨诣阙拜疏奉辞以闻。（本集。）
　　◇转常侍上疏
　　臣言，即日被中曹板转臣为左常侍。臣自惟常人，触事无可，谬被拔擢，实为光荣。臣既无仿佛上报殊绝之恩，有分每丰其过。前後轻重，辄得原恕。奖以君子之方，赦其不闲教训。大愆不责，矜泽必加。是臣所以夙夜自念，知遭遇之至深至厚也。末冀未望，便荷今荣，欣喜感悦，不敢伪护。庶保终始，身命为初。不胜下情，谨诣阁拜疏谢以闻。（本集。）
　　◇征北世子诞育上疏
　　臣等言：臣闻本枝无疆，布诸前典；众多弥贵，信之华封。故德积则庆深，业昌则祚广。伏承王子以中气正月，锺灵纳和。诞躬紫阁，膺祚朱绂。弧矢夙陈，璋攸觌。云光丽辉，岩泽昭采。嘉祥爰孚，柔颜载。凡在氓隶，莫不忭悦。臣沾恩逾物，庆倍自中，不胜殊欢溢喜，谨奉表以闻。（本集。）
　　◇皇孙诞育上疏
　　兼郎中令侍郎臣照言：伏承东储积庆，皇孙诞育，国启昌期，民迎福运，台禁称祉，井庐相贺。伏惟圣怀，载深鸿。不任下情，谨诣阁上疏以闻。（本集。）

卷四十七
◎鲍照（二）
　　◇谢赐药启
　　臣卫躬不谨，养命无术。情沦五难，妙谢九法。飙落先伤，衰疴早及。遐泽近临，猥委存恤，《疒尔》同山岳，蒙灵药之赐；惠非河间，谬仙使之屈。恩逾脯糗，惠重帷席。荷对衔惭，伏抱矜渥。（本集。）
　　◇谢永安令解禁止启
　　臣田茅下第，质非谢品。志终四民，希绝三仕。邀世逢辰，谬及推择，恩成曲积，荣秩兼过。虽誓投纤生，昊天罔极，迄无犬马，孤惭星岁。加以沦节雪飙，沈诚款晦，值天光烛幽，神照广察，澡从宥，与物更禀，遂晒阳春，湔汰秋水，缀翼云条，葺鲜洪沼，洗胆明目，忭手太平，重甄再造，含气孰比？不悟乾陶弥运，复垂埏饰，矫迹升等，改观非服，振缨珥笔，联承贵宠。岂臣浮朽，所可恭从，实非愚瞢，所宜循践。琐族易灰，脆漏已迫，空荷载焘，终责仰复，饮冰肃事，怀火毕命。不胜屏营之情。谨启事以闻。（本集。）
　　◇论国制启
　　臣启：臣闻尺之量锦，工者裁之，袤丈之木，绳墨在焉。事无臣细，非法不行。当今世问政睦，藩国相望，君举必书，动成准式。息躬圣壤，十有馀载，条制节文，宜其备矣，诸王列封，动静兼该。而窃见国之处事未尽善，臣之暗蔽，私心有惜。伏见彭城国旧制，犹有数卷，虽多殊革，大网可依，愚谓宜令掌故刊而撰之，上著朝典藩邦之度，下揆国训繁简之宜，旁酌州县宽猛之中，章程久具，永为恒制，岂伊今美，乃足贵之将来。臣忝充直员，脱以启闻，烦而非要，伏追惭悚，谨启。（本集。）
　　◇谢上除启
　　臣言：被宣赐臣上除。臣伏事日浅，蒙荷已丰，天泽所及，且喜且惧。但臣自丁常豆，来途阶级，非所敢冀。今日荣愿，直尔不少，冒乞停止上除。伏望重许，干秽悚息。（本集。）
　　◇请假启
　　臣启：臣居家乏治，上漏下湿。暑雨将降，有惧崩压。比欲完葺，私寡功力，板锸陶途，必须躬役。冒欲请假三十日，伏愿天恩，赐垂矜许。手启复追悚息，谨启。（本集。）
　　臣启：臣所患弥留，病躯沈痼。自近蒙归，频更顿处，日夜间困或数四。委然一弊，瞻景待化。加以凶衰，婴遘惨悼。终鲜兄弟，仲由所哀。臣实百罹，孤苦风雨。天伦同气，贲惟一妹，存没永诀，不获计见，封瘗泉壤，临送感恨，情痛兼深。臣母年老，经离忧伤，服粗食淡，羸耗增疾。心计焦迫，进退罔踬。冒乞申假百日，伏愿天慈，赐垂矜许。臣违福履，身事屯悴，叹息和景，掩泪春风，执启涕结，伏追惶悚。谨启。（本集。）
　　◇奉始兴王命作白舞曲启
　　侍郎臣鲍照启：被教作《白舞歌辞》，谨竭庸陋，裁为四曲，附启上呈。识方氵典悴，思涂猥局。言既无雅，声未能文，不足以宣赞圣旨，抽拔妙实。谨遣简馀，惭随悚盈，谨启。（本集。）
　　◇通世子自解启
　　仆以常豆，无用於世，遭逢谬幸，被受恩荣。诚愿论毕，久宜捐落。仁眷笃终，复获淹停。感今惟昔，衔佩无已。但自无堪，尸素累载，腹心之愧，寤寐为忧。今请解所职，愿蒙矜许。自奉清尘，於兹六祀，坠辰永往，遗恩在心。执纸哽咽，言不自宣。（本集。）
　　◇重与世子启
　　奉还诲，深承殷勤笃眷之重。披读未终，悲愧交集。仆以常人，所蒙隆厚，久应知退，非适今日。衔恩恋德，用缺进心。今者之请，必愿鉴许。且仆栖迟无事，咫尺馆第，餐禀风微，非旦则夕，居职还私，两者无异，而於仆无用，有以自处，岂非仁念，始终之惠。重致于日，弥深惭感。（本集。）
　　◇登大雷岸与妹书
　　吾自发寒雨，全行日少，加秋潦浩汗，山溪猥至，渡溯无边，险径游历，栈石星饭，结荷水宿，旅客贫辛，波路壮阔，始以今日食时，仅及大雷，途登千里，日逾十晨，严霜惨节，悲风断肌，去亲为客，如何如何！向因涉顿，凭观川陆；遨神清渚，流睇方曛；东顾五洲之隔，西眺九派之分，窥地门之绝景，望天际之孤云，长图大念，隐心者久矣。南则积山万状，急气负高，含霞饮景，参差代雄，凌跨长陇，前後相属，带天有匝，横地无穷，东则砥原远隰，亡端靡际，寒蓬夕扌卷，古树云平。旋风四起，思鸟群归。静听无闻，极视不见。北则陂池潜演，「湖脉通连」。（《艺文类聚》作湖泽脉通。）苎蒿攸积，菰芦所繁。栖波（《艺文类聚》作「栖风」。）之鸟，水化之虫，以智吞愚，以强捕小，号噪惊聒，纷乎其中。西则回江水指，长波天合。滔滔何穷，漫漫安竭！创古迄今，舳舻相接，思尽波涛，悲满潭壑，烟归八表，终为野尘，而是注集，长写不测，灵浩荡，知其何故哉，西南望庐山，又特惊异。基压江潮，峰与辰汉连接。上常积霞，雕锦缛。若华夕曜，岩泽气通，传明散彩，赫似绛天。左右青霭，表里紫霄。从岭而上，气甚（《艺文类聚》作「尽」。）金光，半山以下，纯为黛色。信可以神居帝郊，镇控湘汉者也。若ぺ洞所积，溪壑所射，鼓怒之所う击，涌氵复之所宕涤，则上穷荻浦，下至犭希洲，南薄燕瓜，北极雷淀，削长埤短，可数百里。其中腾波触天，高浪灌日，吞吐百川，写泄万壑。轻烟不流，华鼎振沓。弱草朱靡，洪涟陇蹙。散涣长惊，电透箭疾。穹溘崩聚，坻飞岭覆。回沫冠山，奔涛空谷，）折石为之摧碎，奇岸为之齑落。仰视大火，俯听波声，愁魄胁息，心惊矣。至於繁化殊育，诡质怪章，则有江鹅、海鸭、鱼鲛、水虎之类，豚首、象鼻、芒须针尾之族，石蟹、士蚌、燕箕、雀蛤之俦，折甲、曲牙、逆鳞、反舌之属。掩沙涨，被草渚，浴雨排风，吹涝弄翮。夕景欲沈，晓雾将合，孤鹤寒啸，游鸿远吟，樵苏一叹，舟子再泣。（《艺文类聚》作「泣」。）诚足悲忧。（《艺文类聚》作「忧悲」。）不可说也。风久雷飙，夜戒前路。下弦内外，望达所届。寒暑难适，汝专自慎，夙夜戒护，勿我为念。恐欲知之，聊书所睹。临途草蹙，辞意不周。（本集，又《艺文类聚》二十七，案，照妹字令晖，照答孝武云：「臣妹才自亚左芬（，臣才不及太冲耳。」）
　　◇河清颂（并序）
　　臣闻善谈天者，必征象於人；工言古者，允（《宋书》作「先」。）考绩於今。鸿牺以降，遐哉邈乎！镂山岳，雕篆素，昭德垂勋，可谓多矣。而史编唐尧之功，载「格於上下」；乐登文王之操，称「於昭于天」。素狐玄玉，聿彰符命；朴牛大寅，爰定祥兴。鱼鸟动色，禾雉兴让。皆物不盈眦，而美溢金石。颂声为之而寝，诗人於是不作。（《宋书》「颂声」句在「不作」下。）庸非惑欤？
　　自我皇宋之承天命也，仰符应龙木之精，俯协龟水之灵。（《宋书》作「仰符应龙精，俯协河龟之灵」。）君图帝宝，粲烂瑰英。固以业光曩代，事华前德矣。圣上天飞践极，迄兹二十有四载。道化周流，玄泽汪，地平天成，含生阜熙。（《宋书》作「上下含熙」。）文同轨通，表里厘福。（《宋书》作「礼福」。）耀德中区，黎庶知让，观英遐外。（《宋书》作「表」。）夷貊怀惠，秩礼恤勤，散露台之金；振民舒国，倾钜桥之粟。（《宋书》作「恤勤秩礼，罢露台之金，纾国振民，倾钜桥之粟。」）约违迫胁，奢去甚泰。（《宋书》作「泰甚」。）燕无留饮，畋不盘乐。物色异人，优游鲠直。显靡失心，幽无怨魄。（《宋书》作「优游」，据正。「显不失心，幽无怨气」。）精日月，事洞天情。故不劳仗斧之使。（《宋书》作「杖斧之臣」。）号令不肃而自严。（《宋书》作「不严而自肃」。）无辱凤举之事。（《宋书》作「使」。）灵怪不召而自彰。万里神行，飙尘不起。农商野庐，边城偃柝。冀马南金，填委内府；驯象西爵，充罗外苑。（《宋书》作「囿」。）阿纨纂组之饶，衣覆宗国；渔盐杞梓之利，傍赡荒遐。士民殷富，繁轶五陵；宫宇宏丽，崇冠三川。（《宋书》作「士民殷富，五陵既有惭德，宫宇宏丽，三川莫之能比。」《初学记》十八与本集同。）闾有盈，歌吹无绝。朱轮叠辙，华冕重肩。岂徒世无穷人，民获休息，朝呼韩、罢酤铁而已哉！是以嘉祥累仍，福应尤盛。青丘之狐，丹穴之鸟，栖阿阁，游禁园；金芝九茎，木禾六仞。（本集脱「仞」字，从《宋书》补。）秀铜池，发膏亩。宜以谒荐郊庙，和协律吕。（《宋书》「协调律吕」在「谒荐」句上。）烟霏雾集，不可胜纪。然而圣上犹夙兴昧旦。（《宋书》作「昧旦夙兴」。）若有望而未至；宏规远图，如有追而莫及。神明之贶，推而弗居也。是以琬碑Α检，盛典芜而不治；朝神省方，大化抑而未许。崇文协律之士，蕴舞颂於外；坐朝陪宴之臣，怀揄扬於内。三灵伫眷，九壤注心，既有日矣。
　　岁宫乾维，月躔苍陆，长河巨济，异源同清，澄波万壑，洁澜千里。斯诚旷世伟观，昭启皇明者也。语曰：「影从表，瑞从德，此其效焉。宣尼称凤鸟不至，河不出图」。《传》曰：「俟河之清，人寿几何？」皆伤不可见者也。然则古人所未见者，今殚见之矣。孟轲曰：「千载一圣，是旦暮也。」岂不信哉！（《宋书》作「大哉」。）夫四皇六帝，树声长世，大宝也。泽浸群生，国富刑清，鸿德也；制礼裁乐，淳风迁俗，文教也。诛箫羯黠。（《宋书》作「殊华逋羯」。束颡绛阙，武功也。鸣禽《宋书》作「鸣鸟」。）跃鱼，涤秽河渠，至祥也。大宝鸿德，文教武功，其崇如此；幽明协赞，民祗与能，厥应如彼。唯天为大，尧实则之。皇哉唐哉，畴与为让？抑又闻之：势之所覃者浅，则美之所传者近。道之所感者深，则庆之所流者远。是以丰功伟命，润色滕策，盛德形容，藻被歌颂。察之上代，则奚斯吉甫之徒，鸣玉銮於前；视之中古，则相如王褒之属，驰（《宋书》作「施」。）金羁於後。绝景扬光，清埃继路。故班固称汉成之世，奏御者千有馀篇，文章之盛，与三代同风。由是言之，斯乃臣子旧职，国家通议。（《宋书》作「义」。）不可辍也。臣虽不敏，敢（《宋书》作「宁」。）不勉乎。乃作颂曰：
　　窥刊崩石，捃逸残竹，巢风寂寥，羲埃绵邈。钜生大年，赡学渊闻，ひ绣成景，粉缋颛轩，徒玩井科，未睹天河。互古通今，明鲜晦多，千龄一见，书史登歌。旋我皇驾，揆景方途，凌周躐殷，蹶唐轹虞，如彼七纬，累璧重珠。高祖拨乱，首物定灵，更开天地，再铸群生。帝御三杰，龙步八，朔南暨教，海北腾声？沦深格高，浃遐洞冥，鼎迁宋，玄圭告成。大明方徽，鸿光中微，圣命谁堪？皇历攸归，谋从筮协，神与民推，黄旗西映，紫盖东辉，纳瑞螭玉，升政衡机，金轮豹饰，珠冕龙衣。正位北辰，垂拱南面，天下何思，日用罔倦，复礼归仁，观恒通变，一物有违，戚言毁膳。菲躬简法，厚下安宅，谦德弥光，损道滋益。孝崇飨祀，勤隆耕藉，饣酎秋羊，封瑾春骼，婴耄兼粱，鳏孤重帛。体由学染，俗以教迁，礼导刑清，乐鬯风宣，分衢让齿，折讼归田，野旌伏彦，朝赏登贤。儒训优柔，武节焱鸷，文宪精弘，戎容犀利。枢钤明审，程周备，吏砺平端，民羞幸觊。桴鼓凝埃，烽驿垂辔，销我长剑，归为农器。闽外水乡，鄣表炎国，陇首西南，渤尾东北，岭丹，浑浑泉黑，移琛云朔，转隼邛，狼歌荐功，鸟谭陈德。治博化光，民阜财盛，班白行谣，青绮高咏，云表幽和，物章明庆，丽植雕质，蠢行藻性。仁草晨莩，德宿宵映。昆无隐飙，山有黄落，牛羊内首，闾户外拓，瑞木朋生，祥禽辈作，薰风荡闺，饴露流阁，器范神妙，剂调象药。匪直也斯，伟庆方臻，注彼四渎，媚此双川，伏灵遥纪，贶遐年，澄波海岳，镜流葱山，泉石凝淀，水府清涓，俯免瞰夷都，降氏骊渊，朱宫潜耀，紫阁阴鲜。昔在爽德，王风不昌，乃溢乃竭，或壅或亡。吉源滥壑，曾是未央。先民永慨，大道悠长，云何其瑞，实锺我皇？闻诸师说，天竦听密，介焉如响，匪远惟疾，矧是皇心，妙夫贞一，左右天经，户牖人术，污谟布简，丝言盈室。秽有绵祀，清岂崇日。一人之庆，吹万和，灵根方固，源重波。副睿贰哲，帝体皇柯。景云蔚岳，秀星骈罗。垂光九野，腾响四遐。辅车鼎足，石虎牙，世匹周室，基永汉家。泰阶既平，洪河既清。大人在上，区宇文明。樵夫议道，渔父濯缨。臣照作颂，铺德树声。（本集，又《宋书·临川王道规传》，又略见《北堂书钞》一百五十八，《艺文类聚》八，《初学记》六，又十八。）
　　◇佛影颂
　　形生粗怪，神照潭寂。验幽以明，考心者迹，六尘烦苦，五道绵剧，乃炳舟梁，爰悟沦溺。色丹貌缋，留相琼石。金光绝见，玉毫遗觌，俾昏作郎，效顺去逆。（本集。）
　　◇凌烟楼铭（并序宋临川王起。）
　　臣闻凭飙荐响，唱微效长，垂（一作「乘」。）波鉴景，功少致深。是以冰台筑乎魏邑，凤阁起於汉京，皆所以赞生通志，感悦幽情者也。伏见所制凌烟楼，栖置崇回，延瞰平寂。即秀神皋，因基地势。东临吴甸，西眺楚关。奔江永写，鳞岭相葺，重树穷天，通原尽日。悲积陈古，赏绝旧年。诚可以晖旷高明，藻澈远心矣。夫识缘感倾，事待言彰，匪言匪述，绵世罔传。敢作铭曰：
　　岩岩崇楼，藐藐层隅。阶基天削，户牖云区。瞰江列楹，望景延除。积清风露。（《艺文类聚》《初学记》并作「路」。）合（一作「含」。）彩烟途，俯窥淮海，俯眺荆吴。我王结驾，藻思神居。宜此万春，灵所扶。（本集《艺文类聚》六十三，《初学记》二十四。）
　　◇药奁铭
　　岁走九。生厌聩墙，时无骤得，年有遐方。水玉出烟，灵飞（一作「礼灵」。）生光。龟文电衣，龙彩云裳。九芝八石，延正荡斜。二脂六体，振衰返华。毛姬饵叶，凤子藏花。景绝翠虬，气隐霞。深神罕别，妙奇不扬，或繁虎杖，或乱蛇床。故不世不可以服。未达不可以尝，眩精逆目，是乃为良。（本集。）
　　◇石帆铭
　　应风剖流，息石横波，下ぺ地轴，上犭葛星罗。吐（《艺文类聚》作「牵」。）湘引汉，歙蠡吞沱，西历岷冢，北泻淮河。眇森宏蔼，积广连深，沦天测际，互海穷阴。云旌未起，风柯不吟；崩涛山坠。（《艺文类聚》作「逐」。）郁浪雷沉。在昔鸿荒，刊启源陆。表里民邦，经纬鸟服，瞻贞视晦，坎水巽木，乃剡乃铲，既刳既斫，飞深浮远，巢潭馆谷。涉川之利，谓易则难。临渊之戒，曰危乃安。泊潜轻济，冥表勤言，穆遂留，昭御不还，徒悲猿鹤，空驾沧烟。君子彼想，祗心载惕，林简松栝。水采龙，觇气涉潮，投祭沉璧，揆检含图，命辰定历。二崤虎口，周王夙趋，九折、羊肠，汉臣电驱。潜鳞浮翼，争景乘虚，衡石赤鳐，帝子察殂，青山断河，后父沉躯，川吏掌津，敢告访途。（本集，《艺文类聚》八。）
　　◇飞白书势铭
　　秋毫精劲，霜素凝鲜。沾此瑶波，染彼松烟。超工八法，尽奇六文。鸟企龙跃，珠解泉分。轻如游雾，重似崩云。绝锋剑摧，惊势箭飞。差池燕起，振迅鸿归，临危制节，中险腾机。圭角星芒，明丽烂逸，丝萦发垂，平理端密。盈尺锦两，片字金镒。故仙芝烦弱，既匪足双；虫虎琐碎，又安能匹。君子品之，是最神笔。（本集。）
　　◇瓜步山揭文
　　岁含龙纪，月巡鸟张，鲍子辞吴客楚，指兖归扬，道出关津，升高问途。北眺毡乡，南晒炎国，分风代川，揆气闽泽，四睨天宫，穷曜星络，东窥海门，候景落日，游精八表，驶视四遐，超然永念，意类交横。信哉古人，有数寸之，持千钧之关，非有其才施，处势要也。瓜步山者，亦江中眇小山也，徒以因回为高，据绝作雄，而凌清瞰远，擅奇含秀，是亦居势使之然也。故才之多少，不如势之多少远矣。仰望穹垂，俯视地域，涕Д江河，疣赘丘岳。虽奋风漂石，惊电剖山，地纶维陷，川斗毁宫，豪盈发虚，曾未注言。况乎沉河浮海之高，遗金堆璧之奇，四迁八聘之策，三黜五逐之疵，贩交买名之薄，吮瘫舐痔之卑，安足议其是非。（本集。）


卷四十八
◎周朗
　　朗（《魏书》作殷。）字义利，汝南安成人，元嘉中为南平王铄冠军参军、太子舍人、司徒主簿，免。又为江夏王义恭太尉参军，寻解职，复起为通直郎。孝武即位，除建平王宏中军录事参军，以上书忤旨，自解去职。又除太子中舍人，出为庐陵内史，称疾去职。寻丁母忧，有司承旨奏其居丧无礼，锁附宁州，於道杀之。
　　◇上书献谠言
　　昔仲尼有言：「治天下若置诸掌。」岂徒言哉。方策之政，息举在人，盖当世之君不为之耳。况乃运锺浇暮，世膺乱馀，重以宫庙遭不更之酷，江服被未有之痛，千里连死，万井共泣。而秦汉馀敝，尚行於今，魏晋遗谬，犹布於民，是而望国安於今，化崇於古，却行及前之言，积薪待然之譬，臣不知所以方。然陛下既基之以孝，又申之以仁，民所疾苦，敢不略荐。
　　凡治者何哉？为教而已。今教衰已久，民不知则，又随以刑逐之，岂为政之道欤。欲为教者，宜二十五家选一长，百家置一师。男子十三至十七，皆令学经；十八至二十，尽使武。训以书记图律，忠孝仁义之礼，廉让勤恭之则；授以兵经战略，军部舟骑之容，挽强击刺之法。官长皆月至学所，以课其能。习经者五年有立，则言之司徒；用武者三年善艺，亦升之司马。若七年而经不明，五年而勇不达，则更求其言政置谋，迹其心术行履，复不足取者，虽公卿子孙，长归农亩，终身不得为吏。其国学则宜详考占数，部定子史，令书不烦行，习无糜力。凡学，虽凶荒不宜废也。
　　农桑者，实民之命，为国之本，有一不足，则礼节不兴。若重之，宜罢金钱，以谷帛为赏罚。然愚民不达其权，议者好增其异。凡自淮以北，万匹为市；从江以南，千斛为货。亦不患其难也。今且听市至千钱以还者用钱，馀皆用绢布及米，其不中度者坐之。如此，则垦田自广，民资必繁，盗铸者罢，人死必息。又田非胶水，皆播麦菽，地堪滋养，悉麻，荫巷缘藩，必树桑柘，列庭接宇，唯植竹栗。若此令既行，而善其事者，庶民则叙之以爵，有司亦从而加赏。若田在草间，木物不植，则挞之而伐其馀树，在所以次坐之。
　　又取税之法，宜计人为输，不应以赀。云何使富者不尽，贫者不蠲。乃令桑长一尺，围以为价，田进一亩，度以为钱，屋不得瓦，皆责赀实。民以此，树不敢种，土畏妄垦，栋焚榱露，不敢加泥。岂有剥善害民，禁衣恶食，若此苦者。方今若重斯农，则宜务削兹法。
　　凡为国，不患威之不立，患恩之不下；不患土之不广，愚民之不育。自华、夷争杀，戎、夏竞威，破国则积尸竟邑，屠将则覆军满野，海内遗生，盖不馀半。重以急政严刑，天灾岁疫，贫者但供吏，死者弗望）埋，鳏居有不愿娶，生子每不敢举。又戍淹徭久，妻老嗣绝，及淫奔所孕，皆复不收。是杀人之日有数途，生人之岁无一理，不知复百年间，将尽以草木为世邪，此最是惊心悲魂恸哭太息者。法虽有禁杀子之科，设蚤娶之令，然触刑罪，忍悼痛而为之，岂不有酷甚处邪。今宜家宽其役，户减其税。女子十五不嫁，家人坐之。特雉可以聘妻妾，大布可以事舅姑，若待礼足而行，则有司加纠。凡宫中女隶，必择不复字者。庶家内役，皆令各有所配。要使天下不得有终独之生，无子之老。所谓十年存育，十年教训，如此，则二十年间，长户胜兵，必数倍矣。
　　又亡者乱郊，馑人盈甸，皆是不为其存计，而任之迁流，故饥寒一至，慈母不能保其子，欲其不为寇盗，岂可得邪。既御之使然，复止之以杀，彼於有司，何酷至是。且草树既死，皮叶皆枯，是其粱肉尽矣。冰霜已厚，苫盖难资，是其衣裘败矣。比至阳春，生其馀几。今自江以南，在所皆穰，有食之处，须官兴役，宜募远近能食五十口一年者，赏爵一级。不过千家，故近食十万口矣。使其受食者，悉令就佃淮南，多其长帅，给其粮种。凡公私游手，岁发佐农，令堤湖尽修，原陆并起。仍量家立社，计地设闾，检其出入，督其游惰。须待大熟，可移之复旧。淮以北悉使南过江，东旅客尽令西归。
　　故毒之在体，必割其缓处，函、渭灵区，阒）为荒窟，伊、洛神基，蔚成茂草，岂可不怀欤？历下、泗间，何足独恋。议者必以为胡衰不足避，而不知我之病甚於胡矣。若谓民之既徙，狄必就之，若其来从，我之愿也。胡若能来，必非其种，不过山东杂汉，则是国家由来所欲覆育。既华得坐实，戎空自远，其为来，利固善也。今空守孤城，徒费财役，亦行见淮北必非境服有矣，不亦重辱丧哉。使虏但发轻骑三千，更互出入，春来犯麦，秋至侵禾，水陆漕输，居然复绝。於贼不劳，而边已困，不至二年，卒散民尽，可跷足而待也。设使胡灭，则中州必有兴者，决不能有奉土地、率民人以归国家矣。诚如此，则徐、齐终逼，亦不可守。
　　且夫战守之法，当恃人之不敢攻。顷年兵之所以败，皆反此也。今人知不以羊追狼，蟹捕鼠，而令重车弱卒，与肥马悍胡相逐，其不能济固宜矣。汉之中年能事胡者，以马多也，胡之後服汉者，亦以马少也，既兵不可去，车骑应蓄。今宜募天下使养马一匹者，蠲一人役，三匹者，除一人为吏，自此以进，阶赏有差，边亭徼驿，一无发动。
　　又将者将求其死也。自能执干戈，幸而不亡，筋力尽於戎役，其於望上者，固己深矣。重有澄风扫雾之勤，驱波涤尘之力，此所自矜，尤复为甚。近所功赏，人知其浓，然似颇谬虚实，怨怒实众。垂臂而反唇者，往往为部，耦语而觖望者，处处成群。凡武人意气，特易崩沮，设一旦有变，则向之怨者皆为敌也，今宜国财与之共竭，府粟与之同罄，去者应遣，浓加宠爵，发所在禄之，将秩未充，馀费宜阙，他事负辇，长不应与，唯可教以狩之礼，习以钲鼓之节。若假勇以进，务黜其身。老至而罢，赏延於嗣。
　　又缘淮城垒，皆宜兴复，使烽鼓相达，兵食相连。若边民请师，皆宜莫许。远夷贡至，止於报答，语以国家之未暇，示以何事而非君。须内教既立，徐料寇形，辨骑卒四十万，而国中不扰，取谷支二十岁，而远邑不惊，然後越淮穷河，跨陇出漠，亦何适而不可。
　　又教之不敦，一至於是。今士大夫以下，父母在而兄弟异计，十家而七矣。庶人父子殊产，亦八家而五矣。凡（《魏书》作「其」）甚者乃危亡不相知，饥寒不相恤，又嫉谤（《魏书》作「忌疾」）谗害，其间不可称数。宜明其禁，以革（《魏书》作「易」）其风。（案：今士大夫已下又见《魏书·刘骏传》，「周朗」作「周殷」）先有善於家者，即务其赏，自今不改，则没其财。
　　又三年之丧，天下之达丧，以其哀并衷出，故制同外兴，日久均痛，故愈迟齐典。汉氏节其臣则可矣，薄其子则乱也。云何使衰苴之容尽，鸣号之音息。夫佩玉启旒，深情弗忍，冕珠视朝，不亦甚乎。凡法有变於古而刻於情，则莫能顺焉。至乎败於礼而安於身，必遽而奉之，何乃厚於恶，薄於善欤。今陛下以大孝始基，宜反斯谬。
　　且朝享临御，当近自身始，妃主典制，宜渐加矫正。凡举天下以奉一君，何患不给。或帝有集皂之陋，后有帛布之鄙，亦无取焉。且一体炫金，不及百两。一岁美衣，不过数袭，而必收宝连椟，集服累笥，目岂常亲，身未时视，是为椟带宝，笥著衣，空散国家之财，徒奔天下之货，而主以此惰礼，妃以此傲家，是何糜蠹之剧，惑鄙之甚。逮至婢竖，皆无定科，一婢之身，重婢以使，一竖之家，列竖以役。涂金披绣，桨酒藿肉者，故不可称纪。至有列以游遨，饰兵以驱叱，不亦重甚哉。若禁行赐薄，不容致此。且细作始并，以为俭节，而市造华怪，即传於民。如此，则迁也，非罢也。凡天下得治者以实，而治天下者常虚，民之耳目，既不可诳，治之盈耗，立亦随之。故凡厥庶民，制度日侈，商贩之室，饰等王侯，佣卖之身，制均妃后。凡一袖之大，足断为两，一裾之长，可分为二，见车马不辨贵贱，视冠服不知尊卑。尚方今造一物，小民明已睥睨。宫中朝制一衣，庶家晚已裁学。侈丽之原，实先宫阃。又妃主所赐，不限高卑，自今以去，宜为节目。金魄翠玉，锦绣罗，奇色异章，小民既不得服，在上亦不得赐。若工人复造奇伎淫器，则皆焚之，而重其罪。
　　又置官者，将以燮天平气，赞地成功，防奸御难，治烦理剧，使官称事立，人称官置，无空树散位，繁进冗人。今高卑贸实，大小反称，名之不定，是谓官邪。而世废姬公之制，俗传秦人之法，恶明君之典，好暗主之事，其憎圣爱愚，何其甚矣。今则宜先省事，从而并官，置位以周典为式，变名以适时为用，秦汉末制，何足取也。当使德厚者位尊，位尊者禄重，能薄者官贱，官贱者秩轻。缨冕绂佩，称官以服，车骑容卫，当职以施。
　　又寄土州郡，宜通废罢，旧地民户，应更置立。岂吴邦而有徐邑，扬境而宅兖民，上淆辰纪，下乱畿甸。其地如朱方者，不宜置州，土如江都者，应更建邑。
　　又民少者易理，君近者易归，凡吏皆宜每详其能，每厚其秩，为县不得复用恩家之贫，为郡不得复选势族之老。
　　又王侯识未堪务，不应强仕，须合冠而启封，能政而议爵。且帝子未官，人谁为贱。但宜详置宾友，选择正人，亦何必列长史、参军、别驾、从事，然後为贵哉。又世有先後，业有难易，明帝能令其儿不匹光武之子，马贵人能使其家不比阴后之族，盛矣哉，此於後世不可忘也。至当舆抑碎首之忿，陛殿延辟戟之威，此亦复不可忘也。内外之政，实不可杂。若妃主为人请官者，其人宜终身不得为官，若请罪者，亦终身不得赦罪。
　　凡天下所须者才，而才诚难知也。有深居而言寡，则蕴学而无由知，有卑处而事隔，则怀奇而无由进。或复见忌於亲故，或亦遭谗於贵党，其欲致车右而动御席，语天下而辩治乱，焉可得哉。漫言举贤，则斯人固未得矣。宜使世之所称通经达史、辨词精数，吏能将谋，偏术小道者，使猎缨危膝，博求其用。制内外官与官之远近及仕之类，令各以所能而造其室，降情以诱之，卑身以安之，然後察其擢唇吻，树颊胲，动精神，发意气，语之所至，意之所执，不过数四间，不亦尽可知哉。若忠孝廉清之比，强正柔之伦，难以检格立，不可须臾定，宜使乡部求其行，守宰察其能，竟皆见之於选贵，呈之於相主，然後处其职宜，定其位用。如此，故应愚鄙尽捐，贤明悉举矣。又俗好以毁沈人，不知察其所以致毁，以誉进人，不知测其所以致誉。毁徒皆鄙，则宜擢其毁者，誉党悉庸，则宜退其誉者。如此，则毁誉不妄，善恶分矣。又既谓之才，则不宜以阶级限，不应以年齿齐。凡贵者好疑人少，不知其少於人矣。老者亦轻人少，不知其不及少矣。
　　自释氏流教，其来有源，渊检精测，固非深矣。舒引容润，既亦广矣。然习慧者日替其，束诫者月繁其过，遂至糜散锦帛，侈饰车从。复假精（《广弘明集》作「揉」）医术，托杂卜数，延姝满室，置酒浃堂，寄夫托妻者不无，杀子乞儿者继有。而犹倚灵假像，背亲傲君，欺废疾老，震损宫邑，是乃外刑之所不容戮，内教之所不悔罪，而横天地之间，莫不（《广弘明集》作「之」）纠察。人不得然，岂其鬼欤？今宜申严佛律，裨重国令，其疵恶显著者，悉皆罢遣，除（《广弘明集》作「馀」）则随其行，各为之条，使禅义经诵，人能其一，食不过蔬，衣不出布。若应更度者，则令先习义行，本其神心，必能草腐人天，竦精以往者，虽侯王家子，亦不宜拘。
　　凡鬼道惑众，妖巫破俗，触木而言怪者不可数，寓采而称神者非可算。其原本是乱男女、合饮食，因之而以祈祝，从之而以报请，是乱不诛，为害未息。凡一苑始立，一神初兴，淫风辄以之而甚，今修堤以北，置园百里，峻山以右，居灵十房，糜财败俗，其可称限。又针药之术，世寡复，诊脉之伎，人鲜能达，民因是益征於鬼，遂弃於医，重令耗惑不反，死夭复半。今太医宜男女习教，在所应遣使受业，如此故当愈於媚神之愚，惩艾凑理之敝矣。
　　凡无世不有言事，无时不有令下，然而升平不至，昏危是继，何哉？盖设令之本非实也。又病言不出於谋臣，事不便於贵党，轻者抵訾呵骇，重者死压穷摈，故西京有方调之诛，东都有党锢之戮。陛下若欲申常令，循未典，则群臣在焉；若欲改旧章，兴王道，则微臣存矣。敢昧死以陈，唯陛下察之。（《宋书·周朗传》，时普责百官谠言，朗上书。又略见《通典》十四，《广弘明集》六，又略见《魏书·刘驳传》，以为周殷启。）
　　◇报羊希书
　　羊生足下：岂当适使人进哉，何卿才之更茂也。宅生结意，可复佳耳，属华比彩，何更工邪。视已反覆，慰亦无已。观诸纸上，方审卿复逢知己。动以何术，而能每降恩明，岂不为足下欣邪，然更忧不知卿死所处耳。
　　夫匈奴之不诛有日，皇居之亡辱旧矣。天下孰不愤心悲肠，以忿胡人之患，靡衣俞食，以望国家之师。自智士钳口，雄人蓄气，不得议图边之事者，良淹岁纪。今天子以炎、轩之德，冢辅以姬、吕之贤，故赫然发怒，将以匈奴衅旗，恻然动仁，欲使馀氓被惠。及取士之令朝发，宰士暮登英豪；调兵之诏夕行，主公旦升雄俊；延贤人者，固非一日，况复加此焉。夫天下之士，砥行磨名，欲不辱其志气；选奇蓄异，将进善於所天。非但有建国之谋不及，安民之论不与，至反以孝洁生议於乡曲，忠烈起谤於君き，身不纟圭王臣之，名不厕通人之班，颠倒国门，湮销丘里者，自数十年以往，岂一人哉。若吾身无他伎，而出值明君，变官望主，岁增恩价，竟不能柔心饰带，取重左右。校於向士，则荣已多，料於今识，则笑亦广。而足下方复广吾以驰志之时，求予以安边之术，何足下不知言也。若以贤未登，则今之登贤如此；以才应进，则吾之非才若是。岂可欲以殒海之，望鼓鳃於竖鳞之肆；坠风之羽，觊振翮於轩毳之间。其不能具陪渌水，并负青天，可无待於明见。若乃阙奇谋深智之术，无悦主狎俗之能，亦不可复稍为卿说。但观以上国再毁之臣，望府一逐之吏，当复是天下才否，此皆足下所亲知。
　　吾虽疲冗，亦尝听君子之馀论，岂敢忘之。凡士之置身有三耳，一则云户岫寝，栾危桂荣，秣芝浮霜，翦松沈雪，怜肌蓄髓，宝气爱魂，非但土石侯卿，腐鸩梁锦，实乃伫意天后，睨目羽人。次则刳心扫智，剖命驱生，横议於云台之下，切辞於宣室之上，衍主德而批民患，进贞白而鸩奸猾，委玉入而齐声礼，揭金出而烹寇，使车轨一风，甸道共德，令功日济而己无迹，道日富而君难名，致诸侯敛手，天子改观。其末则餍台而出，望旃而入，结冕两宫之下，鼓袖六王之间，俯眉胁肩，言天下之道德，目扼腕，陈纵横於四海，理有泰则止而进，调觉迕则反而还，闲居违官，交造顿罢，捐慕遗忧，夷毁销誉，呼翕以补其气，缮嚼以辅其生。凡此三者，皆志士仁人之所行，非吾之所能也。若吾幸病不及死，役不至身，蓬藜既满，方杜长者之辙；谷稼是谘，自绝世豪之顾。尘生床帷，苔积阶月，又檐中山木，时华月深，池上海草，岁荣日蔓。且室间轩左，幸有陈书十箧，席隅奥右，颇得宿酒数壶。按弦拭徽，雠方校石，时复陈局露初，奠爵星晚，欢然不觉是羲、轩後也。近春田三顷，秋园五畦，若此无灾，山装可具。候振饮之罢，俟封勒之毕，当敬观、酆，肃寻伊、高阝，傍眺燕、陇，邪履辽、卫，◆我周之轸迹，吊他贤之忧天。当其少涉，未休此欲，但理实诡固，物好交加，或征势而笑其言，或观谋而害其意。夫杨朱以此，犹见嗤於梁人，况才减杨子之器，物甚魏君之意者哉。若如汉宗之言李广，此固许天下之有才，又知天下之时非也。岂若党巷闾里之间，忌见贞士之遭遇，便谓是臧获庸人之徒耳。士固愿呈心於其主，露奇於所归。卿相，末事也。若广者，何用侯为。至乃复有致谒於为乱之日，被讪於害正之徒，心奇而无由露，事直而变为枉，岂不痛哉！岂不痛哉！
　　若足下可谓冠负日月，籍践渊海，心支身首，无不通照。今复出入燕、河，交关姬、卫，整笏振豪，已议於帷筵之上，提鞭鸣剑，复呵於军场之闻，身超每深恩之所集，心动必明主之所亮。可不直议正身，辅人君之过误，明目张胆，谋军家之得失，拔志勇之将，荐俊正之士，此乃足下之所以报也。不尔，便擐甲戈，徘徊左右，卫君王之身，当马首之镝，关必固之垒，交死进之战，使身分而主豫，寇灭而兵全，此亦报之次也。如是，则系匈奴於北阙无日矣。亡但默默，窥宠而坐。谓子有心，敢书薄意。（《宋书·周朗传》，元嘉二十七年，江夏王义恭出镇彭城，府主簿羊希从行，与朗书戏之，劝令献进奇策，朗报书。）

卷四十九
◎张兴世
　　兴世字文德，竟陵竟陵人，元嘉中，以白衣从王玄谟伐蛮，孝武镇寻阳，以补南中郎参军，及即位，转员外将军，领从队。除建平王宏中兵参军，又隶西平王子尚为直卫，坐事免。大明末除员外散骑侍郎，仍除宣威将军随郡太守。明帝即位，进龙骧将军，迁左军将军督豫司二州南豫州六郡诸军事，封作唐县侯，征为游击将军，假辅国将军，迁太子右卫率，领骁骑将军，转左卫将军，权兼中领军，出为持节督雍梁南北秦郢州之竟陵随二郡诸军、冠军将军、雍州刺史，加宁蛮校尉，进号征虏将军。废帝时，征为通直散骑常侍左卫将军，以病徙光禄大夫，常侍如故。
　　◇建议截贼上流
　　贼据上流，兵强地胜。我今虽相持有馀，而制敌不足。今若以兵数千，潜出其上，因险自固，随宜断截，使其首尾周遑，进退疑沮，中流一梗，粮运自艰，制贼之奇，莫过於此。（《宋书·张兴世传》）
　　◎张畅
  </div>
  <div class="pagination">
   <a href="全上古三代秦汉三国六朝文_page468.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page464.html">
    464
   </a>
   <a href="全上古三代秦汉三国六朝文_page465.html">
    465
   </a>
   <a href="全上古三代秦汉三国六朝文_page466.html">
    466
   </a>
   <a href="全上古三代秦汉三国六朝文_page467.html">
    467
   </a>
   <a href="全上古三代秦汉三国六朝文_page468.html">
    468
   </a>
   <span class="current-page">
    469
   </span>
   <a href="全上古三代秦汉三国六朝文_page470.html">
    470
   </a>
   <a href="全上古三代秦汉三国六朝文_page471.html">
    471
   </a>
   <a href="全上古三代秦汉三国六朝文_page472.html">
    472
   </a>
   <a href="全上古三代秦汉三国六朝文_page473.html">
    473
   </a>
   <a href="全上古三代秦汉三国六朝文_page474.html">
    474
   </a>
   <span>
    ...
   </span>
   <a href="全上古三代秦汉三国六朝文_page470.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
