<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 232 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 232 页/共 603 页
  </h1>
  <div class="content">
   岁在丁未七月丁卯，有唐故右散骑常侍李季卿薨，享年五十九。文经邦国，行满天下。无人非鬼责之悔，以近後剧；无中人十金之产，以补祭於身殁。顾谓宗子家老，必以巾车一乘，敛手足形还葬。其孤冯翊县令霸等，泣奉遗命，以某月庚寅，附宅兆於长安九陴原之先茔。名公上士，护丧会葬，同道必至，哀缠都邑。初公烈考曰适，神龙中历官中书舍人、昭文馆学士工、部侍郎，才高而明，为文章蓍龟。公生而好学，地使然也；害然宏达，天所纵也。临大节而贾勇，不私其身也；进贤不进不止，事君以忠也。当昔天步方艰，王师有征，公入参谏臣，出佐军政，直躬咨诹，戎臣赖之。其後领二曹，判二州，再司王言，三贰京尹。由秘书少监为吏部侍郎，复兼御史大夫，慰抚山东、淮南。明年劳旋，典选如故。大历三年拜右常侍。其勤五家，十有馀年。举措由道，行止以直，居贞守忠，欲不能惑。思贤求才，若渴若饥，推心吐诚，亲疏以之。执德之经，不为利回，正进退於忠信，视得失如Д涕。凡君子在位，则不仁者远，攸徂之邦，宜皆蒙福，遽夺公算，是不惠於斯人也。天难忱斯，呜呼哀哉！诸公以为不可奈何者寿天之数，若奋扬景行，宜在知已，由是尚书右丞长乐贾至作铭以铭之。
    ○唐故秘书监赠礼部尚书姚公墓志铭
    有唐秘书监永安县侯姚公讳子彦，字伯英。其先冯翊莲勺人也。至高祖僧洪，徙家河东。祖思聪，秘书少监。父坦，汝州梁县丞，赠秘书监。公忠谅孝爱，宽仁愿恭，质方气冲，天所授也。而力行博学，温故知新，错综六艺，以作词赋。初举进士，又举词藻，皆升甲科，尉清苑、获嘉、永宁三县。开元二十九年，诏立黄老学，亲问奥义，对策者五百馀人。公与今相国河南元公载及广平宋少贞等十人，以条奏精辩，才冠等列。授右拾遗内供奉，历左补阙。於时天下无金革之虞，选多士，命百官，先文行而後名法。而柱下方书，南宫章奏，主张纶翰，典司礼文，尤精其选，非盛名莫居，由是迁公殿中侍御史、礼部员外郎、礼部郎中、知制诰、中书舍人、太常少卿。天宝十四年，奉诏宣慰江东、淮南，览观风俗。无何，二京陷覆，太夫人捐馆，公外罹忧患，内纟廛疚，衔愤泣血，毁瘠灭性。乘舆反正，公适外除，拜太子右庶子。於时难始康，百揆草创，官复其职，人亦求旧。俄又授公中书舍人、礼部侍郎、光禄卿、左散骑常侍，加银青光禄大夫，复知制诰。广德二年授秘书监。以儒行懿德，策名三朝，遗迹故事，周遍台阁。资忠体和，惟道是居，正身奉上，中立不倚。恐惧戒慎，形於隐微，故遭值倾否，出入夷险，而未尝有悔。名与身偕，德善是依，明哲以保故也。享寿七十有八，大历二年四月某日，薨於位。五月某日，诏赠礼部尚书。知言者以为寿富康宁，攸好德，考终命，《洪范》谓之响用五福，而公居四焉。以清俭贻厥子孙，故所不至者富焉尔。非明德介祉，何以享兹？有子曰骁、曰骥、曰骖、曰る、曰，号於昊天，痛欲报之罔极也。衔恤问礼，扌文血襄事。十月丁酉，卜兆此原。惟盛德与公器，若川流之无还。垂芳如之何？刻铭於其墓之门，将以志不朽。其词云：
    恂恂秘书，蕴粹含和。服膺孔门，行邻四科。遭时之康，天下尚文。公奋羽翰，翱翔庆□。晚逢中兴，贵德尚齿。公秉懿范，入作卿士。逮事三后，出入二纪。典礼司书，媚於天子。居贞保俭，与禄终始。郁郁佳城，烈烈馀美。日月有逝，令闻无已。
    ●卷三百九十二
    ☆独孤及（九）
    ○唐故尚书库部郎中荥阳郑公墓志铭
    永泰元年六月四日，尚书库部郎中郑公卒，春秋四十有九。知旧茹痛，行路嗟悼，谓公口无择言，身无择行，得《乾》之贞固、《损》之元吉、《坎》之常德，《明夷》之正志，宜荷福履，俾如山阜，而秩止於三百石，年不及知天命，明神岂予欺乎？嗣子正，藐然始孩，孤穷何怙，八月四日，葬於先茔。宗人家老，於是乎以果行实录贲於丰石，礼也。公讳宠，字若惊，荥阳开封人也。其先建国命氏，有《郑世家》言之矣。大王父某，沣州司马，赠卫州刺史。卫州生襄阳令某，襄阳生临汾令某，临汾生郎中，纯懿休祉之所丛也。贞亮忠厚，仁让孝敬，融明而温，性与道并。二十举明经高第，解褐邺尉。太尉房公之由邺郡而为右扶风也，表公茂才，擢虢县令。虢土狭而人窳，公用教化渍之，谓任力不及任人，听讼不及使无讼，故以直宏道，以信齐政，以礼肃堕，以让息竞。莅止一岁，虢人耻格。至德二年拜监察御史，徙太原户曹，领平遥令，真拜太谷。其在晋如在虢也，诏书劳之，锡以命服，迁华原令，拜尚书工部员外郎。而唐人晋人，犹歌咏盛德，愿得公常居其邦，莫有由也。太原守上其状，诏迁太原少尹。未行，转库部郎中。凡历十官，宰四县，一持斧而再起草。其政先道德而後刑法，内精辨而外若讷。戮力事上，吐诚率下，罔曲物而直已，罔弗百姓以干名声。惟畏清之知，善之彰。饮其教者，忻然乐康，而不知其惠之所由生也。与公游者，靡亲靡疏，悉饱醇德，而莫见其天机之弛张也。其学而知者，惟济南之《书》、淹中之《礼》、田何之《易》、胡毋之《春秋》。酌其微言，以治其身，身之治移於闺门，闺门之治移於官，官之治可移於国。而寿不可逾於域，故位量未半，良史无述焉。自古有死，彭殇同途，独有其身殁而其名存乎？故老之口，此之谓不朽，不可以不识。其词曰：
    刚德干时，道家所忌。抑抑郑公，直温柔毅。众人缺缺，郑公见朴。众人昭昭，郑公若浊。布政四邑，四邑和乐。雷震风偃，物亦允若。御史执法，郎官草奏。郑公莅止，德音是茂。於以经术，润色王度。宗族叙，乡党归仁。孝谨之风，万石之门。兄也弟也，天天申申。善则无报，天地不仁。抑抑郑公，执德之中。生不近其名，殁不ㄨ其声，吁嗟乎郑公！
    ○唐故吏部郎中赠给事中韦公墓志铭
    郎中讳元鲁，字颖叔。司农少卿德敏之孙，衢州刺史鲁县康公ギ之子。天宝五载，解褐尉州新平。其後参佐使臣者五，入御史府者三，一居专城，六为尚书郎。大历二年十二月乙酉，以吏部郎中终於京师静恭里之故宅，春秋五十有五。启手足之日，朋从僚吏，亲者疏者，匍匐雨泣，奔之如不及。惟郎中宽静博厚，孝友贞俭，朴而愿，达而好礼，气和以中，而博之以文。好恶嗜欲，发皆中节，以诚待人。不务智巧，雅尚俭慎，临事则虚已应物，与道弛张。性若疏缓，赴急则惨怛之仁，形於颠沛。诵诗三百，不以文自，在官必闻，未尝近名。尤乐闲旷，每以邱壑为己任，机事婴之，而未遑也。则公之殁也，迹负其志，寿违其德，官屈其量。君子以是三者，思其人而哀其命。公无允子，以兄子某为嗣。大历三年正月癸酉，卜於旧茔。初执事者议三府高选，欲以给事黄门待公，既而弗及，佥以为恨。至是诏赠给事中，以[B14A]美之，且复其言也。呜呼！渭水东注，时与之俱，音容纟面然，何嗟及矣？公之从父兄曰元甫，与公友爱之外，有知已之道焉，故天伦之戚，加於人一等。谓及忝仲氏之舅，故使为志云：
    言罕兼德，勇不必仁。文行忠信，独锺於身。凡厥正人，既富方谷。（阙）叶於极，命故不淑。结志方远，为郎未老。孰与若木，先秋而槁？变化谁宰？天地何物？目不容瞬，盛德如失。昨日容徽，今如梦焉。采君遗尘，志君新干。
    ○唐故范阳郡仓曹参军京兆韦公墓志铭
    永泰二年五月七日，有唐故衢州刺史鲁县子京兆韦ギ第三子范阳郡仓曹参军讳元诚葬於少陵原先茔，夫人范阳卢氏马，从周礼也。公少时为坊州参军，历襄州司法，试守枣阳县令，真授蒙城令，凡五迁至范阳仓曹。初安禄山以范阳叛，劫胁元元，以杀整众。士之因官因居而困窘颠踬堕围中者数千计，凶威所及，不死则污。公掾吏也，在伪署伍中，溷迹佯狂，冀以病免。盗憎之，乃加害焉，春秋若干。夫阳九厄会，天地鞠凶，燎火炎冈，玉石何诉？是岁天宝十五年也。呜呼！人皆筮仕，必以廉平公干称於州里。人谁无死？死则名不辱，志不夺，不燕盗哺以易其生。生且不苟，其事亲事君之礼，不待史氏而自明矣。在官必闻，则居家正身，与朋友临财之节可知矣。有子曰彤，龙锺崎岖於险阻之中，十年不克返葬，哀有何极！岁在乙巳冬某月，始跋涉太行、恒山之路，以公之丧至自某郡。公季弟吏部郎中元曾既得吉卜，痛天伦之欢莫之追也，愿以兄之忠於君、恪於官、友於家之德之美，以播後嗣，庶几陵岸迁而德音不磨。谬以及为习於礼者，故使之为志。其词云：
    天地横ㄨ，二象霾兮。枭獍择肉，惧兮。明夷于飞，罹其故兮。美玉宁折，质不志兮。子子孙孙，荷馀裕兮。
    ○唐故左（一作右）金吾卫将军河南阎公墓志铭
    公讳用之，远祖曰文，周昭王瑕之後也，生而手有文曰阎，康王奇之，命封阎城。文四十五代孙满，仕後魏太祖，为诸曹大夫，自马邑家河南。其裔孙庆，在隋为少司空。庆生毗，毗生立本、立德。唐永徽中，立本为中书令，立德为工部尚书。立德生元邃，以司空尚书之馀裕也，官至泽州刺史。邃生巨源，常宰射洪，有仁政，射洪人咏歌之。公射洪第二子也，温毅逊直，廉恪宽信，读《论语》、《老子》、《周易》，被服其教。初仕彭州参军，常摄督邮。一日纠案本州愆谬不法数十事，太守徐知人以为材。後有诏择舍人，以公魁伟爽悟有酝藉，乃登其选。会戎侵我，天子方爱人息战，将以辞让屈之，诏公使西域，以王命谕祸福，戎人顿首请罪。介马不汗，戈不用，而虏军劫。迁右卫郎将，知引驾仗。金吾将军李质上殿不解佩刀，公呵下殿陛，请按以法，左右皆震悚，自是环卫加肃。先是有司以三卫执扇登殿引跸，公奏曰：“三卫皆し悍有材力，不当升阶陛迩御座，请以宦者代。”上曰可，遂为故事。天宝二年，册拜公长女为王子羲王比妃，加公左骁卫将军，迁荣王傅。初元宗惩，诸侯王之国任事，率多骄蹇不奉法度，而人受其害，故开元之後，皇子皇孙虽荷封建之命，未尝离阿保之手，悉无出宫ト任卿大夫者。公以为王居深宫，则傅相职废，上疏陈古义，请诸王申辅导之礼。议虽废格，上以为忠。公已白首，位为将军诸侯傅，太夫人尚无恙，以银印赤绂侍朝夕膳，色难无违，时人荣之。太夫人捐馆舍，礼五十不毁，公泣血死孝。既免丧，天子复目以端士，俾傅寿王，加朝散大夫。上幸温泉，经时未还宫，京师人望属车，咸怀怨思。公献四言诗十二章讽谏，优诏[B14A]叹，後迁左金吾将军。天宝十五载，二京覆没，公为虏所获。明年，戎师奔，然後以初服归。至德二年十二月，终於京师，春秋五十九。夫人雍州司仓参军博陵崔言之女，专静冲懿，慈惠而明，用德礼以佐君子，有古风烈。亦天锺其仁，不远其算，年若干，月日，殁於私第。殁六载而公薨，俱权窆少陵原。有四子：宁、き、宰、宣。以家之不造，世故之无宁岁也，衔恤茹血，不克丧事者九载。广德中，き以监察御史领高陵令，明年辞职，始卜葬於故原吉。乃岁在丙午十一月日，迁兆合焉。呜呼！惟音形事业，悉如化往，独陈迹与邱墓存焉。非金石则无以示久远，故表而铭之，孝子之志也。其词云：
    郁郁金吾，洵美且温。事君之忠，资於爱亲。以德资身，其祉宜繁。彼美辅佐，仪刑闺门。礼乐是悦，考慈是敦。百岁之後，合德九原。独以令轨，垂诸後昆。
    ○唐故商州录事参军郑府君墓志铭
    公讳密，字慎微，荥阳开封人也。初韩哀侯灭郑，群公子奔陈、宋间，始以国为氏。惟桓公武、公之德盛，故国除而其姓弥大，历汉、魏、晋迄於今，冠冕婚姻，世莫与京，公其裔也。齐中书监南衮州刺史谥曰平讳述祖，公之六代祖。国朝卫州刺史府君讳某，公之大王父也。博州刺史府君讳某，晋州临汾令赠太常少卿府君讳某，公之祖祢也。公贞方介直勤而爱人。初仕赵州柏乡尉，所氵位不过一扃，而政行一邑。廉使省风俗至赵，赵父老率吏人数千，遮道称公之能，识者韪公材且得众。满岁归洛阳，家於呜皋山，南趣深险，以避安禄山之乱。亲故数百家，携老幼往依之，公悉发窦窖，无亲疏皆仰给，饿者窘者，得公全活。先是累岁力耕，致粟至千斛，至是而尽，谈者称公之义。二京返正，天子选贤守相令长，将苏疮痍之人。殿中侍御史王政以公充赋，拜商州洛南令。数月，讼平赋均。监察御史李椅、殿中侍御史王延昌、御史中丞元公载并表言其状，诏书[B14A]称，加公寿王府户曹参军，洛南如故。无何，迁上津令，专知转运水陆漕免。邦都移用，赖公而济，徙大理评事。商州刺史卢浦以公前後课绩条奏，遂以本官兼商州录事参军。御史中丞王延昌表公才任御史，奏未下，会疾终於位，春秋五十，是岁广德元年八月七日也。其年权窆於商州。夫人清河崔氏某之女，生子雅弟干。大历九年岁次甲寅十一月某日，返葬於洛阳北邙山某原，礼也。公世业尚文，伯仲皆才，公尤深於诗，言合丽则，究缘情之美。天性孝悌，检身端方，居官廉，恪其家道，足以劝所不至者。位止於中士，寿不过知天命，命矣夫！公母弟尚书刑部郎中宣、秘书省著作郎宝，以其兄之德善，授牍於及。及跪读三复，敢以实录刻石。其辞曰：
    缁衣之宜，敝予改为。蔚彼明德，荫此本支。乃公乃侯，典则是贻。祉於公，实生令仪。试吏柏仁，嶷然忠规。清不夺节，刚不干时。以道蒙难，处险若夷。临财务施，依者如归。匪爱千锺，仁为吾师。乱已运开，乃从絷维。先礼後刑，以牧茕嫠。商於之人，家肥俗移。督邮廷评，九仞之资。曷云不淑，命天功亏。明略未申，贻痛所知。吉凶匪忱，今古同悲。桐乡之爱，怀县之诗。令闻禺禺，子孙承之。
    ○唐故虢州宏农县令天水赵府君墓志
    府君讳令则，字某，天水人也。其先造父，实佐周穆，有平徐偃王之勋，因封命氏。至晋而大，以成季宣孟之庆，故化家为国，及武灵而称王，语在太史公《赵世家》。秦灭诸侯，使赵王嘉子公辅主西戎，戎人怀之，子孙因家陇西，世为天水著姓，其源远矣。曾祖元楷，隋殿中监、工部尚书、淮安公。祖崇基，国朝岐州县令、符玺郎、右卫长史。烈考庆逸，正议大夫许州长史。府君长史第二子也，好古博学，涉猎百家之言，善属文，尤注意诗赋。外刚毅峭直，内温良而仁，率由天性，果於行已。起家幽州蓟县尉，敏给强济，闻於河朔。以直道事人，忤幽州刺史张守，贬封州开建县尉。遇赦，迁建州建安县丞，稍移湖州安吉县丞。天宝九载，选授虢州宏农县令。宏农甸服也，地迩赋殷，号为难治。府君治之如治家，刑以肃淫怠，德以哀鳏寡。为政期年，邑民知方。三年绩成，人无不均不安之患，虢人颂之。解龟後，贫无馀资，因游方河朔。会天宝十五载，幽都为戎，荐瘥锺运，明夷垂翼。至德二载某月日，遇疾终於某州，春秋若干。呜呼！民莫不谷，我独百罹，才如府君，胡不朋三寿、绥百禄？而生世坎Б，殁身丧乱，若之何不吊？命矣夫！夫人河南独孤氏，朝议大夫汝南郡长史府君之孙，武功县丞府君之女。明哲柔懿，实天生德，结宜室，四十有四载。内修法度，辅佐君子，躬勤慈俭，以化闺门。赵氏之家肥族睦，ム夫人是赖。有子若干人，训以义方，咸能被服文艺，干父之蛊。使有德者必寿，夫人宜登期颐，奈保不淑，遽夺长算？天实不信，人乌徼福？大历十年五月二日，寝疾终於县官舍，春秋六十有七。呜呼哀哉！长子湖州安吉县丞琪、琪弟某官、苏州嘉兴县丞登、太子舍人兼京兆府县令于、晋州临汾县尉、临晋县尉向、向弟，是岁秋八月某日，奉府君夫人之丧合於京兆某原，礼也。府君有集若干卷，遐迩之志，见於词矣。若言行才业、官族岁月，非铭无以示後裔也，故著於石。
    ○唐故天水赵琚墓志铭
    琚字遥怜，宏农令府君第五子。厥生之初，会府君先有封州之役，契阔万里，爱而不见，故遥以字之。太夫人顾之复之，训视加等。及长，温厚孝谨，文敏好学，美姿仪，有材艺。戊戌岁十月，以栉纵笄总，从府君涉河。十一月，卒於深州。呜呼！未胥未禄，天夭是绝，不见其成，六姻所痛。大历五年八月某日，葬於洛阳先府君茔之次，礼也。乃为之铭曰：
    彭氏殇子，其寿未易。叹子之往，死生艰踬。末如之何，刻石以记。
    ○唐故给事中赠吏部侍郎萧公墓志铭
    公讳直，字正仲，梁长沙王懿七代孙，有唐御史中丞临汝郡守谅之孟子。聪秀英达，忠敏孝敬，志强体和，才方而圆。果於从政，当断不惑，有妙用明识，足以济众利物。与朋友重然诺，见於一贵一贱之际。十岁能属文工书，十三游上庠，十七举明经上第，名冠太学，二十馀以书记参朔方军事。中丞府君之遇谗谪居也，公亦播迁汉东，移尉谷熟。至德二年，乃由廷尉评授监察御史，历河南府户曹、京兆府司录参军。其後骤升尚书户部、库部、司勋、吏部四曹郎，自殿中进兼侍御史中丞徐州刺史。广德元年中，一岁四迁，更七职，朝廷难奉使之选，谓非公莫可故也。永泰元年拜太子左庶子，大历三年授给事中。前後居官二十，辟书记、支使判官、副使、行军司马、贰使臣之车者八，出入冠柱後、惠文冠者六。所从之主，则朔方元帅张怀钦、汴州刺史李彦允、扬州刺史李成式、户部尚书李公亘、故相国今户部侍郎第五公琦、今相国黄门侍郎王公缙、中书侍郎元公载其人也。当乾元、上元中，大憝未静，王室之安危，惟方面藩镇是瞻，公所佐之府，必以忠力主画。疑谋危事，谈笑而决，刀笔之所加，应机成务，谈者称其多才。初公居先公夫人之丧，外除犹毁，其後母弟立卒，公期不绝哭，再期悬不乐，食不肉，谈者高其孝友。人有缓急大小之请，必储必副，内姻外姻与所知之丧，必匍匐而救之，含加於人一等，谈者服其仁爱。其为庶子，（一作至是以为庶于）、给事黄门，出入两宫，优游三公间，皆得其欢心。方谓六卿九伯之位，可坐而拾，命不我与，天孤人望。岁在丁酉二月二日，终於静安里正寝，春秋四十六。谈者叹其名与位与才与时，四者皆并，独寿不至，时辈以为痛。三月二十五日，诏赠吏部侍郎。嗣子策、密、莒，羸然衔哀，奉丧来归。冬十月甲午，卜葬於洛阳龙门冈先中丞茔，之左，礼也。先其期，论撰功烈，以墓铭乞其父友，孝也。余欲塞其孝思之诚，故录其实，以志其大节，不欲华其文也。铭曰：
    天地气和，灵芝吐葩。德善下锺，才子承家。为言为行，是构是荷。天子谓公，济美忠文。骆马铁冠，俾佐使臣。周爰海隅，抚循斯民。往践诸曹，亦ヘ戎车。一麾出守，言隼其。乃推（大典作擢）铜楼，复登明庐。竹花梧叶，栖食兹始。曷云不淑，今也遄已？万里可到，中途而止。逝者如斯，化往莫留。瑶林琼树，零落山邱。匪石之贞，曷纪德休？
    ○唐故银青光禄大夫太子左庶子严公墓志铭
    皇唐太子左庶子河内县子冯翊严公讳损之，故都督洮州诸军事洮州刺史协之孙，赠太常少卿方约季子，中书侍郎挺之母弟。家之庆，天之休，锺於公躬，故其德备。少仕昌世，遇权臣恶直官，不登三台。晚值多难，安贞不竞，故位不过郡守宫尹。前後佐两卫，参四府，领二县，典七州，再入石渠，三升龙楼，凡处任十八，享年七十六。未尝以利苟合，违道从欲，用之则行，见机不俟，动静允迪，劳谦有光。广德二年六月二十五日，终於襄阳。是岁八月，权窆楚山西原。冢子曰式，官至江陵少尹，不幸道夭。仲子曰士元，由殿中侍御史为尚书虞部员外郎。少子曰士良，领秘书著作郎。悉能裕父蛊、懿文德、取公器，他日独立。训所至也，大历三年岁在戊申五月二十九日，返葬洛阳先茔，礼之至也。宗人故太常卿向，尝状公往行，贻诸有司，谓公外宽内刚，廉正笃敬，温而不厉，直而不讦，学究原本，行有枝叶。故其适道求友，莅职任事，其实，不居其华。初公宰汜水也，以庄明慈惠为政，汜水人不敢欺，而户口增倍，狱讼衰止。御史中丞萧隐之以状闻，公是以有著作郎之拜。其後历太原、上谷、弋阳、馀杭、丹阳，虽风俗殊异，治效如一，不曰才乎？公在清池，会安禄山与当国者交恶。公曰：“难作矣！遂移疾请告，奸党恶之，是以有弋阳之贬。贬之明年，河北为戎，不曰智乎？涉患难不辱身，践禄位不徇名，居义处顺，动罔违吉，不曰贞乎？呜呼！荣问素业，与时皆逝，可称也，而不可追也。今采其实录，刻石示後，盖欲报罔极者之志也。其辞曰：
    君子之道，容民畜众。公宰二邑，二邑无讼。与国共理，惟二千石。公七剖符，七著成绩。乃师国子，司成望苑。考艺较德，以弼三善。中和其心，正直是践。道亚羽翼，名掩春华。忠以事君，孝施於家。粲粲令子，鲜侔晨葩。若何不吊？盛德既丧。音徽永沫，士友孤望。千载九原，游者凄怆。
    ○唐故浙江东道节度掌书记越州剡县主簿独孤丕墓志
    皇唐故颍川郡长史赠秘书监河南独孤公迁宅兆於寿安县甘泉乡之原，公第五子丕陪葬於茔之西序，第三兄忄登，坟在右，第六弟万坟在左，三穴齐列，如平生侍立之序，礼也。丕字山甫，少聪明有志操，好学博古。年十五能属文，祖述典谟，实而不华，有古人风采。至若探综图纬，推步六甲昊天、历象太乙之奥，悉究其趣。尤好黄老之道，与脉藏荣卫之数，奉之以为卫生之经。每饵药炼气，谓丹砂可学。乾元二年，从季父峻为御史中丞都督江东军事，盛选僚佐，表为剡县主簿。军书羽檄，悉以谘访。观其志气遐远，冲然有骋长途、致青□之势，不幸短命。卧疾累旬，卒於会稽，春秋才二十有三，位不过部从事。其宏识明略，真气妙用，藏於身而未行，世无得而称之矣。呜呼哀哉！是岁乾元三年岁在己亥秋九月也。临殁叹曰：“孝道以冀全真，策名期於显亲。未中道，二志俱弃，命也夫！”是月也，殡於雷门之南先夫人寿宫之傍。行已十年，反葬此宫。无儿可以主祭，悲孰甚焉！故月而日之，以备朽壤，洒泪纪德，哀罔有极。
    ○舒州山谷寺上方禅门第三祖璨大师塔铭
    右。淮南节度观察使扬州大都督府长史兼御史大夫张延赏状。得舒州刺史独孤及状，得僧湛然等状称；大师迁灭，将二百年，心法次第，天下宗仰。秀和尚、寂和尚传其遗言，先朝犹特建灵塔，且加塔册谥。大师为圣贤衣钵，为法门津梁，至今分骨之地，未г易名之礼，伏恐尊道敬教，盛典犹阙。今因肃宗文明武德大圣大宣孝皇帝斋忌，伏乞准开元中追[B14A]大照等禅师例，特加谥号，兼赐塔额。诸寺抽大德僧一七人，洒扫供养，冀以功德，追福圣灵。中书门下牒淮南观察使。牒奉敕，宜赐谥号镜智禅师，其塔馀依，牒至淮敕故牒。大历七年四月二十二日牒。中书侍郎平章事元载、门下侍郎平章事平缙、兵部尚书平章事李使、司徒兼中书令使。
    ○唐故颍川郡长史赠秘书监独孤公第六子万墓志
    万，颍川长史府君第六子，性专静内敏，有干局，多才艺，嗜学好古，诵《老子》、《庄子》之书，究其大略。罹於多难，未遑筮仕。乾元三年夏六月，与昆弟同侍板舆，将如吴。遇疾，殁於楚州，春秋二十九。七月殡，於广陵山光南之西。大历四年五月，诏赠颍川府君秘书监。是岁七月壬午，奉迁神座，令於寿安县甘泉乡之原。先是万之丧至自广陵，是日陪葬於茔西隅，礼也。夫维夭寿之数，虽圣智所无奈何。今刻石志美，亦以冀其名之悠久也。
    ●卷三百九十三
    ☆独孤及（十）
    ○唐故亳州刺史郑公故夫人河南独孤氏墓版文
    夫人，河南洛阳人也。其先刘氏，出自沛献王辅，其裔孙因山命氏，中复姓刘。自献王十九世至齐行台尚书令永业，始复为独孤氏。自临川至颍川郡长史府君，六叶明德，道炳於世。夫人颍川府君长女，性聪异有志尚。宽仁慈顺，加之以明，柔而不惑，俭必中礼。归郑氏，生二男二女而寡。男始孩，女未龀，鞠而育之，导之义方。长男曰季华，次曰子华，既长，皆敦说诗礼，被服文行，时人称夫人善诱善教。乾元三年，因洛阳再扰，随子北征。永泰二年某日，终於钜鹿郡，享年若干。呜呼！仁而宜寿，慈俭宜福，二者反是，为善者惑焉。初夫人少因有行，思归宁而不得，晚值多故，去邦族而无复，由是终身有远父母兄弟之痛焉。临终顾其子：葬我必於先大夫之垅。季华等泣奉遗旨，大历三年岁在戊申，以夫人之丧至自钜鹿。冬十一月庚寅，反葬洛阳龙门颍川府君茔兆之侧，夫人之志也。及敢书伯姊之德，铭诸墓石云。
    ○唐故河南府法曹参军张公墓表
    有唐逸士吴郡张从师，冲和纯粹，辩博宏达，卓荦好古，傥荡逸群。言不近名，惟代耕是谋；贞不绝俗，以忘机为心。秀才高第，起家临濮县尉，历冯翊、伊阙二县主簿，乾元元年拜监察御史。御史中丞郑炅（一作）之拥旄济江，辟为从事，转河南府法曹参军。凡历官五政，享年五十八。忘怀乐道，终始以之，攘臂於爵禄声利、得丧亏盈之间，如浮□无心、野鹤独立。形全神全，身与化俱。上无二年八月辛卯，终於吴郡私第。其孤惟俭、惟静，能禀训，弱岁皆精左氏、谷梁《春秋》。藐尔在疚，零丁何怙？季弟秘书省正字曰：从申，乃茹天伦之哀，谋及卜筮。以是岁九月二十八日，权窆於虎邱山之西原，礼也。初公祖损之，隋大业中进士甲科，位至侍御史、尚书水部郎。损之生烈考氵宏，（一作法）以硕学丽藻，名动京师，亦举进士，自监察御史为会稽令。文雅之庆，施於後昆，故擢秀才而衣绣衣者，及公三叶，君子以为荣。少好黄老，且修禅慧，晚节持六经微言，以遗三子，三圣之学，不坠於地，君子以为博。诙谐不羁，颉颃傲世，视轩冕缨绂如尘埃，必也临事能断，义形於色，推贤进善，不进不止，君子以为达。当伊川启戎，历阳为鱼，公力窘身陷者至於再，涵泳沸鼎，揭厉横流，而迹无缁磷，忧患不能及，君子以为智。宜享黄而升青□，天胡降凶，歼我仁人？呜呼先生！往无返期。谈薮清风，词林逸韵，墨池真草，三事永绝。凡今友朋，可胜痛乎？恐後代邱陇将平，川泽相失，求遗迹者，莫知德音之所始，乃志之於石，永为灵表。
    ○唐故朝散大夫颍川郡长史赠秘书监河南独孤公灵表
    公讳某，其先刘氏，出自汉世祖光武皇帝之裔。世祖生沛献王辅，辅生王定，定生节王正。正生长子广，嗣王位；次子е，仕汉为洛阳令。е生穆，穆生进伯，为度辽将军击匈奴，兵少援不至，战败，为单于所获，迁居独孤山下。生尸利，单于加以谷蠡王之位，号独孤部。尸利生乌和，乌和生二子。长曰去卑，为右贤王。建安中，献帝自长安东归，有李亻、郭汜之乱，右贤王率其部卫车驾还洛，遂徙许，复归国。卒，次弟猛代立，生嗣论。嗣论生路孤，路孤生眷，眷生罗辰，从魏文帝迁都洛阳，遂为司州洛阳人。始以其部为氏，用勋伐锡爵永安公，位征东将军定州刺史。征东生万龄，官至廷尉，谥曰贞。廷尉生稽，字延平，善左右射，学究金匮之奥。魏世祖初，从平滑台，以功授散骑常侍，历守冀、定、相三州。时新定律令，慎选廷尉，徵公拜焉。再世为法官，俱以廉平不苛显名，当时荣之。加镇东将军，薨谥曰文。镇东生归，辩聪而才，又为镇东，薨赠太尉。太尉生冀，字希颜，以博学侍讲东宫，历安南将军定州刺史，赠司徒。司徒生永业，以文武兼备，佐齐王入洛定邺，都督幽、洛二州，由行台尚书令升司徒，封临川郡王，语在《齐史》。临川王生子佳，在齐为劲努将军，在周为仪同三司，在隋守清远（一作怀朔）镇，握节死难，赠并州刺史。并州生义顺，武德中历户部侍郎、尚书左丞、光禄大夫，封洛南郡公。洛南生左千牛备身讳元庆，公之祖也。千牛生朝散大夫定州长史讳思陈，公之父也。二十三叶之德善，钟其人（一作仁）於公。公刚方廉清，贞信宏宽，德厚性和，与四时气侔。非天下之直道不行，非先王之法言未尝言。当出处去就之间，非抑与不苟求；与朋友交，非同道不苟合。至守王事，临大节，非其正，虽临大兵不惧。恪德危行，居易中立，不可得而亲，不可得而疏。读书观忠孝大略，不索隐赜；属词止乎礼义，不止咏情性而已。太极元年，诏举文可以经邦国者，宣劳使源乾曜以公充赋。时对策者数百人，公与荥阳郑少微特冠科首，起家拜同州阳县尉。岁满，授好畴县尉，开元十四年，元宗初登封泰山，注意二千石令长以煦妪下民，授公益州温江令。公治县如治家，明不至察，威不至猛，去烦苛缴绕之政，施德信刑礼以训齐之。温江人饮公之化，逋者复，疲者悦，善者劝，不善者知耻。益州刺史张敬忠以状闻，诏授监察御史，转殿中侍御史。会权臣恶直，斥去不附已者，贬公庐州长史。明年，恶直者罢位，公稍移武功令，未到官病免。二十三年除宁州司马，二十八年迁颍川郡长史。初公为御史，尝以直忤吏部侍郎李林甫。是时林甫当国，常欲骋憾於我，而五府三署，每有高选，群公皆昌言，称公全才，且各以臧文窃位自引，由是得免於咎。然十年再迁，而位不离郡佐。或劝公卑其道，可以取容於世。公曰：“可卑非吾道也。屈伸天也，非人也。人其如予何？”天宝元年加朝散大夫。二年七（一作二）月七日，寝疾终於位，春秋五十七。位不尊，寿不遐，志不行，善不报，其直虚语，守道者相吊以为痛。是岁八月，殡於郡东。至德二年岁次丁酉十月十四日，权迁窆於洛阳龙门山西冈。大历四年五月十三日，诏赠秘书监。命卿之位，锡於身後，呜呼哀哉！
    夫人河南洛阳人也，薛国长孙览之元孙，咸阳县丞讳顿府君之女，左金吾将军讳子哲府君之妹。禀天元和，生知孝慈，含德之厚，与坤体合。执笄助祭，四十馀载，人莫见夫人喜怒之容。躬勤顺承，动叶礼经，宗族以睦，长幼以序，无言无为，化成於家。公之加命服也，夫人对封邱县君。汜等既孤，夫人弃采之度，修释氏教，受正观法於长老比邱尼上方。服勤一年，得四念，处三昧，视去诸结，犹弃涕氵垂。至德二年，随子东征。明年岁在戊戌七月二十四日，终於会稽，享寿六十有四。八月某日，权殡於雷门之南。汜巨及正等遭天不吊，无恃无怙，以世故坎Б，不克迁者十一年矣。欲报顾复，天胡有极？今年问宅兆於前都水使者张系，系卜甘泉东伊水西甘泉乡之原吉。谨以岁次己酉秋七月壬午，迁公夫人灵坐合安厝於此原。犹惧陵谷世人之不我期也，故不敢不志，扌文血勒石，以贻後嗣。
    ○唐故尚书祠部员外郎赠陕州刺史裴公行状
    曾祖仁基，隋光禄大人行左光禄大夫，皇朝赠使持节都督原州诸军事原州刺史，谥曰忠。祖行俭，皇朝银青光禄大夫礼部尚书闻喜县开国公，赠太尉扬州大都督，谥曰献。父光庭，皇朝光禄大夫行侍中兼吏部尚书正平县开国男，赠太师，谥曰忠献。绛州闻喜县崇，庆乡太平里裴稹年若干行状：公天姿英拔，德宇宏旷，禺昂公器，磊高节，武库森戟，玉山照人。起家以门，调补千牛备身，历太子通事舍人、太常寺主簿。是时万邦方，献公当国，天子垂衣穆清，以有天下。而衮职之阙，畴咨之府，公入则竭力，出则匪躬。外询舆人，以备过庭之问；阴荐多士，用宏审官之选。既而济济俊，烂盈东阁，邦之得贤，於斯为盛。画一之诗作，而嘉鱼之颂兴，公之干蛊也。转京兆府司录参军。辇毂之大，纲辖之剧，牒诉浩穰，文墨填委。公游刃馀地，而大却斯批，若网在条，而众目不紊。谈笑之隙，簿领肃如，论者知逸骥之足，方自此始。开元二十一年，忠献公捐馆，然在疚，哀越乎礼。会执事者鬼正作福，怙宠匿怨，乃因丧乘衅，将逞憾於我。言之如簧，上亦投杼，公乃衔恤进牍，斗阍抗愤，危言自明，至诚旁感。由是宗┙垂祉，高天听回，恩方照微，神亦悔祸。卒令臧孙有加等之葬，公业有不忘之叹，公之克家也。服阕授起居郎，载笔丹墀，书法不隐。开元二十四年，三庶人以罪废，事出宫闱，变生飞语。时寿王以母宠子爱，议者颇有夺宗之嫌，道路悯默，朝野疑惧。公乃从容请间，慷慨献谏，上述新城之殷鉴，下陈戾园之元龟。谓兴亡之由，在废立之地，天子感悟，改容以谢。因诏以给事中授公，公曰：“陛下绝招谏之路，为日固久。今臣一言而荷殊宠，则言者众矣，何以锡之？”上善其敏而多其让，乃止不拜。寻除尚书祠部员外郎。恪居礼闱，休问惟穆，宏济之略，因为已任。於时绅高议，方以青□期公，不吊昊天，降此短历。开元二十九年某月日，薨於私第，春秋若干。君子谓公貂蝉之叶、瑚琏之器，寿不及黄，名不登明堂，天其未亡狐赵之勋、成宣之德也。非昌其身，必大於後，果介繁祉，有才子四人。长曰倩，尚书驾部员外郎兼殿中侍御史江西道租庸盐铁等使；次曰儆，尚书司勋员外郎兼殿中侍御史、参中军元帅雍王军事；次曰倚，殿中侍御史试守万年县令；季曰侑，太原府榆次县尉。构厦瑰材，切玉利器，价敌三虎，族拟八王，朝廷[B14A]之，方倚以成务。元年春建辰月，肆大眚，命有司录勋追旧，於是诏赠公谏议大夫。犹以礼未超伦，位不充德，秋八月下诏曰：“赠谏议大夫裴某，操履贞纯，器能温敏，素推雅望，尝践清班。志业屈於当时，风猷悲於既往。顾其允嗣，久在周行。虽礼及前修，已申追远；而恩г後命，宜有赠荣。俾高列岳之班，更表重泉之饰。可赠使持节陕州刺史。”礼也。公天机超迈，雅有大略，气直而温，性扰而毅，贞可干事，善足救物。外坦荡豪举，朗然不羁；内敦敏纯固，忠而能力。至若轻死重义，贵身贱名，视钱帛如粪土，戏公卿若草芥。其於履危机，临大节，则气冠贲育，劲侔风霜，未尝以得丧夷险，虿芥於胸臆。《诗》云“昭明有融，高朗令终”，公实有焉。谓宜荷天之休，俾炽而大，龙泉未试，隙驷先往。天乎斯才，而有斯寿！今宠优八命，泽及九原，已申追远之恩，请遵易名之典。宝应二年某月日，故吏某官某谨上。
    ○为吏部李侍郎祭李中丞文
    某年月日，某官某乙，谨以清酌少牢之奠，敬祭於故苏州刺史兼御史中丞赠吏部侍郎李公之灵：呜呼！天以纯粹锺美於公，孝友慈惠，公廉贞直，事君以忠，临节有勇，可以师表乡党、仪刑绅。宜荷百禄，乃朋三寿，孰司物化，曾莫辅德？诸公不死，公独返真，官不过八命，年未逾六十。岂五药乖养，九藏失节，以及此乎？将修短之域，穷达之数，止於是乎？前期幽报，如所修乎？俯观生前，亦有恨乎？昔公出入台阁，勤劳王事，驰驱使车，周旋天下，克己奉职，一何正也！姑苏之役，奸幸构摊，公秉义勇，诛其渠魁。海寇围逼，勾吴震骇，公率羸师，克翦大敌。奇谋生於死地，贞节见於孤城。夫岂恶生？誓无夺志。临危致命，一何壮也！濯缨来朝，祗若王命，三府高议，方以黄散咨公，天乎无知，不从人欲。旅榇委於空馆，妻孥恨於远道。其来也驷马朱︶，其往也孤彗丹。天子兴悼，台臣雪泣，情锺我辈，哀可既乎？某乙等义惟寮友，季卿等属忝宗族。欢爱如昨，书札犹新，伸眉未几，交臂忽失。形骸留此，魂魄何之？鸣琴潺潺，若在耳。前路冥寞，良游无期，灵之来兮，歆此薄酹。尚飨！
    ○为元相祭严尚书文
    年月日，某官某乙，谨以清酌少牢之奠，敬祭於黄门侍尚书御史大夫严公之灵：呜呼！天惟匪忱，才不必寿，冉耕斯疾，颜回短命，吉凶兆关，凡圣共惑。惟公茂质，见於芳年，菌蠢九葩，磊千丈。顷赏戮力当代，以智开物，若发硎之刃，决□切泥。长安浩穰，宪网疏漏，天子命公，尹京执法。能秉直道，以张皇纲，盗奔讼清，周月报政。巴蜀亟扰，上为旰食，公之攸徂，乱亦遄已。昆夷授首，邛饮化，乃加冢卿，为天喉舌。谓当任极台铉，寿如冈陵，青□可攀，白日忽暮。嗟来桑扈，溘与化往，孰云夫君，而有斯命？兰春败，大壑夜失，非君兴哀，吾谁为恸？昔公先中书，以道消谗胜，不践衮职，公复算屈短历，卒无相印。苍生孤望，前後同悲。曩子论交，於予投分，形接意敌，声应事感。俱涉世故，累荷宠荣，予忝台司，公亦亚相。大驾东狩，获陪属车，各负羁绁，同牧圉。诚节见於多难，交态彰於困蒙，愿言悉心，共奖王室。镇蜀之役，南北颇限，犹易前期，未嗟少别。别未艾也，死生间之，夙昔欢爱，今反为悲。真宰何人？寿夭谁司？善而无报，天岂予欺？忆昨攸往，火旗电辎；今也来斯，白马龙而。鲤书遂绝，鸡黍无期，惜无宝剑，挂君松枝。旨酒一壶，幽明此辞。尚飨！
    ○为杨右丞祭李相公文
    年月日，尚书右丞杨绾、吏部侍郎李季卿、吏部侍郎王延昌、刑部侍郎魏少游、工部侍郎徐浩，谨以清酌少牢之奠，敬祭於故相国李公之灵：呜呼！宗┙储祉，降神生公，禀天纯懿，为国柱石，负荷大业，仪刑本枝。九居专城，六处八座，五领宪府，两登台司。惟公廉忠信是务，惟宽厚清静是守。危言献可，未尝脂韦取容；直躬而行，不为权幸改操。三已无愠，一麾乃出。其茂勋崇名，遗芳馀事，辉映策牍，标准绅。所莅之邦，於今颂美，若郑人之思子产、周人之歌召伯。谓公福如山阜，寿登期颐，为天子元老，以弼成庶政。溘与化往，呜呼曷归？何万人之具瞻，与天命之相违？窥遗尘於台阁，想见公之容徽，嗟道申而寿屈，痛迹是而人非。绾等恭承惠，昔尝登门，接後堂之欢娱，参东ト之讨论。谑浪在耳，书札是存，奈何少别，忽闻九原？尚飨！
    ○为吏部杨侍郎祭李常侍文
    年月日，某官某乙，谨以清酌之奠，敬祭於故右散骑常侍赠礼部尚书李公之灵：呜呼！冲粹之气，生德於公，忠孝贞谅，聪明宏达，卓荦特立，英明虚受。自司翰持衡，观风执法，周旋三阁，出入十载。能直其道，而正其身，致命临节仁而有勇，造次颠沛，义形於色。庄敬发於谈笑，孝谨扇乎闺门。若天祚明德，神与正直，公宜锡庆锺寿，俾大而昌。於何官不至三事，年不及六十？积德无报，为仁者惑焉。今行及先远，将安宅兆，嗟来桑扈，往无返期。追思生平，夙昔欢好，恳款交臂之分，殷勤同心之言。今则冥寞，无非梦想，非夫人之为恸，吾谁为恸？不知神之所在，彼乎此乎？旨酒一樽，庶以为别。尚飨！
    ○为明州独孤使君祭员郎中文
    年月日，某官某乙，谨以觞豆之奠，敬祭於故某部郎中兼某州刺史员公之灵：吴越愆岁，元元艰食，帝咨四岳，分命於公。克勤於邦，克俭於家，忠而能力，刚亦不吐。出入台阁，将十五载，动合律度，言为程式。及兹剖符，衔疾受命，而慨然有表正东夏、澄清江湖之心。海隅苍生，方望公以大庇，朝廷绅，期公以上台，而悠悠苍天，屈公以下寿。时既须而命不与，智未穷而生有涯，呜呼哀哉！昔公绣衣持斧，予忝接武於朝；公负谴投荒，予亦左衽异域。山川有间，交情无极，各随流波，在天一方，险阻艰难，亦既备尝。邂逅相遇，荆蛮之乡，惠而好我，何日能忘？浙右巨镇，勇东孤城，风烟相接，吊伐同盟。未及前驱，莫申微诚，遽闻沈疴，忽间死生。九原谁归？万事长往，夙昔欢爱，无非梦想。舟逝壑走，吾将安仰？只鸡之荐，为兮歆飨！
    ○祭衢州李司士文
    年月日，前华阴县尉独孤及，谨以清酌庶羞之奠，敬祭於衢州司士参军李君之灵：惟君砥节砺行，抱粹含纯，刚亦不吐，直而能温。筮仕诚立，安卑道存，宜锡难老，亦高其门，奈何盛德，迫此短辰？追惟夙昔，修好於君，托以良援，申之昏姻。劝我以义，敦我以仁，各徇薄宦，俱期致身。顷复离别，几为胡秦，契阔乖阻，艰难苦辛。君限靡盐，陈力瓯闽；予集荼蓼，零丁海滨。吊恤何深？旧好殷勤，赠言如昨，尺素犹新，倏忽长往，吾谁与亲？常日音徽，平生懿文，今则已矣，长为古人。怜君不知，哭君不闻，沥酒坟草，洒泪陇□，庶因薄奠，仿佛精神。尚飨！
    ○为华阴李太守祭裴尚书文
    年月日，华阴郡守李某，谨以清酌庶羞之奠，敬祭於故礼部尚书裴公之灵：呜呼！元精纯粹，生德於公，峻极降祉，贞明在躬。濯缨登朝，事君以忠，出入三阁，周旋两宫。褰帷井陉，推毂卢龙，喉舌是寄，淑问斯崇。鲲背垂天，鸿毛顺风，亦既左官，时更困蒙。夷险能齐，高明有融，三已无愠，再命滋恭。肇受方伯，俄秩宗，将陈谋，以佐时雍。如何不吊，降此鞠凶？珠履声绝，苍生望穷。机返太素，勋留景钟，杳杳龙而，瞻言徂东。敬饰薄奠，邀神昊穹，灵顾来飨，仿佛音容。呜呼哀哉！尚飨！
    ○祭吏部元郎中文
    年月日，礼部员外郎独孤及，谨以蔬饭壶酒，致祭於故吏部郎中元公之灵：上士齐死生，下士爱生恶死而惑之。知生死若幻，而不能忘情於其间者，我辈所不克免。始者与公同吊死问生，论议亦颇尝及此，岂谓言未绝口，而公又长往？昨日经过，遽成畴昔，何变化之速，乃至於是？视不及瞬，言不及息。呜呼元君！今已返於机。夫彭祖、殇子，同归於尽，岂不知前後相哀，达生者不为叹？公齿未老，官途方半，相视而笑，冀前路各有所展，岂图间阔数日，而死生间之？竹林如故，阶尘未扫，惟人琴两亡，影绝响灭。汤汤清弦，岂可复闻？承以令辰，将赴茔阙。痛天道之茫昧，予岂无言？而悲来从中，远复抒意，匪祭也，永以为别也。尚飨！
    ○祭寿州张使君文
    年月日，舒州刺史独孤及，谨以清酌嘉蔬柔毛之奠，敬荐於故尚书工部郎中寿州刺史兼侍御史张公之灵：顷者剖符为郡，与公邻邑，祗役往复，日以摧手，尝辱嘉惠，爱我则深。奈何此别後盈魄未周，相去无山川之间，才闻婴疾，遽告不幸？古诗称“一息不相知”，今乃尔耶？别时高论，精义在耳，袖中尺书，洒翰犹湿，而形影骤灭，了无还期。虽欲效古贤谓悲哀为怛化，情莫可遏，徒虚语耳。惟公贞亮温毅，强学好古，人皆而盈、曲而全，公独以峭直接物，虽悔吝不改其度。人多求田问舍，公独以百家言为宝，藏书至八千卷而不止。以斯道也，施於有政，故其德形於事业，其仁浃於百姓，楚人寿人，如得阳春。识者揣公，寿与位偕，今也溘焉，而人何望？呜呼！王事拘限，会葬莫及，思贤叹逝，执纸涕零。若久要之不敢忘也，岂不顾飨於今日藻之奠！尚飨！
    ○祭扬州韦大夫文
    年月日，朝散大夫检校尚书司封郎中兼舒州刺史充本州团练守捉使赐紫金鱼袋独孤及，谨以嘉蔬柔毛之奠，敬祭於故扬州大都督府长史兼御史大夫淮南道节度观察处置使韦公之灵：王命九伯，底绥四方，惟公剖符，作藩维扬。往岁斯民，匪迪匪康，自公戾止，视之如伤。饰吏以儒，出言有章，革烦苛，载戢暴强。将吏奉君，若网在纲，罔或作威，以紊典常。民斯辑睦，政亦允臧，和气被物，丰年降祥。天之辅仁，公宜炽昌，奈何不淑，景命遽央？百城悼心，万民何望？及忝列城，备守封疆，获宥罪戾，庇身馀光。德宇所覆，今也则亡，偏思遗爱，追蹈馀芳，亻免仰兴怀，望慕凄凉。拘限所职，路阻且长，遥抒下情，旨酒一觞。尚飨！
    ○为杨右相祭西岳文
    维年月日，司空右相杨国忠、吏部尚书同中书门下平章事韦见素等，谨以少牢之奠，敬祭於西岳金天王之神：顷自献岁，达於三月，畜极不雨，屯膏未光，元元其咨，涤涤是惧。国忠等是用虔奉睿虑，聿遵祀典，谨遣鸣皋山人韦朝真，敢邀福於大神之灵。精意才申，而休；宸衷遥达，而瑞泽滂沛。非神之幽赞叶於国、神之景命符於人，则畴能降祥荐祉，如此其速。故簋牺象，敬修享礼。虽冥应无方，非馨香所答，而神威如在，庶明灵惟歆。尚飨！
    ○祭韦端公炎文
    维年月日，司封郎中兼舒州刺史独孤及、前舒州司马皇甫曾等，谨以清酌庶羞之奠，敬祭於故侍御史舒州桐城县丞韦公之灵：昔公执法柱下，某等接武周行，尝趋後尘，饱听公议。某既出守，曾复播迁，公亦负谴黜官，辱同官为寮之好，敢不知孝悌忠信、强毅正直？乐善惟恐不及，嫉恶不去不止。分枉直於心识，以澄清为己任，形於造次，发於自然。谓必眉寿，且锺介福，奈何强壮之年，大才先谢？志业所超，未申万一，有生之涯，溘然永已。慈亲羸老，弱子未龀，反葬无望，委骸他山。等为归真，艰痛太甚，天不我吊，哀有何极！某等顷尝以樽酒豆肉，邀君同欢，今之所献，犹前樽也。但夙昔志气，比来话言，遽悉冥寞，无非梦想。往既不及，来莫可追，犹持此奠，以抒永别，夭阏之痛，夫复何言？尚飨！
    ○祭贾尚书文
    维大历七年四月二十一日，朝散大夫检校尚书司封郎中兼舒州刺史赐紫金鱼袋独孤及，谨以清酌庶羞之奠，敬祭於故散骑常侍赠礼部尚书贾公六兄之灵：呜呼！性命之源，仲尼罕言，顷者与兄存而不论，亦谓景福，必锺德门。未虞昊天，骤忍我欺，所以分手，容易前期。日往书札，祗嗟别离，孰云别中，死生间之？贾生谪去，遭世不用，以命问鹏，千古犹痛。兄逢盛世，任适梁栋，青□咫尺，巨麟始纵。溘尔中止，俄同大梦，天下孤望，非兄谁恸？追念夙昔，尝陪讨论，综微言，揭厉孔门，匪究枝叶，必探本根。高论拔俗，精义入神，誓将以儒，训齐斯民。文章陵夷，郑声夺伦，兄於其中，振三代风，复雕为朴，正始是崇。学者归仁，如川朝宗，六义炳焉，自兄中兴。大名全才，仪刑百工，呜呼彼天，胡不贤？茸谗谀，或锡永年，好学不幸，医兄复然，岂天地不仁，将斯民薄祜？禺禺之望，见夺何遽？某获见於兄，二十有六年矣，兄有七年之长，蒙以伯仲相视。博文约礼，谓仁由已，同心之言，斯於没齿。前後尺牍，罗列案几，清论，在耳，一旦如失，万事遄已。民之所望，今也胡俟？某守职拘限，会葬愿乖，白马素车，欲往无阶。寝门一号，心酸骨凄，容徽自此，永不复见。若魂魄无不之也，岂不睹平生心於今日斗酒之奠乎？尚飨！
    ○祭相里造文
    年月日，舒州刺史独孤及，敬以清酌之奠，敬祭於河南少尹赠礼部侍郎相里公之灵：呜呼！往岁尝与公度论死生变化，岂不知身与万物，悉当归无？犹谓不惑於道者，可以不夺其算。岂图论犹在耳、目未及瞬，而公度之身，复为异物？益知观化而怛，自古皆妄，而哀来从中，妄岂易遣？呜呼公度！有志有文，量足韬世，善可救物。宰、赐言语，冉、季政事，古莫两大，ム公兼之。伊昔密荐可否，廷折凶佞，京师童儿，亦知公名。其後江人杭人，颂德不暇，洛表耆老，公而苏。秉公论者，无贤不肖，孰不谓公，致君致身，方自此始。奈何吉未会也，凶问随之？天下悼惜，士友凄欷。况某投分於策名之始，并命於剖符之列，久要不忘平生，实惟公度是望。同心同病，我身子身也，子与化往，奈我心何？名迹留为故事，话言存乎耳目，惟音形眇忽，无前期可望。每一念至，哀填胸臆，往矣公度，去我何之？勿言一樽，永无共持，倘肯顾飨，表公我思。尚飨！
    ○祭滁州李庶子文
    年月日，常州刺史独孤及，谨以清酌嘉蔬之奠，敬祭於故右庶子滁州刺史扬州大都督府司马兼侍御史陇西李长夫之灵：呜呼！才与上寿并者，吾不得见之矣，得见中寿者斯可矣。呜呼长夫！曾未半之，官不展才，事不如志，奄谢昭世，溘归黄泉，虽欲茹哀，哀可茹乎？追惟长夫，行茂神俊，孝爱友睦，谅直仁勇。卓荦夸迈，英明旷达，文武志略，邦家必闻。为州治行，成百城之最；诗赋歌事，穷六义之美。休声喧於里巷，佳句被於管弦，璋令问，中外注耳。谓当入拜九卿，出分四岳，万人所望，一旦中止，行路悼惜，岂直同心者之心！沧州长挹之谈，玉溪独往之兴，竟迫身世，永孤愿言，傥魂而有知，当饮痛泉下。往岁滁城之会，俱未以少别为，临歧道旧，坎坎鼓我，酒酣气振，言尽欢甚，孰知此际，以是永诀。今万事如昨，书札犹新，惟故人音容，不可复见。悲莫悲兮生别离，况长往之别乎？王事拘限，莫由执绋，卮酒豆肉，後会无期。彼苍悠悠，逝者何之？长夫长夫，魂兮来斯！尚飨！
    ○祭亡妻博陵郡君文
    维大历八年二月十五日，检校司封郎中兼舒州刺史独孤及，谨以清酌菜果之奠，祭於故博陵郡君之灵：呜呼！及顾惟鄙薄，谬忝好合，采蘩助祭，岁时未几。执手偕老，昊天遽夺，齐体苦晚，遗迹太早。犹未知寿域有涯，短长已臻其极耶？将及薄祜速，宜为淑明所弃耶？屋壁挂存，琴瑟响绝，修法劝义，今将畴依。日月有时，龟筮告协，将涉故路，於先茔。及为印绶所拘，不获亲自封树，岂虞此别，死生间之？往岁方舟偕来，今也单青独归，郊圻一恸，心骨可绝。顷者万事，无非去尘，变化茫茫，往矣何道？今也卮酒，将抒永别。尚飨！
    ○祭吴塘神祈雨文
    某年月日，朝散大夫检校司封郎中兼舒州刺史独孤及，谨以清酌之奠，敢昭告於吴塘神之灵：山作灵镇，神实司之；人作神主，及实尸之。神非人罔以荐馨香，人非神罔以降福祥。馨香不荐，伊人之尤；福祥不降，亦神之羞。及剖符为邦，今二年矣，制节谨度，不敢怠遑，庶无罪悔，以奉祀。祀未丰洁，政或颇类，实及之责，非人之愆，惟神之，俾大有年。今盛夏旱蒸，五稼将枯，田诉号，靡知其辜。神明岂不降鉴下土，油然为□，沛然作雨，使万人欢康，百谷阜滋，洒我公田，遂及我私，我京我庾，维万维亿？岂伊人粒，神亦血食？众心禺禺，非岁曷望？望之济否，惟神所相。尚飨！
    ○土龙文
    阳骄阴伏，女魃作孽，孟夏不雨，至於是月。后土将乾，百谷恐竭，天道下济，龙德正中。宜甘其雨，亦祥其风，曰岁与时，俾和而丰。胡然屯膏，物乃殄瘁，民用艰食，神将乏祀。岂天不仁？岂龙不智？盍正直以自辅，悯□汉於下土？诏列缺使举火，命商羊以鼓舞，翁兮为云，霖兮为雨，渗我王土而毛之，取我黍稷而膏之。俾尔稼如茨，俾尔穗如坻，实廪实藏，为盛为粢。无贻龙羞，俾神我欺。尚飨！
    ○祭ヴ山文
    某年月日，朝散大夫检校司封郎中兼舒州刺史充当州团练守捉使赐紫独孤及，奉敕以清酌之奠，敢昭告於ヴ山神之灵：顷缘亢阳不雨，粢盛将败，敢以人欲，乞灵於神。谓必，遄赐介福，俄以浃日，未蒙降衷。润楚不徵，触石无望，稼穑尽瘁，涧溪将竭。岂有悔怒，将为毒？不然，何癫我以旱，使涤涤至此？今元元怨咨，皇帝旰食，下罪已之诏，崇群神之祀，将以敬恭之恳，邀福於明神。神其沛然回虑，骤降以雨，使枯苗复生，饥者得食，上以应圣主乾乾之心，下以副万人禺禺之望。是人性命，与神存亡。敢不以太牢少牢、刚鬣翰音之荐，以为明祀，以报纯嘏？若犹阳固阴蓄，蕴冲如初，神则不明，人将何赖？亦当彻惟馨之奠，寝严之仪。祭礼兴废，在此一雨，敢因陈告，庶无神羞。尚飨！
    ○为李亘祭纛文
    年月日，都统江淮之南节度观察处置等使户部尚书李亘，谨以少牢之奠，敬祭於六纛之神：天地不仁，神明无亲，惟正是与，若响之答。敢有象恭滔天，构衅称乱，国有明罚，神其舍诸？贼臣刘展，假宠多难，敢包狼心，窃发虿毒，将敷虐於我上下神，使东溟扬波、群动昏垫。皇帝震怒，按剑授钺，命我上将，底天之伐。於是有虎牙鹰扬之臣、蛇矛犀渠之群，横行而东。我伐用张，月羽云旗，以先启行。方将历浔阳，下南陵，收京口，扫建业，枭獍以衅鼓，封鲸鲵为京观，俾万里浪破、三象雾廓。今以令月吉日，整驾即路，是用邀福於尔有神，惟神降衷，尚弼予志。敢告我靡旗，无纟圭骖，无汰，无偾车，命五将护野、万灵并毂。令天地氛，望风扫除；魑魅魍魉，罔不率俾，莫我敢遏。为神羞，尚飨！
    ○吊道堇文（并序）
    辛丑岁大旱，三吴饥甚，人相食。明年大疫，死者十七八，城郭邑居，为之空虚，而存者无食，亡者无棺殡悲哀之送。大抵虽其父母妻子，亦啖其肉而弃其骸於田野，由是道路积骨，相支撑枕藉者，弥二千里。春秋已来不书，或谓县官处师旅饥馑之弊，宜穰灾於未然，既将不时赈恤，又苦之以杼轴，故及是。及以为不然，当阳九之厄，阴阳错而灾降，天也非人也。於是延陵包佶，作《道堇文》，盖《小雅□汉》之流。及亦斐然献吊，且告之运命云：
    八风不和，六气不均。上天疾威，大厉荐臻。俾灾流行，殄歼斯人。北自淮沂，达於海隅。札瘥天昏，亦既毒。匪蹈密网，匪罹萑蒲。饥馑降丧，沦胥以铺。人生寄世，孰非远客？嗟尔赋命，天年逼迫。生不糊其口，死不掩其骼。旷野茫茫，僵尸累累。髑髅峥嵘，如堆如坻。里闾无烟，鸡犬去之。死非尔所，鬼其馁而。水陷历阳，贵贱同之。秦坑赵卒，内填长平，实天不佣，谓祸莫京。尔复胡为，无辜命并？将夭阏之，则如勿生。司杀之柄，孰云孔明？伊昔太古，上元之世，天无鞠凶，物无疵厉。父不丧子，兄不哭弟。亦有华胥，民寿千年。阴阳常和，玉烛常然。彼何人斯，而生斯时？圣人既兴，大盗亦随。外户反闭，贤愚相欺。我先王乃作五兵，固不得已而用之。尧舜既殁，揖让不传。黄钺白旄，谓之应天。德乃下衰，干戈相连。阳九袄兴，灾纟廛凶年。鸟皆夜鸣，人失其全。食尽力疲，守死道边。不自予後，不自尔先。万世一时，运有固然。帝在法宫，清问下民。青旗鸾辂，时令惟新。叶风和布，天下皆春。尔往莫及，委骸穷尘。命不可问，呜呼苍！
    ●卷三百九十四
    ☆李叔明
    叔明字晋卿，阆州新政人。本姓鲜于氏。擢明经，乾元中为司勋员外郎，累除太子右庶子。拜东川节度使遂州刺史，移镇梓州。建中初检校户部尚书，迁左仆射。德宗幸兴元，出家赀助军，加太子太傅，封蓟国公。朝京师，拜尚书右仆射，贞元三年卒，谥曰襄。
    ○请删汰僧道疏
    佛空寂无为者也，道清虚寡欲者也，今迷其内而饰其外，使农夫工女，堕业以避役，故农桑不劝，兵赋日屈，国用军储为ル耗。臣请本道定寺为三等、观为二等，上寺留僧二十一，上观道士十四。每等降杀以七，皆择有行者，馀还为民。
    ☆畅璀
    璀，河东人。乡举进士。天宝末为河北海运判官，三迁大理评事。至德初累转吏部侍郎，广德二年为河中尹兼御史大夫，永泰元年授散骑常侍、集贤院待制。大历五年迁户部尚书，十年卒，赠太子太师。
    ○良玉比君子赋（以精光滋色矩绝宝图为韵）
  </div>
  <div class="pagination">
   <a href="全唐文_page231.html">
    上一页
   </a>
   <span>
    ...
   </span>
   <a href="全唐文_page227.html">
    227
   </a>
   <a href="全唐文_page228.html">
    228
   </a>
   <a href="全唐文_page229.html">
    229
   </a>
   <a href="全唐文_page230.html">
    230
   </a>
   <a href="全唐文_page231.html">
    231
   </a>
   <span class="current-page">
    232
   </span>
   <a href="全唐文_page233.html">
    233
   </a>
   <a href="全唐文_page234.html">
    234
   </a>
   <a href="全唐文_page235.html">
    235
   </a>
   <a href="全唐文_page236.html">
    236
   </a>
   <a href="全唐文_page237.html">
    237
   </a>
   <span>
    ...
   </span>
   <a href="全唐文_page233.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
