<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 450 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 450 页/共 658 页
  </h1>
  <div class="content">
   ◇庾炳之府公礼敬议（炳之，《南史》作「仲文」。）
　　案《春秋》桓八年，祭公逆王后于纪。《公羊传》曰：「女在国称女，此其称王后何？王者无外，其辞成矣。」推此而言，则炳之为吏之道，定於受命之日矣。其辞已成在无外，名器既正，则礼亦从之。且今宰牧之官，拜不之职，未接之民，必有其敬者。以既受王命，则成君民之义故也。吏之被敕，犹除者受拜，民不以未见，阙其被礼，吏安可以未到，废其节乎。愚怀所见，宜执吏礼。（《宋书·庾炳之传》。）
　　◇答江氏问大功嫁妹
　　江氏问裴松之曰：「从兄女先克此六月，与庾长史弟婚，其姊蔡氏先三月亡，葬送已毕，从兄无嗣，兄子简为後。今与从妹同服大功，大功末可以嫁子，不知无父而兄有大功服，可复嫁妹不？」答曰：「意谓父有大功，尚可嫁子，兄在大功，理无不可。今所未了者，未知女身大功，亦可得嫁不？又降而在大功，得与本服九月者同不？见宗涛答范超伯问，娶妇之与嫁子，轻重有一等之差。己身小功，可以娶妻。女身大功，何为不可以嫁。谓此言为是，但其论降在大功者，如为不尽，吾以为聘纳礼重，故探其本情，适人差轻，故以见服为断。《礼》无降在大功不可嫁子之文，不应於外生疑，且有小功下殇之丧，过五月便可以娶，降在九月者，过三月而後嫁，计其日月，亦一等之谓也。」（《通典》六十。）
　　◇答何承天书论次孙持重
　　礼：嫡不传重，传重非嫡，皆不加服，明嫡不可二也，范宣所云：「次孙本无三年之道」，若应为服後，次孙宜为丧主终竟三年，而不得服三年之服也。（《通典》八十八。）
　　◇难郭冲条诸葛亮五事
　　王隐《蜀记》云，晋初扶风王骏镇关中，司马高平刘宝、长史荥阳桓隰、诸官属士大夫共论诸葛亮，於时谭者多讥亮托身非所，劳困蜀民，力小谋大，不能度德量力。金城郭冲以为亮权智英略，有逾管晏，功业未济，论者惑焉。条亮五事隐没不闻於世者，宝等亦不能复难，扶风王慨然善冲之言。臣松之以为亮之异美，诚所愿闻，然冲之所说，实皆可疑，谨随事难之如左：
　　其一事曰：亮刑法峻急，刻剥百姓，自君子小人，咸怀怨叹，法正谏曰：「昔高祖入关，约法三章，秦民知德，今君假借威力，跨据一州，初有其国，未垂惠抚。且客主之义，宜相降下，愿缓刑弛禁，以慰其望。」亮答曰：「君知其一，未知其二。秦以无道，政苛民怨，匹夫大呼，天下土崩，高祖因之，可以弘济。刘璋暗弱，自焉以来有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替，宠之以位，位极则贱，顺之以恩，恩竭则慢。所以致弊，实由於此。吾今威之以法，法行则知恩，限之以爵，爵加则知荣。荣恩并济，上下有节。为治之要，於斯而著。」
　　难曰：案法正在刘主前死，今称法正谏，则刘主在也。诸葛职为股肱，事归元首，刘主之世，亮又未领益州，庆赏刑政，不出於己。寻冲所述亮答，专自有其能，有违人臣自处之宜。以亮谦慎之体，殆必不然。又亮刑法峻急，刻剥百姓，未闻善政以刻剥为称。
　　其二事曰：曹公遣刺客见刘备，方得交接，开论伐魏形势，甚合备计。稍欲亲近，刺者尚未得便会，既而亮入，魏客神色失措。亮因而察之，亦知非常人。须臾，客如厕，备谓亮曰：「向得奇士，足以助君补益。」亮问所在，备曰：「起者其人也。」亮徐叹曰：「观客色动而神惧，视低而忤数，奸形外漏，邪心内藏，必曹氏刺客也。」追之，巳越墙而走。
　　难曰：凡为刺客，皆暴虎凭河，死而无悔者也。刘主有知人之鉴，而惑於此客，则此客亦一时之奇士也。又语诸葛「足以助君补益」，则亦诸葛之流亚也。凡如诸葛之俦，鲜有为人作刺客者矣，时主亦当惜其器用，必不投之死地也。且此人不死，要应显达为魏，竟是谁乎？何其寂蔑而无闻。
　　三事曰：亮屯於阳平，遣魏延诸军并兵东下，亮惟留万人守城。晋宣帝率二十万众拒亮，而与延军错道，径至前，当亮六十里所，侦候白宣帝，说亮在城中兵少力弱。亮亦知宣帝垂至，已与相逼，欲前赴延军，相去又远，回迹反追，势不相及，将士失色，莫知其计。亮意气自若，敕军中皆卧旗息鼓，不得妄出庵幔，又令大开四城门，埽地却洒。宣帝常谓亮持重，而猥见势弱，疑其有伏兵，於是引军北趣山。明日食时，亮谓参佐拊手大笑曰：「司马懿必谓吾怯，将有强伏，循山走矣。」侯逻还白，如亮所言。宣帝後知，深以为恨。
　　难曰：案阳平在汉中。亮初屯阳平，宣帝尚为荆州都督，镇宛城，至曹真死後，始与亮於关中相抗御耳。魏尝遣宣帝自宛由西城伐蜀，值霖雨，不果。此之前後，无复有与阳平交兵事。就如冲言，宣帝既举二十万众，已知亮兵少力弱，若疑其有伏兵，正可设防持重，何至便走乎？案《魏延传》：「延每随亮出，辄欲请精兵万人，与亮异道会於潼关，亮制而不许。延常谓亮为怯，叹己才用之不尽也。」亮尚不以延为万人别统，岂得如冲言，顿使将军兵在前，而以轻弱自守乎？且冲与扶风王言，显彰宣帝之短，对子毁父，理所不容，而「扶风王慨然善冲之言」，故知此书举引皆虚。
　　四事曰：亮出祁山，陇西、南安二郡应时降，围天水，拔冀城，虏姜维，驱略士女数千人还蜀。人皆贺亮，亮颜色愀然有戚容，谢曰：「普天之下，莫非汉民，国家威力未举，使百姓困於豺狼之吻。一夫有死，皆亮之罪，以此相贺，能不为愧。」於是蜀人咸知亮有吞魏之志，非惟拓境而已。
　　难曰：亮有吞魏之志久矣，不始於此众人方知也，且於时师出无成，伤缺而反者众，三郡归降而不能有。姜维，天水之匹夫耳，获之则於魏何损，拔西县千家，不补街亭所丧，以何为功，而蜀人相贺乎？
　　五事曰：魏明帝自征蜀，幸长安，遣宣王督张诸军雍凉劲卒三十馀万，潜军密进，规向剑阁。亮时在祁山，旌旗利器，守在险要，十二更下在者八万。时魏军始陈，幡兵适交，参佐咸以贼众强盛，非力所制，宜权停下兵一月，以并声势。亮曰：「吾统武行师，以大信为本，得原失信，古人所惜。去者束装以待期，妻子鹤望而计日，虽临征难，义所不废。」皆催遣令去。於是去者感悦，愿留一战，往者愤踊，思致死命。相谓曰：「诸葛公之恩，死犹不报也。」临战之日，莫不拔刃争先，以一当十，杀张，却宣王，一战大克，此信之由也。
　　难曰：臣松之案：亮前出祁山，魏明帝身至长安耳，此年不复自来。且亮大军在关、陇，魏人何由得越亮径向剑阁？亮既出战场，本无久住之规，而方休兵还蜀，皆非经通之言。孙盛、习凿齿搜求异同，罔有所遗，而并不多载冲言，知其乖刺多矣。（《蜀志·诸葛亮传》注。）
　　◎裴る
　　る字龙驹，松之子，为南中郎外兵曹参军，有《史记集解》八十卷。
　　◇史记集解序
　　班固有言曰：「司马迁据《左氏》、《国语》，采《世本》、《战国策》，述楚汉春秋，接其後事，讫於天汉，其言秦汉详矣。至於采经摭传，分散数家之事，甚多疏略，或有抵牾，亦其所涉猎者广博，贯穿经传，驰骋古今上下数千载间，斯已勤矣。又其是非颇谬於圣人，论大道则先黄老而後六经，序游侠则退庶士而进奸雄，述货殖则崇势利而羞贫贱：此其所蔽也。然自刘向、扬雄博极群书，皆称迁有良史之才，服其善序事理，辩而不华，质而不俚，其文直，其事核，不虚美，不隐恶，故谓之实录。」る以为固之所言，世称其当。虽时有纰缪，实勒成一家，总其大较，信命世之宏才也。
　　考较此书，文句不同，有多有少，莫辩其实，而世之惑者，定彼从此，是非相贸，真伪舛杂。故中散大夫东莞徐广研核众本，为作《音义》，具列异同，兼述训解，粗有所发明，而殊恨省略。聊以愚管，增演徐氏，采经传百家并先儒之说，豫是有益，悉皆钞内。删其游辞，取其要实，或义在可疑，则数家兼列。《汉书音义》称臣瓒者，莫知氏姓，今直云「瓒曰」。又都无姓名者，但云《汉书音义》，时见微意，有所裨补。譬ィ星之继朝阳，飞尘之集华岳，以徐为本，号曰《集解》，未详则阙，弗敢臆说。人心不同，闻见异辞，班氏所谓疏略抵牾者，依违不悉辩也，愧非胥臣之多闻，子产之博物，妄言末学，芜秽旧史，岂足以关诸畜德，庶贤无所用心而已。（宋本《史记》。）
　　◎王敬弘
　　敬弘本名裕之，避武帝讳，改称字，琅邪临沂人。晋司州刺史胡之孙，太元隆安间历本国左常侍、卫军参军、天门太守，转桓伟安西长史南平太守去官。桓玄篡位，屡召不就。玄平，起为武帝车骑从事中郎、徐州治中从事史、征西道规谘议参军。入为中书侍郎，转黄门侍郎，不拜。仍除武帝太尉从事中郎，出为吴兴太守，寻征为侍中。宋国建，以为度支尚书，迁太常。及受禅，补宣训卫尉，加散骑常侍，转吏部尚书。文帝即位，以为金紫光禄大夫，领江夏王师，迁尚书左仆射。又迁尚书令，固辞，改授侍中特进左光禄大夫。致仕征为太子少傅，再征为左光禄大夫开府仪同三司，皆不拜。元嘉二十四年卒，年八十。顺帝升明二年追谥曰文贞。（案，《隋志》，梁有右光禄大夫《王敬集》五卷，《录》一卷，当即此，转写有误脱耳。）
　　◇辞太子少傅表
　　伏见诏书，以臣为太子少傅，承命震惶，喜惧交悸。臣抱疾东荒，志绝荣观，不悟圣恩，猥复加宠。东宫之重，四海瞻望，非臣薄德，所可居之。今海内英秀，应选者多，且版筑之下，岂无高逸，而近私愚朽，污辱清朝。呜呼微臣，永非复大之一物矣。所以牵曳阙下者，实瞻望圣颜，贪系表之旨。臣如此而归，夕死无恨。（《宋书·王敬弘传》。元嘉十二年，征为太子少傅，敬弘诣京师上表，诏不许。疏屡上，竟以不拜东归。）
　　◇辞左光禄大夫开府仪同三司表
　　臣比自启闻，谓诚心已达，天鉴玄邈，未蒙在宥，不敢宴处，牵曳载驰。臣闻君子行道，忘其为身，三复斯言，若可庶勉，顾惜忄昏耄，志与愿违。礼年七十，老而传家，家道犹然，况於在国。伏愿陛下，矜臣西夕，愍臣一至，特回圣恩，赐反其所，则天道下济，愚心尽矣。（《宋书·王敬弘传》，十六年以为左光禄大夫、开府仪同三司、侍中如故，诣京师上表。竟不拜，东归。）
　　◇又表
　　臣躬耕南沣，不求闻达。先帝拔臣於蛮荆之域，赐以国士之遇。陛下嗣徽，特蒙眷齿，由是感激，委质圣朝。虽怀犬马之诚，遂无尘露之益。年向九十，生理殆尽，永绝天光，沦没丘壑。谨冒奉表，伤心久之。（《宋书·王敬弘传》，二十三年，垂申前令，又表。）
　　◇奏请征王弘之郭希林
　　圣明司契，载德惟新，垂鉴仄微，表扬隐介，默语仰风，荒遐倾首。前员外散骑常侍琅邪王弘之，恬漠丘园，放心居逸。前卫将军参军武昌郭希林，素履纯洁，嗣徽前式。并击壤圣朝，未蒙表饰，宜加旌聘，贲於丘园，以彰止逊之美，以祛动求之累。臣愚谓弘之可太子庶子，希林可著作郎。（《宋书·王弘之传》，弘之家在会稽上虞，从兄敬弘为吏部尚书，奏云云。）
　　◇又陈
　　弘之高行表於初筮，苦节彰於暮年，今内外晏然，当修太平之化，宜招空谷，以敦冲退之美。（《宋书·王弘之传》，太祖即位，敬弘为左仆射，又陈。）
　　◇与子恢之书
　　秘书有限，故有竞。朝请无限，故无竞。吾欲使汝处於不竞之地。（《宋书·王敬弘传》。子恢之被召为秘书郎，敬弘为求奉朝请，与恢之书。）
　　◎王升之
　　升之字休道，敬弘第三子，大明初为光禄勋，累迁至都官尚书。
　　◇垦起湖田议
　　远废之畴，方翦荆棘，率课穷乏，其事弥难，资徒粗立，徐行无晚。（《宋书·孔季恭传》，大明初，孔灵符为丹阳尹，表徙无资之家於馀姚、鄞、郧三县界，垦起湖田，光禄勋王升之议。）

卷十八
◎王弘
　　弘字休元，敬弘从弟，晋司徒子。隆安末为会稽王道子骠骑参军主簿。义熙初为武帝镇军谘议参军，封华容县侯，迁琅邪王大司马从事中郎。出为宁远将军、琅邪内史、尚书吏部郎中、豫章相，复为武帝中军谘议参军，迁大司马右长史。转吴国内史，征为太尉长史，转左长史，领彭城太守。宋国建，迁尚书仆射，领选。又迁监江州豫州之西阳新蔡二郡诸军事、抚军将军、江州刺史。武帝受禅，加散骑常侍，封华容县公，进号卫将军开府仪同三司。文帝即位，进司空，封建安郡公。固辞，加使持节侍中，进号车骑大将军，开府刺史如故。寻征为侍中、司徒、扬州刺史、录尚书。以大旱逊位，降为卫将军。元嘉九年进太保，领中书监。卒，谥曰文昭，有集二十卷。
　　◇开广陵前浦表
　　伏闻广陵前浦，榛芜历久，近复开除，清源虚邃，含明内鉴，瑞以数致，象以类应。夫如是者，鸾响凤仪，可停属而须矣。（《艺文类聚》九。）
　　◇谢赐河上梨表
　　奉赐河上梨一千，远方味甘，每垂降及，仰被恩荣，俯增愧。（《御览》九百六十九。）
　　◇辞建安郡公封邑表
　　臣闻赵武称随会夫子之家事治，言於晋国无隐情。臣千载幸会，谬荷荣遇，虽以智能虚薄，政绩蔑闻，而言无隐情，窃所庶几。向令天启其心，预定大策，而名编司勋，功不见纪，固将请不赏之罪，县龙蛇之书，岂当稽违成命，苟修小节。但无功勤，暴之四海，进阙君子劳心之谋，退微小人劳力之效，而圣朝僭赏於上，愚臣苟忝於下，则为厚诬当时，永贻口实。窃财之诮，比此为轻，惟尘盛猷，亏玷为大。微躬所惜，一朝亦尽，非唯仰尘国纪，实亦俯畏友朋。忧心弥疹，胡颜靡托。且凡人之交，尚申知己，况在明主，可用理干。所以敢遂愚狷，守之以死。（《宋书·王弘传》。）
　　◇因大旱引咎逊位
　　臣闻三才虽殊，其致则一。故世道休明，五福攸应，政有失德，咎征必显。臣抑又闻之，台辅之职，论道赞契，上佐人主，燮理阴阳。位以德授，则和气淳穆，寇窃非据，则谪见於天。是以陈平有辞，不滥主者之局，邴吉停驾，大惧牛喘之由。斯固有国之所同，天人之远旨。陛下圣哲御世，光隆中兴，宜休征表祥，醴泉毖涌。而顷阴阳隔并，亢旱成灾，秋无严霜，冬无积雪，疾厉之气，弥历四时。此岂非任失其人，覆饣束之咎，臣以庸短，自辈凡流，谬逢嘉运，叨恩在昔。陛下忘其不腆，又重之以今任。正位槐鼎，统理神州，珥貂衣兖，总录朝端，内外要重，顿萃微躬，穷极宠贵，人臣莫比。令德居之，犹或难称，矧伊陋昧，何以克任。此之易了，不俟明识。但受命之始，属值时艰，六戎亲戒，忧及社稷，诚是臣下致节忘身之时，当有何心，尘挠圣听。所以黾勉从事，循墙驰驱，志在宣力，虑不及远。既鲸鲵折首，西夏底定，便宜诉其本怀，避贤谢拙。而常人偷安，日甘一日，实亦仰佩天眷，未能自巳。荏苒推迁，忽及三载，遂令负乘之衅，彰著幽明，愆伏之灾，患缠氓庶。上缺皇朝缉熙之美，下增官谤覆折之灾。伏念惶赧，五情飞散，虽曰厚颜，何以宁处。不远而复，《大易》攸称，小惩大戒，细人之福。近复之美，非所敢觖，惩戒之幸，窃怀庶几。今履端惟始，朝庆礼毕，辄还私门，思愆家巷，庶微塞天谴，少弭谤ゥ。伏愿鉴其所守，即而许之。临启愧塞，不自宣尽。（《宋书·王弘传》。）
　　◇又上表逊位
　　臣闻异姓为後，宗周之明义；亲不在外，有国之所先。故鲁长滕君，《春秋》所美，楚出弃疾，前史垂诚。矧乃茂亲明德，道光一时，述职侯甸，朝政弗及，而以庶族庸陋浮华之臣，超逾先典，居中赞契，岂所以宪章古式，缉熙治道？骠骑将军臣义康，徽猷远邈，明德弥劭，敷政江汉，化被荆南，缙绅属情，想乐当务，周旦之寄，不谋同词，分陕虽重，比此为轻。臣实空り，阶恩逾越，俯积素餐，仰玷盛化，公私二三，无一而可。昔孙叔未进，优孟见考，展季在下，臧文贻讥。况道隆地昵，义兼前礼。臣於古人，无能为役，负乘窃位，万物谓何，虽曰厚颜，胡宁以处。斯亡之惧，实疚其心。乞解州录，以允民望。伏愿陛下远存至公，近鉴丹款，俯顺朝野，改授亲贤。岂惟下臣，获免大戾，凡厥众隶，孰不庆幸。若天眷罔已。脱复迟回，请出臣表，逮闻内外，朝议舆诵，或有可择。（《宋书·王弘传》。）
　　◇又表逊位
　　近冒表闻，披陈愚管，实冀天鉴，体其至诫。而奉被还诏，未蒙酬察，徒尘圣览，仰延优旨，顾影惭惶，罔识攸厝。臣忝荷要重，四载於今，既违前史量力之诚，又微古人进贤之美，尸位固宠，日积官谤，旋观周行，兴愧已厚。况在亲贤，朝野归德，甫思引身，曷云能补，惟尘大典，亏丧已多。不悟天眷之隆，复垂恩奖，名器弗改，蒙宠如旧，愚惑自揆，茫若无涯。臣义康既总录百揆，毗赞盛化，忝厕下风，谘凭有所。内朝细务，庶可免竭，神州任重，望实兼该，臣何人斯，寇窃不已。为尔推迁，覆败将及，就无人事之愆，必有阴阳之患。伏念惟忧，疹如疾首，不知何理，可以自安。但成旨已竭，涣汗难反，加臣懦劣，少无此志，进不能抗言陈辞，以死自固，退不能重茧置冰，鲜食为瘠，祗畏天威，遂复俯仰。至於摄督所部，料综文案，曹局吏役，所须不多，其馀文武，皆为冗长。相府初建，或有未充，请留职僚同事而已。自此以外，及诸资实，一送司徒。臣受恩深重，休戚是预，义无虚饰，苟自贬损。伏愿圣察，特垂许顺，不令诚诉，其见抑夺。（《宋书·王弘传》。）
　　◇陈会稽王道子请建屯田（晋隆安中）
　　近面所谘立屯田事，已具简圣怀。南亩事兴，时不可失，宜早督田，以要岁功。而府资役单刻，控引无所，虽复厉以重劝，肃以严威，适足令囹圄充积，而无救於事实也。伏见南局诸冶，募吏数百，虽资以廪赡，收入甚微。愚谓若回以配农，必功利百倍矣。然军器所须，不可都废，今欲留铜官大冶及都邑小冶各一所，重其功课，一准扬州，州之求取，亦当无乏，馀者罢之，以充东作之要。又欲二局田曹，各立典军募吏，依冶募比例，并听取山湖人，此皆无损於私，有益於公者也。其中亦应畴量，分判番假，及给廪多少，自可一以委之本曹。亲局所统，必当练悉，且近东曹板水曹参军纳之领此任，其人颇有干能，自足了其事耳。顷年以来，斯务弛废，田芜廪虚，实亦由此。弘过蒙饰擢，志输短效，岂可相与寝默，有怀弗闻邪，至於当否，尊自当裁以远鉴。若所启谬允者，伏愿便以时施行，庶岁有务农之勤，仓有盈廪之实，礼节之兴，可以垂拱待也。（《宋书·王弘传》。）
　　◇奏弹谢灵运（宋国初建）
　　臣闻闲厥有家，垂训《大易》，作威专戮，致诫《周书》。斯典或违，刑兹无赦。世子左卫率康乐县公谢灵运，力人桂兴淫其嬖妾，杀兴江氵矣，弃尸洪流。事发京畿，播闻遐迩。宜加重劾，肃正朝风。案世子左卫率康乐县公谢灵运，过蒙恩奖，频叨荣授，闻礼知禁，为日已久。而不能防闲阃闱，致兹纷秽，罔顾宪轨，忿杀自由。此而勿治，典刑将替。请以事见免灵运所居官，上台削爵士，收付大理治罪。御史中丞都亭侯王准之，显居要任，邦之司直，风声尊沓，曾不弹举。若知而弗纠，则情法斯挠；如其不知，则尸昧已甚。岂可复预班清阶，式是国宪。请免所居官，以侯还散辈中。内台旧体，不得用风声举弹，此事彰赫，曝之朝野，执宪蔑闻，群司循旧，国典既颓，所亏者重。臣弘忝承人乏，位副朝端，若复谨守常科，则终莫之纠正。所以不敢拱默，自同秉彝。违旧之愆，伏须准裁。（《宋书·王弘传》。）
　　◇上言定丁役
　　旧制：民年十三半役。十六全役。当以十三以上，能自营私及公，故以充役。而考之见事，犹或未尽。体有强弱，不皆称年。且在家自随，力所能堪，不容过苦。移之公役，动有定科，循吏隐恤，可无其患，庸宰守常，已有勤剧，况直苛政，岂可称言。乃有务在丰役，增进年齿，孤远贫弱，其敝尤深。至令依寄无所，生死靡告，一身之切，逃窜求免，家人远讨，胎孕不育，巧避罗宪，实亦由之。今皇化惟新，四方无事，役召之宜，应存乎消息。十五至十六，宜为半丁，十七为全丁。（《宋书·王弘传》，《南史》二十一。案，《通典》七作大明中王敬弘上言。案，弘卒於元嘉九年，敬弘卒於元嘉二十四年，而言大明中，误也。）
　　◇与八座丞郎疏
　　同伍犯法，无士人不罪之科，然每至诘谪，辄有请诉。若垂恩宥，则法废不可行，依事纠责，则物以为苦怨。宜更为其制，使得优苦之衷也。又主守守偷五匹，常偷四十匹并加大辟，议者咸以为重，宜进主偷十匹，常偷五十匹，死，四十匹降以补兵。既得小宽民命，亦足以有惩也。想各言所怀。（《宋书·王弘传》，弘为卫将军，与八座丞郎《疏》。案，此疏乃是与同官书札也。《通典》一百六十四以为上书，一百七十以为上疏，皆误。）
　　◇刑法议
　　寻律令既不分别士庶，又士人坐同伍罹谪者，无处无之，多为时恩所宥，故不尽亲谪耳。吴及义兴适有许、陆之徒，以同符合给，二千石论启丹书，己未间，会稽士人云十数年前，亦有四族坐此被责，以时恩获停。而王尚书云，人旧无同伍坐，所未之解。恐莅任之日，偶不值此事故邪？圣明御世，士人诚不忧至苦，然要须临事论接，上干天听为纷扰，不如近为定科，使轻重有节也。又寻甲符制，蠲士人不传符耳，令史复除，亦得如之。共相押领，有违纠列，了无等衰，非许士人闾里之外也。诸议云士庶缅绝，不相参知，则士人犯法，庶民得不知。若庶民不许不知，何许士人不知。小民自非超然简独，永绝尘秕者，比门接栋，小以为意，终自闻知，不必须日夕来往也。右丞百司之言，粗是其况。如衰陵士人，实与里巷关通，相知情状，乃当於冠带小民。今谓之士人，便无小人之坐；署为小民，辄受士人之罚。於情於法，不其颇欤？且都令不及士流，士流为轻，则小人令使征预其罚，便事至相纠，闾伍之防，亦为不同。谓士人可不受同伍之谪耳，罪其奴客，庸何伤邪？无奴客，可令输赎，又或无奴僮，为众所明者，官长二千石，便当亲临列上，依事遣判。又主偷五匹，常偷四十匹，谓应见优量者，实以小吏无知，临财易昧，或由疏慢，事蹈重科，求之於心，常有可愍，故欲小进匹数，宽其性命耳。至於官长以上，荷蒙禄荣，付以局任，当正己明宪，检下防非，而亲犯科律，乱法昌利，五匹乃以为弘矣。士人无私相偷四十匹理，就使至此，致以明罚，固其宜耳，并何容复加哀矜。且此辈士人，可杀不可谪，有如诸论，本意自不在此也。近闻之道路，聊欲共论，不呼乃尔难精。既众议纠纷，将不如其已。若呼不应停寝，谓宜集议奏闻，决之圣旨。（《宋书·王弘传》，南史二十一。）
　　◇与谢灵运书问辨宗论义
　　论曰：由教而信，有日进之功，非渐所明，无入照之分。问曰：由教而信，而无入照之分，则是暗信圣人。若暗信圣人，理不关心，政可无非圣之尤，何由有日进之功。
　　论曰：暂者假也，真者常也，假知无常，常知无假。又曰：假知累伏，理暂为用，用暂在理，不恒其知。问曰：暂知为假知者，则非不知矣。但见理尚浅，未能常用耳。虽不得与真知等照，然宁无入照之分邪。若暂知未是见理，岂得云理暂为用者，又不知以何称知。
　　论曰：教为用者心日伏，伏累弥久，至於灭累。问曰：教为用而累伏，为云何伏邪。若都未见理，专心暗信，当其专心，唯信而已。谓此为累伏者，此是虑不能并，为此则彼废耳。非为理累相权，能使累伏也。凡厥心数，孰不皆然，如此之伏，根本末异，一倚一伏，循环无已。虽复弥久，累何由灭。
　　弘白：一悟之谈，常谓有心。但未有以折中异同之辨，故难於厝言耳。寻览来论，所释良多。然犹有未好解处，试条如上。为呼可容此疑不？既欲使彼我意尽，览者冷然，後对无兆，兼当造膝，执笔增怀，真不可言，王弘敬谓。（《广弘明集》二十。）
　　◇答谢灵运书
　　更寻前答，起悟亦不知所以为异，正当尔耳。已送示生公，此间道人，故有小小不同，小凉当共面尽。脱有厝言，更白面写，未由寄之於此，所散犹多。（《广弘明集》二十。）
　　◎王昙首
　　昙首，弘少弟，义熙中辟琅邪大司马属，寻为文帝冠军功曹，及移镇江陵，以为长史。永初初，随府转镇西长史。文帝即位，进侍中，领右中卫将军，寻领骁骑将军，迁太子詹事。元嘉七年卒，赠左光禄大夫，加散骑常侍。九年追封豫宁县侯，谥曰文侯，有集二卷。
　　◇南台不开门启
　　既无墨敕，又阙幡，虽称上旨，不异单刺。元嘉二年，虽有再开门例，此乃前事之违。今之守旧，未为非礼。但既据旧使，应有疑却本未，曾无此状，犹宜厥咎。其不请白虎幡银字，致门不时开，由尚书相承之失，亦合纠正。（《宋书·王昙首传》，元嘉四年，车驾出北堂，尝使三更竟开广莫门。南台云，应须白虎幡银字，不肯开门。尚书左丞羊玄保奏免御史中丞傅隆以下，昙首继启。）
　　◇与释某书
　　昨服散差可，然不过佳，请示所宜。如更增剧，恐难为力耳，未能合遣俗，有馀念故耳，王昙首和南。《淳化阁帖》三
　　◎王华
　　华字子陵，弘从祖弟，晋司徒左长史子。义熙末为武帝镇西主簿治中从事史，元熙中为文帝西中郎主簿，迁咨议参军，领录事。宋受禅，随府转镇西参军，及即位，以为侍中，领骁骑将军，未拜，转右卫将军，迁护军。元嘉四年卒，追赠散骑常侍卫将军，九年追封新建县侯，谥曰宣侯。
　　◇建议劝文帝就征
　　羡之等受寄崇重，未容便敢背德，废主若存，虑其将来受祸，至此杀害，盖由每生情多，宁敢一朝顿怀逆志。且三人势均，莫相推伏，不过欲握权自固，以少主仰待耳。今日就征，万无所虑。（《宋书·王华传》太祖入奉大统，以少帝见害，疑不敢下华建议云云，太祖从之。案，三人者谓徐羡之、傅亮、谢晦也。）
　　◎王韶之
　　韶之字休泰，弘从弟。晋骠骑将军е曾孙，初为谢琰卫军参军，除著作佐郎。领西省事，转中书侍郎。恭帝即位，迁黄门侍郎，领著作郎西省如故。宋受禅，加骁骑将军、本郡中正。少帝即位，迁侍中，出为吴兴太守。文帝时征为祠部尚书，加给事中，免。又出为吴兴太守，元嘉十二年卒，有集二十四卷。（案，《隋志》重出，前作十九卷，後作二十四卷。）
　　◇咏雪离合
　　霰先集兮雪霏霏，散辉素兮被詹庭，曲室寒兮朔风厉，川陆涸兮百籁鸣。（《御览》十二。）
　　◇为晋恭帝禅诏
　　夫天造草昧，树之司牧，所以陶钧三极，统天施化。故大道之行，选贤与能，隆替无常期，禅代非一族，贯之百王，由来尚矣。晋道陵迟，仍世多故。爰暨元兴，祸难既积，至三光贸位，冠履易所，安皇播越，宗祀堕泯，则我宣、元之祚，永坠於地，顾瞻区域，翦焉已倾。相国宋王，大纵圣德，灵武秀世，一匡颓运，再造区夏，固以兴灭继绝，舟航沦溺矣。若夫仰在玑，旁穆七政，薄伐不庭，开复疆宇。遂乃三俘伪主，开涤五都，雕颜卉服之乡，龙荒朔漠之长，莫不回首朝阳，沐浴玄泽。故四灵效瑞，川岳启图，嘉祥杂Ш，休应炳著，玄象表革命之期，华裔注乐推之愿。代德之符，著乎幽显，瞻乌爰止，允集明哲，夫岂延康有归，咸熙告谢而已哉。
　　昔火德既微，魏祖绩，黄运不竞，三后肆勤。故天之历数，实有攸在。朕虽庸暗，昧於大道，永鉴废兴，为日已久。念四代之高义，稽天人之至望。予其逊位别宫，归禅於宋，一依唐虞汉魏故事。（《宋书·武帝纪》中，案《王韶之传》云，恭帝即位，迁黄门侍郎，领著作郎，凡诸诏奏，皆其辞也。）
　　◇禅策
　　咨尔宋王，夫玄古权舆，悠哉邈矣，其详靡得而闻。爰自书契，降逮三五，莫不以上圣君四海，止戈定大业，然则帝王者，宰物之通器，君道者，天下之至公也。昔在上叶，深鉴兹道，是以天禄既终，唐虞弗得传其嗣，符命来格，舜禹不获全其谦。所以经纬三才，澄序彝化，作范振古，垂风万叶，莫尚於兹。自是厥後，历代弥劭，汉既嗣德於放勋，魏亦方轨於重华。谅以协谋乎人鬼，而以百姓为心者也。
　　昔我祖宗钦明，辰居其极，而明晦代序，盈亏有期。翦商兆祸，非唯一世，曾是弗克，矧伊在今。今天之所废，有自来矣。惟王体上圣之姿，苞二仪之德，明齐日月，道合四时。乃者社稷倾覆，王拯而存之。中原芜梗，又济而复之，自负固不宾，干纪放命，肆逆滔天，窃据万里。靡不润之以风雨，震之以雷霆。九伐之道既敷，八法之化自理。岂伊博施於民，济斯黔庶，固已义洽四海，道威八荒者矣。至於上天垂象，四灵效徵，图谶之文既明，人神之望已改。百工歌於朝，庶民颂於野，亿兆忭踊，倾伫惟新。自非百姓乐推，天命攸集，岂伊在予，所得独专。是用仰祗皇灵，俯顺群议，敬禅神器，授帝位於尔躬。大祚告穷，天禄永终。於戏！王其允执其中，敬遵典训，副率土之嘉愿，恢洪业於无穷，时膺休，以答三灵之眷望。（《宋书·武帝纪》中，《南史》一。）
　　◇玺书禅位
　　盖闻天生蒸民，树之以君，帝皇寄世，实公四海，崇替系於勋德，升降存乎其人。故有国必亡，卜年著其数，代谢无常，圣哲握其符。昔在上世，三圣系轨，畴咨四岳，以弘揖让。惟先王之有作，永垂范於无穷。及刘氏致禅，实尧是法，有魏告终，亦宪兹典。我世祖所以抚归运而顺人事，乘利见而定天保者也。而道不常泰，戎夷乱华，丧我洛食，蹙国江表，仍遘否运，沦没相因。逮於元兴，遂倾宗祀。幸赖神武光天，大节宏发，匡复我社稷，重造我国家。惟王圣德钦明，则天光大，应期诞载，明保王室。内纾国难，外播宏略。诛大憝於汉阳，逋僭盗於沂渚，澄氛西岷，肃清南越，再静江、湘，拓定樊、沔。若乃永怀区宇，思一声教，王师首路，则伊、洛澄流，棱威崤、潼，则华岳褰霭，伪酋衔璧，咸阳即序。虽彝器所铭，《诗》、《书》所咏，庸勋之盛，莫之与二也。遂偃武文，诞敷德政，八统以驭万民，九职以刑邦国，思兼三王，以施四事。故能信著幽显，义感殊方。自历世所宾，舟车所暨，靡不讴歌仁德，忭舞来庭。
　　朕每敬惟道勋，永察符运，天之历数，实在尔躬。是以五纬升度，屡示除旧之迹；三光协数，必昭布新之祥。图谶祯瑞，皎然斯在。加以龙颜英特，天授殊姿，君人之表，焕如日月。雌称「惟天为大，惟尧则之」。《诗》：「有命自天，命此文王。」夫「或跃在渊」者，终飨九五之位；「勋格天地」者，必膺大宝之业。昔土德告，传胙於我有晋。今历运改卜，永终於兹：亦以金德而传於宋。仰四代之休义，鉴明昏之定期，询於群公，爰逮庶尹，咸曰休哉，罔违朕志。今遣使持节、兼太保、散骑常侍、光禄大夫澹，兼太尉、尚书宣范奉皇帝玺绶，受终之礼，一如唐虞、汉魏故事。王其允答人神，君临万国，时膺灵祉，酬於上天之眷命。（《宋书·武帝纪》中。）
　　◇请定不赎罪四条启
　　尚书金部奏事如右，斯诚检忘一时权制，惧非经国弘本之令典。臣寻旧制，以罪补士，凡有十馀条，虽同异不紊，而轻重实殊。至於诈列父母死，诬罔父母淫乱，破义反逆，此四条实穷乱抵逆，人理必尽，虽复殊刑过制，犹不足以塞莫大之罪。既获全首领，大造已隆，宁可复遂拔徒隶，缓带当年，自同编户，列齿齐民乎。臣惧此制永行，所亏实大。方今圣化惟新，崇本弃末，一切之令，宜加详改。愚谓此四条不合加赎罪之恩。（《宋书·王韶之传》，高祖受禅，有司奏东冶士朱道民禽三叛士，依例放遣，诏之启。）
　　◇驳王实之请假事
  </div>
  <div class="pagination">
   <a href="全上古三代秦汉三国六朝文_page449.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page445.html">
    445
   </a>
   <a href="全上古三代秦汉三国六朝文_page446.html">
    446
   </a>
   <a href="全上古三代秦汉三国六朝文_page447.html">
    447
   </a>
   <a href="全上古三代秦汉三国六朝文_page448.html">
    448
   </a>
   <a href="全上古三代秦汉三国六朝文_page449.html">
    449
   </a>
   <span class="current-page">
    450
   </span>
   <a href="全上古三代秦汉三国六朝文_page451.html">
    451
   </a>
   <a href="全上古三代秦汉三国六朝文_page452.html">
    452
   </a>
   <a href="全上古三代秦汉三国六朝文_page453.html">
    453
   </a>
   <a href="全上古三代秦汉三国六朝文_page454.html">
    454
   </a>
   <a href="全上古三代秦汉三国六朝文_page455.html">
    455
   </a>
   <span>
    ...
   </span>
   <a href="全上古三代秦汉三国六朝文_page451.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
