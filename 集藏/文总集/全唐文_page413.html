<!DOCTYPE html>
<html>
<head>
    <meta charset="UTF-8">
    <title>全唐文 - 第 413 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 413 页/共 603 页</h1>
    <div class="content">    青春已暮，白日将夕。经颜子之故巷，访孔公之旧宅。美珍木之在庭，得嘉名於樵客。曩擢本於台岭，近徙根於檐隙。其柯肃肃，可比於贞松；其叶纤纤，实侔於瞿麦。风入叶而成韵，露垂柯而流液。不受命於严霜，谅同心於寒柏。含春霭而葱，映夕阳而的。疑翠尾之群翔，若金潭之旁射。杂爽籁於篁竹，混晶光於瑶碧。奇树以垂珠而擅名，金松以潜颖而莫觌。亦犹处子在於隐沦，奇才遗於草泽。我有衡宇，依山岑寂。类仲长之清旷，如萧宰之穷僻。托根此地，似在崖壁。殊谲柚之不迁，同甘棠之可惜。庶封植於园林，永爱殖而无攵。
    ○灵泉赋（并序）
    予林居西岭，平壤出泉，广不逾寻，而深则盈尺。自东邻故丞相崔公至谷口故丞相司徒李公，凡别墅五六，皆谓之平泉，实发源於此。观其涌不腾沸，淡然冽清，冬温夏寒，明媚可鉴，其灵泉之蕴也。予往岁获戾故逐，再罹谤伤，泉必变色，久而後复。昔傅长虞庭有涌泉，以其色在夏则冷，涉冬而温，乃为《神泉赋》。况潜灵蕴异，美过神泉。因效长虞所作，偶成此赋。
    山下出泉，厥壤非石。随浅深而见底，实秋毫之可析。其莹若纤埃之映琉璃，微虫之潜琥珀。玉瑕瑜而不掩，镜妍媸而尽觌。且夫动则广大，止则虚明。如君子之绝德，乃望表而见情。发源而东，百谷皆盈。既处高而就下，虽遇坎而亦平。曩者方骋康衢，俄惊覆辙。泉色暂晦，含晶不发。又如尘掩悬黎，雾昏秋月。累夕而翳，盈旬乃澈。尔其脉引清Г，环匝荆扉。沦涟写照，物色殊晖。孕藻为苍碧，涵沙砾为珠玑。历长阪而鳞烂，度小山而雪披。若乃砥石於宇，析波入沼。凝虚白而逶迤，浮缥清而缭绕。气润蘅兰，色滋松┠。含逸响於桐林，动孤光於溪鸟。於是列植芳菊，华艳芊绵。渍漪兰而更馥，摇霁景而相鲜。叶凝夕露，丛霭秋烟。美楚人之餐英，慕胡公之饮泉。况复自亭徂溪，夤数里。悬瀑溜於碧潭，散浮湍於清。乘舳以晨泛，听菱歌而夜起。见蒹葭之始香，疑沅湘之在此。重曰：原隰既平，泉流既清。三径未荒，万木向荣。感棣华之零，落怆时鸟之相鸣。况阅水兮日逝，且归来兮养生。
    ○秋声赋（并序）
    昔潘岳寓直骑省，因感二毛，遂作《秋兴赋》。况馀百龄过半，承明三入，已皓白（原注：自中书舍人及今三参掖垣），清秋可悲。尚书十一丈鸩掖上寮，人文大匠，聊为此作，以俟知音。
    露华肃，天气晶。碧空无氛，霁海清明。当其时也，草木阴虫，皆有秋声。自虚无而响作，由寂莫而音生。始萧瑟於林野，终混合於太清。出哀壑而愤起，临悲谷而怨盈。朔雁听而增逝，孤猿闻而自惊。此声也，异桐竹之韵，非金石之鸣。足以动羁人之魄，感君子之情。况乎临淄藻思，薛县英名。遽兴华屋之叹，预想曲池之平。岂待琴而魂散，固闻笛以涕零。亦有毁家蔡女，降北李卿。听朔吹之夜动，见霜鸿之晓征。既慷慨而谁诉，独ォ澜而流缨。虽复苏门傲世，秦青送行。讵能写自然之天籁，究吹万之清泠。客有贞词浏氵亮，逸气纵横。赋掩漏卮之妙，文同蟠木之精。聊染翰以写意，期报之以瑶琼。
    ○牡丹赋（并序）
    馀观前贤之赋草木者多矣，靡不言托植之幽深，采之莫致，风景之妍丽，追赏之欢愉，至於体物，良有未尽。惟牡丹未有赋者，聊以状之。仆射十一丈蔚为儒宗，词赋之首，声气所感，或能相和。又见陈思王赋序，多言命王粲、刘桢继作，今亦效之，邀侍御裴舍人同作。
    青阳既暮，旦已鸣。念兰若之方歇，叹桃李之阴成。惟翠华之艳龠，倾百卉之光英。抽翠柯以布素，粲红芳而发荣。其始也，碧海霄澄，骊珠跃出。深波晓霁，丹萍吐实。焕神龙之衔烛，皎若木之并日。其盛也，若紫芝连叶，鸳雏比翼。夺珠树之鲜辉，掩非烟之奇色。倏忽ゼ锦，纷葩似织。其落也，明艳未衤，红衣如脱。朱草柯折，珊瑚枝碎。霞既烁而转妍，红欲消而犹纟卒。尔乃独含芳意，幽怨残春。将独立而倾国，虽不言兮似人。观其露彩犹泫（一作泣），日华初照。煜其晨葩，情若微笑。色虽美而自艳，类河滨之窈窕。逮乎的含景，离披向风。铅华春而思荡，兰泽晚而光融。情放纵以自得，凝若焕之冶容。既而华艳恍惚，繁华遽毕。惊宝雉之乍回，想江妃而复出。望献之玉，俄以蔽光；感怀佩之川，怅然如失。客顾馀曰：勿谓淑美难久，徂芳不留。彼妍华之阅世，非人寿之可俦。君不见龙骧闳，池台御沟。堂挹山林，峰连翠楼。有百岁之芳丛（原注：今京师精舍、甲第，犹有天宝中牡丹在），无昔日之通侯。岂暇当飞藿之时，始嗟零落；且欲同树萱之意，聊自忘忧。
    ○瑞橘赋（并序）
    清霜始降，上命中使赐宰臣等朱橘各三枚，盖灵囿之所植也。臣伏以度淮而枳，由地气而不迁，吹谷生黍，信阳和之所感。昔汉武致石榴於异国，灵根遐布，此西域柔服之应也。魏武植朱橘於铜雀，华实莫就，乃吴人未格之兆也。考於前史，照晰可知。岂非天地和同，灵物效祉，去蛮夷之陋，获近太阳，感王化之盛，更承膏露。草木尚尔，况乎人心。汉宣帝宫馆山泽，意有所感，必诏近臣赋之。臣幼学为文，忝列枢近，敢稽首献赋曰：
    美南州之嘉树，受烈气於炎德。固一志於殊方，遂不迁於上国。贞枝凝碧，蔚湘岸之夕阴；华实变黄，动江潭之秋色。杂丹枫於溪畔，映绿┠於岩侧。翡翠以之列巢，雏於焉栖息。虽同沾於雨露，窃自得於雕饰。终获誉於皇明，岂因人而羽翼。感洪钧之独运，斡造化之元力。思六合之同风，采孤根而移植。播元气之茂育，谅英灵之不测。逮乎霜飞文囿，风落秦川。金茎炫於朝日，玉树青葱於霁天。峨方壶之翠岛，列灵沼之清涟。上郁松柽，下秀荪荃。朱草与屈轶，华灵芝与宾连。灵卉毕植，而嘉橘在焉。冰心独润，金衣更鲜。天汉之华星，阆风之珠树粲然。香若团於野露，色疑炫於江烟。既而大官献新，奇果列筵。非厥包之自远，何菲陋之莫传。树隐方塘，比丹萍之初实；盘映皎月，与赤瑛而共妍。东鄙孤臣，谬陈三事。既乏和羹之用，犹沾可口之味。并食不割，窃愧晏婴之知；捧之以拜，重感桓荣之赐。庶不朽於雪霜，永酬恩於天地。
    ○授け没斯可特进行左金吾卫大将军员外仍封怀化郡王制
    敕：昔秩訾献筹，归忠於大国，日逐避祸，纳款於明庭。宣帝嘉其一心，宠以优礼，或存故王之印绶，或赐归德之美名，爰举旧章，式崇新命。回鹘け没斯特勒，倜傥慕义，深沉有谋，是之生超千里，鸷鹗之击厉九秋。属献款诚，布於边将，寻执丑虏，不遗君亲。戢其馁殍之徒，曾靡秋毫之犯，旋观所履，大节甚明。朕与回鹘，代结和亲，久敦邻好，念其乖乱，义在固存，莫若抚其酋豪，显其大顺，使诸蕃知我招携之礼，更逾往昔之恩。仍加带砺之封，俾授爪牙之寄。服兹休宠，可不敬哉。
    ○授け没斯检校工部尚书兼归义军使制
    敕：回鹘代雄绝漠，名振北蕃，而乃厌金革之强，慕朝廷之礼，愿袭冠带，思睹汉仪，蝉蜕自致於洁清，豹变独蔚其文彩，不有豪杰，孰启壮图？け没斯禀气阴山，降精斗极，生知忠孝，神授兵钤，自强之心，隐如敌国，卫上之气，森若戈矛。果能因乱布诚，睹几位节，深叶怀柔之志，不因告谕之词。昔者取士殊邻，秦能致霸；得贤异壤，晋实用材。是用优以宠光，处之权贵，褒纳忠之显效，锡归义之美名，俾建旆於新军，示绝席於诸将。勉修臣节，服我官常。可检校工部尚书兼左金吾卫大将军同正充归义军使怀化郡王。
    ○授历支特勒以下官制
    敕：国家与回鹘久修邻好，重以姻亲，视其酋豪，犹吾赤子。属本蕃乖乱，种落未安，君长之间，自相疑阻，穷而归款，得不抚宁？况尔等生戴斗之乡，精能贯日，负射雕之艺，气乃凌云，忠而善谋，勇则能断，率其骁骑，来附北边，愿削衽以图全，且弓而俟命，矢其一志，之死靡他。既投我以诚，则诏之以礼。昔徐卢款塞，即受汉封；比能入朝，仍疏魏爵。今则解其被毳，荣以票彡缨，爰嘉介石之心，式宠衔珠之命。宅侯忠孝，可保於克终；安上子孙，方期於必贵。勉兹师律，为我信臣。
    ○授け没斯改姓李名思忠制
    昔项伯归义，奉春建策，赐之刘氏，列在汉宗。爰宠茂勋，仰惟前典。け没斯代雄沙漠，勇冠天山，早称良将之材，常佩明王之绂，附於绝塞，岁已再期，秉是一心，竟全大节。今则解其毳服，始列牙旗，自我加恩，益闻厉志，骥登吴坂，感顾盼而长鸣，剑出丰城，因拂拭而增焕。朕以汉北平太守李广，北狄避之，号为飞将，顾其苗裔，颇在龙庭。美瓜瓞之所兴，因而命氏，念棣萼之方к，当使同荣。夫思在无邪，忠为令德，嘉其立志，用以锡名。尔宜念之，无替休命。
    ○授回鹘内宰相爱耶勿归义军副使兼赐姓名制
    自古军制必有佐贰。逮至汉氏，亦循旧章，既得将材，俾参戎政，实资谋策，用正纪纲。爱耶勿往在龙庭，常为贵相，乘其乖乱，遂投迹於殊邻，加以怀柔，竟归心於上国。而又推诚所奉，果协良图，每获异谋，必来献款，旋观深志，可为竭情。昔戎狄请盟，良由孟乐，呼韩率服，始自秩訾。言念茂功，所宜异等，因其请族，锡以嘉名。汉锡宅侯，尚采祭天之义；魏亲程昱，用畴捧日之心。宠以貂，冠於裨校，服兹新命，宜保厥终。可检校右散骑常侍兼归义军副使，仍赐姓李，名宏顺。
    ○授何清朝左卫将军兼分领蕃浑兵马制
    敕：新授金紫光禄大夫检校太子宾客使持节都督银州诸军事兼银州刺史充本州押蕃落使及度支银州监牧马副使何清朝：汉用骆甲，则灌婴副於骑将；魏得关羽，则张辽挟以前驱。故能挫强楚之锋，取颜良於麾盖。尔夙负智勇，备尝艰难，精诚发而石开，志气作而虹贯。朕以思忠仗义倜傥，秉心坚正，且闻誓剪仇寇，不以贼遗君父，委之兵柄，庶展拘原。举骇电之锋，期於拘，得射雕之骑，未足称功。宜勉一心，成予九伐，俾参环卫，用壮军声。可检校太子宾客兼左卫将军侍御史，散官如故，仍领河东道蕃浑兵马，赴振武界，取思忠指挥。
    ○宣懿皇太後太庙制
    门下：朕近因载诞之日，展承颜之庆，太皇太後谓朕曰：“天子之孝，莫大於丕承，人伦之义，莫重於嗣续。穆宗睿圣文惠孝皇帝厌代已久，星霜屡迁，祢宫旷合食之礼，惟帝深濡露之感。宣懿皇太後长庆之际，德冠後宫，夙表沙麓之祥，实茂河洲之范，先朝恩礼之重，中莫偕。况诞我嗣君，缵承昌运，已协华於先帝，方延祚於後昆。思广贻谋，庶宏博爱，爰遵旧典，以慰孝思。当以宣懿皇太後太庙穆宗睿圣文惠孝皇帝之室。率是彝训，其敬承之。”朕祗奉慈旨，载深感咽，宣示中外，咸使闻知。主者施行。
    ○仁圣文武章天成功大孝皇帝改名制
    王者照临万宇，名岂尚於难知，敬顺五行，理宜避於胜伏，征诸前史，义实炳然。昔炎汉之兴，洛旁去水，所都名号，犹乃避之。况我国家运昌土德，岂可以王气胜於君名？所以宪宗继明之初，实已舍水，必有冥数，叶於祯祥。汉宣帝柔服北夷，宏宣祖业，功德之盛，侔於周宣，御历十年，乃从美称。朕远惟大汉之事，近禀圣祖之谋，爰择嘉名，式遵令典，敬承天意，永保鸿休，宜改名为炎。仍令所司择日，法铧宰臣，告天地宗庙。其旧名中外奏章不得更有回避。布告遐迩，咸使闻知。
    ○讨刘稹制
    门下：定天下者，致风俗於大同；安生人者，齐法度於画一。虽晋之栾赵，家有旧勋，汉之韩黥，身为佐命，至於干纪乱律，罔不枭夷，禁暴除残，古今大义。故昭义节度刘悟，顷居海岱，尝列爪牙，属师道阻兵，王师问罪，三面开网，一境离心，乘此危机，遂能归命。宪宗嘉其诚款，授以南燕，穆宗待以腹心，委之上党。招致死士，固护一方，逮於末年，已亏臣节。刘从谏生禀戾气，幼习乱风，因跋扈之资，以专封壤，恃纪纲之律，以袭兵符，暂展执之仪，终无上绶之请。隙驹为喻，魏豹始务於绝河；井蛙自居，孙述颇闻於恃。诱受亡命，妄作妖言，中伺朝廷，潜图左道。接壤戎帅，屡奏阴谋。顾苕卵之可矜，岂泉鱼之自察？暨乎沉痼，曾靡哀鸣，犹驻将尽之魂，恣行邪僻之志，罔或旧校，树立狡童。中使挟医，莫睹其朝服；近臣衔命，不入於垒门。逆节甚明，人神共弃。其赠官及先所授官爵，并刘稹在身官爵，并宜削夺。
    成德军节度使王元逵，魏博节度使何宏敬，或姻连王室，或任重藩维，恳陈一志之诚，愿扬九伐之命。吴汉任职，受诏而初无办严；卜式朴忠，未战而义形於色。况成德军尝以骁骑横冲，首破朱滔，士气方酣，再回鲁阳之日，鼓音不息，三周不注之山。魏博军亦以大旆涉河，竟歼师道，建十二州之旗鼓，以列降人，削六十年之厉阶，尽归王化。士贾馀勇，军有雄心，必能禀ガ侯之指纵，成葛亮之心伐。咨汝二帅，朕尤注怀。成德军节度镇冀深赵等州观察处等使金紫光禄大夫检校司徒兼镇州大都督府长史御史大夫驸马都尉云骑尉元逵宜守本官充北面招讨泽潞使，馀如故；魏博等州节度观察处等使银青光禄大夫检校户部尚书兼镇州大都督府长史御史大夫上柱国何宏敬守本官充东面招讨泽潞使，馀如故。
    潞府曩者，烈祖在藩，先天启圣，符瑞昭晰，彩缋焕於泗亭，銮辂巡游，金石刻於代邸，实为可封之俗，久为仁寿之乡，艰难以来，颇著诚节，必非同恶，咸许自新。其昭义军旧将士及百姓等，如保初心，并赦而不问。昭义军旧大将等，如能舍逆效顺，以州郡兵众归降者，必厚加封赏。如能擒送刘稹者，别受土地，以振勋庸。其村乡百姓，如所在团结归顺者，亦加爵赏。刘悟下郓州旧将校子孙及刘从谏近招致将士等，喻以善道，宜听朕言。凡秉义立名，须明大顺，未有忠於所奉，上悖君亲。昔至有言：“受君之禄，是以聚党。”有党而争命，罪孰大焉？田横能得士心，人多致命，伏於海岛，莫敢猖狂，及汉高召之，奔走向阙。岂尝违拒汉使，留止田横？唯慕殉以成仁，不相挺而作乱。故得其主殁延殊宠，光显令名。尔等既有义心，宜思改悔，如能感喻刘稹，束身归朝，必当待之如初，特与洗雪，尔等旧校，亦并甄酬。
    仍委陈夷行、刘沔、王茂元各务进兵，同力攻讨。其诸道进军，并不得焚烧庐舍，发掘丘墓，擒执百姓，以为俘囚。桑麻田苗，皆许本户为主，罪止元恶，务安生灵。於戏！藩维大臣抗疏於外，髦俊旧老昌言於朝，戒朕以祖宗之法，不可私一族，刑赏之柄，所以正万邦，宜用甲兵，陈於原野。虽朕以恩，不听，群臣以义固争，询自佥谋，谅非获已。布告中外，明体朕怀。主者施行。
    ●卷六百九十八
    ☆李德裕（三）
    ○授王宰兼充河阳行营诸军攻讨使制
    敕：淮南劲兵，伏灌夫之勇，河内雄屏，委寇恂之忠，各用所长，俾专大任，以兹制胜，斯为良图。忠武军节度使银青光禄大夫检校工部尚书兼许州刺史御史大夫上柱国王宰，结从军，拥旄为将，一剑横陈，万皆全，阴则难，勇能重闭。亚夫急缓之任，继父绛侯；祭彤御侮之才，为吾子路。近者狂寇凭阻，屡犯颜行，茂元莫遑定居。骤闻三捷，愿言奋旅，方展六奇，遽属爽秋，暂婴寒泄。诚威重之可倚，顾卧护之未任，是用改尔乘轩，总齐诸校，隐如敌国，御彼奔冲。昔韩信建旗，出井陉之隘，邓艾束马，越阴平之艰，皆立奇功，称为名将。尔宜自厉，无愧前良。
    ○遣王会等安抚回鹘制
    敕：自古哲王，抚宁荒服，忠於国者，则有继绝之恩，顺於道者，则有固存之义，所以厚其向化，优以报功。回鹘累代姻亲，久修臣礼，服我声教，保兹信诚，昔以国难，识其忠良。严霜见其贞松，疾风知其劲草，永言勋力，岂忘予怀。如闻为黠戛斯所攻，兵折众叛，畜产大耗，国人荐饥，流离转徙，远逾沙漠。近因太和公主遣使入朝，已知新立可汗，寓居塞下，告穷请命，未有所归。每念艰危，载深悯恻。今欲扌求┰穷困，抚慰疮痍，使四方知朕不忘旧勋，保其大顺。昔匈奴乖乱，呼韩款塞，汉宣帝转粟赈救，权时施宜，故得三代称藩，北边罢警。前代令典，可不务乎？宜令左金吾卫大将军兼御史大夫王会持节安抚大使，宗正少卿兼御史中丞李师偃充副使，专往慰问，仍赈米粟二万石，俾其安辑离散，渐就漠南，再复旧疆，永言恩好。宣示中外，宜体朕怀。
    ○授刘沔招抚回鹘使制
    昔东汉中夏既宁，匈奴饥馑，臧宫请命，将临塞，图刻石之功。光武报云：“柔能制刚，弱能制强，且传闻之事，常多失实，虽灭大寇，不如息人。”朕每览前史，为之兴叹。又以大舜修德，有苗归心，周穆徂征，荒服大至，固存取乱，在择良图。回鹘顷以本国荐饥，种落携贰，纥扌乞斯乘其衰乱，遂覆危巢，既焚老上之庭，尽剪名王之族。可汗失地远客，来附塞垣。朕言念姻亲，不忘勋力，谕以呼韩款塞，汉氏旧章，戎不乱华，国之大典，且分兵食，扌求彼饥人，令归漠南，方议赈赡。属可汗久婴沉痼，酋长异心，虽随畜荐居，固无定所，而控弦深入，颇亦渝盟。边将戎臣，屡抗其疏策，藩浑部落，咸请其驱除。朕以王者之师，以全取胜，匈奴见短，嘉娄敬之善筹，马邑设权，戒王恢之兵首，推诚含垢，亦以逾时。况朔野Ё寒，有皲瘃之患，阴山径路，多曲折之艰，宜以德绥，岂劳兵卒。某官刘沔，久临沙漠，颇识虏情，既启十乘之行，必致六骡之遁，委之告谕，方俟成功。可守本官充招抚回鹘使。如不自改悔，终须驱逐。其诸道行营兵马使，权令指挥。主者施行。
    ○授张仲武东面招抚回鹘使制
    门下：古人云：“兵者所以明德除害也。”故举得於外，则福生於内。朕每念戎事，务安生灵，既获远图，宜恢长。回鹘可汗寄托塞上，未归虏庭，近者遣使蓟门，恳陈诚款。宋人病告於子反，朝鲜心附於楼船，翳我信臣，实得要领。幽州卢龙军节度副使知节度事观察处押奚、契丹两蕃经略卢龙军等使银青光禄大夫检校工部尚书兼幽州大都督府长史御史大夫兰陵郡王食邑三千户张仲武，风□感契，凫藻协诚，自升将坛，首剪狂寇，戈亟闻於彗扫，牛马殆至於谷量。故能望影揣情，已探致虏之术，岂止闻风破胆，益坚慕义之心。遽奏封章，愿申告谕，彼既率服，宁忘怀柔。况虏骑往来，疾於风电，沙场邈，介以山川，临敌应机，固难统一。昔卫霍之袭荤狁，异道而行，辛赵之击羌，两从其志，成予庙胜之策，在举髦杰之臣。俾尔鹰扬，挫其狼顾，将复蛮夷之叛，固在七擒，勉思将帅之风，无忘五利。崇以夏官之秩，委其统制之权，当竭一心，敬兹休命。可检校兵部尚书兼充东面招抚回鹘使，其当道行营兵马使及奚、契丹、室韦等，并自指挥，馀如故。主者施行。
    ○讨回鹘制
    门下：夫天之所废，难施继绝之恩，人之所弃，当用侮亡之道，朕每思前训，岂忘格言。回鹘比者自恃兵强，久为桀骜，凌虐诸部，结怨近邻。黠戛斯潜师彗扫，穹庐瓦解，种族尽膏於原野，区落遂至於荆榛。今可汗亡逃失国，窃号自立，远逾沙漠，寄命边陲。朕深念衰残，寻加赈┰。每陈章表，多诈谀之词，接我使臣，如全盛之日，无伤禽哀鸣之意，有困兽犹斗之心。去岁潜入朔川，大掠牛马，今春掩袭振武，逼近城池。可汗皆自率劲兵，首为寇盗，不耻破败，莫顾姻亲。河东节度使刘沔，料敌伐谋，乘机制胜，发胡貊之骑，以为前锋，搴翎侯之旗，弋彼在穴，短兵鏖於帐下，元恶轶於彀中。况乘匪六骡，众才一旅，储粮已竭，计日可擒。太和公主居处不同，情义久绝，怀土多畏，亟闻黄鹄之歌，失位自伤，宁免绿衣之叹，念其羁苦，常轸朕心。今者脱於豺狼，再见宫阙，上以摅宗庙之宿愤，次以慰太皇太後之深慈，永言归宁，良用欣感。其回鹘既已破灭，义在剪除，宜令诸道兵马使并同进讨。河东立功将士以下，优厚赏给，续次条疏处分。应在京外宅及东都修功德回鹘，并勒冠带，各配诸道收管；其回鹘及摩尼等庄宅钱物等，并委功德使与御史台、京兆府各差精强干事官点检收录，不得容诸色职掌人及坊市富人辄有影占，如有犯者，并当极法，钱物纳官；摩尼等僧委中书门下即时条疏闻奏。於戏！昔汉宣帝值匈奴乖乱，推亡固存，呼韩单於携国归命，入朝保塞，汉後所以有拥护之恩；郅支单於叛礼义，伤毁威重，汉史所以明可诛之罪。二虏祸福，皆自取焉，四夷百蛮，宜以为鉴。布告中外，深体朕怀。主者施行。
    ○授王元逵平章事制
    门下：古之命帅，必重其名，假三事之崇，允万夫之望。故韩信以丞相击魏，樊哙以相国伐燕，克成茂功，赏抑有典。成德节度使镇冀深赵等州观察处兼充北面行营招讨泽潞等使金紫光禄大夫检校司徒兼镇州大都督府长史御史大夫驸马都尉云骑尉王元帅逵，生禀忠厚，天资信诚，奇正得於心机，严庄表於师律，去病之略，无假孙吴，翁归之才，实备文武。属狡童逆命，自固穴巢，果能扬义声以载驰，繇直道而先奋，锋逾骇电，势盛疾雷，宣士卒上据层峦，削成垣垒，下临平壤，尽见秋毫，始擒伏莽之戎，遽拔升天之险。寻又陈兵原野，渐洗尧山，摧困兽之斗心，挫螳螂之怒臂，弃甲者万计，折首者千人，先献戎俘，益彰臣节。彼则望王师之陈，草木为兵，闻吾帅之风，椒兰比德，顾其残孽，岂获稽诛。夫赏不逾时，速人为善，虽敷五教，已列三公，而禹分兵麾，宜佩相印，是用命尔升於鼎司。於戏！昔吴起有大功者三，不为魏相；窦婴破藩国者七，未践汉台。岂非名器之重，曷尝虚受？尔其奋扬威武，歼厥渠魁，当感激而成功，勿迁延而玩寇。服兹休命，可不戒哉！可检校司徒同中书门下平章事兼镇州大都督府长史，依前充成德军节度使镇冀深赵等州观察处兼充北面招讨泽潞等使，散官、驸马、勋如故。主者施行。
    ○授石雄晋绛行营节度使制
    门下：兵家之策，戒在势分，故楚为三军，破於英布，光武料敌，非刘尚之别营，葛亮出师，制魏延之异道，专其大任，方见成功，断自朕心，授之戎律。天德军丰州四城都防御本管押蕃落等使兼充晋绛行营诸军副使银青光禄大夫检校左散骑常侍丰州刺史御史大夫上柱国石雄，倜傥仗义，沉密有谋。近者被羽先登，搴旗深入，剪彼荤允，碎其穹庐，勇乃冠军，威能振敌。属壶关逆命，羽檄交驰，命征虏奉公之心，思成皋过险之将，嘉其壮节，召自极边。既而亚夫会兵，驰六乘之传，庶乎马武连战，为众军之锋。朕以彦佐早升大将之坛，久服上公之衮，资其硕望，任以指踪。邓禹之镇关河，功虽未遂；羊祜之守吴会，身不自行。罢戎役以会朝，待寇宁而抚俗，亲授方略，慰彼蒸黎，爰擢奇才，付予重事。尔其再申兵法，奋起士心，去病无以家为，勿邀天幸，臧宫保於常胜，实在贵谋。敬听朕言，副兹宠寄。可守本官兼充晋绛行营诸军节度使，馀并如故。主者施行。
    ○赠裴度太师制
    敕：尧之旧臣，伯益显庸於舜禹，周之元老，召公流美於成康，永惟其人，是属良相。裴度始以谋策除害，佐烈祖之中兴，终以忠贞立朝，毗累圣之鸿业，经纬之志，华皓不衰，功勋烂然，图史焯。奸邪所忌，О於时。暨氛雾既开，鱼水将叶，条风孰见其喜愠，零雨皆美其来归。未践明庭，遽婴沉痼，威凤莫翔於旧沼，虚舟常往於夜川。殂谢之初，朋党异议，赠典不称，人情郁然。属告类上元，涣流大号，载怀先正，宜有褒崇。宠既极於维师，恩有加於在昔，岂必望ガ侯之垄，方念茂功，过梁道之祠，乃思遗美。以兹为劝，可不务乎？
    ○赠陈夷行司徒制
    敕：昔柳庄云亡，辍宗庙之祭，公叔既殁，表贞惠之名，前代所以追往悼怀，饰终加礼，永言髦杰，宜峻旧章。故河中节度晋绛磁隰等州观察处等使检校司徒兼河中尹御史大夫陈夷行，身为儒宗，位致宰相，言必体要，行归於周，得壶遂之深忠，持颜子之极乐，信能感物，桃李所以不言，思在无邪，藜藿由其不采。朕缵成鸿业，再授钧衡，陈群立朝，道无适莫，葛亮称物，心匪重轻。虽壮趾为灾，ε步为蹇，朕之毗倚，方固初终。任以建牙，暂去岩廊之上，射不穿札，遂居将帅之间。方期永年，为我良翰，遽闻沦谢，痛悼於心。是用礻遂以衮章，载之简册。言念旧德，尚怀黄发之谋；缅想贞风，爰举素丝之节。以兹缛礼，用慰幽魂。
    ○赠崔左仆射制
    敕：孔子以颜冉之行，首於四科，汉代以荀陈之门，方於八凯，乃眷时哲，保兹令名，用举饰终之恩，以抒歼良之叹。故山南西道节度使银青光禄大夫检校吏部尚书兼兴元尹御史大夫上柱国崔，诚明履正，粹密邻几，有子政之精忠，得公绰之不欲，礼乐二事，以为身文，仁义五常，自成家范。往以茂器，列於大僚，属贤相受诬，庙堂议法，用长孺之道，以右正人，微京兆之言，岂闻非罪。既是魏其之直，益彰王凤之邪。庄色於朝，群公耸视，谠词不挠，淑问攸归。历践名藩，皆有遗爱，居常慎独，清则畏知。爰自青衿，迄于白首，厉翼之志，终始不渝。未陟台阶，实孤公望，追荣左揆，式示优崇。
    ○赠王茂元司徒制
    敕：昔许穆公身殁於师，赠以侯服，王事加等，《春秋》所书。言念劳臣，终於踞，举兹盛典，用峻彝章。王茂元幼则服儒，长能习吏，晚为边将，颇振军声。近者元戎启行，大旆临境，誓陟羊肠之险，宁辞马之革劳，来必挫锋，去者夺魄，挑战孤垒，自揭高旌，坐观火之蓬，方解迎刃之竹，必当樽俎制胜，枕席还师，势如风霆，功在刻漏。遽婴沉痼，莫展良图，伏波之壮志不衰，吕蒙之疗护无及，日未回於三舍，星已旋於再周，列诸葛之鼓旗，徐驱而返，阅祭遵之车骑，悼往则深。亦既闻其绥复，是宜加於衮敛。勉尔群帅，知予报功。
    ○赠右卫将军李安静制
    敕：昔班固有言：“何武、王嘉，区区以一篑障江河，用殁其身。”朕常以固作一代之典，非所以垂法劝後也。若观时以避祸，量力以图全，则三纲之道，几於绝矣。故右卫将军李安静，其祖太子少师纲，謇谔大节，炳於青史，安静聿修厥德，不陨令名。往者产、禄擅朝，充、躬交乱，每念王室，殆於阽危，不惮芳兰之焚，竟全孤竹之志，广称遗老，抗感愤之词，荀不食言，由忠贞之故，永怀臣节，远迈前良。近者深戒有司，下令遴拣，惟尔苗裔，靡有孑遗。昔庭坚不祀，臧文所叹，仲宣无後，魏祖兴嗟，荣以先王之臣，褒以扬名之典，懋兹休宠，用慰冥魂。
    ○赠故蕃维州城副使悉怛谋制
    敕：兵家之法，地有必争，远则汉氏之得阴山，匈奴恸哭，近则张愿之城河外，朔边底宁。乃眷维州，实为险隘，有金汤之固，居襟带之冲，没为戎疆，垂六十载。故蕃维州城副使悉怛谋，尝解辫，献其垒垣。议臣托以和盟，沮其诚款，寻令束缚，归戮虏庭，彼获甘心，且无噍类。昔常山临代，为全赵之宝符，河西绝羌，断西戎之右臂，弃兹要害，用长寇仇，至今蜀人，言必流涕。岂陈汤之专命，由匡衡之废忠。言念始谋，久罹幽枉，爰加宠赠，用慰贞魂。
    ○授元晦谏议大夫制
    敕：昔汲黯薄淮阳守，愿出入禁闼，补过拾遗。则谏诤之任，实资谅直，我求其比，今得正人。吏部郎中元晦，往在内廷，尝感先顾，奋发忠恳，不私形骸，俯伏青蒲，至於雪涕，数共工之罪，不蔽圣聪，辨垣平之诈，益张文德。近因旌别邪正，宰弼上言，以鲁公藏罟，莫如革於左右，汉後辑槛，孰若列游於公卿，是用命尔，登於文陛。尔其副我宠擢，不替初心，勿沽小名，以枉大节，勉服官业，期於有终。可谏议大夫。
    ○授徐商礼部员外郎制
    敕：朝议郎殿中侍御史内供奉上柱国徐商：於公以容驷高闳，虞氏以升卿名子，其所全活，不闻大贤，犹诚感幽神庆流苗裔。矧乃徂往以淑问，尝为理官，属政在吕宗，谋倾王室，将相陷辟，忠良受诬，而深念群狱之冤，固拒诏使，分别楚囚之滥，自履危机，义激命轻，仁为己任，有是阴德，宜覃後昆。尔风度粹和，文词温丽，列於清宪，雅有贞标，既旌先正之忠，爰举赏延之典。勉修官业，无替家声。
    ○授狄兼谟兼益王傅郑柬之兼益王府长史制
    敕：古者圣人之教子也，皆妙选天下之端士，以卫翼之。汉代梁王好书，则以贾谊经纬之才，推明其志；淮阳好政，则以元成礼让之节，镇静其浮。前王令猷，百代良法。况朕建立元子，锡之奥区，朱邸初开，黄发是宪。以兼谟慷慨纳说，有爰丝正席之忠，以柬之取舍俟时，有贡禹弹冠之操，皆行不苟合，诚无暗欺，历职有声，居正无挠，举其素行，擢在首僚。尔宜广德义之风，明孝爱之道，俾其严於问寝，敬不绝驰，化与心成，中道若性。服我休命，可不慎欤。
    ○授郑朗等左谏议大夫制
    敕：予欲左右前後，皆得正人，朝夕交戒，儆予之阙，所以分左右而备箴谏也。思见大儒骨鲠，白首耆艾，议论通古今，喟然动众心，所以增其秩而厚其禄也。朝散大夫守谏议大夫兼宏文馆学士上柱国郑朗等，皆以贞正守道，列於左掖，从容讽谏，每竭嘉猷。况朗、璜近固陛见，乃能庭争，执以言责，本於志诚。昔峻阪乘危，爰丝揽辔，斯门近出，耿况当车，增主之明，二臣之力。我求端士，用继前良，期尔尽规，致予无过。拾遗左右，汲黯之愿已谐，禄赐愈多，贡禹之诚当励，勉思厥职无忝优思。
    ○授郑裔绰渭南县尉直宏文馆制
    敕：宣议郎前行京兆府参军骁尉荥阳县开国子郑裔绰：昔汉武帝云：“有社稷之臣，汲黯近之矣。”缅怀先正，实迈前良。况两代持衡，皆有贞节，守正持法，遗风凛然。尔生於德门，早服儒训，黄晋谢遗，唯守於一经，白环比德，方荣於四代，嘉其励行，不陨令名。俾从丹地之游，伫继缁衣之美。可京兆府渭南县尉直宏文馆，散官、勋如故。
    ○授李丕汾州刺史制
    敕：贾谊云：“守圉捍敌之臣，诚死城郭封疆。圣人有金城者，此物此志也。”若火焚冈而不改其贞，风振野而独标其劲，临危自奋，见义必为，得不宠以名城，列於上赏？忻州刺史兼御史中丞李丕，幼而倜傥，长负不羁，才耀奇而颖出，智释结而Δ解，御侮是寄，益德冠於三军，骚动得人，剧孟雄於一敌。昔在尔祖，志康国屯，翼龙而飞，既濡其雨露，刑马而誓，已表於山河，贻厥孙谋，载扬休问。近者生参伐，盗起汾川，保信都之城，不为威惕，戮邯郸之使，终以节全。戎士间行，奏章狎至，阅其忠款，可谓著明。乃眷西河，控於大厦。文侯旧壤，干木遗风，以节概著者居之，固其宜也。勉图嘉绩，以保令名。
    ○授李丕晋州刺史充冀代行营攻讨副使制
    敕：晋谋元帅，必有佐军，汉制出师，皆立副贰，所以重戎事而肃王命也。李丕颇有大虑，常好奇功，自为攻拒之书，尤邃揣摩之术，淬其智刃，斫未兆之机，森其礼干，得备严之称。既蝉蜕丹水，鹏搏赤霄，未及岁暮，累见诚节。今以玉璧重地，汾河要津，俾换符，用佐樽俎。庶乎易行而诱，成苗贲之为，不胄而驱，效叶公之入。勉於荡寇，副我知臣。
    ○赐新授太子太师村衍制
    卿道崇德茂，体方行正，业成廊庙，心存丘壑。往以时事，来还宰旅，秉此难进，确然莫夺。虽违辟之望，实有镇浮之益。深惟元老，想见高风。师范之尊，东宫莫二，举兹崇秩，明昭有德，公器斯在，雅道有光。宜略常谦，即膺成制。
    ○赐回鹘け没斯特勒等诏书
    敕：回鹘け没斯特勒、那颉啜特勒、颉於伽思於解亦阿耽、於思莫贺达於宰相、伊难朱密伽谛略、摩咄将军谛略等：天德军递所奏表至，再三省览，忧属良深。彼蕃自忠义毗伽可汗以来，代为亲邻，连降爱主，恩礼特异，古今莫及。朕君临万国，抚育殊方，苟有未安，则宜来告，况特勒等乃祖乃父，归诚累朝。昨遣嗣泽王溶吊册先可汗回，始闻卿国中丧乱，诸部乖离。救患┰邻，岂忘令典，方图镇抚，以命使臣。今又知坚昆等五族，深入凌虐，可汗被害，公主及新可汗播越他所，未归城邑，特勒等力不能制，思存远图，相率遁逃，万里归命。又知欲奉公主朝觐，忠谋不从，已逾大漠之南，同款五原之塞，发此单使，布其赤心。言念艰危，恻然轸叹，料卿等皆英酋贵族，羁寓沙场，怀土之情，如何可处？岂非欲外寇，匡复本蕃，抱此至忠，托於大援？但缘未知指的，难便听从。又虑边境守臣，见卿忽至，或怀疑阻，不副朕心，故遣鸿胪卿张贾驰往安抚。朕既奖卿忠款，报以信诚，虽隔塞垣，已如相见。卿须深明朕衷，尽吐所怀，一一言於使臣，令其速还闻奏。伫闻诚愿，续有指挥，必当副彼急难，固不惜於事力。勉於谋度，用保忠勋。秋热，卿及部下诸官并左相阿彼兀等部落、黑车子达怛等平安好，遣书指不多及。
    ○赐回鹘け没斯等诏
    敕：回鹘け没斯特勒、那颉啜特勒、悉勿啜特勒、乌离思特勒、赤心宰相等：张贾等回，知卿等欲远赴阙庭，自申忠款，眷言深志，岂忘予怀。闻卿等本国，顷因饥荒，遂至离散，亲属内叛，诸部外侵，新立可汗，犹未安定。既是国中所奉，则为卿等君亲，古人云：“未有仁而遗其亲者，义而後其君者。”想卿等本心，必思推戴。况回鹘代雄朔漠，威服诸蕃，今已破伤，足堪悲愤。若皆自争雄长，不顾其君，各据一隅，必更衰弱。深虑从此之後，为诸蕃所轻。与卿等本国，代结婚亲，久修邻好，每念於此，良用恻然。与卿等为谋，须务远大，莫若自相率励，同奉可汗，兴复本蕃，再图强盛。朕欲召卿赴阙，亲谕此怀，又恐可汗闻知，谓朕幸其艰危，因有招纳，盖欲深全国体，兼为卿等避嫌，以此思之，难遂於请。卿等宜早归本国，不更滞留。卿等表请器甲，朕君临万国，非止一蕃，祖宗旧章，不敢逾越，国家未曾赐诸蕃器甲，卿等亦合备知，若一处开恩，必自兹援例。朔州般次，旧例须待可汗遣驼马迎圣，方令进发，可汗信使未至，难於遣行。今有赐物，具在别录，以卿等率先向发，特示优恩。缘新立可汗未受朝廷册命，数降使至卿等部落，亦恐非宜，所有赐赍，止於此度。想卿等明识，深谅朕怀。便令高品魏敬休宣谕，想宜知悉。
    ○赐思忠诏书
    吕卫等至，知卿与可汗不能戢下，颇扰边疆，既告谕不悛，须兵势驱逐。卿忠诚奋发，愿立奇功，请退浑、沙陀等部落合势，及战马器甲等，并已允卿所奏，各有别敕处分。今令左卫将军何清朝、蔚州刺史契通分领蕃、浑部落，取卿指挥。朕已切戒何清朝等，令其协尽心力，副卿忠诚，进取之时，一切取卿方略。卿宜每事与宏顺等商量，审度事机，勿为轻进。但得可汗抽退，不敢稽留，塞上安宁，即是卿之勋力。必不可落其奸计，以损国威。兼令高品骆遂秦权监行营将士，卿与之筹虑，续续奏闻。
    ○赐刘沔张仲武等诏
    敕刘沔等：自回鹘本国残破，寄命北边，朕以其艰难之时，常效勋力，平宁之後，结以姻亲，义切怀柔，情深兼爱，亦既转粟赈扌求，降使抚循，示信推恩，朕无所愧。而狼顾塞上，鼠道云中，闻有备虽暂移营，稍乘隙复来近塞，察其情计，殊未归还。朕祗荷丕图，抚临万国，守祖宗之法制，思黎庶之安，岂可蓄虺穴於塞垣，养虿毒於怀袖？乘其驰突，必欲驱除。昔晋侯报楚之功，避子玉於三舍，先轸背秦之惠，覆孟明於二崤，安国庇人，大义斯在。卿宜遣使告谕，明示朕怀。如或迟留，尚为巧诈，即须犄角相应，临以兵威。勉务良图，副兹委遇。
    ○赐张仲武诏
    敕仲武：周于，省表，知可汗犹有疑惧，近日移营。卿自总戎麾，累剪狂寇，英威所震，桀骜皆从，仁义所绥，降附相继。昨者可汗来依塞表，已在彀中。岂谓黠虏之奸心，尚怀翻覆，柔服之际，又此遁逃。远揣虏情，必终难保信。昔去病深入大漠，方殄獯戎；近李靖再袭穹庐，始擒颉利。况卿伐谋制胜，才出古人。宜选练劲兵，掩其无备，使吕嘉怀贰而受首，孟获虽纵而必擒，特立奇勋，永光千古。朕已令刘沔旋师，却入东境，候卿本道成功，即令归镇，经略之事，全以付卿。须及塞草未青，虏骑方困，一举便克，使无孑遗。卿先发马步一万人，於大界原防戍，今缘可汗入卿掌握，已在网罗，岂得更屯精兵，守无用之地，即宜追赴本道，同力剪除。缘卿师旅至多，费用尤重，其出界粮料，已令所司依前支给。卿宜勉於拘，以副朕怀。
    ●卷六百九十九
    ☆李德裕（四）
    ○赐何重顺诏
    敕重顺：卿代传忠孝，志在功名，朕每用注心，岂忘终食。况卿先父当太和之际，已有诚款，思靖邻封，臣节昭彰，遐迩称叹。泽潞一军，素闻忠顺，从前命帅，皆是儒臣。穆宗以刘悟有归阙之功，委之心膂，令居善地，镇靖一方。及殂谢之时，不能坚守臣节，遂使三军上请，以幼子总戎。其时朝廷因循，姑务安靖，授以旄钺，事盖从权。今从谏疾恙所侵，颇闻绵忄，昨士[C153]秦至，大将及下，复请刘稹权知军务。朕深惜刘悟一门，自夫逸怀以来，累代忠节，今刘稹又欲自擅，隳其门风。当撤瑟之辰，罔闻忧戚，尝药之际，更兵权，尤为臣子所当共弃。卿宜训练戎旅，严固封疆，候彼军中有变，便须遣书告谕，令其三军送刘稹归阙，请朝廷推新择帅。朕必遣旧德重望，委之抚循，刘稹厚加爵赏，虽有任用。如妄自制，邀求宠荣，国家典法，亦难宽宥。泽潞一镇，与卿事体不同，勿为子孙之谋，欲存辅车之势，但能显立功效，自然福及後昆。勉务良图，副兹委遇，高秩厚禄，无所吝焉。
    ○赐张促武诏
    卿智略挺生，忠诚特著，每陈章奏，皆契朕心，言念壮猷，无忘寤寐。今缘从谏疾病，颇以沉绵，深虐将校异谋，妄有制。太原地连河朔，城府空虚，已诏刘沔旋师，却归本镇。又缘回鹘馀烬未灭，塞上须有防虞，藉卿长才，列於御侮，边境戎事，悉以副卿。宜深体朕怀，勉宏方略，控驭朔塞，为我长城。当使早殄馀妖，永清绝漠，副兹委遇，以保功名。
    ○赐刘沔茂元诏
    敕：古者凉风至，白露下，天子乃命将厉兵，以征不义。申令誓众，今则其时。况蓐收司刑，助天而肃杀，金星动色，应节而耀，咨尔帅臣，为予之佑，得不敬顺天道，振扬兵威？近有诏书，令取七月中旬，五道齐进。王元逵久蓄忠愤，为国除残，率兵先诸军，深入其险阻，拔宣务要害之垒，绝尧山应援之兵。既以扼咽，必当破胆。而卿不务疾雷先奋，欲以岁月胜彼。凡为将帅，谁不乐此？岂祭遵之安重，致栾伯之迁延？且不副於诏书，以後期於成德。若未可深入，亦要先声。宜早进军，速临贼境，树立城栅，罗列旌旗，深沟高垒，勿与之战，兼择猛将，时出奇锋，令彼一方，疲於奔命。如此足分贼势，益壮东师。昔赵充国征羌，汉宣帝诏曰：“太白出高，用兵深入，敢战者吉。”卿宜思古名将，早立奇功，无执狐疑之心，勉务鹰扬之举。国之大事，赏罚必行，当体朕怀，勿稽诏命。想宜知悉。
    ○赐彦佐诏意
    卿累当大任，实总元戎，既行节制之师，须务绥怀之德，养威持重，属在於卿。至於负羽先登，搴旗深入，本非将帅之事，当假拳勇之材。况自古出师，皆有副贰，临难则权以相济，料敌则智以相资。故韩信伐赵，张耳为贰；吴汉征蜀，刘尚副军。国朝以来，多用此制，李之取平壤，参以道宗，李靖之袭阴山，副之公谨。近者刘沔全师北伐，按甲云州，委石雄先锋，大破回鹘。朕以石雄近摧丑虏，已著威名，久在徐州，谙练士卒，今辍自天德，与卿副领诸军。卿宜选徐州、陈、许精兵三千人，便令先入，励其猛气，必立奇功。倘能挫覆妖巢，亦自勋归元帅。勉以率下，深务协心，体朕至怀，以图丕绩。
    ○赐石雄诏意
    敕石雄：古者有必胜之将，无必胜之人，欲立奇功，实在谋帅。朕所以求鸷鹗於累百，得飞将於无双，总率诸军，以临贼境。况卿受尺一之诏，初无办严，盘丈八之矛，果能荡寇，眷言勋绩，深注馀怀。近闻从谏时百姓相惊云，卿以七千兵至，数告於众，魄兆於人。今天策向晨，已及成军之候，龙骧建旆，必叶渡江之谣，旧史昭然，冥符可验。加以天道在乎西北，顺岁有功，福星焕乎龙庭，为国大庆，勉宏方略，契此休征。昔锺会以二十万兵，顿於剑阁，邓艾才一万众，直抵成都，只在决机，岂由众寡？知卿能办，故谕此怀。然闻卿每自履军，常先士卒，既为轻敌，未足耀奇。朕借卿一举之功，以定必擒之计，至於小阵，不可自行。魏武帝尝戒夏侯妙之曰：“为将当有怯时，不可但恃勇也。”当以勇为本，行之以智计，但无知任勇，一匹夫敌耳。张辽单身入昌犭希家，魏武责曰：“此非大将法。”今卿为万人之帅，启十乘之行，举必贵谋，动资持重，报国在於平贼，不在轻身，为将本於坐筹，宁劳陷阵。卿宜以朕之戒，尝自书绅，务建功名，副兹委遇。
</div>
    <div class="pagination">
<a href="全唐文_page412.html">上一页</a><span>...</span><a href="全唐文_page408.html">408</a><a href="全唐文_page409.html">409</a><a href="全唐文_page410.html">410</a><a href="全唐文_page411.html">411</a><a href="全唐文_page412.html">412</a><span class="current-page">413</span><a href="全唐文_page414.html">414</a><a href="全唐文_page415.html">415</a><a href="全唐文_page416.html">416</a><a href="全唐文_page417.html">417</a><a href="全唐文_page418.html">418</a><span>...</span><a href="全唐文_page414.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
