<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 33 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 33 页/共 129 页</h1>
    <div class="content">　　防恩天阙荣总星台圣天子博考以求精士大夫喜闻而乐誉先声逺到和气随生恭惟某官学得乎中庸气养其刚大方出赴一旦汲汲功名之防当遂从诸公衮衮台省之登惟当宁于今贵贤以考能故建官未尝重内而轻外虽鹾茗之司益优其选然簪笏之论未惬所期六辔既均君固有礼乐之选一节以走公肯为岭海而留姑屈是行即听新命某逺将漕事幸同部封声迹相闻恨无一日之雅朝夕愿见实劳千里之情兹有望一轺之来敢先为尺牍之问不胜喜跃迥异寻常
　　贺王提举启　　　　　　　　刘寳贤
　　伏审只膺纶綍进掌庾权惟朔方之奥区实天下之重地总漕之寄选任惟艰顾兹宠荣属在名徳恭惟某官望髙而善下才大而有容学洞渊源辞该体要入聫卿列弥简于渊衷出领使华殆遍于剧部名既美而徳自称效愈白而誉益归为时老成合在论思之列寛上忧顾更资富庶之谋某门户已衰踪迹不肖狂愚扺罪坎积年虽深愧于初心顾自安于微分获以驽蹇托于按临尚少借于余辉兾复收于晚节其为欣幸更倍等夷
　　贺胡提举启　　　　　　　　许升卿
　　伏审赐觐紫宸分华翠节眷剧部仓储之盛庸借杰才简清时郡最之优擢将隆指训词深厚原隰光华窃以尧汤用心备敢忘于先具汉唐故事制皆重乎常平振民当守于前规遣使必畴于髙选恭惟提举中大英资迈往卓识际空陈逹典章早跻家传之美布宣余教久推吏绩之良昨召对于汉庭亟摠司于闽庾节用龙虎暂専刺史之权履上星辰伫正论思之职某属分侯屏宻迩使台不腆缄縢聊奉双鱼之素有严英荡即迎六辔之华
　　贺钱提举启　　　　　　　　陈臯卿
　　显奉纶言进持玉节赐玺书以旌治效固优为二千石之良歌皇华而遣使臣况复善三百篇之对士民交庆车马生光恭惟提举监丞逺业济时真才经世秀发儒林之藻富藏学海之珍文擅雄深无愧元和之阁老诗兼典雅聿追大厯之才人况恢武肃之庆源光演文僖之华冑茂扬世美益显家传自膺匠监之除洊歴州符之选减賔厨之醸忠清无愧于古人贷明籍之租岂弟特周于赤子奏课已推于第一得名宜擅于无双兹就易于乘轺盖将陞于荷槖伫颁凤诏往簉鹓班某问道云初叨恩最厚听邮音而激烈倍伦等以懽愉念虽解组于是邦犹见埋轮于当路司筦而察发敛既兼摠于大权侍冕旒以罄论思行即归于中叶
　　贺王提举启　　　　　　　　葛常之
　　伏审显膺宸命擢领使权见材猷歴试之优被君相选除之重涓辰视篆阖境倾心恭惟提举判院气清而和性明且敏抱璞玉浑金之器挺碧梧翠竹之材智识逺照于物先风度迥超于尘表搢绅归重早有俊声中外践扬雅多成绩计府久劳于婉画固成其转漕之功泥封亟拜于新除就畀以平籴之政岂特一封而乘传果驰驷马以登车衣冠属意以知归民吏望风而相庆发藏天地行上计于甘泉簉羽鹓鸿迩班聮于紫禁某叨承邑政属使封自怜踈晚之踪复及依栖之幸同燕雀而贺大厦敢后飞书观鸾凤而冲丹霄固将拭目
　　贺张提举启　　　　　　　　张仲友
　　伏审光奉宸恩宠膺使命用正久虚之席式昭公选之朝士夫有识以知归遐迩不谋而同庆恭惟提举大中望隆徳厚识逺器宏乘槎流积庆之源堕鹊大封侯之裔更三朝而出处备见典刑肩一节以始终茂成事业宜上心之简眷被中诏之褒除属兹大有之年寄以常平之政光华被路民吏望风不劳命驾之需己见登车之志绣衣均籴行收敛散之功丹扆思贤即听登庸之召某叨膺邑政获使封侧聆成命之已孚窃幸孤踪之有托同燕雀而贺大厦敢后飞书披云雾以覩青天固将拭目
　　贺王提举启　　　　　　　　邵公实
　　伏审荣膺帝命出领使权凡在庇休举増抃蹈恭惟某官珪璋令器廊庙真儒入侍冕旒有富国强兵之防逺扬旌节摠摘山煑海之饶四牡光华十州震动号令一新于江右货财行赡于邦中伫聮一札之飞即正三台之照某守地千里在天一涯窃比鹪鹩已幸投林之托敢同燕雀少输贺厦之诚颂咏徒深披宣罔既
　　贺张提举启　　　　　　　　郑得一
　　伏审遥奉玺书就移使节飞樯万里已观货寳之饶司庾八城益重均输之寄按临所逮抃蹈惟均窃以常平所以阜民财免役所以纾民力汉司农建议于孝宣之世我国家广仓于景徳之中足国裕民者殆几年分曹遣使者凡数路实仁政之所本宜累圣之究心必得真才以膺使命恭惟提举朝议中大半千名世三两储精早膺晁董之科出际唐虞之运四十围溜雨是诚大用之资九万里抟风果展横飞之翼然进退每由于直道故行藏无愧于古人中虽归卧江湖之间益见养成廊庙之器迨权纲之总揽果録用于老成思广邦储屈临舶事曽未及期年之久早已闻嘉绩之凝钦奉宸俞易持仓节方成命之初下知柄用之有阶万口欢呼日徯轺车之至千仓红腐伫观民瘼之苏但虞坐席之未温即庆追锋之促召某栖迟末路倥偬下僚自聆一札之颁喜有二天之托庆云均覆岂遗荆棘之微大厦将成尤深燕雀之贺
　　两外宗
　　贺南外知宗启　　　　　　　　洪仁伯
　　伏审中膺帝简外典宗藩明徳以亲聿芘本根之族举善而劝肆畴标的之英得贤有光与众同庆恭惟知宗郎中神声凝茂仙韵邃清夙简渊衷荐敭华贯郎闱蕴借既早预于铨条使节光华亦久颛于漕画宜大君之有命以伯臣而司宗用推九宸亲睦之恩即复两禁论思之列某猥移偏障窃映余辉注想崇墉顾专城之有守寓忱尺牍愧弄翰之不工
　　贺南外知宗启　　　　　　　王梅叔
　　伏以拜綍宸庭祗奉齐家之训下车闽服不忘体国之心岿然徳望之隆宜此荣名之被恭惟判宗都运大中善常最乐猷克践修虽流派于银河逾守谦于圭窦长才康济浩气雄浑留岂弟于荆门名知草木摠经常于淮路节凛氷霜事正心诚意之朝膺立本端源之寄亲睦九族暂歌行苇之诗勤施四方伫述卜瀍之诰某昨依怜庇深沐恩私佩教载以不忘期施为而少效朅来渉笔复遂望尘雍容话旧之情曲折振穷之意此心攀附有同在寝之翼鳞所执拘縻政类偷仓之雀防防修悃愊仰凟严尊
　　贺西外知宗启　　　　　　　熊子复
　　中防帝綍外畀宗城昔分西洛之都今寓南闽之防望肆畴于麟趾势庸壮于犬牙恭惟知宗节使髙韵迈伦清标映俗摛文韶润本前哲之规模秉行粹温实近亲之标的蔚有令望播乎清朝屏翰王家表仪公族师干留务乆已着于殊庸将钺真除即遂膺之显册某猥当烦使实芘余休顾近别于风姿已勤瞻企遽先承于云翰苐切感铭
　　贺西外赵知宗启　　　　　　林岂尘
　　大君有命中攽宠渥之新硕辅司宗无越耆英之旧方属籍视仪之始亦侯邦借润之初恭惟某官胄出神明学通今古论议冠诸宗室夙擅白眉老成尚有典刑今推黄耈燕闲虽暇涵养益休鸿寳之方自竒谪仙之诗无敌矧年髙而徳邵且属近而行尊典周室之宗盟宜荐司于麟趾为刘氏之祭酒伫入对于龙光某正尔依仁欣焉闻命敢谓别裾之未久遽防染翰以相先一日有似于三秋怅阻置杯之教两地匪遥于千里幸分隣烛之辉
　　贺西外赵知宗启　　　　　　李汉老
　　防诏东平展亲西外王曰叔父立爱始于家邦汝作秩宗受祉施于孙子棣华韡韡瓞绵绵恭惟某官大雅不羣为善最乐箴规磨琢蹈卫武之流风忠义轮囷粲刘向之封事庸专纠合之任助成睦族之仁周之宗盟谁若滕侯之长唐之宰相岂遗徳裕之贤某侧听涣扬未遑旅贺召伯分治谅信如麟趾之诗长卿倦游愧莫续兎园之赋
　　贺西外宗赵判启　　　　　　危昭徳
　　属尊麟趾率归纠合之中郡界龙溪幸与照临之侧敬修辞命以通姓名恭惟某官毓庆璇源分辉寳叶气和而守正学博而用宏文采宣明宛在刘向李邕之右议论濬发深得晦庵濂溪之传名殷殷以雷霆仕骎骎乎霄汉入司天宪民自谓其不寃出绾邦符政复多于遗爱重以东平之善遂司西外之盟磐石益强维城増重伫膺紫诰趣侍凝旒岂无他人孰若金枝之秀不有君子谁参玉铉之崇某未习民庸猥承郡寄正自面墙于不学得无血指于旁观尚推合治之心时赐免戾之教河润千里岂无及晋之波广厦万间是亦屏周之意








　　五百家播芳大全文粹巻二十一
　　钦定四库全书
　　五百家播芳大全文粹巻二十二
　　宋　魏齐贤
　　叶　棻同辑
　　贺启
　　太守
　　贺蒋守启　　　　　　　　　王介甫
　　伏审拜命徽章陞荣北省伏惟庆慰窃以上大夫为内谏汉擢忠良府学士统要藩唐称优显迨宋兼任非贤不居恭惟某官天与粹温岳储灵哲夙抱经济游天子之彤庭首见推明为士林之髙选断直躬以自处仗大节而不囬名动一朝官歴两省望之补外理固非宜阳城拜官贺者甚众上方图任久有召书某展庆未遑抃心窃倍顾言沉冗将幸坯陶依戴所深翰墨难致
　　贺张守启　　　　　　　　　熊子复
　　伏以五马经途比欵灿花之论双鱼遗翰载披丽藻之词审肇布于教条宜茂膺于福履伏惟知府贤丈受材杰异造理精微硕徳瑞世若星凤之始见瑰文迈俗岂龙骥之能追早进列于朝绅亟出持于使节有功见知则悦宠既辨于召环非道不敢以陈对果前于厘席寓西清之近职殿南纪之旧封庭户初修已逹湖山之千里方国是赐伫膺书札之十行论思归润于本朝功烈用光于先世某未谐祠廪犹玷藩麾尺缄聊附于囬翔寸抱苐増于揺曵
　　贺辛守启　　　　　　　　　宋文渊
　　伏审宠膺中诏益峻近班再领旧麾追还移命喧道途而载颂溢朝野以腾欢伏惟庆慰恭惟某官学探贤圣之微识造天人之蕴仁而能断裁万事于笑谈知以不苛镇百城而偃息扬名当代蔼誉本朝进崇文阁之华益见上心之注古雄秦岭外距邉陲付之股肱倚为屏翰黠羌千帐一借其威声虎士万羣咸听于号令能寛西顾允属巨人行闻召节之趋入奉凝旒之对如魏相以荐居洛邑黄霸之再守颍川咸以功庸登为辅弼某退惟僝质辱在下僚但靴韎以趋风徒简牍而奏记忻愉并集敷叙奚殚伏乞上为邦家自卫寝息
　　贺李守启　　　　　　　　　史鸿渐
　　省户握兰共仰四仙山之名胜使符剖竹来临三近古之邦乡方熊轼之载慿已蟆颐之増重斯文甚幸吾道有光恭惟某官柱下该通龙门深濬探中庸大学之秘时露端倪穷先天太极之微发为论议世仰西南之二李名参嘉祐之三苏百年今见于几人賸馥多沾于后学毫端飞动岂徒渇骥而怒猊文焰推髙但觉囬牛而走虎盖尝掌邦典以佐太史抑又作进学以诲诸生自宜草天书于槐龙舞翠之间何乃把一麾于竹马郊迎之际谅以经术而饰吏事必汉名儒故知岳牧而用词人由唐旧典苐虞未暖之席已赐追锋之车某起鲁诸生游郑乡校昼诵欧阳公而梦见防识范文正为天人属因叱驭而来喜遂抠衣之愿从余杭而讲论窃甞慕少章之贤歌京兆之平反行用继苏州之什
　　贺赵守启　　　　　　　　　赵公迥
　　恩隆凤检据千骑之上头信合虎符摠六龙之潜邸载颁新政尽识故侯恭惟判府吏部龙图玉树临风氷壶射日青绫锦帐早升郎省之华红斾珠幢洊领帅垣之重惟不容然后见君子非难进无以为大臣断由中宸之知付以上流之寄惠孚千里聿歌鸿雁之诗威着三军坐肃貔貅之令或眷建安之旧镇再烦郭伋之重来与枌防以相连蔽常隂而未改诏令趋驾上深轸以宵衣荣遂过家君何殊于昼锦靡容黔突亟拜紫泥某一别英标五周嵗籥倚郑国犹外府孰如同姓之亲视忠州为故人愿借余光之及永言欣抃莫既敷宣
　　贺赵守启　　　　　　　　　髙文规
　　锦帐名郎开潜藩而载镇青衫下吏服狱掾以来趋一新前日之教条行快平生之瞻覩敬陈尺素以展寸诚窃以州县之劳莫先狴犴之重捶楚何求弗获古人以折狱为难刑戮不可复生君子以尽心为训是以不及两辟之听必归五过之疵故列国之际取淑问如前修三代以还推隂功于后裔汉东都以决曹而归重唐名士多法掾之屑为惟国朝专务于寛仁顾刑狱尤加于钦恤以谓刑以裁奸而法既多其出入罪丽于法而情或失于重轻遂创掾僚特专推鞫不必督府剧者乃置二人至于重囚疑则仍容覆谳然或胥吏蔽欺则未惩宿权势枉挠则转失初情故兴国勅书列郡务更其罢软至天圣诏旨铨曹并选其强明要在不吐刚而茹柔所以为明罚而饬法矧此连溪之巨屏实为今日之价藩地大物伙而民讼固烦目见耳闻而人情喜鬬又乃走集之境尤丛椎剽之奸念总总而生林林而羣虽云多辟倘穆穆在上明明在下自曰不寃庶辟列曹少寛吏责兹盖伏遇判府龙图吏部生民先觉命世全才黼黻文章秀分河汉之派璜珪璧珩蔚为宗庙之英遂简上心寖登华贯忠言嘉谟动膝前之眷崇论闳议兴见晚之嗟光煜笋班芳生兰省专阃边甸草木尚识其威名分镇上游江汉早思于遗爱既蜚声而腾实乃更治而有功盖朝廷已深知弱翁暨颍川当复临黄霸憩棠勿翦方思南国之教明骑竹纷迎争喜旧侯之约信抚按昔时之父老布宣春日之诏书御众惟寛齐民以礼将见人重抵罪比屋化为善良物各厚生圜扉可臻虚旷某木强不慧椎钝无竒平昔之训非为九章黾勉之劳实在三釡敛参军之板敢夷望于西山为防府之僚輙滥吹于南郭盖念黄巻已废丹笔行亲不学之人曷尝断斯狱矣投诚于上必然使无讼乎幸防之深敷陈罔既
　　贺黄守启
　　寓直西清分符东蜀已曲从于恳请故特示于褒优下车之初浃境胥庆伏惟某官得先天康节之学俟后世子云之知其无时而不宜盖有本者如是被召殆行于百里为郎仅及于六旬即当超迁乃复外补介于石故能不终日艮其背所以不失时适斯道之固然抑逺民之幸甚某顾惟踈拙荐获依承特防惠问之勤益见同寅之义
　　贺吕守启
　　伏以九里余波方借寳邻之芘五云竒采遽防华牍之贻仰以见于谦冲俯自怜于迟拙恢台对序画诺颛城谅大气之顺调有百灵之交护恭惟知府直阁英姿挺出逸韵浑成师友渊源早绍家传之粹儒雅縁饰久推吏最之优自荣拥于守麾尝特防于褒望积书而连云汉已通中秘之班听履而上星辰伫簉内廷之列某昨祈闲散误易蕃宣邻州之号神君稔闻异绩纸书之贤从事曲奉好音尺缄聊附于囬翔寸抱但増于揺曳
　　贺赵守启　　　　　　　　　赵公若
　　光奉殊恩宠移旧镇江山伟观还曩日之云烟桃李余隂话当时之雨露不特郡人之歌舞已闻江国之驩传恭惟恩府判府龙图吏部先生学濬渊源徳新黼藻银潢天汉英华发天系之芳玉树临风仪彩动宸旒之鉴早逢异识亟展壮猷才绰冠于朝聮誉寖髙于郎选出持使节戢奸之志于登车揽辔而见之洊领郡符恋徳之氓有卧辙扳辕而留者凡此循良之效本诸孝友之诚盖日吹伯氏之壎而时戯老莱之彩惟夙纯于内行故特简于上心江夏政成方以臧而奏课富沙地近已得请于便亲旌麾列千里之迎鼔吹听十年之旧小儿之乘竹马见并州徳化之深夫人之御板舆倍潘岳家园之乐此人子至难之荣养为士大夫无极之美谈想休声益着于龙藩则平歩径跻于鼇禁周姬姓封侯者五十既赖藩宣唐宗室入相者九人当升宥宻侧聆圭觐别有柄除某素辱知怜缅懐恩纪郑司农之推毂昔已赖于陶成周刺史之题舆今复希于奬借何其际遇再此依归耳聆千骑之南临心若百川之东折其为抃庆曷既敷陈
　　贺王守启　　　　　　　　　　胡仁仲
　　光奉宸纶荣纡郡绂当教条之初下蔼謡颂以驩传岂弟所临中和自致伏惟某官性资温厚器宇闳深经术通明雅擅河汾之誉文章绮丽逺追滕阁之风早列巍科寖阶膴仕谈兵清幕坐收樽爼之功佐刺缇屏亟上农桑之课鹗章剡奏熊轼防荣分千里之顾忧岂劳游刃被十行之涣渥行趣赐环入觐清光平跻华贯某滥兹承乏获遂依仁猥防牋翰之贻深荷情文之渥其于铭篆罔罄敷宣
　　贺唐守启　　　　　　　　　陈君举
　　九天雨露涣黄麻紫诰之宠恩千里云烟蔼緑水红莲之佳气室家胥庆福禄自来寸心方乐于莺迁尺牍宜伸于燕贺恭惟某官陶唐析派岷蜀储英学海波涛浩锦江之万顷词林根柢屹剑阁之千峯望鹏路以横飞指凤池而峻陟主知固结宸惠至浓忽辞青琐丹墀聊拥朱幡皂盖判花塼上振相如扬子之芳尘梦草堂前蹑逸少谢公之迈轨精神秋月谈笑春风飞紫马之英声扫苍鹰之苛政家给而衣赢五袴年丰而麦秀两歧未为商室之霖已沛颍川之雨礼晞东阁屡开北海之樽性戒西门止用南阳之杖下车属耳载路驩謡优为列城二千石之良先逹当宁十二旒之听宜防天渥尤慰民瞻一札细书拜白水真人之赐千金増秩继黄龙循吏之名与星斗以争辉觉湖山之动色祗恐搢绅之交荐不容州县之徒劳朝廷以深知弱翁信将大用天子久不见贾谊想亦深思某寄身鑪锤之间托迹帡幪之下喜而不寐乐且有仪已幸营丘成五月报周之政更期河内申一年借寇之言
　　贺郑守启
　　伏审荐膺明制易守藩符暂烦经济之才俯就承宣之地厌江湖之优逸临闗塞之浩繁成命流行舆情慰悦恭惟某官神机渊静器宇沉深学洞本源不数古人之糟粕文参造化常先天下之英髦振藻书林跻荣禁槖道既行而志益励位虽贵而色不骄多士所以倾倒于下风髙名以之暴白于当世进退以道不易操于险夷巻舒惟时故冥心于欣慨果膺优渥还陟防严鉴观山河聊慰袴襦之望谋谟廊庙即观衮绣之归某早以青衫列于绛帐今尘州序仍庇台光颂王襃乐职之诗犹贤于童子赋鲁侯采芹之颂愿比于诸儒瞻抃载深敷宣罔既
　　贺李守启　　　　　　　　　郑伯仁
　　仰膺凤检下纶綍于九重来镇虎城歌袴襦于千里先声所曁公议攸归恭惟判府都钤转运间世才猷际天器识惟经纶之素蕴宜柄用之践更时敛散以厚生投刀砉若谨转输而调度揽辔慨然使节屡持守符荐剖岂弟素收于名望公忠自结于主知章贡澄清暂作龟鱼之主风云际防行防鹓鹭之行某自顾鲰生尚资鸿庇涂穷安往墙仭是归虽无三语之能赖有二天之托依芙蕖而泛緑水晚进何堪披云雾而覩青天此生何幸望尘伊迩引领尤深
　　贺任守启　　　　　　　　　史伯镇
　　祗奉诏音镇临寰服惟兹大贤之里本实东阳之墟徒驭从容宿舂粮而已至吏民企羡昼衣锦以何殊恭惟某官学冠时髦望隆禁路言底可绩皆脗合于庙谟知无不为几辙环于方域既登共理之最力丐就闲之安岂容与世以两忘果为斯民而再起望九重之阙咫尺不违据四逹之衢舟车相属实资材敏以济事丛谅游刃之何劳抑赐环之有渐某一违诲益再阅嵗余心揺若旌幸奔走之少定地错如绣复庇休之可依念披雾之未谐已遡风而懐想
　　贺傅守启
　　伏审凤扆防荣帝遣一麾之出龙津増焕神催双剑之归休声所同和气自至窃以前辈作牧必先教化之原近嵗专城惟急货财之务闾里欲消于愁恨庙堂肆择于循良盖善政流风其故家犹有存者俾囬心向道非俗吏所能为之恭惟知府大夫蕴借醇深规模宏博蔚有令望播于清朝佩刀久屈于囬翔簪笔合跻于华选谓守绂乃人生之贵而亲闱当日养之严乃付便藩以烦共理虽地有溪山之胜而人无衣食之余连年每值于军需下邑遂逾于法禁因縁借口掊克恣情利源既窃于胥徒赋额仍科于编户吏奸如此郡计若何倘先桀黠之除即是抚摩之要某早防翼顾久隔光仪念孤踪逢刺史之二天岂非幸防然去期类京兆之五日莫遂稍留意向徒勤词讷焉既
　　贺李守启　　　　　　　　　郑伯仁
　　肃膺芝检荣镇桐城分九重宵旰之忧当一面蕃宣之寄帡幪所暨鼔舞尤闻恭惟某官直道致身孤忠许国早登华第歴践清除摛为炳蔚之文豹变则虎舒作阳和之气鹰化为鸠全活几千万人利害非寻常计气概激厉神明护持既身节以俱全宜襃嘉之屡称典农东浙方调敛散之宜司宪全闽已着平反之举累宣劳于剧部暂均佚于真祠顾泉南襟带之区实江左辅车之地祗求共理永属惟良起谢安于东山慰斯民望命申伯于南土付以邦条恩徳在人欢謡载路行播中和之颂大臻清浄之风上方有为协济中兴之业公宁久外竚膺广内之求某曽忝属僚屡防温盼适兹贰局但望清尘杨氏之宅一区日依云庇夫子之墙数仞心剧旌揺喜与愧并意非言尽
　　贺韩守启
　　绣帏画防占东藩鼓角之雄寳学玉文新广内图书之直入谒尚遥于賔榻修辞敢于斋铃恭惟某官粹量渊停英姿山立学无不可凛乎当代之伟人政得其宜卓尔中兴之循吏九陛识尚书之履四方劳申伯之蕃留籥九扉已壮长江之险戈船下濑还清瀚海之波愿畴外屏之勲遂赞西清之画某逖违墙仞多阅嵗时大司寇之仪刑尝拜家庭之赐小诸侯之述职敢忘方伯之尊嗟问讯以成踈且懐恩而未报所祈宏度终谅微诚律管峥嵘和门整暇兾益绥于纯嘏亟趋觐于严宸
　　贺郑守启　　　　　　　　　何子建
　　伏审沓奏封章上还机政忱辞莫夺睿聴弗违冠秘殿之防严宅名都之优秩髙风独振舆论有光恭惟某官博大踈明清忠端亮徳备隂阳之和气学分造化之全功发其渊源蔚为翰墨富雕万寳力转千钧喻游夏之不言写渊云之未赋达于政事粲芒刃之发硎服在庙堂粹陶钧之播物蛮夷震叠华夏奠安倦茵鼎之久劳运天池而少息必当还慰苍生之望岂可往从赤松之游惟世所瞻有神克相某地寒寡与分薄数竒猥以穷苦之辞骤获吹嘘之力岂惟铭佩亦以激昻恩徳未酬门墙寖邈倾余照以长想抚孤根而自怜颂咏逾深精诚并竭
　　贺张守启　　　　　　　　　林岂尘
　　伏审宸庭赋命侯甸颁符厌承明禁直之聫冠章善清官之选朝士莫不相贺国人亦皆曰贤恭惟吏部待制行归楷模智逺龟防韫玉粹金相之器蜚笔精墨妙之声隆注想于冕旒耸观瞻于簪绂諌垣宻勿茂扬謇谔之风禁槖舂容益励公忠之节惟国家共理以良吏故岳牧特用以词人矧赤城本今古之福庭在于越为东南之佳郡如公有几人者是行若登仙然伏想朱门画防之余风用访流水落花之旧迹且云龙久契固未忘北阙之心而风月相逢庶不负南楼之兴虽五马乃人生之贵然双鹿本公位之祥岂铃斋久对于髙舂宜锋车早闻于趣召某从游积素潦倒自惭方着刺史之近除选得吾贤而大喜望防枝而睇逺想斾影以心揺桃李无言自有成蹊之慕燕雀虽贱亦知贺厦之情苟富贵未必相忘则故旧亦所不弃其于欣颂曷罄敷陈
　　贺厐守启　　　　　　　　　郑伯仁
　　伫膺凤检来镇虎城民脱灰烬之余政徯袴襦之美先声甫尔众志翕然恭惟某官命世真儒镇时宿徳议论太平之根本猷为后进之规模延阁升华直奎壁图书之秘外台畀宠歴江淮飞挽之勤未替龙光载分虎节眷贡章之筦籥实湖粤之咽喉守牧之来老成是择属骄卒弄潢池之刃惟烝民皆沸鼎之鳞士庶奔波只身不保闾阎比栉一炬无遗其余噍类之几何跂踵以望所幸来苏之在迩奠枕可期薫为慈仁拯此凋瘵顾已结知于九陛岂容巻泽于一方棠茇初临芝函已下某顾惟绵菲托芘帡幪廷趋敛板之有期心喜揺旌而已极依芙蕖而泛緑水晚进何堪披云雾而覩青天夤縁有自
　　贺孙守启
　　伏以听尚书之履暂别宸廷懐太守之章复开盛府恭惟某官三朝耆硕多士宗师学贯九流而探于精微文追两汉而髙于典册早以人望简于圣心直道而行柔岂甘于结舌见几而作后何悔于噬脐自领侯蕃益隆天眷教条虽旧遗爱尚新入境抗旌拥欢迎之竹马当宁仄席行趣召于锋车某久此周旋怅然离索褰裳濡足愧明哲之髙风缓帯轻裘想蕃宣之乐事方深健羡遽辱缄縢感悚之私叙陈罔既
　　贺李守启　　　　　　　　　史唐英
　　显膺芝检肃镇海邦开府之初舆情惟允恭惟某官儒雅饰治慈爱洽民效方展于题舆眷已隆于当宁正当临民之选歴试三刀果闻化俗之能来苏五岭畅霜威于羣丑覃河润于邻封行逹渊衷别加峻擢顾惟孱陋托庇帡幪未通双鲤之诚先沐五云之宠谦冲俯逮慙感交攻
　　贺熊守启　　　　　　　　　黄景声
　　奉选劳之新渥跻次对之旧班屏翰有光朝廷増重恭惟某官英豪间气道徳名儒学穷六艺之醇文起八代之陋讨论润色崖因珠而不枯险阻艰难草以风而知劲顾惟剧郡既讫外庸龙已升云乃眷攀鳞之旧鱼方纵壑更逢激水之寛谅在遄归即膺巨用浇为惠坐令一境之安采菲不遗更荷五云之及
　　贺马守启　　　　　　　　　王季髙
　　伏以千里广轮久徯惟良之任一时贤哲骤膺陟拜之荣涣宸命以维新释民情之所望恭惟某官性函方重鉴裁清淳谋谟治世之南车闻望士林之北斗经纶有蕴素推江左之才转变不穷孰论吴中之敌负殊伦之践操未尽展于猷为方宵旰之忧民寄龟章而作守满城和气皆袁扇之披扬阖境欢声赖范襦之衣被即还巨用岂久外更某窃伏辉华喜旋里燕必恭之礼未容望履以修诚来暮之歌徒获与民而同颂
　　贺赵守启　　　　　　　　　　　赵承之
　　诞扬明制易镇雄藩中二千石以宠守臣肆大开于侯社方七百里而封同姓抑用壮于宗盟盛徳所加传闻相庆恭惟某官学通阃奥识鉴几微子产仁心非有期于舆诵荆州清徳本无意于人知自简记于宸衷寖发摅于贤蕴惟章贡控临之防当兵民冦宄之余宣乃王灵尝假中权之节疆以戎索遂夷穷徼之风逮改畀于名臣始旋臻于乐土牧养以平盗贼逺符渤海之良规简易以便吏民近追清献之故事方朝论耸观于奏课适江城正遴于择人四国于蕃爰取功能之效诸姬为近允惟休戚之同居人虽郁于去思行道已謡于来暮苐虞诏紫不待突黔某自处泥涂莫窥星汉夙幸聫于子姓晚将列于附庸诵葛藟之诗庶逺斧斤之患望莲花之府实同燕雀之欢
　　贺董守启　　　　　　　　　赵承之
　　简自渊衷起临巨屏吏民拭目以改观父老扶杖而服教谓明诏图任旧臣方咸登于众正而上意不忘逺俗乃加惠于一方必有霈然膏泽之施不惟因于文法之故恭惟某官天才絶俗国瑞应时过庭而克世其家立朝而无出其右主盟文教传旧学于北方尚论循良还淳风于西汉宻勿代言之地从容次对之班道格君心之非辞鼔天下之动贤者在位岂徒润色之功近臣尽规实广论思之益逮名髙而众媢久身退以时潜坐观夸者之死权窃叹贪人之败类鲸吞鼍作曽砥柱之不移露廓云披见景星之独出乃眷名藩之寄姑惟旧物之还凤方下以览辉骥暂驰而歴块江湖都防虽地望之非轻廊庙逺图岂圣时之易得灼知廷告不待政成某孤学已踈微生且后诵名臣之事业殆若神人想前辈之风流莫传师友顾以附庸之列爰依大府之光瞻董相之下帷徒仰诸生之幸从范公而庆朔欣陪上吏之荣
　　贺张守啓　　　　　　　　　宋文渊
　　伏审轺传一封暂弭观风之轩盖金城千里载观作牧之威仪日闻纶綍之杨庭偶奉檄书而讯狱一清丛棘三阅阶蓂遂令萍梗之踪不逹芝兰之室退惟迂钝实负凌兢恭惟某官志烈秋霜教行时雨笃实辉光新其徳仁义礼智根于心爰抚清时勉摅素业兰江共理夙隆二千石之权荔浦循行殆歴三十州之壌凉凉想闻于风采皇皇绰有余光华暨当云陛之抡材复欵星沙而将漕承命以往志宣激浊之威直道而行欲抗引嫌之防既闻丹扆爰动清衷荣膺一札之温言宠易三刀之重寄式临长夏诞布寛条穆穆仁风恩已扬于羽扇迟迟化日爱长满于棠隂佥言岂弟以宜人咸咏中和之乐职伫观环召亟践金门伏念某虽学为箕未能制锦徒耗太仓之粟全乖贰政之谋幸托帡幪庶逃瑕垢俯随骥尾恭事大夫之贤仰兾龙门倘异众人之遇
　　贺夏守启　　　　　　　　　郑顾道
　　伏以昔持金节荣膺使指之权今握竹符重领侯藩之寄帝心简在物论允谐凡属统临率从鼓舞惟上饶之名郡实江左之奥区珠玉骈阗桑麻蕃衍江山秀发风俗醇深逮夫比年以来不可同日而语军储星急谷价日翔比屋剥肤莫应诛求之急羣山刳腹絶无粹美之珍适丁旱暵之余兼值疮痍之后编民困敝属邑雕残如脱沉疴尚有呻吟之苦若保赤子正须鞠育之恩诞降明纶式烦良牧恭惟某官器宇宏博性天髙明文为儒者之宗识通天下之务去就闗人才之得失用舍系朝廷之重轻早简上知寖更要任当五百年之名世出赞昌期执二千石之重权获观善政六条初布千里争驰威寒吏胆而声疾雷霆化洽民情而恩浓雨露若水之清严为治比徳犹惭子元之决遣如神论才尚小匪贤刺史孰能与此虽古循吏何以加诸苐虞休誉之上闻行难借寇正恐丹书之下逮伫见征黄用资作砺之求式慰为霖之望将使万方之被泽岂惟一介之防休矧此孤踪获依巨芘伏念某箕裘素业韦布晚生乡老荐书尝窃叨于首选贤闗较艺继每玷于上游数移弦诵之春秋孰厌虀盐之旦暮属外寇猖獗之际当国歩艰难之时义士痛心忠臣扼腕诏音恳切大兴筹防之科士气奔腾乐赴功名之防竞陈谠直争吐英竒遽叨武弁之光翻笑儒冠之误三年戎幕幸脱身虎口之中十载书林耻投迹龙门之下念欲淬词锋而再举誓将攻笔阵于万全际家徒四壁之空及门有偏亲之养敛版一官之列知我者天折腰五斗之间为贫而仕顾惟孱琐尚兾矜怜矧居桑梓之邦亲被袴襦之化拭目快争先之覩倾耳闻来暮之歌敢陈不腆之词以兾非常之遇鹪鹩有托已幸遂于巢林燕雀何知庶获伸于贺厦成文狂斐竚命惊惶

</div>
    <div class="pagination">
<a href="五百家播芳大全文粹_page32.html">上一页</a><span>...</span><a href="五百家播芳大全文粹_page28.html">28</a><a href="五百家播芳大全文粹_page29.html">29</a><a href="五百家播芳大全文粹_page30.html">30</a><a href="五百家播芳大全文粹_page31.html">31</a><a href="五百家播芳大全文粹_page32.html">32</a><span class="current-page">33</span><a href="五百家播芳大全文粹_page34.html">34</a><a href="五百家播芳大全文粹_page35.html">35</a><a href="五百家播芳大全文粹_page36.html">36</a><a href="五百家播芳大全文粹_page37.html">37</a><a href="五百家播芳大全文粹_page38.html">38</a><span>...</span><a href="五百家播芳大全文粹_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
