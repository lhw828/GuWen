<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 320 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 320 页/共 396 页</h1>
    <div class="content">　　象祠记【王守仁】

　　灵博之山有象祠焉其下诸苗裔之居者咸神而事之宣慰安君因诸苗夷之请新其祠屋而请记于予予曰毁之乎其新之也曰新之新之也何居乎曰斯祠之肇也葢莫知其原然吾诸蛮夷之居是者自吾父吾祖遡曾髙而上皆尊奉而禋祀焉举之而不敢废也子曰胡然乎有庳之祠唐之人葢甞毁之象之道以为子则不孝以为弟则傲斥于唐而犹存于今毁于有痹而犹盛于兹土也胡然乎我知之矣君子之爱若人也推及于其屋之乌而况于圣人之弟乎哉然则祠者为舜非为象也意象之死其在干羽既格之后乎不然古之骜桀者岂少哉而象之祠独延于世吾于是益有以见舜徳之至入人之深而流泽之逺且久也象之不仁葢其始焉尔又乌知其终之不见化于舜也书不云乎克谐以孝烝烝又不格奸瞽瞍亦允若则已化而为慈父象犹不弟不可以为谐进治于善则不至于恶不抵于奸则必入于善信乎象葢已化于舜矣孟子曰天子使吏治其国象不得以有为也斯葢舜爱象之深而虑之详所以扶持辅导之者之周也不然周公之圣而管蔡不免焉斯可以见象之既化于舜故能任贤使能而安于其位泽加于其民既死而人懐之也诸侯之卿命于天子葢周官之制其殆仿于舜之封象欤吾于是葢有以信人性之善天下无不可化之人也然则唐人之毁之也据象之始也今之诸夷之奉之也承象之终也斯义也吾将以表于世使知人之不善虽若象焉犹可以改而君子之修徳及其至也虽若象之不仁而犹可以化之也

　　文章辨体彚选巻五百九十四

　　●钦定四库全书

　　文章辨体彚选巻五百九十五

　　（明）贺复征 编

　　○记三十六

　　王氏祠堂记【明罗玘】

　　弘治二年十月金溪明谷王氏祠堂成其作自元年之十二月而统其事者廷懋也堂之广楹六之门如堂之楹而髙杀其四之一东西室各四楹器数齐湢庖库具在砻石为檐除四周如矩虚其中而甓之矢直砥平无兴尘泥阴雨若霁阖宗升堂奠位凝肃顾瞻羣主若见若语孝弟之心与涕俱生咸叹曰旧时吾祭不吾兴感若是也乡人之嚣嚣者曰甚哉王氏田入之饶成此其易也吾以为不然夫王氏田入之饶孰愈于庙赐之家禄入乎吾游京师见其藩则拔矣垣则夷矣碑踣而畜室焉者尽赐庙也问之其子孙不入是者几世矣又其甚者曰是既鬻矣族其尽夷筑为他氏之宫也至其大第以居髙轩以游则殚其禄入焉以与戚幸者争为长雄顾不少惜岂其力独歉于一庙耶葢其先世得无有贪功之过而滥及于非辜乎其不祀可坐而待也独其子孙之罪哉而此王氏者吾知之实自宋秘阁校理平甫五世孙彦逺居于此平甫荆国公之弟也当熈寜中一时小人皆附公敢行苛政以希贵富贵富公所柄也岂独靳于其弟乎而平甫竟以不显终其身要其心有切齿于公与小人之所为者此寛厚长者之风而为当世所窃笑然不知其固有可久而存者矣而彦逺又归自京陵依故土以居其不忘本根又如此而公之子雱雱之死无闻焉小人之祀不祀葢亦与贪功多杀者争入于泯灭而已耳无足论也祠之作庶其在此此天也夫岂牵于力哉鸣呼人亦孰不欲祀安知贪残苛暴者其不愈急乎而卒愈促观于此祠亦可少熄矣其族彦斯诚至是始克来请记吾以是为记亦以公为世劝云

　　陈靖献公祠记【李黙】

　　昔我太祖髙皇帝亲御戎马缔造家邦每以扶植纲常培养士气为首务故虽残元遗孽党桀吠尧犹必曲宥而全贷之以示万世人臣之义其固以为坚凝基祚奠安元元非此道无繇也厥后懿文皇太子薨髙皇巳有倦勤之意永惟付托重计深懐隐忧左顾右却赖有二三荩臣为之羽翼既而天降祸乱靖难师兴钟虡不移市朝按堵则我太宗文皇帝有再安宗社之功然齐黄诸人自以身受国恩不敢懐贰骈首就殱宣城陈公迪实与焉予在词垣时读公事状未甞不掩巻而悲也按公以洪武乙夘举于京闱辟本郡儒学训导甞为郡草万寿贺表上览而异之召拜翰林编修累迁云南左布政三十一年征为礼部尚书同受顾命是时兵起国势臲卼公等力陈计划南北相持者五年事既弗就公益抗节不逊遂并其子丹山等六人磔于东市临刑犹作五噫并死节诗至今读之使人潸然涙下岂其忠愤所感思以顽民自待者欤子紏之难忽死而仲请囚人固各有志诚不能以彼易此文皇帝甞曰彼食其禄自尽其心耳后钱习礼以练氏亲党恒不自安杨文敏公因事讽上上曰使练子寜尚在朕固当用之大圣人所以扶植而培养之者寜有已哉公死之日子孙孑无噍类百余年来宣人颇讳其事成化间郡守涂君观稍祀公于故里寻即罢废使英爽之气飘溘而无所依予甚悼焉嘉靖壬辰予以吏部郎谪判是邦亟求其后得公五世从孙太学生大林者而问之故乃谋诸前守余姚邵君烨具以状白于巡按御史虞公守愚督学御史闻人公诠请复置祠春秋荐享如大司马溧水齐公故事二公嘉许林亦奉地来献地当郡学之东公少读书处也予曰故祠以敝陋速壊今宜为久逺计乃旁购他地益之中为正堂奉公像以居又北为浩然堂各翼以两厢浩然北有方塘塘畔为水央亭其东为井最前为大门门东十余步为宛陵大节坊凡篚彛庖湢几榻百物毕备岁给扫除一人维祠据髙临旷宏丽瑰杰继今而往庶几其无速壊云尔祠成郡中学者咸嗟吁慕叹相与致私爱于公而谥之曰靖献先生遂因以名祠会予有持宪广东之命乃大会郡僚乡大夫羣执事以中牢诣祠寜神而告成事呜呼殷有三仁其志不同其心安也故足以献于先王不然死者复生生者愧矣由斯以观诸公情事夫又何疑乎

　　显忠祠记【姚涞】

　　国家当兴废之际必有抗节秉志之士润鼎齿剑视死如归出于横流烈熖之中以明委质无二之义若此者非求知于天下后世也顾天下赖名教以立茍有其人为世道虑者岂可执向背以为抑扬据成败以为轻重计祸福利害以为缓急予夺哉奉川戴公徳彛之死难也几百四十年里人讳而不称者夺于国威也涞自入史馆始知公之大节访诸其邑人类不能举其槩求之郡志则逸而不传惟科贡考仅列公名而又失其实按洪武二十七年及第之首则定海张公信而其第三人则公也公拜官编修侍讲而中改御史及左拾遗者则继世更定之制也先皇之所简拔嗣君之所録用其文学风谊固己见推于当世矣北兵南下长江不守公以身殉主祸延宗党此公死事之迹也作郡志者不知公立朝大畧尚存于国史徒见南雍立石镌公之名遂用其私臆以赝乱真置鄞人叶宗可于公之次妄题其下曰探花而抑公于是科诸进士之末是果何心哉痛乎忠义之易沦而文献之不足征也嘉靖戊子奉川邑侯陈君缟至涞为言公之忠陈君始请于观风者而祠之学宫犹未有专祀也越五载壬辰海虞钱君墦继宰是邑涞复告之曰发潜显忠守土职也戴公之祠弗称君盍图诸钱君作而言曰某为政思以劝忠善虽小犹将张之以示风教矧邑之嵩岱有如戴公者乎某之往也政无先此下车进诸生而咨之时则佥谐乃辟地于社学之左为宇三楹额曰显忠以祠公于中岁甲午祠成钱君率奉川子弟为文而酬之公之英灵洋洋乎罔不慕焉赫赫乎罔不肃焉凄凄乎罔不怆焉自儒流以至于樵夫牧竖自故老以至于妇人稚子始皆知诵公之忠烈而重嘉钱君之善于表章也夫文皇兴靖难之师固非常情之所仰测一时诸臣知齿刚舌柔之戒者莫不达权通变转危为安保其荣禄悔吝不及独公乃若逆天命拂人情至于严诛而不悔岂昩趋避于其间哉葢公守经之士也不可以语于绳墨之外是故有所可必有所不可有所能必有所不能壬午之死固公之所谓可而亦其自以为能者又安得有他顾哉非独公则然昔者帝王之革命仁济天下英雄之用武威震天下宜无不服者而一节之士顾欲与之较是非于危疑之间士各有志何世无之卞随务光之蹈稠水若不悦于汤而伯夷叔齐之入首阳若不悦于武汤武之圣不亏四子之介不贬揆道与义各得所安夫岂以相忤为病乎吊伐如圣人犹不免于守经之议则王蜀周苛龚胜孔融尧君素韩通诸臣之死又何怪乎且内难既平之后若曹国公李景隆歴城侯盛庸都指挥平安初相雠终相附而卒不免于罪洪熈之初下诏释建文诸死事者之家属昔人娶妇之喻在人者欲其从我在我者欲其詈人夫恤往固所以劝来兹非我祖宗之微意与此钱君立祠之义也或曰奉川之有戴公犹缑城之有方公也涞应之曰二公之死事同而其所以当死则异方公宠冠儒臣凡兵筹国议聴其谋断夫谋人之军师败则死之谋人之邦邑危则亡之方公任谋国之寄而构难速亡谁当执其咎者所谓一不成而万有余丧非特义所当死于势亦不得不死戴公则不然以旧君则可以死以同姓则可以无死使公而不死则为杨为金为胡为黄赎前愆而责后劳若无不可顾公徒以君臣之经而死非若出于迫与激者此其处死之难诚与方公差异嗟乎公躯已糜矣族已残矣所不可夺者独公之志耳语有之石可破也而不可夺坚丹可磨也而不可夺赤其公之谓与其公之谓与

　　宝庆忠节祠记【罗洪先】

　　甞观古之君子岂不欲成天下之事哉天之废兴不可取必时之得失不可强为以其不可强为而取必者横于中则顾虑观望之衅渐生而贞固恳切之诚日损固有假虽死无益之言以文其过而逃其讥皆失之于利害之较太深而是非之断不早易素履而蹈大讳其职此矣是故君子寜过于愚无寜失之巧寜正以败无寜幸以成寜决性命于万一不测之虞无寜腼面目以取偿于岁月不可希冀之会非昩时变也吾之是非其理固然不容解于心也不逆利钝故能成武侯之忠不必祸福故能大魏公之量然二公之时犹可言也屈平殒身于楚王疎斥之余令女矢志于曹氏尽絶之后生不足以图存没不足以蠲愤虽比于自经沟渎可也何暇计夫成与败益与否哉然而君子至今诵之宋至徳佑譬之垂絶不可捄药之人四方土崩非有同盟敌忾之助也万里孤臣非有殊知深结之恩也海岭播迁朝命不通非有重购严宪之诱迫也逺近送款靡沸成风非有单辞微文之谯擿也而宝庆以弹丸之地在楚西南之徼泰和曾公通判摄事守孤悬无援之垒当乗胜得志之酋毕命遂志与城俱亡其视国家创造之始臣主两得之秋果可同日语哉先儒有言曰死天下事易成天下事难此为不善处死者言之也公岂其人哉公名如骥字徳清举淳佑十年进士歴宜春大冶两县簿寿昌军判官转教授知进贤县改镇东制置江东安抚二司机置文字所在俱有善政不为赫赫之名最后用吕文徳等荐擢寳庆其死事之状郡史与家之志铭稍异按宋黄裳所为志铭元兵将薄宝庆也公遣弟如骏归曰吾既以身许国不得顾先人宗祀矣汝其图之弟泣与别复取考功印纸题其上曰谨将节义二字结果印纸一宗了却神游何处澄江明月清风澄江指泰和故乡也事亟矣书舍生取义一章于壁以明已志城将陷左右请迎降公叱之登于城投■〈资刂〉江死郡人义而殓厝之明年景炎改元太学生上书叙公功超五官赠敷文阁待制谥忠愍而郡史所云驱家口七人同死■〈资刂〉江志乃不载又二年弟如龙归榇与夫人锺氏同塟不言死地岂志铭亦少畧耶公死宋故元不为祠弘治丁已巡按御史曾公昻檄郡守马公自然具奏下巡抚都御史沈公晖议戊午合祀公参政贺公祠中春秋行事着为令祠故在郡东门外洪武初特祀贺公贺名兴隆长沙人甞从总制胡海洋克宝庆擒元将唐隆以功授宝庆指挥同知会元左丞周文贵复宝庆贺与力战死中乡髙皇帝闻而悼之赠行中书省参知政事而褒死之词拟之巡逺荣光昭回堂庑有秩独公死异代莫悉其事故次第始末用补郡史之缺余甞悲夫规计后利者多忽持身之正谊而髙谈达节者轻决维世之大闲因为记而寓私慨焉呜呼后之馈奠祠下者闻二公死事低徊向慕必且得其不容解于心者而无复惑于时势之变将于是非利害之际其亦尚有辨哉

　　峡江练公祠记【罗洪先】

　　余往读金川玉屑集不胜慨慕练公之为人然未详其生何地也嘉靖癸丑登玉笥九僊台道经废穴土人告以练氏先垄徘徊久之不遽信已而入永兴禅刹老僧自述坐累往往以练氏没田言且曰繇此南上三里许濒江有地曰三洲即其故居又南一舍至玉峡峡分为县公实今峡人也闻之戄然乃令前导至则荒烟衰草中门堂阶垣遗迹隐隐阶右数塜皆赦归之人姓名犹可歴指遂与赵生子良不觉痛哭流涕近邻黄氏长幼聚观者亦皆相向洒泣因道其家世甚悉练本淦东东山人至伯尚迁三洲是生公比及第复居淦城洪熈改元赦其家尽复故业于是东山三洲仍归练而以城居畀陈壻诸黄所言如此练故与黎黄刘三氏着闻黄邻练且世婣受祸独惨其土疆犬牙相入不怨厉已乃洒泣吐所未闻呜呼此岂有所利而为之乎始钱守琦因峡之请祠公凤凰山巅淦之人士哗曰公淦人也何与于峡至为书诟詈之峡不为变当是时故老凋丧惜未有以三洲告者三洲隶淦则淦祀隶峡则峡祀淦与峡皆公故乡何择焉陈乔名系庐陵临有俎豆六一产于吉水庙食恩江神不可度知其在彼乎在此乎祭于庙绎于祊两地交至自古已然淦人又何疑于峡也余独念淦之争者譬之家宝他攘是惧以公在淦则淦重也峡之争者譬之宗庙执事为荣以公在峡则峡重也夫能为淦与峡重者止一死尔夫人孰无死公独以死重淦与峡何哉忠于所事知其不得不然而又能即其心之所安故也故知公不得不死之心则知淦与峡不得不祀之心推今日不得不祀之心可以几前日不得不死之心此不得不死与不得不祀之心公不能要之淦与峡之人淦与峡之人亦不能私于公峡之争也淦固有言矣不谓吾可以已也而必祀之其心葢曰彼在淦者何与于我哉虽蒙诟詈无避也公之难也人固有辞矣不谓吾可以已也而必死之其心葢曰彼在人者何与于我哉虽戮妻孥无避也夫是谓之自靖自靖焉者自尽其心而后能安也夫仁人心也尽乎心则求仁得仁夷齐所以见贤于夫子也夷齐饿而商不亡百世以下闻者莫不兴起宜峡在所必争矣呜呼淦之祀公得所重矣独不思吾身亦有当重者乎峡之祀公得所安矣独不思吾心尤有当安者乎夫心之不得不然不独临难有之自言动食息至于纲常伦理日与吾遇者不知凡几而未有能即所安如峡之争祀者亦又何哉即使安之亦倐忽转移之间耳岂足比于公之一死也哉不是之辨而徒慨慕于公以为重其亦末矣钱之祠曰自靖故事惮登涉率请主祀之行署通判何公坚行县病其非礼始议改迁而知县王君陈策濮君桂相继成之濮移置山腹制颇湫隘何复捐俸辟其麓并仓址与故刹地广之下为求仁书院峻磴纡径直聫之祠朗豁弘深祀有常度仍亭其巅曰髙山仰止延眺其上三洲烟草尽入指顾呜呼公无身与家矣岂计夫人之祀与祀之去三洲逺与近哉然近三洲之不祀固益无以慰峡人之心也因记其役偹论之告后之慨慕于公者

　　龙场阳明祠记【罗洪先】

　　阳明王先生掲良知之学倡于天下天下之人师其说而鼓舞不怠者所在祠之无问曽至其地与否龙场故谪宦处当时所居皆手自筑树其栖迟咏歌之迹至今宛然能无思乎葺何陋轩君子亭之腐挠复亭其北龛主以奉之者始于宪副雪山某公某撤亭北壁夷坎剔秽中堂三楹旁翼两序前为门题曰龙冈书院周垣缭之守以传人者侍御麟阳赵公为先生乡人有气节而又嗜学故其勤若此祠成致侍御之命索余记者为宪使仰斋胡公尧时增饰未偹亲视其役复自为文以祀且遣使速记者今巡抚都御史须野张公鹗翼与宪使龙山张公尧年参政枫潭万公虞恺学宪髙泉谢公东山也余甞考龙场之事于先生之学有大辨焉夫所谓良知云者本之孩童固有而不假于学虑虽匹夫匹妇之愚固与圣人无异也乃先生自叙则谓困于龙场三年而后得之固有甚不易者则又何哉今夫发育之功天地之所固有也然天地不常有其功一气之敛闭而成冬风露之撼薄霜霰之严凝陨获摧败生意萧然其可谓寂寞而枯槁矣郁极而轧雷霆奋焉百蛰启羣卉茁氤氲动荡于宇宙之间者则向之风霆为之也是故藏不深则化不速蓄不固则致不逺屈伸剥复之际天地且不能违而况人乎先生以豪杰之才迈往之志振迅雄伟脱屣于故常于是一变而为文章再变而为气节当其倡言于逆瑾蛊政之时挞之朝而不悔其忧思恳欵意气激烈议论铿訇真足以凌驾一时而托名后世岂不快哉及其摈斥流离于万里絶域荒烟深箐狸鼯豺虎之区形影孑立朝夕惴惴既无一可骋者而且疾病之与居瘴疠之与亲情迫于中忘之有不能势限于外去之有不可辗转烦瞀以成动忍之益葢吾之一身已非吾有而又何有于吾身之外至于是而后如大梦之醒强者柔浮者实凡平日所挟以自快者不惟不可以常恃而实足以增吾之机械盗吾之聪明其块然而生块然而死与吾独存而未始加损者则固有之良知也然则先生之学出之而愈长晦之而愈光鼓舞天下之人至于今日不怠者非雷霆之震而前日之龙场其风霰也哉嗟乎今之言良知者莫不曰固有问其致知之功亦莫不曰任其固有焉耳亦甞于枯槁寂寞而求之矣乎所谓盗聪明增机械者亦甞有辨于中否乎夫良知虚寂无体其速发而善应不啻雷霆之鼓其机而人之忧愉恐喜咈顺拘肆之态磊礧出没于胸中日不知其凡几又不啻一龙场也然未有知之而动忍者彼其根株蔓引之潜滋而勉强格禁于既发此虽困顿扼抑之极将亦何益于进退生于忧患死于安乐岂亦有待其人乎葢忧悔吝而后可以言补过齐天寿而后可以言修身大受而不惧者内无所系者也苦难而不入者近有所安者也龙场固传舍也先生遇之一以为风霰一以为雷霆非先生其人荒烟深箐狸鼯豺虎故区而已矣谁为过之谁为祠之世之势位加于龙场何限考其所至犹传舍然而人之遇之者亦如逆旅之过目吾又未甞不有感于贤愚相逺而叹先生厚自贻也先生去龙场四十有三年而后有祠须野公持节来镇夷獠底定顾乃出榛莽履幽巉徘徊其地信宿不能舍去果何所慕哉

　　三功祠记【锺芳】

　　记曰君子闻鼓鼙之声则思将帅之臣将帅者三军之司命国之所系以为休戚存亡者也岭南自秦政失驭隔为殊域汉兴武帅奋庸前有路伏波博徳后有马伏波援至宋又有狄武襄公青皆赫然以勲烈显百世之下秩祀而无替焉博徳当武帝时与楼■〈舟召〉将军杨仆击南粤军东南摧锋陷坚而博徳所将仅千余人多方招徕功顾百之可谓得绥逺之仁援佐光武奉命讨征侧将二万人涉数千里若拉枯朽所过缮城郭穿渠以利民申明约束骆越奉行马将军故事者二十年可谓得经畧之宜青机敏沈毅宋皇佑间侬贼叛乱岭表震叠而能以蕃落骑絶险破之拔身戎行名动华夏可谓得折冲之勇夫三子者克敌之功同而所就各异青勇以致义博徳仁以济威而援也政以弘泽要之各有攸当焉侬贼暴强已甚战不力则大事偾矣故贵刚克兵瞬息万变上首功者或反坚敌慱徳败粤人因乗其衅而招之此以不杀止杀也故贵柔克兵戒战胜生骄阔畧后事每启他衅援独不鄙其民而经制之与之更生是兼二子之长而又有终也夫政不足而后有刑刑不足而后有兵兵已矣以政终焉所以生之也援其最优矣乎或曰青以后事付孙沔不欲专其美博徳绥定事史畧其文二子葢无愧于援也理或然欤梧城东旧有尉迟敬徳庙太守周任改祀三子名三功祠致仕太守石君邦柱属芳记芳故绎其实以诏后人俾知三子所以为功匪酷烈多杀之为贵也

　　常熟县二烈祠记【唐顺之】

　　昔人论女子从一于夫比于臣从一于君之义自古奸人簒窃而其故臣不幸以才见籍録于斯之时彼有弃瑕用雠之图而我有佯合观衅之便茍其党有可携事有可济则逞于一击以诛雠而复国若王司徒之于卓段司农之于泚此其势逆而其事之难以必者也彼有弃瑕用雠之图而我坚委质策名之谊寜死而不二其心寜死而不二其君若豫让王蠋之说此其势顺而其事之可以必者也二者其所处不同而其要于自尽则一也是故生也而无迂身于徼幸之嫌死也而无自经于无济之愧女子之于夫则亦有然者矣甞读史所载孙翊妻之事而壮之当二凶贪于翊妻之色而杀翊也妻既见窘逼于是藏机匿哀阳许二凶以婚而缓其期阴结故将为援须二凶以婚入而遂刄之雪不共天之愤于闺闼杯酒之间斯亦可快矣若夫二烈之事则异于是其夫以羁旅浮寄江壖非有可以豫藉之势环而指者皆凶人之党也非有肘腋可结之援方张岛之诬其夫以盗而沉之于江岛遂欲室其妇而岛之党欲室其女于是妇与其女仓惶阖门自刄以死呜呼可谓烈矣虽然二人者岂不欲手揕雠人之胸如孙妻之为以报夫与父哉而势有不能也则一死而其事办矣故甞合孙妻与二烈之事论之茍机有可乗而速忿以必死则杀身而无益茍事无可济而濡忍以有俟则危逼而近辱此亦其所处不同而其要于自尽则一也二烈死时凶党裒其尸而焚之其事秘无人能发之者后数年巡按陈君蕙诇得其事岛与其党始伏辜此葢足以见节义之气有时而必伸淫凶之诛有时而必不能逭也欤二烈者固不必手揕雠人之胸而后为快矣事既毕于是知县罗君鸿为之立祠以祀扁之曰二烈而无锡安君如石请余为之记呜呼此义行不特所以劝节其亦深所以惧凶也欤是有闗于世教大矣烈妇某姓其夫某姓而逸其名相传自通州而徙常熟之某镇也

　　董孝子祠记【沈一贯】

　　寜波府治南六十步有汉董孝子庙孝子讳黯字叔达江都相六世孙鄞人也少孤独与母俱百顺咸聚邻人王寄者富而无行董母与王母相见各言其子而寄病之殴董母孝子归而母方蒙被卧孝子跪请罪母曰无他也我失言致寄辱也因不起孝子哀毁营塟终不言报雠俟王母卒且塟手刄寄以祭而自诣官请死事闻和帝释弗诛加旌焉又辟为郎中不就卒初孝子母嗜大隐溪水孝子以逺不能致徙居之后人以慈溪名县云而在鄞者即其故居祠之唐大厯间刺史崔殷修之自为记其母像在南郊草堂中宋祥符间钱亿迎归于庙而请于朝赐孝子号纯徳征君建炎初令林叔豹庆元间令朱堂咸修其庙我朝洪武初勑封为董孝子之神命有司岁以六月六日致祭用特牲正统二年守郑珞修其庙国子祭酒陈敬宗为之记今万厯间守蔡公贵易谓神母处殿偏非礼谋于鄞令周君之基首斥镪买邻民地而节推张君似渠捐俸拓新之其后海宪丁公此吕呉公鸿洙守呉公安国倅黄君钟会别驾施君朝恩令华君士标翁君宪祥相继成焉一贯为之记记曰昔之祀典甞滥矣明兴髙皇帝秩正百神于吾郡独祀孝子夫孝常徳也循陔恋闱无他异表见则莫骇而传孝子之传以杀寄异也虽然曷异焉古人之行非其时而偶值其难则异当其时而无所事难则常伟而当亦常耳不常可以哄一时而不可以传万世今之伟孝子者伟孝子之处寄母有道矣吾有母人亦有母快吾母而不顾人之母令茕无所依以死锡类推恩道不如是隐忍以塟人之母而甘心焉然则寄母固孝子养而孝子塟也此所为孝子重者也顾是未足以既孝子余谓若孝子者可谓当而无瑕矣而世未有明焉夫报仇之说礼虽着之节侠则名之而上者不载于令急私忿而藐其公则下无王曲邻人而置不问则上无王皆瑕徳也若孝子则当而不可瑕何则殴人至死法应死寄之当辟也久矣第不检不可坐而检非吾忍于是而听之有司必以疑轻而吾终有不报之寃故寜以身易寄死而毋烦有司非轻其上以为不能为吾杀寄不可以杀寄祁之上故也然则孝子何独善处寄母尤善处法无憾于亲而有辞于君矣是故其赦我也可生其祀我也可飨葢余少而艳孝子事索之汉史无有时则妄以为汉如孝子者多而史不暇故焉既读张敏传而悟其繇当是时有人侮辱人父者其子杀之朝廷赦其死因定其议以为轻侮法而敏驳之以为开私杀之路除其令岂以是格孝子故不传耶不知寄有死罪不止于侮辱孝子杀死罪人与杀侮辱者异非不愿听之有司而势不可不为私杀孝不忘君正足传也和帝方用敏议而于孝子又宥且征之亦可谓无颇刑无失赏矣史于是乎失书余恐后之人有孝子之心而失其中行轻杀人以快其父母之私而卒不免于吏议则谓孝子之事不可法否则谓后世无汉史之厚而不咎其讲之不精也故阐之

　　二陆先生祠记【屠隆】

　　夫贱华贵实惇士之操鞶帨雕虫太上之所不由故世之巨人鸿徳厌薄浮躁谓无所用之然而椎鲁之夫亦往往逃焉乃臧孙氏所称三不朽不废立言矣洪荒而后神圣大贤其所竖立者朗掲六合为万世规茍不托之文士之竹素乌能传之无穷与天壤共敝乎即尼父恂恂笃行而手定六籍告来世五千言非文章耶夫老氏岂不冲然玄素也不佞仰观于日月之华五星之彩云霞璀灿山川焜耀然后悟此道之贵也议者谓张司空华而不实少文者率借口焉夫诚使徳超太上功轶三五焉用文为若犹未也奈何奓口而诋天下巨丽之业司空妙识博综多闻寜独辨海鳬龙鲊之属称神智雄藻哉其大者精忠奋于国家款诚信于幽冥通儒硕望彬彬质有其文故可贵也二陆先生早岁以天才赡逸见赏司空所操管涌于奔泉烂于天星吾固特不论史称平原伏膺儒术非礼不动即敦龎本实之士奚过焉士龙清识要自伟然矣或谓其周旋昏乱之朝卒与祸会为缺知几之神夫黄鹄游于污池祥鸾铩于棘林葢亦属有天命非由人事岂其时若稽叔夜龙性矫举薄富贵若绦笼而亦卒不免岂文章之过也观平原临收白帢从容神色自若此其气量宏逺其于死生了矣夫学至于了死生岂易及哉其生也驰大誉于九州岛而其死也精魂感于二仪乃鸿丽之文两先生霍焉竞爽至使君苗烧砚蔡公流血呉会秀异之气实发于两公譬之天鸡始鸣曜灵启途其有功于来兹大矣两先生华亭人而青浦者故华亭西鄙今两先生墓实在青浦则今固青浦人也不佞来令兹邑既已祀两先生学宫复为之建祠专祀焉而并考其平生之操履使知不佞之所愿执鞭从事者不独以其文是役也不佞实捐俸首事终之者部民陈谟蔡论而祠墓则俞孝亷显卿所捐上田皆好义有志者得并书

　　呉孝子祠堂记【王衡】

　　呉孝子者讳璋宫保公父也孝子母陆幼孀而贫选入给事诸王府已随王之饶孝子弃家求母者二十年既得见则毋疾已革矣孝子为刲股活之将至邸三日而卒孝子负骨归塟是生宫保公呉氏以贵显富厚者累世世至今岁丙申呉之子孙始谋特为祠祀孝子属予为记予详次其事而知孝之悳果通于天也今夫人介然情欲之感其甚至于齐梦觉一死生然不得其愿而死者何限而以史所载孝子之至囓指而动剖肝而活觅鲤鲤至祝槿槿生则何以若是捷哉天道也有天之天离合应违犹水中之日萑苇障之或验或不验而人之天以毛髪肉骨相属离以精神呼吸相召取若燧之于日也岂有感而不应者哉呉孝子事类朱寿昌寿昌生不识母日昩昧焉望途而索其所不可知其为力难而孝子辛苦丐乞仰鼻息于尊王贵珰之手似易而犹难而其卒皆至于得母顾寿昌之母优游禄养者又数年理不宜以沟壑死而陆母之得出也距其死三日耳片息之视若有所待而留者使孝子犹得以肉代糜以申其一日之养天之祚孝子甚怪而巧不可谓之不幸也葢昔者唐徳宗以天子之尊物色其母四十余年竟不得徒望祭追号以纾其慕思此岂其力有不足哉天子之意侈而匹夫之诚专天固有至有不至也彼其饥寒暴露足茧口吃梦啽呓而觉呻呼徙倚侧息于宫墙咫尺之间此其一日足当四十年其可以得母无惑矣今天下太平之日久圣明在宥鳏寡孤独得所父母子女无生而离析之忧而世多服牛络马射功利四方轻去其亲而不及顾者比比也岂非人心之天见于迫穷而隐于丰泰欤今呉之子孙方袭荣累富不自诩其门世阀阅而能追惟原本于艰难困阨之时思深哉岂但阐扬先徳而已乎呉之不替也于此观之矣

　　文章辨体彚选巻五百九十五

　　●钦定四库全书

　　文章辨体彚选巻五百九十六

　　（明）贺复征 编

　　○记三十七【以下官署】

　　中书政事堂记【唐李华】

　　政事堂者自武德已来常于门下省议事谓之政事堂故长孙无忌起复授司空房玄龄授左仆射魏征授太子太保皆知门下省事至髙宗光宅元年裴炎自侍中除中书令执宰相笔乃移政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑克一方之命变王者之制此堂得以移之兵不可以擅诛权不可以擅施货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏削紊不封闻荒不救见馑不惊逆谏自贤违道伤古此堂得以杀之故曰庙堂之上罇俎之间有兵有刑有梃有刃有斧钺有鸩毒有夷族有破家登此堂者得以行之故伊尹放太甲之不嗣周公逐管蔡之不义霍光废昌邑之乱狄公正庐陵之位自君弱臣强之后宰相主生杀之柄天子掩九重之耳燮理化为权衡论思变成机务道变轻身祸败不可胜数列国有传青史有名可以为纠身之诫

　　待漏院记【宋王禹偁】

　　天道不言而品物亨岁功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者咎夔至房魏可数也是不独有其德亦皆务于勤尔况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹凤门之右示勤政也至若北阙向曙东方未明相君启行煌煌火城相君至止哕哕鸾声金门未辟玉漏犹滴撤葢下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞人立朝我将斥之六气不和灾眚荐至愿避位以禳之五刑未措欺诈日生请修德以厘之忧心忡忡待旦而入九门既启四聦甚迩相君言焉时君纳焉皇风于是乎清夷苍生以之而富庶若然总百官食万钱非幸也宜也其或私雠未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色构巧词以恱之羣吏弄法君闻怨言进谄容以媚之私心慆慆假寐而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎欤复有无毁无誉旅进旅退窃位而茍禄偹员而全身者亦无所取焉棘寺小吏王禹偁为文请志院壁用规于执政者

　　定州阅古堂记【韩琦】

　　庆厯八年夏五月天子以河朔地大兵雄而节制不专非择帅分治而并抚其民不可始诏魏瀛镇定四路悉用儒帅兼本道安抚使而定以不肖辱其选既让不获命至则竭愚修职尚惧不能称上所以付与之意退而思迹古名臣之轨躅以自策励且患其汨于多务而志之弗虔会郡圃有坏亭岁久不葺于是广之为堂既成乃摭前代良守将之事实可载诸图而为人法者凡六十条绘于堂之左右壁而以阅古为堂名夫古犹今也古之人为屏翰授鈇钺而能成异政立竒功而今或不能者何也盖其待已也不贤而足其报禄也必利而安持是以望政成而功立不其难哉如曰古人能之予反不能之日夜以勉焉又安有不至者耶今予之所为也诚以已之道未充而君之禄殊厚任重途逺惟仆踣之是虞故在燕处之间必将监古以自勉其未至也则虽纷肴觞竞笳吹四时之景交见于前予方仰而愧俯而忧孰知夫乐之为乐哉其少进也则虽吏文之扰懐边责之在已予固得其道而处之至于幅巾坐啸恬然终日予之所乐恶有既乎若其宾客之于斯僚属之于斯不离几席如阅旧史俾人人知为治者莫先于教化用兵者莫贵于权谋而俱本之于仁义功名一立不独身享富贵而庆流家宗其余风遗烈可以被于旗常传于简策邈千万世而凛然如存咸有耸慕之意不以酣歌优笑之为乐而以是为乐则予也岂徒已之为益是将有益于人知我者其以我为喜爽垲遂娯赏而已乎后来之贤与我同志必爱尚而増葺之宜免夫毁圯圬墁之患矣谨记

　　度支副使厅壁题名记【王安石】

　　三司副使不书前人名姓嘉佑五年尚书户部员外郎吕君冲之始稽之众史而自李纮已上至查道得其名自杨偕已上得其官自郭劝已下又得其在事之岁时于是书石而镵之东壁夫合天下之众者财理天下之财者法守天下之法者吏也吏不良则有法而莫守法不善则有财而莫理有财而莫理则阡陌闾巷之贱人皆能私取予之势擅万物之利以与人主争黔首而放其无穷之欲非必贵强桀大而后能如是而天子犹为不失其民者葢特号而已耳虽欲食蔬衣敝憔悴其身愁思其心以幸天下之给足而安吾政吾知其犹不得也然则善吾法而择吏以守之以理天下之财虽上古尧舜犹不能毋以此为先急而况于后世之纷纷乎三司副使方今之大吏朝廷所以尊宠之甚备葢今理财之法有不善者其势皆得以议于上而改为之非特当守成法吝出入以从有司之事而已其职事如此则其人之贤不肖利害施于天下如何也观其人以其在事之岁时以求其政事之见于今者而考其所以佐上理财之方则其人之贤不肖与世之治否吾可以坐而得矣此葢吕君之志也

　　滕县公堂记【苏轼】

　　君子之仕也以其才易天下之养也才有大小故养有厚薄茍有益于人虽厉民以自养不为泰是故饮食必丰车服必安宫室必壮使令之人必给则人轻去其家而重去其国如使衣食菲恶不如吾私宫室敝陋不如吾庐使令之人朴野不足不如吾僮奴虽君子安之无不可者然人之情所以去父母捐坟墓而逺逰者岂厌安逸而思劳苦也哉至于宫室葢有所从受而传之无穷非独以自养也今日不治后日之费必倍而比年以来所在务为俭陋尤讳土木营造之功欹仄腐坏转以相付不敢擅易一椽此何义也滕古邑也在宋鲁之间号为难治庭宇陋甚莫有葺者非惟不敢亦不暇自天圣元年县令太常博士张君太素实始改作凡五十有二年而赞善大夫范君纯粹自公府椽谪为令复一新之公堂吏舍凡百一十有六间髙明硕大称子男邦君之居而寝室未治范君非嫌于奉已也曰吾力有所未暇而已昔毛孝先崔季珪用事士皆变易车服以求名而徐公不改其常故天下以为泰其后世俗日以奢靡而徐公固自若也故天下以为啬君子之度一也时自二耳

　　邢州尧山县令厅壁记【沈括】

　　地方百里听事于庭者万家上不得专达于天子下不得宾养国中之善士其官谓之县令其秩不得齿于天子之下士静牵动违势如槁毛士能得志于斯亦可谓贤矣其选既轻故民未尝厚望于吏吏之自期亦以此则因谓之治岂所谓治者耶吾王君圣美之为尧山不以其轻者入于心而犹为其所难剥槌断裂之故不得行皎明察深矫厉之名不立而下皆有以相先不暴而争肆耕而饱食事益不至县令之庭县既已空无事乃治其所居之堂凡前后之共为此邑者不忍其人没而不彰则又纳其壁中以县令之题名予客过赵魏之郊问其故家旧俗皆慨然喜言三晋战国之事自七国之时赵数窘秦人于两河之间秦方强天下所惮独在赵故赵常受兵为天下劲国其后四分以为代魏燕赵踣漳南蹶上党肩凥顿偾不能相支而邯郸巨鹿穿裂摧坏兽惊鸟决独当四方之锋其人生而知有战斗攻掠之备习闻而成风者已久而不可迁虽当积安无事之日其天性固以异于他俗此宜治之甚难而圣美摩抚调养之既成则又推之于前后之人若无心于得失者宜乎民安之不难矣圣美以嘉佑六年得尧山于其将去使来求记于予则治平元年也

　　新修东府记【陈绎】

　　中书政事本也宰相三公官也官不必备唯其人匪其人不居且体貌大臣礼重而庄物采显庸宜备而称岂曰私其人哉葢所与坐而论道不下席而致太平之功者二三执政而已国朝以来尚袭唐故大臣多不及建里第而僦居民间至距城数里之外东西南北回逺不相接也四方奏书缓急报闻吏卒持走徧歴诸第一有漏露稽违失亡其可逮乎而又暑寒雨风晨趍暮还舆卫驺呵导从前后搢绅士大夫造请纷驰于里巷坊曲之隘甚非尊严体貌之观也今禁卫三帅率有公廨庶官省寺亦或有居而独大臣不列府舍每朝则待漏阙门之次入则议政殿上退即听事羣有司公见请白可否少休吏史抱文书环几案左右颉颃以进至日下昼数刻始归夫以王城辇毂之大其制度之阙如此乃出圣画新剏二府亲遣中人度地于阙之西南轮广方制房皇钩折绘图以闻即刋定于禁中申命三司饬吏诸司计工程材役不妨时费不病官自熙宁三年秋七月兴作东西府凡八位緫千二百楹明年秋八月东府四位成诏知制诰臣绎为之记臣拜手稽首以书十月工实之次谨按三代盛王繇礼义之政至于周而大备文章典刑物采位叙炜然见于朝廷之表公卿内外居有室宅上不为过侈下不为茍约出则宠之淑旗龙章钩膺之驾入则具之列鼎蒲筵粉纯之居仰而视其宫则有榱题之砻密俯而摄其衣则有衮舄之严丽且谓不如是不足以待其人非其人不足以相天下之政故其取予屈舒厚薄等衰一谓之天秩先王之泽既竭能道古人之言者起以其私学蔽尚迷谬世俗虽有志之主厌然而所慕者不过耳目之所习呴呴而望其下者益卑西汉去治世未逺开丞相府四出门无阑不设铃不惊鼓深大宏逺无有限节郡国守长吏得以岁上计事国有大议车驾亦亲幸而临听焉然其议不过军功武爵期会督责之故至于东汉仍建公府苍龙阙东偏其制度虽存而称号不复于当时葢用人授位出于一切其烦文虚器隆杀存亡者亦无足以系政事之重轻宋兴之初平定四方烜耀神武遂一宇内颇用战勲伐阅将帅之人浸久而安生民乐嬉百年之间轨迹运行将臣相臣夜寐夙兴罔敢有懈皇帝临位躬揽权纲显白训义图惟先王治理之实置府设属大放古制文武弛张名器有等大小尊卑靡不遵序夫名者礼之分也位者处其名之器也名既正然后任责之理得而百事修明名不正则任责之理废而百事隳必使望其器可以知其职可以知其人书曰股肱喜哉元首起哉百工熙哉是繇天子任大臣以道而率作兴事罔不喜乐赓歌卒起乎治功之隆葢君臣会遇千载之甚盛德也若乃圣作物覩宣耀典训垂万世之丕则考不磨之斯文其不在二府之制而在道德之意乎

　　新修西府记【陈绎】

　　唐初典兵禁中出于帷幄之议故以机宻名官开元中设堂后五房而机宻自为一司其职秘独宰相得知舍人官属无得预也贞元之后藩镇旅拒重以兵属人及中官分领左右神策军而枢宻之职归于北司然尝寄治省寺庑下延英会议则屏立殿西势犹厌厌传道宫省语而已至其盛时其贵者号中尉次则枢宻使皆得贴黄除吏唐末既除北司并南北军于枢宻使遂总天下之兵五代以来多以武人领使而宰相知院事国朝复置副贰签书直学士之名大畧文武叅用间以宰相兼领之故得进退大吏预闻机政其任职葢重矣古之公卿入则相与谋于朝出则相与谋于家家宰膳夫之政不至于耳目而天下四方之事每得于燕处之际故其为之不劳而日常若有余今未明而入进见请决于陛席之前退而百执事叩阁禀事吏持书奏周走闾巷终日不得与二三大臣谋求若古人之舂容有余势固不行也熙宁三年诏营两府于掖城之南其任枢宻使者为西府于是有司知上之所以优隆大臣将以修天下之政于堂陛之下莫不率职底功士献其能工致其材不周岁而吿成臣谨按枢宻司马之职事而周制属于夏官秦汉曰太尉亦冠将军之号禄比丞相置官属掌兵武夫善用兵者使之至于无兵善治兵者治之于无事然后天子之威刑震耀偃然憺折于万里之外噫非二三大臣曷以哉若夫仰而登则恩见于榱梠俯而宴则礼见于阶陛周旋指顾无非上之致隆于已者是则其所以享宠而居是者可无思乎

</div>
    <div class="pagination">
<a href="文章辨体汇选_page319.html">上一页</a><span>...</span><a href="文章辨体汇选_page315.html">315</a><a href="文章辨体汇选_page316.html">316</a><a href="文章辨体汇选_page317.html">317</a><a href="文章辨体汇选_page318.html">318</a><a href="文章辨体汇选_page319.html">319</a><span class="current-page">320</span><a href="文章辨体汇选_page321.html">321</a><a href="文章辨体汇选_page322.html">322</a><a href="文章辨体汇选_page323.html">323</a><a href="文章辨体汇选_page324.html">324</a><a href="文章辨体汇选_page325.html">325</a><span>...</span><a href="文章辨体汇选_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
