<!DOCTYPE html>
<html>
<head>
    <meta charset="UTF-8">
    <title>新安文献志 - 第 97 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 97 页/共 102 页</h1>
    <div class="content">
　　新安文献志巻九十四上

　　●钦定四库全书

　　新安文献志巻九十四下

　　（明）程敏政 撰

　　○行实（文苑）

　　宋资政殿学士中奉大夫提举临安府洞霄宫鄱阳郡开国侯食邑一千七百户赠资政殿大学士银青光禄大夫谥章靖程公（克俊）家传　　家乗

　　公讳克俊字符吁姓程氏其先本梁将军忠壮公灵洗之后自歙之黄墩徙浮梁之景徳镇曾祖讳居吉赠少保祖讳世显赠少傅父讳逵赠太师母朱氏封和国夫人太师登政和二年进士不乐仕授徒里中逺近来者至不能容乃建乡校立宣圣祠朔望春秋奠谒习为礼容相师成俗有易解十巻论孟解十巻五经解题二十巻学者号九龙先生公生而硕伟仪容俊彦太师贤而器之授以易学博极羣书缀文警拔徽宗新舍法以经术取士公应诏入太学月余试有司屡中殊选声誉蔼然出诸士右宣和六年策进士于庭擢居甲科批巻末云实学该博士林传以为宠初调湖州理曹除兴庆院敎授迁太学博士权太学正授绍庆军节度判官改勅令所删定官除国子监丞寻授尚书驾部贠外郎歴工兵吏部司勲贠外郎丁外艰哀毁尽礼服阕大参沈公荐之召对极口论天下事宸听嘉纳之擢起居舍人兼左右司称职拜起居郎中书舍人兼侍讲权直学士院唐末五代之际淮有堰曰瓦梁百余年来废壊不存公奉旨往视沿徐河而上物色之里老得遗址于真州东北会于滁又北至于濠入于和绵亘四州内可固围外可御邻敌金汤之势屹然凡堰之利病条奏甚悉上览之尤知公为有用也公侍经筵陈说古今要务退而未尝与人言谨慎周宻类如此擢给事中直学士院时鄱学宫在城东中更兵燹或请于朝为墓地有旨可其奏公封迁制书学得不徙南渡以来大将怙恩僣赏旁午公不畏强御每每裁抑至于论举减民租轻税敛朝奏夕下凡国家之事利害纎悉知无不言专以柅侥幸诋权贵为先中外惮之会金师与刘锜战于顺昌稍有惩艾遣萧殷瞻求和公草裁制书誓约明审金主读其文以为信不可渝是时朝廷大典诏册号令皆出公手知绍兴十二年贡举考博学宏词科得洪遵沈介洪适以所试制词进读上曰是洪皓子邪父在逺能自立此忠义报也遂以遵为秘书省正字介适并为敕令所删定官自中兴以来词科登选即入馆自是科始上初在潜邸留心载籍问安视膳之暇手不释巻公兼资善堂翊善一以道徳文章辅承凡有询问随所剖析至如今古治乱之迹必反复言之以相磨砻浸灌故学之功茂焉入翰林为学士十三年冬拜端明殿学士签书枢宻院事权参知政事同提举编修玉牒所汉州布衣陈靖献中兴统论于朝公率同列五人荐靖请官之以来谠言诏补靖右迪功郎言者屡请复太学以养人才上以戎事未暇公曰东晋设学于鼎沸之中今兵渐息兴学正其时也乃诏太学养士权于临安府措置增展时母和国夫人七十有六矣绀发明眸就养二府公自政事退事奉承颜愉悦缙绅荣之欲置公相位前席曰朕得卿数人可致太平矣公以疾力辞机政章三上得旨提举临安府洞霄宫踰年丁内艰执丧尽礼诏赐严报院为香火太上更化宾延故老屡诏起知建康数月改知湖州未几召赴行在奏事辞不获既至国门中贵传宣延劳赐茶药衣带鞍马登时引对内殿太上劳问乆之公丐去上曰朕欲卿以身助朕翊日拜参知政事夙夜忧勤振举朝纲中外翕然称之数月以疾不能朝乃上章曰臣蒙厚恩待罪政事重有负薪之忧常恐负先朝无以报塞愿乞骸骨上手札报曰卿暂以微恙遽露封章力祈祠馆勉为朕留保养至和竚期勿药屡遣大官致餐御医眕疾驲使临问相踵公请辞不己乃拜资政殿学士仍提举临安府洞霄宫以归公曰人生如吴蚕老当作茧乃自为寿藏于和国夫人茔之溪阳踰年薨享年六十有九讣闻上震悼不己奉御礼塟下寳石公抱经纶之才受知真主励相国家称为中兴硕辅故其薨也士大夫闻之莫不嗟叹公平居下士推毂后进剏立义庄以赡宗姻之贫乏者自显位施恩里外凡得入仕者二十二人公入仕不歴州县凡二十九迁官至参知政事又凡八迁至中奉大夫赠官至银青光禄大夫职名至资政殿学士爵至鄱阳郡开国侯食邑至一千七百戸淳熈九年谥章靖有文集五十巻内外制集二十巻易通觧十巻公娶朱氏累封普宁郡夫人卒年六十有五塟和国夫人墓右子男六人湜承事郎浙西安抚使司干办公事早卒洸右朝奉郎通判潭州军事涛右朝奉郎湖北路提举司干办公事洧右宣敎郎秀州青龙监税淑沇俱承事郎未铨

　　左朝奉郎将作监丞汪公（若容）墓志铭　　汪（阙）

　　公讳若容字正夫姓汪氏自越国忠显锡命之后世为徽歙着姓曾祖士明祖霓潜徳弗肯仕父叔敖累赠右朝散大夫公髫龄受训笃学如成人伯父司农公目之为吾家文举登绍兴五年进士第主兴国军永兴簿临事风生不择剧易地产茶巨商榷磨妨民田莫敢谁何公绳其魁大均水利百姓欢从里胥余恃髙赀殴平民匿其尸有鬼物赴诉获伸于公人以为神明摄令大冶孔道荒残之余劳来供亿公私裕如调鄱阳学官以身表正师道烨然改秩知严之淳安丞豪侠鲁氏子杀人委壑吏受赂欲迁罪无辜公破其奸通县詟伏考满分敎西外宗邸转朝奉郎知洪州事玺书召赴行省陛对见上极论士风委靡气节不立守备崇虚文无以御外侮几事不宻益长窥伺宅牧乏材根本藩篱俱可忧反复数千言皆切中时病除将作监丞是冬金人侵淮甸凭瞰江浒京邑豪右汹汹为避贼计公慨时危主忧未有守节自效之臣私独为念当轻一死以风厉颜行使人人致果雠敌如古义烈之士则恢复计日可待矣遂卒临终书词满幅乃心国家事凛凛犹不死者得年五十有五实绍兴三十一年辛巳十月二十五日也朝士痛愕公少艰苦抚诸弟事亲纯孝于书无所不读手抄踰数千巻强记博识诸老师所不能知叩之则口诵如流为文澹洽典雅字字必闗名敎有集三十巻蔵于家公风神洒落望之如神与人交表里真诚无纎毫伪当官清严如氷霜其惠爱在人所至得其慕悦性峻洁义所必为虽万夫不可夺总角时因寤寐记宿生事甚异未卒前一日斋宿祠庭复感异梦及其殁也殆若所谓形觧尸脱而超然出世者异哉配安人胡氏桂帅待制舜陟之女后公七月卒三子璜将仕郎珙玘方志学二女长适进士程叔愚次适承奉郎监新城税罗■〈颒，刀代水〉弟若虚若思与璜等以干道元年七月二十五日奉塟仁舜乡留村栢山东原龟筮曰吉卜五年而后得择之至也呜呼隠痛尚忍言哉予幼学于兄究观遗迹盖特立独行较然不欺者而世不足以知之当从立言君子丐碣墓道备史氏稽采必有能发明求仁得仁之意者故铭其出处大槩告诸幽示无愧词云铭曰
　　立节堂堂惟我可夜夣云游交旖■〈旖，多代奇〉肃肃灵宫班右左乞以飞霞鸣佩傩溘埃风兮还故我松栢檀栾山紫逻骨閟于兹名■〈拔，马代扌〉騀福其嗣人安以妥弟之铭兮肺肝堕（按宋绍兴辛巳海陵王大举入冦国势岌然当是时赵鼎贬窜张浚胡铨逺谪万俟卨汤思退之党犹众公亦尝有言矣身逺位下莫由自効忠愤所激扼腕以卒殆不忍见兵之衂国之亡而以身为殉者邪呜呼鲁连之志屈原之忠公盖慕之而史失书故人鲜知者可嘅也予读此志因表出之俾观者知公之所立不独文学而己弘治丁巳秋九月下澣后学程敏政谨识）

　　鄂州太守存斋罗公（愿）传　　曹泾

　　故鄂州太守存斋先生罗公卒之百三十五年为至大戊申岁其曾孙壻黄仲宣山长以公之曾侄孙前容州文学洪所具生年官歴卒塟之畧来视使润饰成篇待附家传泾生晚不及识公然从乡先生四方名巨游槩知之矣宋南渡后文字有先秦西汉风惟公一人干淳间朱文公周益公视为畏友淳安县社坛记文公自谓不如谓公文有经纬又谓公文止此可惜迩岁汤东涧公汉寳藏公小集每为文必读数十百过方下笔客猝至扄箧惟谨马碧梧公廷鸾乆在翰苑身至宰辅里居之日访问公小集愿见不可得至从某转求之然则存斋之所以不亡者有在矣罗氏之先在春秋为小国隶襄之宜城徙荆之枝江因以为氏公之先五季时自豫章避地来歙遂为徽州歙县人七传至尚书公为大家尚书公公父也年十六上辟雍宋政和二年进士由大諌中丞迁吏部尚书赠少师六男子公为第五人讳愿字端良存斋其自号也幼凝重寡言资特颕异甫七岁能为青草赋以寿父少长落笔万言既冠乃数月不妄下一语绍兴二十五年荫补承务郎授临安府新城县监税连丁内外艰服阕监饶州景徳镇税有能名干道元年监南岳庙遂踵世科才望斗着授饶州鄱阳知县不乐往主台州崇道观八年通判贑州遄摄州事冦攘甫定壹以政清讼简化美风俗为务敎官刘清之子和官事之暇时至学宫不为倦烦缝掖生淑艾之功居多详刑使者剡闻于朝谓公宜在清要之选秩满差知南劔州陛对第一札主于富民不为浮文切中积弊孝庙大赏异曰卿磊落议论可采必副朕委任从臣亦交口荐之改畀鄂州至郡上五事其一谓鄂为古来用武之地城壁未立下流阳罗正系险要旧尝筑城仅存堆阜宜并议筑不可惮费其二谓民饥以田质谷后日乃为准折非法至于夺田还主宜立中制其三谓所收诸州配隶强盗贷命之人乆不问落顶冒实多滋长奸宄乞下有司戒敕诸郡少驻遣发且候问落申数其四谓重湖旷土旧佃每行包占官行新佃又欠存恤宜令标立界至官钞明与指定庻得两便其五谓民间所雇奴婢只凭客人贩到半是诱畧宜令遭诱畧者自言于官官为立赏追捕凡皆论病识源切证用剂一本儒术如古循良他所罢行可类推已贰车刘公清之子澄学行端饬相与劝学劭农甚力所谓令修庭户之间而民自得于湖山千里之外报政纔朞而公不少延矣淳熙十一年甲辰七月十三日也公生于绍兴丙辰之三月得年仅四十九新安续志谓值旱立日中精祷致疾志公之犹子任臣毅臣所共订也鄂人绘像灵竹寺孟宗泣竹处刘贰车为刋小集于郡丧还夫人吴氏卒明年公兄端规自镇江请檄归视窀穸阴阳家以西峯先垄之次为拟族党一辞谓公生而孝奉祖考其安乐之遂葬于是吴夫人祔四月六日也所著书有新安志尔雅翼鄂州小集行世其与小集同类己抄而未刋者尚十之八九年逺事殊并为亡是太息而止虽然豹斑鼎脔不必求尽姑从尔雅翼漫阅一则社坛记读之百遍公胷次所贮何可量数笔底之文又可以人力企勉也哉公曾祖讳承吉赠承事郎祖讳举赠朝议大夫父讳汝楫通奉大夫龙图阁学士吏部尚书赠少师妣吕氏魏国夫人王氏楚国夫人余氏鲁国夫人兄颢朝散郎吁承议郎俱通判福州颉奉议郎通判夔州颂即端规朝奉大夫知郢州有狷庵集刊布郢鄂二公齐名尝闻家居讲学时东西异窻鑚研各趣饭余酒隙已晚未灯说书交锋讙如辨讼既定怡怡如初兹未可与上车不落之軰同日语也弟颀朝散大夫通判蕲州赠中散大夫子男四人缙臣孝臣钦臣皆早卒睦臣承直郎南康军録事参军女三人其一适吴文肃公之子垧文肃竹洲先生也孙一人朴已上据文学公所具外从人旁搜足之来示于公官阶所歴所止吴夫人封秩为何孙曾实计若干俱欠登载不敢臆度念昔昌黎伯为樊宗师志铭即能似其语陈师锡序五代史王荆公显讥之某何人敢操此笔无韩之似涉陈之庸血指汗颜众知之矣仲宣幸是正之仲宣名宣子自号中山能诗为虗谷方公所称屡摄紫阳山长事二丈夫子世其家罗氏甥也某既自诡为传亦并效颦为之赞曰
　　彼贵一品或寿期頥负乗幸免夸不偿嗤官止分符五十犹啬公有不亡众人不识逺而弥芬大也无垠存斋之存其惟斯文（方虗谷跋罗鄂州尔雅翼宋兴二百一十五年淳熙甲午新安存斋罗公愿字端良次尔雅翼成又九十六年咸淳庚午浚仪王侯应麟为守始刋布之回闻之先生君子南渡后文章有先秦西汉风惟罗鄂州一人甫七岁能为青草赋以寿其先尚书少长落笔万言既冠乃数月不妄下一语其精思如此以南劔州守陛辞孝庙大赏异俾易鄂州明年淳熙己巳卒今新安志行于世与马班等小集仅文之十一刘公清之子澄所刋晦翁谓文有经纬尝欲附名集后又谓罗端良止此可惜盖年四十余使老寿进未艾也尔雅翼者序见小集世未见其书回访求得公之从孙裳手钞副本三十二巻侯躬自校雠虽廋闻隠说其能知所自来可谓后世子云矣回切谓后世学者于天下书鑚研少而剽袭多靡劳余力意义晓然古人有终身不能通者或开巻顷刻而得之道徳性命之类有三礼图而陈祥道礼书为尤博考论经传草木鸟兽虫鱼则许瑾陆机张楫曹宪邢昺陆佃不如此翼之为尤悉是书皆前代所无挟是以求为儒易易哉虽然学陋俗坏承弊踵讹以无言道以气言性以知觉言仁以诈谋言智以反经言权以姑悉言恕以轮回言生死以祠庙言鬼神诐淫邪遁先儒辟之极其至而士之陥溺者犹不自知也以误本草为世之害而不以误注易为世之大害识者患焉贤侯父子有徳吾州尝以石螭直北门是将推所学陶天下俾本末精粗将无不一归于是云）

　　宋端明殿学士宣奉大夫致仕新安郡开国侯食邑一千五百戸赠特进程公（珌）行状　　吕午

　　公讳珌字懐古世籍徽之休宁胄出重黎休父与婴卓见经传至晋元谭持节渡江守新安有功于民诏赐田宅于歙遂家焉有灵洗忠义自奋侑食武帝继是蝉聨代有显人为新安着姓曾祖讳自诚里中称长者妣吴氏祖讳会亨强记博识书法偪长苏公妣姚氏考讳文夷故承务郎致仕累赠宣奉大夫妣黄氏继黄氏俱赠淑人宣奉公少以文学称蜚声庠序公儿齿颕悟稍长卓荦有大志十岁赋冰有莫言此物浑无用曾向滹沱渡汉兵之句识者谓必有立于世读书日数千言弱冠与诸老游议论超卓每曰张公栻吕公祖谦人正学醇不寿不大天也绍熈四年登进士第时丞相赵公汝愚典举春官一见公文曰天下竒才也擢魁多士有以道学疑者置夲经第二公论称抑授迪功郎主临安府昌化簿邑介万山士风弗振公至笃意经理不啻父兄之于子弟由是捧乡书预廷对者相望邑酤额重榷禁严有种秫者官必履畆而籍民以为病公言于御史奏蠲其额百里徳之凡讼乆不决者投牒台郡乞以委公能声藉甚公以明经擢第素工音律复试兼科秩垂满丁外艰居丧哀毁备至服除再欲试词科丞相谢公深甫曰君廊庙材也何必是嘉泰纪元十一月除建康府敎授枢宻丘公崇留守陪都于僚属中重许可一见公遇以国士开禧二年六月丘公宣抚江淮辟公充准备差遣公处幙中凡所赞画皆一时急先之务郭倪守维扬调民兵万余城守皆占民庐盛暑不释疫疠大作公言兵未至何以苦居民如是遂白丘公即释之归去者欢声雷动居者炷香于门伺公出举手加额曰此宣干赐也八月升充干办公事丘公寻开督府公有募兵之命循江而上所选皆精悍时金师南下传言恟恟淮民多渡江公建四策以处之有故土者官给以粮令还本里勇敢愿为军者籍之无土著者给粮令散居各谋生计有马牛出鬻者官出镪为市烙以火印俟兵退明春给复之毋令射利者容其奸凡区画合宜者公之策居多嘉定二年二月以荐及格改宣敎郎知临安府富阳县四年十月公始至代者以邑之豪猾姓字授公公缄而束之髙阁曰不愿知其名也使闻而改过足矣秩满启视则靡有一造庭者公先敎后政感人动物率若是六年歴二考余治状彰着当路名公交荐几三十疏七年二月除主管官诰院八年三月除宗正寺簿时旱甚公上言曰比年以来灾异不一向也旱今也防侵轶春既告旱夏必伤潦不惟此尔乃去岁之秋月食望日食朔而又金星见昼镇星失行太阴躔髙木星度下者非细变也其可不震惕如祸在朝夕哉臣愿陛下刚健辉光日新其徳蠲苛赋以培国本去繁刑以寿国脉显忠消佞以厉臣节言听谏行以作士气一政令之设施必曰其事果合于天否乎一人才之黜陟必曰某人果当于天否乎天心何自知之当人心则当天心矣盖转移其象消弭其灾非大有以饬厉之未见其可也寻轮当陛对上言曰臣闻觇人之国者不以其兵之强国之富土地之广而惟以风俗观之西汉之末士大夫崇议论之美而乏经理之用儒者不畔六经之说而流为虗文州县有惠养之名而未有经乆之政邉方无目前之警而有不可测之虞譬之蒲楫维舟容与安流一旦风涛未知所届古之人君知天下之将有事也必阴求杰特之才储之以为他日之用盖平居无犯颜敢諌之士则临难无仗节死义之人汉之王陵周勃汲黯皆有三代之遗直至若公孙弘軰则如发蒙耳缓急何赖焉人才之生无间今昔上有所好中才激昻惟陛下重图之宁宗温颜开纳六月除枢宻院编修官九月差校上舍试明禋公充读册官礼毕宁宗忽问宰臣曰顷读册文语音清彻者为谁宰臣以公对宁宗深器重之九年四月兼权右司郎官轮当陛对公上言臣闻天之道日运而无积圣人之治日新而不穷陛下更化之初甞登正士以革奸庸伸谠言以破谀佞以祖宗之法而塞儌幸之门严责实之政而变欺诞之习风行雷动固巳月异而岁不同矣然物以乆而故人以乆而玩诚能因已定之规模而加作新之功则黜陟所形而天下竦其好恶赏罚所及而天下震其威明搜遗拔异以收徯属之心听言行谏以昭容受之实辟功名之涂而使人人有欣欣不自已之意示信必之权而使天下不敢萌茍且之风则治日隆徳日新虽至万世无弊可也夫茍一切安于逸豫则强者必弱智者必晦敢言者必缄黙有志者必退缩天下之治盖未知其所终矣又曰臣闻自天地肇分以来有中国则有外邦由刘石迄元魏而后奄地之广传世之多未有若金国者肆我祖宗请和于金主复有蒙古连岁构兵岌岌之势千钧一发矣然一敌亡一敌生而又中原奸豪与夫乗时奸夫变出须臾患生盘纠风尘翕忽平定难期盖中原腹心也吴蜀荆襄四肢也腹心受病未有四肢独安者其可不重勤圣虑哉甲子之夏辛弃疾甞谓臣言中国之兵不战自溃者盖自李显忠符离之役始百年以来父以诏子子以授孙虽尽僇之不为衰止惟当以禁旅列屯江上以壮国威至若渡淮迎敌左右应援则非沿邉土丁断不可用盖沿邉之人幼则走马臂弓长则骑河为盗其视敌人素所狎易若夫通泰真扬舒蕲濡湏之人则手便犂锄胆惊钲鼓与吴人一耳招之得其地又当各分其屯无杂官军盖一与之杂则日渐月染尽成弃甲之人不幸有警则彼此相持莫肯先进一有微功则彼此交夺反戈自戕岂暇向敌哉既知屯之不可不分又当知军势之不可不壮淮之东西分为二屯每屯必得二万人乃能成军淮东则于山阳淮西则于安丰择依山或阻水之地而为之屯令其老幼悉归其中使无反顾之虑然后新其将帅严其敎阅使势合而气震固将有不战而自屈者又为臣言谍者师之耳目也兵之胜负与夫国之安危悉系焉而比年有司以银数两布数匹给之而欲使之捐躯深入探邻国之动息岂理也哉于是出方尺之锦以示臣其上皆敌国兵骑之数屯戍之地与夫将帅之姓名旦指其锦而言曰此巳费四千缗矣又曰金之士马尚若是其可易乎明年乙丑弃疾免归又明年丙寅始出师百年教养之兵一日而溃百年葺治之器一日而散百年公私之盖藏一日而空百年中原之人心一日而失邓友龙败朝廷以丘崇代之臣从丘崇至于淮甸目系横溃为之推寻其由无一而非弃疾预言于二年之先者所集民兵皆锄犂之人拘留维扬物故几半臣言之崇一日而纵去者不啻万人此盖犯招兵不择之忌也禁旅民兵混而不分争泗攻寿相戕殆尽此葢犯兵屯不分之忌也兵数单寡分布不敷人心既寒望风争窜此盖犯军势不张之忌也十月晦夜金人以筏济兵巳满南岸而刘世显等熟卧不知仓皇授甲一鼓大溃又犯谍候不明之忌也丘崇经理曾未三月而铁骑己渡淮矣夫徃者之辙来者之鍳也覆而不鍳则又前辙耳今日之事固与前日大异向也一于谋人今焉专于自治九重之所宵旰庙堂之所经理无一日或忘也而臣区区之意窃谓邉方事宜诚难遥度伏愿陛下诏诸将使之相度山川形势览观丙寅覆辙上而川蜀中而襄汉下而两淮凡彼之所必攻而我之所当备酌其轻重量其缓急大纲细目俾各以所见条具来上朝廷为斟酌而行之如其所欲为而责其成功不及今无事之时使之得以尽所欲言一旦有故彼将曰某城朝廷所筑也某兵朝廷所屯也某寨朝廷所修也某池朝廷所浚也力尽于不当为之所而功遗于所当用之地非吾所与知也于是得以有辞矣昔之英主驾驭将帅或面诘或疏问使之空臆尽言因得以第其才能而占其成否皆若是也至若闗宗社之大计圗不世之伟功则固有李徳裕处回鹘之事而可以弭后患种世衡自任邉方之责而不以累朝廷此则未敢遽言也礼乐征伐自天子出惟至神独断之十二月除秘书丞依旧兼权右司郎官公连岁班朝屡求外补十年四月除江东运判畀节乡部时以为荣陛辞宁宗谓宰臣曰程珌岂可容其补外遂复以旧职留公之处都曹也凡郡国狱谳之来上者必审克之每夜分不寐多所平反一时公论独归重焉六月丁内艰十二年九月服除或援旧比勉公以姓字通当轴公曰吾生平所守直道耳况今忧患之余宁复干进哉十月除浙西提举谢表有云平生踈朴既懒趋骠骑之门咫尺寒温亦罕至长安之第于此可以见公之心矣部民投牒旁午公随至剖决靡有遁情逮建台以激浊扬清为已任一道耸然公帑浮费节以制度以余积下属郡增常平廪预备荒札治最上闻十三年十月瑞庆节公以畿内使者随班称寿宁宗惜其去复除秘书丞兼权右司郎官十四年正月除秘书省著作郎兼职如故六月除军器少监兼职如故寻兼权侍立修注官八月除国子司业兼国史院编修官实録院检讨官兼权直舍人院公以宿望掌敎成均命下之日六馆之士咸以获遂执经为幸九月除起居舍人兼职如故十五年九月除权尚书吏部侍郎兼同修国史实録院同修撰兼权中书舍人公持铨衡惟公惟平人不可干以私虽轧以权势亦不为动但应之曰此铨法也十六年正月差知贡举礼闱得人为盛撤棘入见奏谢宁宗玉音再三褒奬十七年七月除守礼部侍郎兼直学士院薇垣史馆兼职如故闰八月初三夜理宗即位十月除兼侍读讲筵肇开公上言曰臣闻人主之学与儒生异与储君亦异儒生之学在于释训诂储君之学在于通大义至于人主之学则不然贵乎力行而己傅说之告髙宗曰非知之艰行之惟艰又曰王人求多闻时惟建事夫知而必见于行闻而必见于事是岂徒知徒闻哉三代而来英君谊辟知以讲学为务者其功业必见于天下至若叔季之世岂无聪明之君惟其不务人君之大徳而好文章之小技至与臣下较工拙于一觞一咏之间而纪纲陵迟政刑败壊生民涂炭则未甞一过而问焉夫如是又何取于学哉我宋龙兴圣圣相继观尧舜之用刑而深惩近代之宻网我艺祖岂徒学乎观周公之无逸而重戒人主之自豫我仁皇岂徒学乎观大禹之勤俭而力非人主之贪心我孝宗岂徒学乎先皇嗣统仰法明谟推其所学而见之躬行用能三十一年之间方内乂安旧疆浸复是皆学形于治而治本于学也恭惟陛下飞龙在天万物咸覩既能以讲学为先必能以躬行为急凡经训之垂史策之载事之渉于事亲者必反复讲明而躬行于宁神养志之间事之渉于进贤斥佞者必反复讲明而见于观人察士之际事之渉于严监司牧守将帅之选者必反复讲明而见于博采公言之时凡事之闗于治体渉于敎条必明辨审思而力行之若夫多闻以为博德见以为富无益也夫如是则智虑坚定聪明益开措之政事功业日隆上天眷休与宋无极玉音称善者乆之是月除权刑部尚书兼职并如故经筵进读因吕蒙正论唐末命令出于辅臣公奏曰唐自天寳以后玄宗时天下之富盛不复留意于治故举天下事悉付李林甫徳宗付之卢杞穆宗付之李逢吉敬宗以后尤不足道狎近小人举国以听此唐祚所以衰也然唐虞三代何甞不任其臣但问其所任者得人与否尔上曰所陈极是又问太宗寳训云治世少而乱世多君子少而小人多何也公奏曰先正有言自五帝立纲陈纪以来至于本朝凡四千余年其间治平仅三四百年尔其余非昏闇之时即削弱之时非削弱之时即危亡之时然治世所以少而乱世所以多者正縁君子少而小人多也然天未尝一日不欲天下之平治也圣君出则君子多庸君出则小人多尔天颜大喜以为极是极是又因进读祖宗文章笔札巻毕公奏翰墨词章固帝王之能事然尧舜之文具存二典寂寥数语无非治要至论书法则太宗之留意词翰实在僣国削平之后真宗之鋭情文墨亦在澶渊却敌之余今日所甚急者民力未裕更当择监司兵力未振更当选将帅士习未美更当明政刑区区翰墨词章岂足为陛下进上曰朕每听卿所言最为详明寳庆改元十月除试礼部尚书以身兼二制力辞西掖得请仍兼直学士院兼侍读升兼修国史实録院修撰又因进读太宗谓近臣曰方今四方所入财赋两倍唐室公奏臣窃考淳化间乃天下极盛之时财赋之入一岁止一千六百余万元丰增至五千万然是时三百余州也南渡以后二百州一岁之赋乃六千余万比国初增五倍比元丰又增一倍矣然邉未撤警国用未裕取之以此百姓固知朝廷之不得巳也最是州县之吏又从而取赢焉民困愈重矣要须时取其甚者而警饬之庻几百姓其少瘳乎上深以为然时因霪雨公奏雨与水皆阴类也外而敌国内而冦盗皆所当虑则所谓应天以实不以文陛下恐惧警省侧身修行尤所当尽如玩干而自强玩咸而虗受玩頥而节饮玩损而窒欲以至法尧之求贤而吁于用鲧法舜之逹聪而深于恶谗法文王之忧勤而日昃不食法商宗之无逸而享国乆长其见于政事者尤当加意今民贫极矣而州县不恤兵贫亦极矣而将帅不恤要当谨简监司以恤民严饬将帅以恤兵然后建重镇以新观听择老将以专节制益战士以壮军容厚犒赏以作士气使吾之根本益壮精神益强则守可也和可也攻亦可也无往而不可焉易歉而丰化灾为祥特反掌耳而又何敌国冦盗之足虑邪且昏垫之灾未有甚于尧之九年者而尧廷之上大纲小目日事整饬焦烈之害未有过于汤之七年者而有商君臣修其政刑儳然若不能以终日古人之畏天一日为一日之功一岁计一岁之效君则断断行之天则断断应之天人相与之际捷于影响上曰踰月住讲不胜渴想今闻卿讲论顿觉豁然二年正月上御经筵命公再知贡举八月兼权吏部尚书十月除翰林学士知制诰兼修玉牒官仍兼侍读时翰苑自参政楼公钥而后虗其选者二十有一年逮公拜命中外莫不荣之三年十一月因经筵进读公偶为风寒所侵上眷优隆赐汤液赐鬵火赐姜粥天使络绎拊问人皆知上有柄用意而公知有忌者会有长子戚遂决意告归力伸祠请上答诏不允挽留甚力公请至于四五绍定纪元三月上不获已从之除焕章阁学士知建宁府公以祈闲得郡殊非夲心遂再力辞上仍答诏不允公遂黾勉于行七月至郡奉行寛大崇化厚俗期相安于无事听讼烛见隠微豪猾无得逞属邑官赋不事苛迫时参政真公徳秀家居以书逹公曰人称三四十年来无此贤太守二年汀邵盗作诸台以言论异同由是贼势猖獗汀之宁化南剑之沙邑邵武之建宁光泽皆莽为丘墟骎骎迫汀邵城治七闽绎骚十一月除公招捕使节制军马时建宁承平日乆禁卒额虽千余而罕知兵革调遣他郡则皆以城守为辞公遂就本郡禁卒中选精悍者仍剏翼虎飞熊二军招刺强勇三千人择土人知兵者训练统率而前以纾二郡之急且用间谍离其徒党使之自相屠戮捷奏日闻大酋二十纳欵投降平定有期而闽漕懐旧恨忌公成功乃以坑降疑羣盗盗素服公威信不以为然公念间从中起何以厎绩于是屡上祠请且荐陈公韡以自代三年三月以焕章阁学士提举隆兴府玉隆万寿宫公归途经浦城真公徳秀迓于逺郊谓公曰玉堂既去一路失此贤师帅其将畴依乎公还故山日徜徉于泉石手不释巻每以未老得闲为乐四年二月时李知孝在諌坡以公守建日甞有私谒公弗从遂妄谗毁去职与祠公处之泰然端平纪元上亲揽权纲厉精庻政知孝贬斥除公敷文阁学士提举隆兴府玉隆万寿宫公上免牍答诏不允诏词有曰属躬揽于政权尤匪轻于名器卿夙仪禁近备罄忱恂兹注想于典刑肆亟攽于纶綍告词又曰乆不见生谅未究设施之藴何以告我尚有资启沃之忠盖用公之意未艾也嘉熙纪元四月除知宁国府二年六月除知贑州公恳辞甚力上皆从之仍奉旧祠三年正月除寳文阁学士祠廪如故六月除知福州兼本路安抚公上免牍寻拜不允之诏然公倦于出再力伸祠请遂复以旧职奉祠淳佑纪元四月除龙圗阁学士奉祠仍旧公归自建以宠荣为惧故频岁以来纳禄之数不知凡几上每答诏不允诏词有曰卿昨告老朕不欲强卿一来姑畀祠廪兹又抗牍祈遂谢事甚非所以体朕也矧卿甞为朕甘盘矣何至遽起挂冠神武之想乎其勿出此二年四月洊腾告老之章恳请愈切上方俞其请除端明殿学士依所乞致仕公累载告休一朝得遂喜形于色第以端殿殊恩讵容遽拜又上免牍上复诏答不允公遂拜命日以登临自娱六月八日偶觉伏暑越宿已康复屏药却医起居饮食对客笑言无异常时十有三日忽呼子暨孙列于前语之曰吾奋由儒素受知两朝年几八袠一无可憾所望者尔曹力学自修则吾虽亡犹生耳无一语及家事言己薨于正寝公生于隆兴甲申八月二十日享年七十有九遗奏闻上恩赠特进与致仕遗表恩泽讣音之传士大夫识与不识皆有斯文之叹有洺水先生集六十巻内制类藁十巻外制类藁二十巻藏于家公生平以造就人才为已任预荐进者登揆席叅政机班法从居台谏皆为当世名臣性冲澹无声色奉每戒家人用无过侈服无过华至姻族闾里贫不克振周之惟恐或后义方训严诸子刻志问学平居暇日常谓其子曰吾他时终于牖下当敛以时服衣裳之外他无所事也厚塟古人所戒非徒无益适为累耳尔曹识之淑人之敛黄白缁铢不内诸匶公娶金华王氏封淑人丞相文定公淮之长孙女生于相门不以富贵自骄简静端庄动由礼法先公一年卒实元年二月十一日也享年六十八子三人若水承事郎监镇江府寄桩库若曾承奉郎监两浙转运司造船场计置物料官俱先殁若愚宣义郎前饶州徳兴县丞孙男四人其载蚤亡其垕承奉郎监临安府粮料院其深其仁并承务郎未铨曾孙二人通孙振孙曾孙女一人公之孤将以三年十一月三十日壬申窆公于休宁县和睦乡万松山之原遵治命也盖甞论贤哲之生气禀必异故见诸躬行发诸词章措诸事业亦决非世俗所企及惟公天禀清髙离伦絶类已见于龆齓赋冰时其持身介然有守挺然特立名流莫不钦敬竞欲缔交而后学有志之士则皆尊之仰之以为范模于书无所不读发而为文自成机杼神韵絶出故落笔妙天下援引今昔博学之士不能究知其词雅健精深追逮古作根本谊理扶植名敎有补于当世学者夸传而争诵之论奏皆剀切当上意虽经纶抱负不获尽展于世而两朝眷渥始终弗替凡此皆近世所罕见者午州里晚生夙蒙公异知试邑余杭时公为礼部尚书以廉相举故又于公为门下士岁在乙未孟冬午扶护先大夫归塟方抵里中未及伸致哀挽之请公首赐长篇以为存殁之荣是岂可忘哉今公襄事有日前期若愚书来曰先公生平出处相知深相予厚莫若子敢以行实一编丐定次将告诸太史氏以信今传后午何敢以不韪辞谨具如右谨状淳佑三年十月日门生朝议大夫行监察御史吕午状

　　新安文献志巻九十四下

　　●钦定四库全书

　　新安文献志巻九十五上

　　（明）程敏政 撰

　　○行实（文苑）

　　江东抚干通直郎致仕汪公（仪凤）墓志铭　　方回

　　歙汪氏自越国公以六州归唐其后始大入宋虽仕隠相半而厚与薄取以徳自植者乆愈益大公讳仪凤字翔甫其先自绩溪徙今为徽州歙县人徙之十二世为公曾祖崇实乡称为长者夫妇俱年八十五祖择善父鹏举承务郎资沉毅诚恪以俭勤审取与愈益大其家者也年八十二母鲍氏封孺人年八十五厯世植徳并详见公所为圹记盖公祖祢三世而四人皆年近九十公之卒亦八十四公六岁工文师静庵吴公自牧治易公趋向既正而承务公察公兄弟三人皆伟器又为延师得丞相讷斋程公元鳯改治诗讷斋居塾九年为南省第二人跻显仕公与二弟治鳯鸣鳯不更他师盖深得其学云吾州诗大比旧不与选回先君师四明舒公璘礼部符许拔觧自先君庆元乙夘始先君入上庠登第而左史竹坡吕公午与讷斋相后先然乡额仅拘于一端平改元甲午公俯就鬻爵以诗中江东漕荐嘉熙丁酉又为漕试第一时四明安公刘有声上庠以同经先内交永嘉陈公淳祖二曹公元发良朋同社结课誓将同登而戊戌榜公独退舍竹坡时为监察御史因客留公于科举外讲义理学盖讷斋发其先而竹坡成其终公于是所闻粹矣所居旁近灵山之下有寺焉归而为李公择山房读书之计意将终老郡守贰魏公克愚龚公应之章公公权访公山中佐筑楼蔵书费山房成讷斋为题其扁又为亭泉上曰山泉而世因称公为山泉先生公虽身遯岩谷名震京师江东漕使赵公与弼合诸台以遗逸剡闻谓当处以孙明复陈无巳魏元履官而仅与免觧公雅不欲逐举子迫于二亲出山又二年淮阃申前奏旨赐文学出身免铨叅注讷斋适当国喜且疑以为嫌参政丁大全欲挤讷斋去而攘其位则伪力赞决而阴嗾张镇缴论其意实不在公也公寳佑戊午景定辛酉又连与浙漕荐凡五上春官会有奏辨大全镇诬蔑者玉音赐可授廸功郎隆兴府司户叅军改辟寿春府下蔡县主簿权淮西制司准备差遣秩满差充淮东安抚司干办公事滁城上功以儒林郎循承直郎升淮东制置司干办公事连丁内外艰服阕添差江东安抚司护视讷斋塟事候任满与升擢差遣公终不自陈丞相信庵赵公葵而下举改官状五及格咸淳甲戌诣部班引庙堂议处以史馆公谢不愿改通直郎致其事绯衣银鱼居里终身尝自称老山居士若老于山不出云者丙子五月兵变盗起屠戮惨甚公之族毙于冦者十一人公言有司罪人皆得庚寅三月盗又起濳口焚四都巨室数十家羣黠于公前后独不敢犯如黄巾迎拜郑康成者则可知公之为人矣回少公二十岁洎休官甞同友人曹泾清父以癸未访公里第登西爽之楼对灵山吟啸竟日不鄙辱赐和篇时公年七十有七又七年乃哭公其生开禧三年丁夘正月十六日卒以至元二十七年庚寅八月十日状公行者吾清父也言皆可信回闻朱子曰三代以上气数醇醲圣贤皆寿以下反是由是推之周室东迁以入春秋寿者鲜矣然其间有能审于取与之际薄取而厚与者亦必天之所甚佑而有不容不寿者焉其不寿非必皆疾疠短折之气为之也刘子政纪弑亡之祸有数而经书杀其大夫者至不可胜数盈与谦之异也鲁季孙行父季友子也僖十六年季友卒文六年行父用事始见于经文宣成皆十八年至襄五年行父卒去季友七十六年行父当近百岁其所以寿妾不帛马不粟也郑子产七穆之一子国子也襄八年郑侵蔡始见于传昭二十年卒行事可考者四十四年歴事简公定公声公献公亡虑八九十岁其所以寿孔子称之曰古之遗爱行已恭养民惠也齐晏平仲之父桓子襄十七年卒平仲以知礼见于传史记鲁定公十年平仲卒言议可见者五十余年亦当八九十岁其所以寿一狐裘三十年又纳邑辞富也呉季札呉王寿梦少子兄诸樊欲立之季札让国年可十五六哀十一年楚子期伐陈季札救陈退兵以为子期名杜氏注襄十二年至今七十七年季札盖九十余其所以寿葢以国与人大矣又能以名与人至于以剑挂人之墓则又无一物能累其心也呜呼此四名卿者于春秋衰世诸人不得其寿之时独能以寿永终则岂非薄取厚与之德有以胜之欤惟今山泉之德亦然科第可取也不可必取则巳之官爵可取也或畀之或夺之游幕府通闺籍筋力未也可悬车则去之货财可取也同气柝居田园瘠羸室庐弊卑器物圯欹我愿受之入相出藩我资我师代匮翰墨言不及私乃若名髙当世尤士所愿钩取者也公识渊学诣幽讨古汲旁行敷落急就凡将鼓籀鼎刻奇字廋辞聱牙格磔探玄入微俪语宗真西山韵语尚刘潜夫散语慕江子逺妙年初务崛竒至晚节泯圭角削险就夷视后生奋觜距躐声价恂恂退黙若罔闻知混迹于社叟里老泥饮巷歌之间能以名譲人不取则尤近世人物所希有也其于族党乡邻升平而变故欢娱而患难孤侄与师授幼女与姻对出粟与下价市物与髙估涧吾与梁涂吾与甃疾与药殣与槥寒与絮饥与饫索游与资装家世素必厚所与而公于时之既异愈加厚无求不与也啬于势利而丰于慈惠轻于物欲而重于友弟不足于荣耀侈靡而有余于恬澹洁清行可以交神明则功足以夺造化也公素不饮酒善饭寡疾将卒之前一月稍力弱食减家人异之公自谓无所苦却药饵与医者语必正冠焚香渐不粒食者旬余忽一日令具汤沐盛服索纸书数十字乃口授孙浚纪载千二百四十三言而于末自书曰全而归之原始反终乙夜热气上出如炊掖坐间小咳咽而逝其不怛化如此平生著述充屋仅存山泉类槀四十二巻程文六巻传世娶宋氏先公三十年卒子男女各一人秉阳郡庠生早卒前太学内舍发觧进士方（阙）飞其壻也孙男一人即浚业儒好修曾孙男二人源清源深承务公存日祖墓生双竹识者谓文字之祥题咏盈庋公治命屡进二曾孙亲为说书双竹之应其在斯乎山房书兵后失亡公重赀赎求复如故亲校雠遗后人浚将以明年辛卯十一月四日奉公柩塟于永丰乡后村之原回先君乡举舍选遗文赖公袭蔵至今且早相赏拔铭敢辞铭曰
　　约以纳博以施寿斯宜善则祥谦则福理若兹歙之原全厥归观刻辞

　　庐州梁县尉事天先生江公（润身）墓志铭　　曹泾

　　故庐州梁县尉事天先生江公既塟之明年其子心宇以前进士山屋许公月卿乙酉岁所为行状视曹泾使为志铭泾望轻笔力弱慊弗敢任然知敬爱公旧矣忆春水鳞鬛之后先悼人世萍蓬之闪倐死生亦大胡得无言矧尝渉笔存耕公之塟其可辞乎存耕公讳师夔公考也自存耕公上遡萧公十三世居徙官歴名讳已见存耕公铭内公讳润身字明徳徽婺源人生而俊颕异常儿髫齓时岁旦上元族里歌呼羣饮长少毕出独凝坐一室昼夜读存耕公大竒之于书一覧即觧暗诵不误缺一字于文操笔立成据经引传切中肯綮而绳墨具焉景定甲子以流寓领浙漕举登乙丑第授庐州梁县尉明年摄本职兼簿事自兵兴淮为次邉郡曹邑僚半出鹖弁或起卒伍豪民贾竖至以贿权公莅以公廉不为怯愞首黜掌户胥数人无哗者上司若郡委送骈来迎刄輙觧讼者至乞从公求直居数月平反大狱者三众以为神于是方议迎母携家忽报制司辟某人直替即以诗辞制置应山李公庭芝应山旧知公愕焉留摄寳应主簿旋奏充瓜洲镇官曰吾知子贫又廉姑用资以筦库毋见薄也朝旨犹以及期而辟非格却之再奏命下而公卒矣呜呼俗吏文法淹天下士如此公貌古而岸峭直轩豁幅巾缝掖辞辨风生少或为矫世之行喜面折人当山屋公初第时甞戏取其緑袍服之己又曰是何足云孔明景略吾事耳晚乃不然恂恂怡怡如也居母夫人洪氏丧哀毁过制丧父一遵遗令以文公家礼从事事继母龙氏尽礼遇二季岩囦爱而敎之不有私财尝大书于屋壁曰天下无不是厎父母家人离必起于妇人于姻族不肯随俗炎凉好奬后进谋人必忠未第前尝伏阙上书諌三事其治兵条极言三衙诸阃厢禁营寨诸项利病欲以两淮旷土内地荒田给游民贷其资粮籍为民兵然后以诸寨移之松江诸屯移之极邉以襄阃经理京襄以湖阃进守利路皆指切精的诗文少慕靓丽竒辞逸语冲齿颊出不休晚羞其为一主以理壮岁师陆子静门人不嗛已而师北山何公基实勉斋黄文肃公髙弟而勉斋晦庵嫡传也造诣益粹戊辰春自庐书示心宇曰吾十岁见朱子祭张敬夫文心慕之癸巳得近思録丙申得周程诸书旁求于张吕陆氏近始自信蔡氏程氏自太极圗而下之勉斋自四书而上之蔡谓四书梯阶六经近思録梯阶四书勉斋不谓然吾今专守勉斋学又云佛氏劝人为善本不大畔于儒至谓燃香诵经饭僧一会即涤阴慝实无此理秖足长恶如胥吏軰为欺为虐何所不至每奉佛以自觧既恃有此稔恶益甚屠儿刽卒操刀欲割必诵佛号亦此类也吾州佛寺半是黄巢时所建吾邑四月八日饭僧大会其重施者多出于椎埋之徒兹岂非佛氏实长其恶乎公之学问精博议论劲正大略如此既第鋭志及物改号民斋然事天云者自少及壮学者习知如诵王彦方司马君实然既卒门人三山林茂春应山祝榉相与言曰必存养事天先生志也用之不究则亦曰天是所谓事天以终身者乎因以为私谥公以己巳十月十六日卒于寳应心宇号跣奉柩浮淮絶江藁塟于无锡之湖埭实依从子一新寓居则庚午之五月二十一日也其返于乡以甲午九月六日其合塟于夫人马氏之兆以乙未十二月二十一日隶丹阳乡瑞亭里吴村之官牌坞抱亥挹丙卜者曰祥夫人之葬在丁亥二月二十八日其卒庚午十二月八日也心宇于是大事终而形神亦瘁矣公生以嘉定丁丑十月得年五十三公惟一子心宇孙男二人宾王佐王女秉礼曾孙遵善状谓心宇能世其学所著深衣说有据以予观于心宇君博洽不减前人而深濳密栗以为性行纡余峻洁以为文词则岂惟乡之同軰少比而已宾王兄弟皆秀文不凡又将酷类其父江氏世世有人如此亦何必公惭卿卿惭长以倘来之物易无穷之讥哉况所谓劬躬焘后而委祉者又有在也铭曰
　　以为不遇邪则既第也以为已仕邪则屡千百储之而试者才一二也夫孰匪中枵而外肆此独来之迟失之遽也将天所以命我所以事贵其不贰而流与坎姑置也抑饥而丰天亦至公既啬其躬后当显融嵬嵬官牌噫玉斯埋庭则有槐其大而家

　　方总管（回）传　　洪焱祖

　　方总管回字万里歙县人父琢以太学上舍登第仕至承直郎广西经干权融州通判坐广西提刑钱弘祖挟私憾诬劾谪死封州回幼孤从叔父琭学颕悟过人读书一目数行下少长倜傥不羁赋诗为文天才杰出乡先达吕左史方吏部咸亟称之郡守魏公克愚一见其诗即延置郡斋移知永嘉亦拉以自随制帅吕公文徳尤相厚善景定三年以别院省元登第调随州教授吕公师夔提举江东辟克干办公事歴江淮都大司干官沿江制干所至皆得幕府誉独与贾似道不偶尝一再除国子正太学博士輙遭诬劾登第后踰纪始改官通判安吉州都堂禀议时则徳佑元年矣似道鲁港丧师之后犹在扬州众皆惧其复入莫敢论列回独首上书数其罪有十可斩中外快之俄除太常寺簿又上言贾似道与其客廖莹中皆当即诛王爚不可为平章陈合不可为同佥当去福王入辅之议当寝出知建徳府方用兵之际兴建学宫以雅量镇浮俗煦弱锄强赏罚必信邻郡草冦乗间窃发独境内肃然至元丙子春奉宋太后及嗣君诏书举城内附改授嘉议大夫建徳路总管兼府尹己卯入觐迁通议大夫依旧任在郡七年无丝髪为利意至卖寓屋犹不足以偿逋代归不复仕徜徉钱塘湖山间二十余年豁达轻财喜接引后进嗜学至老不厌经史百氏靡不研究而议论平实一宗朱文公有璧流集桐江集若干巻行于世又有读易释疑易中正考皇极经世考古今考厯象考衣裳考玉考先觉年谱瀛奎律髓名僧诗话合若干巻藏于家卒年八十一子存心荫授义乌尹（先君遗体惟回一影自先嫡妣卒戊子己丑二年书家事后事以托诸弟者盈四册惟恐回之不能归也又虑其归而不能长也又虑其长而不能成也然则先君之意哀矣痛矣逮回四歳得归赖先七叔父养回以至于长先八叔父教回以至于成回不专为科举之学学性理自真西山读书记入学典故自吕东莱大事记入学五七言自张宛丘入学四六自周益公入而时文之进自州教授天台诸葛公泰始年二十二见知于左史吕公午年二十四见知于丞相程公元凤年二十五见知于端明洪公勲叅政饶公虎臣诗人亦山郑公会年二十六见知于郡守卿魏公克愚郡倅应公弥正郡纠常博张公汝谐年二十九见知于秋崖方公岳踰三十观文赵公与宪提举金公文刚江阃马公光祖制使吕公文徳尚书吕公师夔礼侍刘公震孙相次见知年三十五中两浙漕举登仕郎诰吕公师夔所与而魏公克愚解送年三十六侥幸别院省试第一人丞相马公廷鸾赏其义丞相章公鉴赏其策廷试丞相文公天祥制帅赵公日起叅政常公挺为考官置回首选不遂犹与第一甲歴官随州教授江东提司凖遣国子监书库官江东提举司干办公事国子正江淮都大司干办公事再国子正太学博士再沿江制干改官通判平江府改通判常州改淮西帅机监华州西岳庙通判安吉州都堂禀议太常寺簿除监察御史丞相王瀹格之兼庄文府教授知建徳府节制往来驻戍军马除秘书郎加直秘阁依旧任都督府叅议官于是年四十有九矣小状举主三人运使聂公棠提刑鲜于公应文制帅吕公文徳京状举主五人吕公师夔马公光祖制帅朱公穓孙礼侍翁公合制帅黄公万石特荐举主一人工侍程公元岳为回买宅特相知深者郡守府卿宇文公十朋余诗友文人及直谅多闻之交满天下不胜书虽然回何以得此于一时哉皆先君之余泽为之也二三叔父之教养为之也回早游江湖不及娶纳杭人姚氏并它婢生七男四女七男存心正心髙心明心余三人庾孙鹤孙雷孙早夭四女禾娘潮娘余二人孪生不举存心娶林氏史馆检阅添差通判建徳府士恺之女生女桐娘禾娘嫁贵池县丞程桂呜呼回之所以名实先君名之自初生即名曰回哥以寓他日还乡之义长而不敢更他名左史吕公午先君之友一见谓回貌肖先君字之曰万里以其归自逺峤而又将期之以逺到云者然自收科立朝内独与贾似道不遇四取　弹誉之者不胜毁之者多将求无负竹坡先生之所以望以永慰先君于地下亦曰强为善而已矣回泣血谨书　先是徳佑乙亥治郡退用陈后山先君事状体着为回先君事状刋冩已定明年丙子春二月六日奉太皇嗣君诏书以郡归附是为至元十三年始行在所宰执大臣以嗣君名具表纳土送壐于皋亭山在正月十八日军马入临安府易守在二十日回犹坚守孤城半月余王郎中世英萧郎中郁提兵五千赍诏至郡官吏军民一口同辞恐有如常州之难者回按蜀志景耀六年蜀并于魏霍弋时以安南将军统南郡事闻成都不守大临三日诸将咸劝速降弋曰今道路隔塞未详主之安危大故去就不可必也得后主东迁之问始辛六郡将上表归魏罗宪时以已东领军守永安城闻成都败城中扰动江边长吏皆弃城走宪斩称成都乱者一人百姓乃定得后主委质问至乃帅所统临于都亭三日吴闻蜀败围攻六日晋王遣荆州刺史朝烈救宪宪归魏史臣谓霍弋罗宪保全一方虽非人臣之正义然国亡主迁土地人民无所归为小郡者力不能全国矣全其部民可也建徳府大邑户十二万有竒口四十万许全十二万户四十万户亦可也彼列阃连城先下临安未下之先者可罪也而哗士或以不死责回筹帷巨公分钺虓帅不责之死于未亡国之先而以责一内郡太守于国已亡之后乎殷有三仁亦异乎孔子之论人矣今谨附书于先君事状之后伺稍定诸子名数藏之家屈伸出处易有时义付诸后世之公论足矣要之回假守七年无丝髪为利意徽州李世达之变家藏书数万巻一空他物称是在郡倒囊竭廪至卖寓屋犹不足偿逋而一子在燕旅食不继此岂有所贪而然哉持是以见先君于地下亦当有辞矣壬午正月回泣血再书）

　　元中顺大夫同知徽州路总管府事致仕赠中宪大夫上骑都尉追封新安郡伯程公（龙）家传　　程枢

　　公讳龙字舜俞初名渊性明好学初从伯祖就学汉东滕氏滕故曽祖母家也其先淡斋先生文公畏友弱冠馆于徳兴程村道西坑口董氏又故祖母家也其先叔重先生亦文公门人故公所学最有源委馆东程国谕家尝梦门右石鼔有龙蟠其上梦觉令家人开门视之公方造门以门尚闭因假寐石鼓上国谕大惊出迎知公不凡馆遇加厚而不言居二年秋闱将近国谕始畧言之且请改名龙遂登咸淳七年进士第公先议昏胡氏报榜后胡氏忽戒媒者来辞曰君已荣贵顾家世甚寒愿听别议公不许卒娶之识者知其逺大矣授黄州黄陂县主簿就任除安庆府教授值有迁城版筑之劳调池阳可户叅军随除严州推官与虚谷先生方回同官二年北军下临安太后手诏谕州军降方遂以严郡入附公不肯署被擒巴延丞相以文学士释之辟差同知江西赣州路总管府事勒令之任中道走归隠居养毋匿影藏形者十余年会拘刷宋故官不奉诏者族其家威令峻切时太夫人尚无恙逮者及门公垂涕曰安有为人子而爱身弃毋者哉因出受命授温州永嘉县尹奉母之官九年除松江府判官又以承事郎除兴化路总管府判官随以奉训大夫宣授奉化知州三年以奉直大夫除潭州路同知湘阴州事五年来归归舟所载惟所著三分易图板数十担而已年逾七十告老于朝以中顺大夫徽州路同知总管府事致仕给半俸终身赠考君京六府君中顺大夫信州路同知总管府事妣汪氏赠新安郡君夫人胡氏封新安郡君孙燧荫授将仕佐郎杭州新城县主簿时延佑五年戊午冬也公居官五十余年善政甚多惜不得熟闻而详述之其为学以尚书义成名后所著述有尚书毛诗二传释疑礼记春秋辨证及弄环余说三分易图在湖南时省院以图锓梓板留鹤嵩庄经壬辰刧火庄池有亭曰得寓学士大夫多为记序歌咏名得寓亭集公所作诗文名归田録又会宗谱逺而河南江西湖湘近而休歙饶信开化金华博采文籍考索备至名龙陂程氏世谱谱与归田录枢执事编写今经世变片纸无复存者可胜叹哉公号茍轩又号不不翁读书之室曰不不堂所居之屋曰致政堂生于宋淳佑壬寅五月二十七日卒于至治壬戌闰五月六日寿八十有一赠中宪大夫上骑都尉追封新安郡伯先是河南有谈禄命者谓公寿有九九加五之数至是果验加五闰五月也郡君胡氏寿九十卒于至元四年戊寅正月无子有女二人侧室陈氏一子曰楠早卒无子以从兄林次子燧入继仕止太平路推官公貌髙古而长身其性情温和寛厚言不轻发居官爱民在乡睦族与湖南宪使程雪楼友善后虽相去辽逺书札往来相问劳不絶书所言亦多保民睦族之道归田后退居鹤嵩庄以枢可教因留侍焉昼则代应宾客暮则授受讲贯凡三年时枢年十六七学未有成公贻书乡丈人雪矼先生江公曰吾家续一脉之文者惟此子而已今戒其请见敢求开发或寻一小馆俾为童子师庶得收敛其心虽欲不学不可得矣延佑庚申始假馆中平叶氏得执经问道于先生前今能稍知诗书及文字者皆先生之赐也然则我伯父爱奨之徳其又可忘邪天苍苍而地茫茫伯父之仪型不可复见矣呜呼悲哉诚惧后人不知先徳始末故述其大畧以诏之如右延佑五年岁在戊午秋八月望日从子枢百拜谨书

　　曹主簿（泾）传　　洪焱祖

　　曹主簿泾字清甫屯田郎中矩之裔曾祖然始居歙南叶村泾幼颕悟八岁能通诵五经不专攻举子业研穷经学尤精诣于朱氏之书故为文率皆典古有法寳佑丁巳年二十五岁江东漕解第二咸淳戊辰殿试丙科授迪功郎昌化县主簿曹氏自屯田至泾正奏凡六人辛未丞相马廷鸾以书币聘主教席廷鸾诸子端临最博学知名撰文献通考其学实出自泾壬申奉勅充广西廊阶祠官礼成父镐以高年得封承务郎癸酉充信州考试官甲戌赴昌化簿任寻转修职郎乙亥权知县事不乆奉亲还里元至元丁丑建徳路请教儒学戊寅江东按察请充紫阳书院山长招致生徒创辟学宫壬午辞归养自是不复出州里循理笃行士林宗之与方回齐名延佑乙夘卒年八十二号弘斋所著有讲义四巻书文韵俪藁各五巻余如服膺録读书记杂作管见泣血録曹氏家録甚多次子仲埜能文著书先泾二年卒有诗文讲义二巻通鉴日纂二十四巻长孙次炎曽孙宗垕皆能承其学（马碧梧送曹清甫序休宁曹清甫壮年擢髙科迟逺次抱迈往不屑之韵予心敬焉于是馆粲于我再寒暑矣予辅政中朝清甫不肯为薛宣之吏予谢病幽谷清甫不肯为翟公之宾予观世之涂附者不然其趋也翕然为蝇蚋其去也倐焉为风雨独予备位中书心门俱水特无二者之患焉清甫助我多矣清甫笔底殊有阳秋前此衡文秋浦士之崭然露头角者率归鉴裁今兹又诏求士方将治任东州清甫往来予无以赠惟有得进士为将相以应今世之需予之愿也倘得斯人则予之赠言无踰此矣癸酉闰秋碧梧病叟敬书）

　　定斋先生汪公（一龙）墓铭　　方回

　　自孔子以来厯周二程张始有紫阳朱子昔金人入中原知孔子为圣人犹护视孔林莫敢毁徳佑乙亥吾州戍将李铨懐贰作威撤傍城屋为城守斧紫阳书院薪之以辱多士不旋踵天报之罚身殒家灭然书院由是夷为蓁棘者四年盖新安以书院奉朱子祠如鲁之事孔子孔子庙徧天下皆原庙也鲁为重朱子祠徧天下新安为重兴之者郡守上饶恩轩韩公也复之者郡人定斋汪公也彼废之者一无知之小武弁何足齿复之者与兴之者关于名教甚大今汪公亡矣足与韩公同不朽是宜铭之于墓以诏永乆而况公学虽博知所宗仕虽浅知所从知己虽众不轻于容皆宜铭按状公讳一龙字逺翔徽州休宁人曽祖体仁知房州竹山县祖汝鉴父茹迪功郎母吴氏封孺人公妙年英发文薮理窟穷研深钩当魁巨沦丧之后士所为随时汗下浙学屏息而江西之学犹稍鼔行末既卑而本尤舛朝廷乏儒相场屋循偏私濓洛正论几壅公固守紫阳之传不少屈淳佑壬子寳佑乙夘年二十三二十六连以经甲乡荐景定辛酉又领浙漕贡值春官有尚陆而疑朱者壬戌由京庠升上庠咸淳乙丑入礼部丁父忧戊辰廷对赐进士出身所以发誉早而登名迟者文衡不纯一也初授瑞安县尉改句容当权臣擅国之际达官不惮吻舌粪痔惟公官卑志行尝摄县癸酉五月岁大饥仿朱子南康遗规为便民十条民无瘠殍秩满升从仕郎部注婺州教授乙亥淮阃李公庭芝辟泗州判官留幕时京口瓜州失守公奉母航海南归乡守王公积翁辟判官鼎命革丙子休宁士民推公为宰不就逊朱颕达为之完乡井平冦盗皆頼筹划方事之殷陈公宜中留公梦炎为相有朝为选人改秩暮为州郡监司台谏者予在朝尝独荐公都督府叅议俱退郄不前李铨乃子汉英之变有以白衣领守贰者屡强公宰乡邑终不就皆以母老辞至元戊寅江东道按察鄂通公以紫阳书院山长提学事起公顾书院瓦础尽矣并命者曹公泾叶心疚力得南门外江东道院故郡学基别为新书院焉公知己满世书其大者丞相马公廷鸾求塾客予言公可公已第需次训丞相诸公子矩度严整讲授精切尉缺至不恋相府可速化竟弃去至如予太常应诏特举公一人公若无所闻公于学于事于知己可不谓内之养也粹而外之省也密乎公事亲尤尽孝母夫人年开九袠侍药废食寐前后居丧皆骨立家筑楼曰经畬贮书万巻弦诵之室曰定斋使究老寿浩涉渊诣于道涯圣阈未见其止也生以绍定庚寅四月十八日以至元壬午正月十九日卒年五十三夫人曹氏归公四十年妇道全母道备生以寳庆乙酉五月二十五日以至元丙戌五月初三日卒年六十二子男三人蒙进义校尉建宁路建阳县主簿艮徳庆路儒学教授巽元漳州路儒学教授男孙八人伯埙孟坚仲篪益社美孙希善孙葆孙女三人曾孙镡诸子以母夫人卒之年十二月庚申合塟于松萝山豊林之源据兊揖夘公诗文多散落句容策三巻四六讲义各二巻仅存予长公三年擢科偶先六年早同出郡守静斋魏公克愚之门中年漫仕俱不逢晩节休官穷居里中无可与语輙思公而公僊去十余年矣铭谊不得辞铭曰
　　学失所宗业精易荒仕迷所从名膻弗芳知己常至于误已集不如翔公能察于此三者虽死兮犹有耿光昔岳麓书院废干道中忠肃刘公复之于湘白鹿书院亦尝废矣淳熈中朱子复之于南康彼以十连二千石之力曾何难鼓动于一方繄是紫阳起仆植僵孰爱我而助我突儒宫于战场松萝之冈斯铭不忘亦何异刻鼎彛而书旗常

　　艮轩先生俞公（君选）墓志铭　　江靁

　　乡先生艮轩俞公卒二十年其孤若思谱公宦歴出处大槩纬以赋永之岁月属为墓铭父之执不得以不详公行为解公讳君选字宪可世家徽之婺源有繇六馆前序典教乡邦者掇正科终淮郡倅者在公皆为伯仲公曾祖雱祖天瑞父元弼从江阃奏辟幕属幼授公易家学也少长为文跬步规矩景定壬戌第进士三甲选主隆兴府武宁簿自陈母髙年乞便迎养改尉饶州余干垂满以忧去服除授扬州司理为应山李公客入淮东制幕已而沿檄径归徽守三聘不就遂终老焉公襟度粹夷其接人和气溢于颜面诗多似太白而自律之严临事刚果直有峻立千仭者初摄宰安仁议新邑学或以公储空乏沮之公首辍俸稍捐家帑人乃欣佐其役不日而成维扬将校娄忠者杀人事觉制阃怜其才欲置末减公争曰人才可复得国法不可暂偏卒正典刑他日阃帅谓机幕程应常曰吾未见刚者今于俞掾见之癸酉维扬真泰俱歉公建议发府廪赈饥真泰皆襁负而至或议格之公曰率土皆王民奈何以邻州为限白使者均给活三州人凡数十万他如立江都渔湖之租民遂免陷于罪拨安仁衣粮就邑给赡宗室弓兵皆实受赐其猷为卓然可纪者类如此而急义笃交有古道萧闲酝藉不受俗尘用是丞相文忠公丞相番昜公以暨东涧蛟峯诸大老称许如出一口归隐艮轩常曰时止时行艮之义也在我法当止耳吾何为不乐哉所为诗文若干巻曰艮轩小藁藏于家至元丙戌九月日卒生于嘉定八年八月至是七十二矣娶江氏继戴氏皆贵族子男二若愚先公卒若思优于学行有职府庠孙男五人越翁惠翁鹤翁同翁庆翁女孙一元贞乙未始得地永川之南曰西馆大徳癸夘筮筑圹之日吉时则有戴君某哀而资之厚塟明年十二月日江氏戴氏之柩实祔铭曰
　　寛而栗行有徳时行止辨乎易猗欤先生后世则宜尔子孙庆无斁

　　新安文献志巻九十五上

　　●钦定四库全书

　　新安文献志巻九十五下

　　（明）程敏政 撰

　　○行实（文苑）

　　徽州路儒学教授唐公（元）墓志铭　　杜本

　　龙集丁夘予逰吴庠识唐长孺时长孺司紏录英誉籍甚恨未知其细后十有七年乙酉辞召江浙归武夷山中长孺子仲设教崇安不特识其父抑知其子之贤远于人噫单居块处悠悠尔思安得与而父子接哉仲寓书币偕善状一通而告曰先君不幸于己丑夏四月卒于正寝临永诀把笔作淡墨字命孤不肖葬而不得杜先生铭如不葬也零丁羸疾不果离苫次足跣以请惟先生诺而铭之按公讳元字长孺新安歙县人总干廷瑞之从孙其上世俱以文章起家谱系中絶考君讳虞又以婺源李氏出后于唐故德宗遗胤至今池曰飞龙桥曰太子以为左验云公状貌魁梧徳量轩豁与人无疑咳其于天叙孝友最隆者也初贫屡阨于衣食既长方奋迅劘切以诗自鸣中值朝廷以巍科收多士浸灌经术探赜史籍挟其所有四战辄北遂屡以明经试有司又不第乃弃举子业以古文鸣于世此学业之可表者也筮仕吴庠髪已纷白五十八省授平江路儒学録再调分水县儒学教谕升南轩书院山长以徽州路儒学教授致仕廪稍率削弱不克自振遇春秋祭祀苹藻洁虔待学徒侃侃讲说无怠此又履厯次第之可考也呜呼凡今之士学业履厯未必加公科举即标甲乙为学官掇青紫迂回沈郁固宜悯悼然天之阴厚于公者人未易晓也康强矍铄以尽交四海王公大人博览渟蓄以成其学以教其子以及其学徒犹公之贵且显也遭时承平杖于郷坐上座谒其门者车辙无虚刻圣天子仁化天下崇尚耋耄赐以织文一端再赐以织金龙一端以华其躬以恤其家其荣何如哉较今士徳不足以称其位才不足以符其名往往取败姗笑于时者孰得孰失盖易知也呜呼公之诗文霶霈敷腴不事险涩诗慕陶杜黄陈文入欧曾而卒于临卭有得也诗文五十巻藏于家其平生相知如建徳路总管方公回徽州路总管孟公淳中书大叅王公士熈南台侍御史张公起岩翰林待制杨公刚中题品具载序跋其死也中书叅议乌古孙公良贞礼部尚书汪公泽民监察御史张公止秘书监丞彭公炳赙赠千里以致其哀春秋八十有一唐氏之曾祖讳大有曽祖妣朱氏用长子廷瑞恩封孺人祖讳廷隽宋登仕郎弟兄四人曰廷瑞免恩主遂安簿转铜陵丞曰廷坚曰廷秀明礼记请郷举李氏之髙祖讳冠之曽祖讳尚礼迪功郎祖讳玘以书魁与丞相程元凤聮榜考讳虞也周礼试得待补妣程氏弟二人辉广东道肃政廉访司书吏成早卒配徐氏慈祥端重为九族师受恩帛得年八十有二于是年八月廿又一日合葬于歙之藤源男六人长徐卿诗益工次琪次坚次存真次即仲铨南雄路儒学正次芹芳女二人长适吴岩寿次适张琭孙男十人孙女三人曽孙男一人愧予老迈文思刋落繁其辞读其状不必存焉可也约其旨读其序不必状焉可也敢不诺而铭诸铭曰
　　粤稽古氏陶唐善善继闇弗彰百代下道益光具在我用必张时不偶吁可伤年八袠须眉苍帝赐老恩泽霶出云锦双龙翔维父子擅文章名鸿鸿动四方曷告哀铭斯藏

　　序洪杏庭（焱祖）集　　危素

　　杏庭居士集故徽州路休宁县尹致仕洪先生所著诗文也先生讳焱祖字潜夫年二十有六为平江路儒学录浮梁州长芗书院山长绍兴路儒学正调衢州路儒学教授擢处州路遂昌县主簿天厯元年年六十有二致其事去明年卒于家此先生之履厯也其为学官兴修学舎其佐邑富民不敢蹐门土豪强买民田不收税一为正之甲或驱乙濒死反自剺其面以诬乙冀脱其罪先生卒坐甲讼由是息囹圄为空浦城伪钞诬遂昌富者十有六家尉卒持公椟至先生立遣之南有大溪遇霖雨不可涉乃捐廪禄为之倡作长桥夏旱祷于龙湫辄雨此先生之为政也初先生谒宋尚书方公逢辰于建徳方公大奇之其后客杭师事建徳守方公回建徳与先生同郡先生之生父程公建徳同舎生也客信从故教授四明戴公表元游至若髙邮龚君璛吴兴姚君式南城李君淦皆东南名士则又与之同僚此先生之师友也由是观之先生终始可得而知矣先生既殁其子在述其行以先生践履纯笃为政清慎邅回半生位不充其才为痛予则解之曰前史所载丞相御史大夫大将军名姓相望其穹官峻爵焜耀一世论其所可传则篾如也先生之文根极理要而忧深思逺超然游意于语言文字之表彼丞相御史大夫大将军虽尊显宁有是哉然则为在者可以无憾矣先生所著别有续新安志十巻尔雅翼音注三十二巻已刻于徽学其所居有银杏大百围故以为号因名其集云在以门荫为征官今调浦江尉将去京师属予序其篇端乃为之书至正九年七月己亥应奉翰林文字文林郎同知制诰兼国史院编修官危素序

　　松江府知事俞公（师鲁）行状　　程文

　　公讳师鲁字唯道姓俞氏其先河间人有讳纵者从晋元帝渡江为征西大将军遂居于歙至梁安州刺史药六世孙昌始家婺源子孙或仕或隠世族甚盛宋涟水知军伦之后有讳猷仲号西邻老人者最为朱文公所推敬公卓悟秀挺三岁能识奇字知读书日诵数百千言年十二哭母哀絶人不忍闻比壮讲学邑庠深自刻励不让先辈太学博士遯斋吴公某一见异之时公兄有女未字公曰向见诸生莫贤俞某者遂以归之三十逰江淮间名声籍籍户部尚书某郡张公彬奉诏整治东南盐法之不便者以书召公公即为条上方略请立仓以贮盐设官以运盐聴商贾诣仓以次交易便张上之朝即日奏可行之由是大为张公所器重大徳十年江浙行省荐公行能应茂材异等江东使者涿郡卢公挚亦察公材学可任馆阁荐之召试礼部翰林集贤交章辟署史馆编修会权贵臣欲钩致公出已门下公谢不徃衔之章寝公亦以亲老求外遂授龙兴路儒学教授至则籍钱粮选直学之廉谨者掌之斥逐奸蠧凿泮池新斋舎礼师儒増弟子员士风翕然过者叹曰此教官朱子郷人也二年江西行省议举为掾丁外艰服阕家居十年至治中除广徳路儒学教授举职如龙兴召人垦废地岁増学粮五十余石教雅乐置祭器以崇祀典诸儒镵之石秩满赴选有贵人识公姓名即除两浙盐运司知事犹以公前张尚书时议盐法便故其子力请父且老不胜繁剧改松江府知事松江莅华亭上海二县事伙如大郡岁赋米以百万计军储海运所须华亭地下水田米多白上海地髙米多赤省檄欲一切征白米府尹山东李公某下令如檄上海民大戚公适至叹曰物产异宜李侯误矣然事急不可以请且令即下乃以便宜击羊置酒召三军帅饮告曰将军生长平世无一日汗马之劳而军士坐受国家赡养恩至厚矣然所赡养皆仰诸民今上海之民奉省檄欲一切征白米罪且及身而白米卒不可得假今得岁籍为常民将奈何将军幸而聴某请以上海之入给军士华亭之入输海运为百官之禄则将军有奉公之忠小民无倒悬之苦所谓惠而不费者也幸将军图之三帅皆跽曰某等武人先生幸见教敢不聴从明日以文书来收米如他日民间食盐以口计吏并縁渔猎逮及鳏寡公廉问拘其籍焚之初富民失火移其赀里中少年林闗保率其徒夜窃取之坐以纵火刼掠当死四人瘐死七人械系狱中公阅其牍疑之一日列七人庭下屛吏好问曰汝等得无寃乎皆俛首泫然流涕曰无寃公益疑反复诘难具得情实公喟然曰我职在案牍前人以死罪遗我我不能生之是我杀之也抱其牍白部使者尚公某使者立唤七人详之验即为破械出此七人曰活汝者知事也七人号泣罗拜当是时当涂之人无不称俞知事政绩者府中为之歌曰俞公未来案牍纷披吏馋而欺俞公既来官僚怡怡吏饱而嬉惟其黑帻使我心恻公闻笑曰吏尚饱邪吾今使汝饥矣府中事无大小须公一言而决他郡狱不决上省宪者亦交委于公椎强踣奸上下斩斩尝以事怒责属吏吏急求解公诸子诸子从容从旁切谏公良乆引起曰汝胡不坐此诸子惧莫敢复言其矫抗不私如此又明年以疾卒官公风骨清秀善谈笑好宾客家故饶财先世好施无余赀聚幼师事郷先生王公太古齐公节初双湖胡公于书无不读至于阴阳医卜亦所通究晩从方总管回学诗文尽得其说方公将死悉取所著书授之故人谓公之学髙如王正如齐实如胡博如方卓诡乃其天性有易春秋注说未脱藁藏于家平居臞然儒者及当官治文书又刻深老奸吏缩手自谓莫及初公之生也父梦皁衣数人拥吴江知县上谒方延坐语婢子走告曰夫人生男矣遂觉及病迎医公追占其梦曰吴江即松江知县即知事也吾必不起比吾死其在生之日乎即以八字戒诸子其六言家事其二言丧塟公生宋咸淳己巳十一月二十一日卒皇元至顺癸酉十一月二十日享年六十有五曽祖宋礼部进士祖某以隠徳称郷里父某弱冠郷贡进士会宋亡筑云隠山房终身不入城府娶延陵吴氏女出宦族有贤徳后公若干年卒子六人倚相逢年昌言宜生拜都然明皆能世其家次子逢年尤为中朝公卿所宾接天厯初因大臣入见文宗皇帝亲被顾问将命之官会上崩今为江西榷茶都转运司照磨孙男十人女十人诸子以至正四年正月某日奉公夫人之柩合塟于里之洞灵源将乞铭当代大贤君子刻诸墓以存不朽请为状其梗槩以俟执笔者择焉

　　潘节斋（荣）传家　　乘潘

　　节斋荣字伯诚婺源桃溪人隠居博学通诸经尤长于史尝着通鉴总论大要以为治天下有道亲贤逺奸明而巳矣治天下有法信赏必罚断而已矣治天下有本礼义教化顺而已矣明则君子进而小人退断则有功劝而有罪惩顺则万事理人心悦而天下和三者之要在身身端心诚不令而行矣其说反复数千言又尝集苏句一百篇危承旨太朴为之赞学者号节斋先生其殁也桃溪人祀之于社至今不絶

　　序郑彦昭（潜）集（子居贞）　　程文

</div>
    <div class="pagination">
<a href="新安文献志_page96.html">上一页</a><span>...</span><a href="新安文献志_page92.html">92</a><a href="新安文献志_page93.html">93</a><a href="新安文献志_page94.html">94</a><a href="新安文献志_page95.html">95</a><a href="新安文献志_page96.html">96</a><span class="current-page">97</span><a href="新安文献志_page98.html">98</a><a href="新安文献志_page99.html">99</a><a href="新安文献志_page100.html">100</a><a href="新安文献志_page101.html">101</a><a href="新安文献志_page102.html">102</a><a href="新安文献志_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
