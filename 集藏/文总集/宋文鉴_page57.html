<!DOCTYPE html>
<html>
<head>
    <meta charset="UTF-8">
    <title>宋文鉴 - 第 57 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 57 页/共 75 页</h1>
    <div class="content">　　兵有攻有守善为兵者必知夫攻守之所宜故以攻则克以守则固当攻而守当守而攻均败之道也方天下交臂相与而事秦之彊也秦人出甲以攻诸侯盖将取之也图攻以取人之国者所谓兼敌之师也及天下攘袂相率而叛秦之乱也秦人合卒以拒诸侯盖将却之也图拒以却人之兵者所谓救败之师也兼敌之师利于转战救败之师利于固守兵之常势也秦人据崤函之阻以临山东自缪公以来常雄诸侯卒至于并天下而王之岂其君世贤耶亦以得乎形便之居故也二世之乱天下相与起而亡秦不三嵗而为墟以二世之不道顾秦亦何足以亡然而使其知捐背叛之山东严兵拒关为自救之计虽以无道行之而山西千里之区犹可嵗月保也不知虑此乃空国之师以属章邯李由之徒越关千里以搏防而为乡日堂堂兼敌之师亦已悖矣方陈胜之首事而天下豪杰争西向而诛秦也盖振臂一呼而带甲者百万举麾一号而下城者数十又类皆山林倔起之匹夫其存亡胜负之机取决于一战其锋至鋭也而章邯之徒不知固守其所以老其师乃提孤军弃天险渡潭逾洛左驰右骛以婴四合之锋卒至于败而沛公之众扬防而入空关虽二世之乱足以覆宗天下之势足以夷秦而其亡遂至于如此之亟者用兵之罪也夫秦役其民以从事于天下之日乆矣而其民被二世之毒未深其勇于公闘乐于卫上之风声气俗犹在也而章邯之为兵也以攻则不足以守则有余周文常率百万之师传于戏下矣章邯三击而三走之卒杀周文使其不遂纵以搏敌而坐关固守为救败之师关东之土虽已分裂而全秦未溃也或曰七国之反汉也议者归罪于呉楚以为不知杜成皐之口而汉将一日过成臯者数十辈遂至于败亡今豪杰之叛秦而罪二世之越关搏战何也嗟夫务论兵者不论其逆顺之情与夫利害之势则为兵亦踈矣夫秦有可亡之形而天下之众亦鋭于亡秦是以豪杰之起者因民志也关东非为秦役矣汉无可叛之衅而天下之民无至于负汉则七国之起非民志矣天下皆为汉役者也以不为秦役之关东则二世安得即其地而疾战其民以方为汉役之天下则汉安得不趋其所而疾诛其君此战守之所以异术也昔者贾谊司马迁皆谓使子婴有庸主之才仅得中佐则山西之地可全而有卒取失言之讥于后世彼二子者固非愚于事机者也亦惜夫秦有可全之势耳虽然彼徒知秦有可全之势而不知至于子婴而秦之事去矣虽有太公之佐其如秦何哉
　　西晋论　　　　　　　　　　　　何去非
　　天下之祸不患其有可观之迹而发于近而患其无可窥之形而发于迟有迹之可覩虽甚愚怯必加所警备而发于近者其毒尝浅无形之可窥虽甚智勇亦忽于防闲而发于迟者其毒常深昔者五胡之祸晋室其起者非一朝一夕也探其基而积之乃在于数百嵗之淹缓国更三姓而歴君数十平居常日不见其有可窥之形是以一发而莫之能支夫非无形也盖为祸之形常隐于福为福之形常隐于祸人见其为今日之祸福而而已不就其所隐而逆窥之是以于其未发皆莫覩其昭然之形此其为祸至于不可胜救也先王之制夷狄于要荒也甚恶其猾夏而乱华未尝不欲驱攘而摈之周公朝诸侯于明堂夷蛮戎狄之君立于四门之外使无与乎备物盛礼之观后世之君幸其衰敝而悦其向服也因内徙而亲之其事肇于汉之孝宣渐于世祖而盛于魏武或空其国而罢徼塞之警或借其兵而为防敌之扞夫既去其侮而又役其力可谓世主之大欲国家之盛福矣不知积之既乆而大祸之所伏一旦汹然而发若决坊水莫之能遏晋为不幸而适当之以其平居常日不观其昭然之形故也昔者孝宣承武帝攘击匈奴之威防五单于内争始纳呼韩邪使之依阻塞下稍通五原而来其朝至于孝元而呼韩邪乃愿保塞而请罢边备頼侯应之策以为自孝武攘之漠北夺其隂山匈奴失所蔽隐毎过隂山未尝不哭其防亡也今罢备塞则示之大利元帝虽报谢焉自是胡人亦浸而南顾汉亦甚悦其来而不之却也世祖因匈奴日逐之至遂建南廷以安纳之稍内居之西河羙稷而其诸部因遂屯守北地朔方五原代郡云中定襄鴈门之七郡而河西之地鞠为虏区加徙叛羗错置二辅魏武复大徙武都之氐以实关畿用御蜀防而匈奴五郡皆居汾晋而近在肘腋矣于晋之兴大率中原半为夷居元海匈奴也而居晋阳石勒羯人也而居上党姚氏羗也而居扶风符氏氐也而居临渭慕容鲜卑也而居昌黎种族日蕃其居处饮食皆趋华矣而其桀暴贪悍乐闘喜乱之志态则亦无时而变也是以元海一倡而并雍之胡乘时四起自长淮之北无复晋土而为战国者几二百年所谓发于迟而为毒深也虽然彼之内徙而聴役也亦迫于制服之威而其情未尝不怀土而思返固甚怨夫中国羁拘而贱侮之也是以刘猛发愤而反于晋事虽不济而刘氏诸部未尝一日而忘之也自魏而上非无明智之主足以察究防渐为子孙万世之虑然皆安其内附或乐用其力唯恐不能鸠令而牧役之虽有失为祸之形皆不为之深思逺虑就其所伏而消厌之由晋而下自武帝之平一呉防徧抚天下固无借乎夷狄之助矣苟于此时有能探其所伏之祸而逆制焉因其怀返之情加之恩意以其行为之假建名号而廪资之使各以种族而还之旧土彼乐引轻去而惟恐其后也然后严斥障塞使有华夷内外之辨后虽有警则无至发于肘腋之间而被不可胜言之祸矣虽然自非明智果断之主为子孙后世之虑则不能决于有为以救其未发之深祸也彼晋武自平一呉防方以侈欲形于天下其能及此乎虽郭钦抗防江统著论其言反复切至皆恬然不为省方抱虎而熟寐尔嗟乎为天下者无恃其为平日之福而忽其所隐之祸也












　　宋文鉴巻一百
　　钦定四库全书
　　宋文鉴巻一百一
　　宋　吕祖谦　编
　　论
　　明皇论　　　　　　　　　　　崔　鶠
　　穆王戒太仆曰仆臣正厥后克正仆臣谀厥后自圣仲虺告成汤曰自得师者王谓人莫巳若者亡夫实凡也而自以为圣则偃然以天下为莫巳若以天下为莫巳若则有罪不闻有过不改祸乱之形成而卒以不悟是亡之道也以唐考之克有天下者十有八王而不以谀臣之故别加称号者高祖太宗睿宗文宗四君而已其余皆立虗名而开元天寳之间羣臣至六上尊号嗟乎谀亦甚矣而明皇受而不辞盖将自以为圣者欤其播越流离至于亡国非不幸也夫加以天地道徳圣神文武之号兼覆载之大羙极今古之徽称彼其臣遂以为诚尔耶直以为吾君好谀喜侫故逢之也以为诚尔则天不以号然后推其高地不以名然后推其厚三皇无有也五帝无有也自古贤君懿主皆无有而吾祖宗亦无有也彼其后世中君幽主独有之是直以好谀喜侫待吾君而以谀佞逢之人君之贼也圣矣夫光武之为君也诏天下上书不得言圣明矣哉显宗之为君也曰先帝诏书禁人言圣自令有过称虗誉尚书宜抑而不省示不为謟子嗤也呜乎奸人之情得矣其成建武永平之盛有以矣夫
　　杨嗣复论　　　　　　　　　　崔　鶠
　　气类所合物莫能间君臣相与必有所谓合者君子不之察欲彊以口舌折奸人之锋势必不振此小人所以常胜君子所以常不胜一也人情逆之则怒顺之则喜毁之则怒誉之则喜小人性便谀佞志在诡随而君子任道直前有犯无隐此小人所以常胜君子所以常不胜二也君子正直是与不妄説人而小人窃爵禄以植朋党竭智力以市内援此小人所以常胜君子所以常不胜三也君子难进而易退小人易进而难退易进则常在上以制人难进则常在下而为人所制此小人所以常胜君子所以常不胜四也君子柔亦不茹刚亦不吐不虐幼贱不畏高明而小人之于人失势则防伏以事之得势则虎歩以凌之此小人所以常胜君子所以常不胜五也君子穷则以命自安而不尤人逹则以恕存心而不害物小人在下则不安而怀毒以伺上居上则快意而肆虐以害人此小人所以常胜而君子所以常不胜六也君子一有不安于其心则畏君畏亲畏天畏人而小人欲济其奸则欺君欺亲欺天欺人无不可者此小人所以常胜君子所以常不胜七也君子励廉节崇名誉小人苟获其欲则天下贱之而不羞万世非之而不辱此小人所以常胜君子所以常不胜八也君子所言欲讷于行欲敏有过则改见义则服而小人矜利口以服人喜奸言而文过此小人所以常胜君子所以常不胜九也天下善人少不善人多故君子为国求人难于选抜而凶邪一啸则千百为羣此小人之所以常胜君子所以常不胜十也君子不念旧恶以徳报怨而小人忘恩背义至以怨报徳此小人所以常胜君子所以常不胜十一也君子有若无实若虗有功不矜有善不伐而小人无而为有虗而为盈露巧而扬能矜功而卖善以惑时君以冀徼幸此小人所以常胜君子所以常不胜十二也君子小人之不敌亦明矣此郑覃陈夷行所以罢黜李徳徳裕所以谪死穷荒逢吉宗闵杨嗣复辈所以卒乎翔徉而得计岂足怪哉
　　察言论　　　　　　　　　　　　　唐　庚
　　古之人臣抵掌缓颊説人主以用兵者其言未尝不引义慷慨豪健俊伟使聴者踊跃激发奋然而从之至考论其心则有为国计者有为身谋者是不可以不察也今夫战则除害于时不战则遗患于后此有必胜之势彼有必败之道思虑深熟利害之形了然于胸中知其决不误国而后为之若此者为国计非身谋也张华裴度是已天下既平谋臣宿将以侯就第杜门却扫无所用其竒则瞠目扼腕争为用兵之説庶几有以骋其智勇而舒其意气若此者为身谋非国计也臧宫马武是已国家无事贪财嗜利之臣无所侥幸则必鼓倡兵端以求其所欲兵革一动则金钱货币玉帛子女何求而不得若此者为身谋非国计也陈汤甘延寿是已官崇禄厚无所羡慕惴惴然唯恐一日失势而不得保其所有则必建开边之议以中人主之欲以乆其权若此者为身谋非国计也杨国忠是已前侯故将失职之臣负罪忧畏思有以撼动其君则争议边功以希复进若此者为身谋非国计也窦宪是已古之人臣逆节已萌而功效未着人心未服则未尝不因战伐之功以收天下之朢若此者为身谋非国计也桓温刘裕是已嗟乎秦汉以来説人主以用兵者多矣或胜或不胜要之为国计者至少为身谋者如此其多途也可不鉴哉可不戒哉
　　悯俗论　　　　　　　　　　　唐　庚
　　自古诸侯风俗小大曷尝不与其国相称齐地负海膏壤二千里则其俗阔逹寛缓而多智全晋未分时在春秋世最为彊国则其俗用意深逺有古帝王之遗风邹鲁居洙泗之间迫于齐楚国小而地狭则其俗亦复龌龊而谨畏今天下大矣尧舜三代之地盖不至于此民生其问耳之所闻目之所睹体之所安者壮矣而风俗之大不足以称之有是理否风俗非一事要以人材为本今士大夫逹时变识事情警敏有余矣至于学治道通大体气力度量足以支乆而任重者未可多得是岂无有也有则不容于时今之建言也类皆薄物细故非天下所以治乱安危而士之所言亦不过趣一切办治而已非能有益于宗庙社稷也学术小故无大论议力量狭故无大功名以为上世悉然则前此风俗尝广矣当是之时唯恐其防尔形势非有不同年表日歴非甚相逺而更病其隘是必有説矣吾闻江海之水必有吞舟之鱼通邑大都必有千金之家以四方万里之国而非得恢廓宏逺之风以充之是犹衣九尺之衣束十围之带高视阔歩而血气不逾中人也可乎建武永平之治未必优于西京而风俗不及者正其小也传曰不知其形视其影也今百工之所造啇贾之所鬻士女之所服者日益狭陋而一时人物大率悍而短小此非其影耶古之化俗恶者可使为善邪者可使为正今俗非有他也独患小尔顾不可使知大乎
　　义
　　公食大夫义　　　　　　　　　刘　敞
　　食礼公养宾国养贤一也亲之故爱之爱之故养之养之故食之食而弗爱犹豢之也爱而弗敬犹畜之也飨礼敬之至也食礼爱之至也飨为爱弗胜其敬食为敬弗胜其爱文质之辨也公使大夫戒必以其爵恭也已轻则卑之已重则是以其贵临之也賔三辞聴命言是礼之贵弗敢当也弗敢当故难进也公迎賔于大门内非不能至于外也所以待人君之礼也臣之意欲尊其君子之意欲尊其父故迎賔于大门内所以顺其为尊君之意也三揖至于阶三让而升堂充其意谕其诚也于庙用祭器诚之尽也君子于所尊敬不敢狎不敢狎故神明之故忠臣嘉賔乐尽其心也大夫立于东夹南西靣北上士立于门东北靣西上小臣东堂下南面西上宰东夹北西靣北上内官之士在宰东北靣南上百官有司僃以乐养贤也设筵加席几致安厚之仪也公设酱然后宰夫荐豆爼醢士设爼公设大羮然后宰夫设铏启簋言以身亲之也賔徧祭公设粱宰夫膳稻士膳庶羞为殷勤也賔三饭饭粱以湆酱比君之厚已也賔必亲彻有报之道也庭賔乘皮侑以束帛虽备物犹欲其加厚焉也公拜送终之以敬也有司巻三牲之爼归于賔舘不敢防其余也上大夫八豆八簋六铏九爼庶羞二十其余衰是见徳之杀也君子之言曰爱人者使人爱之者也敬人者使人敬之者也亲人者使人亲之者也自卑者使人尊之者也是故公养賔国养贤其义一也未有爱之敬之亲之尊之而其位不安者也未有不爱不敬不亲不尊而能长有国者也将由乎好徳之君则将怡焉唯恐其不足于礼将由乎骄慢之君则将曰是食于我而已矣故礼君子所不足小人所防也孔子食于少施氏将祭主人辞曰不足祭也将飱主人辞曰不足飱也孔子退曰吾食而饱少施氏有礼哉故君子难亲也将亲之舍礼何以哉
　　士相见义　　　　　　　　　　　刘　敞
　　自天子至于庶人皆有挚挚者致也所以致其志也天子之挚鬯诸侯玉卿羔大夫鴈士雉鬯也者言徳之逺闻也玉也者言一度不易也羔也者言柔而有礼也鴈也者言进退之时也雉也者言死其节也故天子以逺徳为志诸侯以一度为志卿以有礼为志大夫以进退为志士以死节为志明乎志之义而天下治矣故执斯挚也者执斯志者也君之挚以事神臣之挚以飬人惟君受养也非其君则辞挚不敢当养也古者非其君不仕非其师不学非其人不友非其大夫不见士相见之礼必依于介绍以言其不苟合者也必依于挚以言其以道亲也苟而合唯小人而不耻者能之君子可见也不可屈也可亲也不可狎也可逺也不可踈也賔至门主人三辞见賔称挚主人三辞挚所以致尊严也大夫以礼相接士以礼相谕庶人以礼相同然而争夺兴于末者未之有也人苟为悦而相亲若者末必争苟为简而相亲若者末必怨是故士相见之礼者人道之大也所以使人重其身而毋迩于辱也所以使人审其交而无迩于祸也唯仕于君者召而往未仕而见于君者冠而奠挚在邦曰市井之臣在野曰草茅之臣君虽召不往也是故虽有南靣之贵千乘之富士之所以结者礼义而已矣利不足称焉刑罚行于国所诛者好利之人也未有好利而其俗不乱者也无介而相见君子以为謟故诸侯大国九介次国七介小国五介
　　致仕义　　　　　　　　　　　刘　敞
　　自顷有司屡言士大夫过七十而不致仕请引籍校年而却之天子弗忍也以诏戒告之而已予谓致仕之义君非使之臣自行也宜乎天子弗忍督迫之而以诏书戒告也然而天下之老臣犹自若也甚矣夫其非天子之意也故作致仕义致仕之义古者大夫七十而致仕君非使之也臣自行也臣虽行之君曰是犹足以佐国家社稷也留之不可失也于是乎有几杖之赐安车之锡所以致留之也君留之臣曰吾不可贪于人之荣不可圂于人之朝不可塞于人之路再拜稽首反其室君不彊焉义也毋夺其爵毋除其禄毋去其菜邑终其身而已矣此古者致仕之义也此之谓上下有礼故古者大臣让小臣亷庶人法百姓不竞由此道也是以古之为臣者不四十不禄不五十不爵不七十不致仕四十而禄为不惑也五十而爵为知命也七十而致仕则以养衰老也不惑故可与谋大计矣知命故可以受大宠矣养衰老故可以全节俭教百姓矣故古之仕者为道也非为食也为君也非为己也为国也非为家也是以时进则进时止则止也是以进不贪其位止不慕其权也凡致仕之义君曰畜犬马不可尽其力而况士大夫乎是虽诚贤也虽诚智也吾不可尽其力也此恩之至也臣曰为人臣者不顾力虽然吾力不足矣不可以当社稷之役而防干戈之任矣不可以劳夙夜之虑而苟旦暮之利矣全而归焉亦可已矣此义之至也故君以恩御臣臣以义事君贪以是息而让以是作今之人则不然仕非为道也而为食也非为君也而为已也非为国也而为家也是以进不知止而困不知耻也是以当老者上虽屡督教之而犹莫从也有司虽痛诋发之犹莫顾也此无他亷让之节不素厉而赏罸之政混也然则奈何曰必引籍校年而命之退则薄于恩而觳于义必母引籍校年而待其退疾贪位而害民蠧国均之二者莫若察有功者而必赏之无问其齿焉察无功者而必废之无问其齿焉彼知赏不出于有功废不遗于无功也则震而自谋矣震而自谋则贤不肖去与就决矣如是亦焉用引籍校年而命之退以损吾义哉今夫无功与有功者皆杂然莫辨也彼所得偷容于其间也故夫偷容之人而欲其畏义由礼以自洁于防墨之外是难能也圣王之治也非礼义所诱则敺之以法敺之以法亦不废其礼义之指故此法之敺也呜呼为致仕而卒以法敺也不已薄乎其亦出于不得已为之者乎然则又何惮而不为哉






　　宋文鉴巻一百一
　　钦定四库全书
　　宋文鉴巻一百二
　　宋　吕祖谦　编
　　策
　　内帑　　　　　　　　　　　　田　况
　　王者官天下家六合风化普暨孰非王土经产杂出悉为邦赋故守之以至德推之以大公调度所共皆有蓺极国计之外不闻私积周礼内府受九贡以待邦之大用外府供百物以待邦之小用以此故有内外之异非天子之私藏也若或任聚敛之臣规蕴蓄之厚虽恭俭之主啬用而致然于德音无所益也况继綂之君席有其富或肆侈靡以遗患乎唐明皇践祚之初锐意于理躬履俭德述宣醲化后之言治者比开元如贞观逮乎末年乃恃泰宁内纵奢乐权臣怙宠巧说媚上以谓赋税所取则归之有司以济用度进献所入当纳于天子以奉宴私明皇悦之遂为琼林大盈之库王鉷毎嵗进钱百亿皆云不出租庸侵牟黎元厚饵冦盗厥后韦臯李兼杜亚刘賛之徒竞为贡奉曲祈恩宠至于裴肃穷贾鬻之利以迁亷察严绶倾军府之资以拜刑曹末俗流风遂而莫御陆贽尝为德宗备陈其失可谓切至端严之论也国家开疆穷朔南建号侔周汉舟车所达上给中都而计利之司稽求繁广研及圭撮嵗求倍蓰加以鸣社庆辰升禋大祀册礼昭缛容典交修九州之人无不咸献其力四海之内各以其职来祭裒于公赋输之内帑虽异乎唐室方贡之物然亦非邦计之羡余也徃嵗军湏不充计臣致请出内钱币谓之假贷职掌之者旋复追索经远之士咸以为非且王者之于货财岂有内外国家之有天下岂有公私使外足而内不足君孰与不足私足而公不足君孰与足昔汉文之享御也施利泽省繇费民有余力国有滞财孝武得以因其资而骋嗜奔欲翫兵黩武用既殚费势不可已于是桑羊孔仅之徒専务功而酤筭缗坐市贩物盐铁趾株送补郎之法流于千古矣向非髙祖文帝之德洽着于前昭帝霍光之勤休息于后则生民虚耗未易集也帝之世多蓄私藏中上方敛诸郡之敛诸郡之寳中御府积天下之缯民困调繁目为行之费汉家业衰于此矣汉室尚然矧陈隋之末世乎是府库之积不为私也章矣今纵未能尽出所积以付逌司亦当眎丰凶之年防疲羸之俗去出纳之吝通内外之财俟乎下民寛饶大计盈给然后内于别藏敛其余訾亦不为过也抑又圣人大寳曰位见于易系天子不私求财存乎书法盖寳乎位则他物非足寳私乎财则何不为私以是而言所本尤大若天心独舍近谋远则无穷之庆及于万嗣矣
　　叙燕　　　　　　　　　　　　尹　洙
　　战国世燕最弱二汉叛臣持燕控塞蔑能自固以公孙伯珪之彊卒制于袁氏独慕容乘石虎乱乃并赵虽胜败异术大防论其彊弱燕不能加赵赵魏一则燕固不敌唐三盗连衡百余年敌未尝越燕侵赵魏是燕独能支敌也自燕覆于敌敌日炽大显德世虽复三关尚未尽燕南地国初敌众并合势益张然止命偏师备御师伐蜀伐吴泰然不以两河为顾是赵魏足以制敌明矣并冦既平悉天下锐専力于燕不能攘尺寸地顷尝以百万众驻赵魏讫敌退莫敢抗世多咎其不战然我众负城有内顾心战不必胜不胜则事亟矣故不战未尝咎也原其在兵不分设兵为三壁于争地掎角以疑其兵顿坚城之下乘间夹击无不胜矣盖兵不分有六使敌畜勇以待战无他支梧一也我众则士怠二也前世善将兵者必问几何今以中才尽主之三也大众傥北彼遂驱无复顾忌四也重兵一属根本虚弱纎人易以干说五也虽委大柄不无疑贰复命贵臣监督进皆由中御失于应变六也兵分则尽易其是有六利也胜败兵家常势悉内以击外失则举所有以弃之苻坚淝水哥舒翰潼关是也是则制敌在谋不在众以赵魏燕南益以山西民足以守兵足以战分而帅之将得専制就使偏师挫衂它众尚奋讵能系国安危哉故师覆于外而根本不揺者善败也昔者六国有地千里师败于秦散而复振几百战犹未及其都守国之固也陈胜项梁举关东之众朝败而夕灭新造之势也以天下之广谋其国不若千里之固而袭新造之势儌幸于一战庸非惑哉兵久弭士大夫诵圣谓百世不复用非甚妄者不谈然兵果废则已傥后世复用之鉴此少以悟世主故迹其胜败云
　　息戍　　　　　　　　　　　　尹　洙
　　国家割弃朔方西师不出三十年而亭徼千里环重兵以戍之虽种落屡扰即时辑定然屯戍费亦已甚矣西戎为冦逺自周世西汉先零东汉烧当晋氐羗唐秃髪厯朝侵轶为国剧患兴师定律皆有成功而劳中国东汉尤甚费用常以亿计孝安世羗叛十四年用二百四十亿永和末复经七年用八十余亿及段纪明用裁五十四亿而剪灭殆尽今西北泾原邠宁秦鳯鄜延四帅戍卒十余万一卒嵗给无虑二万平骑卒与冗卒较其中者总廪给之数恩赏不在焉以十万较之嵗用二十亿自灵武罢兵计费六百余亿方前世数倍矣平世屯戍且犹若是后虽无它警不可一日辍去是十万众有益而无损明也国家厚利募商入粟倾四方之货然无水漕之运所挽致亦不过被边数郡尔嵗不常登廪有常给顷年亦尝稍匮矣傥其乘我荐饥我心济师馈饟当出于关中则未战而西夏已困可不虑哉按唐府兵上府千二百人中府千人下府八百人为今之计莫若籍丁民为兵拟唐置府颇损其数又今边鄙虽有乡兵之制然止极塞数郡民籍寡少不足备敌料京兆西北数郡上户可十余万中家半之当得兵六七万质其赋无它易赋以泉石者不易以五谷畜马者又蠲其杂傜民幸于庇宗乐然籍农隙讲事登材武者为什长队正盛秋旬阅常若冦至以关内河东劲兵傅之尽罢京师禁旅慎简守师分其綂専其任分綂则柄不重専任则将益励坚于守备习其形势积粟多教士锐使虏众无隙可窥不战而慴兵志所谓无恃其不来恃吾有以待之其庙胜之策乎
　　兵制　　　　　　　　　　　　尹　洙
　　今之敌国地兼燕凉然彊大之势未过乎前世中国士卒専力武事非若古者籍兵于民农战兼用者也是中国兵胜于古敌国不胜于古也古者中国鞭笞四塞而役属者有之给缯帛以懐来者有之与之战或胜或负者有之今厚赂以厌其求惟恐不及或与之较未尝一胜焉其故何哉非敌国之兵彊非中国之兵弱法制之失也何谓法制之失以吏事而制戎事也为今而言防之长在战与守策之失在御与救废策之长用策之失所以亟败也假以邉事言之若闻其将冦我境我之大将不计敌众寡之势不论战迟速之利必分兵御之御之不胜制令者曰吾知出兵而已行者曰吾知奋命而巳朝廷必薄其责议者亦置其罪苟不御之虽全其师朝廷诛其逗留议者称其畏懦此所以必御之也若闻一城被围不计受攻之急缓不论城垒之坚脆必尽锐救之救之不胜制令者曰吾知救之而已行者曰吾知死之而已朝廷必薄其责议者亦置其罪苟不救之虽城获全朝廷咎其不进议者言其坐观此所以必救之也御与救非将之罪也以吏事制戎事法制之失也或曰御亦战也救亦战也御与救皆为失策何谓战为长策也夫御与救非利战不得已而战也非我利则敌之利也所谓战者我利则战不利则不战先计而后战者也先计而后战鲜不胜矣不幸而不胜者将之罪也然则中国之为守备久矣何得谓守为长策而废不用也所谓守者方靣之守非一堡一障之守也非尺寸之地守也今敌入吾地不计众寡利害而御之敌围吾城不计坚脆急缓而救之御之必败救之必败兵溃于外民溃于内失所以为守矣守方靣者异于是使其自守毋望救兵之出盖兵不出则势不分势不分则有以待之夫待之者不战则敌疑作战则敌惧惧则敌北能守所以办战能战所以济守明战守之利而不得志于敌国者未之有也
　　根本　　　　　　　　　　　　石　介
　　善为天下者不视其治乱视民而已矣民者国之根本也天下虽乱民心未离不足忧也天下虽治民心离可忧也人皆曰天下国家孰为天下孰为国家民而已有民则有天下有国家无民则天下空虚矣国家名号矣空虚不可居名号不足守然则民其与天下存亡乎其与国家衰盛乎自古四夷不能亡国大臣不能亡国惟民能亡国民国之根本也未有根本亡而枝叶存者故桀之亡以民也纣之亡亦以民也秦之亡亦以民也汉有平城之危诸吕之难七国之反王莽之夺汉终不亡民心未去也唐有武氏之变禄山之祸思明朱泚宗权希烈诸侯之叛唐终不亡民心未去也夫四夷大臣非不能亡国民心尚在也观汉髙祖文景唐太宗其有以结民心之固王莽夺取汉已亡矣而民尚思汉恩未已故光武乘之中兴武氏禄山滔泚思明宗权希烈诸侯之乱唐已亡矣而民尚思唐德未已故终至于三百年民之未叛也虽四夷之彊诸侯之位大臣之势足以移国足倾天下而终不能亡也莽等不能亡汉武氏禄山诸冦不能亡唐是也民之叛也虽以百里虽以匹夫犹能亡国汤以七十里亡夏文王以百里亡商陈胜以匹夫亡秦是也噫民之未叛也虽四夷诸侯大臣不臣不能亡国况匹夫乎民之叛也虽匹夫犹能亡国况四夷乎矧诸侯乎矧大臣乎噫为天下国家者可不务民乎书曰可畏非民孟子曰民为贵社稷次之君为轻故古之天子重民也不敢侮于鳏寡民虽匹夫也有奸雄有豪杰有义勇伊尹吕望义勇也陈胜豪杰也黄巢奸雄也伊尹吕望不忍桀纣之民涂炭奋于耕钓起佐汤武放桀系纣义勇矣夫陈胜不堪秦之民役苦愤然举兵以诛秦豪杰矣夫黄巢伺唐之隙因民之饥聚兵以扰天下奸雄矣夫书曰可畏非民有奸雄有豪杰有义勇可不畏乎是以圣人不敢侮于鳏寡盖不可以匹夫待民也孟子谓民贵社稷次君轻盖不敢以万乘骄民也吁昏君庸主不知民为天下国家之根本以草莽视民以鹿豕视民故民离叛天下国家倾防呜呼民可忽哉臣观太祖皇帝太宗皇帝真宗皇帝皇帝陛下养民勤矣爱心至矣然而天下之民困其故何哉郡守县令滥也僧尼多也祠庙繁也差役重也支移逺也贡献劳也馆驿也吏易数也兼并盛也游惰众也今欲息民之困在择郡守县令减僧尼禁祠庙省差役罢支移停贡献宽馆驿久使任抑兼并斥游惰谨求其利病而各着于篇
　　明禁　　　　　　　　　　　　石　介
　　国家之禁疎密不得其中矣今山泽江海皆有禁盐铁酒茗皆有禁布绵丝枲皆有禁关市河梁皆有禁子去其父则不禁民去其君则不禁男去耒耜则不禁女去织纴则不禁工作竒巧则不禁商通珠贝则不禁士亡仁义则不禁左法乱俗则不禁淫文害正则不禁市有游手则不禁官有游食则不禁衣服逾制则不禁宫室过度则不禁豪彊兼并则不禁权要横暴则不禁贿行于上则不禁吏贪于下则不禁夫子去其父则乱也民去其君则叛也男去耒耜女去织纴则离其业也工作竒巧商通珠贝士亡仁义则弃其本也左法乱俗则中华夷也淫文害正则经籍息也市有游手官有游食则公私惰也衣服逾制宫室过度则上下僭也豪彊兼并权要横暴则贫人困也贿行于上吏贪于下则公道缺也如是而不禁彼山泽江海人所取材也盐铁酒茗人所资也布绵丝枲人所取用也关市河梁人所取济也而禁岂先王之法乎三代之制乎哉或曰如何则先王之法也三代之制也曰惟禁其不禁而弛其禁则先王之法也三代之制也
　　责臣　　　　　　　　　　　　石　介
　　大过上六君子矣心在救时至于灭顶凶而无悔且当栋桡之世居无位之地而过涉以扶衰拯弱可谓君子矣今国家有西北边之忧圣君夙夜勤劳日旰不食重择大臣付以専征大官以宠之富禄以厚之节旄以荣之宜竭智力以干乃任尽谋策以济厥事智力竭矣谋策尽矣然后以死继之可也乃偃蹇君命优游私家谓闻金鼓之震天下不若闻丝竹之淫耳谓见羽旄之翳目不若见赵卫之侍前谓若被甲冑不若服轻纨谓若冐矢石不若御重裘不竭智力不尽谋策乃称才不称任饮食加多筋力完壮乃谓病不任事上以罔于君下以欺于人以图其身之安噫国家以安无事乃将乃相尔公尔侯贪荣取宠不知休止聚财积货不知纪极饱而嬉醉而眠间则陈功劳叙阀阅矜材能荐智略恨爵位之不髙任使之不先曾不曰才不称任病不任事国家一日有边鄙之忧圣君倚之以安则曰臣病臣不才至于两铨三班院除人徃西北边去多不肯行呜呼食人之禄死人之事况圣君英威睿武仁行如春义行如秋敢兹不肃是臣得以慢君君不能以使臣也天子之命岂不行乎传曰四郊多垒卿大夫之辱也又曰主忧臣辱大官以被其身富禄以厚其家四郊多垒则曰非我之辱也主忧则曰非我之事有官职而不勤其官矧在于无位之地乎吾是以责斯人而贤上六也呜呼赖圣君洪覆如天不以寘诸法若有如孔子者出则当以春秋乱臣同诛矣
　　言治　　　　　　　　　　　　刘　敞
　　为治者有其迹矣而迹未必可复也语治者有其言矣而言未必可常也遗迹而因于时忘言而狥于理治之大方也故昔者无懐氏神农氏封于太山禅于梁父者七十有二君而治未尝同此道之谓也顾实论为政仲长统善之贾谊谋匈奴班固非之自汉以来莫谓不然寔之言曰明君者以严致平非以寛致平也大宋之兴刬五代之除其虐政吏以鞭扑赦赎为治而天下以宁南至交趾北至幽都东渐于海西被于流沙外无彊桀之虏内无羣党之防民不见金革之患者于今有年自三代以来未尝有也此可谓以严致平者乎固之言曰谊欲试属国设五饵三表以钓匈奴其术已疎矣先帝与戎约和内爱百姓外亲隣国略循谊之策而匈奴服从至今五十余年自三代之盛讲信修睦附疏柔逺亦未尝有若此其久也可谓术已疎者乎从此观之为治者因于时而迹不足守也语治者徇于理而言不足専也故自诗书礼乐诒世之具者皆遗迹而求所以迹者也忘言而索于所以言者也非仲长统班固之徒所能见也
　　明礼　　　　　　　　　　　　蔡　襄
　　二帝三王相因作礼乐以正民性革其非心使之寡罪而逺刑通万世之法也秦任兵刑而弃礼乐汉魏以还至晋日用干戈礼典残缺至于民俗尽矣唐兴四方治定欲有所为制作虽具朝廷之礼时亦修举而风教习尚各随其俗五代祸乱日不遑暇専以刑治之宋兴五十余年太祖太宗平天下皆以兵威助治真宗皇帝契丹结好之后遂至无事朝廷礼文罔不修举仁宗皇帝好生恤刑泽及禽兽然四方之俗未闻由礼尚専用法法者网罗过咎而施刑耳臣请以一二事言之冠婚葬防礼之大者冠礼今不复议婚礼无复有古之遗文而防礼尽用释氏独三年日月则类古矣臣请集大儒鸿博之士约古制而立今礼使百官万民皆有等夷便而易行逺罪省刑之一途也
　　去冗　　　　　　　　　　　　蔡　襄
　　治天下者如治家凡民之家随其富贫视其族属几何一嵗之费几何賔客之资公上之湏复用几何度其家之所入然后量力而出之如是乃可以为家计也不如是其家无以自给则族属不得自少不知也枢府不知财用日月添兵而财用有无不知也三司使守藏吏也嵗了一嵗便为办事不幸有边境之患必取于民譬之家计是不度所入不量所出国不冨实陛下未得髙枕而优游臣故谓兵为大其次又有官冗今且以转官一事言之太祖太宗朝仕官者或有功劳或有名誉则拔任其人人莫不劝然以孤逺守常之人湮沉不迁者有之真宗设三年磨勘之法然后孤逺守常之人与夫权要图进之士无异也日月既久渐以成俗虽有长材异能出众人者有小过累未可迁也但能饮食言语于人无忤者数月必迁此三年一迁之法今为大也祖宗时卿监郎中无十数人观今班簿姓名可见也天下州军三百余处合入知州军凡军几何人局少员多每至除待阙湏一二年通判知县之类率皆如此真宗时选人磨勘有选京官者有不迁者仁宗时但无过咎无不转官官冗如此岂有不思其变更之术也哉去冗百端此二者最大愿陛下熟思之渐求消冗之説
　　宋文鉴巻一百二
　　钦定四库全书
　　宋文鉴巻一百三
　　宋　吕祖谦　编
　　策
　　原赏　　　　　　　　　　　　蔡　襄
　　古之所谓赏者有大功则赏之临兵戎者前死有荣退生有辱虽小功必赏以其履死地也今之臣一切务赏何谓赏所谓酬奨者是也守土之臣刺史县令招徕逃亡磨勘税赋皆其职所当为也不修其职罪当罚也今有为之者必自陈而求赏不立赏格则不为也天子敛生民之财以禄之分职位以宠之借威权以使之可谓至矣而于官守常事动即求赏天子岂与羣臣为市道哉至于茶盐酒税之局物物皆有赏格下至吏人百姓莫不皆然此为政之也战功必赏也功异于常者赏也其余无名酬奨可渐罢之以正官守之法也
　　礼法　　　　　　　　　　　　郑　獬
　　孔子作春秋常事不书变礼则书明圣人之典礼中国世守之不可以有变也甚矣浮屠氏之变中国也浮屠夷礼也古者建辟雍立太学以育贤士天子时而幸之躬养三老五更习大射讲六经用以风动天下之风教而今之浮屠之庙萝蔓天下或给之土田屋庐以豢养其徒天子又亲临之致恭乎土木之偶此则变吾之辟雍太学之礼而为夷矣古者宗庙有制唐虞五庙商周七庙至汉乃有原庙行幸郡国及陵园皆有庙汉之于礼已侈矣而今之祖宗神御或寓之浮屠之便室亏损威德非所以致肃恭尊事之意也此则变吾之宗庙之礼而为夷矣古者日蚀星变水旱之则素服避正殿减膳撤乐责躬以答天戒而今之有一灾一异或用浮屠之法集其徒螺鼓呶噪而禳之此则变吾之祈禳之礼而为夷矣古者宫室之节上公以九侯伯以七子男以五惟天子有加焉五门六寝城髙七雉宫方千二百歩而今之浮屠之庙包山林跨阡陌无有裁限穹桀鲜巧穷民精髓侈大过于天子之宫殿数十百倍此则变吾之宫室之礼而为夷矣古者为之衣冠以荘其瞻视以节其步趋禁竒衺之服不使俗而今之浮屠髠首不冠其衣诡异方袍长裾不襟不带此则变吾之裘冠之礼而为夷矣自有天地则有夫妇则有父子则有君臣男主外女主内父慈子孝天子当扆羣臣北靣而朝事之而今浮屠不婚不娶弃父母之养见君上未尝致拜此则变吾之夫妇父子君臣之礼而为夷矣古者防葬有纪复奠祖荐虞祥之祭皆为之酒醴牢牲笾豆鼎篚享荐之具而今之举天下凡为防葬一归之浮屠氏不饭其徒不诵其书举天下诟笑之以为不孝狃习成俗沈酣溃烂透骨髓入膏肓不可晓告此则变吾之防葬之礼而为夷矣故自古圣人之典礼皆为之沦防几何其为不尽归之夷乎使孔子而在记今之变礼者将操简濡笔择书之不暇而天下方恬然不为之怪朝廷未尝为之禁令而端使之攻穿坏败今或四夷之人有扣而向边者则朝廷必择帅遣兵以防捍之见一虏夫一獠民必擒捽之束缚之而被诛絶焉彼之来小不过利吾之囊箧囷窖牛羊大不过利吾之城郭土地而已而浮屠之徒满天下朝廷且未尝擒捽束缚而加诛焉反曲拳跪跽而尊事之彼之所利乃欲灭絶吾中国圣人之礼法其为祸岂不大于扣而向边者耶岂荘子所谓盗钩金者诛盗国者为诸侯者耶夫胜火者水也胜夷狄者中国也中国所以胜者以有典礼也宜朝廷敕聪博辨学之士删定礼法一斥去浮屠之夷而明着吾圣人之制布之天下上自朝廷下至士大夫俾遵行之礼行而中国胜矣中国胜则为浮屠氏之说又何从而变哉
　　资格　　　　　　　　　　　　孙　洙
　　三代而下选举之法何纷纷乎其法始得者终必失也故孝亷之始得也人务本行也其终失也计口缪举也辟署之始得也人乐自修也其终失也流竞成俗也限年之始得也敦德养器也其终失也少成不贵也九品之始得也家举人兴也其终失也爱憎在吏也清议之始得也名实相尚也其终失也浮伪相沮也铨选之始得也权不外假也其终失也美恶同流也故孝亷失之缪辟举失之诡限年失之同九品失之伪铨选失之杂是六者之法皆足以救一时而不足以通百世也故始终而各有得失焉今始终一切皆失者其国家资格之法乎臣请言其今贤材之伏于下者资格阂之也职业之废于官者资格牵之也士之寡亷鲜耻者争于资格也民之困于虐政暴吏资格之人众也万事之所以抗百吏之所以废弛法制之所以頽烂决溃而不之救者皆资格之失也惟天之生大贤大德也非以私厚其人将使之辅生民之治者也惟人之有大材大智者非以独乐其身将以振生民之穷者也今小人累日而取贵仕君子侧身而困卑位贤者戴不肖于上而愚者役智者于下爵不考德禄不授能故曰贤林之伏于下者资格阂之也才足以堪其任小拘嵗月而防之矣力不足以称其位増累攷级而得之矣所得非所求也所求非所任也位不度才功不索实故曰职业之废于官者资格牵之也今夫计嵗阀而争年劳者日夜相鬬也有司躐一名差一级则摄衣而羣争愬矣其甚者或懐黄金而置于丞相之前也其行义去市贾者亡几耳故曰士之寡亷鲜耻者争于资格也来而暴一邑既嵗满矣又去而虐一州也非以赃败至死不黜虎吏劘牙而食于民贤者鬰死于岩穴而赤子不得爱其父母也故曰民之困于虐政暴吏者资格之人众也夫资格之法起于后魏崔亮而复行之于唐之裴光庭是二子者其当世固以罪之不待后世之讥矣然而行之前世不过数十年者也后得称职者矫而更之故其患不大分资格之流漫根结踵为常法方且世世而遵行之矣徃者不知非来者不知矫故曰万事抗百吏废弛法制頽烂决溃而不之救也虽然不无小利也小便也利之者惷愚而废滞者也便之者耋老而庸昏者也而于天下国家焉则大失也大害也然而提选部者亦以是法为简而易守也百品千羣不复铨叙人物而综覈功实一吏在前勘簿呼名而授之矣坐庙堂者亦以是法为要而易行也大官大职列籍按氏差第日月遝然而登之矣上下相冒而贤材去愈逺可为太息也为今之急诚宜大蠲法简抜异能爵以功为先后用才为序次无以积勤累劳者为髙叙无以深资久考者为优选智愚以别善否陈前而万事不治庶功不熈者臣愚未尝闻也
　　严宗庙　　　　　　　　　　　孙　洙
　　臣尝考洪范五行传曰简宗庙废祭祀则水不润下国家比年以来京师仍嵗大水百川暴溢变异甚大臣伏思之窃恐陛下承事宗庙之礼及四时之祭有未合古制者也臣闻古者宗庙四时之祭礿祀烝尝禘祫皆天子所自亲享不使有司摄事也盖圣人内自竭尽以承其亲者惟祭祭非自外至由中出生于心也古者宗庙之祭君亲牵牲执鸾刀以割冕而总干以乐皇尸其躬自力以致其诚心如此之尽一也及周衰礼坏乐崩典籍皆灭弃汉兴草创礼之存者才十二三事而宗庙之礼盖阙如也然犹四时车驾间出享庙及八月饮酬以尽孝思继汉而下荒乎无以礼乐为也唐之盛时可以制作矣而宗庙之祀亦踵习旧常开元之礼虽有天子四时亲享太庙之制而行之盖阙帝王之亲享庙者一世不过再三焉岂三代祭法终不可复也而百世莫之行者相循而失也今国家宗庙之事每嵗四孟及季冬凡五享三年一祫五年一禘皆有司侍祠而天子未尝亲事也唯三嵗亲郊一行告庙之礼而已而五神御殿酌献一嵗徧焉是失礼经之意而相循近世之失也夫四时宗庙之祭大事也神御别殿酌献小礼也大事不正其本而委之有司小礼烦而车驾数出不合礼意矣夫王者卜宅都邑营建神位而左立七庙诚宜世世子孙严祗而奉承之瞻视梁栋而时思之以永念王业之艰难也今春秋霜露之感禘祫昭穆之序礼之最所重者一诿于祠官矣而神御酌献三嵗告谒礼之轻者而天子躬焉非严祖尊考之义也非事神训民之意也呜呼宗庙之事王者不自亲由汉氏以来失之矣而百世之君曾不知复也今京师浮图老子塔庙或遇水旱陛下皆亲祷祠之及嵗时游幸亦至焉而祖宗神灵之庙貌四时唯有司侍祭三嵗郊见而才一至也岂陛下孝思之至乎夫使有司侍祠则牺牲醴酪或不能致其洁容礼服器或不能竭其恭此神灵所以未降福也陛下与其修祈禳于浮图老子塔庙曷若尽孝思于祖宗之庙也与其嵗行酌献于别殿曷若以四时亲享而示大孝于天下也臣窃思陛下至孝蒸蒸非不能也直以礼久不讲而大费不可省尔臣论今之吉礼在典籍者盖粲然矣而享祭之礼又磅礴大备以陛下之明圣举而措之非甚难也然而议者谓法驾一动大费不可赀臣又谓议者之过忧也国家之礼常病于吝小费而失大典文采繁而诚质薄故朝廷毎举一废礼若籍田明堂之类观听者以为异则内外厚冀赉赐百官过幸増秩盖国家议礼太繁名物太缛故百礼常病不能举也今若诏太常礼官约其礼简其仪尽去繁饰大驾不动卤簿不设如唐之礼享庙拜陵皆用小驾今且如常日行幸罢每嵗神御别殿酌献而以四时亲荐享庙前期斋于路寝以其日质明车驾谒太庙亲享七室以尽陛下严祖尊考事神训民之诚心岂不美哉夫礼简则诚至仪略则易行传曰礼与其恭不足而礼有余也曷若礼不足而恭有余也祖宗唯享陛下之诚百姓唯乐陛下之孝不在乎礼文之繁具也陛下起百王之废典绍三代之坠礼使大孝塞乎天地而横乎四海又以答塞洪范传大水之异何则四时亲享庙前世未有行者由陛下而立制使万世子孙承之是天下之盛福也臣愚妄议大礼惟陛下少留圣意而幸择
　　择使　　　　　　　　　　　　孙　洙
　　今北方彊抗中夏若古之大敌国聘问嵗至日窥吾国家之隙暴侮甚矣朝廷比遣使介初不择人颇无辩对之材可使张明中国之威信以詟伏逺人之心者苟欲以岁时币赐宠之故所遣使人不复有称于絶域者徒侈洁车服整饰驺旅以夸视于羣落细礼曲谨悉受训策屈膝边庭拜望跪起少不敢辄异还上语记一辞不中绳度则按以重罪遣削黜矣虽复间选左右名德方重之臣然皆束于仪矩屈鬰愤结俯仰上下虽有劲辞直气竒谋博辩刀笔在后蓄不得发其毅然欲存国大体者法吏反以为生事而左迁之故妄庸之臣苟欲毕事低首下视喑不敢髙吐气甚者或发狂疾以自免或对馆人醉舞跳踉笑呼妄诟重为荒服之所姗笑彼其主方骄吾以繁礼妄说之未足怪也至于髽首之役馆劳主人者亦复狂诞晨夜皆邀枉主人屡省而蹇仰自便甚可怪也夫以堂堂中国而一介之使如此折辱天威堕损国命臣窃羞之昔汉郑众不忍持大汉节对氊裘拜而抜刀自誓唐商侑坚立不动责可汗之失礼李景略以气制梅禄坐受其拜近者晋天福中王权犹曰义不能稽颡于穹庐之长而违诏得罪欣然就贬故大节之士直躬徇义者非私一身而以尊主上重国家也今陛下待彼过厚责使者之法太密故不复有倜傥伟节之士立威名于塞外而使其知中国之多贤也而使者亦复气息奄然不自振起唯任人之所嫚视而踞俟之臣闻古之大夫出疆有可以安国家定社稷者専之也又曰受命不受辞何则机事之防闲不容一息樽俎之间折冲万里岂复拘以应对之细失容貌之苛谨哉陛下宜与大臣预择廷臣辩论通古今刚直有威望者俾使北庭使一言足以雄中国之威夺彊敌之气譬説祸福以厌怖贪求之心其举动言辞小不合者无法以绳之非有大过类可阔略使得驰骋辩博应变不穷则専对造命之士出矣
　　敦俭　　　　　　　　　　　　钱彦逺
　　臣闻享四海之奉者文采藩饰备味极盛势适当然岂过自刻损称为俭德盖去泰甚屏奢侈之为俭尔一人俭则百官俭百官俭则庶民耻费敦朴浮嚣轻伪无所售利农夫工女完固充给我太祖太宗知稼穑艰难奉养清约裁冗贬侈今郊庙大礼陈国初器械车服坚朴素质至甚余可追验矣先帝虽据太平全盛之实然俭节圣躬尝见内直黄门给锦衾命紫裀代幸西京时嫔御食品准从驾羣臣天禧间欲禁涂金饰下诏自乘舆始朞月逺迩杜絶化之之诚耆老于今称道陛下嗣位音乐宫室车马亡所加近嵗差逾前臣踈逺不悉时事但闻调诸官署财物为玩好颇众北门内作工雕镂镕冶刻削几千人复以太官调絮麄略就近署私立饔防后苑置酒府酝酿共燕昵之湏宫中发取市物百费震动掖廷亲戚亟齿班列佩印绶给侍禁省是数者皆无益睿明臣料此诚左右佞謟恐天聪纳谏切厉兢兢畏天下过已始相与迎恶先意隐屏为此快一时欲图少顷兑说赐予放宕流溢源发有渐殊不知暴于外则愈损美德谨按礼王者皮弁以食重身防微故有和食医尝食监失防癏职则刑而别庖所荐异内羞正馔旋取区肆间或非时珍怪不问从出不思时禁止小使三数人庀其事陛下安自轻御焉奈宗庙社稷何臣之深忧也且京师四方回首易听取为表式今纵未大失风俗已溢经曰上好是下必有甚者臣观贵臣家悉相燿以技巧声色狗马或窃畜尚方器物起屋室跨通衢大路富商豪族歆慕结纳货赂上流縁而民益贫游手益众猾细乘作淫巧日变月新营媚富贵耳目且利令智昏盛令心骄昏则虑不精骄则所惜重元僚迩臣安危所托使昏且骄后何望邪昔秦王责范睢以楚防剑利优倡拙吾恐其图秦夫倡优巧拙小节也古人用觇胜负况奢俭乎使天下闻之可也四夷闻之不可也臣尝行都下见先朝宰相若吕端李沆旧第存焉穷僻卑陋今公卿人所舍或加之盖当时法令肃而习尚正也故衣弋绨焚雉头裘是廼帝王末事前史皆书之者顾治乱所系廼深美絶称耸示后世陛下宜醇法列圣成绩厯攷三代所以得失凡违典章旧制者亟罢揭还有司抑减内宠之势其父子兄弟才赐衣食不命以要官剧职诸郡国纎靡轻绡之服止其嵗输雕纂竒器斥破撤藏有金银饰者出付度支助军费皇皇然穆穆然用天子礼以自澹乐而有节俭不偪下使知圣人之心垂精勤劳兴亡之际羣下率化亷耻张立万有恃荣亲近遂恶未悛者严刑刑之假一劝百所举虽尊俎俯仰而所济逺矣
　　策略　　　　　　　　　　　　苏　轼
　　臣闻天子者以其一身寄之乎巍巍之上以其一心运之乎茫茫之中安而为太山危而为累卵其间不容毫厘是故古之圣人不恃其有可畏之资而恃其有可爱之实不恃其有不可拔之势而恃其有不忍叛之心何则其所居者天下之至危也天子恃公卿以有其天下公卿大夫士以至于民转相属也以有其富贵苟不得其心而欲羁之以区区之名控之以不足恃之势者其平居无事犹有以相制一旦有急是皆行道之人掉臂而去尚安得而用之乎古之失天下者皆非一日之故其君臣之权去已久矣适防其变是以一散而不可复収方其未也天子甚尊大夫士甚贱奔走万里无敢后先俨然南靣以临其臣曰天何言哉百官俯首就位敛足而退兢兢惟恐有罪羣臣相率为苟安之计贤者既无所施其才而愚者亦无所容其不肖举天下事听其自为而已及乎事出于非常变起于不测视天下莫与同其患虽欲分国以与人而且不及矣秦二世唐德宗盖用此术以至于颠沛而不悟岂不悲哉天下者器也天子者有此器者也器久不用而置诸箧笥则器与人不相习是以扞格而难操良工者使手习知其器而器亦习知其手手与器相信而不相疑夫是故所为而成也天下之患非经营祸乱之足忧而养安无事之可畏何则惧其一旦至于扞格而难操也昔之有天下者日夜淬励其百官抚摩其人民为之朝聘防同燕享以交诸侯之欢嵗时月朔致民读法饮酒蜡腊以遂万民之情有大事自庶人以上皆得至于外朝以尽其词犹以未也而五载一巡狩朝诸侯于方岳之下亲见其耆老贤士大夫以周知天下之风俗凡此者非以为苟劳而已将以驯致服习天下之心使不至于扞格而难操也及至后世壊先王之法安于逸乐而恶闻其过是以养尊而自髙务为深严使天下拱手以貌相承而心不服其腐儒老生又出而为之说曰天子不可以妄有言也史且书之后世且以为讥使其君臣相视而不可知如此则偶人而已矣天下之心既已去而伥伥焉抱其空器不知英雄豪杰已议其后臣尝观西汉之初髙祖创业之际事变之兴亦已繁矣而髙祖以项氏创残之余与信布之徒争驰于中原此六七公者以絶人之姿据有土地甲兵之众其势足以为乱然天下终以不揺卒定于汉传十数世矣而至于元成哀平四夷向风兵革不试而王莽一竖子乃举而移之不用寸兵尺铁而天下屏息莫敢或争此其故何也创业之君出于布衣其大臣将相皆握手之欢凡在朝廷者皆其尝试哜啜以知其才之短长彼其视天下如一身苟有疾痛其手足不期而自救当此之时虽有近忧而无逺患及其子孙生于深宫之中而狃于富贵之势尊卑阔絶而上下之情疎礼节繁多而君臣之义薄是故不为近忧而常为逺患及其一旦固已不可救矣圣人知其然是以去苛礼而务至诚黜虚名而求实效不爱髙位重禄以致山林之士而欲闻切直不隐之言者凡皆以通上下之情也昔我太祖太宗既有天下法令简约不为崖岸当时大臣将相皆得从容终日欢如平生下至士庶人亦得以自效故天下称其言至今非有文采缘饰而开心见诚有以入人之深者此英主之竒术御天下之大权也方今治平之日久矣臣愚以为宜日新盛德以激昂天下久安怠惰之气故陈其五事以备采择其一曰将相之臣天子所恃以为治者宜日夜召论天下之大计且以熟观其为人其二曰太守刺史天子所寄以逺方之民者其罢归皆当问其所以为政民情风俗之所安亦以揣知其才之所堪其三曰左右扈从侍读侍讲之人本以论说古今兴衰之大要非以应故事备数而已经籍之外苟有以访之无伤也其四曰吏民上书苟小有可观者宜皆召问优游以养其敢言之气其五曰天下之吏自一命以上虽其至贱无以自通于朝廷然人主之为岂有所不可哉察其善者卒然召见之使不知其所从来如此则逺方之贱吏亦务自激发为善不以位卑禄薄无由自通于上而不修饰使天下习知天子乐善亲贤防民之心孜孜不倦如此翕然皆有所感发知爱于君而不可与为不善亦将贤人众多而奸吏衰少刑法之外有以大慰天下之心焉耳
　　决壅蔽　　　　　　　　　　　苏　轼
　　所贵乎朝廷清平而天下治平者何也天下不诉而无寃不谒而得其所欲此尧舜之盛也其次不能无诉诉而必见察不能无谒谒而必见省使逺方之贱吏不知朝廷之髙而一介之小民不识官府之难而后天下治今夫一人之身有一心两手而已疾痛疴痒动于百体之中虽其甚微不足以为患而手随至夫手之至岂其一一而听之心哉心之所以素爱其身者深而手之所以素听于心者熟是故不待使令而卒然以自至圣人之治天下亦如此而已百官之众四海之广使其关节脉理相通为一叩之而必闻触之而必应夫是以天下可使为一身天子之贵士民之贱可使相爱忧患可使同缓急可使救今也不然天下有不幸而诉其寃如诉之于天有不得已而谒其所欲如谒之于鬼神公卿大臣不能防其详悉而付之于胥吏故凡贿赂先至者朝请而夕得徒手而来者终年而不获至于故常之事人之所当得而无疑者莫不务为留滞以待请属举天下一毫之事非金钱无以行之昔者汉唐之患法不明而用之不宻使吏得以空虚无据之法而绳天下故小人以无法为奸今也法令明具而用之至密举天下惟法之知所欲排者有小不如法而可指以为瑕所欲与者虽有乖戾而可借法以为解故小人以法为奸今天下所为多事者岂事之诚多耶吏欲有所鬻而未得新故相仍纷然而不决此王化之所以壅遏而不行也昔桓文之霸百官承职不待教令而辨四方之賔至不求有司王猛之治秦事至纎悉莫不尽举而人不以为烦盖史之所记麻思还冀州请于猛猛曰速装行矣至暮而符下及出关郡县皆已被符其令行禁止而无留事者至于纎悉莫不皆然苻坚以戎狄之种至为霸王兵强国富垂及升平者猛之所为固宜其然也今天下治安大吏奉法不敢顾私而府史之属招权鬻法长吏心知而不问以为当然此其有二而已事繁而官不勤故权在胥吏欲去其也莫如省事而厉精省事莫如任人厉精莫如自上率之今之所谓至繁天下之事关于其中诉者至多而谒者之众莫如中书与三司天下之事分于百官而中书听其治要郡县钱币制与转运使而三司受其防计此宜若不至于繁多然中书不待奏课以定其黜陟而关与其事则是不任有司也三司之吏推析赢虚至于毫毛以绳郡县则是不任转运使也故曰省事莫如任人古之圣王爱日以求治辨色而视朝苟少安焉而至于日出则终日为之不给以少而言之一日而废一事一月则可知也一嵗则事之积者不可胜数也欲事之无繁则必劳于始而逸于终晨兴而晏罢天子未退则宰相不敢归安于私第宰相日昃而不退则百官莫不震悚尽力于王事而不敢晏游如此则纎悉隠微莫不举矣天子求治之勤过于先王而议者不称王季之晏朝而称舜之无为不论文王之日昃而论始皇之量书此何以率天下怠耶臣故曰厉精莫如自上率之则壅决矣













</div>
    <div class="pagination">
<a href="宋文鉴_page56.html">上一页</a><span>...</span><a href="宋文鉴_page52.html">52</a><a href="宋文鉴_page53.html">53</a><a href="宋文鉴_page54.html">54</a><a href="宋文鉴_page55.html">55</a><a href="宋文鉴_page56.html">56</a><span class="current-page">57</span><a href="宋文鉴_page58.html">58</a><a href="宋文鉴_page59.html">59</a><a href="宋文鉴_page60.html">60</a><a href="宋文鉴_page61.html">61</a><a href="宋文鉴_page62.html">62</a><span>...</span><a href="宋文鉴_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
