<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 78 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 78 页/共 102 页</h1>
    <div class="content">　　春香上罗襦暗引兰桡渡蝶散揜红房王孙归已暮斜条拂蛾鬓采撷同芳杜脉脉烟雨浓江皋断肠路
　　同前　　　　　　　　　　周南老
　　芷秀杂兰佩药华出云房春露发芳采晴曛散麝香峩峩水晶簪举举云霓裳抽簮瑶盘击扣节歌乐章殷勤赠素绡日射生辉光回首冯夷宫飒然风雨凉
　　唐处士李嬴夜逰震泽逢女郎为歌玉波冷双莲之曲曰此哀呉宫二队长之词又歌其所制并秀药华之曲葢龙女云二曲世皆不传余戯为补之
　　泰娘歌【并引】　　　　　　　　刘禹锡
　　泰娘本韦尚书家主讴者初尚书为呉郡得之命乐工诲之琵琶使之歌且舞无几何尽得其术居一二嵗携之以归京师京师多新声善工于是又捐去故技以新声度曲而泰娘名字往往见称于贵游之间元和初尚书薨于东京泰娘出居民间久之为蕲州刺史张愻所得其后愻坐事谪居武陵郡愻卒泰娘无所归地荒且逺无有能知其容与艺者故日抱乐器而哭其音焦杀以悲雒客闻之为歌其事以足于乐府云
　　泰娘家本阊门西门前绿水环金堤有时妆成好天气走上皋桥折花戯风流太守韦尚书路旁忽见停隼旟斗量明珠鸟传意绀懐迎入专城居长鬟如云衣似雾锦茵罗荐承轻步舞学惊鸿水榭春歌撩上客兰堂暮从郎西入帝城中贵逰簮组香帘栊低鬟缓视抱明月纎指破拨生朔风繁华一旦有销歇题剑无光履声絶洛阳旧宅生草莱杜陵萧萧松栢哀妆奁虫网厚如茧博山炉侧倾寒灰蕲州刺史张公子白马新到铜驼里自言买笑掷黄金月堕云中从此始安知鵩鸟座隅飞寂寞旅魂招不归秦嘉镜有前时结韩寿香消故箧衣山城少人江水碧断雁哀鸿秋雨夕朱弦已絶为知音云鬓未秋私自惜举目风烟非旧时梦寻归路多参差如何将此千行泪更洒潇湘斑竹枝
　　与刘苏州书　　　　　　　白居易
　　梦得阁下前者枉札数幅兼惠答忆春草报白居易下五六章发函披文而后喜可知也又覆视书中有攘臂痛拳之戯笑与抃防甚乐甚乐谁复知之因有所云续前言之戯耳试为留听与阁下在长安时合所着诗数百首题为刘白唱和集巻上下【事具集解中】去年冬梦得由礼部中集贤学士迁苏州刺史郎氷雪塞路自秦徂呉仆方守三川得为东道主阁下为仆税驾十五日朝觞夕咏颇极平生之欢各赋数篇视草而别嵗月易迈行复周星一往一来忽又盈箧诚知老丑冗长为少年者所嗤然呉苑洛城相去二三千里舍此何以启齿而解頥哉嗟乎微之先我去矣诗敌之勍者非梦得而谁前后相答彼此非一彼虽无虚可击此亦非利不行但止交绥未尝失律然得售之句警策之篇多因彼唱此和中得之他人未尝能发也所以輙自爱重今复编而次焉以附前集合前三巻题此卷为下迁前下为中命曰刘白呉洛寄和卷自太和六年冬送梦得之任之作始居易顿首
　　拟孙权答曹操书　　　　　苏轼
　　权白孟徳足下辱书开示祸福使之内杀子布外擒刘备以自効书辞勤欵若出至诚虽三尺童子亦昭然知利害所在矣然仆懐固陋敢略布之昔田横齐之遗虏汉髙祖释郦生之憾遣使海岛谓横来大者王小者侯独能以力自剉不肯以身辱于刘氏韩信以全齐之地束手于汉而不能死于牖下自古同功一体之人英防豪杰之士世乱则借以翦伐承平则理必猜疑与其受韩信之诛岂若死田横之节也哉仆先将军破虏遭汉陵夷董卓僣乱焚烧宗庙发掘陵寝故依袁术以举义师所指城邑响应天下思得董卓而食之不厌不幸此志未遂而无禄蚤世先兄伯符嗣命驰驱锋镝周旋江汉岂有他哉上以雪天子之耻下以毕先将军之志耳不意袁术亦僣位号汚辱义师又闻诸君各盗名字伯符提偏师进无所归退无所守故资江东为之业耳不意有荆轲舞阳之变不以权不肖使统部曲以卒先臣之志仆受遗以来卧薪尝胆感日月之逾迈而叹功名之不立上负先臣未报之忠下忝伯符知人之明且权先世以徳显于呉权若效诸君有非常之志纵不防显戮岂不堕其家声耶汉自桓灵以来上失其道政出多门宦官之乱才息董卓之祸复兴傕汜未诛袁刘割据天下所恃惟权与公及刘备三人耳比闻卓已鲸鲵天子反正仆意公当扫除余孽同奬王室上助天子与宗庙社稷之灵退守藩国无失春秋朝觐之节而足下乃有欺孤之意欲挟天子以令诸侯妄引厯数隂构符命昔笑王莽之愚今窃叹足下防覆车也仆与公有婚姻之旧加之同志相求然自闻求九锡纳椒房不惟同志失望天下甚借借也刘备虽然兵少然仆观其为人雄才大略寛而有容拙于攻取巧于驭人有汉髙祖之余风辅以孔明未可量也且以忠义不替曩昔仆以为今海内所望惟我二人耳仆之有张昭正如备之孔明左提右挈以就大事国中文武之事尽以委之而见教杀昭与备仆岂病狂也哉古谚有之辅车相依唇亡齿寒仆与刘备寔有唇齿相须之势足下所以不能取武昌又不能到成都者呉蜀皆存也今足下使仆取蜀是欲灭呉也蜀亡呉亦随之矣晋以垂棘屈产假道于虞以伐虢夫灭虢是所以取虞虞不知以故及祸足下意何以异此古人有言曰白首如新倾盖如故言以身托人必择所安孟徳视仆岂惜此尺寸之土者哉特以公非所托故也荀文若与公共起艰危一旦劝公譲九锡意便憾卒使忧死矧仆与公有赤壁之隙虽复尽释前憾然岂敢必公不食斯言乎今日归朝一匹夫耳何能为哉纵公不见害交锋两阵之间所杀过当今其父兄子弟寔在公侧怨讐多矣其能安乎季布数窘汉王及即位犹下三族之令矧足下记人之过忘人之功不肯忘文若于九锡其肯赦仆于赤壁乎孔文举与杨德祖海内竒士足下杀之如皁岂复有爱于权天下之才在公右者即害之矣一失江东岂复悔耶甘言重币幸勿复再
　　报韩维书　　　　　　　　　苏舜钦
　　防责以兄弟在京师不以义相就独羁外数千里自取愁苦予岂无亲戚之情防合之乐安肯舍安逸而甘愁苦哉昨在京师不敢犯人顔色不敢议论时事随众上下心志蟠屈固亦极矣不幸适在嫌疑之地不能决然早自引去致不测之祸捽下吏人无敢言共起谤议被废之后喧然未已更欲寘之死地然后为快来者往往钩摘言语欲以传播故闭户不敢见如避兵寇偷俗如此安可久居其间遂超然逺举羁泊于江湖之上不惟衣食之累实亦少避机阱也况血属之多资入之薄常相团聚可乏衣食乎不可也可闭闗常不与人接乎不可也与之言必与之还往人人皆如持国则可不逮持国者必加醸恶言喧播上下使仆不能自明则前日之事未为重也即无此事亦终日劳苦应接之不暇寒暑奔走尘土泥淖中不能了人事羸马饿仆日栖栖取辱于都城使人指背讥笑哀悯亦何顔面安得不谓之愁苦哉此虽与弟兄亲戚相逺而伏腊稍足居室稍寛无终日应接奔走之劳耳目清旷不设机关以待人心安闲四体舒放三商而眠髙春而起静院明之下罗列圗史琴尊以自愉悦有兴则泛小舟出盘阊二门吟啸览古江山之间渚茶野醸足以消忧莼鲈稻蟹足以适口又多髙僧隐士佛庙道观家有园林珍花竒石曲池髙台鱼鸟之留连不觉日暮孔子作春秋而夷呉又曰吾欲居九夷观今之风俗乐善好事知予守道好学皆欣然愿来过从不以罪人相遇虽孔子复生是亦必欲居此也以彼此较之孰为然哉人生内有自得外有所适固亦乐矣何必髙位厚禄役人以自奉养然后为乐今虽侨此亦如仕宦南北安可与亲戚常守耶予窘廹势不得如持国意必使我尸转沟洫肉餧豺虎而后以为安于义何其忍耶诗曰凡今之人莫如兄弟谓兄弟以恩急难必极相救后章曰丧乱既平既安且寕虽有兄弟不如友生谓友朋尚义安寕之时以礼义相琢磨予持国外兄弟也急难不相救又于其安寕之际欲以义相琢磨虽古人所不能受予欲不报乃外吾持国也
　　太祖皇帝围姑苏谕张士诚书
　　葢闻成汤放桀武王伐纣汉祖灭秦厯代帝王之兴兵势相加乃为常事当王莽之亡隋之失国豪杰乗时蜂起圗王业据土地及其定也必归于一天命所在岂容纷然虽有智者事业弗成亦当革心畏天顺民以全身保族若汉之窦融宋之钱俶是也自古皆然非今独异尔能顺附其福有余毋为困守孤城危其兵民自取灭亡为天下笑
　　太祖征张士诚下令
　　王者征伐应天顺人所以平祸乱而安生民也张士诚假元之命叛服不常天将假手于我是用行师以致天讨况士诚启衅多端袭我安丰寇我诸金连兵构祸罪不可逭今命大军致讨止于罪首在彼军民无恐无畏无亡逃窜无废农业已敕大将军约束官军无致掳掠违者以军律论罪布告中外体予至懐
　　伐张士诚谕士民榜
　　伐罪救民王者之师考之往古世代昭然轩辕氏诛蚩尤殷汤征葛伯文王伐崇侯圣王之起兵也非富天下本为救民近观有元之末主居深宫臣操威福官以贿成罪以情免风宪举亲而覈讐有司差贫而卖富庙堂不以为虑方参冗官又改钞法役四十万人湮塞黄河死者枕藉于道哀苦声闻于天致使愚民误中妖术不解偈言之妄诞酷信弥勒之真有冀其治以苏其苦聚为烧香之党根据汝颍蔓延河洛妖言既行凶谋遂逞焚荡城郭杀戮士夫荼毒生灵无端万状元以天下钱粮兵马而讨之略无功效愈见猖獗然而终不能济世安民是以有志之士旁观熟虑或假元氏为名或托乡军之号或以孤兵独立皆欲自为由是天下土崩瓦解予本濠梁之民初列行伍渐至提兵灼见妖言终不能成事又度元运难与成功遂领兵渡江赖天地祖宗之灵及将帅之力一鼔而有江左再战而定浙东陈氏称号据我上防爰兴问罪之师彭蠡交兵元恶授首其父子兄弟面防舆榇既待以不死又封以韩爵将相皆置于朝班民庻各安于田里荆防湖广尽入版圗虽徳未及而政令颇修惟兹姑苏张士诚为民则私贩盐货行刦于江湖兵兴则收聚防徒负固于海岛其罪一也又恐海隅一区难抗天下全势诈降于元坑其参政赵琏囚其待制孙防其罪二也厥后掩袭浙西兵不满万数地不足千里僣号改元其罪三也初寇我邉一战而生擒其亲弟再犯浙省扬矛直捣于近郊首尾畏缩乃又诈降于元其罪四也占据江浙钱粮十年不贡其罪五也阳受元朝之诏隂行假王之令挟制达丞相谋害杨左相其罪六也知元纲已坠公然害其江浙丞相达实特穆尔南台大夫布哈特穆尔其罪七也诱我叛将刦我邉民其罪八也凡此八罪有甚于蚩尤葛伯崇侯虽尧舜禹汤文武与之同世亦所不容理宜征讨以拯天下以济斯民爰命中书左丞徐达率领马步官军舟师水陆并进攻取浙西诸处城池尝戒军士征讨所到殱厥巨魁胁从罔治凢我逋逃臣民被陷军士咸宥其罪其尔人民果能复业即我良民旧有房舍田土依额纳粮以供军储余无科取使汝等永保乡里以全家室此兴师之故也敢有千百相聚旅拒王师者即当移兵勦灭迁徙宗族于五溪两广永离乡土以御邉鄙果有贤哲或全城归附或弃故来降予所赏赐非所敢吝凢予之言信如皓日咨尔臣庻毋或自疑故榜
　　送丁谓序　　　　　　　　王禹偁
　　主上躬耕之嵗仆自长洲宰被召由大理评事得右正言分直东观既嵗满入西掖掌诰且二年矣今之举进士者以文相售嵗数百人朝请之余无不厯览有视其命题而罢者有读数句而罢者有终一篇而止者或诗可采而赋则无有也或赋可称而文则无有也能全之者百不四五况著书立言之士乎去年得富春孙何文数十篇格髙意逺大得经防仆因询诸同列或曰有辽阳者何之同志也其文与何不相上下仆未之信也防有以谓之文示仆视之则前言不诬矣是秋何来访仆既与之交又得谓之履行甚悉且喜其惠顾今春谓来示以新文并律诗与赋向所号进士者皆莫能及也其诗效杜子羙深入其奥其文则皆意不常而语不俗若杂于韩栁集中使能文之士不能辨也自是人争愿识其面而交其心矣翰林贾公尤加叹服是知道之尊人也岂位也乎学之富人也岂货也乎哉今之不勤于道不力于学而望人知者宜视丁氏子之道何如哉值其归赠以序
　　送贡公守平江序　　　　　　王祎
　　上在位二十有三载寤寐治道圗修太平重念天下黎元比嵗失职兴师讨罪久无成功乃更登庸旧臣属以政柄于是纲纪荐饬众正并进始擢南士有时望者为各道亷访使而吾宣城贡公被命莅闽中居无何遽召为礼部尚书而廷议以平江缺守任难其人俄复用公守平江或者以谓宪使膺耳目之司尚书处防舌之地其权位为最要而顾守于一郡于物论疑若有未惬者祎窃以为不然今日郡守之选重矣而平江为江南大郡其守视他郡为尤重以故朝廷恒选刚严硕博之材谙人情而防民隐者托之以郡寄所以尊大藩重外庸也惟公以文儒名家士林之冠冕厯官中外所至绩辄暴着顷曾为都水营田使实治平江其民之利病葢所稔知朝廷视邦选侯其用公为守也固宜公之宏材无施不可亦奚彼此之计乎呜呼惟我祖宗统一宇内百年于兹重熈累洽式臻承平四方无虞烟火万里可谓盛矣夫何四三年间海内鼎沸河之南北淮之东西戎马蹂躏已无完区大江以南列城残毁生灵涂炭亦靡有息肩之所世故之艰难于是殆有不忍言者幸而平江以地利人和之故隐然为南方之保障然餫饷之给比诸郡率十七八百需供亿万计而其民亦已不胜夫凋瘵今公为郡以父母其民寕不有以辑绥抚摩之以阜其财以结其心乎嗟乎财者民之心也不取诸民无以给国用取之无艺无以得民心品调消息之间公得无有术哉是故一城之完朝廷免一城之忧一民之安国家赖一民之力公也任郡寄之重上体宵旰思治之勤而布宣其及下之仁不久政成天子且亟用之当大任矣迩者济南韩公镛守鄱阳南阳成公遵守武昌皆即其官召入参预大政庶防汉世郡守入为三公之意朝廷今日之用公意在此岂非天下士大夫之所望者乎顾祎草泽之人而有当世之志于公之行因区区一言之公平日知祎为最厚将以其言为不佞矣
　　赠萧教谕赴长洲序　　　　　王直
　　萧氏吾邑故家诗书相传也久矣而尤以笃义重乡邑洪武中鹏举先生举贤良太祖皇帝命赋指佞草应口成诗上大喜授苏州府同知以寛厚清慎得名再任山东盐运副使洁亷之操老而弥励至今人能道之彦清其孙也彦清名栾以书经领荐今年防试礼部复中教官选得长洲教谕彦清勤学攻文足以得志于有司其试礼部予实典文衡局以科额于是失彦清予与萧氏有世好意甚惜之而彦清不以望予虽然予固惜失之而喜长洲之得也夫彦伟之才所在有之而不能不赖于师师弟子之所由成也辟若制器然以良才遇良工加之以规矩凖绳而后方圆平直规矩凖绳之不加欲器之方圆平直盖难矣故虽有材而不得成器以适于用者不遇此也今之士孰无可用之心哉其材有大小之不同而无不可用然所以成之皆于师乎望也因其才而笃焉匡直辅翼而振徳之则才既成矣以是而为世用此治功之所以盛也然而遇良师者固有矣其不遇者盖多焉不遇则无以成其才犹未为病也茍遇而弗良师之以不正之习而加之以非道之施中才之士随而变焉岂非学校之不幸哉长洲苏之望县其地多良才今其未仕达者日望于成者不少其前所遇之幸不幸予不能知今而得彦清予知其为幸也彦清之学得于家讲于师友皆圣贤之法言仁义之达道率是而教之为弟子者勉而学焉其才将无不成予故为长洲喜也彦清克笃于是邦人父老必推本于同知公之贤而诵公之徳不衰是彦清能成其祖之名亦所以为教也彦清勉之因书以赠其行
　　送太守况侯述职诗叙　　　　徐有贞
　　大丈夫将有为于斯世必先养其气节气节之固则其中浩然以直遇事而不馁介然以正临变而不敓不馁不敓而后可以任天下之至重处天下之至难矣彼平居悻悻自好恃能舞智以为天下之事无不可为及事变之来无以自守而輙馁以敓者以气节之素失其养也然欲养其气节必其天资之髙脩学之勤而后有以致之若吾苏守况公其庶几乎侯豫章人也才彊识明胸次磊落而熟闻乎道义故能毅然以正自立而显于世其为郎礼部已有伟望时宣宗皇帝在御以天下郡守多不得人命举廷臣之才堪寄者得九人焉特赐玺书谕勉以行盖国朝郡守之赐玺书始此而侯以大宗伯胡公之举实居九人者之首故命之守苏苏畿内重郡也粮赋居天下之半国用所需多于苏焉取之土产有余而民力不足污吏奸豪敓攘其间故虽有冨庶之号民常苦于他郡而为之守者亦难于他郡侯既拜命即以兴利除害为巳任及下车脩政条明禁令一以玺书从事黜污吏检奸豪奏减粮额之重者十之三凡诸不便于民者悉陈革之苏之人始则畏侯之威终则懐侯之惠而乐其利如出幽而明既病而苏也侯去郡者再民輙上书乞留于今七年矣治久而化孚侯坐而抚之民无不顺者故论者皆曰自国初以来有功于吾郡未有如侯之多者且谓侯有行必达有言必达可谓有大丈夫之为者余曰此侯之有为人固知之而不知侯之气节所在也异时谒者专使于外秉威据重以诛求乎民方岳旬宣之臣皆向风而靡部使者亦敛手避焉郡县奉承不暇冀免督责于已遑恤其民乎所在有一二辈輙骚然失寕而苏之聚者常三四十辈以其富庶也诛求常倍于他郡矦之至独挺然以义折之使皆俛首去不得肆乎其害而彼之魁杰者且服公所为谓其人曰况太守清政人也不可犯焉是以朝廷嘉侯之忠而吏民赖侯之徳当是时侯之气节葢已雄于天下矣余尝一见侯与论大丈夫之事业侯固欣然以为得其志而余亦以是与之也虽然侯之为郡守亦重且难矣然天下之事尚有重且难于此者以侯当之而不馁以敓是则余之所望于矦者也惟矦勉之侯以述职赴京师郡之荐绅防饯侯呉门之外各赋诗一章以为侯赠时余适预焉因众所彊而序以弁云
　　送太守况公述职序
　　太守况公之述职将行也郡之大夫士举饯送焉而为之诗文以称道其德羙余系于郡人之末礼不可以独已亦既有赠矣而医学正科盛侃又属言赠之余叹曰太守公政绩之羙信有足称道矣然吾郡能言之士十百其人极口之辞殚笔之力称而道之固已无遗矣使余能言且无以加矧其不能乎敢譲于能者侃曰不然夫羙功颂徳诗人之业也属辞比事春秋之法也子名在词垣而任官史局其于叙述固所当然今郡有贤太守如况公者虽屡书焉不为过也子奚辞焉余偪于侃言而领之然余窃以古之君子之乐赠人以言也不徒羙其所已能尤必赞其所未至故圣如大禹而益犹赞之今诸君之称羙于公盛矣而未有赞其所为者何耶夫以公之所自立而观其志盖不止于今日之所见而吾党之士所为称説乃止而弗进岂忠告于公者哉昔黄霸治郡常为天下第一后为丞相乃无所建明而功名损于前时韩休亦善治郡以恬和易之及既当国则直道匡君有良相风盖大臣之道与为郡异霸明于治民而懵于丞弼若休则可为兼矣故汉书传霸循吏而唐书叙休之相业有以也公之髙才达识其必有见于此者使其果进而大任尚愿宜以霸之所不足者自克以休之有为者自勉可也夫有而不自足者必成其大行而不自止者必至于逺古之君子惟日孜孜求进乎道恒若弗及用圗其逺大之功业而已余不敏亦常有志于斯故喜为公道也公于是而加孜孜焉以求其道则虽唐虞三代岳牧卿尹之功业皆有可致又何韩休之不可及哉遂以是言复于侃而为公赠
　　答况太守问芝草书
　　正统戊午年九月十日太守阁下今月初三日承专使亲札来慰于墓庐且以灵芝事为问良感良愧某之所以营于此者盖以先人平生有乡土之思而某为子不肖不克奉承亲志侍以还乡不幸先人遘疾竟终于京师不孝之愆无以自逭重惟宗祀在身不敢即死所不忍窆于客土扶柩归庶防追承先志之万一以自逭耳岂有纎毫孝行之足言哉既幸克安厝因庐墓所终丧期亦固当尔岂敢沽名钓誉以自附于古人者哉廼者坟堂之上偶生异草三五茎山中人輙相聚观识其是灵芝哄然以为祥瑞某即时明以戒止使勿造妖揑怪岂意好事者遂乃传説入城府以误阁下之听耶阁下以聪明正直闻且尝为礼官所识见逺矣山野鄙人讹言入城正赖阁下约止之奈何従而聴之顾以灵物异事为耶某虽不肖少颇读数行书常恐隳于匪人之域今者不死方圗自立以为报亲之地使天下后世不谓其为不孝子幸矣岂敢复随人造作以自玷耶夫山中之草百数有之自非神农莫能尽识今此草之生某既不能别识亦不敢承误公又何庸问之愿早约止勿复言至幸至幸某固愚蠢者且方在哀疚不文不次惟阁下谅察
　　巳未春正月再复书
　　某稽颡拜复太守阁下年前承问芝草事既以明白回复今者复防教札略其蠢愚顾加奬慰且援引古今的然以为孝徴瑞事至欲枉驾临视某固知感盛德然忧惧滋甚欲即诣府白止之缘在禫服谊不可入公门故不免复覼缕盖尚古之世物无所谓祥瑞者若夫古今瑞圗之载皆汉世以来谬儒傅防之言也六经岂有是哉经中之言祯祥者葢不过吉善之徴云耳某窃有见于此素不信之故平日于文辞耻及祥瑞事今者不幸而逺吾亲独庐于此又不意而有此草生于坟所而致人之讹言纷纷如此也然百草皆山之生也诚亦无怪其生者此山本名青芝岂非素生此草乎其何足为异某既以此晓于山林之人矣但其人好事甚又欲承奉贤府主意遂以为素未尝见此草生就使果非素生亦何必为异山中之物生于山中固其所也不足喜也若其生于人之家庭则非其所矣吾且以为妖而恶之防而去之矣今乃在山而又当堂封之上所不敢除故遂置而不问岂意人之好怪乃至喧传以误阁下之聴如此耶然某窃惟阁下贤明固非可惑者也意者其将振起风化故假此等事以为人人之劝哉然于他人则可以承命于某则不敢何者已既不以为异而顺人以为异已则恶他人之造妖捏怪而复顺之其过有加焉茍以为孝之为徴则所不敢者人岂不自知如某者方惴惴惧以不孝而见谴于天又何以徴乎乃徴诸天是诬天也况此草固地之所生者岂某致之生耶若指地之所生以为已徴是诬地也某虽不肖平生所学不过一诚耳方切切自勉以诚而不足安敢以诬天地乎或者又云阁下之意将以闻于朝廷朝廷又岂可诬哉某固不才无可用于朝廷然区区之心未尝不以朴忠自励者而乃使之为诬此又不敢之不敢者也太守一郡师表凡一举动庶民趋之倘枉驾逺临则必阖郡响动得不大为惊怪耶此又不可之不可者也如将举之则某有逃遁而已必不能从焉哀疚之余不事笔札为阁下所廹忍苦告诚阁下鉴之亮之恕其蠢而与其诚不胜哀感之至
　　送叶元圭知呉县诗序
　　永嘉叶君元圭初以名进士选为庶吉士诏比二十八宿绩学翰林五年而出为苏州之呉江县令至官期月而民大治以母忧去今年起复赴京师得调于呉凡朝之贤士大夫之知君者咸以君之才行学识之茂宜列之朝着赞经纶司风化以大其用而其施乃处之一邑且久于外莫不咨嗟以惜之惟呉之人士闻之则私幸于得贤而为之兴忭以相庆若余之意则又兼处乎二者之间焉葢予与叶君以聨科进士选入翰林同研席者絫年斯文相契之情若兄弟然其为呉江也余送之行既而各以家艰去官不相见者阅五寒暑矣今余自呉之墓庐起复而来适与君防方思与之叙契濶展懐抱而君复有是行夫知之深者期之重余寜不惜君之去然君之所治余父母之邦也君去而大惠吾民又宁不为之私喜耶且呉为泰伯过化之地而子游氏之所生也其民风素厚士习素正而又素为富庶东南财赋所出呉得十二焉然比嵗以来民风寖变而浇薄士习寖流而卑陋而向所谓富庶者亦寖以凋敝寔去而名存究其所以致然者固有由来矣其将振起而复之者独不在于贤守令乎夫欲民风之厚必本之仁化欲士习之正必先之德教若其富则必由乎安养之【阙】而致之然长民者恒急于赋役而缓于教化故卒患其未能复也今幸得贤令如叶君其有所望而振起之矣昔子游以弦歌而治武城固曰君子学道则爱人君之学于道也有素果能推爱人之道而极其至虽天下之大可治而况为县哉君行有日在朝所与同选诸君子相率赋诗送之而推予序其简首
　　送长洲丞邵君宏启序
　　古之人所重者父母之邦而邦大夫尤所加敬焉孔子曰居是邦不非其大夫又曰居是邦事其大夫之贤者夫有可非者未必贤也未必贤者且不非之则其贤者固在所当事矣然此特所居之邦尔非父母之邦也于所居之邦且然况父母之邦乎其礼固宜又加重焉耳矣长洲余父母之邦也凡官于是者皆余之所当敬也况其贤而爱民者哉贤而爱民者虽不吾识固亦吾之所当加敬况其贤而又有斯文交亲之分者哉此予之于邵君所为眷眷而不防者也君名昕字宏启越之余姚人也其从兄脩撰君宏誉实余同官之良而相知之深者初君之以文学才行举而来也余数防之脩撰君所观其仪止而聴其谈吐固己知其所存之厚矣及余丁艰归呉君适为丞于长洲其持已也亷其事上也恭其处寮寀也和其驭吏也明而临民也惠至于儒绅之士有可言者又必待之以礼焉由是上下之人翕然称之皆以为贤余闻之良以为乡邦斯文之休君亦以乃兄之好数枉顾余山中然余以哀事故不及以复也今年君以三载满秩报治于朝词林诸公以脩撰君之故又闻其贤也莫不敬之而赠之以文章余其故可恝然而已耶虽然余之敬君者岂以为謟哉所以为礼也以礼敬人必有所忠告焉可也自今已往君其尚加懋哉持已无斁其明也抚民无斁其惠也待士无斁其礼也夫如是则都髙官而享厚禄当重任而临大事将无往而不可岂惟佐邑之为贤乎君其尚加勉
　　送刘原博序
　　草刘先生原博余之斯文交也原博之先世以医名繇宋暨元代有显者在国朝则故良医公彦敬院判公士賔相继以医国手擅声于天下原博实良医公之孙而院判公之子也然原博之学不专于医自吾儒经世之学书以及诸子百氏之言靡不读读之靡不探其赜而钩其深其于辩析物理议古论今缕缕其弗絶亹亹其不厌也至发为文章苍然古色有作者之风焉原博初举贤良或尼之而止继以文学举又尼而止卒以医举为惠民局官乃始得之知原博者咸以为原博以母夫人髙年在乡陈情乞归省觐既得请而治行其与原博同官及所从游之士谒余谋所以赠之者予曰嗟乎以原博而官于医有不足为者矣余其奚赠哉虽然原博之志殆不止乎医而已也余辈之所以知原博期待原博者亦不止乎医而已也原博固儒者也儒者之事在学与行之修焉耳学不足以明道不足以为学行不足以经徳不足以为行学行之备则以之达焉而可以之穷焉而可以之近焉而可以之逺焉而可达以施之天下穷以守之一身近以行之当时逺以传之后世余也谬以儒名窃有志乎此久矣然质鲁而才下无以副斯志者故愿与原博言之幸其有以相发而进我于道焉若夫医师济生之术原博固不求闻于余余亦无以告之原博至于宁静致逺之道敬恭桑梓之礼又原博之所素敦焉者其待予言哉其待予言哉














　　吴都文粹续集巻四十六
　　钦定四库全书
　　吴都文粹续集巻四十七　　明　钱谷　撰杂文
　　平江路达噜噶齐西夏六十公纪绩碑颂
　　陈基
　　今天子御极之十有七年为至正六年诏公卿辅弼之臣若曰朕将以天下之治责成守令尔尚各举所知以称朕意于是皆拜手稽首曰幸甚臣等不佞敢不慎择其人以无负圣天子嘉恵元元之意乎四方万国至于荒外守土之臣莫不各以其职宣布上恩而平江为都控带楚越所部四州二县地方千里海陆之产饶于古昔国家常以为奉地根本所系实异他壤职师帅任保厘于此者尤难其选居久之有以西夏六十公子约之贤为言者宰相曰是故同知濠州有徳于民者乎此长者可以复明诏矣即奏为平江路达噜噶齐时至正九年也公方持江西部使者节命下即由豫章趣吴郡长民者方临人以严而刀笔吏规规守文不知大体公因怃然叹曰此风其可长子不戢将败吾改之乃以旦日谒先圣先师饬学官増弟子员聘名师用月书季考之法程试之取中式者补郡曹吏寻饬学宫墙广仓庾以储廪粟买学宫南废囿作櫺星门以正庙貎公余政隙輙呼吏属鴈行立从容为言修身理人之术出入经史上下古今亹亹不倦日以为常郡诸生化之争自激昂以明经取进士髙第者至是彬彬焉公方务与民兴利除害防有诏罢长生牛水深围长荡之属省宪遣官与公循行其地而昆山嘉定濒海事故之田病民者为尤甚公因自念使民安其田里而无愁叹之声者二千石之事也今圣天子下寛大之诏茍不以斯时悉除民所疾苦后悔将焉及因防其害力请而免之呉介居东南道路之咽喉有田者常赋之外又以余苗供郡城与吴江平望水陆驿传劳来之需公曰此非政之善也乃以嵗余官粮变钱为子母月取其赢以次责郡曺吏生其费号曰只待民大称便海运梗于盗行者委公按兵昆山之刘家港公身先士卒戮力海事春夏两漕皆以时达京师淮右寇窃发攻陷江东西郡县浙右骚动省宪督吴郡募民大兴筑城之役周余四十里费且钜万然皆不仰之官属方盛暑公不忍其重困语及且泣下时以身出入版筑之间劳苦之海盗复犯昆山公募民为兵选官吏之家居者分守郡地时门之啓闭以偹非常初寇之入杭也行者徴富民引兵入援公曰蘓杭唇齿不应祸且及应之则民不堪命因发所募义兵五百人赴之未防寇陷常继湖烽燧涨空钲鼓四起羽书告急相望资粮兵械什器之求络绎道路人心恟恟公昼则闗决趣办供亿纷纭夜则申严约束以死自誓民頼以无恐居乆之朝廷除行者臣不逺数千里率防古偹御吴郡已而省臣调他省江浙行中书因檄公兼制军事公鞠躬夙夜与士卒同劳苦然不动声色而赏罚号令视前十倍居民安业逺近称之使者间奉诏募民输粟佐江西军视多寡补官有差列郡承风应募比至吴公恳恳为使者言吴民困于粜当春夏米价涌贵斗至钱若干缗小民艰食无頼方发官仓赈粜之寔无以应募使者感公言遂以所余告身还朝廷时论伟之先是酤官止收其税后公私渔冒更取酒酤戸吏徒并思乘隙甚者至破民之产公议立罢之征止常税而已公学醇识正性尚寛和听政决狱务本经义而参之以章程秉志忠贞律身亷恕而将之以勤敏起官自诸生官二千石而退然身若不胜衣始公之下车也士仰其徳乆之吏服其能终也民安其业宰相奏公治行最东南诏嘉之特命増公秩复公位三年吴人室家相庆曰圣天子以公保乂我百姓三载告终引例当代复诏以公私我使吾入有父母出有司命俯仰六载夷险一节晏然不与隣郡之民俱冒矢石殒锋镝膏血涂草野者圣天子之赐也盍刻石载德以昭示无极且公旦暮入参廊庙进陞防阁勲进位崇爵与徳称其大书特书屡书不一书者太史公之职也乃具状授予俾论著公治吴善政刻而颂之以无忘圣天子之赐公以成均上舍生释褐授濠州同知调南平浦城二县长转南阳府同知富宁库提举寻改同知都漕运事由归德知府拜监察御史又陞江西廉访使副除今职云颂曰明明天子子兆民孰宣上恩曰在守臣茫茫疆理广禹旧迹孰先农人布时黍稷济济在廷奉诏拜手慎肃乃僚旁求逺取九州立牧施及八荒各职方物时节来王睠兹吴防东南奥区厥土涂泥化为上腴岂伊人功胜于地力谆谆德音斯民之则孰将眀命徃绥兹土抱其婴孩授之父母宰相荐公天子曰宜彼诚长者朕用弗疑始而吴政逞以刑罚始而吴吏拘以文法公寛理之训之经义大者賔兴小者试吏诜诜多士更化翕然饰其儒宫以表化源公教既施民瘼斯究田畴漏胥驿犒何有公承寛诏上疏贷租使者来责委之吏胥海寇梗漕公威却之船粟亿万徃寔京师蠢尔妖寇蠭起蚁聚蔓延江南屠州防府公成郡城载髙其雉公厉郡兵载奋其士吴城匪城公仁可凭吴兵匪兵公义可乘公哺我饥公拯吾溺去其蟊贼滋我稼穯羽檄交驰以急告公徴求调发斯万不同公曰恤哉此皆王事敢不鞠躬夙兴夜寐有卓治行上达九重天子曰都予懋乃功有臣若斯宜在左右重忧吴人失贤太守诏増公秩诏复公位以公私吴寔天子意公之为吏如汉龚黄公婴其变彼适治康公之爱民如郑国侨始不忍斯终安其教公留拊我公勿去我公不我遗我忍公舍公恵在人公勲在石天子用公眎此成绩
　　海道都漕运万戸府达噜噶齐托音公纪绩碑颂
　　天下之本在京师京师所仰在海运海运所恃在舟楫舟楫之利所以济不通然振古以来有天下者未有海道为渠转漕东南亿万之粟灌注天府以偹粢盛禄廪军旅之储如今日之盛者也盖世祖皇帝闳规大略所以为圣子神孙万世无疆之计殆天授之非人力也一旦有司抚字乖方鲸波鼓怒袭吾粮道坚舟利楫仓黄失措鞠为灰烬于斯时也军国大计茍非得人以济之则祖宗七八十年振古所未有之利将有临流浩叹而已頋何益于事哉此海道都漕运万戸府达噜噶齐托音公所宜大书特书屡书不一书者也初海道之失利也圣天子图新漕政而难其人廷议奏曰今枢宻院断事官臣托音倜傥喜事忠谨絶人读书知古今达事变曩执法御史府谠论不回天下伟之臣等敢昧死请以漕事属托音诏曰可时至正十一年二月也先是毎两漕事竣漕民率以漕隙偹器械舟敝必先期补制谨风信也自海道有变粮艘防没者参半防公下车申严约束且迫漕期众皆凛凛不知所为公乃下令俾买吴楚商船徃来江湖之愿售者并日兼工益小为大且戒曰事贵神速虑多决少兵家所忌此漕事吾以军法治之敢有不用命者乎两漕頼之率皆以时达直沽公用事精勇类如此上大悦诏赐二尊酒副之束帛公曰此特事之权尔非经乆利也易曰通其变使民不倦今漕民告病舟楫不戒危道也变而通之其在斯乎乃移文平江嘉兴湖州松江诸路府选民力之胜任者补充漕戸是时鲸波告急新漕之民利渉无虞因乐为之用而军国大计所谓万世无疆者克复旧常褒劝之礼视前有加而公之事集矣公虽任专海道然茍有以生民利社稷者知无不为去嵗秋吴民阻饥公发漕帑籴粟以赈之今年春阳山愚民窃发纵火剽掠鼓行趋郡西门公身先有司从数骑出万死不顾一生杀获甚众居民安堵省宪闻之皆遣使来贺十五年五月朔日诏拜公为江浙行中书参知政事搃制军民保厘东吴仍督漕事宠赉优渥昭懋绩也漕民因有作而言曰公籴粟赈民民诵之以诗公殄贼安民民刻之以石公重兴漕政恢复海道制权宜如裴耀卿谋经乆如刘晏处身清防仕不废学如韩滉唐有三人倚为鄼侯皆以漕运致位宰相公今之鄼侯也三人之长公实兼之而颂声不作非旷典欤且公居漕防则功在海运位执政则志存藩省异日登台辅秉机要则又将以徳加天下区区之颂于公何有哉虽然无言不酬无徳不报诗之善经也乃砻石徴文论著公漕政颂之公字明善世为防古某部人颂曰　昔秦挽粟漕运乃兴一石之利百斛费并汉唐沿之陆运水行负担操舟乘湍跨陵【其一】或穿襃斜或歴底柱或凿三门或役妇女百险备更万夫疾首庸钱千计得不盈鬴【其二】大哉皇元天辟漕渠匪陆以阻勿川以纡于廓灵海括坤之区嘘吸百源卑以自居【其三】维皇道之济险以德海若骏奔冯夷戮力掖我灵賛我文鹢一波不兴万里斯息【其四】直沽之口析木之津粮艘防同伐鼓奫奫六军腾欢万姓交忻饱我糗粮乐此富殷【其五】大略宏规善建不防诒谋无疆振古莫越孰扬鲸波百恠并发【其六】燔我楼橹梗我粮道出没涛风犯我城堡彼方雷吼此宁电扫孰乖拊循致此俶扰【其七】既刼之舟复寇之粟上阙粢盛下亏廪禄军无见粮民食半菽忧贻当宁议诹秉轴【其八】事有非常得人斯济孰实堪之惟托音氏昔居諌垣抗言不讳使长漕防庶展才智【其九】君命既加公责斯厚金符虎节银章绶秩长万夫势崇列守公辰在公公退在酉【其十】公行雷动公止山立公令一申公事毕集以治兵漕以权济急勇输军储徃实京邑【其十一】帝命伟之宠赐有加公曰斯权经乆则那法贵变通戸别等差损上益下斥寡就多【其十二】漕民核实舟楫利完春馈夏饷风徃浪旋转粟如山弗危以颠佽飞在后阳侯在前【其十三】昔焉效逆今则助顺威德所加载以明信威德伊何不骄不吝明信伊何克亷克慎【其十四】天子曰嘉事立功成受以执政升诸外庭拜命分曺督饷治兵公文且武公允且平率我曺事卫我苍生【其十五】公今在外保厘吴土邑有长城民有父母公行居中进位台辅室有栋梁谷有甘雨【其十六】邑传舆颂野播民謡或闻乡校或采刍荛式歌功德嘉叹贤劳爰勒贞珉永继风骚【其十七】
　　送张州尹序
　　常熟言子游氏之乡也子防当春秋之季列国争衡而其为武城宰独尊信孔子之言歌礼乐以教之及汉兴收秦民于百战之余而相国曺参独师事盖公用其清净之説以治齐而齐大治夫清净之説与君子之道不同然驯而致之亦足以胜残去杀与民休戚则夫学子游之学仕子游之乡而所以迓续爱人之休烈于变易使之淳风頋不益简且易乎然百战之锋或不戢于秦汉争衡之势或不杀于列国于斯时也欲治之以清净之化俾致治于隆古而不先教之以礼乐乎则杼柚其空疮痍未复故今日之务莫要于教民而其为用则莫艰于拯民茍非仁足以周抚字知足以遏彊御才足以综繁剧亷足以律顽贪而又将之以老成彊之以精力如保定张侯庸道者亦乌足以守北门之管钥水陆之咽喉卵翼生民股肱藩省也哉今日用侯与侯之为今日用殆非徇其名而已盖将有以收其实也吾闻之十室之邑必有忠信常熟为吴大州缙绅之徒岂无忠信非公事不至尹之如澹防灭明者乎斯行也吾知其不待盖公而州治矣申公有云为治不在多言頋力行何如耳侯尚勉乎哉
　　送虞秀才序
　　故宋太师虞雍公以雄姿伟畧佐宋中兴出入将相垂二十年其经国大业之着于章疏忠贞气节之形于奏对太史氏所録盖班班焉有志之士闻其风者犹足以兴起而况覩其全书者乎其书旧刻蜀中已而燬于兵四世孙通判寳庆府君将复刻之湖南弗果五世孙参政当国初尤笃意于此防故人眉州史孝祥守兴化闻黄伯固家实有之求之不能得至六世孙学士遭逢盛际复以文章致位通显其侍书奎章阁时尝属闽校官谢中物色之中至闽适闽武官有购得之者将资以见学士未几学士归田里寻捐馆舍自是书之存亡无复以为意者已与予友者曰堪字胜伯于公为八世孙一介布衣困窭无聊自胜伯以上居吴吴子弟与胜伯侪辈者徃徃厌弃笔砚不屑事父兄书自负以班仲叔者无虑十六七否则亦窃自缘饰为公孙子不成其敝犹足以舞文巧诋与乡里少年争长雄胜伯之计顾不出此独折节以绍隆家学经纪遗书为已任间闻松江俞子中为吴理官时得其书于鲁人贾景庄氏将亲徃求之斯行也天其或者未丧于斯文乎吾闻之君子之泽五世而斩胜伯去公八世矣斯文也犹将頼胜伯以弗坠韩愈氏有言莫为之后虽盛弗传若胜伯所谓善为人后者非耶于其行吴之能言者争为诗以相之属予序之
　　送张同知序
　　张君德常由吴县长调同知嘉定州事将行或曰德常为布衣时躬耕阳羡里中读书事亲足以卒嵗盖自以为一世之髙士矣及辟丞吴县寻由丞陞尹出则居官字民入则与子弟侍老先生起居防防如也乆之咸使民化服而县因日以理由是治行为郡称首使者循行州邑而德常遂以最官居上考盖至此而德常虽欲复以布衣髙一世不可得矣及调官海上或曰州视县虽已崇然同知为贰职县视州虽益卑然尹为长吏尹之职固专矣然自辰及酉焉率以事大府虽饥渇不暇饮食者若干年仅得以最考称于时由是言之为尹孰与佐州为贰职亦较然明矣夫鞠躬州县与偃蹇布衣出处固大不侔矣然使事亲读书无或慊于心又庸知造物者非所以玉成德常也哉又曰夫禄所贵乎逮养者以其能推以及民也德常为县治行卓然可称其殆知所推乎自兴兵以来刍粮器械水陆战攻之具取给于州者不一而足而奸吏并縁为市又贸焉日夜侵牟朘剥乎其间田里之民噢咻呻吟而卒未知所休息者由上之人不知所以推之之道也德常既知推之于县矣则夫举而措之于州譬之医者之用药取其已騐之方而试之则病未有痿而不起伛而不信者也德常勉乎哉吾恐同知之席不暇暖而有司将不得以寻绳尺较嵗月于德常矣予与德常善故于其行以或者之言告之然不以颂而以规者盖知之深所以望之厚也
　　大明吴县令邝公遗爱之碑　祝允明
　　日月容光天无吝照而局于躔者有限江河润物人皆仰沐而防其福者不忘安上治民实存良牧至于安之深而三绩必陟治之乆而百里难淹于是恩以陟而始周泽由去而逾觉上之去下之思皆天也非人之所能为也今夫地望莫重于江南臣工莫艰于令长故曰鞭蒲者罢投巫者酷推而究之在在束湿也而况吴之为聚也巍岩巨浸财赋区薮士豪商雄月旦纷午异时为之者惟跋防之患治癸丑天子防士于庭得任丘邝公璠字廷瑞明年吏部以吴县缺令闻天子曰邝其可公至曰是惟国家扶冯又特雄非坚其操立而宏其范模者不可我知为之者矣盖公天授英絶才力豪挺明有以洞阃奥智有以斡枢钤勇有以服彊御果有以树事功而又本之以慤慎居之以庄靖筹焉而无弗获拟焉而无弗中兴焉而无弗成簠簋修洁其持躬也廉废食忘寝其程力也勤裒多益寡其科赋也平均畨时使其力役也准左吐右握其礼才也笃予明夺公其聼讼也神饬礼举义不可具指始学宫多缺观乃引辟正门购拓隅隧移廨植表昉造射圃于邑治则载新门舍祠表尤详于囹圄之间严愼周完囚免非命逺近杠梁鼎立修葺以数十计而西成渡水最钜防川涤潴不一而普安归泾之复最便他如社学仓储之建运河浮桥之设坛壝祠宇之饰洞庭诸山耗税之永蠲者岁六千三百石有竒凡制使被朝命协有司集众思以事事者徃徃公之禆之为多仕优退食又刻楼氏耕织益以治生日用曰便民图纂与吴越春秋金石新编养防大训忠孝诗歌流布之或研精吟述音致深切词华渊雅延邹召枚赓载连牍于是桑稼条登弦歌响腾民人育而鱼鼈若奸盗息而鼠雀稀八年于兹六事交乂今岁壬戌公朝于京师天子曰邑固壮不足以羁吾良惟徽土弗若乏贰佐守汝其徃哉公乃拜命以行既徃而邑之僚属士庶懐恋迫切不能己巳判簿俞君秉姜君亮幕史苏君信吏李镗吴孝粮塘里老王缙徐瑛沈进陈震等千二百人思纪遗爱树之风声佥议既协委笔于仆凡公先后建置邦之尊达如少宰吴公等纪勒丰赫悬诸不刋矣惟古之论政孔子曰获乎上有道周公曰平易近民民必归之圣人亦若是耳异乎今之谈者或一道焉突梯脂韦模棱我三尺以从事曰所以获乎上也虐防畏髙自欺于一朝之革面曰吾民已归矣其然岂然吾未敢信盖所谓获与归者振古难之而今倍焉古难独以已今难兼以人已可力人不可力是以曰倍然君子亦曰已而已矣奚人之问矧所谓巳者天之理也天之所定孰得而迁之故圣人法天命运天机于此拔擢而崇进之其来未可涯涘而因以知公之得于上下者由其合于圣言所以乆而徴去而思其效不于他而于此故曰天也非人也嘻其懋哉粤观古之豪杰或列循吏或标文苑飞华汗竹千载可师今公之善固繁约而求之则所以主之者循也所以行之者文也兼彼此而贯昔今吴士与民何幸亲遭而秾被之肆不量荒简登之琬琰云尔乌乎翦石镵金永口于碑众有诚思我无伪词治十五年秋七月吉旦立石
　　送长洲邢令君诗序
　　黄梅邢公出宰敝邑政明而通化乆而富教方深朝天有期民等攀践尝假诸词诵耆民王锜更什数篇并献行槖颂美不伤于繁复申感无嫌于猥鄙敢复序列焉公之舍我赤子而入朝廷公理在彼则还之者宜私愿在我则留之者得将何慰吾侪之情哉润物之雨匪专一区公在廷陛间调中酌外澄湛圣泽渗浃上下将吾侪终被盥沐孰曰违愿侯其升矣烟霄未涯悠悠众思具如章句
　　太守曹侯十咏诗序　　　　杨循吉
　　今之郡比古诸侯国揆厥治要则必以移风为大然而民不易令令必以身率故从政者鲜克由于是焉其惟正己者为能出令而移民之风风移俗美政化以成宜颂之不能已欤有行之者我郡守曹公是已公初以监察御史来知郡事下车之日合郡肃清得绥柔化暴之道然公之所为嘉兹土者不宁惟是盖苏为江南郡甲民物蕃庶岁赋逾三百万袭承流风尚鬼好奢昧防之正理习博戯之鄙事其他蠧坏雅俗者又非一而足公深恶之以为为国治郡当澄源培根不宜使百姓重困乃先斥其一二大者而以毁滛祠节防费絶赌博禁烧香为首号令一出民相戒弗敢纎毫犯既又为苏人有烧尸之惨则营大冢六区环城而列俾其中又尽发女尼而庐之逐娼优而去之由是人知向方养生送死靡不遵道易浇为淳邪鄙悉去噫此所谓正人君子而能移民之风其功甚大而一本乎躬行之德者也于是少宰吴公首唱一诗以咏毁祠之事而邑之状元毛君编修沈君吴君陈君进士都佥事宪张公胥谓公美政尚多不可遗则皆次第述作若节防费禁博游建冢屏尼逐娼者详矣或曰公尝作兴学校独非绩乎廉正率下独非美乎累致丰年独非德乎继而作者郎中黄君乡进士浦君解元唐君又三人合而书之凡十篇而后公之事偹洋洋乎何其盛也传曰君子之德风又曰其身正不令而行公实有焉盖柄也者风化所由以上下者也独惟我公为能用之以美吴风弗惟其末惟其本不务其小务其大已而果臻实效古道用复此今之称善治者所以不能及欤夫功德盛则歌颂兴公之于苏诚心爱民有父母之道明理道俗有师范之宜纳饥于饱食约荡于眞素推薄于敦厚仁隆义笃不可殚述则其功其德垂于无穷亦蔑以加矣由是而诗歌之作编既成予以郡人请书首简以告太史氏夫孰能御之
　　送贰守和侯考绩诗序
　　郡别驾之职所以佐牧伯宣化理昔晋太保实陟斯任以基三公君子乐之吾苏在江南号称雄邦邦君而下属于贰侯贰以賛治莫难于今盖由我府主广东林公之贤也惟山西和侯以名进士两宰剧邑用绩擢陞是官始至而闇然既而翕然及今而赫然侯连署州县皆以廉介有为驰声于时其平居衣袍蔬食诵古人书自娱而已声利之説不惟不留于耳且不萌于心及其涖事輙如山不移于时我公方以治行为南诸侯冠揆侯之道允合不戾故议则协谋则同事则济用是以靖我邦人而贰于公也无难矣岁治甲子官三年将起报政于天官我公于是率诸大夫暨郡官为诗以播之夫凡政之报也上官长寮輙以其绩书于册将用是为殿最他日考功第其能陟其官以侯言之其最宜然乃公犹以公牍之褒未足以尽意故又着之诗歌焉盖古者列国陈诗以备采录观民风则今诗之作其本是欤侯居官不懈持操甚髙及是政成而徃其将去是而即夫显融也亦不逺矣诗不徒作也昔棫朴之诗以得人为周室颂于斯有焉因公之命敢书以为序
　　送史县侯考绩序
　　维吴大邑冠冕南州握铜符而令兹者厥惟艰哉况乎百里之任在今尤重黄甲于焉歴试乌府由兹简拔岂不以亲民体要大化首先者也君左翊英材中都隽望爰释鹓班之朝来操牛刀之割自临敝土颂声载途以信感人不尚朝三之术用简御物遂兴画一之謡凛兮其防已恂兮其下士绰兮其寛劲兮其不可犯故得四境修六事治书考惟最语无遗褒允矣哉恺悌之不负人也华舲既驾彩鹢将飞望五云以张防端一笏而思对若禹门过而神鲸化若丹药就而金鼎开在此行也防酒在巵何言可复亦聊以补相防之缺酬花县之劳焉嗟我呉人岂不絷白驹于今朝固将公霖雨于天下也维时仲夏麦风清淑冠盖路祖贱子序诗
　　送姜太守改任寕波序　　　王鏊
　　姜侯恒頫初守河南上疏曰臣母老矣愿乞江浙间一郡自効且以便臣之私不报防述职至京复上曰臣母老矣愿乞近郡以便养时宁波缺守诏以畀之于是朝之士夫莫不侈上之仁嘉侯之孝喜得侍其太夫人宁波喜得贤守而河南之人乃独惜其去也于是宁波之仕于朝者求予言为赠噫守令之难也顷予还南歴数十郡县入其疆其六事举者盖少也独得三四人焉耳三四人外盖有环数城而不闻善政者何其难也三四人者其政赫然有闻刑狱减赋税集斯已矣其诚心抚字如古之循吏盖无有也合郡之所利一人以为难焉惮而不行者有矣合郡之所害一人以为难焉惮而不去者有矣故曰如古之循吏盖无有也又况先王之世所以治之教之者哉姜侯纯孝人也廉平岂弟固巳饫于河南其知宁波也无亦自是而推之乎使一郡之老者无失其为老也幼者无失其为幼也是所谓循吏也乎是孝之大者矣孟子曰老吾老以及人之老幼吾幼以及人之幼请以是赠
　　送刘吴县考绩序　　　　　蔡羽
　　昆长之坟衍太仓常熟之泻卤其税三倍于吴而吴之境亦三倍于诸邑以其有名山大水也北起吴市南尽归乌东内三江西薄荆谿湖山相去恒数百里六邻邑之业农不谋工工不谋贾而吴之业作不齐岛居而陆处风土阻越奸胥猾吏得防其上豪杰之党得陵其下六邻之亡人得匿其中四裔不法之徒得冒突而相冦击故令得其人则湖山之间乐非其人则湖山之间忧吴非易为者也正德丙寅春吉水刘公来为吴令适郡有崇明之警修戎器选丁壮供糇粮恒若救水火然而烽火之一日数至为令者内听其民外御其侮日中挥汗张灯而不遑宁如是数月乃已丁夘戊辰之嵗时政乖谬贪暴之徒横索于上非意之变朝不谋夕吴之难为非有甚于逺年也刘公以进士有名首授大邑老才夙学练达之器故能乘时奋发婴其芒刅镇之以静处其艰难治之以本下车未遑首敦教化旌廉节寛民于农桑之间讲其贤能以励其顽钝不激不沮不为竒新而三年之间翕然称治由是吏不敢挟其刀笔胥不敢紊其科条豪强劝而为义以辅其上而慈其下九流之人各顺其道逃亡之息悉为赤子湖山之间盗贼屏息桴鼓不起吴民之乐乃过畴昔而六邻之中咸来则化矣由是观之非吴之难得其人之难也公方考满于部于其行为之序
　　送大参徐公序
　　衒新竒以示誉矫设施以竦众可得于一时不可得于乆逺顺流守常无所斟酌可以得博大之名不可成博大之化斯二者非先王之道也先王之道寛而不慢简而不漏不厉以肃不巧以精始若不快人意终乐且利居之若无能卒成逺大孔子曰无欲速无见小利老子曰其政闷闷其民醇醇是得道者也江西大参永康徐公守苏五年而擢河南参政假左参治苏又逾年而下江西之命其刺苏也六年有畸徐公不新不竒不疾于前不怠于后不巧于始不于终布之优优为之纡纡但见学校化其教田里安其令刑无烦暴赋无苛急下无迫切之情上无废弛之政而公鸡鸣听政张灯而不辍励精图治不自满假其心若一日也夫不事新竒矫激合先王之寛不务博大之名勤励不息合先王之严持是道行之六年厥化大成夫岂尽出于天资哉由公以尚书起家学有端委未仕为名士既仕为名臣自其尝课诸生而观之经义之精理学之渊泛滥磅礴莫得其际其度逺其识髙其取舎公要之不外乎一诚夫负公之诚以济厥学于以临政未有不合于先王之道者也夫士之命固悬于天亦有得于人者如羽之不肖人之所弃也而公录之不置岂意其有璞中之物耶诗曰采葑采菲无以下体人弃我取公之情可见矣兹将去旧治展大藩贤愚之徒不知所为羽也职当赠言敢摭吾邦之庆荷于公者序以献公用为他邦庆
　　送大参胡公序
　　治剧者身殉案牍不遑旰食而已廉者无所取而已者不罚而已三者举其一人以为难若泰安胡公之治苏异于是夫政沸于庭持之不遑宁御之不遑食常情也公婴之平平抚之闲闲不必不意伦次后先米盐无劳考教行焉案牍无侵赋咏间焉视治剧奚若四郊所兴戸口所输交务所防泉布日溢于政堂公视之蔑如知其上供知其出入知其居留乃吏不敢入羡余之计躬自菲薄以化厥属视廉者奚若发奸摘伏以破凶憸严刑大罚以御寇盗于常民有犯笞不见血法流于下食其利而忘其功视者奚若故颂之者无间于四方也乌乎是可以幸致哉亦惟心地才术而已矣夫心不虚则公不至爱不遍矣求廉与得乎才不全则用不周政不畅矣求治剧得乎本之以心地辅之以才术故文章德业并光于时也然皖不足尽移于苏也苏不足尽移于藩也他日藩不足尽将安归乎夫心地包天下者也功业其绪余耳诗曰仲山甫之德柔嘉维则又曰衮职有阙仲山甫补之夫仲山甫有出将入相之望故诗人致意之深也公既效于南国将显猷于东藩德望遂扬于中外矣于是起自藩宣用秉钧尽展公之底蕴亦不日事也予拭目焉
　　送邑侯杨子入觐诗引
　　古闽杨子治吴之三年嘉靖乙酉冬将朝京师诸国子在南雍者请为歌其行或曰杨侯于今何如人也羽曰以新以竒非所以观侯观侯者取其可乆无败而已夫民诈则怨结而风偷逞则彊兼而弱亡不贵贵则爵轻不贤贤则道防不恤衣冠则亷耻不立凡兹皆上之人导之也江以南务新竒立异政者不少恐非遗之以长厚之风长乆之道也无意无必顺俗而治持平守正大小咸得始之以诚终之以诚杨子一人而巳闻牧民之道平易为先如我侯古人中求之可也众曰如子言遂各赋如左
　　送天水胡公序　　　　　　王宠
　　序曰自秦郡县天下而有郡县吏秦吏大抵皆酷也汉良吏为盛班固氏传循酷而吏道偹矣予读循吏传考论其世未尝不喟然叹也盖钩奸摘伏取威树声赫赫乎若掲日月而行者世所称良也至若风学敦礼植本培化使民回心而向道汉吏亦无几焉夫以循名者犹然而况其下乎我皇明受命溥将疆理万国循吏如林然窘于期防书牒者繁焉故圣人作而化窒礼乐衰而风微荐绅先生所扼腕也嘉靖癸未吾师天水胡公自守徙吴吴启于太伯春秋时有季札子防辈兴故其民以廉让文学相髙犹有先王风也然濒海下湿土浮而民惰卒难帖服亦其地然也公下车葺泰伯之宫崇子防之祀广厉学宫躬帅诸生习射乡冠祭之礼饬匏丝管柷金玉之器磬折盘辟示以揖让执经讲解与相问难酬答褒其异者降为主客之仪不期月而吴之风泱泱矣夫吴号难治以金谷溢腾宾传狼籍吏舞法谤刺丛兴也而教化独阙焉岂非降本抑末颠倒无当哉公超然逺覧独追古之人而与之上下摹画奋以泰伯子防为必可师而进我吴于三代之列故化易行而功则倍信道不惑之騐彰明也使吏天下郡县者皆如吏吴之吏王道成矣廼夫廉以逺利明以蔽狱详以理赋严以督奸俭以节费恤以柔民皆炳然为天下称首而求所以纲维鼔运回斡转易则维古之道也故略而弗着焉乃丁亥之秋圣天子擢公为山东左参政吴民丁壮号哭老人儿啼曰公去我乎民将安归于是其门人王宠识公为政之大者以序其行以为他日传循良者告也
　　赠长洲马丞序　　　　　　王鏊
　　古圣王国天下列之土而专治于侯伯长至秦始郡县之后世继继不之改亦势使然也然以下承上莫极于县盖由部省郡以至县而县之任则繁焉故邑之钜者必多其官官皆贤相与恊治事庶能集否则多弗集也长洲为南辅近地民齿财赋甲诸县号称难治宜阳马君思诚以计偕循选铨曺来丞于是县淳谨朴懋力于事事居官且乆禄入薄其贫犹韦布时虽资鋈充仞左右君不一动心故能始终以廉称凡佐肆参令令皆贤之县赖以益治行部使者知其操守檄署他县事者三所徃輙成治毎代归县他县民多爱戴不忍舍信乎能廉则公公则明明则民无所屈抑而宜其慕之之若是也君丞于此地防二考于民愈亲于家愈贫而廉声愈扬其名实固相副矣官阶之登为日不乆苐其民之欲其留尤甚于欲其陟则君之滞于下僚方且自乐固非他官暂来倐去升沈不固视县若传舍然于其民之治与否无暇复谋者比矣噫官有贵贱其为委任则一苟责塞焉则贤矣果何贵贱之有今君如以一日视官以终身视县随所迁转望治而不望擢则长洲治矣他邑治矣嘉靖二年嵗次癸未季冬吉旦
　　赠马丞署事昆山回任序　　　顾鼎臣
　　立贤无方官人以世二者并列于经传凡以辨美恶而存训戒固也自后世观之勲名节义之士多出于世家旧族而编庐之子孙虽或发身科第以取显仕未防多以贿败者何流风余韵无所从来而闻见者小也如前二説岂可遽为定论也哉在先王举错至公至明自在权度存焉耳嘉靖壬午昆尹尹君以考绩去上官择可摄县事者曰必得亷能吏乃以属长洲县丞马君令寘所事事以徃君移治数月得代去昆之士大夫耆老吏民罔弗爱敬倾慕焉交谒予文赠之予素知君名君来时予适以展扫南归目撃一时治效矧彰善吾职也遂乐为之序君体干魁伟资性敦朴庶防古之所谓悃愊无华者且持已公而绳下严故赋政用刑谴讹振弊虽或弗能堪然皆心服无后言属飘风甚雨为烖坏民田庐廵抚李公命徧歴四境视状君捡覈精里胥无敢因縁为奸者既而蠲租振穷之渐被弗替君之力也国初科贡二途并列庶官无有轩轾自后人情向薄法意寖乖科日重而贡日轻士不偶于塲屋积日需次贡礼部入胄监待选吏部且十余年始沾一命虽有轩掲之才莫能自奋因而颓堕者众矣君固尝困顿于是今观其所立岂下于科目士哉本既正而末从之俾职百司登大寮何徃而不可哉盖君河南宜阳故族厥祖讳旭者景泰中起家任内丘知县满九载民腾章吁留遂得増秩再任又满三考齿逾七十累疏乞休以去进退有礼如此其牧民持身之道可以槩见子孙业儒不衰妇或以守节显家世相承传君之所闻见岂区区寒贱鄙野所可拟哉然则立贤官人之法可泥于古训而不论其世哉夫丞贰职也摄事借乘也而获上孚下如此他日为令长治专任乆声绩所就宁知不肖其乃祖哉于乎凡今之牧民者人人如马君则民不穷民不穷则赋役有终礼义可兴而天下治矣嘉靖癸未秋九月既望日赐进士及第奉直大夫左春坊左谕德兼翰林院侍读同修国史经筵日讲官昆山顾鼎臣序
　　嘉定等处万戸郝侯政绩记　黄溍
　　昔成周寓军政于乡遂兵与民一后世析而二之为将帅者徃徃知有兵而不知有民善乎荀卿子之论曰兵要在于附民而已为将帅而不知所以恤民乎若平江十字路万戸郝侯盖知兵之要而得先王军政之遗意者也初予在金华闻侯奉省檄廵盐浙东所过无秋毫之扰心已志之及仕于朝徃来吴下见士大夫咸言郝侯贤今年春官于儒司嘉定州父老陈铭钺等以侯政绩请记于石予既知侯乆重以耆老请谊不得辞因诹其详则曰嘉定为吴之要地襟帯海江毎岁万戸府分官出镇茍非抚驭有方则士哗卒嚣适以病吾民耳今郝侯之来纪律严赏罚信凡麾下士不以一毫挠吾民海隅晏安奸寇屏迹遇岁旱涝捐俸禄为祈祷费徧禜羣祀斋戒笃防雨旸屡应岁既丰则创分府筑阅武场皆出资倡始民怀惠者乐相助初未尝以役劳民也不宁惟是元统二年朝廷徴兵讨广西寇至元四年讨漳寇师行多抄掠毎过吴侯出郊劳谕稔其长曰出师以靖乱也而首为乱可乎且师出以律令已失律后何以战吾既以告若若不听则当从军法其长惕息戒其下毋犯侯令民安堵如故后省檄徴吴郡兵徂漳侯虑其将发必剽夺或乘以报怨下令趣具军资器械夜分啓行平旦民始知军已发莫不感悦时处州沿海翼军陈庆等戍汀之上杭以饷不给四十余日亡去吴戍卒贾世儿亦在行总兵官丽之死刑侯言于行省此等本无叛志苐由主将不恤故惧馁死求茍活耳若当以死惧失士心行省韪其议陈庆等得不死者八十三人他翼之亡命者亦由是得免至若建安乐堂以居军士老疾者虽官与药物常不给侯毎出俸禄以济其乏其于卒伍大率类此侯闻望彰著行省毎有训练按眎必檄侯以徃尝屡至浙东福建诸道数军实察盐禁惠施威布所部州县盐塲莫不以侯之政绩上闻运司宪防帅府行省交章称荐他如广东帅府湖北宪司闻侯令名亦皆荐举而侯退然不敢当性端谨好古嗜学渰贯典籍凡贤士大夫必交交则竭诚尽礼终始若一家居延接宾客鼓琴赋诗泊如也昔侯之曾祖元帅公尝从太祖皇帝定河南祖襄靖公平江南赠効忠宣力功臣正奉大夫江南行省参知政事父明威公踵持武节服劳王家侯以屡世勋旧子弟而务学若醇儒为政若循吏驭兵若古名将无一毫贵官习以侯之贤若此矧吾州之民又沐侯泽茍不纪诸石则不能见吾戴慕之情且无以劝来者予闻父老言因叹曰兵民之判乆矣为将帅而急于防民虽古之善知兵者何以加此然古之名将有爱卒伍而骄士大夫有爱礼君子而日鞭挞健儿后皆不能无弊今侯于卒伍既怀以恩而又能好贤下士不倦是又贤于古人者矣至于成其事业惟其所从来则虽先猷祖训有足取法而其好古嗜学之功亦不可诬也昔晋文公谋元帅赵衰曰却縠可以説礼乐而敦诗书也孙权之雄材大略而自云孤尝读书大有所益及吕防奉权教始就学鲁肃过浔阳輙称其才略非吴下比则侯之德业又独非好古嗜学之功欤侯名天麟世居宣德自元帅公定河南因家宛丘予既为之序其事如左乃为之铭其铭曰
　　海陬之邦控延大江飚惊涛奔籍兵以防桓桓万夫阚如虓虎匪帅之良孰靖其旅猗欤郝侯孔惠孔仁匪惟驭兵实绥吾民我有水旱惟侯之恻是祷是禜保我稼穯嵗时丰穰海壖乐康廏马不哗丛矢在房乃作大府其庭其植我出我资匪借民力民曰宜哉侯岂我需我怀侯惠曷不相诸侯燕賔士渊渊伐鼔有瑟有琴笾豆攸叙邦人来观为侯欢謼岂弟君子胡不乐胥昔尔祖父曰维元勲功载盟府裕于后人曽孙孝恭克绍其猷匪惟世美实予民休天子明圣宜褒尔绩维藩维宣以惠四国赫赫厥声宜公宜卿百禄是膺子孙绳绳我匪俣思人则具知德音不忘永观厥辞奉政大夫江浙等处儒学提举黄溍记
　　送陈忠厚秀才还姑苏序　　邹浩
　　通甫少孤举进士不偶贫甚无以养其母慨然取家藏地理书学焉且歴求一时名人以为师莫不妙尽其长而机圆智独又自得其象数之外操以渉世其术遂显今年秋为先考终大事留数十日语予曰有吉凶失得之騐捷于影响甚可畏不戒不愼差若毫厘则祸起泉下而集其家是谁之过欤欲自脱于天刑难矣或者视权势金帛何似而忘其心殆谓天可诬也我方隂自积德讵敢忽顷有学者怜其勤示其大端已而省其私犹有忘情不知所慎惧将以喜怒行吾术弗与也余听其言而观其行盖君子人也孟子曰君子之所以异于人者以其存心也以仁存心异于人逺矣函人之初设心为利去矢心几何哉特以术驱故卒以人自异况君子乎通甫以千计然其年未老其防未倦其行术未艾也隂德之积自不可以为量数又况学于其门者必皆心同之人乎今江淮闽浙间由指授以显者著录逾四十人而踵继者未止人人以通甫心行术于四方其所业积又岂可以为量数乎通甫有子方十岁知好书成诵日数百言天报将在此乎惟勉旃以待
　　送文温州序　　　　　　　唐寅
　　寅稚冠之岁跌放不检约衡山文璧与寅齿相俦又同井闬然端懿自持尚好不同外相方圆而实有埙篪之美璧家君太仆先生时以过勤居乡一闻寅纵失輙痛切督训不为少假寅故戒栗彊恕日请益座隅幸得逺不齿之流然后先生复賛防誉扬略不置口先后于邦闾耉老于有司无不极至若引跛鼈防驽騟然是先生于后进也尽心焉耳矣且夫周文之圣积累仁义诗人咏之曰得四臣而天下附孔子之教册籍纪焉曰有顔子季路闵曽防夏之徒而道益彰今蓬巷之士颂先王守圏模茹藿冠素羮葵饭脱粟逶迤寛博其异于鼓刀负贩之人若芥髪耳不先有所引擢后有所推戴辅翼其何能自致于青云之上传言曰朋友不信不获乎上矣此后辈之所以必仰頼也其为前辈者道有所论授相与优息而无独知无徒之叹而后辈则髙山在瞻有所标的是上下相成也今之后辈被服骄丽伸眉髙论旁若无忌不复识有前辈之尊与益也是岂长者絶之哉世有后进之彦以寅观则知前辈之用心待人也矣今先生出刺温以病谢不报赴郡有期既当为诗以饯敢又书此以叙寅之所德先生而无可为报者
</div>
    <div class="pagination">
<a href="吴都文粹续集_page77.html">上一页</a><span>...</span><a href="吴都文粹续集_page73.html">73</a><a href="吴都文粹续集_page74.html">74</a><a href="吴都文粹续集_page75.html">75</a><a href="吴都文粹续集_page76.html">76</a><a href="吴都文粹续集_page77.html">77</a><span class="current-page">78</span><a href="吴都文粹续集_page79.html">79</a><a href="吴都文粹续集_page80.html">80</a><a href="吴都文粹续集_page81.html">81</a><a href="吴都文粹续集_page82.html">82</a><a href="吴都文粹续集_page83.html">83</a><span>...</span><a href="吴都文粹续集_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
