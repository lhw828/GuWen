<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 16 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 16 页/共 102 页
  </h1>
  <div class="content">
   古者二十五家为闾闾左右各设塾乡先生为之师襃衣博带晨坐闾门教其民之出入田亩者有教有养诚为良法自井田废闾左右古制荡除汉以来或为讲堂为精舍而养则未之闻也范文正公常建义宅置义田义庄以救其宗族又设义学以教教养咸备意最近古夷考厥初宋时天下有四书院应天府书院为首先是郡人戚同文聚徒讲授方不逺千里而至文正公亦依之以学同文为人质直尚信义宗族贫乏则赒给之丧则赈恤之不积财不营居室或勉之辄曰人生以行义为贵安用是义之一字实与公意合暨公登第立朝为守为帅以至大用名位日盛禄赐日厚遂成义庄义学为其宗族者宅于斯学于斯所耕者义田所由者义路何适不宜嘉恵后人可谓笃至继继承承亦惟成规是守粤已亥兵戈俶扰未遑兹事至元丁丑主祭邦瑞提管士贵共议兴学卜地于吴县三譲里距祖茔二里所涓日庀工为屋三十楹祀文正公于其中会讲之堂扁曰清白东斋曰知本西斋曰敬身外辟室为教谕偃息之处庖湢廪廥蔬茹之圃咸在外为周垣扁其大门曰义学清溪松竹之间昉闻弦诵声是役也义庄掌计之劳为多提管又撙节助济浮用增山田仅百亩备师资束脩之礼子弟笔札之费一有以劝大徳戊戌朝防以义庄义学有补世教申饬攸司禁治烦扰常加优防无复干吾籓者可肆志于学矣至大戊申提管驰书来霅俾为之记昔钱公辅尝记义田巘也何敢与斯文窃闻文正公早岁就学应天时夜以继旦冬月惫甚以水沃面食糜度日人不堪其忧其苦心劳形者如此博通六经尤长于易学者从之叩质乐与往复无防弗究其难疑答问者又如此用力何啻十倍今人耶咨尔来学书尔佩衿盍益追思先志俛焉孳孳母以寒暑而为作辍庶几他日业精行成式克有立得名为儒以应选用以副二范君惓惓兴学之意其年七月旦日前朝奉大夫牟巘撰集贤直学士朝列大夫前江浙等处儒学提举赵孟頫书幷篆额
　　文正书院记
　　书院在苏城中吴县西隅通衢之上祀宋大贤范公之祠也按范之先世自北徙南而居于吴公生于武宁官舍长仕中朝而薨于徐子孙奉其柩葬河南万安山而祠于是者以公父母之邦且地基本范氏旧业公尝经理作义庄以赡宗族者也当宋咸淳丙戌太守潜说友始请于朝立専祠祀公元末至正甲戌郡守吴秉彛又奏改为书院而以公之赠諡表其门闾举其族之嫡嗣主奉祠事义庄田宅悉附天平山三太师所建墓际昌朝大新礼制遂以书院登诸祀典春秋祭享郡之官属师生与其族之子姓咸集祠下行礼着为定规彰彰详备可谓盛矣然自国初至今百有余年而祠宇室堂日入于坏时虽修治而功费浩穰率未能完美如旧今主奉从规与其族人屡欲经营顾力弗逮所赖郡守刘侯为之规画又値岁祲公私多故未克就绪适监察御史刘公持节按临爰自下车洞烛幽隐发奸摘伏而下无遁情洗寃涤漏而犴无畱狱且不翕翕希同矫矫务异数加延访以革猜贰故政不迷而废坠毕举于是郡守得以祠事白公公曰事神治民敦崇教化郡邑首务有或不勤非宪所当究乎夫事有经权时有可否贵在变通使无偏废可也矧先贤祠宇风化所闗宜亟行之勿怠吾亦为之处焉用是亲谊中纎悉必视默运冥思酌量措置悉付长洲县令刘辉典史张灏董之而责其成令廉慎老成谨于趋事曾未逾时凡祠之敞者一撤而新之言言赫赫加于旧观邦之士庶来瞻来仰靡不惊叹而莫究所由盖是图也材给于上而官不加费力役于下而民不告劳神享其成而族赖以庇一举而众美悉具非善于谋敏于事而公于心者未易臻此众方落成会监察御史戴公巡厯至郡诣祠见之加称赏曰盛事也不可无记于是令与主奉数过邱园以记为请予惟文正公髙风大节弥两间而冠百世者登诸国史载诸郡乘而杂出于谱传纷播于品题者不可胜书至今庸人孺子一闻公名皆知敬仰故其平生所至存有生祠殁有庙祀者不约而同于以见秉彛好徳之诚不以古今彼此而有间也况公父母之邦精神手泽所在则凡生于斯仕于斯者有不加之意乎是宜贤监司良守令之用情于是也第顾晚生末学浅见寡闻不能加毫末以光盛事为歉然尝闻记者取记其事实信今传后不失其眞乃可故敢原其始末畧其弥文而为文之直书云侍御公名魁字士元高唐人戴公名仁字以徳句容人郡侯名瑀字汝器蠡吾人皆以进士厯显融所至有声不系诸此不书
　　文正书院　　　　　　　　　周南老
　　济族日有田聚族居有宅即宅严公祀承承绵世泽施于八叶孙励志伟前迹建学请朝防锡以文正额表辞着忠烈流庆方舄奕嗟尔牟利徒胡肯念往昔
　　新建和靖书院记　　　　　　刘宰
　　秘书丞永嘉曹君提举常平茶盐事于浙西权敛散之宜而水旱有储究阜通之理而公私有裕持受输之平而输者恱申义役之劝而役者安既田里晏然台无畱事一日领客登虎邱致敬于先正和靖先生尹公焞祠下慨然有懐以为方绍兴五六年间中原震荡南土末安内之所急者帷幄决胜之谋外所急者奔走御侮之力先生惸然一老漂泊蜀中犹鳬之飞于江湖何算而我髙宗一闻侍臣之举求之惟恐不及犹虑其出之难既饬宣司具礼以劝行金币络绎于中途漕使肃迎于候馆修门未入而列之经筵讲席未温而陞至禁从礼貌之隆冠絶当代髙宗之意夫岂徒哉二老归而周兴四皓来而汉定天命人心之去畱固有非人力之能与者异时经筵宻勿志意交孚危防精一之防既有以续尧舜禹汤文武六七圣人之传缉熈光明之学又以垂我宋圣子神孙亿万斯年之式皇乎休哉初先生退自经筵教馆于此犹牓曰三畏斋其持敬不倦如此后以其壻居会稽迎以就养殁葬其地嘉定中郡守陈君芾始因郡人黄士毅等请即三畏斋之旧绘像建祠君以为貌像之有严虽有慰典刑之仰而佩衿之益逺宁能无城阙之嗟拟以积累之赢略仿先朝四书院之制立祠筑室以舍学者买田收谷以食之而储书其中庶履其地必思其人诵其书必求其防事方权舆而知府事眞定张嗣古提点刑狱前使者浚仪赵君立夫后使者南丰曾君颖秀从旁复从臾之且各捐资以助材不靳値工不靳庸指期而成不愆于素继自今朋簮日盍户屦日满有学聚问辨之益无孤陋寡闻之蔽斯文未丧于此有观焉既成而属予以记予方病吴人迷于佛而不知返以为曹君此举不惟有以光昭我髙宗皇帝之圣徳抑有以美教化移风俗不孤使者之职故不辞而为之书曹公名豳今官朝散大夫余为漫塘刘宰时端平乙未八月中澣日眞定张嗣古书
　　重建和靖书院记　　　　　　郑元祐
　　宋礼部侍郎和靖忠肃河南尹公绍兴七年用崇政殿说书召遄奉外祠居吴虎邱先生没七十有五年吴守陈君芾乃始绘像建祠而勉斋先生黄公为之记端平间提举常平曹君豳请于朝易祠为书院乃始买田为经久计江南内附书院夺于僧有司以尊前贤励后学不可泯泯遂已也于是度府治东南陬故宋检法防事及常平提榦防事基大徳十一年山长王达即检法防基建大成殿前无门径旁无两庑后虽克复故址而仍就简陋士盖病焉元统二年新安吴晞顔来为山长剔蠧撙浮滥积力稍久有志重建然犹惧或中阻于是请今大府时中书右丞耿公督餫吴下闻而善之公既被召复请于张侯其后入为吏部尚书今郡守道公童廉公刚明古称第一晞顔请新书院公曰治不本于学岂稽古崇徳之谓哉即选从事某董程役而籍书院之粒米在廪者粜之得中统钞八千六百贯辇大成殿即新址而前为仪门门少西为先生祠又西为土祠又西临广衢为外门翼殿为两庑殿后习堂堂东斋庐曰六有总为屋若干楹工告经始于六月甫冬盖十月而书院落成初先生卒于越越亦有先生书院先是晞顔尝为越之书院长亦既尽瘁完葺及今再调而入吴故晞顔每每太息曰先生学继濂洛道被海宇所恃者断不系于一祠宇之兴坠然已何幸而一再获长先生祠下哉既不佞无以绍隆斯道之统绪若区区祠宇而复不能殚尽心力则岂承学小子之谓哉斯其志有可尚者已若夫先生师友渊源出处大致皆具勉斋先生记兹不敢凟而槩言其修建始末云遂昌郑元祐记
　　和靖书院　　　　　　　　　周南老
　　肃公读书堂昔在劒池下宋季立书院祠祀来昭假教阐伊洛源于以集儒雅云岩日广寺僧占作兰若疏请屡上陈口众我力寡斯道或好还予将冀来者
　　尹和靖迁书院记　　　　　　袁袠
　　和靖书院旧在虎邱西庵遗基之湮久矣胡公缵宗来守兹土考道之暇大惧荒没为往哲羞抑无以法将来即故地祠而祀焉又以僻在郊外学者罕至乃徙祠于龙兴寺牓其门曰和靖书院扁其堂曰三畏列楹周阿掲防妥灵顾瞻弁裳耸焉起敬又以香火于缁衣惧岁久浸怠乃选县胶弟子员弦诵其中修皇王之业趋孔孟之轨以无忘和靖先生之意公暇则游焉横经析疑躬督肄习设俎豆醆斚于堂上悬夏楚朴棰于堂下董以学官申以科条将使四方则之后世传之曰苏湖之教其再见乎公之志也初尹肃公师事伊川先生为程门髙弟遭宋不造阖室婴兵刄之害沉渊逃刘豫之聘振铎于兹卒以穷死所居斋亭又复圯壊使其不得志于当时者又将无闻于后世惜哉公是举也盖兼三善焉屛淫昏之鬼以攘异教崇往哲以修典刑振黉校以训育羣胄后之人能率其故典时加敦劝俾无遗坠则观旂之什协于閟宫矣诸生诵法孔子而不知相劝于古道者其何赖于兹院成命袠记其事而镵之于石和靖书院祀宋尹肃公初公读书虎邱西庵题斋曰三畏嘉定七年士人黄士毅请于知府陈芾绘象祀之端平二年胡淳请即其地为学司仓曹豳因奏立书院以和靖为额斋凡四曰三省务本朋来时习提举马述建君子堂嘉熈四年提举陈振孙作藏书堂景定二年陈淳祖建曹豳祠堂咸淳初提举李芾建燕居堂以奉先圣建时习斋持敬亭元初为云岩寺僧所据延祐元年移置长洲县治东乌鹊桥北即宋常平提举司故址郡守道童重建殿庑门堂又废至国朝嘉靖二年郡守胡缵宗以吴县治西龙兴寺改剙焉堂庑门舍仍其旧而修饰之
　　鹤山书院记　　　　　　　　虞集
　　昔者儒先君子论道统之传自伏羲神农黄帝尧舜禹汤文武周公至于孔子而后学者传焉顔子没其学不传曾子以其传授之圣孙子思而孔子之精防益以明着孟子得以扩而充之后千五百年以至于宋汝南周氏又深有取于曾子之学以成己而教人而张子厚氏又多得于孟子者也顔曽之学均出于夫子夫子岂有异哉因其资之所及而用力有不同焉者尔然则所谓道统者其可以妄议乎哉朱元晦氏始论定诸君子之言而集其成盖天运也而一时小人用事恶其厉已倡邪说以为之禁士大夫身蹈其祸而学者甘自絶以茍全及其禁开则又皆窃取绪余以侥仕进而已论世道者能无防然于兹乎方是时蜀之临邛有魏华父氏起于白鹤山之下奋然有以倡其说于摧废之余拯其弊于口耳之末故其立朝惓惓焉以周程张朱四君易名为请尊其统而接其传非直为之名也及既得列祀孔庙而赞书乃以属诸魏氏士君子之公论固以与之矣及我圣朝奄有区夏至于延祐之岁文治益盛所以四君子幷河南邵氏涑水司马氏新安朱氏广汉张氏东莱吕氏与我朝许文正公十儒者皆在从祀之列魏氏之曾孙曰起者隐居吴中读诏书而有感焉曰此吾曽大父之志也何幸复亲见诸圣明之朝哉今天下学校宜兴凡儒先之所经厯往往列为学官而我先世鹤山书院者临邛之灌莽莫之翦治其侨诸靖州者存亦无几而曾大父实葬吴先庐在焉愿规为讲诵之舍奉祀先君子而推明其学虽然不敢専也泰定甲子之秋乃来京师将有请焉徘徊久之莫伸其说至顺元年八月乙亥皇帝在奎章之阁思道无为博士柯九思得侍左右因及魏氏所传之学与其孙起之志上嘉念焉命臣集题鹤山书院着记以赐之臣闻魏氏之为学即物以明义反身以求仁审夫小学文艺之细以推致乎典礼会通之大本诸平居屋漏之隐而充极于天地鬼神之着俨然立朝之大节不以夷险而少变而立言垂世又足以作新乎斯人盖庶几乎不悖不惑者矣若夫圣贤之书实由秦汉以来诸儒诵而传之得至于今其师弟子之所授受以専门相尚虽卒莫得其要然而古人之遗制前哲之绪言或者存乎其间盖有不可废者自濂洛之说行朱氏祖述而发明之于是学知趋乎道徳性命之本廓如也而从事于斯者诵习其成言惟日不足所谓博文多识之事若将畧焉则亦有所未尽者矣况乎近世之弊好为卤莽其求于巳者或未切于身心而致其知者曾弗及于详博于是传注之所存者其舛譌抵牾之相承既无以明辨其是非而名物度数之幸在者又不察其本原诚使有为于世何以徴圣人制作之意而为因革损益之器哉魏氏又有忧于此也故其致知之日加意于仪礼周官大小戴之记及取诸经注疏正义之文据事别类而录之谓之九经要义其志将以见夫道器之不离而有以正其臆说聚讼之惑世此正张氏以礼为教而程氏所谓彻上彻下之语者也而后人莫究其说以兼致其力焉昔之所谓卤莽日以弥甚甘心自弃于孤陋寡闻之归呜呼魏氏之学其可不谦乎今起之言曰起幸甚身逢圣天子文治之盛追念先世深自奋励起将于斯与明师良友教其族人子孙昆弟及乡党州闾之俊秀庶乎先君子之遗意而魏氏子孙克世奉其祀事精神血气之感通亦于是乎在其有托于永久而不坠也不亦信乎臣之曾大父实与魏氏同学于蜀西故臣得粗知如此敢辄书以为记魏氏名了翁字华父临邛人故宋庆元己未成进士歴官至资政殿大学士参知政事佥书枢宻院事都督江淮军马赠太师封秦国公諡文靖而学者称为鹤山先生云翰林学士虞集记
　　题鹤山书院　　　　　　　　张雨
　　寂寂茅堂昼掩门藤隂花气野池浑情知建业青精饭不到临邛白发孙
　　同前　　　　　　　　　　周南老
　　学遡濂洛源道倡摧废余诵居五溪人穷经萃华腴姑苏有赐地归葬吴山隅即吴奉祠祭建学宏规模题额侈上荣着记懐永图仰止白鹤山胡忍忘厥初
　　鹤山书院在南宫坊内宋魏文靖公了翁之赐第也公蜀人仕至参知政事学者称为鹤山先生端平三年理宗亲书鹤山书院四字赐之元至顺元年曽孙起即故居教学奉祀
　　金乡书院寓公堂记　　　　　胡缵宗
　　昔周之季孔子讲业齐鲁之郊中国之俊士知自振者大抵皆其羣弟子也当是时吴犹以蛮夷摈然言子子游躬跋山川而北学于孔氏其宰武城所自与以为得人者曰澹台灭明东游而寓吴今吴有澹台湖及其墓是也夫子游孔门髙弟也其所与即孔氏之流也夫子尝云以貌取人失之子羽澹台氏殆亲及孔门者乎夫吴僻在海隅其君不得与中国诸侯会盟或者陋焉而子游北学而得其精华子羽东游而树其风声其遗踪故址千载而下使人有慨焉向往之志人知子游之开源于吴而孰知子羽之风亦不可诬也哉夫士必有倡也夫学必有本也夫政必有纲也夫礼必有报也士倡则从学本则邃政纲则举礼报则称舍是而言治未见其为善治也舍是而言化未见其为善化也吴故有学道书院専祀子游厯唐宋元以入国朝或存或废而澹台氏无闻焉缵宗忝守吴既复学道书院爰因佛庐之废者复剙金乡书院金乡固子羽之封也中为寓公堂奉子羽像而严事焉复得吴贤之寓吴者曰尹和靖焞魏鹤山了翁遂用祔之后为正大堂旁列书舍以郡之良子弟肄其中而以孔氏之道切劘焉庶仕者咸知所勉而学者知所劝孔氏之风其有兴乎事既竣因文而记诸壁间俾后来者勿有斁
　　金乡书院在西市坊内国朝嘉靖二年郡守胡缵宗即永定寺改建殿堂门庑因旧而改剙焉
　　文正书院记　　　　　　　　郑元祐
　　至正五年龙集乙酉夏六月吉廉访佥事赵公承僖分巡吴中至则首谒范文正公祠下拜瞻庙貌起敬起慕作而言曰文正公以徳以功既无忝伊傅之为辅相以学以识则有功于洙泗道统之传故其具文武全才出将则安边却敌入相则尊主庇民其先忧后乐与先知觉觉后知觉者何以异岂非圣之任者乎其平生论諌直道正言剀切人主至上百官图诋宰执为张禹触犯盛怒虽坐摧抑曾弗少阻讵不犹木从绳则正而欲后之克圣者乎当时天下郡县未尝皆置学公至吴首以已地建学故学校徧天下者自公始识泰山孙明复于贫贱中授以春秋遂大明圣道于时延安定胡公入为太学师而河南二程子实遇奬拔其后横渠张子以盛气自负公折之而授以中庸卒之闗陜之教与伊洛相表里盖自六经湮晦圣人之道不传为治者贸贸焉罔知适从以至于公而后开学校隆师儒造就士类作成忠义之风以致道统之传则夫公之学识于名教岂小补哉公之薨也所在庙食一以忠烈锡名顾兹中吴公父母之邦所宜大建祠庙万世血食如之何而仅享之于私第况今国朝崇徳报功在在有书院以祠先贤岂有丰功伟徳正学卓识如文正公而书院莫之建则是缺典岂有大于此者乎公八世孙文英具辞于赵公以为先公之功徳学识诚如公所言顾惟范宗仰食于义廪食指几千余使建书院则官除山长有山长则有廪稍之奉矣今藐焉义廪不自给使但建书院以祀公愼选族人之贤者充主奉祠足矣官除山长则乞免焉于是公从其言时总管古燕吴侯秉彛闻公之所建明即叙公所书请于行省上之中书议有关世道且不设教官而以居嫡者世主祠而行教于事便由是二公商出公帑羡余命工益址而崇制既宏且固甫完属元祐记之祐以蕞尔肤谫乌敢厠一喙于大贤之门虽然公之功徳学识宪佥公知而言之则凡天下之士皆知道之也知其人而不思效之可乎子朱子谓人之立志必当以公自期待况游于公之门乎况郡人乎若然庶于公可无负所谓尚友者此也元祐言不腆谨用复诸宪佥公俾书之石焉遂昌郑元祐撰




　　吴都文粹续集巻十三
　　钦定四库全书
　　吴都文粹续集巻十四　　　明　钱谷　撰祠庙
　　文正公祠记　　　　　　　徐琰
　　至元壬辰予奉命亷访浙西莅吴中是为文正范公之乡尊贤励俗政所当先既仰慕其余烈奬进其后人仲秋次丁有司以故事告将舎菜于公祠舎予肃然偕僚吏拜祠下与观盛典是日成礼访义庄登岁寒堂家园之碑巍然独存祠在其左门堂寝室严整合度盖宋郡守潜公所建牲牢器币则拨田以给之俾公子孙世守焉荐奠仪文皆当时所定意有所増广而不遂亦未暇有所记也一日主祠邦瑞踵予门求记且曰祠虽建于前代礼实存于今日有一言而可以毋底荒坠者繄我公之灵实永赖之予固辞弗获移治钱塘再歳徴践言益勤谨按释奠必有合也有国故则否説者谓如唐虞有防夷周有周公鲁有孔子则各自奠之近世则通祀孔子向微通祀公独非故有之防夷乎而石守道庆厯之诗固巳指公辈为防卨矣又按乡先生殁而祭于社社稷民以生先师民所以生师法公独不祭于乡乎矧公为政所去见思庆邓数州之民往往生祠画像既殁后祠于长白于海堰于睢阳于广德于鄱阳公苏人也郡学以建学祠公天平山先垄僧寺旧有祠然稽协古典必专祠于此而后惬于人心夫亦何为而然耶致至之志动物之诚放诸四海则虽百世而下闻者莫不兴起也是岂区区富贵利达以炫耀于须臾者可同年而语哉昔宋人定五代军镇之乱以儒立国儒而见用者何限以公而不得相其君展其忧天下致太平之畧彼一时也非可为之时乎自其入馆阁为谏官谏则必黜黜而益谏陈善闭邪宁以身蹈不测而不悔非直以言语侍从为职也故虽当路不容委之边镇才兼文武适受主知正巳而不求人相与解仇戮力卒臣夏人以安中土为所当为一以自信其屡为守帅又岂寻常多议论少事功者哉晩参大政请仿周官六职分任辅相渐复古制开陈未终权幸惎闲不得安于朝廷之上虽其国家盛衰由此而分而君子小人迭为胜负尝使人踌躇鉴戒而未巳也呜呼尚论其世不知其人可乎或以为王佐或以为杰出要其平生则以为有德者又公光明俊伟之本原欤畱心圣贤毅力行汉唐人材鲜克进于是矣初公买田以赡其族而族滋大立塾以教其人而子孙类份份焉遭圣明仁恕恤其科徭祭前古忠烈比有事于公源深流长天佑善人于公盖无爽者昔晁仲约之款贼完城公不肯加诛文忠富公服其絶识蔡确诗狱公之子忠宣公谓责之太重元祐诸贤亦以自悔即其存至公全大体世之研几成务不当如是邪人有古今道有显晦瞻相仪刑是岂一家一乡所得私者逺惟耉成人宅心知训而予也曾何足以发之至元三十一年正月廿日中奉大夫江南浙西道肃政亷访使徐琰撰朝列大夫治书侍郎御史行御史台事李处巽书并篆额
　　范文正公祠堂重修记　　　　张益
　　肆惟我国家敦崇教化尊尚儒贤其于前代良臣谊弼功德及人而庙祀于郡邑者必命守臣严祀事葺祠宇示劝之意不既深乎顾在守臣之贤乃克视此为重而尽心焉苏郡实宋太师魏国文正公范公桑梓之里而其先垄义庄义宅义田义学咸在故公之祠堂久建于此事详旧刻西江况侯伯律以奉政大夫礼部郎中奉勅来守兹郡政敷民安百废并举尝有事于祠下顾瞻栋宇有圯挠者因喟然曰兹责在我弗急所图曷称上意即请于朝用加修治于是卜日鸠工度材筑基撤旧易新拓小以大为祠堂前后各五楹后以奉公神像前置累朝碑刻东西有廊庑东祠宋郡守潜公咸淳中始建是祠者也堂东偏为书院构用旧材以其尚坚好也院亦有堂前后各三楹揭以忠厚旧扁东西有庑斋宿阅牲旁及庖湢莫不有所西偏为范氏家庙岁寒堂者子孙岁祀公父子于其中外为门屋三闲亦仍以文正书院旧额揭之垣墉周缭规制宏壮视昔有加凡所用度一皆出粟之羡贮于官者经始于宣德甲寅六月三日毕工于九月十日沉侯谨率寮属暨学官诸生合范氏子孙以落其成主奉元理及提管希宾爰与族人谋曰祠宇再新既赖郡守盍砻镌辞用着不忘遂以属予予忝为公郡人于斯盛事在所当述故不敢辞以芜陋惟公闲气所生心与学术俱正毅然有为于世奈何周旋中外政府方登谗慝巳构虽其才不尽展乃若功德之及人者尚多节义足以厉俗进退绰绰非古之所谓大臣者何能与于此乎当时使能尽用必将成就大业以济天下此盖君子所深惜也然而公之自立于天地闲者百世不泯祠当百世愈新况侯为郡贤守克承上意亟致修治宜乎在郡多善政也诗云伐柯伐柯其则不逺斯之谓欤故余特为之书
　　重建范文正公祠堂记　　　　徐有贞
　　宋有天下三百载视汉唐疆域之广不及而人才之盛过之此宋之所以为宋者也盖自太祖而后十有五君君德莫盛于仁宗前后辅政之臣几百数十人人才亦莫盛于仁宗之朝就仁宗朝之人才论之盖莫盛于范文正公公之为人刚大清纯天资忠孝而为学得圣贤之心庶乎所谓极高明而道中庸者故其为臣表里一诚始终一正而文武经纬备焉公事仁宗自秘阁登谏垣出入侍从守郡帅边多所涉厯而不得久处于朝及参大政方将及时复古权幸闲之曾不期月而去凡所建明旋亦更革公之所存十不施其四五然而勳业德望之盛视彼久于其位者犹倍蓰焉使其久且尽施则宋之为宋当有不止于是者矣甚矣直道之难行也有君如仁宗有臣如文正公其犹若此此有志于世者所深惜也公之同时名臣莫如韩魏公富郑公魏公于公毎事推重而郑公因事感叹至拟公于圣异时大儒莫如朱文公文公谓公杰出之才为天下第一流而吴澂氏亦谓公为百代殊絶人物之数公者岂无所见而言哉是以后之君子闻风而起者未尝不称公之为盛也凡公所尝过化之地皆有祠吴中公之故乡而文正书院故义庄也其祀事自宋元国朝列于常典春秋享之而其祠宇因故岁寒堂为之屡毁屡葺规制未宏乃者今大司冦万安刘公孜以都宪奉玺书巡抚南圻而临是邦因谒公祠顾瞻兴怀爰谘所司撤旧为新辟而宏焉协议以赞其图者前郡守黄岩林侯一鹗今郡守璚台邢侯克寛承命以董其工者吴邑主簿南昌李荣也于是公之十二世孙主奉祠事从规来以记请有贞闻之君子之于道也其有所立也必有所宗也求乎今而不足则尚友乎古之人所谓世异而道同者也今夫都宪公之巡抚于斯也犹文正之经制于河东陜西也两郡侯之继守于斯亦犹文正之为治于苏润饶越也事文正之事也心文正之心也是亦文正而巳矣然则三君子之学于公岂非所谓世异而道同者欤有贞于公幸为乡之后学固尝寤寐乎公而思所企及者其能自己乎哉虽不文也愿执笔焉附名于三君子之后以庶几夫高山景行之意云成化二年岁次丙戌春三月朢日立石武功伯徐有贞记
　　范文正公祠　　　　　　　　高啓
　　开阁陈书对御筵共言天子得时贤才陪上相趋廷内遽抚豪羌出塞边松栢自依先垄庙稻禾犹满义庄田古来直道难终合何必深嗟庆厯年
　　同前　　　　　　　　　　　周南老
　　天平吴臣镇奕奕魏公祠灵气盛郁积庆源来逶迤防勲佐台辅威声镇羌陲庶几百年后忠烈表令仪岁祀具牲醴有司循典彛云仍荫垂裕永永惟钦只
　　同前　　　　　　　　　　王宾
　　逺忧人主近忧民心在安边肯顾身成就人才又多少中庸一语到今新
　　本朝春秋祀祝文
　　学冠天人才兼文武义敦九族名垂千古
　　范文正祠在义宅之东即文正书院也天平山忠烈庙盖公先祠也此则专祀公而诸子配焉宋咸淳十年知府潜説友奏建自元及今皆因之
　　韩蕲王庙记　　　　　　　　张习
　　一人之忠义一代之忠义也千古之忠义也忠义本于人心同是心者同是好也乌有彼此久暂之异哉我朝列圣发德音一则曰忠臣一则曰义士毎令臣下举以褒崇之不以古今而闲者恩至渥也曩苏郡守鄱阳邱侯霁以宋名将忠武韩蕲王上闻谓王当靖康建炎闲屡立战功捍卫王室维持驻跸临安而三吴实在畿内民获脱虎口而弗致肝脑涂地者惟王倚赖也王后薨葬于吴墓在灵岩山麓止剰一穹碑而荒凉殊甚虽有裔孙居其傍微若一线时享恒缺据礼凡有劳以卫民者于法当祭矧民至今感之兹臣欲毎岁官为一祭所以酬其劳而慰夫民用塞明诏惓惓激厉忠武之盛意敢请制曰可命大宗伯下有司以行事然而祭无常所或借山寺或在城结社而祭如是者三十稔矣今太守新蔡曹侯凤恻然于怀以为事神报功吾民牧分内事也拟于王墓立庙以为栖神常祭之所兼得洒扫松楸免为貍兔草莽之场乃白于巡按侍御安成刘公丙欣然允俞遂委郡贰守吴川林侯廷瓛董其事侯相攸得舒坦之地于冢南为构正堂四楹奉神主前堂四楹列祭仪有寝以安庶职之斋宿有庑以处百工之庖宰缭以周垣辟以仪门甍栋丹垩孔曼且硕侯用心良密矣经始于治戊午如月丁丑至仲秋之腓落其成于是郡之士庶靡不相庆幸以为顺其所望也爰授习志诸石尝谂王讳世忠字良臣陜右延安人也风骨伟岸目瞬如电蚤抱忠义见国步艰险即跃然应募而起始攻夏城斩关而入断敌将首掷之埤下扫平南北羣盗既而徽钦北狩高宗渡南而士气几沦兵祸方炽神器殆非宋有王于是时以数千残卒与乌珠四十万众小战百余大战数十自黄天荡之克防金师北退誓清烽垒克复中原迎回二帝以竭其忠义之气而后巳奈何主蔽奸相弗图周汉之中兴忘雠忍耻自甘疮痍其生民弃捐其土地使智勇元勲置而弗用龃龉偃蹇徒老而毙所谓自坏尔万里长城惜哉岂惟王之不幸实宋之不幸也吁以一人之身为国家之用否而系天下之安危可见忠义之在斯人与天地之正气相为周流日月同其光明山川同其流峙草木昆虫同其生息畅达有不可掩焉者故前后大夫不私于吾郡而扬于大廷襮之天下圣天子于前代之忠义锡之宠光载之祀典俾三百年之隐伏焕然一新于今日由是垂衍千万世而弗泯旷荡之恩为何如哉王之行实备载本传习何人耶敢尔加喙然诚苏之齐民同一感仰于王者故忘其肤谫谨述如右仍赘诗以道王之功颂朝之恩为迎享送神三章当祭俾歌以侑爵云诗曰
　　延绥山川秀钟于王英雄慷慨忠义满腔出为国家扫除粃糠挺身百战劒弗剉铓搀抢既灭强御亦亡誓迎二皇以复旧疆垂四百年汗青有光
　　煌煌天朝褒扬元勲前代忠义庙建于坟牲牡广腯豆笾旅陈清酤黄流苾苾芬芬灌鬯达泉燔萧于旻八音和鸣百职骏奔肃肃忱恂致享厥神
　　神既格思吉蠲享饎赤骝朱軝驺从导随飒然令仪歆毕言旋抑何所之亦惟在兹体物不遗答我圣恩贻我民禧百岁千秋式遵定规允慰慕斯
　　韩蕲王庙在吴县灵岩山西麓绍兴二十年勅葬于此墓有穹碑而庙巳废成化十年知府邱霁奏入祀典毎岁仲秋祀之治中知府史简以王旧宅在城内南禅寺之左即其地祭之嘉靖二年知府胡缵宗始以妙隐庵撤去佛像为王专祀俾僧守之胡有记勅祀鹤山先生魏文靖公记　　吴寛
　　治十一年四月苏州府长洲县民魏芳奏宋魏了翁登庆元五年进士累官至资政殿大学士参知政事赠太师秦国公諡文靖公尝讲学临邛白鹤山下及谪居请州建鹤山书院以居学者后在政府理宗亲书书院扁仍赐居第于苏州以疾命就医郡中及卒遂葬城西高景山下后以居第为书院而坟墓至今有碑在焉惟公立朝大节及讲明道学之功当时与真文忠公相上下故人以真魏并称国朝既以文忠公从祀孔子庙庭而范文正公苏人也亦有文正书院又以公有功于宋亦命守臣即书院岁时致祭顾独遗公徒使书院巍然神位虚设实为缺典兹幸遭际圣明崇儒重道屡降明诏表章先贤修举废坠如念公之功特赐秩之祀典岂惟为魏氏之荣而巳所以慰吴中士大夫之望者在是盖芳之自陈如此事下礼部议以公平生具载史传考论其功于法得祀宜命守臣春秋举行如范文正公故事覆奏从之芳感激乃谒予告曰圣朝盛典一旦光贲于斯文至矣幸载之文词以示后世寛谢不能而其意益恳盖公居第实在苏城之南元至顺初公之孙起欲以其地规为书院言于侍臣以达于上命以旧扁揭于堂楣复勅学士虞公为之记公之功至是始显观记之所云一时尊崇之意虽若甚盛亦不过令其子孙世奉祀事而巳岂若今日酌于礼官之所议出于君上之所从陈其牲醴奉其币帛内出祝词俾有司奠读如仪有国朝之盛者哉公之功至是益显岂前代之可拟哉抑公之仕宋当冦乱扰攘蹙于偏安之地忠言沮塞厄于权奸之人其事业既不得大行于时独其讲学之迹见于所着如九经要义周易集説等书有不可泯者故虽百世之下学者犹有赖焉则夫论其功者祀之于一郡果足以报之乎盖国初王忠文公子充尝着从祀孔子庙庭议其谓厯代儒先有功于圣道者至宋有周元公而程氏兄弟承之迨朱子集其大成中更学禁独真魏二公不背其学力为巳任其所著述皆黜异端崇正理质诸圣人而不谬足以赞朱子之绪以为当列于从祀其言合于公道君子取之久之诏文忠从祀既如其议然则公固不得而遗之也夫报功之典夫人当言之非一人所能私者则寛之记此亦岂以私于公哉君子其必有以取之
　　宋太师鹤山先生文靖魏公祠堂碑
　　杨循吉
　　治岁巳未之夏六月诏祀宋儒鹤山先生文靖魏公于苏先生本蜀之蒲江人苏得祀先朝赐第与其墓在焉于时中顺大夫知苏州府事河南曹侯实承今上命卜以是年秋吉有事于书院惟谨既而以为先生遭遇明天子得发扬其道光于无穷德意甚盛不可以弗志乃属愚俾书之石愚按先生讳了翁字华父宋庆元五年进士官至资政殿大学士通奉大夫临邛郡侯加赠太师进秦国公其曰鹤山先生者著书白鹤峯下学者所共称也先生学以忠信笃敬为工夫践履既茂用发而宏故能正色立朝而不附韩史立言垂范而羣经以明所谓有本者如是乎当宋之季宰相行伪禁法天下莫敢言道学先生以其所负者起而振之靡然从风士克返正然则程朱以来吾道尝中微矣至于先生而又为一始斯文之不坠地实有人焉不然且莫知所纪极也由是言之厥功为大而况有懿德忠节炳炳乎哉是以皇上发纶音稽太常慨焉以列于礼典而不惜者盖其报宜然也然先生去世且三百载澌融尽寒寂寥无闻而恩命优隆始自今日斯非直以为君子私颂而巳国家崇贤礼德之大于此焉覩而亦世道之所系也欤曹侯莅郡以正笃尚名教至是尤以风励为急加勤拳焉故不敢以浅陋辞颠末既具又为乐歌系其后将请用之献爵云其辞曰奕奕兮新堂牲醴兮苾芳灵风穆兮绛帷扬皇有命兮神来肃将襃衣兮峩冠有怀兮明德凛正直兮元气俨静兮容色击彼昼鼔兮吹参差兰烟焚而桂浆淋漓神其乐兮匪土之思徘徊国恩兮按云节而不儵驰以祐治化兮万年为期
　　本朝春秋二祀祝文
　　晩宋名儒继明絶学著书行世抗节立朝遗疏攸存余风未泯式彰明祀以厉方来
　　魏文靖公祠祀宋参知政事魏公了翁治十年从郡人魏芳奏即鹤山书院祀之
　　晋顾元公祠堂碑　　　　　　周伯琦
　　吴城之东六里有邱焉曰晋散骑常侍顾元公之墓公讳荣字彦先吴人也仕晋累官至散骑常侍封嘉兴郡伯卒于永嘉六年十二月赠侍中骠骑将军开府仪同三司諡曰元后追封公至是千有五十年吴人指为顾荣墓者是巳以其地形如凤又相传曰凤凰岭云墓前有祠前代所建厯年滋多屡修屡圯蚩民杂祀他鬼其中亵而不虔过者病之毗陵老儒谢应芳避地其侧睹兹污渎惕焉不宁适真定周君舜臣来为长洲今君读书化民知先务应芳请焉君曰我之责也遂偕诣墓祠展敬乃黜淫祀惟新是图邑人张实承命惟谨征工庀材更朽易挠填黫葺缺新像设具器用阶庭门墉秩然完饬祠前二墩植以梧桐名双梧墩以张华尝称公为凤鸣朝阳也逾月讫工周君只奠而妥灵焉他日应芳介江东文士薛毅夫熊进德谒文于丽牲之碑遂诺之予按晋史公机鉴絶人器识超逺有文武长材始与陆机兄弟入洛号三隽方厯朝署値宗室相残宫舆播迁进退触藩惟以沈酣晦迹﨑岖而南属广陵相陈敏阻兵窃据厯阳姻族盘固志在蹑武孙氏鼎峙而国公乃顿首受职佯顺风旨潜诱同心晓谕大义羽扇一挥狂竖烟散而六州帖然虽周玘纪瞻甘卓辈合谋协力然非公之言行素孚忠愤感动亲冒矢石为众率先曷能有济遂使东南人心有所缀系而司马氏不絶如线之绪复延百有余载其功为何如哉司徒王导表江南之望躬致宾礼以振士众公进谟军国以定大业观其陈谏荐才孜孜捄则其平昔所蕴岂浮虚荡轶清谈惑世者比哉或曰贺循与公齐名士方陈敏之乱循以老疾不起何也夫人品虽同才智各异守道者以全身为洁徇义者以致身为忠未易以轻重之也公之卒也引循代之而终不就亦足以知其志于乎劝善惩恶人心所同不以今古而有闲也永嘉之际运祚屯厄其奸邪诡险擅权流毒者为后世唾斥不啻鬼蜮若公之忠义而功在天下者至今人所追慕睠睠不巳此岂人力所致哉记曰以劳定国则祀之顾公之功宜秩祀典其可缓乎作迎送神诗贻吴民俾歌以祀焉其辞曰羣岳之望兮岱宗南土之望兮顾公岱之云雨兮岁以丰公之倡义兮功无穷邑有贤宰兮新其宫率吴民兮洁齐以恭千载一日兮人心同樵苏逺迹兮马鬛其封凤皇翽翽兮栖其双桐吴人追慕兮嘉庆是防教我以忠兮繄谁之功大元至正二十五年岁在乙巳仲冬朔日资政大夫江南诸道行御史台侍御史鄱阳周伯琦撰幷书
　　顾荣庙　　　　　　　　　　高啓
　　军司吴国秀机神夙超朗弱冠游洛师巳防南金赏﨑岖诸王幕沈湎务遵养中罹广陵艰计服匪诚枉风云一挥扇义旅臻同响事成耻言勳飘然理归鞅晋社始东迁羣贤悉収奬道谒真感防矫翼丹霄上德闻一代称迹泯千龄往时屯乏良佐英谟益堪想坟祠托荒郊萧条并榛莽荛童侵雨隧淫巫闯尘幌大夫过停辕式瞻为含怆衣冠复故貌筵几陈新享寡劣忝乡人因歌表遐仰
　　顾荣墓【原注荣与张翰言惟酒可忘忧其如作病何荣好琴及卒家人常置琴座上】
　　王宾
　　不见人琴将走过白杨风独秋多生同张翰言还在酒可忘忧如病何
　　晋顾元公庙祀骠骑将军顾荣也在长洲县黄天荡东以其墓在彼故称其地为顾墓元知县周舜臣重建
　　晋大将军右司马陆士龙祠记　徐有贞
　　苏长洲益地乡厚生里有祠祠晋大将军右司马陆士龙之神祠久废近里士沈隐君贞吉以巳资兴之既落成隐君具颠末征予记之士龙云也云与兄机士衡并生于吴而仕于晋以文章显辟为公府掾迁太子舍人出补浚仪令政称神明去官百姓追思之为立祠于社寻拜呉王晏郎中令一以忠诚辅导之云爱才好士多所贡达尝荐卫将军舍人同郡张瞻时论韪之入为尚书郎侍御史太子中舎人中书侍郎成都王颖表为清河内史时颖将讨齐王冏以云为前锋都督防冏诛转大将军右司马因督粮过吴娄地见岁祲以所督粮储尽赈饥民忤成都王颖颖将杀之而孟玖素忿怨于云由是云遂遇害虽死一身能救万民民感其德名其塘曰济民以衣冠葬阳城湖之滨人呼为陆墓村立祠于相城市中至今民祀之不絶士龙家华亭华亭故吴郡古娄地也正今长洲东北维之壤所谓益地乡厚生里固其址焉夫陆氏自逊与抗为将于吴有功德遗其乡国久矣士龙又以赈贷故祠之宜也古之享天下后世祀者必有大功德被于人人思慕之而不忘其祀及乎逺盖天地之妙万物者神也神之为之者气也是气也得其灵竒则为伟人况云为时名臣有文武长才故发而为忠义之业及其遭祸之死人皆悼惜之感之深思之久祠之不废岂非出于天理民彛之正也故记之以告来者知所自焉
　　晋陆内史祠在长洲县相城益地乡祀晋大将军右司马陆士龙云也云为郡人因以督粮赈饥遇害民感其惠以衣冠葬此立祠祀之成化中里人沈贞吉重建
　　短簿祠　　　　　　　　　　高啓
　　下马空林问庙扉衣冠寂寞掩尘帏不能复使桓公怒莫怪年来祭客稀
　　春申君庙
　　封吴开巨壤相楚服强邻名重三公子谋疎一妇人画帏畱古像珠履絶遗尘箫鼔时迎祭还怜旧邑民
　　同前　　　　　　　　　　　周南老
　　筑居故吴墟封邑遂有吴邑民严庙祀高宫俨冠裾説秦归楚嗣于时多智谞相楚夸豪雄得君良有初胡为惑宠嬖用计计益疎彼谓毋望人英也其置诸
　　同前　　　　　　　　　　　王宾
　　后来毋望事分明从约当初幸喜成门下客多谁第一兰陵有令是荀卿
　　甫里先生碑铭　　　　　　　胡宿
　　君子之无所失道与世而污隆圣人之不滞于物因时而迁徙达则奋庸而兼济否则怀默而独善尧舜许由昔贤标一揆之论禹稷顔子先民有同道之説继世而作易地则然自风流之聿頽固先灵之不属中古以降作者实繁旧史所存孤风可见咸能自洁身累脱去世纷耕岩石以相高蹈山林而不返语其玉立之节姑得而云体无道胜之韵盖亦有几若乃揖纷乱而高谢标耿介而长往渔钓一壑寄傲无何之乡鼔吹六经图芳不朽之事非夫高雅淑灵粹温简正畴可以议夫是矣先生陆氏讳防字鲁望笠泽之幽居者也吐崇岳之符倬生民之俊温其如玉而不加雕琢渊乎似道而无所澄挠神茂初学声冠当世属土行标季天宇驿骚俎豆委而不収干戈寻而未巳先生叹深凤鸟志剧鸿冥著书函谷之关鼓枻沧浪之水弃去骄君之饵谢絶畏友之方于是上防稽探禹穴由临安访仙室归长洲茂苑之下乐松江甫里之胜乃叹曰时无明主安能宗予施于有政是亦为政退而赋考槃之诗且有终焉之计薙草开径为临江之居剪地【一作剪茅】作堂傲在邹之宅南挹弁【一作岍】峰之色西带重湖之光孤云无心白鸟可狎道素自处物累不婴好事之流或载酒而相访雅游之子时款关而请见户外之屦常满席闲之丈屡啓稻田一防岁供薪水之费鱼陂数顷日充庖脍之事至若金枢之月静夜赤城之霞啓旦花濑不逺苹风甚快先生则必饰軥牛之乗戒白鹄之舫招来僧社之旧申命朋簪之盍泛览节物从容谈燕笔床硏格静置于左右琴歌酒赋相继以昼夜击铜钵而赋诗指石鼎而聫句青溪之曲亦复何穷白雪之唱其和益寡飘然声利之表自适仁智之乐眞所谓风尘之外物天地之逸民者也加以癖好聚书本皆有副得以传冩则乌阑不计其费躬加校正则鸡距未尝去手亡一簪而不戚似百城而有【一作自】喜虽张华海内之秘班超禁中之副无以过也由是富拥多闻优入圣域防六经之妙论泛九家之清流摘发异闻多黄香之不见沈硏精义皆郭璞之未详此又稽古之宗师博物之渊薮也若夫言不诡圣志在拂世英辞辟杨朱之尘高论攻墨翟之守润色唐虞之际焕乎有章潜心大业之中卓然不类斯又三代之遗英万世之先觉也自顷元和而下风什陵丧淫哇之响甚喧大雅之作几坠先生収五际之长波驾四始之高蹈缩制万变入道奥而惟深刻雕众形等天机之不宰微言之绪既坠正始之音复闻时皮公日休以高文大笔为世元儒先生幅巾过从一面如旧相与文酒之间坐忘形骸之外凡所赓唱溢于几箧莫不硏几深以绎志叨虚寂以成韵天才豓发缛体交变褭蹄之性百炼而不耗大韵之音九变而弥雅居然嗣响蔚于中兴其命世杰出之雄乎昔子山构闵辞多主于悲哀韩非遭乱书颇露于孤愤屈平怨刺托方物以寄怀虞卿穷愁慨诗书而见志何自待之未厚将不遇之所兴窃况渊云曾未髣髴密而不雨嗟乎西郊之云瑞非其时异哉东鲁之兽至于青编纪素尚之节镂板昭炳蔚之文虽与日月争光金石无尽可也宿仰企风徽积有年籥经涂所出旧址存焉岿然灵光鞠为茂草憝交照之不接悼园秀之无闻亦犹厯高唐者想绵驹之讴过夷门者感侯生之事导扬盛德其庶几乎铭曰　仰以观文少微之位含德葆光沦精毓粹猗欤先生钟厥灵气郁哉懿文倬然上智五代寻戈三灵塞雾鹤在卫轩豺盈汉路衰凤成歌冥鸿曷慕长洲苑下松陵水边内乐名教中有圣贤拥书万巻掞藻千篇江山岂助造化无权名理之言有补于世清高【一作尚】之风未坠于地壤树俄空垅书不至清晖眇邈幽灵潜翳鞠草实繁柅车增欷讲树巳凋琴台久坠茫茫太素英魂兮何归杳杳终古香名兮独飞
　　甫里先生祠祀唐处士陆鲁望也在长洲县东五十里甫里白莲寺即其故宅或云卒后就葬其傍庙食于此嘉定十七年钱塘龚时俌别建祠于左元至正间县尹马玉麟重建齐东埜语云白莲寺鲁望祠堂像设皆当时物咸淳中有盛氏子醉仆其像于水满腹皆平生诗稿也知府魏普置盛罪更为塑像其腹稿不复存矣
　　王长洲祠堂记　　　　　　　黄由
　　孟子之言大丈夫曰富贵不能淫贫贱不能移威武不能屈盖古之所谓大丈夫者必有高天下之识容天下之量盖天下之气不得志则独善其身得志则未尝不欲行其道乗田委吏不敢辞卑而尽吾职之当然及乎立人朝则谋主断国以身徇义死生祸福不足以动其心此岂寻常琐琐者所能为也后世徒见古人功名鼎盛以为是出于偶然不知胷中涵养早由素定非一朝一夕而纪旂常汗简青特其粗也内翰王公元之自为布衣巳慨然有经纶天下之志洎遭明时事圣君正色立朝凛乎不可犯文忠苏公至追配以汉唐六君子平生大节载在信史夫人而能言之若夫服勤小官孜孜民事言谊卓然有大过人者国史逸其传或不得而纪也公以雍熙改元宰吴之长洲首论酒之惧遗斯民之害以至激风俗而厚教化抑兼幷而哀流亡形诸壁记而垂诏后来者大率皆有深旨非涵养之厚不以职守大小贰其心者能若是乎公没二百年邦人虽知公之有德于民莫有发其微者今总卿贑川曾侯防德寛来宰是邑始求公像绘之而倂镵欧阳苏黄三公诗赞于石尝属子序其大概矣盖曾侯之去十有七年天台黄君宜实来拜公遗像而且叹祠事之礼犹缺乃辟县治东偏建堂而奠焉而求文以为记窃谓公之雄文直道暴白天下岂待予之文而后信况获附名于三公诗赞之尾尚复何言昔王文公介甫宰鄞有声利兴害除民甚便之其后坐庙堂临大政乃用其所以治鄞者而治天下惜其学术喜同恶异故为相声名减于邑公则不然自令满召试再陟谏坡三登掖垣而晩入翰苑危言谠论裁抑冗费禁戢游惰缓刑薄赋修德厚本终始为上言之而爱民之意出于一辙咸平以来卒为名臣然则由百里之政充而至于致君泽民果且有异乎哉长洲为今壮县今宰名德前后相望其闲因是有闻而登宰辅者岂公风流在人于今未泯邪黄君旧同学校知其人不茍为政三年去之日如始至燕居之所未尝葺而独于此焉惓惓可谓知所本矣予嘉其志故喜为书庆元六年华文阁直学士通议大夫新知建宁军府事长洲县开国子食邑五百户黄由记
　　王元之祠
　　心知百姓在寒饥古寺荒祠有去思清夜虎邱山月上却疑顔色见今时
　　赞　　　　　　　　　　　范仲淹
　　昔王文正公曾居相位二十年未尝见其爱恶之迹天下谓之大雅冦莱公凖左右天子却戎狄保社稷天下谓之大忠枢密马公知节有犯无隐天下谓之大直此三君子一代伟人也公与三君子深相交许情如金石则公之道可知矣
　　翰林王公祠祀宋王禹偁也公尝为长洲宰天禧四年子嘉言复宰长洲作堂祀之后又建眞堂于虎邱藏小畜集其中知州康孝基撰碑景祐闲范仲淹守郡尝为之赞后其子纯礼易之而去淳熙九年知县曾防复绘公象而祀之黄由记仍刻欧苏黄三公诗赞于石庆元闲令黄宜又作堂于县治东偏名企贤堂由复记之
　　忠烈庙记　　　　　　　　牟巘
　　文正范公忠烈庙今在姑苏三让里天平山公自睦移守乡郡再省三世松楸不但汉人过家上冢之荣而巳尝即白云庵奉香火洎登政府得追封三世置坟寺始奏改庵为白云寺祀徐国公唐国公周国公盖庆厯时也犹未有忠烈庙之名先是元昊据灵武纳旌节僭位号威胁诸羌肆为边患朝议举兵攻讨遂以边事付公首用种世衡防城青磵扼冲要大营屯田听民互市鄜延乃异时西夏贡路但严备不出以示招纳又筑大顺城以捍环庆筑细腰胡卢十二塞以制明珠灭臧二族元昊势渐折乃命公及诸公知兵者分领要害为持久计以待其弊巳而昊卒纳款如公言而公在庙堂以议论不同裁削幸滥既遂谢事矣公外刚内和恩威迭用当时边人相语此小范老子胷中有数万甲兵不比大范老子大范指雍也或有以龙图老子称之其为人所畏爱如此邠庆诸郡与属羌皆立生祠绘像以事其终也属羌酋数百举哀舍哭之如父三日乃去宣和闲庆帅宇文虚中以郡人思公不忘祠事甚谨奏赐额忠烈庙他有旧额皆易新牓绍兴失秦陇庆阳庙邈邈在他方始改奉于天平山毎岁上巳三司率僚属郡博士率前序偕来致祭庙久颓毁至元乙酉主祭邦瑞提管士贵共议重建取义学余米归之义庄为土木费司计邦翰宗逊等佐之其年四月既朢新庙成丙戌二月既朢率族奉安前设文正公神像内设三国公神仪庙凡十楹黝垩丹漆备极壮丽供具皆完好大德甲辰行省闻于朝禁治烦扰崇奉尤严于是士贵以书抵巘俾记厥成谫焉末学固辞弗获惟昔文正公在朝闻延州危急自请代张存直欲委身不测之地人以为难巘窃谓未若上百官图诋宰相为张禹虽触盛怒坐以越职曾不少沮为尤难盖不顾其一身之利害祸福故能内肃朝纲外正方面諡曰文正庙号忠烈如是之伟也夫士大夫则知尊祖矣尊之者何铭其德善也是宜作为铭诗刻石列庑下其辞曰　南阳诸葛蜀汉再造志决身歼民哭陌道乃庙沔阳成都防子号曰忠武西人悲喜相传尚记馘双诛郃于惟文正异世同辙虽老益壮虽死不忘精忠盛烈夏日秋霜昔讨灵武皇威逺加声势震惮摧其角牙忠烈有庙参错西土公像在堂莫予敢侮天平之山白云之泉公归自西庙貌宛然谁实新之伟以柱石上公之服扬休山立内祀先公爰备庙制维垣啓宇光荣三世式济世美忠宣弟昆粤至斯今代有贤孙乃厚义廪乃广义学同志合虑新庙攸作洁我牲醪率我宗党竭防妥灵黙通肹蠁公在帝旁玉虬既驾神游委迤驭风来下佑我后人俾炽而昌庙祏是保千载奉尝前朝奉大夫牟巘谨撰集贤直学士朝列大夫前行淛江等处儒学提举赵孟頫书中奉大夫浙东道宣慰使都元帅李果篆额
　　重修范文正公忠烈庙记　　　王直
　　正统八年十一月苏州府重修范文正公忠烈庙成其十一世孙都察院照磨子易具事始末属直为之记盖公苏人也曾祖徐国公祖唐国公考周国公皆葬苏之天平山公尝请于朝改天平山白云庵为白云禅寺世度僧守焉作祠于寺之右以奉祀事至公之子孙又作祠于是祠之南以祀公然忠烈之名未有也宋自元昊反西鄙骚动师出无功仁宗乃命公经畧公选将练兵筑城塞垦屯田据其要害示以形势招徕属羌恩信大洽决防取横山复灵武元昊势屈乃请降西人仰公之德服公之化皆为公置生祠公薨相与哭于祠下者累日不絶宣和闲宇文虚中为庆帅言公忠于朝廷功烈显于西土至今犹庙祀益防然庙未有额徽宗命以忠烈名之且为题其牓凡庙之在西者皆易以新名然苏犹未有也绍兴以来西土皆陷忠烈之庙越在异邦苏之守令与其士夫谋曰苏公故郡也而天平山则公祠坟在焉公之精神必往来乎此乃更作新庙揭忠烈之牓于庙门由是苏始有忠烈庙毎嵗上巳郡县长吏率其属致祭岁乆庙坏元至元乙酉嗣孙邦瑞士贵复新之末世兵乱燬焉逾八十年未有能复之者至是工部侍郎庐陵周公忱巡抚至于苏而监察御史寿光刘君甄武昌刘君仕昌钱塘郑君颙皆以事莅焉郡守李侯从智来防政事之暇语及兹庙因相与叹曰公之德业着于当时传于天下后世不系乎庙之有无也然表先正以仪来今使后生小子得瞻其庙貌想其精忠伟烈而兴企慕之心则庙亦不可无也乃各出赀俾吴县令永嘉叶锡图其成锡毅然以身任之殚心尽力规画处置凡邻邑之令佐皆以赀来助市良材命众工为堂前后各三闲以奉公及三世先公像东西厢如其数以藏祭器而斋宿寓焉壮丽严整有加于昔中作石桥桥南左右为碑亭前作大门牓曰勅赐范文正公忠烈庙经始于是年九月九日阅两月而庙成直闻之士之能任天下之重者必以天下为心心之欣戚主乎人而不私于巳是以天下为心者也以天下为心则人庶乎有济矣初公未显时巳欲任天下之重尝曰士当先天下之忧而忧后天下之乐而乐夫忧人之忧而欲免其忧使人皆乐然后与之同其乐此岂小丈夫然哉孟子曰禹思天下有溺者由巳溺之稷思天下有饥者由巳饥之公之心犹是也故其德业之盛不愧乎古人岂特着于西土也哉呜呼士不以天下重者有之矣不以天下之重自任则其所存所行一主于为巳人之利害不少概于其心而又悻悻然自以为得功烈之卑无足怪也而所为士者固当为是邪然则公之孙与邦之人士及四方之来者拜公之庙慕公之功业必当师公之心充之以仁义而力行之于公其殆庶几乎故为之记而道愚之所闻使刻诸石告焉凡以赀来助者其姓氏皆载之碑阴
　　天平山谒范公祠　　　　　　郑元祐
　　西望层峦草木青魏公祠下拜仪刑经纶有防回天地忧乐无时忘国廷异代蒸尝遵典礼故山香火下神灵浮云变灭知何在闲听秋风语塔铃
　　同前　　　　　　　　　　倪瓒
　　魏公祠宇青山麓崖石巃嵸森古木山下居人几世孙泉道瓜绵分谱族太湖之水去悠悠异代蒸尝春复秋吁嗟济世安边计今日谁先天下忧
　　同前　　　　　　　　　　蔡羽
　　春山社日鸟嘤嘤父老衔香忽满庭西北风云遗庙貌邦家忠义仰仪刑阴霞细防碑文緑灵谷常笼竹树青酒一巵心不死海空天濶凤冥冥
　　忠烈庙在天平山白云寺范文正公先祠也公之先自徐国公而下三世葬此宣和五年庆帅宇文虚中奏赐此额本建邠庆闲南渡隔絶改奉于此毎岁上巳有司致祭今祭于城中书院此庙则其嗣享焉正统中重修
  </div>
  <div class="pagination">
   <a href="吴都文粹续集_page15.html">
    上一页
   </a>
   <span>
    ...
   </span>
   <a href="吴都文粹续集_page11.html">
    11
   </a>
   <a href="吴都文粹续集_page12.html">
    12
   </a>
   <a href="吴都文粹续集_page13.html">
    13
   </a>
   <a href="吴都文粹续集_page14.html">
    14
   </a>
   <a href="吴都文粹续集_page15.html">
    15
   </a>
   <span class="current-page">
    16
   </span>
   <a href="吴都文粹续集_page17.html">
    17
   </a>
   <a href="吴都文粹续集_page18.html">
    18
   </a>
   <a href="吴都文粹续集_page19.html">
    19
   </a>
   <a href="吴都文粹续集_page20.html">
    20
   </a>
   <a href="吴都文粹续集_page21.html">
    21
   </a>
   <span>
    ...
   </span>
   <a href="吴都文粹续集_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
