<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 116 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 116 页/共 153 页
  </h1>
  <div class="content">
   为萧扬州荐士表

萧子显齐书曰：始安王遥光为扬州刺史。刘璠梁典曰：齐建武初，有诏举士，始安王表荐琅邪王暕及王僧孺。
为萧扬州荐士表
　　任彦升
　　臣王言：臣闻求贤暂劳，垂拱永逸，吕氏春秋曰：贤主劳于求人，而佚于治事。方之疏壤，取类导川。孟子曰：舜使禹疏九河，禹掘地而注之海。国语，太子晋曰：伯禹疏川导滞。伏惟陛下，道隐旒纩，信充符玺，老子曰：大象无形，道隐无名。河上公注曰：道潜隐，使人无能指名也。大戴礼，孔子曰：古者絻而前旒，所以蔽明也，黈絖塞耳，所以掩听也。絻，古冕字；絖，古纩字，音义并同。庄子曰：圣人治天子，为符玺以信之。六飞同尘，五让高世。汉书，爰盎谓文帝曰：陛下有高世之行三：陛下从代乘六乘传，驰不测之渊，虽贲、育之勇，不及陛下；陛下至代邸，西向让天子者三，南向让者再，夫许由一让，而陛下五以天下让，过许由四矣。又曰：今陛下骋六飞，驰不测。老子曰：和其光而同其尘。白驹空谷，振鹭在庭，白驹，已见桓元子荐谯元彦表。毛诗曰：振鹭于飞，于彼西雍；我客戾止，亦有斯容。犹惧隐鳞卜祝，藏器屠保。司马迁书曰：仆之先人，文史星历，近乎卜祝之间。易曰：君子藏器于身，待时而动。鹖冠子曰：伊伊酒保，太公屠牛，海内荒乱，立为世师。物色关下，委裘河上，列仙传曰：关令尹喜内学，老子西游，先见其气，知真人当过，物色而遮之，果得老子。晏子曰：治天下若委裘，用贤委裘之实，桓公听管仲，而赵襄子信王登，此之谓委裘。然委裘，谓用贤也。神仙传曰：河上公，莫知其姓名也，尝读老子道德经，汉孝文帝驾从而诣之。非取制于一狐，谅求味于兼采。王褒讲德论曰：千金之裘，非一狐之腋。张璠易注序曰：蜜蜂以兼采为味。五声倦响，九工是询，鬻子曰：昔者大禹治天下，以五声听治。九工，已见王元长策秀才文。寝议庙堂，借听舆皁。说苑，晋东郭氏曰：肉食者失计于庙堂，藿食得不肝脑涂地？班固汉书匈奴赞曰：汉兴，忠言嘉谋之臣，相与议事于庙堂之上。左氏传曰：晋侯听舆人之诵。舆皁，已见射雉赋。臣位任隆重，义兼家邦，实欲使名实不违，徼幸路绝，邓析子曰：循名责实，君之事也；奉法宣令，臣之职也。徼幸，已见李令伯表。势门上品，犹当格以清谈；说苑，晏子曰：陂池之鱼，入于势门。谢灵运宋书序曰：下品无高门，上品无贱族。王隐晋书曰：祖约清谈平裁，老而不倦。英俊下僚，不可限以位貌。左太冲咏史诗曰：世冑蹑高位，英俊沈下僚。
　　窃见秘书丞琅邪臣王暕，年二十一，字思晦。七叶重光，海内冠冕，梁书曰：俭子暕，字思晦。何之元梁典曰：侍中领右骁骑王骞，字思晦，太尉文宪公长子也。左仆射王暕，字思寂，文宪公次子也。王筠为骞碑，亦云骞字思晦。据此及梁书，明梁典及碑误也。晋中兴书曰：王祥弟览，览生导，导生洽，洽生珣，珣生昙首。沈约宋书曰：王僧绰，昙首长子，遇害，子俭嗣也。尚书曰：宣重光。晋中兴书：庾冰疏曰：臣因循家宠，冠冕当世。神清气茂，允迪中和，淮南子曰：神清者嗜欲不能乱。蔡洪张锜状曰：锜资气早茂，才干足任。尚书曰：允迪厥德。礼曰：以乐德教国子，中和祇庸孝友。叔宝理遣之谈，彦辅名教之乐，臧荣绪晋书曰：卫玠，字叔宝，好言玄理，拜太子洗马。常以人有不及，可以情恕；非意相干，可以理遣，故终身不见喜愠之容。世说曰：王平子、胡母彦国诸人，昔以放任为达，或去衣裸体。乐广曰：名教中自有乐地，何为乃尔。故以晖映先达，领袖后进。孙盛晋阳秋曰：裴秀有风操，十余岁，时人为之语曰：后进领袖有裴秀。居无尘杂，家有赐书，韦昭吴书曰：刘基不妄交游，门无杂宾。汉书曰：班彪幼与兄嗣共游学，家有赐书，好古之士，自远方至。辞赋清新，属言玄远，陆机陆云别传曰：云亦善属文，清新不及机，而口辩持论过之。臧荣绪晋书曰：阮籍虽放诞不拘礼教，然发言玄远。室迩人旷，物踈道亲。毛诗曰：其室则迩，其人甚远。尹文子曰：处名位，虽不肖，不患物不亲己；在贫贱，不患物不疏己。亲疏系乎势利，不系乎不肖与仁贤也。养素丘园，台阶虚位。养素，已见谢宣远送孔令诗。庠序公朝，万夫倾望。孟子曰：夏曰秋，殷曰序，周曰庠，学则三代共之。曹植求通亲亲表曰：执政不废于公朝。岂徒荀令可想，李公不亡而已哉！臧荣绪晋书曰：荀顗，字景倩，颍阳人也，魏太尉彧之第六子。黄初末，除中郎，高祖辅政，见顗，异之，曰：顗，令君之子也；近见袁侃，亦曜卿之子也。皆有父风。范晔后汉书曰：李固，字子坚，汉中郡南郑人，司徒合之子。少好学，四方有志之士，多慕其风而来学。京师咸叹曰：是复为李公矣。
　　前晋安郡候官令东海王僧孺，年三十五，字僧孺，理尚栖约，思致恬敏。刘璠梁典曰：王僧孺，字僧孺，东海郯人。六岁解属文。梁兴，除镇军记室，稍迁兰陵太守，卒于咨议。既笔耕为养，亦佣书成学。东观汉记曰：班超家贫，为官佣写书，投笔叹曰：丈夫独不效傅介子立功绝域之地以封侯，安久笔耕乎！东观汉记，耕或为研。范晔汉书曰：班超为官佣书以供养。吴志曰：阚泽，字德润，会稽人。家世农夫，至泽好学，无以资，常为人佣书，以供纸笔，所写既毕，诵读亦遍。至乃集萤映雪，编蒲缉柳。檀道鸾晋阳春秋曰：车胤，字武子，学而不倦。贫不常得油，夏月则练囊盛数十萤火，以夜继日焉。孙氏世录曰：孙康家贫，常映雪读书，清介交游不杂。汉书曰：路温舒取泽中蒲截为牒，编用写书。楚国先贤传曰：孙敬到洛，在太学左右一小屋安止母，然后入学。编杨柳简以为经。先言往行，人物雅俗，易曰：君子多识前言往行，以畜其德。孙绰子，或问人物，曰：察虚实，审真伪，断成败，定终始，斯可谓之人物矣。雅俗，已见范云让表。甘泉遗仪，南宫故事，胡广汉官制度曰：天子出，车驾次第，谓之卤簿。长安时，出祠天于甘泉用之。名曰甘泉卤簿。范晔后汉书曰：郑弘为尚书令，弘前后所陈，有补益，着之南宫，以为故事。画地成图，抵掌可述。汉书，张安世子千秋为中郎将，将兵击乌桓还，谒大将军霍光，问战斗方略，山川形势，千秋口对兵事，画地成图，无所忘失。战国策曰：苏秦说赵王，抵掌而言。岂直鼮廷鼠有必对之辩，竹书无落简之谬。挚虞三辅决录注曰：窦攸举孝廉，为郎。世祖大会灵台，得鼠如豹文，荧荧光泽，世祖异之，以问群臣，莫能知者。攸对曰：鼮鼠也。诏问何以知之，攸对曰：见尔雅。诏案秘书，如攸言，赐帛百匹。张骘文士传曰：人有嵩山下得竹简一枚，两行科斗书，人莫能识。张华以问束皙，皙曰：此明帝显节陵策文。验校果然。朝廷士庶，皆服其博识。暕坐镇雅俗，弘益已多；僧孺访对不休，质疑斯在。班固汉书，董仲舒述曰：谠言访对，为世纯孺。太玄经曰：爰质所疑。宋衷曰：质，问也。并东序之秘宝，瑚琏之茂器。书曰：大玉、夷玉、天球、河图，在东序。典引曰：御东序之秘宝。论语，子贡问曰：赐也何如？子曰：汝器也。曰：何器也？曰：瑚琏也。诚言以人废，而才实世资。论语，子曰：君子不以言举人，不以人废言。解嘲曰：邹衍颉顽而取世资。班固汉书翟方进述曰：用合时宜，器周世资。临表悚战，犹惧未允，不任下情云云。
文选考异
为萧扬州荐士表：袁本、茶陵本「荐」上有「作」字。案：尤本脱。
注「老子曰和其光而同其尘」：袁本作「同尘已见上文」。茶陵本复出，非。
注「王褒」下至「非一狐之腋」：袁本作「一狐已见上文」。茶陵本复出，非。
注「谢灵运宋书序曰」：何校「宋」改「晋」，陈同，是也。各本皆误。
注「在贫贱不患物不疏己」：何校「贱」下添「虽仁贤」三字，陈同，是也。各本皆脱。
注「孟子曰」下至「学则三代共之」：袁本作「庠序已见上文」。茶陵本复出，非。
注「四方有志之士」：袁本、茶陵本无「有志」二字。
注「东观汉记耕」：袁本、茶陵本无「汉」字。
注「范晔汉书曰」：何校「汉」上添「后」字，是也。各本皆脱。
注「晋阳春秋曰」：袁本无「春」字是也。。茶陵本亦衍。何校「晋」上添「续」字，同前。
注「论语子曰」下至「不以人废言」：袁本此十六字作「不以人废言已见上文」九字。茶陵本复出。非。

为褚咨议蓁让代兄袭封表

萧子显齐书曰：褚蓁，字茂绪，为义兴太守，改封巴东郡，表让封贲子霁，诏许之。官至前将军，卒。然此表与集详略不同，疑是卧本，辞多冗长。
为褚咨议蓁让代兄袭封表
　　任彦升
　　臣蓁言：昨被司徒符，仰称诏旨，许臣兄贲所请，以臣袭封南康郡公。臣门籍勋荫，光锡土宇。臣贲世载承家，允膺长德。萧子显齐书曰：褚渊长子贲，字蔚先，官历散骑常侍，上表称疾，让封与弟蓁。国语曰：祭公谋父曰：奕世载德。韦昭曰：载，成也。易曰：开国承家，小人勿用。左氏传，王子朝曰：王后无嫡，则择立长，年钧以德，德钧以卜。而深鉴止足，脱屣千乘。老子曰：知足不辱，知止不殆。吴都赋曰：轻脱屣于千乘。遂乃远谬推恩，近萃庸薄。能以国让，弘义有归。左氏传，公子鱼曰：能以国让，仁孰大焉。匹夫难夺，守以勿贰。昔武始迫家臣之策，陵阳感鲍生之言。张以诚请。丁为理屈。东观汉记曰：张纯，字伯仁，建武初先诣阙，封武始侯，子奋，字稚通，兄根，常被病。纯病困，敕家丞翕：司空无功，爵不当传嗣。纯薨，大行移书问嗣，翕上书，夺诏封奋，奋上书曰：根不病，哀臣小称病。今翕移臣。又曰：丁綝为陵阳侯，薨。长子鸿，字季公，让位于弟盛，逃去。鸿初与九江鲍骏友善，及鸿亡，骏遇于东海，阳狂不识骏。骏乃止让之曰：今子以兄弟私恩，而绝父不灭之基，可谓智乎？鸿感悟垂涕，乃还就国。且先臣以大宗绝绪，命臣出纂傍统，礼记曰：继别为宗。郑玄曰：别子之嫡也，族人尊之，谓之大宗，是宗子也。禀承在昔，理绝终天，天道无终，而云终天，永诀之辞也。徐广赴谢车骑葬还诗曰：潜圹既掩扉，终天隔幽壤。潘岳哀永逝曰：今奈何兮一举，邈终天而子不反。永惟情事，触目崩殒。若使贲高延陵之风，臣忘子臧之节，左传曰：吴子诸樊既除丧，将立季札。辞曰：曹宣公之卒也，诸侯与曹人不义曹君，将立子臧，子臧去之，遂不为也，以成曹君。君子曰：能守节。君义嗣也，谁敢奸君？有国，非吾节也。札虽不才，愿附于子臧之节。是废德举，岂曰能贤？左氏传曰：宋公疾，召大司马孔父而属殇公焉。对曰：群臣愿奉冯也。公曰：先君以寡人为贤，使主社稷，若弃德不让，是废先君之举，岂曰能贤？陛下察其丹款，特赐停绝。丹款，已见庾元规表。不然，投身草泽，苟遂愚诚耳。谢承后汉书曰：朱宠隐身草泽。不胜丹慊之至，谨诣阙拜表以闻。臣诚惶诚恐以下。
文选考异
注「老子曰」下至「知止不殆」：袁本作「止足已见上文」。茶陵本复出，非。

为范始兴作求立太宰碑表

吴均齐春秋曰：竟陵文宣王子良薨，西昌侯以天子命假黄钺太宰。萧子显齐书曰：建武中，故吏范云上表为子良立碑，事不行。
为范始兴作求立太宰碑表
　　任彦升
　　臣云言：原夫存树风猷，没着徽烈，尚书曰：彰善瘅恶，树之风声。应璩与王将军书曰：雀鼠虽愚，犹知徽烈。既绝故老之口，必资不刊之书。西征赋曰：兆惟奉明，邑号千人；讯诸故老，造自帝询。杜预传序曰：左丘明受经于仲尼，以为经者，不刊之书也，而藏诸名山，则陵谷迁贸；司马迁书曰：仆诚以着此书，藏诸名山。毛诗曰：高岸为谷，深谷为陵。府之延阁，则青编落简。刘歆七略曰：孝武皇帝敕丞相公孙弘广开献书之路，百年之间，书积如山。故内则延阁广内秘书之府。又曰：尚书有青丝编目录。然则配天之迹，存乎泗水之上；汉书平纪曰：郊祀高祖以配天。郦善长水经注曰：泗水南有泗水亭。汉高祖庙前有碑，延熹十年立。素王之道，纪于沂川之侧。家语，南宫敬叔曰：孔子生于衰周，赞明易道以为法，或者天将欲素王之乎？何其盛也！沂水南有孔子旧庙，汉、魏以来列七碑，二碑无字。由是崇师之义，拟迹于西河；礼记，曾子谓子夏曰：事夫子于洙、泗之间，退而老西河之上，使西河之人，疑汝于夫子。七略曰：西河、燕、赵之间。尊主之情，致之于尧禹。尊主，谓伊尹也。耻其君不如尧舜，已见曹子建通亲亲表。禹亦圣帝，故连言之。故精庐妄启，必穷镌勒之盛；东观汉记曰：王阜年十一，辞父母欲出精庐，以尚幼不见听。荆州图曰：阴令刘喜，魏时宰县，雅好博古，教学立碑。君长一城，亦尽刊刻之美。陈寔别传曰：寔卒，蔡邕为立碑刻铭。然寔为太丘宰，故曰一城也。况乎甄陶周召，孕育伊颜？周公、召公、伊尹、颜回也。典引曰：孕虞育夏，甄殷陶周。
　　故太宰竟陵文宣王臣某，与存与亡，则义刑社稷；汉书，文帝即位，绛侯为丞相。爰盎进曰：丞相何如人？上曰：社稷臣。盎曰：绛侯所谓功臣，非社稷臣。社稷臣主存与存，主亡与亡。如淳曰：人主在时与共治，不以主亡而不行其政令也。严天配帝，则周公其人。孝经，子曰：孝莫大于严父，严父莫大于配天，则周公其人也。昔者周公郊祀后稷以配天，宗祀文王于明堂以配上帝。体国端朝，出藩入守，进思必告之道，退无苟利之专，尚书曰：尔有嘉谋嘉猷，则入告尔后于内。公羊传曰：大夫出境，有可以安社稷利国家者，则专之可也。左氏传曰：子产曰：苟利社稷，死生以之。五教以伦，百揆时序。尚书，帝曰：契，汝作司徒，敬敷五教在宽。又曰：纳于百揆，百揆时序。若夫一言一行，盛德之风；孟子曰：舜闻一善言，见一善行，若决江河，沛然莫之能御也。易云：日新之谓盛德。琴书艺业，述作之茂，汉书曰：郑敬，字次都，琴书自乐。礼记曰：作者之谓圣，述者之谓明，明圣者，述作之谓也。道非兼济，事止乐善，亦无得而称焉。周易曰：智周万物，而道济天下。东观汉记曰：上尝问东平王苍曰：在家何业最乐？苍对曰：为善最乐。上嗟叹之。论语曰：齐景公有马千驷，死之日，民无德而称焉。
　　人之云亡，忽移岁序，诗曰：人之云亡，邦国殄瘁。鸱鸮东徙，松槚成行。言成王未知周公之意，类郁林之嫌子良；而周公有居摄之情，由子良有代宗之议，故假鸱鸮以喻焉。吴均齐春秋曰：郁林王即位，子良谢疾不视事，帝嫌之。又潘敞以仗防之。子良既有代宗议，忧惧不敢朝事，而子良薨。毛诗序曰：鸱鸮，周公救乱也。成王未知周公之志，乃作诗以遗王。名之曰鸱鸮焉。说苑曰：枭与鸠相遇，鸠曰：子安之？枭曰：我将东徙。鸠曰：何？枭曰：西方之人，皆恶我声。鸠曰：子鸣。于是鸣。鸠曰：子改鸣则可，不改子鸣，虽东徙犹恶子也。左传，伍子胥曰：树吾墓槚。六府臣僚，三藩士女，萧子显齐书曰：子良为辅国将军、征虏将军、竟陵王、镇北将军、征北将军、护军将军，斯谓六府；子良又为会稽太守、南徐州刺史、又南兖州刺史，斯谓之三藩也。人蓄油素，家怀鈆笔，油素，已见吴都赋。葛龚与梁相笺曰：曹褒寝怀鈆笔，行诵文书。瞻彼景山，徒然望慕。景山，谓坟也。毛诗曰：陟彼景山。刘桢赠五官中郎将诗曰：望慕结不解。昔晋氏初禁立碑，晋令曰：诸葬者不得作祠堂碑石兽。魏舒之亡，亦从班列。而阮略既泯，故首冒严科，为之者竟免刑戮，致之者反蒙嘉叹。陈留志曰：阮略，字德规，为齐国内史。为政表贤黜恶，化风大行。卒于郡，齐人欲为立碑。时官制严峻，自司徒魏舒已下，皆不得立。齐人思略不已，遂共冒禁树碑，然后诣阙待罪。朝廷闻之，尤叹其惠。至于道被如仁，功参微管，本宜在常均之外。如仁、微管，并见上傅季友修张良教。故太宰渊、丞相嶷，亲贤并轨，即为成规。褚渊碑即王俭所制。萧子显齐书曰：豫章文献王嶷，字宣俨，薨，赠丞相。南阳乐蔼为建立碑，第二子恪，托沈约及孔稚珪为文。乞依二公前例，赐许刊立。宁容使长想九原，樵苏罔识其禁；驻驆长陵，輶轩不知所适。礼记曰：赵文子与叔誉观乎九原，文子曰：死者如可作也，吾谁与归？战国策，颜蠋谓齐王曰：秦攻齐，令曰：敢有去柳下季墓五十步樵采者，罪死不赦。东观汉记，和帝诏曰：高祖功臣，萧、曹为首，朕望长陵东门，见二臣之陇，感焉。
　　臣里闾孤贱，才无可甄，值齐网之弘，弛宾客之禁，范晔后汉书曰：建武中，禁网尚宽，诸王既长，各招引宾客。策名委质，忽焉二纪。左氏传，狐突曰：策名委质，其二乃辟。虑先犬马，厚恩不答。列女传曰：梁寡高行曰：妾之夫不幸早死，先犬马填沟壑。虞贞节曰：人受命于天而命长，犬马受命于天而命短，妾之夫反先犬马死矣。而弊帷毁盖，未蓐蝼蚁；礼记，仲尼曰：吾闻之，弊帷不弃，为埋马也；弊盖不弃，为埋狗也。战国策，安陵君谓楚王曰：犬马臣愿得式黄泉，蓐蝼蚁。延叔坚战国策论曰：为王先用填黄泉，为王作蓐，以御蝼蚁。珠襦玉匣，遽饰幽泉。西京杂记曰：汉帝及诸侯王送□死，皆珠襦玉匣。匣形如铠甲，连以金缕，皆镂为蛟龙鸾凤龟龙之形，所谓交龙玉匣。陛下弘奖名教，不隔微物，使臣得骏奔南浦，长号北陵。南浦迎丧，北陵送葬。既曲逢前施，实仰觊后泽。傥验杜预山顶之言，庶存马骏必拜之感。襄阳记曰：杜元凯好为身后名，常自言百年后必高岸为谷，深谷为陵。作二碑叙其平吴勋，一沈万山下，一沈岘山下，谓参佐曰：何知后代不在山头乎？臧荣绪晋书曰：扶风王骏，字子臧，宣帝第七子也，都督雍、凉州诸军事。后薨，民吏树碑赞述德范。长老见□碑，无不拜之。言其遗爱如此。临表悲惧，言不自宣。臣诚惶已下。
文选考异
则义刑社稷：袁本、茶陵本「刑」作「形」。案：尤本误。
注「尔有嘉谋嘉猷」：袁本、茶陵本无「嘉谋」二字。案：此尤校添也。
注「敬敷五教在宽」：袁本重有「五教」二字。案：有者是也。殷本纪重有，孔颖达商颂正义引尚书重有。袁本后凿去下「五教」二字，茶陵本无，与此同，皆非。
注「又曰」下至「百揆时序」：袁本作「百揆已见上文」六字。茶陵本复出，非。
注「汉书曰」下至「琴书自乐」：袁本作「琴书已见上文」六字。茶陵本复出，非。
注「论语曰」下至「民无德而称焉」：袁本作「无得而称已见上文」。茶陵本复出，非。
注「又潘敞以仗防之」：陈云「又」，「使」误，是也，各本皆误。
故首冒严科：何校云「故」下疑有脱文。案：所说是也。何意谓此当云「故吏」、「故民」之类，未知所脱果何文耳。今无以补之。
注「修张良教」：何校「良」下添「庙」字，陈同，是也。袁本亦脱。茶陵本复出，非。
注「第二子恪」：陈云「子」字当重，是也。各本皆脱。
注「礼记曰」下至「吾谁与归」：袁本作「九原已见上文」。茶陵本复出，非。
注「颜蠋谓齐王曰」：袁本、茶陵本「蠋」作「触」。案：今齐策作「斶」，古今人表作「歜」。「歜」、「斶」同字也，疑「蠋」、「触」皆「斶」之伪。
注「皆镂为蛟龙」：袁本、茶陵本「蛟」作「交」，是也。
注「长老见碑」：袁本、茶陵本「碑」下有「者」字。案：此修改去之。





文选卷第三十九
目录 [隐藏]
1 上书
1.1 上书秦始皇
1.2 上书吴王
1.3 狱中上书自明
1.4 上书谏猎
1.5 上书谏吴王
1.6 上书重谏吴王
1.7 诣建平王上书
2 启
2.1 奉答敕示七夕诗启
2.2 为卞彬谢修卞忠贞墓启
2.3 启萧太傅固辞夺礼
上书

上书秦始皇

上书秦始皇
　　李斯史记曰：李斯者，楚上蔡人也。西说秦，秦拜斯为客卿。会韩使郑国来间秦，以作溉渠，已而觉，秦室大臣皆言秦王曰：诸侯人来秦者，秖为其主游间秦耳。请一切逐客。李斯议亦在逐中。斯乃上书，秦王乃除逐客之令，复李斯官。始皇帝以斯为丞相。后二世具斯五刑论，腰斩咸阳市。
　　臣闻吏议逐客，窃以为过矣。昔穆公求士，西取由余于戎，史记曰：戎王使由余于秦，秦后归由余。缪公又使人间要由余，遂去降秦。缪公以客礼礼之。东得百里奚于宛，史记曰：晋献公以百里奚为秦穆公夫人媵于秦。百里奚亡秦走宛，楚之鄙人执之。缪公闻百里奚，欲重赎之，恐楚子不许，以五羖羊皮赎之。楚人许，与之。缪公与议国事，大悦，授之国政。迎蹇叔于宋，史记曰：百里奚谓缪公曰：臣不及臣友蹇叔贤，而世莫知。缪公使人厚币迎蹇叔，以为上大夫。来邳豹公孙支于晋。左氏传曰：晋郄芮、丕郑、丕豹奔秦。又曰：秦伯谓公孙支曰：夷吾其定乎？对曰：今其言多忌克，难哉！杜预曰：公孙支，秦大夫子桑也。此五子者，不产于秦，穆公用之，并国三十，遂霸西戎。史记曰：秦用由余谋，伐戎王，益国十二，开地千里，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，史记曰：献公卒，子孝公立。又曰：卫鞅西入秦说孝公变法修刑，内务耕稼，外励战死之士，赏罚三年，百姓便之，天子致胙，诸侯毕贺也。获楚魏之师，举地千里，至今治强。史记曰：卫鞅将兵围魏安邑，降之。又曰：卫鞅击魏公子邛，封鞅为列侯，号商君。邛，五刚切。惠王用张仪之计，拔三川之地，西并巴蜀，北收上郡，南取汉中，史记曰：孝公卒，子惠文君立。又曰：惠文君八年，张仪复相秦，攻韩宜阳，降之。云孝王十年，纳魏上郡。张仪伐蜀，灭之。又攻楚汉中，取地六百里，置汉中郡。史记云孝王纳上郡，此云惠王，疑此误也。又曰：武王立，张仪死。武王谓甘茂曰：寡人欲通车三川，窥周室。使甘茂伐宜阳，拔之。然通三川是武王，张仪已死，此云惠王用张仪之计拔三川，疑此误也。三川，韩界也。宜阳，韩邑也。包九夷，制鄢郢，九夷属楚夷也。鄢、郢，楚二县也。盖秦令人据之也。东据成皋之险，割膏腴之壤，成皋，县名，周之东境。遂散六国之从，六国：韩、魏、燕、赵、齐、楚也。汉书音义，文颖曰：关东为从。使之西面事秦，功施到今。史记曰：惠王卒，韩、魏、齐、楚皆宾从。昭王得范雎，废穰侯，逐华阳，史记曰：孝王卒，立异母弟为昭襄王。又曰：穰侯魏冉者，秦昭王母宣太后之弟。太后二弟，其异父长弟曰穰侯，姓魏氏，名冉；同父弟曰饧戎，为华阳君。魏冉为相国，范雎说秦昭王，言穰侯权重诸侯。昭王乃免相国，逐华阳君关外。强公室，杜私门，蚕食诸侯，使秦成帝业。春秋保干图曰：光闿害，蚕食天下。高诱淮南子注曰：蚕食无余也。此四君者，皆以客之功。由此观之，客何负于秦哉！负，犹累也。向使四君却客而弗纳，疏士而弗用，是使国无富利之实，而秦无强大之名也。
　　今陛下致昆山之玉，有和随之宝，新序，固桑对晋平公曰：夫剑产于越，珠产于江南，玉产于昆山，此三宝皆无足而致。墨子曰：和氏之璧，随侯之珠。垂明月之珠，服太阿之剑，越绝书曰：楚王召欧冶子干将作铁剑二枚，二曰太阿乘纤离之马，建翠凤之旗，树灵媆徒河切之鼓。孙卿曰：纤离、蒲梢，皆马名。郑玄礼记注曰：媆皮可以冒鼓。此数宝者，秦不生一焉，而陛下悦之何也？必秦国之所生然后可，则夜光之璧不饰朝廷，犀象之器不为玩好，而赵卫之女不充后庭，骏良駃决騠啼不实外厩，周书曰：正北以駃騠为献。广雅曰：駃，马属。江南金锡不为用，西蜀丹青不为采。所以饰后宫充下陈下陈，犹后列也。晏子曰：有二女愿得入身于下陈。娱心意悦耳目者，必出于秦然后可，则是宛于元切珠之簪，傅玑之珥，阿缟之衣，锦绣之饰，不进于前；言以宛珠饰簪，以玑傅珥也。说文曰：珥，瑱也。徐广曰：齐之东阿县，缯帛所出者也。此解阿义与子虚不同，各依其说而留之。旧注既少不足称，臣以别之。他皆类此。而随俗雅化，佳冶窈窕，赵女不立于侧也。随俗雅化，谓闲雅变化而能随俗也。
　　夫击瓮叩缶，弹筝搏髀，而歌呼呜呜快耳者，真秦之声也；说文曰：瓮，汲瓶也，于贡切。说文曰：缶，瓦器，秦鼓之以节乐。缶，甫友切。郑卫桑间韶虞武象者，异国之乐也。礼记曰：郑、卫之音，乱世之音也。又曰：桑间、濮上，亡国之音也。乐动声仪曰：舜乐曰箫韶。又曰：周乐伐时曰武象。宋均曰：武象，象伐时用干戈。徐广曰：韶，一作昭。今弃叩缶击瓮而就郑卫，退弹筝而取韶虞，若是者何也？快意当前，适观而已矣。高诱吕氏春秋注曰：适，中适也。今取人则不然，不问可否，不论曲直，非秦者去，为客者逐。然则是所重者在乎色乐珠玉，而所轻者在乎民人也。此非所以跨海内制诸侯之术也。
　　臣闻地广者粟多，国大者人众，兵强者则士勇。是以太山不让土壤，故能成其大；河海不泽细流，故能就其深；管子曰：海不辞水，故成其大；山不辞土石，故能成其高。王者不却众庶，故能明其德。文子曰：圣人不让负薪之言，以广其名。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，郭象庄子注曰：资者，给赍之谓。却宾客以业诸侯，使天下之士退而不敢西向，裹足不入秦。此所谓藉寇兵而赍盗粮者也。战国策，范雎说秦王曰：此所谓藉贼兵而赍盗食者也。说文曰：赍，持遗也。夫物不产于秦，可宝者多；士不产于秦，愿忠者众。今逐客以资敌国，损民以益雠，内自虚而外树怨诸侯，求国无危，不可得也。
文选考异
注「后二世」：袁本、茶陵本此三字作「及二世信赵高之谮」八字。案：此节注袁并善入五臣，茶陵并五臣入善，即尤亦恐非其旧，今不具论。
注「又曰惠文君八年张仪复相秦攻韩宜阳降之云孝王」：案：此二十一字决非善注，不知何时窜入。考张仪复相，后八年也。秦本纪、六国表、韩世家皆并无「攻韩宜阳降之」之事，善乌由为此语。况下方引「甘茂伐宜阳」而疑书误。若果有此语，便是无疑，弥乖刺难通矣。各本皆同，其谬已久，今特订正。袁、茶陵二本「王」作「公」，下同。说见于下。
注「十年纳魏上郡张仪伐蜀灭之」：案：依史记当作「十年，张仪相秦，魏纳上郡。八年，张仪复相秦，伐蜀，灭之」。此注全为人所改，各本皆同，绝非善旧矣。
注「史记云孝王纳上郡此云惠王疑此误也」：案：此十六字决非善注，不知何时窜入。考魏纳上郡在惠文君十年，秦本纪、六国表、魏世家明文凿凿，了无异说，善何由为此语？各本皆同，其谬已久，今特订正。
注「宜阳韩邑也」：袁本、茶陵本无此五字。
注「孝王卒」：茶陵本「孝」作「武」，是也。袁本亦误「孝」。
此四君者：袁本、茶陵本无「者」字。案：史记有。尤添之也。
致昆山之玉：袁本、茶陵本「昆」作「昆」。案：史记作「昆」，尤改之也。注引新序作「昆」，或善自是「昆」字。
注「孙卿曰」：袁本「卿」下有「子」字，是也。茶陵本亦脱。
而陛下悦之何也：袁本、茶陵本无「何也」二字。案：史记有。尤添之也。
注「駃马属」：案：「駃」下当有「騠」字。各本皆脱。
西蜀丹青：袁本、茶陵本「西蜀」作「蜀之」。案：史记作「西蜀」。尤改之也。
而歌呼呜呜快耳者　袁本、茶陵本无「呼」字　。案：史记有。尤添之也。
今弃叩缶击瓮：袁本、茶陵本无「叩缶」二字。案：史记有，在「击瓮」下。尤添倒耳。
在乎色乐珠玉：袁本、茶陵本无「珠玉」二字。案：史记有。尤添之也。
  </div>
  <div class="pagination">
   <a href="文选详注_page115.html">
    上一页
   </a>
   <span>
    ...
   </span>
   <a href="文选详注_page111.html">
    111
   </a>
   <a href="文选详注_page112.html">
    112
   </a>
   <a href="文选详注_page113.html">
    113
   </a>
   <a href="文选详注_page114.html">
    114
   </a>
   <a href="文选详注_page115.html">
    115
   </a>
   <span class="current-page">
    116
   </span>
   <a href="文选详注_page117.html">
    117
   </a>
   <a href="文选详注_page118.html">
    118
   </a>
   <a href="文选详注_page119.html">
    119
   </a>
   <a href="文选详注_page120.html">
    120
   </a>
   <a href="文选详注_page121.html">
    121
   </a>
   <span>
    ...
   </span>
   <a href="文选详注_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
