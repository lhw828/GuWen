<!DOCTYPE html>
<html>
<head>
    <meta charset="UTF-8">
    <title>文选 - 第 54 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 54 页/共 102 页</h1>
    <div class="content">　　注「维进退准绳」　袁本、茶陵本「维进退」作「进退惟」。案：此尤改「惟」为「维」，而误倒在上也。
　　吴王郎中时从梁陈作五言
　　陆士衡
　　在昔蒙嘉运，矫迹入崇贤。孙放诗曰：矫迹步玄闱。东京赋曰：昭仁惠于崇贤。薛综曰：立崇贤门于东也。假翼鸣凤条，濯足升龙渊。应璩与刘公干书曰：鹑鷃栖翔凤之条，鼋鼍游升龙之川，识真者所为愤结也。玄冕无丑士，冶服使我妍。周礼曰：大夫玄冕。轻剑拂鞶厉，长缨丽且鲜。礼记曰：男鞶革也。毛诗曰：垂带而厉。毛苌曰：厉，带之垂者。郑玄曰：鞶必垂厉以为饰。韩子曰：邹君好长缨，左右皆服长缨也。谁谓伏事浅，契阔踰三年。周礼，大司徒颁职事十有二，曰服事。郑司农曰：服事，谓为公家服事也。服与伏同，古字通。毛诗曰：死生契阔。薄言肃后命，改服就藩臣。毛诗曰：薄言旋归。左氏传曰：宰孔谓齐侯曰：且有后命，无下拜。汉书曰：吴王濞稍失藩臣礼。夙驾寻清轨，远游越梁陈。毛诗曰：星言夙驾。广雅曰：轨，道也。远游，已见上文。感物多远念，慷慨怀古人。毛诗曰：我思古人，实获我心。
　　始作镇军参军经曲阿作五言　臧荣绪晋书曰：宋武帝行镇军将军。
　　陶渊明沈约宋书曰：陶潜，字渊明，或云字符亮，浔阳人。少有高趣，为镇军建威参军。后为彭泽令，解印绶去职，卒于家。
　　弱龄寄事外，委怀在琴书。晋中兴书，简文诏曰：会稽王英秀玄虚，神栖事外。郑玄仪礼注曰：委，安也。刘歆遂初赋曰：玩琴书以条畅。被褐欣自得，屡空常晏如。家语曰：原宪衣冠獘，幷日而食蔬，衎然有自得之志。论语，子曰：回也其庶乎屡空。汉书曰：杨雄家产不过十金，室无檐石之储，晏如也。时来苟宜会，宛辔憩通衢。卢子谅答魏子悌诗曰：遇蒙时来会。宛，屈也。言屈长往之驾，息于通衢之中。通衢，喻仕路也。毛苌诗传曰：憩，息也。通衢，已见上文。投策命晨旅，暂与园田疎。七命曰：夸父为之投策。眇眇孤舟游，绵绵归思纡。楚辞曰：安眇眇兮无所归薄。又曰：缥绵绵之不可纡。王逸曰：绵绵，细微之思，难断绝也。我行岂不遥，登降千里余。目倦修涂异，心念山泽居。仲长子昌言曰：古之隐士，或夫负妻戴，以入山泽。望云惭高鸟，临水愧游鱼。言鱼鸟咸得其所，而己独违其性也。文子曰：高鸟尽而良弓藏。大戴礼曰：鱼游于水，鸟飞于云。真想初在衿，谁谓形迹拘？淮南子曰：全性保真，不亏其身。老子曰：修之于身，其德乃真。王逸楚辞注曰：保真，守玄默也。聊且凭化迁，终反班生庐。庄子谓惠子曰：孔子行年六十化。郭象曰：与时俱化也。班固幽通赋曰：终保己而贻则，里上仁之所庐。汉书曰：班彪与从兄嗣共游学，家有赐书，杨子云已下，莫不造门。
　　文选考异
　　眇眇孤舟游　袁本、茶陵本「游」作「逝」，云善作「游」。案：各本所见皆非也。善亦作「逝」。逝，往也。「游」但传写误，非善、五臣之不同。袁、茶陵据误本为校语耳。
　　注「孔子行年六十化」　袁本、茶陵本「化」上有「而六十」三字，是也。
　　辛丑岁七月赴假还江陵夜行涂口五言　沈约宋书曰：潜自以曾祖晋世宰辅，不复屈身后代，自高祖王业渐隆，不复肯仕。所著文章，皆题年月。义熙已前，则书晋氏年号；自永初已来，唯云甲子而已。江图曰：自沙阳县下流一百一十里，至赤圻，赤圻二十里，至涂口也。
　　陶渊明
　　闲居三十载，遂与尘事冥。汉书曰：司马相如称疾闲居。尘事，尘俗之事也。郭象庄子注曰：凡非真皆尘垢矣。说文曰：冥，窈也。又曰：窈，深远也。诗书敦宿好，林园无世情。左氏传，赵襄曰：縠悦礼、乐而敦诗、书。缠子，董无心曰：无心，鄙人也，不识世情。如何舍此去，遥遥至西荆。西荆州也。时京都在东，故谓荆州为西也。叩新秋月，临流别友生。楚辞曰：渔父鼓而去。王逸曰：叩船舷也。楚辞曰：临流水而太息。毛诗曰：虽有兄弟，不如友生。凉风起将夕，夜景湛虚明。昭昭天宇阔，皛皛川上平。淮南子曰：甘瞑于大霄之宅，觉视于昭昭之宇。李颙离思篇曰：烈烈寒气严，寥寥天宇清。说文曰：通白曰皛。皛，明也。怀役不遑寐，中宵尚孤征。毛诗曰：不遑假寐。商歌非吾事，依依在耦耕。淮南子曰：宁戚商歌车下，而桓公慨然而悟。许慎曰：宁戚，卫人，闻齐桓公兴霸，无因自达，将车自往。商，秋声也。庄子，卞随曰：非吾事也。论语曰：长沮、桀溺耦而耕。投冠旋旧墟，不为好爵荣。周易曰：我有好爵，吾与尔縻之。养真衡茅下，庶以善自名。曹子建辩问曰：君子隐居以养真也。衡门，茅茨也。范哗后汉书，马援曰：吾从弟少游曰：士生一时，乡里称善人，斯可矣。郑玄礼记注曰：名，令闻也。
　　文选考异
　　注「西荆州也」　案：「荆」字当重。各本皆脱。
　　不为好爵荣　何校「荣」改「萦」，陈同。今案：此依今本陶集校也。详五臣铣注作「荣华」解，是其本作「荣」。善注无明文，未知与五臣异同。以义求之，似当是「营」。应劭注汉书叙传「不营」曰「爵禄不能营其志」，引易「不可营以禄」。虞翻本正如此。今本汉书改引易作「荣」。又隶释载娄寿碑「不可营以禄」，新刻亦改「荣」，是后人多知「荣」，少知「营」故耳。集作「萦」，未可据。其咏贫士第四首「好爵吾不荣」，仍作「荣」，可见「萦」未必非又「荣」之误者也。何、陈失之。
　　永初三年七月十六日之郡初发都五言　沈约宋书曰：高祖永初三年五月崩。少帝卽位，出灵运为永嘉郡守。少帝犹未改元，故云永初。
　　　谢灵运
　　述职期阑暑，理棹变金素。尚书大传曰：古者诸侯之于天子，五年一朝，朝见其身，述其职。述其职者，述其所职也。汉书王吉传，邵公述职，舍于棠下而听断焉。潘岳悼亡诗曰：溽暑随节阑。阑，犹尽也。金素，秋也。秋为金而色白，故曰金素也。汉书曰：西方，金也。刘桢书曰：肃以素秋则落也。秋岸澄夕阴，火旻团朝露。火，大火也。毛诗曰：七月流火。尔雅曰：秋为旻天。毛诗曰：野有蔓草，零露团兮。辛苦谁为情，游子值颓暮。陆机赴洛诗曰：辛苦谁为心。楚辞曰：岁曶曶其若颓。爱似庄念昔，久敬曾存故。言游子多悲，触物增恋，爱其似者，若庄生之念畴昔，久而愈敬，类曾子之存故交。庄子曰：夫越之流人，去国旬月，见所尝见于国中喜，及期年也，见似人者而喜矣。论语曰：晏平仲善与人交，久而敬之。韩诗外传曰：子夏过，曾子曰：入食。子夏曰：不为公费乎？曾子曰：有三费，饮食不在其中。子夏曰：敢问三费？曾子曰：少而学，长而忘之，一费也；事君有功，轻而负之，二费也；久友交而中绝，此三费也。如何怀土心，持此谢远度。此，谓怀土也。言如何同彼怀土之心，持此弥惭远度也。楚辞曰：远度世以忘归。思玄赋曰：愿得远度以自娱。李牧愧长袖，郄克惭躧步。言手足有疾，故或愧或惭也。战国策曰：武安君李牧至，赵王使韩苍数之曰：将军战胜，王觞将军，将军为寿于前，捭匕首，当死。武安君曰：身大臂短，不能及地，起居不敬，恐获死罪于前，故使工人为木杖，以接手上，若弗信，请视之。说文曰：捭，两手击也，希买切。左氏传曰：使郄克征会于齐，顷公帷妇人使观之。郄子登，妇人笑于房。杜预曰：跛而登阶，故笑也。魏都赋曰：邯郸躧步。良时不见遗，丑状不成恶。言虽有疾，皆不见弃遗也。良时，已见上文。左氏传曰：鬷薎恶。杜预曰：恶，貌丑也。曰余亦支离，依方早有慕。庄子曰：支离疏者，颐隐于齐，肩高于顶，会撮指天，五管在上，两髀为胁。七贤音义曰：形体离，不全正也，名疏。庄子曰：子桑户、孟子反、子琴张三人相与友，子桑户死，孔子使子贡往待事，或鼓琴，相和而歌。子贡反，以告孔子。孔子曰：彼游方之外者也，而丘游方之内者也。子贡曰：夫子何方之依？曰：丘，天之戮民也。郭象曰：以方内为桎梏，明所贵在方外。夫游外者依内。司马彪曰：方，常也，言彼游心于常教之外也。汉书，郊祀歌曰：天地并况，惟予有慕。会音括。撮，租括切。髀，步米切。生幸休明世，亲蒙英达顾。左氏传，王孙满曰：德之休明。英达，谓庐陵王也。空班赵氏璧，徒乖魏王瓠。言见珍同乎赵璧，为用而乖魏瓠，言无所施也。杜预左氏传注曰：班，次也。赵氏璧，已见卢谌览古诗。庄子曰：惠子谓庄子曰：魏王贻我大瓠之种，我树之成，而实五石，以盛水浆，其坚不自举，剖之以为瓢，则瓠落无所容。非不枵然大也，吾为其无用掊之。庄子曰：夫子固拙于用大矣，何不能摅以为大罇，而浮乎江湖。司马彪曰：瓠，布濩。落，零落也。枵然，大貌。掊，谓击破之也。喻庄子之言大也，若巨瓠之无施也。一瓠落，大貌。徐仙民，户郭切。枵，许乔切。掊，方部切。从来渐二纪，始得傍归路。孔安国尚书传曰：十二年曰纪。言欲之郡，必涂经始宁，故曰归路。将穷山海迹，永绝赏心悟。言今远游，将穷山海之迹，赏心之对于此长乖。郑玄毛诗笺曰：晤，对也。
　　文选考异
　　注「何不能摅以为大罇」　袁本无「能」字，是也。茶陵本亦衍。
　　注「一瓠落大貌」　袁本无「一」字，是也。茶陵本亦衍。
　　过始宁墅五言　沈约宋书曰：灵运父祖并葬始宁县，幷有故宅及墅，遂修营旧业，极幽居之美。水经注曰：始宁县西，本上虞之南乡也。
　　　谢灵运
　　束发怀耿介，逐物遂推迁。韩诗外传曰：夫人，为父者必全其身体，及其束发，属授明师，以成其材。楚辞曰：独耿介而不随兮，愿慕先圣之遗教。庄子曰：惠施之才，逐万物而不反。尚书，王曰：惟民生厚，因物有迁。违志似如昨，二纪及兹年。广雅曰：违，背也。杨雄解嘲曰：历览者兹年矣。淄磷谢清旷，疲薾惭贞坚。论语，子曰：不曰坚乎，磨而不磷；不曰白乎，湼而不淄。苍颉篇曰：旷，疎旷也。庄子曰：薾然疲而不知归。司马彪曰：薾，极貌也。薾，奴结切。拙疾相倚薄，还得静者便。拙，谓拙官也。闲居赋曰：巧诚有之，拙亦宜然。韩康伯周易注曰：薄，谓相附也。论语曰：智者动，仁者静。剖竹守沧海，枉帆过旧山。汉书曰：初与郡守为使符。说文曰：符，信。汉制以竹，分而相合。山行穷登顿，水涉尽洄沿。尔雅曰：逆流而上曰遡洄。孔安国尚书传曰：顺流而下曰沿。岩峭岭稠迭，洲萦渚连绵。广雅曰：峭，高也。又曰：稠，穊也。三辅故事曰：连绵四百余里。白云抱幽石，绿筱媚清涟。清涟，已见上文。葺宇临回江，筑观基曾巅。洞箫赋曰：回江流川，而溉其山。春秋运斗枢曰：山者，地基也。挥手告乡曲，三载期归旋。刘越石扶风歌曰：挥手长相谢。说文曰：挥，奋也。燕丹子，夏扶曰：士无乡曲之誉，则未与论行。三载黜陟幽明，故以为限。且为树枌槚，无令孤愿言！左氏传曰：初，季孙为己树六槚于蒲圃东门之外。杜预曰：槚，欲自为榇也。
　　文选考异
　　注「初与郡守为使符」　茶陵本「使」上有「竹」字，是也袁本亦脱。
　　富春渚五言
　　　谢灵运
　　宵济渔浦潭，旦及富春郭。吴郡记曰：富春东三十里有渔浦。定山缅云雾，赤亭无淹薄。吴郡缘海四县记曰：钱唐西南五十里有定山，去富春又七十里，横出江中，涛迅迈以避山难，辰发钱唐，巳达富春。赤亭，定山东十余里。王逸楚辞注曰：泊，止也。薄，与泊同。遡流触惊急，临圻阻参错。溯流，已见上文。埤苍曰：碕，曲岸头也。碕，与圻同。参错，谓碕岸之险参差交错也。亮乏伯昏分，险过吕梁壑。列子曰：列御寇为伯昏无人射，引之盈贯，措柸水其肘上。伯昏无人曰：是射之射，非不射之射也，当与汝登高山，履危石，临百仞之泉，若能射乎？于是无人遂登高山，履危石，临百仞之泉，背逡巡，足二分垂在外，揖御寇而进。御寇伏地，汗流至踵。伯昏无人曰：夫至人者，上窥青天，下潜黄泉，挥斥八极，神气不变。今汝怵然有恂目之志，尔于中殆矣夫。分，犹节也。列子曰：孔子观于吕梁，悬水三十仞，流沫三十里，鼋鼍鱼之不能游也。洊至宜便习，兼山贵止托。周易曰：水洊至习坎。王弼曰：重险悬绝，故水洊至也，不以坎为隔绝，相仍而至，习乎坎者也。习，谓便习之也。周易曰：兼山，艮。又曰：艮其止，止其所也。平生协幽期，沦踬困微弱。久露干禄请，始果远游诺。论语曰：子张学干禄。果，犹遂也。郑玄毛诗笺曰：诺，应辞也。然古者请于君，君许，则尽诺以报之。宿心渐申写，万事俱零落。赵壹报羊陟书曰：惟君明叡，平斯宿心。庄子曰：致命尽情，天地乐而万事销亡。楚辞曰：惟草木之零落。怀抱既昭旷，外物徒龙蠖。庄子，苑风谓谆芒曰：愿闻神人。谆芒曰：上神乘光，与形灭亡，此谓昭旷。说文曰：旷，明也。周易曰：尺蠖之屈，以求伸也；龙蛇之蛰，以存身也。
　　文选考异
　　注「则尽诺以报之」　陈云「尽」，「画」误，是也。各本皆讹。
　　七里濑五言　甘州记曰：桐庐县有七里濑，濑下数里至严陵濑。
　　　谢灵运
　　羁心积秋晨，晨积展游眺。尔雅曰：展，适也。郭璞曰：得自申展皆适意。孤客伤逝湍，徒旅苦奔峭。曹植九咏曰：何孤客之可悲！淮南子曰：岸峭者必陀。许慎曰：陀，落也，然奔亦落也。入彭蠡湖口诗曰：圻岸屡崩奔。与此同也。石浅水潺湲，日落山照曜。楚辞曰：观流水兮潺湲。杂字曰：潺湲，水流貌也。毛诗曰：羔裘如膏，日出有曜。毛苌曰：日出照曜然，见其如膏也。荒林纷沃若，哀禽相叫啸。毛诗曰：桑之未落，其叶沃若。海赋曰：更相叫啸，诡色殊音。遭物悼迁斥，存期得要妙。广雅曰：斥，推也。老子曰：湛兮似或存。王弼曰：和光而不污其体，同尘而不渝其真，不亦湛兮，似或存兮。庄子曰：此之谓要妙也。既秉上皇心，岂屑末代诮。庄子曰：监照下土，天下载之，此谓上皇。王逸楚辞注曰：屑，顾也，先结切。刘向雅琴赋曰：末世锁才兮智孔寡。目覩严子濑，想属任公钓，后汉书曰：严光，字子陵，光武除为谏大夫，不屈，耕于富春山。后人名其钓处为严陵濑。庄子曰：任公子为大钩巨纶，五十犗以为饵，蹲会稽，投竿东海，旦旦而钓，朞年不得鱼，已而大鱼食之，牵巨钩，陷没而下，惊扬而奋鬐，白波若山。任公子得若鱼，离而腊之，自制河以东，苍梧以北，莫不餍若鱼也。谁谓古今殊，异世可同调！郭象庄子注曰：人性有变，古今不同。乐稽耀嘉曰：圣人虽生异世，其心意同如一也。调，犹运也，谓音声之和也。
　　文选考异
　　注「甘州记曰」下至「至严陵濑」　此十九字袁本无，茶陵本有。案：有者是也。又「甘」字疑当作「十」，与后新安江水诗注所引，其文似相承接也。余引此书多讹「州」为「洲」，皆不知者改耳。
　　注「末世锁才兮」　陈云「锁」疑「琐」，是也。各本皆讹。
　　注「后汉书曰」　袁本、茶陵本「后」上有「范晔」二字，是也。
　　登江中孤屿五言　永嘉江也。
　　谢灵运
　　江南倦历览，江北旷周旋。长门赋曰：贯历览其中操。周旋，已见上文。怀杂道转迥，寻异景不延。尔雅曰：迥，远也。又曰：延，长也。乱流趋正绝，孤屿媚中川。尔雅曰：水正绝流曰乱。刘渊林吴都赋注曰：屿，海中洲，上有山石。云日相辉映，空水共澄鲜。表灵物莫赏，蕴真谁为传？郑玄礼记注曰：表，明也，谓显明之也。马融论语注曰：蕴，藏也。说文曰：真，仙人变形也。想象昆山姿，缅邈区中缘。楚辞曰：思旧故而想象。列仙传曰：西王母，神人名，王母在昆仑山。司马相如大人赋曰：迫区中之隘陕。始信安期术，得尽养生年。列仙传曰：安期生，琅邪阜乡人，自言千岁。文子曰：静漠恬淡，所以养生也。庄子养生篇曰：可以尽年。郭象曰：养生非求过分，盖全理尽年而已。
　　初去郡五言　沈约宋书曰：灵运在郡一周，称疾去职。
　　　谢灵运
　　彭薛裁知耻，贡公未遗荣。汉书曰：彭宣，字子佩，淮阳人也。迁御史大夫，转为大司空。王莽秉政专权，宣上书，乞骸骨归乡里。又曰：薛广德，字长卿，沛郡人也。为御史大夫，乞骸骨。班固汉书彭、薛、平、当述曰：广德、当、宣，近于知耻。汉书，贡禹，字少卿，琅耶人也。为光禄大夫，上书乞骸骨。锺会有遗荣赋。或可优贪竞，岂足称达生？楚辞曰：皆竞进以贪婪。庄子曰：达生之情者傀，达于知者胥。司马彪曰：傀读曰瑰。瑰，大也。情在故曰大也。胥，多智也。伊余秉微尚，拙讷谢浮名。礼记，孔子曰：耻名之浮于行也。庐园当栖岩，卑位代躬耕。嵇康绝交书曰：子房之岩栖。列女传，黔娄先生妻曰：先生安天下之卑位。礼记曰：夫禄足以代其耕。顾己虽自许，心迹犹未幷。庄子曰：夫神者不自许也。无庸妨周任，有疾像长卿。论语，子曰：周任有言曰：陈力就列，不能者止。汉书曰：司马长卿有消渴疾，常称疾闲居，不慕官爵。毕娶类尚子，薄游似邴生。嵇康高士传曰：尚长，字子平，河内人。隐避不仕，为子嫁娶毕，勑家事断之，勿复相关，当如我死矣。嵇康书亦云尚子平。范晔后汉书曰：向长，字子平，男娶女嫁既毕，乃勑断家事。尚、向不同，未详孰是。班固汉书曰：邴曼容养志自修，为官不肯过六百石，輙自免去。恭承古人意，促装反柴荆。越绝书曰：恭承嘉惠。思玄赋曰：简元辰而促装。柴荆，已见上文。牵丝及元兴，解龟在景平。牵丝，初仕；解龟，去官也。臧荣绪晋书曰：安帝卽位，改元曰元兴。灵运初为琅耶王大司马行军参军。沈约宋书曰：少帝卽位，改元曰景平。应璩诗曰：不悞牵朱丝，三署来相寻。汉书曰：薛宣为左冯翊，高阳令杨湛解印绶付吏。又曰：黄金印，龟钮，文曰章。负心二十载，于今废将迎。嵇康幽愤诗曰：内负宿心。文子曰：圣人若镜，不将不迎。尔雅曰：将，送也。理棹遄还期，遵渚骛修垧。潘岳在怀县诗曰：感此还期淹。遄，速也。陆机越洛诗曰：永叹遵北渚。尔雅曰：林外曰垧。遡溪终水涉，登岭始山行。野旷沙岸净，天高秋月明。憩石挹飞泉，攀林搴落英。毛苌诗传曰：挹，斟也。王逸楚辞注曰：搴，采取也。战胜臞者肥，止监流归停。战，明贵不如义。止鉴，明语不如嚜也。韩子，子夏曰：吾入见先王之义则荣之，出见富贵又荣之，二者战于胸臆，故臞。今见先王之义战胜，故肥也。尔雅注曰：臞，肉之瘦也，巨俱切。文子曰：莫监于流潦而监于止水，以其保心而不外荡也。苍颉篇曰：亭，定也。停与亭同，古字通。卽是羲唐化，获我击壤声！羲，庖羲也。唐，唐尧也。周处风土记曰：击壤者，以木作之，前广后锐，长四尺三寸，其形如履。将戏，先侧一壤于地，遥于三四十步，以手中壤击之，中者为上部。论衡曰：尧时百姓无事，有五十之民击壤于涂，观者曰：大哉，尧之德也！击壤者曰：吾日出而作，日入而息，凿井而饮，耕田而食，尧何力于我也？
　　文选考异
　　注「子房之岩栖」　案：「子房」当作「许由」。各本皆误。
　　注「班固汉书曰邴曼容」　袁本、茶陵本无「班固汉书曰」五字「邴」下有「生」字。案：各本皆非。依善例，当云「邴生曼容已见还旧园作」，无此下「养志自修为官不肯过六百石辄自免去」十六字。
　　注「不悞牵朱丝」　何校「悞」改「悟」，陈同。今案：此疑借「悞」为「悟」，已见阮籍咏怀诗。
　　注「陆机越洛诗曰」　案：「越」当作「赴」。各本皆讹。
　　注「战明贵不如义」　袁本、茶陵本「战」下有「胜」字，是也。
　　初发石首城五言　沈约宋书曰：灵运陈疾东归，会稽太守孟顗乃表其异志。灵运驰往京都，诣阙上表。太祖知其见诬，不罪也，不欲使东归，以为临川内史。伏韬北征记曰：石头城，建康西界临江城也，是曰京师。
　　谢灵运
　　白珪尚可磨，斯言易为缁。毛诗曰：白珪之玷，尚可磨也；斯言之玷，不可为也。毛苌诗传曰：缁，黑色也。虽抱中孚爻，犹劳贝锦诗。周易曰：中孚以利贞，乃应乎天。毛诗曰：萋兮菲兮，成是贝锦。郑玄曰：谗人集作己过，以成于罪，犹女功之集彩色，以成锦文也。寸心若不亮，微命察如丝。寸心，已见上文。亮，犹明也。楚辞曰：蜂蛾微命。东观汉记，梁节王畅上疏曰：筋骨相连，命在丝发。郑玄毛诗笺曰：察，省也。日月垂光景，成贷遂兼兹。日月，喻太祖也。葛龚荐黄凤文曰：君垂日月之光，流万里之恩。老子曰：夫唯道，善贷且善成。说文曰：贷，施也。出宿薄京畿，晨装抟鲁飔。毛诗曰：出宿于济。又曰：庄子曰：抟扶摇而上。征飔，已见上文。重经平生别，再与朋知辞。再，谓前之永嘉，今适临川。故山日已远，风波岂还时。古诗曰：相去日已远。家语，孔子曰：不观巨海，何以知风波之患。苕苕万里帆，茫茫终何之？毛诗曰：洪水茫茫。庄子曰：芒乎何之？忽乎何适？游当罗浮行，息必庐霍期。罗浮山记曰：山高三千丈，长八百里。旧说浮山从会稽来，博于罗山，故称博罗。今罗浮山上独有东方草木。庐、霍，二山名也，已见江赋。越海凌三山，游湘历九嶷。东方朔集，朔对诏曰：陵山越海，穷天乃止。三山在海中，众仙所居。九嶷山在长沙零陵，舜帝所葬也。钦圣若旦暮，怀贤亦凄其。范晔后汉书曰：朱勃谓马援曰：钦慕圣义。庄子曰：万代之后而一遇大圣，知其解者，是旦暮遇之也。毛苌诗传曰：其，辞也。皎皎明发心，不为岁寒欺。毛诗曰：明发不寐，有怀二人。说苑曰：孔子曰：义士不欺心。
　　文选考异
　　注「是曰京师」　陈云「师」当作「畿」，因诗有「出宿薄京畿」句，故既引伏记，复云尔也。案：所校是也。各本皆误。
　　注「善贷且善成」　茶陵本无「且」下「善」字，是也。袁本亦衍。
　　晨装抟鲁飔　案：「鲁」当作「曾」。袁本云善作「鲁」。茶陵本云五臣作「曾」。各本所见皆非，「鲁」但传写误。何校改「曾」，陈同，是也。
　　注「又曰庄子曰抟扶摇而上征飔已见上文」　案：「又曰」下当有脱文，「征」字衍。袁本与此同误。茶陵本删「又曰」二字，「征飔已见上文」六字作「楚辞曰溢飔风而上征」九字，乃复出前在郡卧病呈沈尚书注耳。何校全依茶陵改，非。
　　道路忆山中五言
　　　谢灵运
　　采菱调易急，江南歌不缓。楚辞曰：涉江采菱发扬荷。王逸曰：楚人歌曲也。古乐府江南辞曰：江南可采莲。楚人心昔绝，越客肠今断。楚人，屈原也。越客，自谓也。沈约宋书曰：灵运本在陈郡，父祖并葬始宁县，并有故宅，遂籍会稽，故称越客焉。断绝虽殊念，俱为归虑款。广雅曰：款，扣也。存乡尔思积，忆山我愤懑。王逸楚辞注曰：言己情愤懑也。追寻栖息时，偃卧任纵诞。崔寔答陆机诗曰：栖息高丘。范晔后汉书曰：光武共严光偃卧，纵恣而傲诞。得性非外求，自已为谁纂？言得性之理，非在外求，取足自止，为谁之所继哉？言不为人之所继也。庄子，南郭子綦曰：夫吹万不同，而使其自已也；咸其自取，怒者其谁也！司马彪曰：已，止也，使各得其性而止也。尔雅曰：纂，继也。不怨秋夕长，常苦夏日短。濯流激浮湍，息阴倚密竿。字林曰：竿，竹挺也，古寒切。今协韵，为古旦切。怀故叵新欢，含悲忘春。言春当喜，为含悲而忘之。书曰：叵，不可也。庄子曰：暖然似春。凄凄明月吹，恻恻广陵散。古乐府有明月皎夜光。应璩与刘孔才书曰：听广陵之清散。殷勤诉危柱，慷慨命促管！危柱，谓琴也。孙氏箜篌赋曰：陵危柱以颉颃。促管，谓笛也。阮籍乐论曰：琵琶筝笛，间促而声高也。
　　文选考异
　　注「纵恣而傲诞」　案：「纵」上当有「纵诞」二字。各本皆脱。
　　入彭蠡湖口五言
　　谢灵运
　　客游倦水宿，风潮难具论。洲岛骤回合，圻岸屡崩奔。孔安国尚书传曰：海曲谓之岛。乘月听哀狖，浥露馥芳荪。乘月，犹乘日也。广雅曰：言乘月而游，以听哀狖之响；湿露而行，为翫芳丛之馥。狖，蜼也。说文曰：浥，湿也。春晚绿野秀，岩高白云屯。千念集日夜，万感盈朝昏。攀崖照石镜，牵叶入松门。张僧鉴浔阳记曰：石镜山东，有一圆石，悬崖明净，照人见形。顾野王舆地志曰：自入湖三百三十里，穷于松门东西四十里，青松徧于两岸。三江事多往，九派理空存。尚书曰：三江既入。又曰：九江孔殷。江赋曰：流九派乎浔阳。露物珍怪，异人秘精魂。孔安国尚书传曰：，惜也。高唐赋曰：珍怪奇伟。毛苌诗传曰：秘，闭也。江赋曰：纳隐沦之列真，挺异人乎精魂。金膏灭明光，水碧缀流温。穆天子传曰：河伯示汝黄金之膏。山海经曰：耿山多水碧。郭璞曰：碧亦玉也。流温，言水玉温润也。徒作千里曲，弦绝念弥敦。言奏曲冀以消忧，弦绝而念逾甚，故曰徒作也。琴赋曰：千里别鹤。演连珠曰：繁会之音，生乎绝弦。
　　文选考异
　　注「广雅曰」　何校三字改入下「狖蜼也」上。陈云长杨赋注可据。今案：此疑中间本无「言乘月而游」至「为翫芳丛之馥」四句，后来添入，乃致舛错失次也。各本皆误。
　　露物珍怪　案：「露」当作「灵」。袁本、茶陵本作「灵」，云善作「露」。案：各本所见皆非也。「灵物」与下「异人」偶句，非善独作「露」，但传写误。
　　入华子岗是麻源第三谷五言　谢灵运山居图曰：华子岗，麻山第三谷。故老相传，华子期者，禄里弟子，翔集此顶，故华子为称也。
　　　谢灵运
　　南州实炎德，桂树凌寒山。楚辞曰：嘉南州之炎德，丽桂树之冬荣。铜陵映碧润，石磴泻红泉。铜陵，铜山也。杨雄蜀都赋曰：橘林铜陵。灵运山居赋曰：讯丹沙于红泉。灵运自注云：卽近山所出。然铜陵亦近山。既枉隐沦客，亦栖肥遯贤。桓子新论曰：周易曰：肥遯无不利。险径无测度，天路非术阡。尔雅曰：山绝险。家语，孔子曰：人藏其心，不可测度。仲长子昌言曰：荡荡乎若升天路，而不知夫所登也。遂登羣峯首，邈若升云烟。论衡曰：天审气，气如云。曹子建述仙诗曰：游将升云烟。羽人绝髣，丹丘徒空筌。楚辞曰：仰羽人于丹丘，留不死之旧乡。筌，捕鱼之器，庄子以喻言也。图牒复摩灭，碑版谁闻传？苏林汉书注曰：牒，谱也。孔安国论语注曰：版，邦国之图籍也。莫辩百世后，安知千载前。且申独往意，乘月弄潺湲。淮南王庄子略要曰：江海之士，山谷之人，轻天下，细万物而独往者也。司马彪曰：独往，任自然不复顾世也。恒充俄顷用，岂为古今然！言古之独往，必轻天下，不顾于世。而己之独往，常充俄顷之间，岂为尊古卑今而然哉！小雅曰：充，犹备也。江赋曰：千里俄顷。何休公羊注曰：俄者，须臾之间也。司马彪庄子注曰：常，久也。庄子曰：尊古卑今，学者之流也。郭象曰：古无所尊，今无所卑，而学者尊古卑今，失其原矣。
　　文选考异
　　注「禄里弟子」　茶陵本「里」下有「先生」二字，何校添，陈同。案：此不当添，「禄里」卽「禄里先生」矣。袁本亦无。
　　铜陵映碧润　案：「润」当作「涧」。袁本、茶陵本作「涧」，云善作「润」。案：各本所见皆非也。「润」字不可通，但传写误。
　　注「桓子新论曰」　陈云下脱「天下神人五二曰隐沦」九字，见江赋注。今案：盖注本云「隐沦，见江赋」，或记「桓子新论」于旁，而误改之如此也。各本皆误。
　　险径无测度　案：「径」当作「陉」，注引尔雅「山绝陉」可证也。袁、茶陵二本作「径」，其所载五臣济注云「言山径高险」，是五臣「径」，善「陉」，二本以「径」字乱善，而不着校语。尤本作「径」，同字耳。各本又皆改去注中「陉」字，乃误之甚者也。见下条。
　　注「山绝险」　案「险」当作「陉」，各本皆误。此所引释山文，郭注云「连山中断绝也。」
　　注「游将升云烟」　陈云「游」，「逝」误，是也。各本皆讹。
　　注「仰羽人于丹丘」　陈云「仰」，「仍」误，是也。各本皆讹。
　　恒充俄顷用　案：「恒」当作「常」，注引司马彪庄子注曰「常，久也」，可证。前道路忆山中诗「常苦夏日短」，袁、茶陵二本亦作「恒」，有校语云善作「常」。此盖同彼，各本失更着校语，遂以五臣乱善，而正文与注不相应矣。
　　文选卷第二十七
　　
　　行旅下军戎郊庙乐府上
　　　行旅下
　　
　　北使洛
　　颜延年沈约宋书曰：延之为豫章世子中军行军参军。义熙十二年，高祖北伐，有宋公之授，府遣一使庆殊命，参起居，延之至洛阳，道中作诗一首，文辞藻丽，为谢晦、傅亮所赏。集曰：时年三十二。
　　改服饬徒旅，首路局险难。左氏传曰：齐侯谓韩厥曰：服改矣。杜预曰：戎朝异服也。谢承后汉书序曰：徐俶戎车首路。毛诗曰：谓天盖高，不敢不局。毛苌诗传曰：局，曲也。郑玄曰：局，可畏惧之言也。振檝发吴州，秣马陵楚山。阮籍咏怀诗曰：朱跃飞泉，夜飞过吴州。毛诗曰：言秣其马。杜预曰：粟食马曰秣。韩子曰：楚和氏得璞玉于楚山之中。涂出梁宋郊，道由周郑间。汉书曰：沛公乃道砀。音义曰：道由砀也。前登阳城路，日夕望三川。汉书曰：汝南郡有阳城县。音义，应劭曰：三川，今河南郡。韦昭曰：有河、洛、伊，故曰三川也。在昔辍期运，经始阔圣贤。毛诗曰：自古在昔。魏都赋曰：应期运而光赫。蔡邕陈寔命碑曰：应期运之数。抱朴子曰：闻之前志，圣人生，率阔五百岁。伊谷绝津济，台馆无尺椽。伊、谷，二水名也。曹植毁故殿令曰：秦之灭也，则阿房无尺椽。郑玄论语注曰：津济，渡处也。宫陛多巢穴，城阙生云烟。王猷升八表，嗟行方暮年。言王道被于八荒，余行属于岁暮也。挚虞尚书令箴曰：补我衮阙，阐我王猷。毛诗曰：嗟行之人。又曰：岁聿云暮。阴风振凉野，飞雪瞀穷天。陆机苦寒行曰：凉野多险难。尔雅曰：雾谓之晦。郭璞曰：言昏冥也，武赋切。穷天，谓季冬之日月穷尽也。吕氏春秋曰：季冬，日穷于次，月穷于纪。临涂未及引，置酒惨无言。引，犹进也。汉书曰：上置酒沛宫。隐悯徒御悲，威迟良马烦。楚辞曰：隐闵而不达，韩诗曰：周道威迟。洛神赋曰：车殆马烦。游役去芳时，归来屡徂諐。言当归来，而更数有所往而諐本期。蓬心既已矣，飞薄殊亦然。言己有蓬心，事既已矣，而身飞薄亦复同之，自伤之辞也。庄子谓惠子曰：夫拙于用大，则夫子犹有蓬之心也夫。郭象曰：蓬非直达者。曹植吁嗟篇曰：吁嗟此转蓬，居世亦然之。
　　文选考异
　　注「中军行军参军」　袁本、茶陵本无「行」下「军」字，是也。
　　注「蔡邕陈寔命碑曰」　陈云「命」字误，是也。案：此不当有。碑在五十八卷，可证。各本皆衍。
　　隐悯徒御悲　案：「悯」当作「闵」，此善「闵」、五臣「悯」，而各本乱之。注中字不误，可证也。上文「吴州」五臣作「洲」，「伊谷」五臣作「濲」。袁、茶陵二本皆以五臣乱善而失着校语。尤本不误，此正相同，尤独未经校正失之。
　　注「韩诗曰周道威迟」　案：此有误也。游天台山赋、琴赋、金谷集诗皆引韩诗「周道威夷」，是「迟」当作「夷」，秋胡诗「行路正威迟」，善两引毛、韩而云其义同。此与秋胡诗俱颜作，正文「迟」字无疑。恐善既引韩而其下别有「迟」「夷」同字之注，今失去也。
　　注「居世亦然之」　陈云「亦然之」当作「何独然」，见魏志植传注，是也。各本皆误。
　　还至梁城作五言
　　颜延年
　　眇默轨路长，憔悴征戍勤。楚辞曰：登石峦兮远望，路眇眇兮默默。又曰：颜色憔悴。左氏传曰：勤戍五年。昔迈先徂师，今来后归军。振策睠东路，倾侧不及羣。陆机赴洛诗曰：振策陟崇丘。楚辞曰：肩倾侧而不容。息徒顾将夕，极望梁陈分。嵇康赠秀才诗曰：息徒兰圃。陆机从梁陈诗曰：远游越梁陈。故国多乔木，空城凝寒云。论衡曰：观乔木，知旧都。丘垄填郛郭，铭志灭无文。木石扃幽闼，黍苗延高坟。说文曰：扃，门之关也。惟彼雍门子，吁嗟孟尝君。愚贱同堙灭，尊贵谁独闻？桓子新论曰：雍门周见孟尝君曰：臣窃悲千秋万岁后，坟墓生荆棘，行人见之曰：孟尝君尊贵乃如是乎！毛诗曰：吁嗟女兮。封禅书曰：堙灭而不称。列子曰：伏羲以来，三十余万岁，贤愚好丑，无不消灭。曷为久游客？忧念坐自殷。毛诗曰：忧心殷殷。
　　始安郡还都与张湘州登巴陵城楼作五言
</div>
    <div class="pagination">
<a href="文选_page53.html">上一页</a><span>...</span><a href="文选_page49.html">49</a><a href="文选_page50.html">50</a><a href="文选_page51.html">51</a><a href="文选_page52.html">52</a><a href="文选_page53.html">53</a><span class="current-page">54</span><a href="文选_page55.html">55</a><a href="文选_page56.html">56</a><a href="文选_page57.html">57</a><a href="文选_page58.html">58</a><a href="文选_page59.html">59</a><span>...</span><a href="文选_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
