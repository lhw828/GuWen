<!DOCTYPE html>
<html>
<head>
    <meta charset="UTF-8">
    <title>明文海 - 第 95 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 95 页/共 134 页</h1>
    <div class="content">


　　明文海巻三百三十八
　　钦定四库全书
　　明文海巻三百三十九　　　余姚黄宗羲编记十三
　　居室
　　半舫斋记【邢侗】
　　余家东土率皆平原广衍无衣裳濠濮之观而自余宦逰呉楚数数渉江湖楼舡彩鹢响金奏而挝廽颿庻防乎平生大观矣越自得谢家食为园东城之隅大则为犂丘亭古台髙掲钜丽甲一方而亦有茅茨短筑委槛曲廊依稀呉越间菟裘中敞一斋仰施藻井俯则裁文杏为枰左嵌绮疏者六才与棐几齐緑沉为饰宛若楹右则徒壁立东西通弄对啓防扉直北为中扄南向穴壁瓮如也主人有味乎欧阳画舫之防而额之似舫之半曰半舫斋云纵仅为尺者八横杀八之一可吟可挥可酒可碁可与羲皇逰可与头陀居傍睨逺想居然三老长年之在御而乌轧欵乃之声互相喧答也已乃推延眺万栁廻环若度秦邮之浦隋氏之隄俄而皓魄初升烟云合帀隐隐百雉三数楼橹争出较竒则又若放溜悬水栖帆彭城黄楼亘其前而坡翁月中游也若夫隔林洞箫深巷寒犬家童晚炊隣媪相杵又何减水篱吠豹逺天长笛前村渔火野泊夜舂者哉余风涛中人也比虽渐逺舟檝曷敢一日而易波臣儿曹第诵斯言尚亦无忘陆海吾乡信羙其永永勿见嘲于河伯也
　　投辖舘记【邢侗】
　　榆塞杜日章氏三千里走訾黄之足以投辖舘属记于余余为濡笔记之曰汉陈遵嗜酒每大饮賔客满堂輙関门取客车辖投井中虽有急终不得去千载而下遂归遵大度好客争艶为口实日章生长榆塞日所坐卧便习非犀渠之甲则勃卢之矛非訇雷之鼓则蔺石之且身手撇旋若惊鸟防猿卞武击技佽飞射声之与伍而牛酒椎酾之为政尔胡取于投辖而顔之楣日章大度好客类陈遵袭其大人大将军之业畧一染指坛坫间即谢冠军安家食所读尽七畧四部之书所湛渍咸黄虞秦汉六季李唐之故笔花墨沈挥霍钩摭长篇短韵若大黄之弩一发破的又若八蚕在簇网络纒绵良工独苦而后丝缕秩如也缥缃黄素在左旛旄旍葆在右长靿短鞢在前乌欙蛮画在后客而折简客而不速客而四逺客而比隣客而冠盖客而布衣客而粲粲门子客而桓桓将林无不羮素綦之味沾湒丘之浆抑又庻羞千族方圆屡进蹙融格五激矢博骁戯车立骑弄彘鬬虎方丈之地蔚为胜观已而合乐大作呿陀婆门硠硠嗑嗑突厥阿鹊二盐并陈听雨听风透空碎逺凉州大彻飒然四筵已而修簻余箫合蝉滴溜児女掩抑羞澁已而阳羲就頽银缸嗣晖挏马蒲桃移尊改席瑟徽纹轸始奏雅琴客主洽于丙夜逓夀畅于百龄即有刺史大穷尚书期对孰为假之后阁者循井之湄车皆脱辖日章于客技亦单矣客过吾庐輙言日章不第聪明才藻士其于敦朴检柙精嫺治办盖天性然视遵放纵不拘废曹甘适者不可同年语则日章于遵投辖事取节焉可耳若日章者第餙纨素轻□称过賔客以为娱而遂忘尊大将军建威防勲之业令杨玉辈非落他人手日章宜何如者及乎三城未筑韩公耻之日章亦耻之矣骆驼一镇如馨地宁不足日章父子起家所而沾沾干糇以愆之为托其何以得名朔方义烈忼慨为雕幰驾而飞鞚骤其勿徒以称过賔客也而以厉兵秣马为封侯画像图则投辖之舘余且用武都丸泥为日章封之矣日章日章其颔之否
　　抱瓮亭记【袁宏道】
　　伯修寓近西长安门有小亭曰抱瓮伯修所自名也亭外多花木正西有大柏六株五六月时凉防满堦暑气不得入每夕阳佳月透光如水风枝揺曵有若浪纹衣裳床几之类皆动梨花二株甚繁盛开时香雪满一庭隙地皆种蔬棚藤架菘路韭畦宛似山庄小奴青泉负瓮白石注水日夜浇灌不休面貎若铁稍暇则相与宴息树下观其意殊乐之无所苦凡客之至斯亭者覩夫枝叶之蓊欝乳雀之哺子野蛾之变化胥蝶之遗粉未尝不以为真老圃也而是时伯修方在讲筵先鸡而入每下直之时眼中芒生稍一假寐而中书催讲章者又已在门头胶枕上欲起不得儿童以热水拭面乃得醒防书如在雾中尝自笑以为不若青泉白石者之能有此圃也宏初入亭甚适既见兄劳顿心窃苦已而愀然曰此余师焦先生之旧居也当余初第时摄衣屏息伛偻门屏下与诸弟子问业于此者不知其防屐齿之迹犹在门限巻硃未燥而先生已为迁客羊肠路险吾末如何若宏反覆于此而知伯修之寄意深词防逺也伯修殆将归矣
　　文漪堂记【袁宏道】
　　余既僦居东直之房洁其防右小室读书而以徐文长所书文漪堂三字扁其上或曰会稽水乡也今京师嚣尘张天白日茫昧而此堂中无尺波寸沼之积何取于涟漪而目之居士笑曰是未既水之实者也夫天下之物莫文于水突然而趋忽然而折天回云昏顷刻不知其防千里细则为罗縠旋则为虎眼注则为天绅立则为岳玉矫而为龙喷而为雾吸而为风怒而为霆疾徐舒蹙奔跃万状故天下之至竒至变者水也夫余水国人也少焉习于水犹水之也已而渉洞庭渡淮海絶震泽放舟严滩探竒五泄极江海之竒观尽大小之变态而后见天下之水无非文者既官京师闭门搆思胸中浩浩若有所触前日所见澎湃之势渊洄沦涟之象忽然现前然后取迁固甫白愈修洵轼诸公之编而读之而水之变怪无不毕陈于前者或束而为峡或洄而为澜或鸣而为泉或放而为海或狂而为瀑或滙而为泽蜿蜒曲折无之非水故余所见之文皆水也今夫山高低秀冶非不文也而髙者不能为卑顽者不能为媚是为死物水则不然故文心与水机一种而异形者也夫余之堂中所见无非水者江海日交于睫前而子不知子则陋矣余堂何病焉
　　青莲阁记【汤显祖】
　　李青莲居士为谪仙人金粟如来后身良是海风吹不防江月照还空心神如在按其本末窥峨嵋张洞庭卧浔阳醉青山孤踪掩映止此长江一帯耳风流遂逺八百年而后乃始有广陵李季宣焉季宣之尊人乐翁先生有道之士也处嚻而神清休然穆然梦若有持清都广乐徘徊江庭以祝将之曰以为汝子觉而生季宣因以名生有竒质就传之龄骚雅千篇殆欲上口弱冠能为文章云霞风霆藻神逸气遂拜贤书名在河岳公车数上尊人惜之曰古昔闻人雅好鸣琴之理子无意乎季宣奉命筮任授山以东济阳长三年大着良声雅歌徒咏然而雄心未弇侠气犹厉慨然出神武门归而乃牢骚夷犹乎江臯夷堂发防层楼其上望逺可以赋诗居清可以读书书非仙释通隐丽娟之音皆所不取季宣喜賔客而芜城真州故天下之轴也四方逰人车盖防影无絶通江不见季宣即色消而神懊以是季宣日与天下逰士通从相与浮拍跳踉淋漓顿挫以极其致时时挟金焦而临北固为褰裳蹈海之谈故常与逰者莫不眙视叹曰季宣殆青莲后身也相与顔其阁曰青莲季宣叹曰未敢然也吾有友江以西清逺道人试尝问之道人闻而嘻曰有是哉古今人不相及亦其时耳世有有情之天下有有法之天下唐人爱陈隋风流君臣逰幸率以才情自胜则可以共浴华清从阶升娭广寒令白也生今之世防荡零落尚不能得一中县而治彼诚遇有情之天下也今天下大致灭才情而尊吏法故季宣低眉而在此假生白时其才气凌厉一世倒骑驴就巾拭面岂足道哉海风江月千古如斯吾以为青莲阁记
　　剪四宜堂竹树记【俞琬纶】
　　旧堂前多竹树鄣蔽湖山伐去过半守者惧罪乞予闻于主人芬月逹夏携所同志幽寻僻访清壑咏地廼得此堂堂在邓尉余十年先饵芝于是山光依依如恋夙契席连臯比梦沉经笥禁目帏外焚膏继晷余则不能逺睨髙睇苦光难来嵫景易至埋首而度既将曷悔日与净持快逰美睡讲修生理问震旦事此堂之内竹木为祟碧虚镜湖防以蓊蘙绛霄缃岚驱逺侧避余诔以文设浆以祭芟其丛莽利乃斧锧时则黅然而生朗气紫磨素雯杂来贡异曙影张屏飞湍浥翠近堂诸山渔洋为最在堂左偏为垩痣堂左簩姑且勿刈以笼渔洋使垩破碎守此堂者瞠目而视曰吾主人属吾掌寄一叶一枝皆有数计君悉翦除我将获戾余曰勿恐尔且寛慰所伐无多所得亿倍顷三万二峯七十二齐入此堂皆吾所赐仆曰虽然非主人意请君数言榜此堂内主人见之白我之罪予应曰可乃为是记
　　海亭记
　　观察大夫吴公之先故云间上洋人徙长安上洋去郡九十里东濒海郡中诸水由青龙江南折入浦而东流注海公之先家焉公虽居长安心思故乡不忘京兆举明经对防擢第显名意终不自得上书曰臣闻人之有宗犹水有源木有本也臣防陛下收録臣幸显荣矣顾自念臣先人坟墓宗族在上洋未尝得以春秋扫除防父兄长老臣甚自愧惟陛下幸察书奏天子嘉其意赐告归防同郡林子范子亦以洗沐至公谓二大夫曰仆家长安中未尝见海今幸得赐告至此夫虚所赋诚侈靡过其实廼诸子百家所载庄生列御冦归虚尾闾之论海信广大竒怪私心慕之甚愿观焉二大夫曰善相从至海上海上多亭障置酒亭上凴髙延望数十里天末深碧与天同色而差异防灔不定问津吏津吏曰海也公顾二大夫曰彼其苍苍者何曰张华所谓沧海许氏谓黒而晦者是也顷之有声如风如沸汤曰潮也有呼而奔者曰渔子避潮也未防水平岸荡漭千里极目不可防乍进乍退有物出入彷佛难廹视曰海兽也潮至故戯潮夫陆之所有海亦尽有之少南有山若沉若浮潮汐无异曰浮山也浮山南有山多林木曰金山也二山旁则秦山柘山或立海中或半入海顷之诸山渐隐不见曰海雾也占有大风风果作涛益怒上沃天日倐忽万变不可状公与二大夫恍然相视而叹因论天地之大隂阳之盈虚消息蓬莱方壶之属诞谩无有秦皇汉武皆英主恨迷不悟与夫邹衍所称之谬是日三大夫亭上辩难意最欢日昃乃罢其后公补尚书郎郎中数年以功次迁观察大夫将厯下军屯安徳以备边患是时公开府尊重犹时时思海上乐欲一往终不可得故自号海亭明其志时周子奉使清源周子与公同郡厚善告以故周子曰公既已贵乃幸思故国也甚厚昔欧阳子徙颍川蘓子徙阳羡二公所谓有道仁人也犹然轻去其土卒蒙诮让公徙长安乆不忘其世公所谓长者耶过二公逺矣然四海方一家北尽辽海南至珠崖皆内属为臣扬防一月可至公今握重兵屯要害御史察亷举奏公治状可任天子方大用公出以重臣经营四方所至即家何必沪渎吴淞乎公谢曰先生教甚善愿先生志之使四方观先生所称犹至海上也
　　蔷薇壁记【孙慎行】
　　蔷薇无处不有乃于吾园烂开若锦屏玩之真所谓敝帚千金者也然非花之谓也自海内髙贤士所名松筠其干兰茝其心一旦捶辱囹圄中虽光采冲天而形质沉埋九地者何可胜痛吾竟荷圣天子赦诏以免吾得与园日相守不至流离穷边又所谓直木多伐而支离得全者也不亦荣哉虽然亦非吾与花之谓也丙寅春吾尝植两玉兰于庭方春盛开迨六七月又开吾以病卧数月不至园仆持归盻之觉了无况味尔时威政日亟而祸乱足忧也今圣天子抚御一年来蟊贼以翦瑾瑜以章吾即老病不复冠带而忽逢圣天子特知排恟议慨还官诰得以从容徘徊屏下然则花之足喜悦岂直在吾昔也纵竒花异产徒増苌楚之悲今也即蔓花凡花足歌黍苗之防夫圣天子隆兴景运嘉惠宇内宏恩不可以无记因为蔷薇壁记崇祯元年七月也又忆丙寅夏有莲一株髙四尺五寸穿叶心而出如佛旛盖早晚舒放开防十余日素知花者叹未有然吾不此之记而记蔷薇莲偶一见而蔷薇嵗嵗见其歌明盛于无穷者将在是
　　东溪草堂记【蒋鐄】
　　余既筑东溪兰若复庐其左方丈地曰东溪草堂环草堂为茂林长溪为竹韵为松涛为九疑黛色余间休沭焉则皤皤黄发杖而从余为三章约法毋工绵蕞毋用俗乐毋戕生命则皆愿如约已复矍然自念凡予所与诸公约皆以雅道相成顾予则俗吏也吏以俗自程功令亦以俗程吏一切刀笔筐箧钱谷委输司空城旦惟吏职之间一入法酒则委蛇罄折一献百拜稍稍商及幽人韵事輙诧为逾检闲荡官守谯诃四起甚而操吏议随之故吏道之俗不宁更趋之课吏者又为之防约令廹而就之夫以俗吏而谈雅道毋乃不伦而逹者谓不尔尔夫单父之琴漆园之曵尾彭泽之糟牀独非吏耶姑无论其至者若栁司马之为永州幽泉怪石无逺不到到则披草而坐倾壶而醉若坡公宦辙所至名胜买田卜宅若营菟裘钱思公守西都欧谢诸公在幕下一夕抵龙门香山雪大集忽烟霭中车马渡伊水则公遣厨传歌妓来传语曰山行良佳少留龙门赏雪毋遽归也彼其时工箴吏议岂视今日遂疏濶而雅韵袭人千秋可想乃人推真品吏议循声方之今日尾龌龊宁直霄壌由斯言之古者以雅韵兼牧吏而治蒸蒸起今以俗务专程吏而习转靡靡岂古今人遂不相逮也夫人情莫便于真相与莫不便于矫相蒙今矫为不便以笼天下士大夫其士大夫强捐其所便以就所不自便至于精神象貎举不自用而为吏用又不实为吏用而貌为操功令者用彼一身之内不能自主又何所挟以对吏民而奏操刀制锦之技盖自俗病中于吏则人品伪人品伪则吏治伪而世防不可为矣余幸不敏不习为吏故不习为俗又居荒僻之邑得自跳于俗又得长林丰草之地以便宜蠲俗禁而骄语雅道以夸都人士或谓余坐堂皇则为邑长宜从俗坐草堂则为山泽长宜从雅夫雅俗不竝陈岂其宜于山泽者不宜于都邑今余为治三年矣筐箧钱谷诸务靡刻不拮据而絶去町畦扫除烦苛以雅道与民游羲皇而企懐葛民之便吾约不减草堂三章吾安吾吏之拙以追古人之雅漆园彭泽诸君子吾师乎吾师乎自余有草堂而邑之父兄子弟始知俗吏竟有雅游余安可以无纪命识诸石时为天啓壬戌之孟冬既望






　　明文海巻三百三十九
　　钦定四库全书
　　明文海卷三百四十　　　　余姚黄宗羲编记十四
　　居室
　　浙江按察司狱记【王猷定】
　　浙江按察司故宋岳忠武第宅也狱在司左相传万俟卨承秦桧意防置此以禁忠武者旁有井盖忠武女持银瓶投升死后人谓之银瓶井云丁亥余友朱士稚以事系狱久之得释为余言天下之狱未有惨于此者始入狱卒导罪人至狱司前索金故事罪人入见狱吏无重轻皆输金卒如之又推罪人有赀为牢头者主进焉而后掠其私谓之常例钱金多者虽重罪处净室或自搆精舍以居否置一狱名套监周遭树木栅地秽湿覆以腐草欝蒸之气是生恶虫罪人械而入卒持其两手絷栅上使不得便湏臾虫触人气百千攅集人体自耳鼻縁入衣祴凡属有窍虫满其中经画夜虽壮夫后生什不得一二折而下一径黝黑盘曲深防突有石门犴狴司之门坚重啓之声似吼隂风飒飒从内出炎暑当之股栗中多积尸狊逹门以外罪人既入狱卒闭两门逻者仅存一窦通勺麋白昼呜呜狰狰立人前强有力者与之角众来人力不胜则立毙庚子莱阳宋公茘裳分守浙东余适逰会稽以此告之公曰明天顺间吾先世御史公讳黻者裳臬是邦矣廨旁有庙祀银瓶女祀之日例拜女一日自念我朝廷执法吏乃屈膝女子耶命择日改庙他所甫鸠工忽空中见女子持弓矢射中背顷之疽发余闻之作而叹曰有是哉以一女子死四百年而英爽赫奕如是况忠武乎夫忠武婴贼臣之害亡宋社稷迄今过其墓者见贼桧之像樵夫牧竖犹争击之胡至陵谷屡迁而以幽防忠武之穽为狱卒贾利之塲为之吏者若之何仍其地而不思所以废之去嵗除夕前一日士稚没余感良友之不可作而有感乎其言也今年春宋公将之任按察司公仁者既尝道其先世事于其行也为之记以贻之辛丑元旦书














　　明文海巻三百四十
　　钦定四库全书
　　明文海巻三百四十一　　　余姚黄宗羲编记十五
　　纪事
　　书闽中死事【王祎】
　　呜呼元末天下乱大都小邑弃君叛父而卖降者何其众也于是纲常几斁矣然其间以节义自见者亦时时有焉岂天衷民彜固不可泯耶嵗戊申国兵取闽以歩骑由杉闗捣邵武遂克建寜以舟师由海道破福州遂取汀剑而兴化漳泉皆望风纳欵闽八州不两月悉平当是时大小守吏亡虑数千百而能死者仅得两人焉曰拜特穆尔曰徳哩黙色此两人者从习于仕宦未必明乎圣贤道徳之教及其从容就义虽古烈丈夫何以加焉故特采其事着于篇
　　拜特穆尔者字君夀防古人也歴仕素着廉能名至正中以选为福建行中书省左右司郎中行省治福州我师至城下城将防引其妻妾五人至楼上慷慨谓之曰丈夫死国妇人死夫义也今城不守吾且死若等能吾从乎皆泣谢曰无他志也有死而已即皆引绳自缢死有十嵗女度其不能自杀呼诸佛龛前绐之曰汝稽颡拜佛可保爹娘无恙也甫拜挈米囊压其背囊米重女即死囊下独念宗嗣不可絶而有男始三嵗命乳媪抱匿旁近民居中仍俾赍金银自随谓之曰万一事不测以此赎性命或可全也未几兵入城乃引灯然屋四围牕有顷火四面发遂焚死
　　徳哩黙色者字子初回回人也性刚狠敏于吏事事母孝年四十犹不仕曰吾不忍舍吾母也由宿衞用年劳授行军政院崇教三迁为漳州路达噜噶齐居官三年民安之时陈有定据闽中诸郡甲兵钱糓之政用其私人总制之朝廷命官皆不得有所与王师比及境总制者即以城纳降势已不可为仰天叹曰吾不才不数年致位三品国恩厚矣无可以报国恩者惟有死居无何吏报新朝诏谕使者至礼当出城迓从容语吏曰尔苐往吾行出矣乃被公服诣防事北面再拜毕取印斫其文又取手版书曰大元臣子置案上据其坐以坐即引佩刀剸喉中断喉以死既死手执刀按膝坐俨然如生时郡民相聚哭庭下敛其尸葬城东门
　　呜呼昔宋季李芾守潭州有元阿尔哈雅之师至潭州防芾举室杀身自焚死赵卯发守池州巴延军南下郡佐举城降卯发与其妻同缢死死节之烈近世希与为比者去今百年人称道之歴歴如前日事抑岂特百年间人称道之不置虽千万世不泯可也呜呼以余观此两人视芾卯发何媿焉
　　溪山读书记【解缙】
　　吉水县东行七里永丰江上凤凰山势翔动有钓台瀑布与严陵君隠居无以异也其隔岸陂陀平衍风气回合于人居尤宜先曾祖姑令子巽湖胡隠君为别墅焉有溪山风月楼在元盛时大夫士之咏歌至矣隠君令子仲芳为余娣妹婿少时尝往顾瞻徘徊以为使有书数巻临清流防佳树登山而望俯潭而渔虽酌清水食脱粟撷园蔬而杂之亦曰乐哉千驷万钟何足道哉此予之夙志也予甥宗训少从予逰闻予言甚熟于是优防奉亲读书二十余年予之所愿慕而不可得者宗训厌饫而深得之也岂若予之勤劳鞅掌哉虽然书不可不读有不必读者有不可读者方外异端之书不必读妄诞迂怪之书不必读驳杂之书不必读滛泆之书不必读刻薄之书不可读余少时无所不读是以舍溪山之乐而从事于外至今欲为山林之乐不可得也而后知昔之所读有不必有不可而今始欲取六经正文端诵而求之也宗训廼以溪山读书请为记前已为之铭又以此语复之
　　焦氏庐墓记【刘夏】
　　甲辰三年江西道提刑按察分司行部至进贤县举儒士二人焉其一人雷逸清其一人焦致中雷氏坚苦澹泊在家务耕稼焦氏教授里中有孝行嵗当壬辰癸已之时江南兵火大作焦之父母亡流离转徙之中乃能不饮酒不食肉与人言辄流涕执亲之丧三年及乱定还乡又庐墓侧三年呜呼当此之际世道之大变何如也父子不相顾兄弟离散君臣之义暌夫妇之道缺儒者多衣短衣带长刀践猎戎行一朝依附权势假名为公卿郎将即可以得志斩艾人如草菅区区守行义出门有谁可相告语也而焦氏独能力行孝弟于此时邪夫孝弟也者士大夫百行之常亦无足多上人乃能于三纲沦没九法斁坏之际此为难能耳人者仁也仁人之生徳也孝弟生徳之本根也本根植立则枝叶之条达鬯茂可计日而冀矣每念彼同时之人驰骛于形势之途而不知返胶固于刼夺之域而不能拔此皆蹈夫死之道也夫有死之道者今而澌尽泯灭化为冷灰微尘不复有闻于时有生之徳者今皆领荐于上大夫将有人民社稷之任进为当时闻人故今特为雷氏作逸清堂序又为焦氏作庐墓记者见我国家收拾天下人才未尝专事艺文之末而遗于孝弟力田之本也吾党之士亦可以为之儆惧矣
　　虎咥木偶人记【刘楚】
　　嵗乙已饥而多虎夜则盗相迹于道莫敢捕逐之者是秋安成山氓有忿人盗已蔬者以里祠之神类能威殛人也则迎致而露祷焉与相约曰必得盗见厉乃归否则终露暴焉其神固木偶也长短大小畧与人等又衣眞绛衣冠大冠仪状俨赫过者不敢正视既数日矣方夜半月朗朗在地门外勃窣若闻行地声其人以为盗且复至也亟起从壁间觇之见一虎逐逐然来至神所以为人也为之曵尾睢盱傍徨左右欲却欲前者数四偶人不动乃稍近对踞注视久之忽有风扬其襟若将起而动者虎直前奋攫之囓其首始知偶人刻桐为之桐木柔脆嵗久且腐牵挂虎牙至胶其两頥不得吐嗑虎为之揺首振胸跳掷以求解不可益骇怒卒践蹙顿掉左右挥拉始得脱乃去见者大惊且奔告其里人咸来聚观见偶人躯干手足狼籍道上无有完者因私悼神之无辜怪虎之暴而又笑其睛不知以至于此也其家故畜豕他日虎复来伺知之夜跃入垣内有虎阱伏牢侧弗之觉也竟失足防阱中咆哮腾跃穷蹙不得出众急聚挺刃相击死因叩首谢神曰吾神固聪也今虎死于是其谴怒之所致欤乃相率舁死虎祭而食之更刻木为神躯益制美衣衣之归神于祠盗亦遂絶嗟乎虎之毒人甚矣乃有乘以肆奸者彼寜复知有天道哉方虎之咥木偶人误也然冐冠衣而据非其所者卒能致祸偶人其假冐而失所据者欤乃虎之陨于阱也若有使然者然贪得不已自足以防其身不必神之所为而偶人以毁防之余邂逅虎毙遂食厚报亦过幸矣彼悻悻然不胜于得防之末而反覆缪迷以逞媚于神者岂非愚且惑哉卒之虎毙于阱盗息于野天道之应微矣而儆戒之机不亦妙乎
　　渔记【乌斯道】
　　郡北出城咫尺许有大陂元至正间予客处陂上日见人以智巧致陂中之鱼最稔方其水之盈也人则罗坐以钓顾其鱼有得有不得人乃置一器状若仰盂实膳膏芗其中置水底泥沙上鱼闻其芗则丛至及下钓则无不得也或坐舟中手持一纶以其缗贯竿杪缗之末悬一大珠珠之下有一小钩鱼见珠狎而戏焉口数着钩则不可遁矣或以叉或以射或设罾而起伏之或约十余舟围绕以进一人击楫则齐力旋网否则以细丝结数罟以絶其流先戒一人以楫扣舷上或拍击水面使鱼跳跃而入否则以一网系百罭其上人左右掣其大纲人曳而前趋则鱼亦皆得有搤鸬鷀之吭而夺之鱼乂有潜行水底以手摭鱼以出有投掷叶中触鱼使鱼困而上浮有左手持小网若翻车然者仰承大防下右手持短木通防之槎内有棹一舟浅而长者侧其舟着水面并沙际而往舟激水鱼惊而跃入舟中有作梁水上窍其下纳笥窍中有穴其水中若大瓮以箔其上俟水杀而取焉水既上则罩迨夜则以火烛水鱼见火而出水面亦罩而得焉水涸可尺许乃以网设水鱼上手按而取之或以蜃灰洒石罅以橛入罅内及逐鱼以出者水竭尽人以竹丈余织其半若覆篑下系一小囊却行而爬搔凡泥上鱼碎长不满寸者皆入囊中呜呼忍哉古者山泽皆有厉禁今也民得以尽取惟恐智巧之不足也鱼虽欲自蔽可乎孔子曰竭泽而鱼则蛟龙不戏其渊岂非此之谓欤
　　滇南恸哭记【王绅】
　　先公以洪武五年正月奉使云南招谕元梁王六月抵其境六年遇害至二十五年不肖孤绅窃禄西川屡请于蜀王殿下二十八年冬得防十二月朔日戒行次年二月二十三日到滇次日叅见岷府退谒藩阃文武大臣及士人庶友至以情事为告闻者悯之竞为咨访二十五日有僰人画工何仁可年七十余来言亲炙先公于佑圣宫甚久至绘素之事亦多经指授且云初来时梁王甚加礼敬府僚大臣若司徒达尔玛政喻金闾高抚慰軰尤所尊重凡见梁王必以天命所归人心所属之理为之开説退谕其臣僚尤加委曲梁之君臣亦知元社已屋皆有降意时元之故主出奔朔漠者遣侍郎托克托自西蕃来通耗索援且刼以危言必欲杀我使以固梁王意梁王不忍遽絶于我朝乃匿先公于民间托克托闻之谓曰国家顚覆而不能救反欲逺附他人邪跃马而起梁王不得已遂出先公以见之托克托欲加屈辱先公慷慨骂曰天讫汝元命我朝实代之汝如皭火余烬尚欲假息以与日月争光耶我将命逺来岂为汝屈今惟有死而已或解曰两国交争不罪来使不从则遣之彼何罪焉况王公才器天下无双宜有以全之托克托曰今日虽孔子在义不可留梁王不能救先公复顾梁王谓曰汝朝杀我大兵夕至矣亦不听遂遇害时为腊日未申时葢棘人以此日为节日故久不忘也讳日城中父老士女莫不垂泪达尔玛既陈奠祭左右具衣冠敛之以礼即日舁至地藏寺北漏泽园化之以火讳所即今之观音寺前三市街言讫引至漏泽园躃踊设奠是夕宿地藏寺自此连日至彼展哀至二十七日绅别访南闗董金刚保以合其説葢以先公尝主其家故也金刚保亦引至观音寺前指以讳所号恸间市人竞来致问中有苏奴者前言棺木实其家所备葢其兄庆时为元帅故达尔玛一以后事委之其言遗事略与仁可同但奴则云火化在小南门城壕邉复引至歴指其处哀未止有僧从西来自言年百嵗口述遗事甚悉绅拱问化后遗殖何在僧言彼时上下恟惧谁复道及此者三人之言遗殖并同自是士民僧道多来称述先公容貌言行嗜好制作动静仆从皆可稽但无能知夫葬所者因姑设次为位于地藏寺之东夹室越明日漏四下陈设于寺门外告祭于云南府城隍里社寺伽蓝等神备述事情之由礼毕奉新制木主就观音寺讳所尽哀题主礼毕迎回地藏寺位次昧爽行正祭礼先是布政张公紞叅议范公祖尝访先公节行于临安儒士贾寛寛达尔玛门客也故获待先公最宻因言曾有诗见寄可考暨绅至张公即命迎寛三月十日寛至所言与前颇同乃云化后达尔玛已使藏于地藏寺之旁后十许日寛往哭之止见平土而不结丘垅自国兵来陵谷变迁已不可认迄今犁锄洊臻屋庐相望想像亦不能得其彷佛也寛又云先公前馆于报国寺后因托克托至遂移馆于春登杨氏家平日杜门不接人事惟读书著述有文集二大册达尔玛録本藏于家后并原稿不知何在寛年高质重所言似非虚妄者又杭士刘有年近见宜梁民李鈜鈜自言其父起宗为枢宻院都事好士而知书曾延先公于家甚久后事皆其经理今葬所惟鈜知之有年前任沅庠时常接见先公故闻之甚留意越半月绅至滇有年即来告且为书招鈜十一日鈜至口述遗事亦悉又举先公题其竹轩三絶句遂导绅至于东门外之百歩指羣冢千百而言曰大畧记在此处而羣塜尽遭发掘无遗者绅见其年少不敢尽信又见颇能记忆亦不敢不信遂于其处仰天大恸次日于羣塜旁择旷地仍设此为位迎神主陈祭祭毕复奉归寺之元次越十日奉神主而返鸣呼哀哉绅之初志鋭欲访求遗殖归葬先垅以襄大事不幸嵗久事殊以至此极虽粉身碎骨亦不足以赎其辜他日尚何靣目见先公于九原者哉擗踊之余因忍死备记于简以志不忘终天之恨且使后世子孙有以知其荼毒呜呼痛哉
　　观捕鱼记【贝琼】
　　松江产鱼非一取鱼者或以罩或以叉或以笱或以罾巨家则斫大树置水中为鱼丛鱼大小毕赴之纵横盘互人亦无敢辄捕者故萃而不去天始寒大合渔者编竹断东西津口以防其轶乃辄树两涯鼓而敺之鱼失其所依或骇而跃或怒而突戢戢然已在釡中矣于是驾百斛之舟沉九囊之网掩其左右遮其前后而盈车之族如针之属脱此挂彼损鳞折尾无一纵者予观而叹曰鱼之托于水也非无九州四海之归也而归于数亩之陂朽株之下以为至安无患若登龙门焉恶知诱之者将以制之养之者将以杀之人之机亦巧且深矣予又伤其尽而无遗何其不仁之甚耶呜呼天下之死于尽取者岂独鱼已乎岂独鱼已乎故书为记
　　舵师记【林志】
　　舟之载舵主之舵操纵疾舒得失而舟之安危系焉故凡佣于舟者皆以力而舵师兼智力长焉其受直也恒倍或参伍其载而取之然非素谙是者非惟人之不任而亦不敢轻任于人其责葢甚重也哉嵗戊戌予奉使北还买舟以载得寜波舵师某甲予见其醉而使酒曰夫夫也讵能舵舟同载者曰子以佣役人而乃貌取之乎且其直廉又易与毋虑为也予固疑之比渡淮及湖中流而冲风作狼狈失势者几旁舟皆笑之曰是特其小小者耳使之乎大江则将奚为予问同载者曰向吾言之何如则皆愀然曰今之舵舟者皆是已此特其甚者奚暇渠之笑哉予曰然则是吾任者之过矣彼敢轻以任人何耶应者曰子以彼为工其技而利济人与其将以舟利而冒其名者与夫利济人者必世业于舟其捐费博其资利逺凡舟之须皆工且良故佣必择人况于舵师乎其以身任载也毁誉不顾夷险在已视其载之轻重与其舟之轻重侔焉是或足任者矣若夫以舟利者则不然其于舟也朝僦之夕业之无湏博费不期逺利乘人之载而弋取之不得则下上而求合焉毁誉夷险汩然于中也使欲载者乐其易与且利其廉儌幸以无事往往以渉大江犹安流也而况于淮与湖哉予曰安危同势也喜患同情也彼岂异于人者欤应者曰良师先势而违情庸师情廹而情见故曰前车覆后车戒审如是天下恶有偾事者哉予曰嘻此名言也顾命童子濡毫记之
　　记会稽周士翔先生遗语四絶句【并序　龚诩】
　　余忆十载前假馆常熟南野陈氏频年与防稽周士翔先生往来聨榻士翔常语余记其先翁有言当元末闽中某城遭陈友定之乱兵围久之有城主忘其姓名固守不下城防被执友定谓曰汝不知有天数耶其人曰我但知为臣死忠为子死孝固不知天命为何等物也遂被害又有一人亦忘其姓氏杀父仇于既赦之后宪司执之问曰汝不知国家有赦耶答曰杀人贼国家之法有赦人子之心不赦也竟致于理呜呼士翔当日之言歴歴在耳今士翔仙去久矣昨夜忽梦见之既觉因忆旧言为赋此以记之非惟先哲之忠且孝得以不泯抑亦足以为名教之一助云时甲戌二月七日也不知天数为何物忠孝惟求死即休只此一言才出口遂令乱贼永含羞
　　父仇不报活何为乐府曾闻太白词【李太白渎鹿篇】人子不从天子赦片言千载有余师
　　宋香荔枝记【林环】
　　莆中名产为异品荔枝之尤者惟陈紫宋香为絶胜其见诸谱谓陈紫种出宋氏则宋香较之陈紫又其尤也树距作谱时已三百载迄今又不知其几易主在宋之先主之者已非唐之旧洪武初相继夺于戎卫之官宋子孙困于势力不克复者凡几年迄永乐年间始归于宋其贤云仍有文用者慨念先业恐嗣时厥后者不知宝而守之特征记于余余慨然叹曰是树旧属王氏黄巢之乱兵过欲斧之得王氏媪担死与俱遂得不失后已为宋所有今宋之子孙虽夺于势力而终克复之则宋之子孙过于王逺矣宋之子孙不知若而人独文用惓惓心乎图记以贻后之人他所未覩则文用贤于宋氏他子孙又逺矣然则为文用之后宜何如为心亦曰寜为王氏媪无效王氏之孙子云遂书为之记
　　击壤防记【刘鸿】
　　国家覆冐海宇垂百余年风嘘日薰人物熈熈兴国贑之属邑山盘谷网风气完固既庶且富民乐其生而多夀考廼治壬子时平嵗登公私衎衎有垂白之老逾六七而望八九者二十二人含和履祥蹈舞皇风相与谋曰遭逢清明生理麤植仰无叫呼之扰俯有伏腊之需抱子弄孙不及时为乐以咏歌尧仁以终余年亦负矣哉于是月以二防防以朔望鳞次而周户而不醵是嵗九月甲子举事牲肥酒香笾豆有楚乃其初筵诸老深衣大冠鱼贯而进前设几格俯伏其下北面稽首焚香吁天曰愿明天子万嵗万万嵗宰执惟隣藩臬惟良郡有贤守邑有贤大夫用康保我民亦云休哉愿雨旸时若百谷滋植公私羡余闾阎笑语野无横民邻有善俗俾我老人永有今日之娯亦云休哉已乃举盏更筹就坐以齿为伦其一为胡晦庵克训次刘洁庵雅清次吕直方兴大次萧正庵悦賛次钟轩韶铎次陈隠轩子显次吕春谷仁发次萧扩斋崇广次李晴忠春昱次秋潭仁彻次萧贫乐云端次刘敬斋恭徽次胡博斋克祥次王叙庵秉伦次萧绎斋悦华次王时庵成景次罗直庵守正次钟成庵鉴次李复亨春雷次李省庵彦睿次蔡莹庵彦瓛次谢梅轩旭魁坐定诸少年班立而揖有引巵酒跪而进之曰孺子不敏幸兹良防躬侍杖履先生长者无寜有以教我乎诸老人推其年高者诏之曰若知今日之乐耶高皇帝列圣今天子之赐也诰有之臣民之福皇锡之极汝则保极逆极者殃保极者昌吾軰老矣得为保极之民汝则念防景徳懐刑毋渎于宻毋梗于乡毋突冐于有司毋贻罹我父母汝则念防后之视汝者犹之今也众皆唯唯酒行五七诸老人起而酬酢有诵淇澳以相规者有歌豳风以相乐者有咏叹考槃之遗音者而未尝不归德于上也遂名其防曰击壤壤不必击而与击壤之乐同也少酣有倡之者顾执事曰把笔来不有所作曷伸本懐又赋近体诗二首平淡古雅有太平之音章成懽甚且酌且哦既夕乃罢明文海巻三百四十一
　　钦定四库全书
　　明文海巻三百四十二　　　余姚黄宗羲编记十六
　　纪事
　　记女医【李东阳】
　　京师有女医主妇女孩稚之疾其为人不识文字不辨方胍不能名药物不习于炮炼烹煮之用以金购太医求妇女孩稚之剂教之曰某丸某散某者丸之某者散之载而归人有召者携所购以往胍其指炙其面探药囊中与之虽误投以他药弗辨也然而妇女之爱其身若子者举其躯付之无疑焉幸而不至于丧败捐谷帛金珠予之不少吝其恒丧且败者曰命也且传引誉之于隣里而不足则誉之乡党而不足则又誉之婣戚识知之人隣里乡党姻戚凡识知之人有疾者皆乐而求之幸而不至于丧败则又引誉之其丧且败者则又曰命也非女医之所治者虽名家术士未尝信之其彊而治之者虽治亦弗之贵也其不幸而丧且败者则悔且吝之矣曰不用女医之过也虽士大夫家亦不免焉其愚不明亦甚矣呜呼岂独女医哉
　　记女巫【李东阳】
　　女巫者主呼召鬼物问吉凶祸福祛疾病凡疾病者女医不能治则之焉女巫华饰盛服或披发手刀剑自试以神其不能伤或衣锦衣腰数十铃跳梁呌号或啸以呼且至则呼先姓名曰某为神某为女神某为祟某为祸可禳可除惟令之从祈而听者曰某之先诚有是诚有是或稽首伏地不能起愿杀鸡浇酒化楮以为谢葢人之死者无有不为神神者无有不祟且祸焉者也又令图其神之形于家以祀以祷乃弃毁其所祀之主而其亲之身若是者家有之焉有所喜则召女巫至鼓舞号噭以为福有所忧患则因以除之虽湛溺老佛亦未有若是甚者卜巫而下弗论也彼女医者予恒慨之若是者将何如耶夫女医者不过杀人之身而巫乃能防其心此其害又有甚者人不自爱其身又不有其心其愚不明又甚矣呜呼又岂独女巫哉
　　秘録【李梦阳】
　　初诏下恳切梦阳读既退而感泣己叹曰直诏哉于是宻撰此奏葢体统利害事草具防而过邉博士防主事王守仁来遽目予防而曰有物乎有必谏草耳予为此即妻子未之知不知王何从而疑之也乃出其草示二子王曰疏入必重祸又曰为若筮可乎然晦翁行之矣于是出而上马并行诣王氏筮得田获三狐得黄矢贞吉王曰行哉此忠直之繇也及疏入不报也以为竟不报也一日忽有防挐梦阳送诏狱于是知张氏有本辩矣张氏论我斩罪十然大意主讪母后谓疏末张氏斥后也掌诏狱牟斌牟斌问曰夀寜胡不指其事实羽翼予曰虑对耳斌曰我能据事实剪厥羽翼奚对焉狱成牟斌叅之其畧曰原情应诏论法亦违而渠云十罪者悉置弗入奉圣防李梦阳妄言大臣姑从轻罚俸三个月此十八年四月十六日也居顷之龙驭上宾矣痛哉何忍言何忍言太医院使呉釴高邮人也谓我曰上崩之明日釴往见一近侍阉防阉挈其白绫褶子出褶子自肩以下血淋淋未干也阉迎釴以褶子泣曰此口鼻中血也釴相与泣问故言上气絶时阉负之自寝出云已阉收泪谓釴曰怎更能得此圣明皇帝釴扣之阉曰前李梦阳事知否釴曰不知阉曰上初无柰夀寜軰逼何金夫人又日在上前泣诉不平上欲借官人每力一日朝退召三阁老上问曰李梦阳言事若何刘健辄对曰此狂妄小人耳上黙然良久谢迁对曰其心无非为国上颔之曰然防科道官交章入李梦阳由是得释然释之日金夫人犹在上前泣诉求重刑上怒推案出竟批止罚俸三月此等皇帝能更得否言既二人相对大声哭而尚书刘公大夏曰释李梦阳时防上召我言阉軰事因遂及李梦阳事上曰朕初欲轻谴此人而左右者辄乃曰轻莫如打二十放了已顾大夏曰汝知渠意乎大夏叩头对曰臣不知上曰打必送锦衣卫渠拴关节打之必死也于渠軰则诚快矣如朕杀谏臣何正徳间予至江西则见都御史艾璞曰璞往为光禄卿故事光禄寺有攅盘云攅盘者供近侍阉者也孝宗末尚俭节斯格不行矣而一日未申间有防趣办攅盘百余众惊愕办矣久不之取也例办不入卿不出璞守至昏黑东安门将下鎻矣一老阉来曰官苐出璞于是仓皇出明日入至寺寺阉耳语璞曰知攅盘否璞曰璞何由而知也阉曰昨夜上葢逰南宫云皇后皇太子金夫人从而二更时召二张自东安门入璞曰何事阉曰上和解二张耳为李主事璞叩详细阉不答而予因记往锦衣百户郭勲曰上逰南宫时二张在入侍酒中皇后皇太子金夫人皆迤逦出逰上独召大张促膝语左右咸莫知闻苐遥见大张免冠触地谢云予始不甚信今以艾公言质之符矣
　　孝猿记【李承箕】
　　广东之某乡猺人尝樵于山见黄猿忽自树堕地死一黑猿从号鸣不止人往来于其侧逼犯之了无惧乃子母猿也猺人取以归投以果物皆不食而益号鸣不已猺人揣其情致其母之皮于前则亟趋而抱之且号且食众亦莫不怜之于是献之宪长陶公戏下告以实公命试之果如其言云李承箕曰行一不义杀一不辜而得天下不为者仁人之所不容已也汉王陵之母死于楚陵卒附汉以成大功在母知大义割至情诚哉其为贤矣若陵者独何心乎成功止于图名吾寜杀其身不忍弃其亲猿之孝明明也又尝闻昔之下蜀人尝取一稚猿猿母随舟奔走而下数百里掷身舟中以死剖而视之肠寸断矣则猿之爱又明明也夫猿不畜于家无诗书礼乐之教与豹狼狐等耳人徒知其能吟啸风月又恶知其性之足以感夫怨臣屏子于怪风厉雨中又乌知其性之足以感夫怨臣屏子之所不足者有如是哉其在白沙石翁过楚云台为予道之且曰是猿若能知人语虽教以孝经论孟节目且能不违其内无杂也
　　塼墉记【谢复】
　　土其墉遇水则崩石其墉遇火则裂求其歴水火而安堵如故者其惟塼墉乎夫塼乃煅土为之故其性耐久非土石比也予家东邻泮墙先是限以土墉至永乐辛丑则荡无遗矣先大父尝为此惧以石易之自以为悠久之业也成化癸已灾石皆缺裂其尤破碎而不堪植立者始以塼易之时邑大夫谷山王侯深伟其事惜未能遍易之以塼也夫自国初至今甫百余年吾墉已三易矣顷因事往苏浙访古遗踪凡几经兵焚而塼墉犹有存焉者则土之与石石之与塼其歴世久近较然矣丁未冬家君命予兄弟者即西山之麓筑书屋五间环屋葢欲塼其墉而封之将以图不朽也先期募陶人煅土为塼辇而至于其所寻井其下旋入沙土筑而实之其稍虚处则钉以木楗始安石其上纵横布塼于石虚其中塞以瓦砾和以灰泥以次叠而崇之其始四五层塼皆眠置次则一眠而四立又其次则五立而一眠焉其上四层亦皆眠置以瓦覆之既而煤其外以御风雨之蔽素其里以通户牖之光门其东西以便出入径其北以履园地之胜且以辅吾墉焉其制上鋭下方广尺有四寸高二丈二尺有竒其右高处视东西荣周围十有八尺起工于治戊申二月初吉夏秋大旱罢其役嵗十月既望始讫工凡二百有八日以工计者八百以费计者百余两勤劳朝夕与匠氏相处者吾弟嘉也供使令者仲子劳也朝夕环甓而胼手胝足者黉与梦也匠氏歙方昶而记其事者西山居士复也其有缺壊以时修理而至于坚且久者则尤不能不望于后之人也因并及之
　　一笑山雪夜归舟记【张寜】
　　方洲草堂叠石为山山之上有苍玉峯东垣柱颊峯宿雨岩滴露岩归云洞兰雪坡茶烟岫咏月桥卓笔礐洗砚泉映山池皆镵石刻字周植小桧梅竹杂卉高旷未满寻丈而欲拟诸大山可发一笑彼山之大者非已所有亦非草堂所能贮此山可贮而有以其能小也山虽小而气象景色生意毕具庶几一拳广大之意则亦自有可喜而笑者在名之曰一笑山其北有舍南向深仅及寻而横广以倍其上环竹为覆篷仰饰粉素牖户内外皆墁垩一色通明虚白恍若一舟寄泊于湖山风雪间自念平生薄逰江海超然顺适者凡二十年早以衰病还家休卧蓬室譬诸剡溪夜泛茍未及门而遽回则归兴当复不减名之曰雪夜归舟总七字而揭诸檐楣所以志余之自得也
　　传李景瓉事【张宁】
　　予初不喜人谈相命自谓祸福利钝本无先形倚伏之机固亦在我耳何以术为余之有是言闻者亦相舍去而相命之士无留迹于余庭者正统丁卯随计北上行江湖中闻李君景瓉善子平术言人祸福利钝皆可阅实心惑焉未暇求也及甲戌登第榜中皆盛称其能竞相延谢始今侍御魏孔渊访景瓉于太常官署索余二人始生嵗月未几果验余始心喜之知世之固有是术也相与传致其事于江君元勲勲时方观政大理将待补左右寺缺员叩景瓉请所许与应声曰五日内当衣绣矣他无庸也江以逊格不及笑其妄后四日以变例授监察御史丙子冬刑部郎中欧时熙邀余饮景瓉酒酣以女妇一人生辰谓之率然语曰此妇生当从贵然今以血疾死已时熙抚掌大笑诘之则其故妻因产而没数年矣戊寅中秋元勋孔渊过舍防景瓉自山东来举酒相属欢如平生慰劳之余试以四人同生时月小异者难之则侍御公贵项宪副荩臣莆田尹李宗浩郡学生某也景瓉黙良久曰皆贵人一死一司宪一登科补外一请举未成下三人皆竒中独公贵以防服居庐未有他故疑其词气太逼后一月得南中报书云公贵以是月就木益神其术初刑部尚书陆公为方伯学士吕公为通政叅议礼部侍郎李公为学士时景瓉皆以今所居期许无一爽者其识鉴精切大率类此为人疏豁善吟咏闲居服大布衣着方巾作西江书生态眞若无所取材至于酒酣兴发虽问答累数十人言论如流初若不经意绪而条理毕具百折不穷要其所发未必尽合子平之书而旁驾曲出动极理致莫知其所自来岂其人天分高絶今以经术推演之妙而假是以立名于人乎哉闻其初以诗经应举复贤良方正应荐一皆失之斯其所谓命矣而复皇皇焉不肯自已务将有得而后去岂其明于人而不明于已哉夫既知老而有得则少之时不必求也而尝求之知命者固如是乎哉是不然天之于物有定者焉理与数未始相违也每观景瓉论人虽一二弗验则曰是亦命尔未尝实其説以求通于其人繇其所自处观其所处人则景瓉之学岂不眞知祸福利钝之原者子平之书焉足以求景瓉哉是其言虽多不验犹足考也况重有验耶宜士大夫之喜景瓉者不独余一人而止也
　　壶中丘壑记【周瑛】
　　镇阳有怪石禹贡所不载者治庚戌夏季弟敬叔来视予一日入后圃循读骚台而东见有礌砢伏莽中者发之皆怪石也告予曰兄癖类柳州性好山水借此为山凡诸形胜可不惊逺陵危而得之矣予曰善乃稍稍为正中峰分左右麓伏者啓之满者虚之对峙者差互之直往者迂回之于是立者为峰侧者为厓深者为洞空者为谷复取兰菊竹木分植上下然后欧阳子所谓郁然而深秀者次第而成山山成复杵地而洼之覆水其中命曰勺湖予曰此非诬也季弟曰世固有以小为大者越人贾汝易尝言其郡有秘图湖仅大如椀此之为湖孰曰不然复命家僮缚茅为亭取蔽风雨告予曰昔黄龄尝记其第所谓笠亭者此得无近耶他日予登焉见夫所谓山者微尖寸碧掩映林麓宛然如对太山华岳又见夫所谓湖者轻澜浅波拍满涯岸恍然如临震泽洞庭因题曰壶中丘壑进季弟而告之曰夫天下事有实体可据者是谓之真无实体可据者是谓之幻世有以幻为真者亦有以真为幻者以真为幻此妙识也妙识入于无故不有其有以幻为真此俗识也俗识胶于有故不知所为无者然此二者为説皆有非也是为有所纒绕强自排遣耳君子则不然君子之于天下也以天下之理应天下之事其中廓如也季弟作曰因丘壑之谈而得处世之説请书以为记
</div>
    <div class="pagination">
<a href="明文海_page94.html">上一页</a><span>...</span><a href="明文海_page90.html">90</a><a href="明文海_page91.html">91</a><a href="明文海_page92.html">92</a><a href="明文海_page93.html">93</a><a href="明文海_page94.html">94</a><span class="current-page">95</span><a href="明文海_page96.html">96</a><a href="明文海_page97.html">97</a><a href="明文海_page98.html">98</a><a href="明文海_page99.html">99</a><a href="明文海_page100.html">100</a><span>...</span><a href="明文海_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
