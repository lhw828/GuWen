<!DOCTYPE html>
<html>
<head>
    <meta charset="UTF-8">
    <title>全唐文 - 第 282 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 282 页/共 603 页</h1>
    <div class="content">    ○尚书省官议
    议曰：昔尧试舜於大麓，领录天下事，是其任也，周之司会，又其职焉。秦时少府遣吏四人，在殿中主发书，故谓之尚书，尚犹主也。汉承秦置，及武帝游宴後庭，始用宦者主中书，以司马迁为之，中间遂罢其官，以为中书之职。至成帝建始四年，罢中书宦者，又置尚书五人，一人为仆射，四人分为四曹，通掌图书秘记章奏之事，及封奏宣示内外而已，其任犹轻。至後汉则为优重，出纳王命，敷奏万机，盖政令之所由宣，选举之所由定，罪赏之所由正，斯乃文昌天府，众务渊薮，内外所折衷，远近所禀仰。故李固云：“陛下之有尚书，犹天之有北斗，斗为天喉舌，尚书为陛下喉舌。斗斟酌元气，运平四时，尚书出纳王命，赋政四海。”令及左丞，总领纪纲，无所不统，仆射及右丞，分掌廪假钱谷。汉初尚书虽有曹名，不以为号，及灵帝以侍中梁鹄为选部尚书，於是始见曹名，总谓之尚书台，亦谓之中台。大事八座连名，而有不合，得建异议，二汉皆属少府。魏置中书省，有监令，遂掌机衡之任，而尚书之权渐减矣。晋以後所掌，略同八座，丞郎初拜，并集都省，交礼迁职，又解交本汉制也。至於晋宋，唯八座解交，丞郎不复解交也。宋曰尚书寺，居建礼门内，亦曰尚书省，亦谓之内台，每八座以下入侍，门生随入者各有差，不得杂以人士。凡尚书官，大罪则免，小罪遣出，百日乏代人，听还本职，其令及二仆射出行分道之制，与中丞同，令仆各给威仪十八人。自晋以後，八座及郎中多有不奏事，梁天监元年诏曰：“自礼闱陵替，历兹永久，郎署备员，无取职事，糠秕文案，贵尚虚闲，空有趋墀之名，了无握兰之实，曹郎可依昔奏探。”自是始奏事矣，又诏尚书中有疑事先於朝堂忝议，然後启闻，旧尚书官不以为赠，唯朱异卒，特赠右仆射，武帝宠之故也。自魏晋重中书之官，居喉舌之任，则尚书之职，稍以疏远。至梁陈，举国机要，悉在中书，献纳之任，又归门下，而尚书但听命受事而已。後魏天兴元年，置八部大夫於皇城四方四维，面置一人，以拟八座，谓之八国，各有属官，分尚书三十六曹及诸外置，令大夫主之，四年，又复尚书三十六曹。天赐元年，复罢尚书三十六曹，别置武归、修勤二职，分主省务，至神元年，始置仆射左右丞及诸曹尚书十馀人，各居别寺。北齐尚书省亦有录令仆射，总理六尚书，谓之都省，亦谓之北省。後济北王以太子监国，立大都督府，与尚书省别理众事，仍开府置佐。後周无尚书，隋及大唐皆有，其制略同，凡尚书省事无不总。龙朔二年，改尚书省为台，咸亨初复旧，光宅元年，改为文昌台，垂拱元年，又改为都台，咸通初复旧，长安三年，又改为中台，神龙初，复为尚书省。都台居中，左右分司，都堂之东，有吏部户部礼部三行，每行四司，左司统之；都堂之西，有兵部刑部工部三行，每行四司，右司统之。凡二十四司，分曹共理，天下之事尽矣。谨议。
    ○仆射议
    按仆射秦官，其名则微其职甚细，东汉以後，虽委任渐重，职司会府，而非百僚师长之职也。又按丞相亦秦官，秦氏每群臣上表，皆云丞相臣某为首。汉之宗臣，萧何为丞相，汉仪，丞相进，天子御座为起，在舆为下，有疾，法驾至第问，得戮二千石，申屠嘉欲斩内史晁错是也。霍光受顾托之重，当伊周之地，废昌邑王，上表太后，丞相臣敞为首，大司马大将军臣光次之，其尊崇如此。中间尝置左右丞相，亦尝改为相国，亦不大司徒。大抵汉之丞相，是为三公，於天下无所不统，後汉亦以三公为宰相，则司徒本西汉丞相也。其後或为丞相，或为相国，或为大丞相，虽互为之名，其实一也。曹公、司马师、昭、赵王伦、王敦、王导、刘义宣、齐高帝、梁武帝、尔朱荣、陈武帝、侯景、齐献武、隋文帝皆为之，历代多非寻常人臣之职，亦多为赠官。然自秦以降，实居百僚之长。今尚书令统领众务，提举纲目，仆射贰之，诚为崇重，且非统国政宰天下之任，宜侍中中书令，如直以尊崇则太师，不然，上公太尉始可师长命百僚也。龙朔中、天宝初，尝改侍中中书令为左右相，远协伊、尹仲虺为左右相，周公、召公相成王为左右之义，斯诚允当。或谓尚书令仆射则录尚书之职，是官之师长。按前代录尚书，霍光、张安世、王凤、赵喜、牟融、邓彪、张禹、李固、王导、褚彦回、齐明帝之徒，或是三师，或是三公，或是大将军大司马兼之，皆秉朝政，犹古冢宰，百官总已，实宰辅也。其时别自有令仆，今仆射虽尝改为丞相，名同而职异，品秩又未崇极，上有三司三公尚书令，岂比前代丞相受任也，其袭旧名无实者。若今刺史皆云使持节，按前代使持节，得戮二千石，其王公已下封国，皆南面臣人，分茅建社。其开府仪同三司，则礼数班秩，皆如三公，置府辟吏，今并岂有其实乎？此例甚不能遍举，安有仆射因改丞相之名，都无丞相之实，而为百僚之师长也？又与丞郎绝礼，若隔品致敬，则诸司长官，与隔品僚属，其可绝礼乎？斯不然矣。谨议。
    ○通典序
    佑少尝读书，而性且蒙固，不达术数之艺，不好章句之学，所纂《通典》，实采群言，徵诸人事，将施有政。夫理道之先，在乎行教化，教化之本，在乎足衣食。《易》称聚人曰财。《洪范》八政：“一曰食，二曰货。”管子曰：“仓廪实，知礼节；衣食足，知荣辱。”夫子曰：“既富而教，斯之谓矣。”夫行教化在乎设职官，设职官在乎审官才，审官才在乎精选举，制礼以端其序，立乐以和其心，此先哲王致治之大方也。故职官设，然後兴礼乐焉；教化隳，然後用刑罚焉；列州郡，俾分领焉；置边防，遏戎狄焉。是以食货为之首，（十二卷）选举次之（六卷）职官又次之（二十二卷）礼又次之（百卷）乐又次之（七卷）刑又次之（大刑用甲兵十五卷其次五刑八卷）州郡又次之（十四卷）边防末之（十六卷）。或览之者，庶知篇第之旨也。
    ○杜城郊居王处士銮山引泉记
    佑此庄贞元中置，杜曲之右，朱陂之阳，路无崎岖，地复密迩。开池水，积川流，其草树蒙茏，冈阜拥抱，在形胜信美，而跻攀莫由。爰有处士琅邪王易简，字高德，经术探於壶秘，文章擅於风雅，精识穷於治理，奥学究於天人。栖迟衡茅，秕糠爵禄，旁洽他艺，尤精术数。短褐或敝，箪笥屡空，守道安贫，不求不竞。素嗜山水，乘兴游衍，逾月方归，城士林之逸人，衣冠之良士。佑景行仰止，邀屈再三，惠然肯来，披榛，周览，因发叹曰：懿兹佳景，未成具美，蒙泉可导，绝顶宜临，而面势小差，朝晡难审，庸费不广，日月非延，舆识无不为疑，佑独固请卒事。於是丛莽，呈篁，级诘屈，步逦迤，竹径窈窕，滕阴玲珑，腾概益佳，应接不足，登陟忘倦，达於高隅。若处烟霄，顿觉神王，终南之峻岭，青翠可掬；樊川之清流，逶迤如带。蒇役春仲，成功秋暮，其烦匪病，不愆於素。开双洞於岩腹，当郁燠而生寒，交清泉於上，遭旱而淙注。止则澄澈，动则潺，宛如天然，莫辨所泄。悬布垂练，摇曳晴空，定东西之方隅，正子午之晷度。境象一变，宾侣咸惊。矧其流触湾环，曲池ち沦，美景良辰，贤英迭臻。泛方舟而骋怀，听清商而怡神，宁知景之将曛，胜事嘉趣，谅难备陈。远祖西汉建平侯，家於杜陵，绵历千祀。佑实虚薄，谬窃公台，作相两朝，空尸高秩。初过从心之岁，即陈归老之诚，渥泽猥流，皇慈未替，特优筋力之礼，俯念朝谒之勤。任适田庐，恣寻山水，荷天地之大德，蒙亭育之厚恩。上答何阶，兢惭是积，而榆之敬，恭肃敢亏。每出国门，未尝公服，导从辈悉令简省，刍荛者莫止唐突。及栖弊陋，时会亲宾，野老衰宗，啬夫游徼。亦同列坐，或与衔杯，由是尽得欢心，庶将洽比乡党。其城曲墟落，缁黄童艾，杜名杜氏，遍周川原。群情既用光荣，老夫唯增祗惧。或曰：“兹地颇堪游玩，深虑势家凌夺。”佑以为不然，圣主明君，固当制抑。神龙中，故中书令韦公嗣立骊山幽栖谷庄，实为胜绝，中宗爱女安乐公主恃宠恳求，竟不之许，曰：“大臣产业，宜传後代，不可夺也。”恭惟圣德，载在史策。贞元中，族叔司空相国黄裳，时任太子宾客，韦曲庄亦谓佳丽，中贵人复以公主赏爱，请买赐与，德宗不许，曰：“城南是杜家乡里，终不得取。”仰奉圣言，布於人听，则二后皆切禁止，所冀善以保安，在子孙但履孝资忠，谨身奏法，无（疑）钦达节，克守素风，复何虞也？司徒平章事岐国公京兆杜佑记。
    ○御夷狄论
    秦以区区开中，来六强国。今竭万方之财，上奉就师，外有犬戎凭陵，陷城数百年，内有兵革未宁三纪矣。岂制置异术，古今殊时乎？周制步百为亩，亩百给一夫。商鞅佐秦，以为地利不尽，更以二百四十步为亩，百亩给一夫，又以秦地旷而人寡，晋地狭而人夥，诱以三晋之人耕，而优其田宅，复及子孙，使秦人应敌於外，非农与战，不得入官，大率百人以五十人为农，五十人习战，故兵强国富。其後仕官途多，未业日滋，今大率百人才十人为农，馀皆习他技。又秦汉郑渠溉田四万顷，白渠溉田四千五百顷，永徽中，两渠灌浸不过万顷，大历初，减至六千亩，亩一斜，减少四五百万斛，地利耗，人力散，欲求富强不可得也！汉时长安北七百里，即匈奴之地，侵掠未尝息，计其举国之众，不过汉一大郡，晁错请备障塞，故北边妥安。今潼关之西，陇山之东，坊之南，终南之北，十馀州之地，已数十万家，吐蕃绵力薄材，食鲜兵拙，不及中国远甚。诚能复两渠之饶，诱农夫趋耕，择险要，缮城垒，屯田蓄力，河陇可复，岂惟自守而巳。
    ○改定乐章论
    夫音生於人心心惨则音哀，心舒则音和。然人心复因音之哀和，亦感而舒惨，故韩娥曼声哀哭，一里愁悲曼声长歌，众皆喜忭，斯之谓矣。是故哀乐喜怒敬爱六者，随物感动，播于形气。叶律吕，谐五声，舞也者。咏歌不足，故手之舞之，足之蹈之，动其容，象其事，而谓之乐。乐也者，圣人之所乐，可以善人心焉。古之天子诸侯卿大夫，无故不撤乐，士无故不去琴瑟，以平其心，以畅其志，则和气不散，邪气不干，此古先哲后立乐之方也。周衰政失，郑卫是兴，秦汉巳还，古乐沦缺，世之所存，《韶》、《武》而已。下不达振铎，上不达讴谣，但更其名，示不相袭，知音复寡，罕能制作。而况古雅莫尚，胡乐荐臻，其声怨思，其状迂怪，方之郑卫，又何远乎？爰自永嘉，戎羯迭乱，事有先兆，其在於兹。贞观初，作《破阵乐》，舞有发扬蹈厉之容，歌有和易单发之音，以表兴王之盛烈，何让有周之《大武》，岂近古相习所能思关哉？而人间胡戎之乐，久而未革，古者因乐以著教，其感人深，乃移风俗，将欲闲其邪，正其颓，惟乐而已。太宗文皇帝留心雅正，厉精文教，命考隋氏所传南北之乐，梁陈尽吴楚之声，周齐皆胡虏之音，乃命太常卿祖孝孙正宫调，起居吕才习音韵，协律郎张文牧考律吕，平其散滥，为之折衷。西汉以来，郊祀明堂，有夕牲、迎神、登歌等曲，近代加裸地、迎牲、饮福酒，今夕牲、裸地不用乐，公卿摄事，又去饮福酒之乐。周享神诸乐，多以夏为名，宋以永为名，梁以雅为名，後周亦以夏为名，隋氏因之，国朝以和为名。旋宫之乐久丧，汉章帝建初三年，鲍邺始请用之，顺帝阳嘉二年复废，累代习黄钟一均，变极七音，则五钟废而不击，反谓之哑钟。孝孙始为旋宫之法，造十二和乐，合四十八曲八十四调，至开元中，又造三和乐，又制文舞武舞。文舞朝廷谓之九功舞，武舞朝廷谓之七德舞，乐用钟、磬、、、晋、鼓、琴、瑟、筝、竽、笙、箫、笛、篪、埙、钅享、于、饶、铎、舞拍、舂犊等，谓之雅乐，唯郊庙九会冬至及册命大礼，则辨其曲度章句而分始终之次。二十九年六月，太常奏东封太山日所定雅乐，其乐曰豫和六变，以降天神；顺和八变，以降地祗。皇帝行用太和之乐，其封泰山也，登歌奠玉币用肃和之乐，迎俎用雍和之乐，酌福饮福用寿和之乐，送文迎武用舒和之乐，亚献终献用凯安之乐，送神用夹钟宫元和之乐，禅社首送神用林钟顺和之乐，享太庙迎神用永和之乐，献祖宣皇帝酌献用光大之舞，懿祖光皇帝酌献用长之舞，太祖景皇帝酌献用大政之舞，世祖元皇帝酌献用大成之舞，高祖神尧皇帝，酌献用大明之舞，太宗文武皇帝酌献用崇德之舞，高宗天皇大帝酌献用钧天之舞，中宗孝和皇帝酌献用太和之舞，睿宗大圣贞皇帝酌献用景□之舞，彻豆用雍和之舞，送神用黄钟宫永和之乐。臣以乐章残缺，积有岁时，自有事东巡，亲谒九庙，圣情敦礼，精祈感通，皆祠前累月，考定音律，请编诸史册，万代施行。
    ●卷四百七十八
    ☆崔纵
    纵以荫补协律郎累拜御史大夫，贞元元年加吏部侍郎检校礼部尚书，授河南尹，徵拜太常卿，封常山县公。七年卒年六十二，赠吏部尚书，谥曰忠。
    ○请诸王母封号奏
    谨按司封令及六典，王母为太妃。高祖宇文昭仪生韩王元嘉，後为韩国太妃；太宗燕妃生越王贞，後为越国太妃。今诸王母未有封号，请遵典故。
    ○停减吏员奏议
    伏以兵戎未息，仕进颇多，在官者既合序迁，有功者又颁[B14A]赏。比来每至选集，不免据阙留人，尝叹遗才，仍招怨望，况有恩诏，甄录功劳，诸道叙优，人数甚广，见须处置，不可稽留。今若停减吏员，实恐未便於事，非但承优者无官可授，抑又叙进者无路可容，本冀便人，翻成敛怨，事仍旧贯，以适时宜，更待事平，然後轻度。
    ☆杜黄裳
    黄裳字遵素，京兆万年人。第进士，又中宏词科，累迁侍御史，贞元末拜太常卿。宪宗为皇太子监国，拜门下侍郎同中书门下平章事，元和二年以检校司空为河中晋绛节度使，封国公。三年卒，年七十一。赠司徒，谥曰宣。
    ○请制内遇祭辍乐制外用乐奏
    《礼》云：“丧三年不祭，唯天地社稷。”周礼黄钟之均六变，天神皆降；林钟之均八变，地咸出。不废天地之祭，不敢以卑废尊礼也。乐者所以降神也，不以乐，则祭不成。今遵遗诏行易月之制，请制内遇祭辍乐，制外用乐。
    ○请迁高宗神主於西夹室议
    自汉魏巳降，沿革不同，古者祖有功，宗有德，皆不毁之名也。自东汉魏晋，迄於陈隋，渐违经意，子孙以推美为先，光武已下，皆有祖宗之号，故至於迭毁，亲尽礼亦迭迁，国家九庙之尊，皆法周制。伏以太祖景皇帝受命於天，始封元本，德同周之后稷也。高祖神尧皇帝国朝首祚，万叶所承，德同周之文王也。太宗文皇帝应天靖乱，垂统立极，德同周之武王也。周人郊后稷而祖文王宗武王，圣唐郊景皇帝祖高祖而宗太宗，皆在不迁之典，高宗皇帝今在三昭三穆之外，谓之亲尽，新主入庙，礼合迭迁，藏於从西第一夹室，每至之月，合食如常。
    ○东都留守顾公神道碑
    昔康王以成周之众，命毕公保东郊，承二后之业，周礼以天官卿为冢宰，汉以大司马为将相，国朝以尚书仆射师长百揆，此四者，人臣之极，公尽更之，有不至，追而命之，公之德盛矣。公讳少连字夷仲，吴郡人也。夏后少康以禹葬会稽，次子为越王以主祀，汉封其裔孙为顾侯，缵禹之绪。厥後薮蔓，世居河南，中原战争，复徙吴会，自晋司空和洎梁给事中耀，至公十三代矣，衣冠礼乐，为江左著族。曾王父讳君卿，晋朝柳州司马，大父讳克忠，缙□郡司仓参军，赠州刺史，烈考讳望，赠秘书监，秘书府君慕梁伯鸾於陵仲子，安贞履道，不辱其身，该通六经，旁贯百代，究天人之际，尽性命之端。
    公蕴山岳粹灵，承祖考休庆，瑰姿伟度，识达行方，志存远大，道契先觉。每躬率耕稼，厉精坟典，齿列上庠，升堂睹奥。时小宗伯薛公邕，深所叹异，以为东南之美尽在，廊庙之器不孤，擢进士甲科，犹谢诗人错薪之义，丁秘书府君忧，居丧柴毁，殆至灭性，既祥而哀未忘也。久之，以书判高第典校秘文，秩满授登封主簿，时议以皇居在镐，砥名之士登近甸者，俗不为东畿，殊不知乐嵩少之游，奋鸿鹄之翼。先是邑有暴虎，公以为天道可以诚感，猛鸷可以仁服，乃堙塞陷，移檄灵岳，於是人安其居，兽不为害，其通理遂性也如是。及休告东洛，居守郑公叔则辟为符合事，非其所好，终以疾辞。其明年，书判超绝登第，亚相于公颀推义行，诏拜监察御史，京师内乱，銮辂时巡，公节见艰危，步至行在，陈少康灭浇之计，墨翟设拒之宜，帝纳其忠，拜水部员外郎翰林学士，随难南梁，迁礼部郎中，加朱绂银绶，学士如故。赞丝纶之密命，参帷幄之谋猷，屡献嘉言，克昌大业，乘舆反正，酬劳计功，退保谦冲，口不言禄。以东吴播越，叶於方墓，表求迁奉，辞志哀恳，德宗以公职在近署，重违其请，乃命长男主丧，中使监护，水陆县道敛衤遂之饰，悉令仰给，葬於偃师县高邑乡邙山之趾，泽漏泉壤，哀荣莫俦。寻以本官知制诰，赐金印紫绶，迁中书舍人，公在翰林，仅将一纪，富平以周密自制，万石以谨审见称，故造辟而言，诡辞而出，谠言硕画，人莫得闻，帝深嘉之，方将大任，以文昌理本，历试其能。凡三践列曹，再登八座，一为散骑常侍，一为左丞，虽分职各殊，领者数矣。公之在地官也，辨土地之名物，稽夫家之众寡，四人不渎，五教允敷，敛施以时，贵贱以节，所以法通制而济经费也。公在秩宗，明典礼以正威仪，变乐府而和上下，错综经术，辨论俊造，黜浮伪而尚敦素，所以观人文而化天下也。公在天官，综六典以佐邦理，纠八柄以驭群司，登降庸勋，权衡流品，抑贪冒而进贤能，所以代天工立人极也。珥貂骑省，以直方备顾问，以謇谔处朋侪，时有权臣怙宠，人多附丽，公面折其短，数而绝之，群臣为危，正色不挠，旋持左辖，旁总机曹之事，凡三典宾贡，三掌铨衡藻鉴表於知人，清通播於令问，万邦辐辏，五都浩穰。命公尹京兆，以为设钩距，涂赭衣，前人之所为，不足以为四海式，於是布和平，尚简易，始务仁人之惠，无取赫赫之名，政宏大体，去有馀慕。迁吏部尚书，复行太宰之职，转兵部尚书兼御史大夫东都留守，处纳言之位，仪亚相之府，行二南之化，申九伐之威，以洛苑间田，汝坟旷土，乞田积粟，务穑劝分，贞我律师载清东夏。孟元阳有激水之功，为当时所扌，公密荐於先帝，言虽不成，识者美之。
    呜呼！昭假其功，馨香其德，宜升玉铉而底太阶，天不遗，梁木斯坏，以贞元癸未年十月四日，薨於洛阳崇让里之私第，春秋六十三，都人罢市而洒泣，皇上废朝以兴悼。乃命有司，葬日给卤簿箫鼓，追赠尚书右仆射，饰终之义备矣。太常考行，谥曰敬。夫人同郡陆氏，常州司马绮之女也，蕴中馈内弼之美，女仪之德，宜配君子，光我闺门，石未封，先公而谢。有子曰师闵，克家光烈，早岁继明，以拔萃甲科历咸阳尉；次曰师安，太常寺太祝；次曰宗或、宗宪，志文好学，不坠先业，凯风之思，有感人声。师闵等考卜先远，以明年二月十五日，奉公洎夫人之裳帷合葬於亳邑，附先茔，礼也。以黄裳陪南宫之班列，接西掖之周行，忝於史官，颇知系录，叙事询于故老，铭德存于硕儒，追琢丰碑，永播徽烈。
    ☆卢徵
    徵，范阳人。历殿中侍御史、度支员外郎、信州长史，迁给事中，出为同州刺史，徙华州。
    ○请赴任官以到任日起支课料奏
    内外官应直京百司及禁军并因亲勒留官等，若敕出便带职事及勒留，京官即合以敕出为上日，外官以敕到为上日。如今司未经奏闻，即合同赴任者例，准贞元六年二月二十四日敕，待甲出後省符到任日支给俸料者，若甲出带勒留官签符，先下州府支替理例，未免喧争。伏请起今以後，并须挟名勒留敕到任，方为上日，支给课钱，其附甲官有给脚依前勒留直诸司者，待附甲後签符到州为上日，支给课料，冀塞侥求，庶绝论诉。
    ☆杨凭
    凭字虚受，一字嗣仁虢州宏农人。第进士，累官太常少卿湖南江西观察使，入为左散骑常侍，迁刑部侍郎、京兆尹，贬临贺县尉。
    ○贺老人星见表
    臣某言，伏奉太史奏：昨八月十五日夜寿星见，奉敕宜付所司者。伏以三光在天，垂象以昭德，一人御宇，应运以发祥，将後天而奉时，遂瞻星而称寿，九星纳应，万福同欢，中贺。臣闻圣人握乾以继统，辅德以垂休，则必耿光，昭宣景福，历考图牒，然明徵。谨按孙氏《瑞应图》云：“老人星见，人寿昌。”陛下丕承宝历，光宅天下，恢宏圣烈，允执大中，化成而天道不远，感至而星精介祉。是以去岁巳出，今秋又见，光静而明，当井络之端；色黄而润，叶中方之位。降兹灵贶，实契福庭，帝图表无疆之休，史册传万祀之庆。臣生逢圣代，幸睹昌期，限以藩镇守土，不获奔诣阙庭称贺，北望宸极，倍万恒情。
    ○唐庐州刺史本州团练使罗向德政碑
    王者法天地之治，赞其化育者，其惟循吏乎！罗公牧庐江七年，政洽化淳，迁领寿阳，州之耋老韦挺等，永惟州尊鞠我覆我之德，若非绅先生之言，刊他山之石，令一郡之人，入则瞻之，出则望之，则何以塞恋慕之思邪！於是同心上请，遂降中诏，谓凭尝载笔右史，请述徽烈。公璋秀特，奕叶蝉冕。曾祖彦荣，皇朝同州长史；王父思崇，韶、睦、常三州刺史；烈考怀操，桂州兴安县令。世以文学政事，扬历清贯，淮海之郡，庐为大，封略阔而土田瘠，人产寒薄，井赋尤重。公由奉先令而牧是邦，性严而不残，和而不流，仁可以育物得众，智可以丰财成务，勇可以荡邪去暴，寝处再季之政，驰骋游夏之艺。庐江之俗，不好学而酷信淫祀，豪家广占田而不耕，人稀而病於吏众，艺桑鲜而布帛疏滥，有札瘥夭伤，则损败生业，舍药物而乞灵於鬼神。公则禁其听神，颁以良药，为求十全之术以救活之，令春无疟寒，夏无瘠首之疾。又命乡塾党庠，缉其墙室，乡先生总童冠子弟，以淹中之《礼》，田何之《易》，上代帝王遗书，与鲁《春秋》及百王之言以教之，圆冠方屦者不补吏，不及数岁，俊造之秀升於宗伯者仅四十人。又命有不耕之田，有能兴耒耜者听耕之，所耕之田，因为之主，垦田滋多，岁以大穰。每里置里胥一人而止，馀悉罢之，至定赋之际，集人正坐，众议其重轻，里胥书于籍，而无得措一辞焉，是以赋均而无铢两之差。劝之艺桑，以行赏罚，数年之後，环庐映陌，如□翳日，易其机杼，教令缜密，精粗中数，广狭中量，鬻之而得善价，人以不困。郡至每岁四时，呈课属邑之联事，定其迟速美恶而殿最之，务繁劳，人无宁止，权宠之党，因而强丐。公命县大夫守清静之化，四时无得离邑，唯岁终一至郡计事，人乐易简之理，咸思自言。泽国沮洳，水涝不时，郡城崩剥，劳於版筑，百堵兴役，则竭作齐人。公命州兵食公之糗粮者，度其力役多少，加给僦功缗钱，寻尺摧阙，随补隙坏，不闻鼓，而百雉常峻，三代盛王，曾不遗年。圣朝立制，高年者给侍丁，以遵前古养老之道，长吏不能遵行，令典以垂空文。公因班春行部，宣明诏旨，当侍白者，舍其百役，龄齿知感，荷其生成。军兴以来，赋役差重，钱贵货贱，罢不堪，悉输缗帛，黔首重困。公命一郡所出之货，人皆得而输之，其上者贡于王府，其中者入于方帅，其下者以充郡守群吏之稍食焉，人人自便，吏无侵害。其厚风俗，去疵疠勤力爱人，兴利除害，不至於严，而人从化，故有生说於其下，和气应於其上，则有灵芝瑞雀，无情而产，重葩三秀，煌煌可爱。丹喙皓质，其仪可喜，宜其超赐金增秩之宠，以备公卿之阙，所以擢阶品第五，书考课第一，徽章命服之美，恩锡丛至。天子以寿春右郡，淮海内屏，地雄人富，东南枢辖，有介马数百，徒兵万人，诏公为寿州刺史本州团练使。辕门洞开，貔虎，朱纟┪贝胄，金龟紫艾，银铛宠荷，恩视方伯。寿春抵庐江三百里，公尝牧兹郡，寿人望而爱之，赤帏即露，寿人自理。俄有诏曰：“寿州刺史罗向，前为庐江，政事居最，惠养赡助，一邦阜安，中司执法，外督州部，可兼御史中丞。”其宰奉先也，封畿千里，斯邑为大，垦田之数二万顷，每岁引刍粟之车九千两。公布政有条，事皆肃给，邑有园寝，多充奉之劳。中贵人率常旁午，有怙势凭宠之吏，侮慢公法，公杀之。强家恶子，散落他邑，政成四稔，去而见思，邑人姚芝等相与诣阙，请刊金石。公之佐嗣曹王皋也，荆门汉上之理，和门之政，军司马马彝主之，郡邑之政，而公主之，征南日登岘首，命宾友，有成晋坐啸之逸，言理行者，甲于他帮。其後属帅殁兵乱，人胥大恐，公从容指挥，其同恶，军垒和静，不知有兵。在奉先日，天子闻公樊汉丕绩，理邑殊化，召入明廷，咫尺慰勉，其任理官吏京县尉甸服也，咸有勤绩，称於官司，可谓终始不回，宜享荣号者矣。颂曰：
    公未至止，郡无典刑，赋集役烦，人岂乐生？有里不居，有田不耕，法禁废弛，游人纵横。乡有疾疠，乞灵舍药。邑有党庠，不学将落。贫人税重，豪家赋薄。田稀翳桑，猛虎为虐。自公来思，经教大开。垦彼荆榛，化为莓苔。隘关溢廛，万商俱来。罢吏息人，老安少怀。提封之内，邑无旷土。游手灭迹，艺桑亩亩。青衿圆冠，宛若邹鲁。贫均富敛，祛其疾苦。时或札瘥，害及于人。颁以良药，绝其听神。网宽禁疏，有制有伦。出入阡陌，心劳体勤。有兽不搏，由公服驯。皇夺良牧，彼肥之曲。迁临寿春，朱英畅毂。抚我何俭，舍我何速。愿公寿考，享有百禄，瞻是丰碑，慰彼独。
    ☆郑馀庆
    馀庆字居业，郑州荥阳人。大历中进士，贞元中拜中书侍郎同中书门下平章事贬郴州司马。顺宗立，以尚书左丞召。宪宗朝复以本官知政事，罢为太子宾客，累除太子少师，封荥阳郡公。穆宗立，进位检校司徒。卒年七十五，赠太保，谥曰贞。
    ○请抽京外官俸料修孔子庙堂奏
    请京见会文官一品以下，九品以上，及外使兼京正员官者，每月所请料钱，请率计每贯抽一十文，以充国子监修造先师庙，及诸室宇缮壁。经公廨杂用之馀，益充本钱，诸色随便宜处置。臣以为历事文吏，无非孔徒，所取至微，足以资学，教化之根本，人伦之纲纪。陛下文德武功，勘乱除暴，事超历代，道贯百王。国学毁坏荒芜盖以兵戎日久，而修葺未暇也。今寇难涤荡，天下砥平，爰俾耆臣，叨领儒职，臣兢於受命，敢不肃恭。伏念旬时，莫过於此，伏望天恩，便赐允许。仍令户部每月据数，并以实钱付国子监。其东都留司京官，亦准数率钱，便充东都国子监修理。
    ○请定五六品官祭服奏
    内外官服朝服入祭服者，其中五品，多有疑忄吴，约执事宜。自今巳後，其执事官是五品者，虽带六品已下散官，即有剑佩绶。其六品以下职事官，纵有五品已下散官，并不得服剑佩绶。
    ○左仆射贾耽神道碑
    公讳耽，字敦诗，其先长乐人也。七代祖元楷，因葛荣之乱，避地，始徙家於浮阳，隋开皇中，改浮阳为清池，今为清池人也。烈祖远则，皇德州长河尉。祖知义，皇沁州源主簿，赠扬州大都督。考炎之，赠尚书左仆射。皆才光道溢，器位非偶，积善有遂，锺於魏公。公天宝十载明经高第，乾元中授贝州临清尉，州县之职，与公非宜，兵戈甫兴，时不韬才，公诣阙献书，授绛州太平尉。太原节度王思礼察公器重识高，涵泳万顷，署度支判官，转试左骁卫兵曹，试大理司直监察殿中侍御史，职并如故。遂迁检校缮部员外郎兼太原少尹、侍御史、北都副留守，仍赐金章紫绶，就加检校礼部郎中。凡历数使，宾待益重，奇才愈茂，宏器日彰，天下士君子推公为栋梁。迁汾州刺史，在郡七年，よ怛之爱，忠利之教，序四器，导五常，百姓日用而不知，熙然致於仁寿，乌足语其琐细欤？徵拜鸿胪卿兼左右威远营使，通夷狄之情，离宾客之位，其有素矣。是岁拜梁州刺史兼御史中丞、山南西道节度观察度支营田等使，加朝议大夫，封广川男。时守臣梁崇义，恃汉水岘山之险，负固倔强，公受诏领讫下沿江东讨，降均州，屯谷城，所向皆捷，以功加银青光禄大夫。上以慎理军旅，以信夷夏，边封谧清，而百姓宴安。是时故山南西道节度使、相国郧公震洎节度使张仆射献甫，或为部刺史，或为都将，皆雄毅宏达，常流不及，忌能飞语，危疑是惧，军帅之例，罕有全度。公前推信诚，中发坦荡，咸以事晓，加之慰荐，竟垂忠勋，兼佩将相，引张推毂受胀，微公之恢朗洞识，二人曷能臻欤？在镇三年，迁检校工部尚书、襄州刺史、御史大夫、山南东道节度观察使，会李希烈乱常，朝廷致诛，诏公为司徒梁公勉招讨副使，以公懿德瑰姿，不宜为副。寇难未平，徵拜工部尚书，职崇喉舌，望允如鼎。俄以本官兼御史大夫、东都留守判东都尚书省事，充东都畿汝州都防御使，又加东都畿唐汝邓州都防御观察使。旧例居守不出王城，公以射艺绝伦，气横秋霜，德宗知公信在言前，优诏特许薄狩郊甸，允所谓璋特达之德也。迁检校尚书右仆射，充义成军节度、郑滑等州观察处置等使，属有邻师，戍兵护边，鱼服冠，异军三千，公弛柝罢警，门闼洞开，虑其未安，重延廊庑，坦易信诚，挺出今古，海氵亭山峙，茫茫屹屹，培娄畎浍，安得不服其洪涛峻峤欤！凡更四镇，践履如一。寻以风疾，恳形封章，御札名方与十全之医驰赐，不允陈让，俄而获瘳。贞元九年入觐，拜尚书右仆射同中书门下平章事，朝廷为之宝，岩廊为之重，天下之以之信向，蛮夷以之怀来。加金紫光禄大夫，转在仆射，依前平章事，迁检校司空，依前左仆射平章事，遂婴风疾，四表陈让，不俞朝旨，御医盈门，中使填路。呜呼！有盛衰也，有昼夜也，聚散之理常也，死生之变大也，愚智同尘，贤不肖共辙，孰能究之哉？公为御史，先府君追赠太子中允，先夫人鞠氏赠东莱县太君归本郡迁葬，乡邦荣之。先府君累赠尚书左仆射，鞠太君赠齐国太夫人，祖赠扬州大都督，祖妣崔氏累赠博陵郡太夫人，庙貌观德，丰碑纪烈，奉君亲而载劬，启手足而免夫。始卒之道，侯其韪而，以永贞元年十月一日，薨于长安光福里之私第，享年七十六，辍朝四日，再赠太傅。诏鸿胪卿浑炼持节，备赙绢一千匹，米粟一千石，诏葬长安高阳原。夫人赠扶风郡夫人武功苏氏，驾部郎中守忠之孙，处士之女，先公二十五年而殁，至是而合葬焉，秉周礼也。长子畴，太常寺协律郎，凋于青春；次子，太子议郎；少子柔，京兆府参军。公好古，在汾州时，於戒行尼寺家童院得晋西河王司马斌碑，太康中尚书郎索靖八分书，翳荟芜之下，字可辨者犹存大半，有割太原四县以为邦邑之语，公再建於寺殿之前。为尚书时，魏怀郑汴，军声未辑，诏公宣遏，而两家之难解，抑推君命，且曰服宽信也。公玩习经籍，老而不倦，九流百氏，靡不该览，通夷裔之风俗，尽山川之险易，历代沿革之自，百王废置之由，关塞通塞之因，牧圉盛衰之异，道程疏密之准，要荒享献之数，聚米画沙，成於指掌，矧夫丹青神化，缣缃纂述。数十年来，西戎陷我河湟，其图籍志录，泯绝散落，非公强力精专，蹂贯穿，靡书不探，虽贱必访，则自龙而西，传疑唱谬，纷纷不巳，巳化为革昧，天意若曰降公之聪达精博，拯厥将坠欤？兴元元年，诏公撰国图，贞元十四年，先献关中陇右及山南九州等图，又撰《别录》六卷，《吐蕃黄河录》共四卷，优诏[B14A]异赐马一匹，银器数事、锦彩三百匹。十四年冬，撰海内华夷图成，并撰《古今郡国县道四夷述》四十卷，《贞元十道录》四卷，赐马两匹，银器数事，锦彩五百匹，又内出银二，盖殊渥也。於戏！渤海左涌，洪河前激，湍漭其地气，必将有以孕育哲圣。谟明盛时，为纪为纲，为栋为梁，体贰为仁，万夫之望，岂特河海地理云乎哉！亦将上动昭回，下降星精，为忠为孝，为聪为明，为君子为宏器，公有大度容物也；浩无津涯，而恪慎竞畏，不有怠也，有明哲保身也；孰云肯綮，而端方肃祗，未尝离也。公奉亲以孝，事主以忠，待天下以信，博识以强力，廉隅以砥砺，居台座十三年，秉戎律四镇垂十五年，产不过中人，日给有不暇之意，非夫脱落尘机，翱翔青冥，孰能然哉？夫却之说礼乐敦诗书，祭遵虽在军旅不忘俎豆，邴吉之不过丞相车茵，刘宽之无烂汝手，叔度之涯，元阳之不伐，卫之理遣情恕，公咸颉颃恢博，得其兼备者巳。公考求六艺，张弓挟矢，允谓殊伦，连堕冥冥之羽，双贯五采之，殪<豕贲>豕之兽，图画歌咏，噫嘻君子多乎哉！文章之制，博达而清约，盛矣！著述有未就者，殁有遗恨，等知公与馀庆有忘年之眷，见托纪徽烈，俾鸿伐芬芳不歇，表唐得贤臣之目焉。铭曰：
    圆方既明，沦浑粹精。辰耀腾溢，降为贤英。郁郁魏公，薰然淑清。脱落琐细，胸吞长鲸。天宝之季，北尘荐起。怀策上谒，言尘可止。少年下位，事不行矣。命官绛台，渥泽伊始。车骑开府，司空晋阳。萃贤扬幕，优游抑扬。惟公耸然，落落堂堂。群议乃曰，允膺岩廊。剖竹西河，众苏情结。风俗丕变，载欣载悦。六钧服猛，双鸿一发。式是威下，烈烈。入掌九宾，羽仪清都。四夷荒职，贡画地图。帝曰汉中，实惟尔区。廷授龙节，双旌硕儒。推毂汉南，乃司冬官。保成周，白马登坛。更践数镇，抚人以宽。或三四年，遂成胜残。徵弼中枢，朝廷为实。谋不外扬，功宣造膝。与物宥过，意工言质。天下日用，曷由窥室。知命兮死生齐，松楸列兮埏遂成蹊。海胸兮浑浑浩浩，一指兮天和倪。谬知言之重顾，铭乐石兮凄凄。万物或几乎息兮，惟公德兮竟齐。
    ○祭杜佑太保文
    维元和八年岁次癸巳，四月癸未朔，九日辛卯，银青光禄大夫守太子太保兼判太常寺事郑馀庆、银青光禄大夫守兵部尚书王昭银青光禄大夫吏部侍郎杨於陵、中大夫守户部侍郎判度支卢坦、朝议大夫守刑部侍郎充诸道盐铁转运使王播、朝议大夫权知礼部侍郎韦贯之等，谨以清酌之奠，敬祭于故太保赠太傅杜公之灵：伏惟岳峙毓德，台符炳灵，实启邦杰，佐时文明。厚仁保和，待物推诚，夷道不隔，直心无营。允群官，参历庶务，周旋四朝，出入三署。顾言慎行，道在忠恕，纟圭组外身，江河比度。始从郎位，职典邦赋，重人惜费，惠恕周布。建中之初，受命分符，报政长川，拥节番禺。越俗蛮陬，是训是濡，既抚淮楚，遂荒隋都。时当徐方，ㄈ优为虞，截河锁流，拥滞邦输。统以威重，简于帝俞，镇宁二境，并建双，十万ァ虎，指挥风趋，任兼文武，志尚诗书。兵赋著典，郡政来苏，学该地理，识究元机。天宠载加，时问逾积，聿来登庸，作弼邦国。邦计攸掌，国机毕画，永贞之际，宫闱秘隔。顺皇沉疾，奸臣窃职，公听群位，总巳夕惕。躬宣诏旨，捧授金册，一人出震，群邪荡涤。崇秩屡增，湛恩备锡，朝登剑履，乐侔金石。沐汗良辰，宴慰亲客，朱轮紫绶，富盛赫奕。戒足思退，居高不危，国有大计，犹将来咨。才实不器，用皆适时，位极元老，守逾谦卑。灵寿方赐，悬车忽辞，冀期颐以遐保，遽乐往而哀随。馀庆等早忝班行，尝承顾盼，仰台庭以增欷，临素车而申奠。呜呼哀哉！伏惟尚飨。
    ●卷四百七十九
    ☆吕元膺
    元膺字景夫，郓州东平人。建中初策贤良高第，贞元朝拜右司员外郎，出为蕲州刺史，宪宗朝拜吏部侍郎，以疾改太子宾客。元和十五年卒，年七十二，赠吏部尚书。
    ○封还授孔戡卫尉寺丞分司东都诏奏
    孔戡以公为卢从史所忌，且离职已久，李吉甫以宰相出镇，辟请非涉嫌疑推类言之，河阳节度行军司马杨同慈、史官崔国桢，或处近职，或ヘ戎府，皆为吉甫奏在幕庭，从史以嫌忿干黩朝典，岂可曲徇其志。且孔戡官序，虽非黜退，但因此改易，则长奸邪之心，臣恐忠正之士，各怀疑虑，事不可许。
    ○骠骑大将军论公神道碑铭（并序）
    公讳惟贤，字惟贤，其先西土人也。高祖讳东赞，作相于西戎，因官立姓，遂为论氏。贞观中，威怀四夷，翦灭北虏，蕃戎款附，万里献琛，慕响华风，欲为和亲，延颈企踵，心驰阙下。太宗皇帝觉其诚至，遂许之公主，时戎王遣相东赞为使来迎，不忒其义，不愆於素，召见顾问，进退合旨，诏以琅琊公主外孙女妻之。东赞自陈以本国有妻，又以赞普未谒公主，陪臣不敢先受殊宠，太宗嘉之，又奇其对，抚以厚恩，遂有归化之心。曾祖陵，与祖躬仁同总众于东，至高宗朝，拔部落七千馀帐归国，拜特进左玉钤卫大将军，封归怀郡王，[B14A]忠奖诚，宠锡殊厚，子孙因家，自银州至于京兆。祖躬仁，朔方副大总管□麾将军行左骁卫大将军酒泉郡开国公，赠拨川郡王，谥曰忠。自高曾至大父，皆有勋烈，著于当时。父诚节，朔方节度副大使开府仪同三司右金吾卫大将军知阶州事武威郡王，赐太子太傅，天宝季年，安禄山作逆，尘起山东，上皇省方於巴蜀，肃宗巡狩于朔陲，危乱之时，见其臣节，帅子弟及家僮，以牧马千驷，罄其财用，以奉禁旅。公少有志尚，奋身辕门，随先父统其士马，与元帅哥舒翰掎角盾寇，锋刃既接，大小数十战，摧陷坚阵。洎王帅失御，以智信保全所领之军，驰于灵武，扈从肃宗，与先父洎乎昆弟，立勋成效，不可备述。至德中授寿，府典军，次授左卫郎将，赐紫金鱼袋，俄转左监门率，又迁左领军卫将军，又特进右领军卫大将军西平郡开国公，食邑三千户，元勋之允，受兹光宠。先时代宗皇帝为天下元帅。求武勇之士，公与兄怀义、惟真同为先锋讨击使，又领部落数千人镇岐阳县，披坚执锐，一月三捷，洎除凶清乱，至上元二年，授特进行大光禄兼右领军卫大将军，充凤翔节度副使马军兵马使。宝应中，丁艰茹荼，朝廷以金革从权，由斯夺礼。广德二年授开府仪同三司殿中监，充剑南节度副使，大历中受开府仪同三司、太常卿、上柱国，进封成国，食邑三千户，旋受渭川节度、都知兵马使。公以从戎岁久，虽齿未衰，而疾屡作，代宗宠其勋旧，诏许还京，仍全禄赐同大将军，俾其优闲。建中末，德宗迁幸巴梁，公以所疾沉绵，不获扈跸，逆臣朱Г，迫以凶威，不变其志，虽积年之疾，累日而瘳。贞元十五年授骠骑大将军、行左武威卫将军、上柱国公，斯实朝廷奖旧勋矣。止足求退，俄以本官致仕。中使就问，宠秩有光。元和四年七月十日，寝疾终於静恭里之私第，以某年十月一日，葬於万年县洪固乡之古原。故夫人太原王氏焉。诏给卤簿鼓吹，所以[B14A]宠也。嗣子辅鼎，同州白水县丞；次曰倜，常州江阴县尉；次曰ㄈ，右领军卫骑曹参军。泣血茹荼，存无改之义。公之季弟惟明，为时英髦，文武备用，建中兴元之际，仗义讨逆，摧殄凶徒，勋彰险艰，谋著忠益，贞元初以太常伯执金吾授钺渭北。八座互相崇奖忠功，元膺获佐戎幕，备阅忠义，由是尽知公之世业勋德矣。铭曰：
    大忠之允，本自西土。奕世崇勋，既明且武。在太宗时，有道攸睹。洎夫拨川，绪业光辉。天宝季年，尘起幽燕。自兴其家，殄寇功全。乃拜公侯，宠荣无替。用表丰碑，昭于东裔。
    ☆郑□逵
    □逵，滁州刺史户子。第进士，德宗朝擢拜谏议大夫，迁礼部侍郎，为李晟行军司马，元和初终京兆尹。
    ○奏弟方逵不孝状
    方逵受性凶悖，不知君亲，众恶备身，教训莫及，结聚恶党，江中劫人，臣亡父先臣户，杖至一百，终不能毙。张延赏任扬州日，亦曾犯延赏法，决杀复苏。至于尝言皆呼臣亡父先臣名，亲戚所知，无可教语。昨闻於宁庆等州干谒节度使及州县乞丐，今见在武功县南西戎附近，恐有异谋，若不冒死奏闻，必恐覆臣家族。
    ○唐故剑州长史赠太仆少卿汝州刺史陇西李公神道碑铭（并序）
    夫蹈道而不获乎上，育德而不尊其位，有之矣。在西汉有东海于公，在东汉有（阙五字）其（阙一字）也（阙一字）范（阙一字）福好德（阙二字）乃知道者善之（阙一字）德者福之（阙一字）苟茂其道，丰其德，而福不在乎其身，必锺其後嗣。稽之行义，质诸圣谟，（阙一字）德於（阙一字）陈者李公其人矣。公讳广业，字（阙二字）陇西成纪人也。惟我景皇帝仕魏八柱国唐国公，公五代祖也。若后稷肇封，将嗣八百之运。（阙一字）海州刺史亮惟我神尧皇帝受昊穹灵命，行敦叙之典，追封郑王，赠司空，公高祖也。若夫（阙一字）没廿方受勾（阙一字）之（阙一字）皇朝（阙三字）行台尚书（阙一字）州牧淮安王神通，公曾祖也。若毛毕佐周翦商，功参十乱。皇朝左骁卫将军淄川郡王李同，公王父也。（阙一字）皇太后临朝，（阙一字）朱虚（阙一字）禄（阙一字）之窃威（阙一字）平（阙一字）以定国。皇朝□麾将军遂，公之烈考也。原夫至道元气之化成也，融而为川泽，结而为山阜，崇功大业之（阙一字）美也。散而为英雄，聚而为哲贤，惟公祖曾盛烈，昭配上元，储孕福裕，郁生才彦。（阙二字）中庸（阙三字）知（阙二字）服膺一善以（阙一字）能年逾弱冠。（阙五字）天子有事于郊丘，宗室陪位，国庆覃恩。释褐授宁州参军，（阙一字）而就列非（阙三字）後以序迁左威卫（阙二字）参军右金吾卫（阙一字）曹参军许州扶沟县，丞右羽林司阶陕王府典军渭州别驾剑州长史。（阙一字）用体道冲让（阙一字）闻政（阙五字）服（阙八字）抱关之禄故（阙三字）百辙自退焉组贵胄。对有惭德，本仁为行，施之则诚，於君为忠，在亲为孝。（阙一字）岁丁□麾忧（阙三字）节力能（阙四字）灭性，甘淡（阙二字）人无所加。洎府就礼经，衣裳外释，莅官居处，动思扬名。敬慎肤体，归於（阙四字）乡里过於刑赏信（阙二字）朋（阙一字）非久要公以微言既绝，是非莫分，春秋经旨，仲尼所志。三代之礼，家分糅杂，淹中之说，最符孔氏。故畅二（阙一字）旨义成一家师法，（阙二字）情性（阙二字）乐道，以开元十八年八月二日，终于剑州官舍，春秋五十有一。以其年十二月，迁于京兆府三原县（阙一字）原乡之北原先茔，礼也。呜呼！以公之成德也，宜其臻（阙二字）登（阙一字）位而年屈中寿，位穷纲佐，仲尼有丧子，之叹，其在兹乎？厥後（阙二十七字）少卿（阙一字）州刺史。呜呼！生得天爵之贵，殁有庙享之尊，盛矣哉。阙里之（阙一字）也，公之元子（阙二字）皇户部尚书河东朔方六道节度都统，（阙二字）间秀风□毓德，当莽卓盗国之际，总齐晋勤王之师，隐如长城，克固磐石。次子若水，皇金吾卫大将军兼（阙二字）舍人（阙九字）巡禁卫玉帐增威，宣导王言，彤庭让德。公之元孙，即地官之冢嗣也，今任浙江西道都团练观察处置及诸（阙一字）盐铁转运等使银青光禄大夫检校礼部尚书使持节润州诸军事润州刺史兼御史大夫。天挺俊哲，才为时生，承先王丕构之（阙一字）贻燕翼无穷之烈，出作藩垣，入为柱石。总榷管转输之任，亘吴楚服岭之封，事绝争承，赋皆合彻，利泽浃天下，衣食赡（阙一字）归（阙一字）萧（阙五字）河内（阙六字）惟皇祖懿德，为代师范，琬玉未刻，光灵不扬，谓□逵尝学旧史，庶闻前修，故纂（阙一字）绪业（阙二字）铭表。其词曰：
    （阙十八字）宪宪李公，禀气冲清。涉世居厚，闲邪性情。（阙一字）仁为重，撰德无形。负之致远，克举而诚。服膺中庸，乐（阙四字）言（阙二字）忠孝（阙一字）致书（阙五字）当味隐雾豹文，瑞时麟趾，德猷福履，翼子谋孙。祉流道广，庆兆高门。光光前烈，显显後昆。于（阙一字）定国陈类长（阙一字）于陈伊何，（阙二字）而盛惟（阙二字）之奕伐流庆。後之二叶，俱登八命。官同曳履，职传戎柄。树官贻远，厥配孔明。至德参化，苍穹（阙一字）祯，封表（阙二字）荣耀佳城。刻颂贞石，将来作程。
    ☆裴堪
    堪，增司空耀卿孙，贞元初官万年尉，调太常博士，终江西观察使。
    ○请祀岳渎亲申拜礼奏
    谨按旧仪：岳渎以祝版御署讫，北面再拜，证圣元年，有司上言曰：“伏以王者父天母地，兄日姊月，於礼应有再拜之仪。谨按五岳视诸侯之礼，其日月以上，请依旧仪，五岳以下，署而不拜。”制可。至开元修理五岳四渎，皇帝无亲祭礼仪，其祝文皆云：“嗣天子某谨遣某官，敢昭告於某岳，某渎之神。”读讫皆申再拜，祭五龙神，但云：“献官再拜”。此则有司行事，皆有拜文。今臣与礼官等通详典制，整办所宜。伏闻礼拟於时，议则求古，无文可质正者，则推类以明之，臣愚以为三才之尊，各申所极，尊有所统，礼亦宜差，若无比视，何以辨等。故礼云：五岳视三公，四渎视诸侯，其馀山川，视伯子男。议者以岳渎既比公侯，则礼如人臣矣。其於祭也，则人君不合有拜臣之仪。谨按《五经通议》云：“星辰日月，五岳四渎，皆天地之别神从官也，因郊而祭者，缘天地之意，亦欲及之也。”又《礼记》云：“非其臣则答拜。”郑元注云：“不臣人之臣也。”则星辰岳渎，既是天地从官，恐人君不得如公侯之礼而臣下之也。何以言之？王者父天母地，兄日姊月，星辰视昆弟，岳渎视公侯，以此明之，星辰岳渎，是天地之臣也。秩视人臣也，陛下与天地为子，遣使申祭，恐不合令受天父地母从官之拜，宜有以答之。故开元礼祭岳渎祝文，皇帝称名，又云“谨遣”，於义有必拜之文，是国家著礼以明神为敬，不以臣下为礼。以臣等所见，并请依证圣元年定制，有司行事，须申拜礼。
    ☆许孟容
    孟容字公范，京兆长安人。举进士甲科，又第明经，授校书郎，累拜太常少卿，宪宗朝迁尚书左丞，拜东都留守。元和十三年卒，年七十六，赠太子少保，谥曰宪。
    ○停齐总为衢州刺史敕命表
    臣伏见今日恩制，除衢州刺史齐总，臣窃有所虑，恐惊物听，不敢关下，陛下比者以兵戎之地，或有不获已非次擢授者。今衢州无他虞，齐总无殊绩，忽此超授，群情惊骇。又齐总是浙东判官，今诏敕称权知浙东观察留後摄都团练副使，向前未有敕命，今便用此下诏，犹恐不可。齐总若可选拔，不假此事，若未可选拔，假此益使人疑。陛下临御巳来，凡所选用，皆为至公，既非圣情所难改移，即臣安得不动有论诤。若齐总必有可录，陛下须要酬劳，即明书课最，超一两资与改，今四海举朝之人，不知齐总功能，衢州浙东大郡，总自大理评事兼监察御史授之，使遐迩不甘，凶恶腾口，伏乞圣慈少因览臣所请。陛下若谓臣为不切不恳，伏乞陛下试停兹诏，密使人於外听察，必贺圣明开纳，必贺圣明无私，禽鱼草木，亦知感悦，欢声必山呼雷动，圣德必一日万里。授官中谢日，具以面奏诏敕有不便者，伏请封取进止，今齐总诏谨随封进。
    ○请再令宪官验祖好奏
    府县上事不实，罪止夺俸停官，其於宏宥，已是殊泽。但陛下使品官覆视後，更择宪官一人，再令参验，则察视转审，隐欺益明，事可观听，法归纲纪。臣受官中谢日，伏请诏敕有须详议者，则乞停留晷刻，得以奏陈，此敕既非急宣，可以少驻。
    ○夏旱上疏
    臣伏闻陛下数月巳来，斋居损膳，为兆庶心疲，又敕有司，走於群望，牲於百神，而密□不雨，首种未入，岂觞醪有阙。祈祀非诚？为阴阳适然，丰歉前定，何圣意精至，甘泽未答也？臣历观自古天人交感事，未有不由百姓利病之急者切者，邦家教令之大者远者。京师是万国所会，强干弱枝，自古通规，其一年税钱及地租出入一百万贯，臣伏冀陛下即日下令，全放免之，其次三分放二，且使旱涸之际，免更流亡。若播种无望，徵敛如旧，则必愁怨迁徙，不顾坟墓矣。臣愚以为德音一发，膏泽立应，变灾为福，期在斯须。户部所收掌钱，非度支岁计，本防缓急别用。今此炎旱，直支一百馀万贯，代京兆百姓一年差科，实陛下巍巍睿谋，天下鼓舞歌扬者也。复更省察庶政之中，有流移征防，当还而未还者；徒役禁锢，当释而未释者；逋悬馈送，当免而未免者；沉滞郁抑，当伸而未伸者。有一於此，则特降明命，令有司条列，三日内闻奏，其当还当释当免当伸者，下诏之日，所在即时施行。臣愚以为如此而神不监，岁不稔，古未之有。
    ○德宗神武孝文皇帝谥议
    皇莫大於羲轩，帝莫加於唐虞，姒氏商镐，亦续宪度，咸纪名谥，以扬昭光。徵儒臣之议，所以本至公也；号全德之尊，所以节一惠也。发挥茂曜，如揭日月。伏惟大行皇帝文思哲，天纵神授，大明继圣，大孝尊亲，服道稽古，洗心藏密。巍巍易简，赫赫功造，严祖宗而上下昭假，仁亿兆而飞沉表灵。始者蓟寇残魂，戎旌未偃，方由雍邸，出总虞师。刷雠耻而戴君父，超维城而升少海，元良有开，历数诞膺，同商宗而心在谅阴，泣汉制而礼从权令。然後诹咨对越，端拱而理，时下，盗起Г烈，宸算独复，□雷骏奔，浃旬底定，鲸燎歼洗，反已哀痛，大猷弥尊，阪泉威武，止杀吊人之志也。金方朔垂，猃狁昆夷，趑趄犷悍，不敢不率，丹穴南裔，扶桑东极，自古未化，占风而至，镜照广及，无思不服之德也。大本达道，是为中和，鼓而舞之，名我至乐，变革繁淫，以贞神人，奉圣顺圣，元侯继献，九成八佾，圣作明述，垂衣脱剑，合猗那之奏也。观文化成，匠物研精，四始六义，勤诣风雅，洪音巨丽，耀绎，立言垂训，丹书元鸟之作也。蠲疴保全，寿夭之门，方疏溥锡，目之广利，札瘥不闻，长养推仁，施齐天地，如保赤子之诚也。教由德礼，人乃耻格，古作训夏，我箴政刑，载宏哀敬，用息刀锯，利见大人，循本愧心之旨也。躬信厚而偷薄以革，体清明而贪饕以惩，纳匪躬之直，无毁校防川之误；推辅理之功，有辐辏并进之叹。泥金方草，仙鼎忽成，汗漫无从，希夷永。哀同轨之将会，仰鸿名之可易，铺衍至迹，锡乎无穷。谨按经义，参诸谥法曰：应物无方之谓神，保大定功之谓武，尊仁安义之谓孝，经天纬地之谓文。大行皇帝变化无穷，枢衡在握，神莫过焉。金汤善师，豺狼扰驯，武莫威焉。承休继志，永锡不匮，孝莫大焉。辉焯王度，焕乎黼藻，文莫逾焉。考坟史而徵德实，请上尊谥曰：神武孝文皇帝，庙号曰德宗。
    ○顺宗至德大圣大安孝皇帝谥议
    臣上稽太古皇帝之建尊谥也，咸揭盛德，以旌至公，备礼於郊，即天成命，易名之典也。故尧不称巍巍成功，而以传圣为盛德，禹不称乃锡元圭，而以成功为感德，此五帝三王统天作谥之大范也。伏惟大行太上皇天作睿哲，生知太和，扬九圣之耿光，开万纪之休运。□行雨施，不俟终日，广爱博教，克成浃旬。泽万物德大乎羲轩，公天下道高乎尧舜，原夫君人之表，教於岐嶷，造物之用，先乎著龟。在宫播为善之乐，主器流作贞之庆，视膳有法文之孝，抚军有戡羿之庸，毓全德於春闱，积大望於覆育，垂三十载矣。三善方跻乎圣敬，六气遽婴乎沈痼，德宗皇帝虑继明之重，深惟疾之忧，积其不怿，至乎大渐。天崩地坼、当瞑眩之辰；流沙渐海，有震动之惧，而大行太上皇明德动天，神化无为，上虔九庙，下恤兆人，深冀翌日之瘳，大庆即端之作，於是建家嫡以发大号，赦天下以壮皇猷，圣作明述，周流灌注，若乃奄岩穴以搜贤才，能官则哲之道也；黜进献以艺贡赋，籍田任土之利也；涤疵瑕而复放窜，解网泣辜之仁也；蠲逋责而惠困穷，宽大易简之义也。用能垂拱而神人交泰，元默而动植究安，巍巍，荡荡，圣德如风烈雷迅，不崇朝而溢乎人绂矣。犹为以黎献之富教未洽，陵寝之制度未成，深图甘害於恬颐，力政不惮於增剧。既而同轨毕至，万邦咸宁，奉先之孝克终，传圣之义斯举，释负宝位，栖神玉清，追姑射之高踪，乐华胥之妙道。大矣哉！与天地合其德，则不为而成；与变化合其神，则不疾而速。圣造盘薄，元风汪洋，所谓天授，非人力也。方陋唐虞之异族，乐文武於同时，振耀重光，永清四海。孰谓初阳变候，素疾弥留，徵秘术而俞扁必臻，走群望而圭璧斯罄。何翠华之不驻，乘白□而上仙，攀号刀剑，哀震寰区，皇帝悼极忧以致养，痛大数之不延，外遵易月之命，内茹终天之酷，词不配於礼谥，旌罔极於受恩，敢扬圣德，垂鸿史。谨按《易》曰：“天地之大德曰生，圣人之大宝曰位。”《谥法》曰：“宽裕和平曰安，敬慎所安曰孝。”大行太上皇乘运统天，端拱造物，可谓至德。感神翊运，光明正位，可谓大圣。永图丕构，传圣保和，可谓大安。九族安之，兆人赖之，可谓大孝。下采华夷之望，上合神之心，请上尊谥曰：至德大圣大安孝皇帝，庙曰顺宗。谨议。
    ○穆公集序
    班孟坚谓有汉文章，与三代同风，巨唐化成稽古，斯文配炎灵之盛，浸息淫靡，归於正声。由是业文之士，蓄灵含粹，光价时独者，往往间出。吾友河南穆员字舆直，麟蔚凤采，自天而授，诵六经得其研深，阅百代得其英华，属词匠意，必本於道。夫龙图龟书，三统之有述，皆文之蕴也。自雅颂风骚而下，则又粉泽而成黼藻，雕镌而为形象。比其音而曲度之，缘其情而哀乐之，悠远易直，昭明典则，本情性而根教化者，率漫羡魁垒，繁音艳彩，习怪诞而尚沉溺者也。穆君溯其波流，择其宗师，以为文宣王经《春秋》，序《诗》、《书》，系《易》象，犹日月不可及矣。游、夏、荀、孟、李斯、谊之徒，是宜学者十驾百已，钻仰而宪章者也。故其文融朗恢健，沉深理辨，墉阃四会，精百练，结而为峻极，散而为游衍，其工也异今而从古，其旨也惩恶而从善。迹夫孝於其上，慈於其下，择中庸而後蹈，推久要而後交，则向之词艺，由积衷淳耀，发而为身瑞者也。颜回、黄宪，仁而夭促，扬雄、司马迁，才而不试，穆君年逾四十，用止幕画，并四贤之德器，而禄寿似焉，彼洪炉埏埴，真宰不直欤？为天地无心，刍狗万化欤？大凡碑志文册铭赞记序六十五首，共成十卷，於《先府君先夫人元堂志》，见自身刑家，自家刑国，父父子子，夫夫妇妇之道。於《祭颜太师张相国文》，见君仁臣忠，捍患成功，感愤激烈，死轻鸿毛之道。向使假其永龄，登金马石渠，与献纳论思之臣，发挥谟训，润色王度，则圣朝文苑，颂《甘泉》，赋《羽猎》，卿□、[B14A]皋群子之列，加一士也。斯杨嗣仁所以赋已友之哀，余所莫疑矣。宋之问遗草编次，授於伯兄旧御史中丞今常州刺史，善知音者唯子期乎！发箧开卷，如升元圃，将垂来代，敢失其传。
    ○唐故侍中尚书右仆射赠司空文献公裴公神道碑铭（并序）
    地配天而万有生息，贤合圣而百常顺序。巨唐六叶，明皇帝登宝位之廿一祀，得师文臣侍中文献公（阙二字）阶益（阙一字）镜照孟清陈力推（阙一字）昭（阙六字）耀卿字子涣，河东闻喜人也。伯益裔孙非子，周封於秦，至桓公少子针，去国食采於晋，其邑曰{非邑}，遂为氏焉。自针至（阙一字）代祖（阙一字）四叶昭义振（阙一字）重（阙十一字）景仕周举秀才富平县令，大王父正，隋丰州司马苏州大总管府赞治。王父，皇朝举秀才，授许州司户，登明经高科，迁（阙二字）郎（阙三字）考守真，（阙九字）封尉太常博士详正学士夏官员外成宁二州刺史，赠户部尚书，公即尚书府君第三子也。初河东夫人之梦熊罴神（阙二十一字）第圣（阙一字）中书判入等补麟台正字。未几，丁尚书府君忧，荼蓼之毁，礼不能节。服除调集，以太夫人有羸老之疾，乞阙官（阙十九字）翰转国子主簿詹府丞。太夫人捐馆，莫（阙一字）溢米哀怜灭性，制终，除河南士曹军，睿宗（阙一字）尝列宫寮，加朝散（阙二十一字）时谓淫雅不杂，而绳墨诚陈也。亟转兵部郎中长安县令，毂下涂多事，并元刂弊相习，名迫（阙一字）误坚贞鲜遂，公更张其（阙二十字）月政称神明，时宰有衔初鬼正者，出济州刺史，换宣冀二州，清明恺悌，三郡一政，物皆饶阜，人不（阙一字）欺。而济阳信都（阙二十一字）除左庶子，仍领崇文馆事。疾闲，复拜户部侍郎，寻迁京兆尹。上曰：神都地有归会岂（阙一字）更宜处风化取则，付之於卿。公下车而（阙十四字）革（阙一字）渔夺兼并者让田而市义，穿窬椎剽，游惰苦窳，莫不耿神禁令而却走，视条经而易业。明皇帝嘉器任（阙一字）适每前席以听，（阙十四字）粜贵幸活也。上徵救人之术，公述陈王者损上益下，宅土中关内之利，因奏鼎新漕运，以广储廪，置河（阙一字）三门（阙一字）崖集津仓（阙十四字）有陉东之积，中都有不涸之馈，功齐神化，利及亿兆。逋负之徒，征徭之，追琢贞珉，诼谣仁智，今存於道左。明皇帝举劳旌善，擢授（阙十四字）士天下转运都使，寻迁侍中，加银青光禄大夫，又以千亩五推之礼，加金紫光禄大夫。中书令张九龄奏请和炉钅言钅瓜，公以为（阙十六字）夷州刺史杨（阙一字）赃污诏下（阙一字）宠仍杖六十。公以为郡守当父母百城，鞭（阙一字）实（阙一字）损（阙一字）敬以流代死圣朝之宽典也。残毁（阙十九字）河西陇右两道节度公密疏曰：嘉连长（阙一字）し悍劲勇，阙於沈深计虑，矜功侮敌，恐未百全，後果丧师失律，大起边患。三者皆悉（阙十八字）藻（阙一字）衡之动由其极齐（阙三字）溥博几（阙一字）用有藏晦，中无磷淄，推功与能，<疒>恶（阙一字）违，皆所以载编简而成乎表式，洽（阙一字）闻而播（阙十五字）右仆射上尝命画工写貌图於凌烟阁，手制曰：所谓传神，国之故事，自武德至是，宰辅一百八十七人，登丞相左右揆其一其（阙十六字）盈（阙一字）若虚贵而佳卑，衣无华彩，食不珍异。正考父之益恭，晏平仲之矫时，蘧瑗之暮夜匪懈，孙（阙一字）之衣衾不饰。取类前志，我无愧心。（阙十六字）蓍蔡俱与公结金石之契，（阙三字）律之（阙一字）王（阙一字）味逝为牙期也。济川中止，孰主大炉？难老不锡，曷云辅善。以天宝三载七月十八（阙十九字）震悼罢朝，赠太子太傅，谥曰文献。以其年十月，归葬绛州稷山县姑射山之阳尚书府君茔东四里。有子八人，遂泛淑综延（阙十九字）汉数（阙三字）岂德祖同欤？综、皋最知名。综官至吏部郎中，皋官至给事中郎中，淑吏部侍郎，佶京兆少尹，武给事中，（阙一字）谏议（阙十九字）闻之益於（阙一字）词推丽则之雄，由不及道，尝践门阃，功德仪刑，将垂芳於不朽，发挥钻仰，孰授简之当仁？铭曰：
    日月贞明，洪钧造物。股肱匡戴，宏化阴骘。於赫明皇，追踪昔王。聿求仁哲，俾阐昭光。文献膺时，庆霄未（阙三字）四灵（阙十七字）世风汉庆存，翼子贻孙，江海华藻，圭璋後昆。灵源之上，姑射之下，宰府兆域，（阙一字）曹松贾。照烛葳蕤，峥嵘丰碑。绛（阙三字）馨稷（下阙）
    ○祭杨郎中文
    维贞元十九年岁次癸未四月壬午朔二十二日癸卯，给事中许孟容、吏部郎中李佣、司封郎中韦成季、屯田员外郎穆员、右补，阙张惟素、京兆府司录薛丹等，洁牢醴庶羞，以祭於兵部郎中杨君之灵。大钧生生，阴骘者谁？歼恶辅善，胡颠倒之？拟圣草元，子□位卑，中庸殆庶，回天不时。吾友懋功，粹灵天姿，文为国华，行作人师。不至公相，不登期颐，呜呼昊穹，报施云欺。交以利合，滔滔其众，直义许心，惟君伯仲。金石非固，韦弦迭用，柯叶四时，古之所共。昔也三虎，季夺天纵，今也二龙，叔闻邱恸。甲乙论辨，声闻无求，桂枝昆玉，氏我俦。典校蓬山，佐贤戎州，渚宫岘首，人赖嘉猷。瑶墀记言，方册润色，列宿有耀，弥纶皇极。鼎臣专征，在浚之郊，辍我纲辖，俾忝。元侯归全，符节自朝，戎有伏莽，变生中宵。呀呀获噬，ㄩ里流血，正直之形，豺狼不。归来间燕，望在清切，琴史方娱，簪裳靡屑。抒怀ゼ藻，致远词绝，文昌贵郎，莫最司戎。惟是利器，简於宸衷，求贤得人，天下至公。鸿鹄不翦，麒麟在驭，九霄咫尺，万里跬步。蹑影搏风，遏之中路，天若可问，余徵其故。先哲嗣仁，蕃翰荩臣，南国之纪，洞庭之滨。斗呼在聆，泪血在巾，裂酸楚，凄心动神。宾阶寂寥，む帐参差。露湿芳树，风凄曲池。剑光尘昏，履迹苔滋，幽琴戛而无声，玉盈而不持，惟古今之俱尽，悟彭殇之一期。留景冫食霞兮昔人谓谁？隙驹舟壑兮，达者不悲。齐修短於一致，必後先之匪移，平生理言，造次在兹，本悬解之达观，吁坦怀而暂夷。哀挽徐出，泉台永，觞豆匪馨，涂刍有位，苍山雾幂，素波驶，纷帷青之依迟，杳精魂之仿佛。匍匐友好，伶俜孀稚，玉树春凋，文星昼坠。士叹梁木，朝嗟国瑞，三月徒来，百身无异。缄惋痛於胸抱，孰哀调之可既。尚飨。
    ●卷四百八十
    ☆唐次
    次字文编，莒国公俭从孙。建中初进士，贞元八年为开州刺史，韦皋镇蜀，表为副使，德宗密谕皋罢之。次为书三篇曰《辨谤略》，上之，德宗怒，改夔州刺史。宪宗立，召授礼部郎中知制诰，终中书舍人。
    ○白帝祠祈雨文
    维年月日，谨以清酌之奠，敢昭荐於公孙帝之灵。帝以雄杰之度，遇云雷之屯，思翼中夏，遂荒南土，览江山之积，总威武以镇卫，高筑雉堞，遂城於兹。凭秋方肃杀之名，厄硖口崩腾之险，邦人敬仰，永饰宫，水旱之灾，每岁祈祷。（阙）而斯应，福及黎庶。今大火巳流，商风始至，时方旱，稼穑如燔，敢以精诚，用祈明哲，庶滂沱大{注}，匪夕而朝，酬报之盛，冀填瑶席。
    ○祭龙潭祈雨文
    维年月日，谨以清酌之奠，致祭於清江石门之龙潭曰：惟龙图全其躯，以安其居，庇獭，驯扰龟鱼，龙之道也。兴致□雨，鼓动雷霆，稔此蒸人，助我发生，龙之用也。全其躯。莫若灵兹潭；安其居，莫若庇兹土。龙生□雾，□能施雨，雨□感召，黎元鼓舞，既庆成熟，而无厉疵也。今岁旱，金石将流，水不润下，江不胜舟。童皆萎，稂莠满野，雷隐隐而有声，雨垂垂而不下，名山大泽，（疑）浮野马，唯龙独潜兹潭，Е洞泓澄，水面如纸，纤□不生。邃宫固护，重门画扃，不克民望，不歆我诚。若旱气涤涤，秋成莽卤，自利深渊，乖张懒旅，我当涸龙之潭，露龙之处，跨龙之脊，鞭龙之股，俾之扬云，而在其雨，是则人役龙也，非龙德於人。若果我恳怀，酬报当极，投以金齑，增以石玉，潜鼍皆血，翔燕尽炙，其馀馨美，亦满瑶席。呜呼！初荐至诚，中告直词，末当肆力，以用其奇，惟龙惟灵，念兹择兹，急急如律令。
    ○祭蜀先主祈晴文
    年月日，某官谨遣某乙，以清酌之奠，敢昭荐於蜀先主之灵：惟灵开业保疆，始终此土，英声厚德，实冠於时。知人拔才，横出千古，仁深运促，徂落於兹。宫观虽平，庙貌犹在，岁时水旱，皆荐馨香。德惠於人，人仰其德，氓心吏意，小大皆虔。今夏潦逾旬，洪波四涨，邑屋有垫溺之惧，麦禾有淹浸之危，而急浪奔流，渐襄高岭。某奉诏守郡，政化未敷，惧其灾，以病稼穑。敬奠元醴，又燔薰香，庶以精诚，感於明德。使神明之佐骋其智，英雄之将奋其怒，以遏雷霆之震，以灭漂荡之声。镜洗层霄，百物蓁茂，湿□不泄，阴霓潜收，开此晴霁，以钦神化，祈而有应，大报牲牢。伏惟尚飨。
    ○祭杨判官八弟文
    惟年月日，姨兄开州刺史唐某，以清酌庶羞之奠，敬祭于杨判官八弟之灵：平生懿密，重以嘉姻，四海之内，惟君一人。发自总角，逮于知命，遨游宴寝，一歌一咏。周流俯仰，得君辉映，野寺孤亭，松门竹径。接襟援手，和神缮性，霜鹤唳天，玉音在听。空室闲斋，枯棋烂柯，自非伟生，受胜相磨。坐隐终日，负进亦多，历历{}言，其言若何？欢事胜游，皆随逝波，事均荣感，心冥贵贱，骨肉为交，肝胆相见。呜呼哀哉！婉子幼妹，爰居尔室，既结其衤离，载和琴瑟。何年龄之脆促，乃贞美之先失，悼手足之零落，又吾人之凋殁。以君之才，以君之义，合蹈丰福，合居上第，行与命违，道将时背，遏此仁厚，天胡不惠？博雅裴君，镇此南土，大招俊髦，鸿作侣。曾未累月，中兹炎毒，百药无验，颓龄愈促。怅怅旅魂，渊渊鳏目，目虽瞑而有恨，魂强招而可复。加有伤怛，况惟我亲，涕泪横随，遍乎衣巾。想容色兮如在，览毫翰兮犹新。呜呼哀哉！神理昭然，幽途可觌，悲心自攒，痛泪血沥，何畴日之欢惬，变今辰之空阒？归葬犹缓，俟君冢嫡，魂兮归来，安此幽宅，呜呼哀哉！尚飨。
</div>
    <div class="pagination">
<a href="全唐文_page281.html">上一页</a><span>...</span><a href="全唐文_page277.html">277</a><a href="全唐文_page278.html">278</a><a href="全唐文_page279.html">279</a><a href="全唐文_page280.html">280</a><a href="全唐文_page281.html">281</a><span class="current-page">282</span><a href="全唐文_page283.html">283</a><a href="全唐文_page284.html">284</a><a href="全唐文_page285.html">285</a><a href="全唐文_page286.html">286</a><a href="全唐文_page287.html">287</a><span>...</span><a href="全唐文_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
