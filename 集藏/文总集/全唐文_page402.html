<!DOCTYPE html>
<html>
<head>
    <meta charset="UTF-8">
    <title>全唐文 - 第 402 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 402 页/共 603 页</h1>
    <div class="content">    猗嗟砀山，以文行保家声，以义节振时名，以惠政抚县民。而职不登诸侯卿，秩不及廷尉评。悲哉！猗嗟砀山，前有和州，名德如彼。后有户部，才位若此。才子之父，名父之子。贤者兼之，可谓具美。休哉！
    ○大唐泗洲开元寺临坛律德徐泗濠三州僧正明远大师塔碑铭（并序）
    婆娑世界中，有释迦如来，出为上首。如来灭后，像法中或罗汉僧，或菩萨僧，在在处处，出为上首。佛道未丧，闲生其人。故泗洲开元寺临坛律德大师，实一方上首也。大师谯郡ガ人，世姓暴氏，僧号明远。七岁依本郡霈禅师出家，十九从泗州灵穆律师受具戒，五夏通《四分律》《俱舍论》，乃升讲座，乃登戒坛。元和元年，众请充当寺上座，明年官补为本州僧正，统十二部。开元寺北地二百步，作讲堂七间，僧院六所。又淮泗间地卑多雨潦，岁有水害，师与郡守苏遇等谋於沙湖西隙地创避水僧坊，建门廊厅堂厨厩二百间，植松杉楠柽桧一万本，由是僧与民无垫溺患。旋属灾焚本寺，寺歼像灭僧溃者数年。师与徐州节度使王侍中有缘，遂合愿叶力，再造寺宇，乃请师为三郡僧正，奏乞连戒坛，因其施利，廓其规度，侍中又以家财万计助而成之。自殿阁堂亭廊庖廪藏，洎僧徒臧获佣保马牛之舍，凡二千若干百十间，其中像设之仪，器用之具，一无阙者。长庆五年春作，太和元年秋成，轮奂庄严，星环棋布，如自地踊，若从天降。供施无虚日，钟梵有常声，四众知归，万人改观。於是增上慢者起敬，种善根者发心，利喜饶益，巨能具举。若非大师於福智僧中而得第一，若非侍中於敬修人中亦为第一，则安能作大佛事而中兴像教者乎？故如来所谓我灭后，我法传授於弟子，嘱於大臣，斯言信矣！师以太和八年十二月十九日斋时终於本寺本院。是月二十九日，道俗众万辈，恭敬悲泣，备涅威仪，迁全身归於湖西砖塔，遵本教而奉先志也。报年七十，僧腊五十有一。始出家讫於迁化，志业行愿，道力化缘，引而伸之，随日广大，前后临戒坛者八，登律座者十有五，僧尼得度者三万众，江淮行化者四十年。或疑是人，如来所使罗汉菩萨，吾焉知之？初大师以功德为心，既成而化，侍中以撰录见托，未就而薨，今按弟子僧元亮素行状，序而铭之。呜呼！所以满大师之愿，终侍中之志也。铭曰：
    平地踊塔，多宝示现。险路化城，导师方便。ム我大师，亦有大愿。像法是宏，塔庙是建。佛人交接，两得相见。法有毗尼，象有僧尼。承教於佛，得度於师。宣传戒藏，振起律仪。四十馀载，勤而行之。福德如空，不可思议。缘合而来，功成而去。知性不动，色身无住。示有迁化，非实灭度。表塔勒铭，门人恋慕。
    ○唐东都奉国寺禅德大师照公塔铭（并序）
    大师号神照，姓张氏，蜀州青城人也。始出家於智凝法师，受具戒於惠萼律师，学心法於惟忠禅师。忠一名南印，即第六祖之法曾孙也。大师祖达摩宗神会而父事印，其教之大旨，以如然不动为体，以妙然不空为用，示真寂而不说断灭，破计著而不坏假名，师既得之，揭以行化。出蜀入洛，与俗人有缘，用（一作月）开六坛，仅三十载，随根说法，言下多悟。由是裂疑网，拔惑箭，渐离我人相者，日日有焉；起正信，见本觉，顿发菩提心者，时时有焉；其馀退恶进善，随分而增上者，不可胜纪。夫如是，可不谓烦恼病中，师为医王乎？生死海中，师为船师乎？呜呼！病未尽而医去，海方涉而船失，粤以开成三年冬十二月，示灭於奉国寺禅院，以是月迁葬於龙门山，报年六十三，僧夏四十四。明年，传教主院上首弟子沙门清闲，纠门徒，合财施，与服勤弟子志行等，营度丧事，卜兆於宝应寺荷泽祖师塔东若干步，窆而塔焉，示不忘其本也。其诸升堂入室，得心要口诀者，有宗实在襄，复俨在洛，道益在镇，知远在徐，曰建在晋，道光在润，道威在潞，云真在慈（一作磁），云表在汴，归忍在越，会幽、齐经在蔡，智全、景元、绍明在秦。各於一方，分作佛事，咸鼓钟鸣吼，龙象蹴蹋。斯皆吾师之教力也，不其盛欤？众以余忝闻法门人，结菩提之缘甚熟，请於塔石，序而铭曰：
    伊之西北，洛之南东。法祖法孙，归全於中。旧塔会公，新塔照公。亦如世礼，於本宗。
    ○唐抚州景□寺故律大德上宏和尚石塔碑铭（并序）
    元和十一年春，庐山东林寺僧道深、怀纵、如建、冲契、宗一、至柔、诸、智则、智明、云皋、太易等凡二十辈，与白黑众千馀人，俱实持故景□大德宏公行状一通，贽钱十万，来诣浔阳府，请司马白居易作先师碑，会有故不果。十二年夏，作石坟成，复来请，会有病不果。十三年冬，作石塔成，又来请，始从之。既而僧反山，众反聚落，钱反施者（一作寺府），翌日而文就，明年而碑立，其词云尔。
    我闻竺乾古先生出世法法要有三，曰戒定慧。戒生定，定生慧，慧生八万四千法门。是三者迭为用，若次第言，则定为慧因，戒为定根。定根植则苗茂，慧因树则果满。无因求满，犹梦果也；无根求茂，犹揠苗也。虽佛以一切种智摄三界，必先用戒；菩萨以六波罗蜜化四生，不能舍律。律之用可思量，不可思量。如来十弟子中，称优波离善持律；波离灭，有南山大师得之；南山灭，有景□大师得之。师讳上宏，姓饶氏，曾祖君雅，祖公悦，父和（一作知）恭，临川南城人。童而有知故，生十五岁发出家心，始从舅氏剃落；壮而有立故，生二十五（一作二）岁立菩提愿，从南岳大圆大师受具戒；乐其所由生故，大历中不去父母之邦，请隶於本州景□寺；修道应无所住故，贞元初离我所，徙居洪州龙兴寺说法；亲近善知识故，与匡山法真、天台灵裕、荆门法裔暨兴果神凑、建昌惠进五长老交游；佛法属王臣故，与姜相国公辅、颜太师真卿暨本道廉使杨君凭、韦君丹四君子友善；提振禁戒故，讲《四分律》，而从善远罪者无其数；随顺化缘故，坐甘露坛，而誓众主盟者二十年；荷担大事故，前后登方等、施尸罗者十有八会；救拔群生故，婆娑男女由我得度者万五千七十二人；示生无常故，元和十年己亥迁化於东林精舍；示灭有所故，是月丙寅归於南冈石坟。住世七十七岁，安居六十五夏。自生至灭，随迹示教，行止语默，无非佛事。夫施於人也博，则反诸己也厚，故门人、乡人报如不及。繇是艺松成林，琢石为塔，塔有碑，碑有铭。铭曰：
    佛灭度后，檐匍香衰，醍醐味ㄤ。谁反是香，谁复是味，景□大师。景□之生，一匡刍，中兴毗尼。景□之灭，众将安仰，法将畴依？昔景□来，行道者随，践迹者归。今景□去，升堂者思，入室者悲。炉峰之西，虎溪之南，石塔巍巍。有记事者，以真实辞，书於塔碑。
    ○唐江州兴果寺律大德凑公塔碣铭（并序）
    如来灭后后五百岁，有持戒见性者曰兴果禅师。师姓成，号神凑，京兆蓝田人。既出家，具戒於南岳希操大师，参禅於锺陵大寂大师，志在《首楞严经》，行在《四分毗尼藏》，其他典论，以有馀力通。大历八年，制悬经、论、律三科策试天下僧，师中等得度，诏配江州兴果寺。后从僧望，移隶东林寺，即雁门远大师旧道场，有甘露坛、白莲池在焉。师既居是寺，兴佛事。元和十二年九月七日遘疾，二十六日反真，十月十九日迁全身於寺道北雁门坟左，春秋七十四，夏腊五十一。至乎哉！师本行也，以精进心，脂不退轮，以勇健力，挝无畏鼓。故登坛进律，郁为法将者，垂三十年，领羯磨会十三，化大众万数。仪范所摄，惠用所诱，贵高憎慢，罔不降伏。其威重如是。自兴果起东林，一盂斋，一榻居，衣麻寝菅，如坐漆室（一作七宝）。繇是名闻檀施，来无虚月，尽归寺藏，与大众共之。迨启手足，目（一作日）前无长物。其简俭如是。师心行禅，身持律，起居动息，皆有常节，虽Ё寒隆暑，风雨黑夜，捧一炉，秉一烛，行道礼佛者四十五年，凡十二时，未尝阙一。其精勤如是。师既疾亟，四大将坏，无恋著念，无厌离想。郡太守、门弟子进医馈药者数四，师颔之云：“报身非病，焉用是为？”言讫趺坐，恬然就化。其了悟如是。门人道建、利辨、元审、元等，封坟建塔，思有以识之，以先师尝辱与予游，托为铭碣。初予与师相遇，如他生旧识，一见欣合，不知其然。及迁化时，予又题四句诗为别，盖欲会前心，集后缘也。不能改作，因取为铭曰：
    本结菩提香火社，共嫌烦恼电泡身。不须恋恋从师去，先请西方作主人。
    ●卷六百七十九
    ☆白居易（二十四）
    ○唐故会王墓志铭（并序）
    唐元和五年冬十一月四日，会王寝疾薨於内邸。大小敛之日，上皆不举乐，不坐朝，恩也。越十二月十八日，诏京兆尹王播监视葬事，窆於万年县崇道乡西赵原，礼也。是日，又诏翰林学士白居易为之铭志，故事也。王讳，字某，德宗之孙，顺宗之子，陛下之弟。幼有令德，早承宠章，未冠而王，受封於会。夫以祖功宗德之庆，父天兄日之贵，胙土列藩之宠，好德乐善之贤，宜乎寿考福延，为王室辅。呜呼！降年不求，二十一而终，哀哉！皇帝厚睦之恩，深友悌之爱，故王之薨也，轸悼之念，有加於常情，王之葬也，遣奠之仪，有加於常数。哀荣兼备，斯其谓乎？铭曰：
    岁在寅，月穷纪。万年县，崇道里。会王薨，葬於此。
    ○故滁州刺史赠刑部尚书荥阳郑公墓志铭（并序）
    周宣王封母弟桓公於郑，厥后因封命氏，为荥阳人。郑自桓公而下，平简公而上，世家婚嗣，咸详於史牒，故不书。公讳某，字某。五代祖讳某，北齐尚书令，是为平简公；曾祖讳某，下邳郡太守；王父讳某，卫州刺史；王考讳某，秘书郎，赠郑州刺史。
    公即秘书第三子。好学攻词赋，进士中第，判入高等。始授郾城尉。无何，本郡守移他乡，州民有暴悖者，相率遮道，麾诃不去，公忿其犯上，立毙六七人。采访使奇之，奏署支使。改浚仪主簿，转大理评事，兼佐漕务。彭果领五府，奏公为节度判官。会果坐赃，连累僚佐，贬光化尉。移向城尉，历北海。时安禄山始乱，传檄郡邑，邑民孙俊、邓犀伽殴市人劫廪藏以应。公时已去秩，因奋呼，率僚吏子弟急击之，杀俊、犀伽，尽歼其党，繇是一邑用宁。朝廷美之，擢授登州司马。寻转长史，累加朝散大夫，入为太子左赞善大夫、尚书屯田员外郎、太子中允，出摄淄州刺史，俄换莱州，连有善最，诏授检校司勋郎中兼侍御史，充青莱登海密五州租庸使。太尉李公光弼镇徐州，奏公为徐州刺史，充海登沂三州招讨使，加正议大夫，赐紫金鱼袋。公威惠旧著，比至部，而苍山贼帅李浩与其徒五千来降，繇是三郡底定。复入为卫尉少卿，相国王公缙统河南，奏公为副元帅判官。未几，除秘书少监兼滁州刺史本州团练使，居八载，政绩大成。大历十二年二月十五日，薨於扬州，权窆於某所，享年七十有八。
    公凡七佐军，四领郡，禄俸不积滞，衣食无常主。常叹曰：“以饱暖活孀幼，以清白贻子孙，是吾心也。”逮启手足，卒如其志。先是太夫人常寝疾，公衣不解、发不栉者弥年，侍疾执丧，忧毁过礼。公尤善五言诗，与王昌龄、王之涣、崔国辅辈联唱迭和，名动一时，逮今著乐词播人口非一，晚赋《思旧游》诗百篇，亦传於代。前夫人清河崔氏，赠清河郡太君；后夫人博陵崔氏，赠博陵郡君。生子七人，女七人。长子云逵，有才名，官至刑部侍郎京兆尹，公由京兆累赠至散骑常侍刑部尚书；次子微，终润州司马；次子公逵，有至行，初公年高，就养不仕，及居忧，庐墓泣血三年，淮南节度使本道黜陟使泉朝贤袁高、高参等累以孝悌称荐，向名教者慕之，今为侍御史上柱国沧景节度参谋；次子方逵，衡州司士参军；次子震，当阳丞；次子文弼，幽州参军；次子安逵，率府仓曹参军。公自捐馆舍，殆逾三纪，家国多故，未克反葬。至元和二年月日，始迁兆於郑州新郑县某原，先秘书茔，二夫人从焉。时京兆已即世，诸弟在下位，独侍御史衔┰襄事，孝备始终。见托述撰，铭於墓石。铭曰：
    世禄德门，斯谓之可久。懿文茂绩，斯谓之不朽。二千石之禄，七十八之年，斯谓之贵寿。内史之显扬，柱史之孝行，斯谓之有后。呜呼郑公！荣如是，哀如是，又何不足之有。
    ○唐扬州仓曹参军王府君墓志铭（代裴舍人作）
    公讳某，字士宽。其先出自周灵王太子晋，凡二十一代而生翦，翦为秦将军。又三世而生，居太原，故今为太原人。又十九代而生琼，琼为后魏仆射，谥孝简公。又二代而生曾祖讳满，官为河南府王屋县令。王父讳大，为嘉州司马。父讳升，为京兆府咸阳令、河南府伊阙令，有文行学术，应制举对沈谋秘略策登科，诗入《正声集》。
    公即伊阙第三子，好学善属文。天宝中应明经举及第，选授婺州义乌县尉，以清干称。刺史韦之晋知之，署本州防御判官。无何，租庸转运使元载又知之，假本州司仓，专掌运务。岁终课绩居多，遂奏闻真授。永泰中，敕迁越府户曹，属邑有不理者，公假领之，所至必理。大历中，本道观察使薛兼训以公清白尤异，表奏之，有诏权知馀姚县令。时海寇初殄，邑焚田荒，公乃营邑室，创器用，复流庸，辟畲，凡江南列邑之政，公冠其首，其制邑、辟田、增户之绩，则会稽之牒、地官之籍载焉。建中初选授扬州仓曹参军。至五年七月二十六日，疾殁於江都县之私第，春秋六十二。夫人清河崔氏，凤ト舍人融之侄孙，郑州司户法昂之女，妇顺母训，中外师之，贞元二十年十一月十三日，疾终於三原县之官舍，享年六十二。有子曰播、曰炎、曰起，咸以进士举及第。播应制举对直言极谏策，授集贤殿校书郎，累迁监察、殿中侍御史、三原令；炎既第未仕；起应博学宏词科，选授集贤殿校书郎。昆弟三人，不十年而五登甲第，时论者荣之。一女适范阳卢仲通。播等号护灵舆，以永贞元年十月二十五日，迁於京兆计富平县淳化乡之某原，从吉兆也。
    呜呼！夫懋言行，蓄事业，俾道积於躬者，在人也；践大官，赞元化，俾功加於民者，由命也。有其人，无其命，虽圣与贤，无可奈何。维公受天地之和，积为行，发为文，宣为用，故在家以孝友闻，行己以清廉闻，莅事以干蛊闻，如金玉在，动而有声，其大者又常以经德秉哲，致君济人为己任，有识者深知之，宜乎作王者心膂耳目之官，以经纬其邦家。而才为时生，道为命屈，名虽闻於天子，位不过於陪臣，郁郁然殁而不展其用者，命矣夫！古人云：“有明德大智者，若不当世，其后必有馀庆。”今其将在后嗣乎？不然，何乃德行、政事、文学之具美，聚乎公之三子乎？天其或者殆将肥王氏之家，大王氏之门，以甚明报施之道者也。某不佞，顷对策於王廷也，与炎同升诸科焉，祗命於宪府也，与播联执其简焉，及为考文之官也，又起在选中焉，辱与公之三子游，而聆公之遗风甚熟，故作斯文，无隐情，无愧辞焉。铭曰：
    缑山道光，淮水灵长。绳绳子孙，代有贤良。将军辅秦，武功抑扬。孝简翊魏，文德暗彰。降及於公，实生於唐。大智全才，应用无方。作掾於郡，三语有章。承乏於邑，一同载康。展如之人，何用不臧。宜登大位，俾绍前芳。呜呼！百炼之金，不铸干将。十围之材，不作栋梁。公亦如之，与世不当。道不虚行，后嗣其昌。
    ○唐太原白氏之殇墓志铭（并序）
    白氏下殇曰幼美，小字金刚奴，其先太原人。高祖讳志善，尚衣奉御；曾祖讳温，都官郎中；王父讳，河南府巩县令；先府君讳季庚，大理少卿山东别驾；先太夫人颍川陈氏，封颍川县君。幼美即第四子也。既生而惠，既孩而敏，七岁能诵诗赋，八岁能读书鼓琴，九岁不幸遇疾，夭徐州符离县私第。贞元八年九月，权窆於县南原，元和九年春二月二十五日，改葬於华州下わ县义津乡北冈，於先府君宅兆之东三十步。其兄居易、行简，藐然已孤，抚哀临穴，断手足之痛，其心如初，且号且铭，志於墓曰：
    呜呼刚奴痛矣哉，念尔九岁逝不回。埋魂骨长夜台，二十年后复一开。昔葬苻离今下わ，魂兮魂兮随骨来。
    ○醉吟先生墓志铭（并序）
    先生姓白，名居易，字乐天，其先太原人也，秦将武安君起之后。高祖讳志善，尚衣奉御；曾祖讳温，检校都官郎中；王父讳，侍御史河南府巩县令；先大父讳季庚，朝奉大夫襄州别驾大理少卿，累赠刑部尚书右仆射；先大父夫人陈氏，赠颍川郡太夫人；妻杨氏，宏农郡君；兄幼文，皇浮梁县主簿；弟行简，皇尚书膳部郎中；一女，适监察御史谈宏谟；三侄，长曰味道，卢州巢县丞，次曰景回，淄州司兵参军，次曰晦之，举进士；乐天无子，以侄孙阿新为之后。乐天幼好学，长工文，累进士、拔萃、制策三科，始自校书郎，终以少傅致仕，前后历官二十任，食禄四十年。外以儒行修其身，中以释教治其心，旁以山水风月、歌诗琴酒乐其志。前后著《文集》七十卷，合三千七百二十首，传於家；又著《事类集要》三十部，合一千一百三十门，时人目为《白氏六帖》，行於世。凡平生所慕、所感、所得、所丧、所经、所逼、所通，一事一物已上，布在文集中，开卷而尽可知也，故不备书。大历六年正月二十日，生於郑州新郑县东郭宅，以会昌六年月日，终於东都履道里私第，春秋七十有五。以某年月日葬於华州下わ县临津里北原，侍御、仆射二先茔也。启手足之夕，语其妻与侄曰：“吾之幸也，寿过七十，官至二品，有名於世，无益於人，褒优之礼，宜自贬损。我殁，当敛以衣一袭，以车一乘，无用卤薄葬，无以血食祭，无请太常谥，无建神道碑。但於墓前立一石，刻吾《醉吟先生传》一本可矣。”语讫命笔，自铭其墓云：
    乐天乐天，生天地中，七十有五年。其生也浮□然，其死也委蜕然。来何因，去何缘。吾性不动，吾行屡迁。已焉已焉，吾安往而不可，又何足厌恋乎其间？
    ○唐银青光禄大夫太子少保安定皇甫公墓志铭（并序）
    公姓皇甫，讳镛，字和卿。始封祖微子也，周克殷，封於宋，九代至戴公，戴公之子曰皇父，因专铧族，为皇父氏。至秦徙茂林，改父为甫，及汉迁安定朝那，其后为朝那人。五代祖珍义，资、建二州刺史；曾祖文房，高陵令；祖邻几，赐汝州刺史；考愉，累赠尚书左仆射太子太保；妣洛阳贾氏，赠姑臧郡太夫人。
    公由进士出身，补夏阳主簿，试左武卫兵曹，充宣歙观察推官，转大理评事，诏征授监察御史，改秘书郎殿中侍御史内供奉，始赐朱绂银印，充凤翔节度判官营田副使，旋又征还，真拜殿中，改比部员外郎河南令、都官郎中河南少尹，历太子左右庶子并分司东都，俄又征拜国子祭酒，未几谢疾，改太子宾客，转秘书监分司，又就拜检校左散骑常侍兼太子宾客，转秘书监分司，始加命服正三品，又迁太子少保分司，封安定县开国男，食邑三百户，始立家庙，享三世。公先娶博陵崔氏，后娶范阳卢氏，二夫人皆有淑德，先公而殁。有二子，曰敬曰珧；一女，适太原王，以开成元年七月十日，寝疾薨於东都宣教里第，享年七十七，皇帝废朝一日。是岁十月三日，用大葬之礼，归全於河阴县广武原，从太保府君先茔，以卢夫人合焉。
    公自将仕郎累阶至银青光禄大夫，自武骑尉累勋至上柱国，自布衣而佩服金紫，自旅食而庙飨祖考，封爵被乎身，褒赠及乎先，官品荫乎后，大其门，肥其家，儒者之荣无阙焉，皆求已稽古之力自致耳。公为人器宇甚宏，衣冠甚伟，寡言正色，人望而敬之，至於燕游觞咏之间，则其貌温然如春，其心油然如云也。初元和中，公始因郎官分司东洛，由是得伊嵩趣，惬吏隐心，故前后历官八九，凡二十有五年，优游洛中，无西笑意，忘怀穷达，与道始终，澹然不动其心，以至於考终命，闻者慕之，谓为达人。当宪宗朝，公之仲弟居相位操利权也，从而附丽者有之，公独超然，虽贵介之势不能及。及仲之失宠得罪也，从而缘坐者有之，公独然，虽骨月之亲不能累。识者心伏，号为伟人。公好学善属文，尤工五言七言诗，有集十八卷，又著《性言》十四篇。居易辱与公游，迨二纪矣，自左右庶子历宾客，讫於少保傅，皆同官东朝，分务东周，在寮友间，闻之最熟。故得以实录志而铭曰：
    贤哉少保，令闻令仪。金璧其操，鸾凤其姿。德如斯，寿如斯，位如斯。呜呼！人爵天爵，实兼有之。广武之原，大河之湄。龟告筮从，吉土良时。封於兹，树於兹。呜呼！少保之墓，百代可知。
    ○唐故银青光禄大夫秘书监曲江县开国伯赠礼部尚书范阳张公墓志铭（并序）
    公讳仲方，字靖之。其先范阳人，晋司空茂先之後。永嘉南迁，始徙居於韶之曲江县，后嗣因家焉。唐朝赠太常卿讳宏愈，公之曾祖也；岭南节度使广州刺史殿中监讳九皋，公之王父也；赠尚书右仆射讳抗，公之皇考也；赠颍川郡太夫人陈氏，公之皇妣也；都昌令仲端以下四人，公之兄也；监察御史仲孚以下二人，公之弟也；博陵郡夫人崔氏，公之夫人也；右清道率府胄曹景宣、进士茂元、明经智周，公之子也；监察御史里行杨、校书郎陆宾虞，公之婿也。
    公即仆射府君第五子。贞元中进士举及第，博学亚科，初补集贤院校书郎，丁内忧。丧除，复补正字，选授咸阳县尉。坊节度使辟为判官，奏授监察御史里行，俄而真拜。历殿中，转侍御史、仓部员外郎、金州刺史、度支郎中，驳宰相事议，出为遂州司马。移复州司马，俄迁刺史，改曹州刺史、河南少尹、郑州刺史。入为谏议大夫福建观察使兼御史中丞，征还为太子宾客，再为左散骑常侍京兆尹、华州刺史兼御史大夫、秘书监。勋至上柱国，阶至银青光禄大夫，封至曲江县开国伯，食邑七百户。开成二年四月某日，薨於上都新昌里第，诏赠礼部尚书。以某年八月某日归葬於河南府某县某乡某原，仆射府君之封域焉。
    公幼好学，长善属文，俯取科第，如拾地芥。著《文集》三十卷，藏於家；纂制诏一百卷，行於代；尤工五言章句，诗家流称之；尝撰《先仆射府君神道碑》及《丞相文献始兴公庙碑》，由文得礼，秉笔者许之。文献始兴公九龄，即公之伯祖，开元中以儒学诗赋独步一时，及辅弼明皇帝，号为贤相。馀庆济美，宜在於公。公沿其业，袭其文，而不嗣其位，惜哉！矧公为人温良冲淡，恬然有君子德；立朝直清贞谅，肃然有正人风；在官宽重易简，绰然有长吏体。为子弟孝敬，为伯父慈和，与朋友信，宠辱不惊其心，喜愠不形於色。入仕四十载，历官二十五，享年七十二。才如是，禄如是，寿如是，宜哉！居易与公少同官，老同游，结交慕德，久而弥笃，故景宣等以论撰先德，见托为文。式序且铭，勒於墓石。铭曰：
    在唐张氏，世为儒宗。文献既殁，郁生我公。我公氵风氵风，学奥词雄。缘情体物，有文献风。庆袭於家，道积厥躬。骏足逸翮，天骥冥鸿。始自筮仕，迄於达官。六刺藩部，再珥貂蝉。大谏选重，尹京才难。宾於望苑，宠在蓬山。凡所践历，皆有可观。终然允臧，已矣归全。呜呼！洛郊北阡，邙阜西原。佳城一闭，陵谷推迁。所不泯者，令名蔼然。
    ○唐故武昌军节度处等使正议大夫检校户部尚书鄂州刺史兼御史大夫赐紫金鱼袋赠尚书右仆射河南元公墓志铭（并序）
    公讳稹，字微之，河南人。六代祖岩，隋兵部尚书，封平昌公；五代祖宏，隋北平太守；高祖义端，魏州刺史；曾祖延景，岐州参军；祖讳悱，南顿县丞，赠兵部员外郎；考讳宽，比部郎中舒王府长史，赠尚书右仆射；妣荥阳郑氏，追封陈留郡太夫人。公即仆射府君第四子，后魏昭成皇帝十五代孙也。
    公受天地粹灵，生而岐然，孩而嶷然。九岁能属文，十五明经及第，二十四试判入四等，署秘省校书，二十八应制策入三等，拜左拾遗。即日献《教本书》，数月间上封事六七，宪宗召对，言及时政，执政者疑忌，出公为河南尉。丁陈留太夫人忧，哀毁过礼，杖不能起。服除之明日，授监察御史使於蜀，按任敬仲狱得情，又劾奏东川帅违诏条过籍税，又奏平涂山甫等八十八家冤事，名动三川，三川人慕之，其后多以公姓专铥其子。朝廷病东诸侯不奉法，东御史府不治事，命公分台而董之。时有河南尉离局从军职，尹不能止；监察使死，其柩乘传入邮，邮吏不敢诘；内园司械系人逾年，台府不得知；飞龙使匿赵氏亡命奴为养子，主不敢言；浙右帅封杖决安吉令至死，子不敢诉。凡此数十事，或奏或劾或移，岁馀皆举正之。内外权宠臣无奈何，咸不快意，会河南尹有不如法事，公引故事，奏而摄之甚急，先是不快者，乘其便相噪嗾，坐公专逞作威，黜为江陵士曹掾。居四年徙通州司马，又四年移虢州长史。
    长庆初，穆宗嗣位，旧闻公名，以膳部员外郎征用。既至，转祠部郎中，赐绯鱼袋知制诰。制诰王言也，近代相沿，多失於巧俗，自公下笔，俗一变至於雅，三变至於典谟，时谓得人。上嘉之，数召与语，知其有辅弼才，擢授中书舍人，赐紫金鱼袋翰林学士承旨。寻拜工部侍郎，旋守本官同中书门下平章事。公既得位，方将行己志，答君知，无何，有佥人以飞语构同位，诏下按验无状，上知其诬，全大体，与同位两罢之，出为同州刺史。始至，急吏缓民，省事节用，岁收羡财千万，以补亡户逋租，其馀因弊制事，赡上利下者甚多。二年改御史大夫浙东观察使，将去同，同之耆幼鳏独，泣恋如别慈父母，遮道不可通，诏使导呵挥鞭，有见血者，路辟而后得行。先是明州岁进海物，其淡蚶非礼之味，尤速坏，课其程日驰数百里。公至越，未下车，趋奏罢，自越抵京师，邮夫获息肩者万计，道路歌舞之。明年，辨沃瘠，察贫富，均劳逸，以定税籍，越人便之，无流庸，无逋赋。莹铟年，命吏课七郡人各筑陂塘，春贮雨水，夏溉旱苗，农人赖之，无凶年，无饿殍。在越八载，政成课高。上知之，就加礼部尚书，降玺书慰谕，以示旌宠，又以尚书左丞征还。旋改户部尚书鄂岳节度使，在鄂三载，其政如越。太和五年七月二十二日遇暴疾，一日薨於位，春秋五十三。上闻之轸悼，不视朝。赠尚书右仆射，加赙赠焉。前夫人京兆韦氏，懿淑有闻，无禄早世。生一女曰保子，适校书郎韦绚。今夫人河东裴氏，贤明知礼，有辅佐君子之劳，封河东郡君，生三女，曰小迎，未笄；道卫、道扶，龆龀。子曰道护，三岁。仲兄司农少卿积、侄御史台主簿某等，衔哀襄事，裴夫人、韦氏长女暨诸孤幼等号护墙た，以六年七月十二日葬於咸阳县奉贤乡洪渎原，从先宅兆也。
    公著文一百卷，题为《元氏长庆集》，又集古今刑政之书三百卷，号《类集》，并行於代。公凡为文，无不臻极，尤工诗。在翰林时，穆宗前后索诗数百篇，命左右讽咏，宫中呼为“元才子”，自六宫、两都、八方至南蛮、东夷国，皆写传之，每一章一句出，无胫而走，疾於珠玉。又观其述作编纂之旨，岂止於文章刀笔哉？实有心在於安人治国，致君尧舜，致身伊皋耳。抑天不与耶？将人不幸耶？予尝悲公始以直躬律人，勤而行之，则坎Б而不偶，谪瘴乡凡十年，发斑白而来归；次以权道济世，变而通之，又龃龉而不安，居相位仅三月，席不暖而罢去。通介进退，卒不获心。是以法理之用，止於修一职，不布於庶官；仁义之泽，止於惠一方，不周於四海。故公之心不足也，逢时与不逢时同，得位与不得位同，富贵与浮□同。何者？时行而道未行，身遇而心不遇也。执友居易，独知其心，以泣濡翰，书铭於墓曰：
    呜呼微之！年过知命，不谓之夭。位兼将相，不谓之少。然未康吾民，未尽吾道。在公之心，则为不了。嗟哉惜哉＠广而俗隘，时矣夫！心长而运短，命矣夫！呜呼微之，已矣夫！
    ○唐故虢州刺史赠礼部尚书崔公墓志铭（并序）
    唐有通四科达三教者，曰惟崔公。公讳元亮，字晦叔。其先出於炎帝，至裔孙穆伯，受封於崔，因而命氏，汉初始分为清河、博陵二祖，故其后称博陵人。曾祖悦，洛州司户参军，赠太子少保；祖光迪，赠赞善大夫；考抗，扬州司马兼通事舍人，赠太子少师；妣太原王氏，赠晋阳郡太夫人。
    公即少师季子。解褐补秘书省校书郎，从事宣、越二府，奏授协律郎大理评事。朝廷知其才，征授监察，转殿中，历侍御史、膳部驾部员外郎、洛阳令、密州刺史。公既至密，密民之冻馁者赈┰之，疾疫者救疗之，骼未殡者命葬藏之，男女过时者趋嫁娶之，三月而政立，二年而化行，密人悦之，发於谣咏。换歙州刺史，其政如密。先是歙民畜马牛而生驹犊者，官书其数，吏缘为奸。公既下车，尽焚其籍，孳息贸易，一无所问。先是歙民居山险而输税米者，担负跋涉，勤苦不支。公许其计斛纳纟昏，贱入贵出，官且获利，人皆忘劳，农人便之，归如流水。朝廷闻其政，徵拜刑部郎中，谢病不就。俄改湖州刺史，政如密、歙，加之以聚羡财而代逋租，则人不困，谨茶法以防黠吏，则人不苦，修堤塘以防旱岁，则人不饥，罢氓赖之，如依父母。入为秘书少监，改曹州刺史兼御史中丞，谢病不就，拜太常少卿。迁谏议大夫，屡上封章，言行职举。上召对，加金紫以奖之，假貂蝉以宠之。未几，朝有大狱，人心惴骇，势连中外，众以为冤，百辟在廷，无敢言者。公独进及ニ，危言触鳞，天威赫然，连叱不去，遂笏伏陛，极言是非，血泪盈襟，词竟不屈，上意稍悟，容而听之，卒使罪疑惟轻，实公之力。既而真拜，因旌忠臣。繇是正气直声，震耀朝右，绅者贺，皆曰：“国有人焉，国有人焉。”公以为名不可多取，退不必待年，决就长告，径遵归路，朝廷不得已，在途拜太子宾客分司东都。公济源有田，洛下有宅，劝诲子弟，招邀宾朋，以山水琴酒自娱，有终焉之志。无何，又除虢州刺史，盖执政者惜其去，将欲驯致而复用之。太和七年七月十一日，遇疾薨於虢州廨舍。天子废朝一日，赠礼部尚书。周行士林，闻者相吊，宗族交友，靡不出涕。遗直遗爱，公兼有焉。
    呜呼！公之将终也，遗诫诸子，其书大略云：“吾年六十六，不为无寿；官至三品，不为不达。死生定分，何足过哀？自天宝以还，山东士人皆改葬两京，利於便近，唯吾一族，至今不迁。我殁，宜归全於滏阳先茔，正首邱之义也。送终之事，务从俭薄，保家之道，无忘孝悌。吾玉磬琴，留别乐天，请为墓志云尔。”夫人范阳卢氏，先公而殁。有子九人，长曰カ，通事舍人；次曰刍言、罕言，举进士；次曰缓，中牟尉；其下皆幼稚。カ等哀毁孝敬，号护而た，以九年四月二十八日，用大葬之礼，归窆於磁州昭义县磁邑乡北原，迁卢夫人而合焉，遵理命也。
    公之丁少师忧也，退居高邮，其地卑湿，泣血卧苫者三载，因病Φ其两股焉，逮於终身，竟不能趋拜。从祖弟仁亮窜谪巴南，殁而无后，公先命长男カ护丧归葬，后命幼子听继绝承祧。自宗族及朋执间，有死无所归、孤无所依者，公或葬之祭之，或衣之食，或婚之嫁之，侯、齐二家之类是也。故闺门称其孝，群从仰其仁，交游服其义，可不谓德行乎？公幼嗜学，长善属文，以辞赋举进士登甲科，以书判调天官入上等，前后著文集凡若干卷，尤工五言七言诗，警策之篇，多在人口，其馀著述，作者许之，可不谓文学乎？公之典密、歙、湖也，理化如彼，可不谓政事乎？居大谏、骑省也，忠谠如此，可不谓言语呼？公夙慕黄老之术，斋心受，服气炼形，暑不流汗，冬不挟纩，肤体颜色，冰清玉温，未识者望之如神仙中人也。在湖三岁，岁修三元道斋，辄有彩云灵鹤，回翔坛上，久之而去，前后斋七八，而鹤来仪者凡三百六十。其内修外感也如此，可不谓通於大道乎？公之晚年，又师六祖，以无相为心地，以不二为法门，每遇僧徒，辄论真谛，虽耆年宿德，皆心伏之。及易箦之夕，大怖将至，如入三昧，恬然自安，仍於遗疏之末，手笔题云：“暂荣暂悴敲石火，即空即色眼生花。许时为客今归去，大历元年是我家。”其解空得证也又如此，可不谓达於佛性乎？总而言之，故曰通四科、达三教者也。居易不佞，辱与公游者三十馀年，年老分深，定为执友，况奉遗札，托为斯文，且惭鄙陋，不敢辞让。铭曰：
    滏水之阳，鼓山之下。吉日吉土，载封载树。呜呼！博陵崔君之墓。
    ●卷六百八十
    ☆白居易（二十五）
    ○唐故溧水县令太原白府君墓志铭（并序）
    公讳季康，字某，太原人，秦武安君起之裔胄，北齐五兵尚书建之五代孙也。曾祖讳士通，皇朝利州都督；祖讳志善，尚衣奉御；父讳钅，扬州录事参军。公即录事府君次子。历华州下わ尉、怀州河内丞、徐州彭城令、江州浔阳令、宿州虹县令、宣州溧水令，殁於官舍。明年某月某日，归葬於华州下わ县某乡某原，享年若干。呜呼！公为人温恭信厚，为官贞白严重，友於兄弟，慈於子侄，乡党推其行，交游让其才。自尉下わ，至宰溧水，皆以洁廉通济，见知郡守，流誉於朋寮。才不偶时，道屈於位，而徒劳於州县，竟不致於青云，命矣夫！哀哉！公前夫人河东薛氏，先公若干年而殁。生二子一女：女号鉴虚，未笄出家；长子某，杭州於潜尉；次子某，睦州遂安尉。后夫人高阳敬氏，父讳某，某官。生一子二女，女皆早夭，子曰敏中，进士出身，前试大理评事，历河东、郑滑、宁三府掌记。夫人在室以孝敬奉亲为淑女，既嫁以柔和从夫为顺妇，及主家以慈正训子为贤母。故敏中遵其教，饬其身，升名甲科，历聘公府，以文行称於众，以禄养荣於亲。虽自有兼才，然亦由夫人训导之所致也。夫人以太和七年正月某日，寝疾终於下わ别墅，享年若干。明年某月某日，启溧水府君、薛夫人宅兆而合焉，礼也。时诸子尽殁，独敏中号泣襄事，托从祖兄居易志於墓石。铭曰：
    ム我叔父，溧水府君。治本於家事，施政於县民。ム我叔母，高阳夫人。德修於室家，庆积於闺门。训著趋庭，善彰卜邻。故其嗣子，休有令闻。
    ○大唐故贤妃京兆韦氏墓志铭（并序）
    德宗圣文神武皇帝元妃韦氏，讳某，字某，京兆人也。曾祖某某官，祖某某官，父某某官。妃即某官府君第某女也，母曰永穆公主。元和四年四月某日，妃薨於某所。以某年四月某日，诏葬於万年县上好里洪平原。上悼焉，哀荣之礼，有以加焉。呜呼！惟韦氏代德宦业，族系婚戚，有国史家牒存焉，今奉诏但书地及时，与妃之所以曰贤之义而已。贞元中，沙鹿上仙，长秋虚位，凡六十九御之政，多听於妃。妃先以采蘩之诚奉於上，故能致霜露之感荐於九庙；次以つ木之德逮於下，故能分云雨之泽洽於六宫。其馀坐论妇道，行赞内理，服用必中度，故组纟川有常训；言动必中节，故环有常声。七十二年，礼无违者，册命曰贤，不亦宜哉！永贞中，号奉宫车，誓留园寝，麻衣告朔，蓬首致哀，执匪懈之心，视奠於灵座，修无上之道，荐福於崇陵，殆兹殁身，不衰其志。故葬之日，掌文之臣白居易，得以无愧之词，志於墓而铭曰：
    京兆阡兮，洪平原兮。岁己丑兮，日丁酉兮。惟土田兮与时日，龟兮蓍兮偕言吉。峨峨新坟兮葬者谁，德宗皇帝韦贤妃。
    ○唐河南元府君夫人荥阳郑氏墓志铭（并序）
    有唐元和元年九月十六日，故中散大夫尚书比部郎中舒王府长史河南元府君讳宽夫人荥阳县太君郑氏，年六十，寝疾殁於万年县靖安里私第。越明年二月十五日，权於咸阳县奉贤乡洪渎原，从先姑之茔也。夫人曾祖讳远思，官至郑州刺史，赠太常卿；王父讳盖（一作益），朝散大夫易州司马；父讳济，睦州刺史。夫人睦州次女也，其出范阳卢氏，外祖讳平子，京兆府泾阳县令。夫人有四子二女，长曰沂，蔡州汝阳尉；次曰，京兆府万年县尉；次曰积，同州韩城尉；次曰稹，河南县尉；长女适吴郡陆翰，翰为监察御史；次为比邱尼，名真一。二女不幸，皆先夫人殁。府君之为比部也，夫人始封荥阳县君，从夫贵也；稹之为拾遗也，夫人进封荥阳县太君，从子贵也。天下有五甲姓，荥阳郑氏居其一。郑氏勋德官爵，有国史在，郑之源派婚姻，有家牒在，比部府君世禄官政文行，有故京兆尹郑云逵之志在，今所叙者，但书夫人之事而已。
    初夫人为女时，事父母以孝闻，友兄姊睦弟妹以悌闻，发自生知，不由师训，其淑性有如此者。夫人为妇时，元氏世食贫，然以丰洁家祀，传为贻燕之训。夫人每及时祭，则终夜不寝，煎和涤濯，必躬亲之，虽隆暑Ё寒之时，而服勤亲馈，面无怠色，其诚敬有如此者。元氏、郑氏皆大族，好合而姻表滋多，凡中外吉凶之礼，有疑议者，皆质於夫人，夫人从而酌之，靡不中礼，其明达有如此者。夫人为母时，府君既殁，积与积方髫龀，家贫无师以授业，夫人亲执《诗》《书》，诲而不倦，四五年间，二子皆以通经入仕。稹既第判入等，授秘书省校书郎。属今天子始践阼，策三科以拔天下贤俊，中第者凡十八人，稹冠其首焉。由校书郎拜左拾遗，不数月，谠言直声，动於朝廷，以是出为河南尉。长女既适陆氏，陆氏有舅姑，多姻族，於是以顺奉上，以惠逮下，二纪而殁，妇道不衰，内外六姻，仰为仪范。非夫人恂恂孜孜，善诱所至，则曷能使子达於邦，女宜其家哉？其教诲有如此者。既而诸子虽迭仕，禄秩甚薄，每至月给食时给衣，皆始自孤弱者，次及疏贱者，由是衣无常主，厨无异膳，亲者悦，疏者来，故佣保乳母之类，有冻馁垂白，不忍去元氏之门者，而况臧获辈乎？其仁爱有如此者。自夫人母其家，殆二十五年，专用训诫，除去鞭扑。常以正颜色训诸女妇，诸女妇其心战兢，如履於冰；常以正辞气诫诸子孙，诸子孙其心愧耻，若挞於市。由是纳下於少过，致家於太和，婢仆终岁不闻忿争，童孺成人不识贾楚，闺门之内熙熙然，如太古时人也。其慈训有如此者。
    噫！昔漆室、缇萦之徒，烈女也，及为妇则无闻；伯宗、梁鸿之妻，哲妇也，及为母则无闻；文伯、孟氏之亲，贤母也，为女为妇时亦无闻。今夫人女美如此，妇德又如此，母仪又如此，三者具美，可谓冠古今矣。呜呼！惟夫人之道移於他，则何用而不臧乎？若引而申之，可以维一国焉，则《关雎》、《鹊巢》之化，斯不远矣；若推而广之，可以肥天下焉，则姜原、文母之风，斯不远矣。岂止於训四子以圣善，化一家於仁厚者哉？居易不佞，辱与夫人幼子稹为执友，故聆夫人美最熟。稹泣血号慕，哀动他人，托为撰述，书於墓石，斯古孝子显父母之志也。呜呼！斯文之作，岂直若是而已哉，亦欲百代之下，闻夫人之风，过夫人之墓者，使悍妻和，へ母慈，不逊之女顺云尔。铭曰：
    元和岁，丁亥春。咸阳道，渭水滨。云谁之墓，郑夫人。
    ○唐故坊州城县尉陈府君夫人白氏墓志铭（并序）
    夫人太原白氏，其出昌黎韩氏，其适颍川陈氏，享年七十，唐和州都督讳士通之曾孙，尚衣奉御讳志善之元孙，都官郎中讳温之孙，延安令讳之第某女，韩城令讳钦之外孙，故城尉讳润之夫人，故颍川县君之母，故大理少卿襄州别驾讳季庚之姑，前京兆府户曹参军翰林学士白居易、前秘书省校书郎行简之外祖母也。惟夫人在家以和顺奉父母，故延安府君视之如子；既笄以柔正从人，故城府君敬之如宾。自延安终，夫人哀毁过礼为孝女；洎城殁，夫人抚训幼女为节妇；及居易、行简生，夫人鞠养成人为慈祖母。迨乎洁尝，敬宾客，睦娣姒，工刀尺，善琴书，皆出於馀力焉。贞元十六年夏四月一日，疾殁於徐州古丰县官舍，其年冬十一月，权窆於符离县之南偏，至元和八年春二月二十五日，改卜宅兆於华州下わ县义津乡北原，即颍川县君新茔之西坎，从存殁之志。居易等号慕慈怀，敬撰铭志，泣血秉笔，言不成文。铭曰：
    恭惟夫人，女孝而纯。妇节而温，母慈而勤。呜呼！谨扬三德，铭於墓门。恭惟夫人，实生我亲，实抚我身。欲养不待，仰号苍。呜呼！岂寸鱼之心，能报东海之恩。
    ○海州刺史裴君夫人李氏墓志铭（并序）
    夫人赞皇县君李氏，赵郡高邑人也。六代祖素立，安南都护；五代祖休烈，赵州刺史；高祖讳至远，天官侍郎；曾祖畲，国子司业；祖讳承，工部尚书湖南观察使；考讳藩，门下侍郎同平章事，赠户部尚书。夫人讳娥，相国长女也。适河东裴君克谅，今为海州刺史。一子曰钅岁，左卫骑曹参军；一女适陇西李遂，遂为寿州录事参军。由此而上，得於国史家牒云。夫人为相门女，邦君妻，不以华贵骄人，能用恭俭克己，抚下若子，敬夫如宾。衣食之馀，傍给五服亲族之饥寒者，又有馀，散沾先代仆使之老病者，又有馀，分施佛寺僧徒之不足者。浣衣菲食，服勤礼法，礼法之外，讽释典，持真言，栖心空门，等观生死。故治家之日，欣然自适，捐馆之夕，怡然如归。宝历三年三月一日，疾终於海州官第，其岁十一月十四日，归於某所先茔，年五十有四。夫人之从裴君也，历官九任，凡三十一年，族睦家肥，辅佐之力也。由此而上，得於裴君状云。夫源远者流长，根深者枝茂，噫，李氏之世德世禄，有所从来。矧矧相国端方廉雅，孝友忠肃，自从事彭城，登庸宰府，不以夷险而迁其道，宜乎居极位享名贤也。夫人敬恭勤俭，柔顺慈惠，自女於室、妇於家，不以初终而怠其行，宜乎启封邑光德门也。裴君修文达政，洁己爱人，自佐邑从军，连牧二郡，不以寒暑而易其心，宜乎荷百禄号良二千石也。呜呼！非此父不生此女，非是夫不称是妻，斯所谓类以相从，合而具美者也。论撰表志，其可阙乎？铭曰：
    高邑之祥，降於李氏。相门之庆，锺於女子。女子有行，归我裴君。君亦良士，宜贤夫人。夫人虽殁，风躅具存。勒铭泉户，作范闺门。
    ○故巩县令白府君事状
    白氏芊姓，楚公族也。楚熊居太子建奔郑，建之子胜居於吴楚间，号白公，因氏焉。楚杀白公，其子奔秦，代为名将，乙丙已降是也。裔孙白起，有大功於秦，封武安君，后非其罪，赐死杜邮，秦人怜之，立祠庙於咸阳，至今存焉。及始皇思武安之功，封其子仲於太原，子孙因家焉，故今为太原人。自武安以下，凡二十七代，至府君高祖讳建，北齐五兵尚书，赠司空。曾祖讳士通，皇朝利州都督。祖讳志善，朝散大夫尚衣奉御。父讳温，朝请大夫检校都官郎中。公讳，字确锺，都官郎中第六子。幼好学，善属文，尤工五言诗，有集十卷。年十七明经及第，解褐授鹿邑县尉、洛阳县主簿、酸枣县令，理酸枣有善政。本道节度使令狐章知而重之，秩满，奏授殿中侍御史内供奉，赐绯鱼袋，充滑台节度参谋，军府之要，多咨度焉。居岁馀，公尝规章之失，章不听，公因留一书遗章，不辞而去。明年，选授河南府巩县令。在任三考，自鹿邑至巩县，皆以清直静理闻於一时。公为人沉厚和易，寡言多可，至於涉是非关邪正者，辨而守之，则确乎其不可拔也。大历八年五月三日，遇疾殁於长安，春秋六十八，以其年权厝於わ县下邑里。夫人河东薛氏，夫人之父讳ㄈ，河南县尉。大历十二年六月十九日，殁於新郑县私第，享年七十，以其年权窆厝於新郑县临洧里。公有子五人，长子讳季庚，襄州别驾，事具后状；次讳季般，徐州沛县令；次讳季轸，许州许昌县令；次讳季宁，河南府参军；次讳季平，乡贡进士。元和六年十月八日，孙居易等始发护灵榇，迁葬於下わ县北义津乡北原而合焉。谨状。
    ○襄州别驾府君事状
    公讳季庚，字某，巩县府君之长子。天宝末明经出身，解褐授萧山县尉，历左武卫兵曹参军、宋州司户参军。建中元年授彭城县令。时徐州为东平所管，属本道节度使反。反之状，先以胜兵屯甬口，绝汴河运路，然后谋东江淮。朝廷忧虞，计未有出。公与本州刺史李洧潜谋以徐州及甬口城归国，反拒东平。遣骁将信都、崇敬、石隐金等率劲卒二万攻徐州。徐州无兵，公收合吏民，得千馀人，与李洧坚守城池，亲当矢石，昼夜攻拒，凡四十二日，而诸道救兵方至。既而贼徒溃，运路通，首挫逆谋，不敢东顾，繇是徐州一郡七邑，及甬口等三城，到於今讫不隶东平者，实李洧与公之力也。德宗嘉之，命公自朝散郎超授朝散大夫，自彭城令擢拜本州别驾，赐绯鱼袋，仍充徐泗观察判官，故其制云：“今州将忠谋，翻然效顺，叶其诚美，共赞良图。我悬爵赏，俟兹而授。宜加佐郡之命，仍宠殊阶之序。”贞元初，朝廷念公前功，加检校大理少卿，依前徐州别驾当道团练判官，仍知州事。故其制云：“尝宰彭城，挈而归国，旧勋若此，亲宠蔑如。或不延厚於忠臣，将何劝於义士？宜从亚列，再贰徐方。”秩满，又除检校大理少卿兼衢州别驾。秩满，本道观察使皇甫政以公政绩闻荐，又除检校大理少卿兼襄州别驾。贞元十年五月二十八日，终於襄阳官舍，享年六十六，其年权窆於襄阳县东津乡南原。至元和六年十月八日，嗣子居易等，迁护於下わ县义津乡北原，从巩县府君宅兆而合焉。
    夫人颍川陈氏，陈朝宜都之後。祖讳璋，利州刺史；考讳润，坊州城县令；妣太原白氏。夫人无兄姊弟妹，八岁丁城府君之忧，居丧致哀，主祭尽敬，其情礼有过成人者，中外族，咸称异之。十五岁事舅姑，服勤妇道，夙夜九年，迨於奉尝，睦娣姒，待宾客，抚家人，又三十三年，礼无违者，故中外凡为冢妇者，皆景慕而仪型焉。又别驾府君即世，诸子尚幼，未就师学，夫人亲执《诗》《书》，昼夜教导，恂恂善诱，未尝以一篦一杖加之，十馀年间，诸子皆以文学仕进，官至清近，实夫人慈训所致也。夫人为女孝如是，为妇顺如是，为母慈如是，举三者而百行可知矣。建中初，以府君彭城之功，封颍川县君。元和六年四月三日，殁於长安宣平里第，享年五十七，其年十月八日，从先府君於皇姑焉。有子四人：长曰幼文，前饶州浮梁县主簿；次曰居易，前京兆府户曹参军翰林学士；次曰行简，前秘书省校书郎；幼子金刚奴，无禄早世。初高祖赠司空，有功於北齐，诏赐庄宅各一区，在同州同城县，至今存焉。故自司空而下，都官郎中而上，皆葬於韩城县。今以卜归不便，遂改卜靳县府君及襄州别驾府君两茔於下わ县义津乡北原，其两茔同兆域而异封树，盖从时宜，且叶吉也。谨状。
    ○醉吟先生传
    醉吟先生者，忘其姓字、乡里、官爵，忽忽不知吾为谁也。宦游三十载，将老，退居洛下。所居有池五六亩，竹数千竿，乔木数十株，台榭舟桥，具体而微，先生安焉。家虽贫，不至寒馁，年虽老，未及昏耄，性嗜酒，耽琴淫诗，凡酒徒、琴侣、诗客，多与之游。游之外栖心释氏，通学小中大乘法，与嵩山僧如满为空门友，平泉客韦楚为山水友，彭城刘梦得为诗友，安定皇甫朗之为酒友，每一相见，欣然忘归。洛城内外六七十里间，凡观寺邱墅有泉石花竹者靡不游，人家有美酒鸣琴者靡不过，有图书歌舞者靡不观。自居守洛川洎布衣家以宴游召者，亦时时往。每良辰美景，或雪朝月夕，好事者相遇，必为之先拂酒，次开诗箧，诗酒既酣，乃自援琴，操宫声弄《秋思》一遍，若兴发，命家僮调法部丝竹，合奏《霓裳羽衣》一曲，若欢甚，莹铧小妓歌《杨柳枝》新词十数章，放情自娱，酩酊而后已。往往乘兴履及邻，杖於乡，骑游都邑，肩舁适野。舁中一琴一枕，陶谢诗数卷，舁竿左右悬双酒壶，寻水望山，率情便去，抱琴引酌，兴尽而返。如此者凡十年，其间赋诗约千馀首，岁酿酒约数百斛，而十年前后赋酿者不与焉。
    妻孥弟侄虑其过也，或讥之，不应，至於再三，乃曰：“凡人之性鲜得中，必有所偏好。吾非中者也，设不幸吾好利而货殖焉，以至於多藏润屋，贾祸危身，奈吾何？设不幸吾好博奕，一掷数万，倾财破产，以致於妻子冻馁，奈吾何？设不幸吾好药，损衣削食，炼铅烧汞，以至於无所成有所误，奈吾何？今吾幸不好彼，而自适於杯觞讽咏之间，放则放矣，庸何伤乎？不犹愈於好彼三者乎？此刘伯伦所以闻妇言而不听，王无功所以游醉乡而不还也。”
    遂率子弟入酒房，环酿瓮，箕踞仰面，长吁太息曰：“吾生天地间，才与行不逮於古人远矣，而富於黔娄，寿於颜渊，饱於伯夷，乐於荣启期，健於卫叔宝。幸甚幸甚！馀何求哉？若舍我所好，何以送老？”因自吟《咏怀》诗云：“抱琴荣启乐，纵酒刘伶达。放眼看青山，任头生白发。不知天地内，更得几年活。从此到终身，尽为闲日月。”吟罢自哂，揭瓮拨醅，又饮数杯，兀然而醉。既而醉复醒，醒复吟，吟复饮，饮复醉，醉吟相仍，若循环然。繇是得以梦身世，云富贵，幕席天地，瞬息百年，陶陶然，昏昏然，不知老之将至。古所谓得全於酒者，故自号为“醉吟先生”。於时开成二年，先生之齿六十有七，须尽白，发半秃，齿双缺，而觞咏之兴犹未衰。顾谓妻子云：“今之前吾适矣，今之后吾不自知其兴何如？”
    ○季冬荐献太清宫词文
    维元和二年岁次丁亥十二月甲寅朔二十六日己卯，嗣皇帝臣稽首大圣祖高上大道金阙元天元皇大帝：伏以今年司天台奏，正月三日祀上帝於南郊，佳气充塞四方，温润祥风微起，庐州申连理树一株，彰义军节度使进白乌一，郑滑观察使奏瑞麦五科，司天台奏六月五日夜镇星见，河阳节度使进白雀一，荆南节度使申连理树一本，山南西道观察使申嘉瓜一枚；司天台奏六月十三日夜老人星见，河南府申芝草两茎；司天台奏冬至日佳气充塞，瑞雪祈寒者。臣嗣承丕图，肃恭寅畏，祖宗垂庆，佳瑞荐臻，虔奉祯祥，伏深惕。今时惟元律，节及季冬，仰荐明诚，敬率恒典，谨遣摄太尉司徒平章事杜佑荐献以闻。谨词。
    ○祷仇王神文
    维长庆二年岁次癸卯八月癸未朔越十七日己亥，朝议大夫使持节杭州诸军事守杭州刺史上柱国白居易，谨遣朝议郎行馀杭县令常师儒，以清酌之奠，敬祭於仇王神。尝闻神者，所以司土地，守山川，驱禽兽，福生人也。馀杭县自去年冬逮今秋，虎暴者非一，神其知之乎？人死者非一，神其念之乎？居易与师儒猥居牧宰，惭无政化，不能使渡江出境，是用虔告於神。惟神庙居血食，非人不立，则人，神之主也，兽，神之属也。今纵其属，残其主，於神何利焉？於人何辜焉，若一酹之后，神其有知，即能挥灵申威，服猛禁暴，是人之福幸，亦神之昭昭；若人告不闻，兽害不去，是无神也，人何望焉？呜呼！正直聪明，盍鉴於此。尚飨。
    ○祝皋亭神文（今杭州皋亭山神，在城东北。一作钱塘湖龙君祝文）
    维长庆二年岁次癸卯七月癸丑朔十六日戊辰，朝议大夫使持节杭州诸军事守杭州刺史上柱国白居易，以酒乳香果，昭告於皋亭庙神：去秋愆阳，今夏少雨，实忧灾，重困杭人。居易忝奉诏条，愧无政术，既逢愆序，不敢宁居，一昨祷伍相神，祈城隍祠，灵虽有应，雨未沾足，是用择日（一作撰词）祗事，改请於神。恭惟明神禀灵於阴祗，资善於释氏，聪明正直，洁（一作肃）靖慈仁，无幽不通，有感必应。今请斋心虔告，神其鉴之。若四封之间，五日之内，雨泽霈足，稼穑滋稔，敢不增修像设，重荐馨香，歌舞鼓钟，备物以报？如此则不独人之福，亦惟神之光。若寂寥自居，向无应，长吏虔诚而不答，下民盼望而不知，坐观田农，使至枯悴，如此则不独人之困，亦惟神之羞。惟神裁之，敬以俟命。尚飨。
    ○祭龙文
    维长庆二年岁次癸卯八月癸未朔二日甲申，朝议大夫使持节杭州诸军事守杭州刺史上柱国白居易，率寮吏，荐香火，拜告於北方黑龙。惟龙其色元，其位坎，其神壬癸，与水通灵。昨者历祷四方，寂然无应，今故虔诚洁意，改（一作致）命於黑龙。龙无水，欲何依（一作顾何宅）？神无灵，将恐竭（一作歇）。泽能救物，我实有望於龙；物不自神，龙岂无求於我？若三日之内，一雨滂沱，是龙之灵，亦人之幸，礼无不报。神其听之，急急如律令。
    ○祭浙江文
    维长庆四年岁次甲辰五月己酉朔四日壬子，朝议大夫使持节杭州诸军事守杭州刺史上柱国白居易，谨以清酌少牢之奠，敢昭告於浙江神：滔滔大江，南国之纪，安波则为利，洚流则为害，故我上帝，命神司之。今属潮涛失常，奔激西北，水无知也，如有凭焉，浸淫郊廛，坏败庐舍，人坠垫溺，吁天无辜。居易祗奉玺书，兴利除害，守土守水，职与神同，是用备物致诚，躬自虔祷，庶俾水反归壑，谷迁为陵，土不骞崩，人无荡析。敢以醴币羊豕，沉奠於江，惟神裁之，无忝祀典。尚飨。
    ○祭崔相公文
    维太和六年岁次壬子十月庚申朔二十四日癸未，中大夫守河南尹上柱国晋阳县开国男食邑三百户赐紫金鱼袋白居易，谨以清酌庶羞之奠，敬祭於故相国吏部尚书赠司空崔公敦诗。惟公德望事业，识度操履，为时而生，作国之纪，岩廊匡辅，藩部政治，父母黎元，股肱天子。斯皆谈在人口，播於人耳，今所叙者，眷知而已。於戏！自古及今，实重知音，故《诗》美“伐木”，《易》称“断金”。始愚於公，同入翰林，因官识面，因事知心，献纳合章，对扬联襟，以忠相勉，以义相箴，朝案同食，夜床并衾，绸缪五年，情与时深。及公登庸，累分阃镇，愚亦去国，出领符印，徐宣远部，忠杭遐郡，雁去寄书，潮来传信，无由会合，望音问，未卜后期，但敦前分。太和之初，连征归朝，公长夏司，愚贰秋曹，玉德弥温，松心不凋。南宫多暇，屡接游遨，竹司雪夜，杏园花朝，杜曲春晚，潘亭月高，前对青山，后携浊醪，微之、梦得、慕巢、师皋，或征雅言，酣咏陶陶，或命俗乐，丝管嘈嘈，藉草荫松，枕曲糟。曾未周岁，索然分镳，公又授钺，南抚荆蛮，报政入觐，复总天官，愚因谢病，东归涧，方从四皓，旋守三川。时蒙问讯，日奉周旋，岂无要约，良有因缘。洛城东隅，履道西偏，修篁回合，流水潺，与公居第，门巷相连，与公齿发，甲子同年，两心相期，三迳之间，优游携手，而终老焉。呜呼！易失者时，难忱者天，既夺我志，又歼我贤，邱园未归，馆舍先捐，百身莫赎，一梦不还。郁郁佳城，茫茫九原，凄凄箫鼓，惨惨风烟，祖奠迟迟，泣涕涟涟。平生亲友，罗拜柩前，贤人已矣，天地苍然。呜呼哀哉！敦诗尚飨。
    ○祭崔常侍文
    维太和元年岁次丁未二月丙午朔七日壬子，中大夫守太子宾客分司东都上柱国赐紫金鱼袋白居易，谨以清酌庶羞之奠，敬祭於故秘书监赠礼部尚书崔公。惟公之世禄家行，文章政事，播於时论，此不复云，今但叙旧好，写衷诚而已。呜呼！居易兄弟，与公伯仲，前后科第，同登者四五，属为僚友，三十馀年。又膳部房与公同声尘之游，定胶漆之分，两家不幸，十年以来，哀衅所锺，零落殆尽，我老君病，唯馀二人，天不遗，公又即世。不登大位，不享永年，夙志莫伸，幽愤何极？居易方属疾恙，不遂执绋，遣侄阿龟，往展情礼，此如不祭，永痛奈何！呜呼重易，平生知我，寝门一恸，可得而闻乎？呜呼重易，平生嗜酒，奠筵一酌，可得而歆乎？呜呼哀哉！伏惟尚飨。
    ●卷六百八十一
</div>
    <div class="pagination">
<a href="全唐文_page401.html">上一页</a><span>...</span><a href="全唐文_page397.html">397</a><a href="全唐文_page398.html">398</a><a href="全唐文_page399.html">399</a><a href="全唐文_page400.html">400</a><a href="全唐文_page401.html">401</a><span class="current-page">402</span><a href="全唐文_page403.html">403</a><a href="全唐文_page404.html">404</a><a href="全唐文_page405.html">405</a><a href="全唐文_page406.html">406</a><a href="全唐文_page407.html">407</a><span>...</span><a href="全唐文_page403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
