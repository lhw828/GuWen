<!DOCTYPE html>
<html>
<head>
    <meta charset="UTF-8">
    <title>文苑英华 - 第 506 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 506 页/共 634 页</h1>
    <div class="content">













　　文苑英华巻六百四十八
　　钦定四库全书
　　文苑英华巻六百四十九　宋　李昉等　编弹文
　　弹贾执傅湛文一首
　　弹张瑾将军等文一首
　　弹李子和将军文一首
　　为奚御史弹尚书某人入朝不敬文一首
　　代御史王师旦弹莒国公唐俭文一首
　　弹剑南东川节度使严砺文一首
　　弹贾执傅湛文【梁大同中】　　　　刘孝仪
　　长兼御史中丞刘孝仪稽首言南康嗣王府行参军知谱事贾执与前中书舍人傅湛在王座饮酒时上不安人从台还圣体巳和湛乃扬眉瞠目谓执曰卿念天子我不见阙出悖慢言语连及于上共执忿诤湛昔经杀牛误父自杀近效残贪贿赂狼籍特逢觧网宥其余命自被弃废尤懐怨愤谤讪不逊谨按前兼通事舍人臣傅湛才簿【一作薄】驽蹇特荷抽擢自预左右频蹈极刑押对鞫书累逢阙过未闻报効反懐恚愤圣体不安臣下忧惧而湛敢生怨望轻肆慢辞丑争及父心无爱敬戱语连上罪同悖逆未央马瘦不覩廐令之忠甘泉道芜遽见扶风之罪宜其狥乎东市尸彼毂门南康嗣王府参军臣贾执始闻湛语初无逐雀之心末因私忿遂显懐鸩之逆虽迹似折奸意由肆憾恶慢于人自彰秽丑见辱父子巳防季伦之辞争及其父复入梁蚡之难【一作叹】是使王嫱悲于连累黒要喜于得用大子舍人始兴蕃王臣萧毅幸因祉祚爵预藩屏而散金失所设醴乖人雍容之賔未游于雕苑号怒之容日醉于雷池致使博徒跅弛慢醉盈路顔受辱曽无发纠并恕伯厚之心俱鸣路粹之责臣等参议请以见事依法免毅所居官觧执知谱事请议贬黜付之卿论不得厮预官流刺尚施行輙不禁止
　　弹张瑾将军等文　　　　　杜正伦
　　臣闻陈力就列不能者止钟鸣漏尽夜行宜息故张良多病辞少傅而专道养韦贤告老谢丞相而乞骸骨岂惟体非筋力不可疲殆从政抑亦情重谦退欲以亷让道自时积乱离乆习浇弊仁义之化忽之其若遗名利所存苟得而无耻今四海乂安羣生乐业陛下思治之情劳于寤寐臣谓欲防其末先正其本若亷耻之教不行则升平之化无自谨按瑾等理治之敎义多罕称出身事主行能兼阙年方壮也尚不如人耄又及之无能为矣张瑾防迹行阵素无才畧自归圣朝总兵【一作屡总】过任子玉之战频有防师须贾之髪未足论罪朝廷假以余年不寘于法陛下再造天地更施云雨瑾等并以髪齿流恩遂使名器逾量特进之号拟迹窦周公冠军之名连衡霍去病既年在迟暮智之老成宜思静退自安止足而外托阙庭之恋内希筐篚之恩牵力衰朽强顔预朝【一作强预朝防】陛下仁爱之心形容于万物以其不堪侍立特于廊下赐坐叨荣自若闻宠不惊贪竞之志更深腼目【一作冐】之顔愈厚臣闻设法训人在其教引年敬老终取于贤宁有庸庸之流谆谆若是而可均彼上庠忝兹厚秩且名曰人臣事乖朝列养非贵徳坐异论道纵庆云之防不别荆棘阙恩伤敎其如礼何臣以庸才谬当朝寄风俗未清实任其咎瑾等爵秩既隆亏损尤大释此不问安事狐貍激贪止竞宜从隗始傥天地含容未至【一作忍】屏黜请斥放之罢归里第且七十致仕古今通规近代以来贪竞不息臣随即举劾恐防罪者多内外诸司有如此比散下知之使遵节制四维以张彛伦式叙
　　弹李子和将军文　　　　　杜正伦
　　臣某言臣闻同隂以息分路尚有凄然向隅成悲满堂犹且不乐况天伦长逝伉俪不终共被同车之欢遂隔今古抚存悼亡之痛有伤心目而可譬孔懐于行路忽齐体于泉壤对凶筵而奏艶妓悦新宠而忘旧哀此实名敎所不容人伦之尤蠧者也谨按子和一介庸流百行兼阙阶縁际防叨滥恩荣乃分建茅参掌禁卫厠迹周行有年嵗矣纵前贤之行未识思齐而先王之礼宜其企及宁有弟防妻殒才逾十旬子哭父歌遂同一日身被子髙之缞室对安人之簟隣舂不相而家妓毕陈节物共时而悲忻相对伤风损教莫此为甚何可视息人间参预朝列虽自郐巳下无足致讥而告朔饩羊实爱其礼陛下勤求治理崇奨教义欲使习之人变于其道但子和器识庸下所伤尤大若凖常科则免而无耻请特加贬以敦礼教谨奏
　　为奚御史弹尚书某人入朝不敬文
　　陈子良
　　臣闻孝爱资于事父忠敬尽于事君淑慎尔仪不于位聿修厥徳无忝所生苟亏格言必贻眀罚窃见某甲出自庸防素无才术幸以运逢义始早预周行佐命之劳巳酬爵土攀附之宠复典枢机擢自刍荛功归圣徳昔晋荣八座蔡谟始渐斯官汉贵五曹郑均才沾此秩况某方圆无取叨据非宜而覆餗之讥于焉巳及欹器之戒如何遂盈不能翼翼在公兢兢从政及复入朝散诞无鞠躬之容陪轩慢乏防恭之礼有一于此身名何寘臣虽凡品职当纠察既覩相鼠之仪敢忘逐雀之志若斯风不黜方紊大猷宜正刑书以彰朝典请以某见事付大理治罪谨言
　　代御史王师旦弹莒国公唐俭文
　　许敬宗
　　臣闻古人涖职不膳池鱼前良罢官尚留家犊防园葵而自洁垂往哲之通规饮吴水而齐清标曩代之遗则若乃营求不巳贪猥无厌狥私利而黩官方挟朝权而侮天宪有一于此必寘眀科风闻唐俭往任尚书之日付托前盐州刺史张巨令【旧唐书作臣合】遣録事参军张正表元大节等专令检校牧放私羊所判文书自云检示约束剪毛之货易州僚判署潜立公文市司勘估一同官案并有放羊人康莫贺咄所署文牒共称牧长依问廵察使杨謩状与新声秩【一作新声扶】同谨按前【阙】部尚书光禄大夫莒国公唐俭门资斗食器劣缾筲在势为优唯闻酒徳座【一作席】宾常满无匪博徒以逐兎之防庸属凤翔之兴运功未参于执帛赏巳茂于桓圭效无补于经纶位乃隆于常伯由是越自泥滓超骧云汉甲第髙门与绛灌而并列朱轮翠盖共吴邓以齐驱宠出勲前化家开国任君才表挥翼在梁沥胆隳肝未答谬官之刺驿魂飞魄岂谢匪服之荣反复乗此恩波肆其溪壑之性慿兹惠渥纵其奸慝之心敢以私产托于州将刍豢交易并立案于曹司牧圉家童咸假署于名级情包僣拟家有擅除以此论深惊视聼稽诸往册国有常科其盐州刺史张巨令昔在部符宠膺繁露趍其势位擅役官寮资给贪夫成其败类顺行私令汨乱天纲请皆付法以清攸斁无任嫉恶之至谨奉白简以闻
　　弹剑南东川节度观察处置等使严砺文
　　元　稹
　　故剑南东川节度观察处置等使严砺在任日擅籍没管内将士官吏百姓及前资寄住等庄宅奴婢等并【集作今于】两税外加徴【集作配】钱米及草等谨件如后
　　严砺擅籍没管内将士官吏百姓及前资寄住涂山甫等八十八户庄宅共一百二十二所奴婢共二十七人竝在诸州顿内分析
　　右臣伏凖前后制勅令出使御史所在访察不法具状奏闻臣昨三月一日勅令往剑南东川详覆泸川鍳官任敬仲赃犯于彼访闻严砺在任之日擅籍没前件庒宅奴婢等至今月十七日详覆事毕追得所没庒宅奴婢文案及执行案典耿琚马元亮等检勘得实据严砺元和二年正月十八日举牒云【集作称】管内诸州应经逆贼刘辟重围内并贼兵到处所有应接及投事西川军将州县官所由典正前资寄住等所犯虽该【集作经】霈泽庒田须有所归其有庒田奴婢桑柘钱物斛防邸店碾硙等悉皆搜检勘得涂山甫等八十八户案内并不经验问虚实亦不具事贼职名便収家产没官其时都不闻奏所有【集作取】资财奴婢悉皆货卖破用及配充作坊驱使其庒宅桑田元和二年三年租课严砺并巳徴収支用讫臣伏凖元和元年十月五日制西川诸州诸镇刺史大将及参佐官吏将健百姓等应被胁从补署职官【集作掌】一切不问又凖元和二年正月三日赦文自今日巳前大【集作反】逆縁坐并与洗涤况前件人等悉是东川将吏百姓及寄住衣冠与贼党素无管属贼军奄至暂被胁从狂冦既平再防恩荡严砺违诏命苟利资财擅破八十余家曽无一字闻奏岂惟剥下实谓欺天其庒宅等至今见被使司收管臣访闻本主并在侧近控告无路渐至流亡伏乞圣慈勒本道长吏及诸州刺史招葺【集作缉】疲人一切却还产业庶使孤穷有托编户再安其本判官及所管刺史仍乞加贬责以惩【集作絶】奸欺严砺又于管内诸州元和二年两税钱外加配百姓草共四十一万四千八百六十七束每束重一十一斤右臣伏凖前后制勅令及毎嵗防条两税留州使钱外加率一钱一物州县长吏并同枉法计赃仍令出使御史访察闻奏又凖元和二年赦文大辟罪巳下咸防恩荡准官典犯赃不在此例臣又【集作访】闻严砺加配前件草凖前月日追得文案及执行案典姚孚检勘得实据严砺元和二年七月二十一日举牒称管内邮驿要草于诸州秋税钱上毎贯加配一束至三年秋税又凖前加配计当上件草臣伏凖毎年防条馆驿并【集作自】有正科不合于两税钱外擅有加徴况严砺元和三年举牒巳云凖二年旧例徴收必恐自此相承永使【集作为】疲人重困伏乞勒本道长吏严加禁断本判官及刺史等仍【集作伏】乞凖前科责以息诛求
　　严砺又于梓遂两州元和二年两税外加徴钱共七千贯文米共五千石
　　右臣伏凖前月日追得文案及执行案典赵眀志勘騐【集作检勘】得实据严砺元和二年六月举牒称绵剑两州供元和元年北军顿逓费用倍多量于梓遂两州秋税外加配上件钱米添填绵剑两州顿逓费用者臣又牒勘绵州得勘报称元和二年军资钱米悉凖旧额收尽送使讫并不曽交领得梓遂两【集作等】州钱米添填顿逓亦无可【集作充】折当州钱米处者臣又牒勘剑州得报称元和元年所供顿逓侵用百姓腹内二【集作两】年夏税钱四千二十三贯三文使司令于其年军资钱内尅下讫其米即用元和元年米充并不侵用二年军资钱米数使司亦不曽交【集作支】梓州遂州米充填者臣伏念绵剑两州供顿自合凖制【集作勅】优矜梓遂百姓何辜擅令倍出租赋况所徴钱米数内凖尅下剑州军资钱米四千二十三贯三文其余钱及米并是严砺加徴别有支用其本判官及梓州遂州刺史悉合科处以例将来擅收没涂山甫等庄宅奴婢及于两税外加配钱米草等本判官及诸州刺史名衔并所収色目谨具如后
　　擅収奴婢庄宅等元举牒判官度支副使检校尚书刑部员外郎兼侍御史赐绯鱼袋崔延
　　都计诸州擅没庄共六十三所宅四十八所奴一十人婢一十七人
　　于管内诸州元和二年秋税钱外随贯加配草元举牒判官观察判官殿中侍御史内供奉卢诩都计诸州共加配草四十一万四千八百六十七束
　　加徴梓遂两州元和二年秋税外钱及米元举牒判官摄节度判官监察御史里行裴浰
　　计两州徴钱共七千贯文米共五千石
　　梓州刺史检校尚书左仆射兼御史大夫严砺元和四年三月八日身亡擅收涂山甫等庄二十九所宅四十一所奴九人婢一十七人加征钱三千贯文米二千石草七万五千九百五十二束【元和二年三万一千七百九十二束元和三年四万四千一百六十束】
　　遂州刺史栁防【英华作蒙】
　　擅收没李简等庄八所宅四所奴一人加徴钱四千贯文米三千石草四万九千五百三十五束【元和二年二万四千五百三束元和三年二万五千四百八十二束】
　　绵州刺史陶锽
　　擅収没文懐进等庒二十所宅三十所加徴草八万八千六百八十八束【元和二年三万八千九十三束元和三年五万五百九十五束】
　　剑州刺史崔实成【元和二年十一月五日改授印州刺史】
　　擅収没邓琮等庒六所加徴草二万一千八百七十七束【元和二年九千三十九束元和三年一万二千七百七十八束】
　　普州刺史李怤
　　元和二年加徴草六千束三年加徴草九千四百五十束
　　合州刺史张平
　　元和二年加配草三千四百六十二束三年加徴草五千六百五束
　　渝州刺史邵膺
　　元和二年加徴草二千六百一十四束三年加徴草三千七百二十束
　　荣州刺史陈雷
　　元和二年加徴草九千四百三束三年加徴草五千四百二十七束
　　泸州刺史兼御史刘文翼
　　元和二年加徴草三千八百五十三束三年加徴草三千八百五十束
　　资州元和二年加徴草一万五千七百九十八束三年加徴草一万六千二百二十五束
　　简州元和二年加徴草二万四千一百四束三年二万三千一百一十八束
　　陵州元和二年加徴草二万四千六百六束三年二万三千八百六十一束
　　龙州元和二年加徴草八百九十一束三年二万三千八百六十一束
　　右以上本判官及刺史等名衘并所徴收名目谨具如前其资简等四州刺史或縁割属西川或縁停替迁授伏乞委本道长史各据徴收年月具勘名衘闻奏以前件状如前伏以圣慈轸念切在苍生临御五年三布赦令殷勤晓谕优在【集作恵】困穷似渉扰人频加禁断况严砺本是梓州百姓素无艺【集作才】行可称乆在兵间过防【集作于】奨防陛下録其末【集作防】効移镇东川仗节还乡宠光无比固合抚绥士【集作黎】庶上副天心蠲减征徭内荣乡里而乃横徴赋不奉典常擅破人家自丰私室访闻管内产业阡陌相连僮仆资财动以万计虽则【一作即】没身谢晷而犹遗患在人谓宜諡以配名削其褒赠用惩不法以警将来其本判官及诸州刺史等或苟务容躯竞谋侵削或分忧列郡莫顾诏条但授节将指挥不惧朝廷典宪共为防蔽皆合痛绳臣职在触邪不胜其愤谨録奏闻伏聼【集作候】勅防
　　文苑英华巻六百四十九
　　钦定四库全书
　　文苑英华巻六百五十　　宋　李昉等　编移文【此巻英华所编失年代先后今正之】
　　移虏淮阳太守文
　　为侯景叛移梁朝文
　　为东魏与梁请和移文
　　梁报东魏移文
　　答魏初和移文
　　移齐河阳执事文二首
　　移虏留使文
　　移虏淮阳太守文
　　永眀十年太嵗某淮隂太守某移淮阳长大齐乗干得一清宁今皇上体圣居震纉戎昌绪仁泽之所洒沾惠风之所偃靡威武之所胜【疑作腾】骧刑政之所宣畅浩浩乎其不可涯涘固能徼岷禺闗夷海拓沙渚道零山八承嗣九垓禔福含齿戴发其乐只且所以通欢魏境静息邉民嗟尔黔氓共和优忝而魏主不笃我信誓侮弱我慈懐慿陵我南城冦扰我樊邓元帅逞枭鸢之心锐卒畜蜂虿之毒蝇飞藩棘蚁附池隍我聊命偏将执而俘之连左袵于郊门频编首于外阙有司将加诛焉天子弗之许也重谒而请天子又不许也更从请所以置之乃制诏曰昔虞帝钦眀苖山记倒戈之阵夏君踵武钧台载不战之兵今锋镝陵邉彤云入候加讨而后擒待征而知服此廼朕之凉徳彼将何徳徒哀其积习为性因染遂变【一作惑】不识天时用干人事虽同滨率境自隔王臣直曰斯民独为系虏父母生乖妻儿逺则【疑作别】桑梓悠悠坟茔万里情甚悲之可觧网改祝聼归巢穴岂直隣好足鄙【疑】特以哀矜自中以时资遣称朕意焉巳遵眀诏部送所虏若干人即日在界宜速近防时施故堡使幽荒之外知皇王之徳音故移
　　为侯景叛移梁朝文　　　　魏　収
　　夫化成万物分界九道纪之以山河照之以日月方足圆首含气呈形咸总之于圣人毕防之以朝市皇魏应衘甲之秘图纳封金之寳命万方为宅四海为家卜世灵长将逾八百天壤之间朝【疑】不别焉惟夫三江五湖九蛮百濮其地如掌人鸟未分瞻星昧环拱之方托水迷朝宗之义积蝇为众长蛇称长石田无菽粟之用众人非声教所孚是以年歴三伪弃而不有岂力不足盖所未徴而陆梁泥时轶疆鄙天讨所遗理存恶杀自二纪及兹中原多故未清区宇文武兼勤偃伯归战有懐劳止将令动植俱仰尧心遂冠盖括途象胥提告推诚蹶然类识王道授衣礼【一作祠】节拜首归仁舞戚所以为髙止戈故能称大方知夙沙交臂不待兵车有苖纳欵未劳征伐而庸夫为善希能令终狂人克念更知徒语闻利无匹夫之信好虐有助鬼之心白头为贼曽莫自揆嘉文浮功甘于苟得罔顾榆次之祸讵识江浦之禽侯景一竖防蔑民斯下矣人伦士操本自不伦直以少从覊勒颇习趋走叨忝名器事出尒朱藏情谄笑惟利是视义兵同举羣胡覆族虽狐祭首丘事非小人而忘恩背本景为先至不义不信自此可知但丁公之戮时有未可也大泽深山龙蛇并育遂容其悔非弃其瑕秽任【一作假】以将率授以兵符庶其被鞍衔錬尽力驰骤指踪投緤驽兎或擒而弱才负重折足是虑置之不争之地虚出韩郑之间曽无战伐之勤可言摧防之绩嵗往年徂率无可纪而腹心羣小信纳逋亡刼夺行道侵掠民庶流声逺闻王法有典骢马将出朱笔且行自贻伊戚了不知咎盗憎主人乃图逆节防本塞源以【疑衍】委身贼虏逼胁居民翻荡城池义手曲躬千里唯诺残贼相依忻同鳞水宠以大位属以东方外曰臣主内深骨肉安危契濶约以死生拯其鼎镬之命全其虀粉之福时不暇浃翻然易虑还相掩击事剧仇讐反覆剽获莫非此类至于老母暮倚少弟升冈妻望行夫子号出父食毛之属可为痛心哉景忽之如草芥弃之如尘垢任其斮截之诛安其烹斩之痛放麑食子有以可亲观臧穷否耻其并主兽心人面华裔同讐归家惧执法之刑赴贼反噬脐之衅首领无地进退数穷遂骋邪说自托左右苟有君子义均逐雀而彼方上下乐祸好乱叛窃之竖获毒之人图浮芥之小利忘丘山之大祸乃崇饰土偶被以黄驰马髙盖载鼷为重委以专征施其爪角驱逼子姓率我叛亡逼厌虐之侣鞠苦役之众蚁攅蚋集侵窃邉鄙恤患分灾本不要于违僻违众悖礼盖神眀之所诛皇帝垂旒华土则天而动巻覆三古懐佩百王掌握中道崇基増构殊涂同防百虑一归中外禔福戎华俱庇持秋霜夏震之威以防山超海之力顾指则风云总至廻眸而山岳削平虽复旗皷所临有征无战犹以师出而服辱在我世所务者息民所存者文徳岂复以擒将威敌漂杵溺骖为功于一时示武于千载且天生五材有闻前古祸非我贻其得巳乎遂置坛命将持柯毕礼引营就道分途竞驰批熊举轮之士翘闗扛鼎之卒被组横矛执殳挺劔龙驹并跃骥子千羣沸聒天壤蒸欝云霄一朝指挥倐忽千里候骑罗络聊逞前驱天兵之皷未鸣众军之旗讵接而荆扬乌合一朝崩觧塞川满野馘耳截鼻以千万计不可胜数宗亲节将咸见擒束委命军吏忧在衅皷楚兵吴甲积若山丘青鹊赤乌噎流断岸千金之贵为我资焉痛辱可哀其利安在覆师防旅祸本可寻方之噬脐悔之靡及皆侯景叛戾虚相防诱指成提挈之举终无犄角之势景弃本趋末背国违乡部下数千屈逼罗网离亲懐土一日三秋拘网立匏朝不谋夕岂能摇足东上逺赴彭城天夺彼魄信纳虚诡使萧眀贵孙面缚于徐泗景为凶薮逡廵而坐观托人七尺之身居人成败之地急病让夷固若此也两端自见故态未除今知东南涤荡睢潼清复梁之防师单轮不返击援之期终当无日势穷路尽忧在防亡事晋变生将谋及已且彼军殱殄江淮屠酷祸源衅迹景变【疑作实】为之上惧金陵君长致请设【二字疑】之责下恐荆吴子弟洗【疑】父兄之寃愚小猜惊将兴异计乗专任之机借方面之重必当招结伧楚扇合无赖内自封植外絶防御因见信而类起出不疑以窃发事比疾雷理同激矢上或慿陵乗【一作建】疾专擅纵横下则鸱峙淮肥觊觎叛换老疾奸囬不虚然也而彼土区区厚加崇纳置之襟带之方处以藩篱之所费金帛于烮火罄酒浆于漏巵非乗景虚声委其变【疑作实】用夫量材授任必原其始考行责成当存其大景豺声蜂目之首狼心狐魅之徒义无父子弃同即异捐亲背徳于我尚反目而去在梁则何施可懐且我【疑】重伤心尾大不掉鱼脱于渊义彰老氏而假威凶险授柄奸囬欲求肝胆之诚更啓危亡之兆固智者不为迷者遂去若抽薪止沸剪草除根髠首囊头义手械足返国奸于司败归侵地于武非直恶之在今天道人事实弃无礼苟达【一作违】之者其长世何若悔非知罪恭承徳音且欲飞驿合符班师凯入悠悠水乡有救其死若乃执餙非之辨固遂过之失便当尽常胜之战极必取之攻飞江南渡深山将恐削壤卑名虽顿颡而不获亡宗灭庙望乔木而可悲昔田假英人于期壮【一作庄非】士穷而归我许以入懐景竦悖狗子搅乱四国庸可纾难弃若孤雏何足恋恋于乱臣勤勤于贼子也王者之威心【疑】厉如雷电信同寒暑言犹丽天移至深念变通熟量可否幸思大雅无贻后悔
　　为东魏与梁请和移文　　　元世俊
　　侍中大骠骑同尚书令武阳子元世俊移梁执事乃眷江汉襟带南土疆埸相望交错如绣輶轩未通革车属起一彼一此或利或钝亡载得舆所获盖寡争鸡失牛所损更大空使干戈未戢【一作不】戎马生郊髓脑涂于原野骸骨暴于草泽二国不和百姓何罪静言思之艮所未悟我皇帝以圣眀啓运礼乐惟新泽漏原泉道光日月方欲寝榆闗之髙烽罢轮台之逺戍铸剑防为农器纳苍生于仁夀而前益州刺史傅和往处西蕃逢时多难归途【一作中】多阻流寓江滨亦既来朝具陈彼意知以止戈在念去杀为心留情灌迟存通乐夙期所望实协虚想【一作心】犹恐失词或乖其实眷言在兹伫闻良信至彼假节开逺军李棱昔经垂翅遂挂天网矜是南冦拾之还书故因其致书用宣朝旨若覆前言共敦隣好当拂逆旅以待行人
　　梁报东魏移文　　　　　　何敬容
　　侍中宣惠将军尚书左仆射何敬容报魏执事成汤二十七征志惟靖难轩辕五十二战义在拯民既异时而同致信殊政而一揆岂其黩武以穷兵宁为仗威而尊大我皇帝降兹仁【一作上】圣承彼百王负扆君临不以四海为贵冕旒日昃常以百姓为心同二仪以覆载一六合而光宅徳逾羲昊道迈唐虞谅开辟之圣君信典谟而莫拟均心彼我等恱怨亲物有常懐人无异念自北阙纷扰河洛沸腾牝鸡索家萧墙起衅事以【集作似】谭尚义以【疑衍】类阏沉竞【一作亲】寻干戈民无定主候马乞师月陈庭廐裹粮请救日填阙下单民有时雨之望遗黎兴徯后之悲诚感仁恕理恻皇慈任好璅璅纳二晋君小白区区存三亡国况我朝廷宁忘拯救是以命师薄伐至于伊川云旗屡张非为翫武钲皷载陈岂尚威力汤武不祀周有义兵匹夫是讐尺土非利百战百胜非善之善九拒九攻终劳率土纳隍之虑无忘寝食李陵失律摧【一作随】身晋阳获彼来移闻见委曲知魏当璧得人兆有主作相惟贤栋梁克【一作充】室欲偃兵戎式敦隣好九臯既响唳天巳闻铜山一啓灵钟斯应矧乃出其言善千里莫违嘉言孔昭良以収纳且敌怨敌惠不在后嗣亡羊补牢亦所未失移至月日輙以奏闻即防诏可不爽来意行符【一作等非】縁邉偃兵觧甲庶烽【一作爟】火不警邉亭息候征夫舍刁斗之勤处妇无愤望之志寻常不争农桑是务分灾恤患继好息民棱在此嵗乆情无疑难还使赍移报彼来懐
　　答魏初和移文　　　　　　任孝恭
　　盖闻轩辕五十二战义在拯民汤武二十七征本惟靖难明异时而同致信殊政而一揆我皇帝屈兹上圣承彼百王巻六合而包含二仪而覆载照髙日月泽畜【一作富】云雨值魏氏纷纶亟离星晷竞寻干戈争以兴废【一作发】王无卒嵗相不浃辰只马乞师月陈庭阙裹粮请救日欵闗扉故屡动震【一作云】旗再驱苍兕同小白之存亡等任好之继絶匹妇是讐尺土非利然百战百胜犹苦四民九拒九攻终劳百姓纳隍之念无忘日昃李陵以失律蹔摧鳞羽同孟眀之返秦似荀防之归晋少展【一作并赍】来移文之委曲知彼当璧得人兆有主欲偃兵戈式敦雅好鹤鸣九臯唳天巳响出其言善良以欣然輙勒縁邉屯戍各息烽警旌旗昼巻刁斗夜停混鸡犬于四隣接桑麻于二境【一作皆艺文类聚】
　　右二篇大同小异前篇加详后篇见艺文类聚今英华并収不欲去取内有同处止于后篇作白字
　　移齐河阳执事文　　　　　　信
　　周天和四年四月二十七日使持节车骑大将军仪同三司大都督陜西总管府移齐河阳执事自疆埸卧皷邉鄙収烽义让之行未能朞月孔诚诲盗即值包藏是以板载之师须时而动自安封域非求拒防虽复风尘蹔接旗皷无侵五将即廻防崤已静始奉朝防获被【一作彼】移书令受叛城使廻军实想彼邉司已奉处分既有此还輙须领纳未知何日可遣戍兵指附行人迟能速报盟且不渝隣境相善顾瞻原野幸甚实多故移
　　同前
　　周天和四年十一月十日陜州防管长史梁昕移齐河阳执事自拭玉继书通闗去传实谓上方销剑山阳息马故兹御客或慢重扄属彼司疆隂行善盗君一臣二上穆下乖国家以邉鄙心摇须固备守大司马齐国公天子介弟中军元帅驾驭孙吴驱驰貔虎举因农隙义异城郎师廵我境曽非反郓缩载之毕前旗巳廻彼国兵马不防殿后余尘遂至相接建旌【一作忠】垒上未及五申安邺城傍先惊七伏当时锋刄或膏原野所获彼将夏州刺史梁老首领今以相还尸乡不逺无令乆客马驴甲兵具条相勒封人宜依领纳无鬭志不获交绥致此埃尘谁阶其咎故移
　　移虏留使文
　　年月朔日某官告配某州郡前本欲发遣彼使但某入境以来国祥甫迩自秋迄冬未申欵接且狼星表邦严霜巳戒浮河乱济长路苦寒时当献嵗惟新三元告庆珪贽盈庭华裔参轸式观盛礼洽此嘉讙阳和既动泽渐万邦便当遣使相随永敦隣睦故移




</div>
    <div class="pagination">
<a href="文苑英华_page505.html">上一页</a><span>...</span><a href="文苑英华_page501.html">501</a><a href="文苑英华_page502.html">502</a><a href="文苑英华_page503.html">503</a><a href="文苑英华_page504.html">504</a><a href="文苑英华_page505.html">505</a><span class="current-page">506</span><a href="文苑英华_page507.html">507</a><a href="文苑英华_page508.html">508</a><a href="文苑英华_page509.html">509</a><a href="文苑英华_page510.html">510</a><a href="文苑英华_page511.html">511</a><span>...</span><a href="文苑英华_page507.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
