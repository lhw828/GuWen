<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 118 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 118 页/共 396 页</h1>
    <div class="content">
　　答两广殷总督【明髙拱】

　　广东事理前已畧言其意想逹左右兹城池既复剿倭报捷良可喜也然倭尚可平而地方之贼难于卒灭地方之贼不可灭固倭之所以来也而地方之所以多贼者实逼起于有司之贪残而养成于有司之蒙蔽及其势成计无所出乃为招抚之说以茍且于目前于是我以抚款彼而彼亦以抚款我东且抚西且杀人非有抚之实也而徒以冠裳金币羊酒宴犒设金鼓以宠与之有司将领固有称贼首为翁与相对宴饮欢笑为宾主而又投之以侍教生帖者百姓之苦如彼而贼之荣利乃如此斯不亦为贼劝乎奈之何民之不为贼也而广之徧地皆贼实由于此今幸有公在彼必须痛杀一场使诸山洞海洋之贼皆就殄灭然后抚恤疮痍休养生息乃称平定不然而犹徇故事恐日复一日广非国家有矣昨已令本兵覆题发银两招浙兵以赴公之用其伸缩操纵任公便宜为之他人更不得以阻挠其为皇上整顿此方复如当年之旧是不世之功陈奎刘穏已皆用之广东矣苏愚待有副使缺补之其它尚有当更者不妨见教即为处也至于征剿之事尤须将领得人乃可奏功广东自大将偏禆而下果孰可用当留孰不可用当去何人可代孰宜于彼不宜于此孰宜于此不宜于彼所当更调即可奏上当拟行之有将有兵有粮则贼平有日矣然仆所以急急于此者尤有深意夫广东之敝极矣整顿而使之如旧亦甚难矣非公在彼孰能经畧非仆在此孰肯主张故整顿此方必当在此时也过此以往但少一人事必无济广东终无宁日矣公有雄畧成此不难时不再来可不念哉

　　答贵州阮廵抚【髙拱】

　　昔执事之赴贵阳也安国亨之事仆曽面语其畧今来谕云云似尚未悉仆意特再为之明其说夫天下之事有必当明正其罪者有罪未必真人臣所当自为处分而不可于君父之前过言之者若中原之民敢行称乱大逆不道此则所谓上告天子发兵征讨灭此而后朝食者也若民夷异类顺逆殊涂虽有衅隙本非叛逆之实则人臣当自处分而不可过言于君父之前何者君父天下之主威在必伸一有叛逆便当扑灭可但已乎而乃事非其真钉入其罪过以言之则将如何处也安氏之乱本是安国亨安智夷族自相仇杀此乃彼之家事非有犯于我者何以谓之叛逆而前此抚臣乃遽以叛逆奏之君父在上既闻叛逆诸说则法所必行岂容轻贷而安国亨本无叛逆之实乃祸在不测且图茍全地方官更复不原其情遂致激而成变乃又即以为叛逆之证可恨也今观安国亨上本诉寃乞哀恳切叛逆者若是耶而地方官仍复不为处分仍以叛逆论之遂使朝廷欲开释而无其由安国亨欲投顺而无其路亦已过矣且安智安国亨之所仇也况非我族类而乃居于省中谓有安智在省则谗言日甚而安国亨之疑畏日深安国亨之疑畏日深则安智之祸愈不可解是挑之使斗而增吾多事也故愚谓安国亨之罪固非轻而叛逆则不然安智当别有安挿而省居则不可惟在处置之得宜耳以朝廷之力即族灭安氏何难者顾事非其实而徒勤兵于逺非所以驭夷狄而安中国也愿执事熟思之也 

　　上徐少湖阁老书【赵贞吉】

　　贞吉奉违甚乆而通候缺然徒以守逐臣之禁而不敢援师资之谊也往者去国之日覩公有相怜之色已而别去数年皆荷吹嘘枯朽令长华蒂往来于心周旋其事必使仆回视返听得齿章缝之列而相怜之心始遂矣夫仆之于才直菅蒯耳而能得此于公何耶今天下之士云蒸响合各以其才技求售门下易一顾不可骤得而迹之去住情之亲疎随之乃云变响化新新不停也又安能保其一顾而乆不忘哉若仆处放逺之形持乆疎之契而能感翁最专之情比于乆而不忘之数诚不知其所以也语曰人惟求旧抑仆乃我公旧所陶铸期成一割虽先败缺正尔其钟情者耶不然何其在逺不弃而去乆不忘若此也今春唐子应徳来会白下与论本朝知学之相自门下始盖经纶康济前辈不无而孔孟一脉之绪知其说可举而措之天下者尠矣自宋以来讲学明道者皆在末位而门下适当名世之运质邻上智体尚中行心镜内朗机神外圆庄周谓有徳有才殆近之矣举其说而措之天下其不在今乎夫会万物而为一身者圣人之徳也散一身而为万物者圣人之才也才与徳备者道之周也故周于道者天不能害地不能杀而世不能乱也今方隅多警而财用毎空天下嚣然恐卒然之变起而莫之救也独君子以为必不然者非恃有道之在髙位乎哉儒者学道未及圣人故轻去就而薄名位夫名位诚不可薄也传曰鼔万物而不与圣人同忧言圣人之忧天地尚不得同而况与小儒谋哉夫天地尚不得与同焉则圣人之忧大矣圣人持此大忧而无位以托焉则皇皇何之哉故知天付公以髙位者乃其畀以大忧也仆云知学之相自门下始者乃以为警而非以为佞也惟冀少逊硕美以安赤舄以系天下之望以酬愿治者之心此固内朗外圎妙应之迹宜尔也仆诚不足深与知此矣仆往承师资之益近领援拔之恩思投短记以答宏慈而率尔有狂霏之言遂大忘其疎贱之体亦以恃盛徳大度而无所挹损也

　　与髙中玄阁老书【赵贞吉】

　　仆扺家闭户追思往咎慨然叹曰今之世惟髙公能知我惟公能护我惟公能恕我往者合聚欢若骨肉一旦乖隔即成参商是吉之罪过薄徳甚矣然细思之虽人谋之未工亦似天命之已定奈之何哉吉与公比肩出入者十月未尝有一言之郄吉虽不肖然自谓惟我为能翼助于公尝语公曰大有之世惟匪过于盛可以免咎夫子曰善处此者可谓明辨晢矣夫哲人知几知柔知刚知微知彰逊处雍容上信下从身安而天下国家可保矣又何必极其意之所之而后为快哉又尝语公曰数十年来人臣比党成风其欺罔君上贿赂公行纲纪荡废以致府库空虚边防废溃人才风俗陋弊已甚公禀扶舆清淑之气刚毅爽朗文章藴籍具八面应敌之才居皇上宾友亲臣之任振而新之在此时矣不可让也仆虽庸劣愿効铅刀之割自列于散宜南宫之俦以伫观公勲庸之焯茂矣此二语者仆常常而言之公亦常常而听之今犹在耳也嗟嗟仆欲以此义佐公安知竟以此得罪耶命定故也岂尽由不肖之过乎哉然仆自谢事别来终不敢以纎芥有憾于公其拳拳一念犹虑公举措万一或过则社稷奚赖焉故兹再述前言以献于公前其用意区区迂而可笑又如此韩子曰人臣尚同非国家之利古之君子不尽以同为贵也尝观宋相韩范富三君子在位议政未尝尽合韩范于西事大相矛盾富议髙邮守事有异范公因渐解去韩富议濮事终身不合冨公老犹栗栗焉故知古之君子以不一切扶同为正也仆身已老行将逃禅寂以消余年耳驷马髙盖其忧甚大又岂至借此献谀希他望哉惟念公髙明慈恕必能终始知我又惟善人能受善言惟贤者所当责备故敢援笔不休搪突记室以自附于士君子之义未审公果能亮之否

　　答王鉴川【张居正】

　　今之议者皆谓讲和示弱马市起衅为此言者不惟不忠盖亦不智甚矣夫所谓和者谓两敌相角智丑力均自度未足以胜之故不得已而求和如汉之和亲宋之献纳是制和者在边外而不在中国故贾谊以为倒悬冦公不肯主议今则彼称臣纳款效顺乞封制和者在中国而不在边外比之汉宋之事万万不侔独可谓之通贡而不可谓之讲和也至于昔年奏开马市官给马价市易边马彼拥兵压境恃强求市以款段驽罢索我数倍之利市易未终遂行抢掠故先帝禁不复行今则因其入贡之便官为开集市场使与边民质易有无稍为之约束毋得阑出中国财物及应禁者其期或三日或二日而止如辽开原事例耳又岂马市可同语乎且此事有五利焉敌既通贡逻骑自希边鄙不耸穑人成功一利也防守有暇可以修复屯田蓄吾士马之力岁无调援可省行粮数十百万二利也土蛮吉能每借俺酋以为声援俺酋既服则二敌不敢轻动东可以制土蛮西可以服吉能三利也赵全等既戮板升众心已离我因与彼约有愿还者必勿阻之彼既无勾引之利而又知敌之不足恃则数万之众皆可渐次招徕曹川之地可虚矣四利也彼父子祖孙情乖意阻其通将衰兆已先见老酋死家族必分不死必有冐顿呼韩之变我得因其机而行吾之计五利也凡此五利皆古之谋臣策士所为祷祀而求者也而今之议者独以边将不得捣巢家丁不得赶马计私家之害忘公室之利遂失此机会不为国家审图故仆以为为此言者不惟不忠盖亦不智甚矣至于桑土之防戒备之虑此自吾之常事不容一日少懈者岂以彼之贡不贡而有加损乎今吾中国亲父子兄弟相约也而犹不能保其不背况外敌乎但在我制御之策自合如是耳岂能必虑之不吾背乎数十年无岁不掠无地不入岂皆以背盟之故乎即将来背盟之祸又岂有加于此者乎利害之归较若黒白而议者犹呶呶以此为言故仆又以为不智甚矣刘院既知此事颠末又与公同心必能共襄大事幸采取其议及镇守兵备以下所呈折以髙见并图上贡额贡期市易事宜仆与玄老当备闻于上请旨行之浮议虽多不足恤也

　　答奉常陆五台【张居正】

　　往丈起山中不一岁而跻九列仆日夜引领望丈之一至者以丈素有超世之识知仆所以肩巨承艰之心为能疏附后先以共济艰危也乃读前后手翰所以教仆者则亦未越于众人之见而与仆之孤耿大谬也丈前书谓仆处余懋学傅应桢为太过恐失士心后书谓救刘台为盛徳至引文潞公之事以相比今海内缙绅之侣投柬于仆者十九为此言也然皆众人也岂意有超世之识又知仆所以肩巨承危之心而所见乃亦止此乎古之贤圣所遇之时不同而处之之道亦异易大过栋挠彖曰刚过乎中当大过之时为大过之事未免有刚过之病然不如是不足以定倾而安国栋挠而本末弱矣伊周当大过之时为大过之事而商周之业赖之以存虽刚而不失为中也仆以一竖儒拥十余龄幼主而立于天下臣民之上威徳未建人有玩心况自隆庆以来议论虽多国是靡定纪纲倒植名实混淆自仆当事始布大公彰大信修明祖宗法度开众正之路杜羣枉之门一切以尊主庇民振举颓废为务天下始知有君也而疾之者乃倡为异说欲以抑损主威揺乱朝政故不得不重处一二人以定国是以一人心盖所谓刚过乎中处大过之时者也而丈乃以为失士心误矣吾但欲安国家定社稷耳怨仇何足惜乎至于潞公之事亦复不伦盖潞公所事者长君而其出处去就未必系宋室之安危子方狂妄后生独持馈锦一事以议论前軰此其失在于不知贤耳故潞公得以包容之仆今所处何时也主上举艰巨之任付之于眇然之身今权珰贵戚奉法遵令俛首贴耳而不敢肆遐方殊俗献琛修贡厥角稽首而惟恐后者独以仆摄持之耳其出处去就所系岂浅浅哉彼谗人者不畏不愧职为乱阶且其蓄意甚深为谋甚狡上不及主上旁不及中贵而独剸刃于仆之身又无所污蔑而独曰专权专权云云欲以竦动幼主阴间左右而疑我于上耳赖天地宗庙之灵黙启宸衷益坚信任不然天下之事岂不为之寒心哉自有此事主上食不甘味寝不安席以痛恨于忌者盖大舜疾谗说之殄行孔子恶利口之覆邦故去此人以安仆也以安社稷也离明允断诚理法之正而仆所以恳恳救之者葢以仰答圣恩下明臣节耳非欲为沽名之事也而丈乃以潞公见讽误矣仆一念为国家为士大夫之心自省肫诚专一其作用处或有不合于流俗者要之欲成吾为国家为士大夫之心耳仆尝有言使我为刽子手吾亦不离法场而证菩提又一偈云髙冈虎方怒深林蟒正嗔世无迷路客终是不伤人丈深于佛学者岂不知此机乎夫士屈于不知已而伸于知已今海内缙绅之侣为此言者甚众仆皆逊而谢之乃于丈哓哓不已者以丈有超世之见知仆所以肩巨承艰之心者也读礼有暇试一思之倘再会有缘尚当刮目相待

　　答周友山【张居正】

　　辱华翰佳布之恵深荷雅情且谂宪从即驻宁州因以弹压奸宄拊绥良善甚休甚休盖闻圣王杀以止杀刑期无刑不闻纵释有罪以为仁也茍子之不欲虽赏之不窃此孔子箴病之言是时鲁失其政宠赂滋彰故言此以警之若谓徒不欲可以弭之无是理也夫人之可以纵情恣意有所欲而无不得者莫踰于为盗而秉耒持锄力田疾作束縳以礼法世之所至苦也安于其所至苦无所惧而自不为非者惟夷由曾史为然不曰吾严刑明法之可以制欲禁奸也而徒以不欲率之使民皆释其所乐而从其所至苦是天下皆夷由曽史而后可也舜不欲之君也皋陶不欲之相也蛮夷猾夏冦贼奸宄犹不能无明刑作士以威之况其余乎异日者有司之不敢捕盗也以盗获而未必诛也不诛则彼且剚刃于上以毒其仇而合其党故盗贼愈多犯者愈众今则不然明天子提纲振维于上而执事者持直墨而弹之法在必行奸无所赦论者乃不惟尧舜之所以致理者而独用懦者姑息之说衰季茍且之政以挠之其无乃违明诏而诡国法乎执事当弭盗之任而华翰所云又似不徇俗以为是非者故敢畧陈区区惟髙明裁择焉

　　答耿楚侗【张居正】

　　辱华翰并所梓论简彚编惓惓以奉行徳意安民生饬军政为急仰见公之髙明深达治体识时务者也忆昔仆初入政府欲举行一二事吴旺湖与人言曰吾辈谓张公柄用当行帝王之道今观其议论不过富国强兵而已殊使人失望仆闻而笑曰旺湖过誉我矣我安能使国富兵强哉孔子论政开口便说足食足兵舜命十二牧曰食哉惟时周公立政其克诘尔戎兵何尝不欲国之富且强哉后世学术不明髙谈无实剽窃仁义谓之王道纔涉富强便云霸术不知王霸之辨义利之间在心不在迹必仁义之为王富强之为霸耶仆自秉政以来除宻勿敷陈培养冲徳外其播之命令者实不外此二事今已七八年矣而闾里愁叹之声尚犹未息仓卒意外之变尚或难支焉在其为富且强哉公今不以仆为卑陋而留心于此诚生民之福也第须一一核实考成乃可有效若徒腾之文告而已实意且化为虚文矣何如议留入觐正官及澄汰县令二疏俱属所司覆行丈田一事揆之人情必云不便但此中未闻有阻议者或有之亦不敢闻于仆之耳茍利社稷死生以之仆比来唯守此二言虽以此蒙垢致怨而于国家寔为少禆愿公之自信而无畏于浮言也

　　答吴廵抚【张居正】

　　公起郡守用治行异等二三年即拜中丞列于九卿开府两浙此主上之殊恩也未有勲庸以报知遇即纳屦而去忠义之士固如是乎古人有官守者不得其职则去朝廷举数千里膏沃之地畀之于公言必行计必用何事不可为何功不可就而必欲去之以为洁岂朝廷有负于公耶或曰公昔以举刺劳方伯事致郄今见劳亦大用内不自安故去者此又非大人之弘度也廉蔺冦贾亦居将相势不相容犹先公后仇以济国事昔公与劳徒争礼让微节非有宿怨深仇不可解之衅也今公处浙劳处闽壤地悬隔画疆而治又非有同居并位不相容之势也萍浮江湖一撞而去即随风分泊矣何嫌何疑而必欲相避耶明主在上方翕受敷施循名核实以兴太平之治愿勉■〈施，冉代也〉毋自损以孤舆望公之简用仆所荐也窃恐执事者不究于忠义之节而湛于世俗之见以扞当时之文网则仆亦将有连坐之累焉书陈惟执事圗之

　　答应天廵抚宋阳山【张居正】

　　来翰谓苏松田赋不均侵欺拖欠云云读之使人扼腕公以大智大勇诚心任事当英主综核之始不于此时剔刷宿弊为国家建经乆之策更待何人诸凡谤议皆所不恤即仆近日举措亦有议其操切者然仆筹之审矣孔子为政先言足食管子霸佐亦言礼义生于富足自嘉靖以来当国者政以贿成吏朘民膏以媚权门而继秉国者又务一切姑息之政为逋负渊薮以成兼并之私私家日富公室日贫国匮民穷病实在此仆窃以为贿政之弊易治也姑息之弊难治也何也政之贿惟惩贪而已至于姑息之政倚法为私割上肥已即如公言豪家田至七万顷粮至二万又不以时纳夫古者大国公田三万亩而今且百倍于古大国之数能几万顷而国不贫故仆今约已敦素杜絶贿门痛惩贪墨所以救贿政之弊也查刷宿弊清理逋欠严治侵渔揽纳之奸所以砭姑息之政也上损则下益私门闭则公室强故惩贪吏者所以足民也理逋负者所以足国也官民两足上下俱益所以壮根本之图建安攘之策倡节俭之风兴礼义之教明天子垂拱而御之假令仲尼为相由求佐之恐亦无以踰此矣今议者率曰吹求太急民且逃亡为乱凡此皆奸人鼔说以揺上可以惑愚闇之人不可以欺明达之士也夫民之亡且乱者咸以贪吏剥下而上不加恤豪强兼并而民贫失所故也今为侵欺隠占者权豪也非细民也而吾法之所施者奸人也非良民也清隠占则小民免包赔之累而得守其本业惩贪墨则闾阎无剥削之扰而得以安其田里如是则民将尸而祝之何以逃亡为公博综载籍究观古今治乱兴亡之故曾有官清民安田赋均平而致乱者乎故凡为此言者皆奸人鼔说以揺上者也愿公坚持初意毋惑流言异时宰相不为国家忠虑徇情容私甚者辇十万金入其室即为人穿鼻矣今主上幼冲仆以一身当天下之重不难破家以利国陨首以求济岂区区浮议可得而揺夺者乎公第任法行之有敢挠公法伤任事之臣者国典具存必不容贷

　　文章辨体彚选巻二百四十二

　　●钦定四库全书

　　文章辨体彚选巻二百四十三

　　（明）贺复征 编

　　○书三十九

　　论三区赋役水利书【明归有光】

　　有光再拜谨致书明侯执事窃承明侯以本县十一十二十三保之田土荒莱居民逃窜岁逋日积十数年来官于兹土者未甞不深以为忧而不能为吾民终岁之计明侯戚然于此下询刍荛某生长穷乡谈虎色变安能黙然而已窃惟三区虽隶本县而连亘嘉定迤东沿海之地号为冈身田土高阜物产瘠薄不容五谷多种木绵土人专事纺绩周文襄公廵抚之时为通融之法令此三区出官布若干疋毎疋准米一石小民得以其布上纳税粮官无科扰民获休息至弘治之末号称殷富正徳间始有以一人之言而变易百年之法者遂以官布分俵一县夫以三区之布散之一县未见其利而三区坐受其害此民之所以困也夫高阜之地逺不如低洼之乡低乡之民虽遇大水有鱼鳖菱芡之利长流采捕可以度日高乡之民一遇亢旱弥望黄茅白苇而已低乡水退次年以膏沃倍収瘠土之民艰难百倍也前廵抚欧阳公与太守王公行牵耗之法但于二保三保低湮水乡特议轻减而于十一十二十三保高阜旱区却更增赋前日五升之田与槩县七八等保膏腴水田均摊三斗三升五合此盖一时失于精细而遂贻无穷之害小民终岁勤苦私家之収或有不能及三斗者矣田安得不荒逋安得不积此民之所以困也呉淞江为三州太湖出水之大道水之经流也江之南北岸二百五十里间支流数百引以灌溉自顷水利不修经河既湮支流亦塞然自长桥以东上流之水犹驶迨夏驾口至安亭过嘉定青浦之境中间不絶如线是以两县之田与安亭连界者无不荒以三区言之吴淞既塞故瓦浦徐公浦皆塞瓦浦塞则十一十二保之田不収徐公浦塞则十三保之田不収重以五六年之旱沟浍生尘嗸嗸待尽而已此民之所以困也生愚妄为执事者计之其一曰复官布之旧乞查本县先年案巻官布之征于三区在于某年其散于一县在于某年祖宗之成法文襄之旧税一旦可得而轻变独不可以复乎今之赋役册凡县之官布皆为白银矣独不思上供之目为白银乎犹为官布乎如犹以为官布则如之何其不可复也古之善为政者必任其土之所宜以为贡文襄之意盖如此即今常州府有布四万疋彼无从得布也必市之安亭转展折阅公私交敝有布之地不征其布而必责其银无布之地不征其银而必责其布责常州以代输三区之银则常州得其便责三区以代输常州之布则三区得其利此在执事言于巡抚一转移之间也其二曰复税额之旧牵耗之法系苏州一郡之事生愚未敢僭及姑言今日之易行者前王公已定耗法均摊之田三斗三升五合歉薄之田二斗二升既而会计本县薄田太多而三十六万之外乃增余积米数千王公下有司再审歉薄之田均摊叹千之米此王公之意欲利归于下也有司失于奉行如三区者终在覆盆之下而所存余积之米遂不知所归欲乞查出前项余积作为正粮而减三区之额复如其旧此则无事纷更而又有以究王公欲行而未遂之意矣夫加赋至三斗而民逋日积实未甞得三斗也复旧至五升而民以乐输是实得五升也其于名实较然矣既减新额又于逃戸荒田开豁存粮照依开垦荒田事例召募耕种数年之间又必有苏息之渐也其三曰修水利之法呉淞江为三呉水道之咽喉此而不治为吾民之害未有已也先时言水利者不知本原茍狥目前修一港一浦以塞责而已必欲自原而委非开呉淞江不可开呉淞江则昆山嘉定青浦之田皆可垦议者不究其本因见沿江种芦苇之利反从而规取其税自舟直浦索路港诸地悉为豪民之所占向也私占而已今取其税是教之塞江之道也上流既壅下流安得而不阏乎生愚为三区之田而欲开呉淞江似近于迂然恐呉淞江不开数年之后不独三区而三州之民皆病也若夫开瓦浦溉十一十二保之田开徐公浦溉十三保之田此足支持目前下策也生愚闻之古之君子为生民之计必不肯拘挛于世俗之末议而决以敢为之志况此三区本县蕞尔之地在明侯之宇下得斗升之水可以活矣伏愿行此三策庶几垂死而再苏之其有徳于吾民甚大又今旱魃为灾明侯昔日车马所通濒河人迹所至之处禾稼仅有存者至于腹里无复青草近经秋潦往往千畆之田枯苗数茎随水荡漾而已救荒之策免租之议此如拯溺捄焚尤不可缓者又今三区无复富戸所充粮役不及中人之产赔貱之累尤不忍言乞念颠连无告之民照弘治间例及太守南岷王公新行事例免其南北运库子马役解戸之类此亦可以少纾目前之急也唯明侯留意焉

　　论御倭书【归有光】

　　某废弃山林之日已久天下之事非分之所宜言者顾自以世受国恩身在江湖不敢一日而忘魏阙之下况今倭奴逆天悖暴实吾父兄子弟百年之仇耻辱明公惓惓下问一得之愚敢不自竭伏见天子哀悯元元诞布徳音明公以股肱耳目之重臣膺兹简命俾执玉帛告祭东海之神精诚昭格百灵効顺龟鳖小丑当知无遁逃之所矣昔裴晋公李中丞甞受视师之命不旋踵而元济就擒刘祯授首克成淮蔡泽潞之功况我圣朝之威灵万万于有唐而明公之所以自待者岂自处裴李之下哉故宜详延博采不遗于刍荛之贱也某不敢为泛说以渎明聴姑就今日用兵之势言之自倭奴入冦于今三年虔刘我人民滛污我妇女焚荡我屋庐有司婴城而自保军卫莫之谁何盻盻焉视彼重装满载得气而去徒诿曰无兵犹可也今各省之兵四集无虑十万屯聚境上区区残息逰魂灭此而朝食可也而至今相持未见有必战之计老子曰师之所处荆棘生焉故善者果而已矣孙子曰久暴师则国用不足钝兵挫鋭屈力殚财则诸侯乗其敝而起故兵闻拙速未睹巧之久也今若是不几于钝乎岂老子之所谓果乎议者谓此冦不宜与之战在坐而困之此固一说也然穷天下之精兵散甲士于海上旷日弥月而久不决则所谓困者在我矣是不可不察也则今日之计宜于速战而已然兵有分有合徒厚集其众于一而不为之列屯要害广布形势则贼之所出必视吾无备之处而为之走集是宜观地之要以拟其溃呉越之地濒于大海海口之可通者数路而已既不能把扼而使之突入三江五湖之间要害之可守者数处而已又不能按据而使之横溃则将何为而可也某以为贼在川沙兵之所向能保其败于东不溃于西耶政其外不溃于内耶故太湖之口可屯也三泖之口可屯也呉淞江之中道可屯也某甞循行江上问所谓沪渎垒者知昔人御冦之遗迹即如此垒正在苏松二府之中贼得至此则苏州松江诸县无日不危也故为屯垒不独可以拒贼之入路又可以为州县之声援也昨者黄冈泾之捷斩首之多以前所未有然贼复东出则贼锋虽挫于五湖之上而蛮烟复接于九峯之间矣由此言之分屯其可后乎往贼攻州而府不救攻县而州不救刼掠村落而县不救府如无州州如无县县如无村落仅仅自保于一城之中如与人鬬而束其手足絶其党而孤立如之何能自存也幸而此贼在于抄掠而已设有长驱之志孰能御之是唇齿俱亡首尾衡决矣即使徒以保城为功而置百里生民于度外为人父母何以为心况京畿千里之地荡然无藩篱之限兵之失势莫甚于此此其不可一也凡王者之师未有不分别其逆顺离散其党与者今闽浙亡命与诸岛之夷固所必诛若吾民所在被其系累而髠之以为前行以饵吾师甞闻我军斩首冦二百余其间止有一二为真贼者则临阵之际岂可不辨其真伪明购赏格开示丹青生活之信古之用兵能使贼为吾用而今驱之使为贼此其不可二也聚天下之兵而军政不立断斩不行卤掠不禁前者方陷阵后者已奔佚是民有百走退死之心而无一前进生之计且所谓营垒行阵间谍兵械与夫分数形名虚实竒正之说兵家之所常言悉置而不讲此其不可三也故今日之兵在于决机而分屯以佐其势又当戒饬州县之吏不宜以闭塞城闉为上策百姓之逃归者不可逆以奸细而禁锢诛戮之至于诛赏军令之大今之所调杂以中外宜示吾国之纪律不可为敌人所笑如是而战不胜贼不灭者未之有也然今虽以殄灭为期而经畧措置非数十年不能安寜且敌性贪残狃于卤获之利虽有惩艾不能保其不来夫自正统以来殆将百年及今而发如人之疾病一旦发作岂得遽止故宜考求宣徳正统之间前之所以侵盗而无已后之所以顿息而不来则有以知其故矣永乐中广宁伯镇守辽东筑城金线岛之西北夜见东南海岛中火光即知冦至邀击之擒斩无遗以是冦不敢入境盖彼悬度大海经以旬月非风候不行又不能多赍粮饷贼未到岸往往饥罢兵法无负于水而迎客无迎水流独于御倭宜反而用之必迎水逆击不使上岸此必尽之术也舎是则由外海而入内海由海入港由港入城郭如今日必至之害矣谓宜振饬祖宗之法自广闽浙淮以至辽东修沿海列卫之政则兵不必别调也举都司备倭之职则将不必别选也不然而恃客兵客兵不可久居设使撤还贼将复至周旋不已是兵无时而息也而民亦殚矣议者又谓宜开互市弛通畨之禁此尤悖谬之甚者百年之冦无端而至谁实召之元人有言古之圣王务修其徳不贵逺物今又往往遣使奉朝旨飞舶浮海以与外国互市是利于逺物也逺人何能格哉此在永乐之时甞遣太监郑和一至海外然或者已疑其非祖宗禁絶之旨矣况亡命无藉之徒违上所禁不顾私出外境下海之律买港求通勾引外国酿成百年之祸纷纭之论乃不察其本何异扬汤而止沸某不知其何说也唯严为守备雁海龙堆截然中外之防贼无所生其心矣某身罹冦难以与乡邑父老熟计之此言或有近于理幸赐采择而行之

　　上王相公【赵用贤】

　　顷读台中二疏端攻李少卿而并中子道纯甫乃独不斥及于贤然贤实为罪首特以稍逺耳目故仅免唇齿耳贤安敢幸一不挂名弹章遂黙黙低头就此笼络耶少卿曩时排击大憝真有社稷之功亦几蹈鼎镬之险及今事成而议其后始见为易耳有如巨铛偃然握柄即诸为富贵计者无不得然成何等朝廷耶少卿之过坐语言不谨急于呈能所坐亦微何至如所云云污蔑已甚宁当为人今或指名故党者輙誓为摉抉隠伏刻削无仁恩何独攻少卿诸人輙以为中窽綮快时论羣起而相然耶少卿今日之事乃起周元孚一疏闻元孚疏出所以构之者百方皆竒诡纵横非控揣所及人盖徒知此为祸始而不知祸实胚胎于司冦公之一论也司冦公果如疏所云耶抑不如疏所云耶先生当有定衡则李少卿犹在可原之列矣至如呉沈二君忠言正色偘偘为国江御史直方蹇蹇真有匪躬之节而皆横被攻谪旁观嬉笑自以为得居此竒货是何心哉诸君之失在持论太露责人太详求治太急自任太过以此责诸君当抑首受罪今徒以隠度论此将张颐颔树党与急得猎进遂握枢要尽剪其所私恶植其所私喜不去私党则是非不分别议论不归一是矣然此亦以隠度论彼皆背公死党感畴昔者之遇而必逞怒于攻畴昔者之人阳阖阴辟指令颐气之间坐幸剽剥之及踪迹往往右袒亦非无据彼以隠论此亦以隠论然则是非议论何从而不纷纷耶夫此诸人悉数之不盈四五易尽也又况孤立一意无奥援于上无私党于下无深思巧术以自固势亦易去也所藉者上之笃信而深维之耳世之侧目而羣诽于此数人者皆曰不能安分不能守黙固诸人之罪然未甞挟名高而营私利也未甞恃意气而肆干托也未甞立门戸而招权宠也即有可否要为正论即有同异要为无私今责以不能安常待时哓哓焉取众尤而无补于事此为诸人自谋诚不可耳昔者范希文自做秀才时便以天下为已任其为小官章疏何止数十至居母忧而犹上陈封事苏子瞻自起圑练入朝又当司马公秉政其所争论不遗纎悉何当时不如今日之非而后世犹有正人君子之褒耶然则诸人或专于报主而拙于谋身乎未可知也且诸人者皆有资望可循又有地位可据岂不知少为濡忍旦夕尊显即用思一展其藴蓄亦岂不知循嘿于斯须者之可得哉乃顾为非分之争而邀立至之祸舎必得之计而营自穷之策诸人虽愚未必至此先生试穷极根株而一照察之策不能逃于至公至明之见也贤谬托平日知爱遂敢极意肆口不知忌讳罪我知我亦惟先生裁量若贤气质之偏不能融化先生固已谂知之而自度非用世之资又有不待世人之共弃而后知者当置勿论可也

　　与赵侪鹤【赵用贤】

　　日辱兄遗教谓当陆沉以俟忘仕与止而一付运于天地之亨屯甚善教语敢不刳心以聴苐云陆沉者必有归着处若不得归着此便是心幕荣禄假无不可之说占地歩以自恣耳必非圣贤立心处世一叚真意也方今天下议论一渉利达名场则曰且姑与逶迤勿过激取疑至事渉关系輙又曰须从容隠忍乃所以成事其究不过一依回而旋且脱手此习已入人骨髄往往得利以去弟亦不敢尽辩审如是凡为官者必无一可去之日即有鞠躬尽瘁出身犯难者且当以壊事目之必依阿相仗濡忍回互而后以为任亨屯之运得大人之用耶学术人心至此最高明者亦溺其说弟愚不敢信窃谓吾人行止必当求所自安处欲去必真能忘爵禄欲仕必真能効一职比一官不以负朝廷之任使其得失毁誉一付之造物而吾不置欣戚其中斯为得耳若以大愚大惑自居而待造化之技尽稍一失足便落近来顽钝窟里此弟所以能执硁硁之谅而不欲效世人混托无不可之说也弟非敢愎教自是窃以为今日真有志于为君子者必计得归着何处然后可任运以为仕止耳此意惟熙亭兄得之最真亦惟吾丈可闻此说而不色忤也

　　寄王相公【冯琦】

　　自阁下归后世事凡几更矣大抵持正易激持禄易随以激继激益忼慨论列前与后相迸而祸益烈如东汉以杜乔继李固以陈蕃继黄琼是已以随继激惟人主所欲为噤不敢出一语人主以为忠顺无忤遂谓人臣礼合如此而恨前之激者益深如以孔光继王嘉以胡广继杜乔是已自三年以来士大夫遇事輙言甚或求多于事之外及雷霆一摧折而向之激昻者一变为缄黙再变为巽懦缄黙巽懦不过不言而已势又将变而言言则顺人主意向承权贵风旨宇宙之大无所不有矣即如部署执持亦有太过不近人情者执持而见诎亦将变而诡随无复有为国家守法者大畧其言其执皆谓可以得名名可以得官及见摧折不已渐成禁锢名不可以得官则名亦非所恤不在缄口结舌之风成抑且涂面裸形之事出矣往时小臣喜攻大臣大臣急于自保故大臣惟患小臣之有言小臣惟恨大臣之有权今言与权两去小臣与大臣两诎举盘巵而奉之中人谁实为之主上聪明神圣谁敢奸法然上太威严下太隔絶有独断无兼聴五官之计宁能日聴悉览左右乃更阴阳上下而操其从臾激发之术则今日之独断恐更成后日之旁落耳夫破的者矢发矢者弦发弦者决佽决者指弦虽有待而发然矢实出于弦今羣然一词尽归之决与指更不关弦矢事官俨然坐堂皇而谓发踪由吏则官岂有不怒者夫惟怒可以不案事之虚实不论情之轻重使人主自与言者为敌而已之事可以不问不辨故奸人甞欲激人主之怒而言者适中其所深忌此受攻者所以愈急而愈亲攻之者弥众而弥相蹈藉者也往岁阁部相持大臣言官相争一切斥逐禁锢之事浚其流而扬其波今日言官部司几空署矣岂遂无槩其中而仅一疏一揭以塞观聴是众之所非夫众之所摧众之所摧政地不能芘也势不能无借援于内内又借策于外中外之党合结纳之形成将来更进用事事不关决于相虽欲开一言可得乎夫天下未甞无异事也患在以异为常当其异也且疑且骇及其习以为常视为固然而后因循渐渍以至于乱往时中旨用陪推者以为异今以为常徃时一缺迟月余不补以为异今空其官逾年以为常徃时逐一言官羣起而争今连翩去国数十人以为常徃时言官因论人而去所论者踧踖不宁上疏力救今以危词激上怒逐十余人而恬然安之以为常徃时朝政有阙失皆责备辅臣以为不言言矣又以为不力今相习为依阿淟涊容容自保以为常以前可惊可愕今皆以为常事无足异而又有异者继之窃恐后日又以今日为不奇而出于今日之外则愚未敢料事之所竟也上下隔矣政本轻矣言路塞矣法宫之中独有左右左右亦人人自危毛髪淅洒重足而立至尊孤立于上而大臣未有焦劳为国家忠计者近独见一疏耳朝廷置公卿辅弼而直言乃出一中人殆鲁连所谓三晋大臣不如邹鲁之仆妾也要之数年以来前持正而稍激今持禄而稍随今昔相提而论则后弥见其顺而前弥见其忤此所以久安而阁下一去至今未复也自入都来甞懐归计于时事不复措意遂成三缄聊为阁下一吐所见闻亦以当一夕坐谈耳

　　答吕新吾【冯琦】

　　不奉翰札三年于兹知门下不欲轻以刺通长安客耳使者来乃知门下不以长安客例视不佞也甚厚甚厚门下荣晋行省俨然尊重矣而羣望未厌士大夫皆望门下即拜中丞而不佞窃以为行省故不减中丞重也古人外台行省皆与内比肩地方事并取裁决即国初亦然自直指出而外台之重损中丞出而行省之职侵且如陜西一省两司之上有巡抚有总督又有经畧大臣不知古人行省原不减中丞昔之总督即今之经畧今以地方官不足信而假中朝之衔以为重久之亦为地方官矣则又出中朝之尊贵者以临之礼节滋繁文移滋费而彼此牵制不得行其意功成则众任之事败而罪亦不独加也彼此相仗相委视荫玩日其原皆出于此如古人凡事皆属二千石而刺史紏弹不法事犹治也今于二千石刺史增官数等而事反不治此其病不在设官矣且论政体原出自行省外台而直指紏察之以其身在事外也今事事皆关白直指则直指反身在事内非紏察之旨而行省外台亦稍失其职矣事相沿已久今虽议亦无所施聊相与论古今任官之体耳来谕问不佞进修之益及胤嗣之兆过许楚録而索近作诚自惭愧未有以复也长安散吏供奉余暇方欲小休而士大夫輙以此相役既为世人不得不为世人语而非其意也藁皆弃去不存且恨不得焚却笔砚耳读风宪约一书尽得情持法体凛然登车揽辔之志此何必减内台重耶我知门下所以为行省矣

　　拟上督府书【徐渭】

　　闻贼新来失路期速走脱境宜委狡猾者一二人若逃徙状使其为虏乡导左其路而预伏选兵于阻隘以待此上算也今既已无及矣乃生昨至高埠进舟贼所据之处观览地形及察之人事至熟且悉众以为贼自海边经数百里来入死地无积食利于速战不利于持久不知我兵暴烈日触炎气食宿饭饮浊河衣不解带经六昼夜使舟数日不决强者必病弱者必死且尽卒而萃于一处使他贼至或相应更何以支由此言之则吾兵亦利速战不利持久也众又以为贼据高楼阻林木既逸且险民徙者大家仓卒宜必遗数十石之积使再持数日则我兵自困而瓦解利于持久不利于速战不知我兵入战则阻林木渉污田可以往难以返又法令素弛强者争退弱者毙逐由此言之则我兵亦利持久不利速战也夫共有其害者则必共有其利故不欲速我则已茍欲制速战之利生昨观东北二面阻水甚阔虽南面稍狭而三面水陆之兵分布既宻警戒亦严独西南水甚狭可徒渉而夹岸之林循水而隘且以岸西之田一望不尽出外之水又复阔甚我兵恃此不备而贼据高窥视遂亦无心于西试能乗夜遣壮士三十人衔枚彻首足裹緑衣混草木色匍匐出深苗渡狭水伏西林中却遣壮士三十人从南渡与战徉走而伏发东北二面亦各三十人鼓噪继进彼如空楼而逐北军入据其楼东军横断其归徉走者转戈北向三夹而击蔑不济矣此之谓速战之利故不欲持久则已茍欲制持久之利生昨观坟原之木蔽野斩其干以构架取其叶以为盖四分千人毎一分舟巡则息三分其中舟巡与息者各制四面吹号约某面有警则某面掉击不必驰白中军徒增劳缓而洁食清汲除秽余饵吾千人之名既章即使他贼至宻撤半以往亦无不可至其西方阔逺不烦兵守亦宜遮蔽数十空舟若凉厂然而使一二人乗单舸循岸匿以上下动旗鼓以疑其心不越数日贼必饥疲偷渡让使中流邀而击之亦蔑不济矣此之谓持久之利由前而言则兵法所谓攻其无备出其不意是也由后而言则兵法所谓先为不可胜以待敌之可胜是也此之谓两利不然必有两害惟明公其裁之

　　与顾益卿【王穉登】

　　前御史中丞永嘉王公诤清强廉直羔羊素丝潜虬在壑风云自异前观察使督学何公镗抗志岩阿履道敦素白驹致逍遥之慕黄鹄兴横絶之慨山人永嘉康从理高亮明信含贞体和早游京邑索五斗而非愿晩栖畎畮种一顷以自娯温州卫指挥刘懋功经笥与武库齐探儒术将阴符并贮骥未老也长懐伏枥之嗟鱼则枯矣不忘过河之泣永嘉簿晋陵李仕沾沾同于魏其谔谔比之赵舎白地明光袴负版而均惜邯郸材人妇厮养而偕怜此诸君者显隠殊趣荣庳絶等皆可以称清朝之吉士南国之佳人揸梨异味而为果皆珍杞漆别株而论材竞美诚无忝浚邑之干旄不辱酒泉之钟鼓者也

　　文章辨体彚选巻二百四十三

　　●钦定四库全书

　　文章辨体彚选巻二百四十四

　　（明）贺复征 编

　　○书四十

　　与王元美先生【明屠隆】

　　隆髪未燥即知有呉会王元美先生蹉跎三十年犬马之齿长矣日手大篇耳荣名梦寐玄圃终属隔尘言念喆人临风怅结隆海以东竖儒耳行能无所比数而好古有之毎读古人文章则驰神徃喆恨不得与此人同旹时过其故里经其坟墓考其陈迹或故物从古人之遗或词组出人间之秘輙展然大喜且披且诧想见其人神惝怳乎回翔寥廓之外而驰骛太上之前此何也又如先朝李梦阳先生近世李攀龙先生业已恨余生之晩不得奏薄技挟櫜鞬以一当两公徒负高山之懐抱下泉之戚矣隆赋材故卑抗志颇远不能建标萟坛而徃徃愿北面大雅匪云同志亦其性然矣昔然明倾心于国侨寗越委身于晏子荀爽御车于李君廷尉结袜于王生君山叹息于子云中郎抗节于王粲精之所向九原可以执鞭神之所潜虎贲可以陨涕诚以缁衣之好笃好爵之情縻也嗟乎徃者不可作矣不图隆乃得与元美先生同旹又呉越相去近也而乃空懐佳人竟违良晤河清难俟日月易徂隆支离涉世已见二毛而先生亦垂老倦逰将图五岳恐一朝长毕卒负平生令徃者诸公笑我泉下同天壤者承睫不见慕古何为乎且隆束髪为诸生厌薄制义中艶古雅读广成素问则霄雿欲僊覧竹书元苞则形骸遂徃近探禹穴抽秘金书遥望岱宗覃思玉简又邹鲁悦孔孟之仁义濠梁慕庄老之玄虚之罘诵李斯之古文湘汉懐屈贾之词赋龙门仰太史之跌宕成都爱相如之丽藻大梁艳邹枚之浮华淮南羡八公之鸿烈幽蓟喜邹衍之谈天青齐惊淳于之炙毂稷下服田巴之雄辨灵光覩文考之俊才天台高兴公之逸韵诸图书秘记古文竒字颇尝泛其洪波收其巨丽可谓穷老不厌专精靡他顾生也贫贱僻处东海青山拄屋寒潮在门波臣窃窥鼋鼍相吊客无大雅座鲜高言识比夏虫见同河伯僴然自奓高歩阔视谓于世无双譬如夜郎王之掘强于南徼扶余国之自雄于海中亦可咲矣既而自拔幽囚稍窥玄朗奋然决起欲出而与海内豪俊论文谭萟而天刑不解人事多违始困诸生既束官守玄冬蹑雪仓皇涉淮不屈首苦簿书则折腰趍公府促訾咿■〈口优〉扶伏婉娈丈夫工为蛾眉百炼化为绕指玄鬓儵为朝霜雅志都丧俗情转深旧业尽废寤寐永叹命之不淑安用生为每望呉会云亭亭起如车盖耿耿余懐恨不得即解印绶从先生散步长洲之苑尔近世七子砰隠有声并驱芳轨横行中原茍有遭之人马辟易数十里矣然愚窃谓先生最胜譬诸十雄当为秦楚先生冨才劲力雷动飙驰包络千古吸荡六合固也赤帜徃悊寜独白眉数子乎即如李于鳞雄深竒古非不惊动一世标异将来诗无论论其文信竒矣先生推毂济南亦至而愚以为无当先生何也今夫天有扬沙走石则有和风惠日今夫地有危峯峭壁则有平原旷野今夫江海有浊浪崩云则有平波展镜今夫人物有戈矛叱咤则有俎豆晏笑斯物之固然也藉使天一于扬沙走石地一于危峯峭壁江海一于浊浪崩云人物一于戈矛叱咤好竒不太过乎将习见者厌矣文章大观竒正离合瑰丽尒雅险壮温夷何所不有尝试取先民鸿制大作读之书如盘庚礼如檀弓周礼如考工记亦云竒古近险矣而不过偶一为之其平旷莹彻揭日月而临大道者固多他如穆天子传左国庄骚秦碑吕览诸篇虽云魁垒多竒而其中平易者亦徃徃不少惟扬子云好竒言言艰棘后世而下论者为何平生辛苦虫鱼自况出竒间道终属偏师固未闻独模后人尽掩前悊也先生尝谓李王孙竒过则凡老过则穉嗟嗟独王孙哉于鳞之竒驱骋周汉固非子云敢望然言言若此终堕好竒譬如终南悬崖竒矣然使终日而在目则厌不如日月之光也江上裂石竒矣然使终日而在耳则厌不如云■〈禾龠〉之奏也信如于鳞标异凌厉千古吞掩前后则六藉之粹白汉诏诰之温厚贾长沙之浩荡司马子长之疏朗长卿之词藻王子渊之才俊六朝之语丽不尽废乎即天又奚以和风惠日为也故愚窃不自量谓于鳞虽竒而无当先生先生何所不有也有于鳞有献吉又兼有徃悊而又自有元美广大变化斯其所以极玄也读艺苑巵言辨博哉如涉太湖云梦焉读弇州集魁瑰巨丽和畅雄俊哉如泛大海焉又如观玄造焉其为文包罗左国吐纳庄骚出入扬马鞭棰褒雄其为诗錬楉汉魏僣材六朝同工沈宋登坛李杜诚天府之高华人文之鸿巨作者之极盛矣观止矣然小子隆又窃有疑焉隽永之中不嫌杂俎闳丽之极间出麄华又撰着太多篇章太富宇宙羣品题咏靡遗古今万状搜萝略尽无乃伤于杂乎岂玄造之中本无所不有邪窃意无所不有亦必有所无矣游目羣玉之巅失足阆风之上精昡魂摇迷不知所适何旹抠衣登堂面受大教也隆自知小技不合大方区区之心欲自进门下亦无盐之所以见齐王也然先生广心远识延揽四方豪俊惟恐失之岂可使门下不知有东海屠生哉下邑小吏不当辄以尺一通又不当辄奓口狂言罪僇是惧然隆私度扶伏州郡长吏车下至屏息不敢出声而扬眉先生之前斯其故可知也谨以所为鄙言请教门下生平撰造隆不自知先生云何即为定品南风有便幸惠德音

　　答刘子威侍御【屠隆】

　　陆表侄至自金昌奉先生尺牍来累累千言瑰丽闳肆笼罩百氏提挈阴阳抽闗启钥椎破神理夫世不可与庄语不佞何幸而得庄语于先生矣又归美不佞齐物轻外洞览超然则何敢当虽然亦窃尝刳心观化小觑一切虚幻夫溟涬一理混乎真常因形有妄因妄有结大地山河依妄而立胎卵湿化依妄而生于是有生灭起伏得失荣枯是非人我怨亲仇恩妄结中之最小者桃虫食桃壤虫据壤蛀穿蠧蚀蚁夺蜗争蜋勇蛙怒蜣抟蛛网朝生暮死营营何为不佞登乎丘墓旷览平野烟黄日澹牛羊散牧其上盖尝有朱门大第歌钟粉黛焉不佞临大海望白波连山弥天无岸其下隠隠犹见城郭街衢俯仰而叹剖判以来古人无一人在者令古人而有一人在即吾庶几有望焉今何望矣古之人自许豪杰负虚■〈忄髙〉之气骋闪铄之姿殚智毕力规其所图囊括席卷气扬意得方且建万年之策极无穷之驩一朝徂霣槁叶断蓬虽复取人鱼为膏金银为殉设乐置伎铜台上食彼白骨何知悲哉愚鬼推而论之玉阶金埒茅茨席门金张豪华扬雄寂寞王谢鼎盛任昉凋零淮阴王亚夫死陆生贵郦其烹错也东市袁丝纡朱田蚡开第灌夫伏诛路粹倾融绛灌谗贾孟玖陷陆孙秀仇潘当其时举皆锋刅其口辘轳其肠先发者雄后时者凶得则愉快失则悲嗟荣而汰盈瘁而惨沮胜则轩眉吐气败则俛首凄凉转盼之间悉为陈迹东土托意于浮云西方示教于露电旨哉嗟乎粪蛆之甘粪人则秽之牕蝇之触纸人则愚之蛆乎蝇乎固不自知知之则勿复为尔而人劻劻勷勷于百年之内力恒恐其不竭而机恒恐其不深所营几何当其迷时不自知苦瞥焉而悟则向日种种之忧劳焦廹者皆可咲也梦者之得寳也或有所苦也殆不胜其喜惧觉而咄之梦也当其梦时人虽告之梦不信一觉而后知觉举非实境人生百年亦何以异于未觉之梦乎彼夫呶呶分人我修恩怨欲以快其心意丰其口腹荣其妻孥彼方熟在梦乡虽呼之其能醒乎嗟余觉矣又安能与彼夫同梦也不佞少有大志慨然欲以文章事业自表见于世文章视其材力不佞材力浅薄既无当作者方出为外吏辄捐身忘家兾勉竖尺寸命不其然乃有物败之夫殷中军谢太傅其先皆晋室名士系望苍生逮其既起一则勲垂竹帛一则名没蒿莱相距万里夫较长絜短此两人之才伯仲耳谢乗骄敝卒立功名殷当劲雄遂取摧废世人皮相右谢左殷实命不同仆则知之故太公兴周伯夷采薇子房佐刘四皓茹芝元侯绾印狂奴垂竿孔明龙骧龎公豹隠法和助梁通明避世乖崕救火图南栖真丈夫失时则藏得时则驾为龙为蛇各有其时人见列星起版筑昴宿奋功曹应侯本亡命平津登牧豕晋公自饿儒狄青始黥徒咸谓其材能自取之不知是亦有命焉古今躬絶代之姿负盖世之畧而时无根柢白首穷巷者岂尠哉夫神界可探灵踪可蹑素书可读丹检可寻故五湖不必覇越赤松不必封侯华阳不必东都九仙不必一品功名富贵二物时来则为之必待二物而后回首回首无时矣不佞勲业为彼夫所败便当立灰世念撒手烟霞遇境乘流又何顾焉孔明卧龙人亭亭物表彼岂不讲于尊生之道者哉乃为先主簒出竭精尽瘁卒夭天年是老父之所以哭龚生也使其不遭三顾终卧隆中含神葆光似了性命度世何难而以彼易此达者惜之即今日以仆为不幸者众庶之见耳先生玄朗踔絶故宜以贺不以唁仆天性踈澹寡嗜少营然闻之刬物凈根一丝不断犹属牵滞仆百虑尽灰能保无一丝不断乎有不断则非所以了道而归真也是仆之所以日夜疚心也若身外空花泡沬何暇计哉先生爱我教我至矣故敢披露衷言请正有道何以规之敬俟后命
</div>
    <div class="pagination">
<a href="文章辨体汇选_page117.html">上一页</a><span>...</span><a href="文章辨体汇选_page113.html">113</a><a href="文章辨体汇选_page114.html">114</a><a href="文章辨体汇选_page115.html">115</a><a href="文章辨体汇选_page116.html">116</a><a href="文章辨体汇选_page117.html">117</a><span class="current-page">118</span><a href="文章辨体汇选_page119.html">119</a><a href="文章辨体汇选_page120.html">120</a><a href="文章辨体汇选_page121.html">121</a><a href="文章辨体汇选_page122.html">122</a><a href="文章辨体汇选_page123.html">123</a><span>...</span><a href="文章辨体汇选_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
