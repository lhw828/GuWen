<!DOCTYPE html>
<html>
<head>
    <meta charset="UTF-8">
    <title>三国志文类 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志文类 - 第 14 页/共 18 页</h1>
    <div class="content">　　过闻受终于文祖之言于尚书又闻厯数在躬允执其中之文于论语岂自意得于老耄之齿正值天命受于圣主之防亲见三让之辞观众瑞之总集覩升堂穆穆之盛礼瞻燔燎焜曜之青烟于时忽自以为处唐虞之运际于紫微之天庭也徒慨不得擕子之手共列于世有二子之数以聴有唐钦哉之命也子虽在裔土想亦极目而廻望侧耳而遐聴延颈而鹤立也昔汝南陈公初拜不依故常让上卿于李元礼以此推之吾宜退身以避子位也苟得避子以窃让名然后缓带委质游谈于平勃之间与子共陈往时避地之艰辛乐酒酣醼髙谈大噱亦足遗忧而忘老捉笔陈情随以笑喜
　　又书
　　前夏有书而未达今重有书而并致前问皇帝既深悼刘将军之早世又愍其孤之不易又惜使足下孔明等士人气类之徒遂沉溺于羌夷异种之间永与华夏乖絶而无朝聘中国之期縁瞻睎故土桑梓之望也故复运慈念而劳仁心重下明诏以发徳音申勅朗等使重为书与足下等以足下聪明揆殷勤之圣意亦足悟海岱之所常在知百川之所宜注矣昔伊尹去夏而就殷陈平违楚而归汉犹曜徳于阿衡着功于宰相若足下能弼人之遗孤定人之犹豫去非常之伪号事受命之大魏客主兼不世之荣名上下防不朽之常耀功与事并声与勲着考绩效足以超越伊吕矣既承诏直且服旧之情情不能已若不言足下之所能陈足下之所见则无以宣明诏命光大之恩叙宿昔梦想之思若天啓众心子导蜀意诚此意有擕手之期若险路未夷子谋不从则惧声问或否复面何由前后三书言每及斯希不切然有动于怀足下周游江湖以暨南海厯观夷俗可谓徧矣想子之心结思华夏可谓深矣为身择居犹愿中土为主择居安岂可以不系意于京师而持疑于荒裔乎详思愚言速示还报也





　　三国志文类巻四十六
　　钦定四库全书
　　三国志文类巻四十七
　　书
　　蜀
　　秦宓答王商书【刘璋时宓同郡王商为治中从事与宓书曰贫贱困苦亦何时可以终身卞和衒玉以燿世宜一来与州尊相见宓答此书】
　　昔尧优许由非不也洗其两耳楚聘庄周非不广也执竿不顾易曰确乎其不可拔夫何衒之有且以国君之贤子为良辅不以是时建萧张之策未足为智也仆得曝背乎陇畆之中诵顔氏之箪瓢咏原宪之蓬户时翺翔于林泽与沮溺之等俦聴猿之悲吟察鹤鸣于九臯安身为乐无忧为福处空虚之名居不灵之知我者希则我贵矣斯乃仆得志之秋也何困苦之戚焉
　　又与王商书【后商为严君平李立祠宓与书曰】
　　疾病伏匿甫知足下为严李立祠可谓厚党勤类者也观严文章冠冒天下由夷逸操山岳不移使杨子不叹固自昭明如李仲元不遭法言令名必沦其无虎豹之文故也可谓攀龙附凤者矣如扬子云濳心著述有补于世泥蟠不滓行参圣师于今海内谈咏厥辞邦有斯人以耀四逺怪子替兹不立祠堂蜀本无学士文翁遣相如东受七经还教吏民于是蜀学比于齐鲁故地里志曰文翁倡其教相如为之师汉家得士盛于其世仲舒之徒不达封禅相如制其礼夫能制礼造乐移风易俗非礼所秩有益于世者乎虽有王孙之累犹孔子大齐桓之覇公羊贤叔术之让仆亦善长卿之化宜立祠堂速定其铭
　　又报李权书【李防从宓借战国策宓曰战国从横用之何为权曰仲尼严平防聚众书以成春秋指归之文故海以合流为大君子以博识为宓报】
　　书非史记周图仲尼不采道非虚无自然严平不演海以受淤嵗一荡清君子博识非礼不视今战国反覆仪秦之术杀人自生亡人自存经之所疾故孔子发愤作春秋大乎居正复制孝经广陈徳行杜渐防萌预有所抑是以老氏絶祸于未萌岂不信邪成汤大圣覩野鱼而有猎逐之失定公贤者见女乐而弃朝事若此辈类焉可胜陈道家法曰不见所欲使心不乱是故天地贞观日月贞明其直如矢君子所履洪范记灾发于言貌何战国之谲权乎哉
　　马良与诸葛亮书
　　闻雒城已抜此天祚也尊兄应期赞世配业光国魄兆见矣夫变用雅虑审贵垂明于以简才宜适其时若乃和光悦逺迈徳天壤使时闲于聴世服于道齐髙妙之音正郑卫之声并利于事无相夺伦此乃管弦之至牙旷之调也虽非钟期敢不击节
　　孟达与刘封书【魏文帝善达之姿才容观以为散骑常侍建武将军封平阳亭侯合房陵上庸西城三郡达领新城太守遣征南将军夏侯尚右将军徐晃与达共袭封达与封书曰】
　　古人有言防不间亲新不加旧此谓上明下直防慝不行也若乃权君谲主贤父慈亲犹有忠臣蹈功以罹祸孝子抱仁以防难种商白起孝已伯竒皆其类也其所以然非骨肉好离亲亲乐患也或有恩移爱易亦有防间其间虽忠臣不能移之于君孝子不能变之于父者也势利所加改亲为雠况非亲亲乎故申生卫伋御冦楚建禀受形之气当嗣立之正而犹如此今足下与汉中王道路之人耳亲非骨月而据势权义非君臣而处上位征则有偏任之威居则有副军之号逺近所闻也自立阿斗为太子已来有识之人相为寒心如使申生从子舆之言必为太伯卫伋听其弟之谋无彰父之讥也且小白出奔入而为覇重耳逾垣卒以克复自古有之非独今也夫智贵免祸明尚夙达仆揆汉中王虑定于内疑生于外矣虑定则心固疑生则心惧乱祸之兴作未有不由废立之间也私怨人情不能不见恐左右必有以间于汉中王矣然则疑成怨闻其发若践机耳今足下在逺尚可假息一时若大军遂进足下失据而还窃相为危之昔微子去殷智果别族违难避祸犹皆如斯今足下弃父母而为人后非礼也知祸将至而留之非智也见正不从而疑之非义也自号为丈夫为此三者何所贵乎以足下之才弃身来东继嗣罗侯不为背亲也北面事君以正纲纪不为弃旧也怒不致乱以免危亡不为徒行也加陛下新受禅命虚心侧席以徳怀逺若足下翻然内向非但与仆为伦受三百户封计统罗国而已当更剖符大邦为始封之君陛下大军金皷以震当转都宛邓若二敌不平军无还期足下宜因此时早定良计易有利见大人诗有自求多福行矣今足下勉之无使狐突闭门不出封不从达言
　　彭羕狱中与诸葛亮书【时左迁私情不悦诣马超超问羕曰卿才具秀拔主公相待至重谓卿当与孔明孝直诸人齐立并驱宜当外授小郡失人本望乎羕曰老革荒悖可复道邪又谓超曰卿为其外我为其内天下不足定矣羕退具表羕辞于是收付狱】
　　仆昔有事于诸侯以为曹操暴虐孙权无道振威闇弱其惟主公有覇王之器可与兴业致治故乃翻然有轻举之志防公来西仆因法孝直自衒鬻厐统斟酌其间遂得诣公于葭萌抵掌而谈论治世之务讲覇王之义建取益州之策公亦宿虑明定即相然赞遂举事焉仆于故州不免凡庸忧于罪罔得遭风云激矢之中求君得君志行名显从布衣之中擢为国士盗窃茂才分子之厚谁复过此羕一朝狂悖自求葅醢为不忠不义之鬼乎先民有言左手据天下之图右手刎咽喉愚夫不为也况仆颇别菽麦者哉所以有怨望意者不自度量苟以为首兴事业而有投江阳之论不解主人之意意卒感激颇以被酒侻失老语此仆之下愚薄虑所致主公实未老且夫立业岂在老少西伯九十寕有衰志负我慈父罪有百死至于内外之言欲使孟起立功北州戮力主公共讨曹操耳寕敢有他志耶孟起説之是也但不分别其间痛人心耳昔每与厐统共相誓约庶托足下末踪尽心于主公之业追名古人载勲竹帛统不幸而死仆败以取祸自我惰之将复谁怨足下当世伊吕也宜善与主公计事济其大猷天明地察神祗有灵复何言哉贵使足下明仆本心耳行矣努力自爱张嶷与诸葛瞻书【呉太傅诸葛恪以初破魏军大兴兵众以图攻取侍中诸葛瞻丞相亮之子而恪从弟也嶷与书曰】
　　东主初崩帝实幼弱太傅受寄托之重亦何容易亲以周公之才犹有管蔡流言之变霍光受任亦有燕葢上官逆乱之谋頼成昭之明以免斯难耳昔每闻东主杀生赏罚不牟下人又今以垂没之命卒召太傅属以后事诚实可虑加呉楚剽急乃昔所记而太傅离少主履敌庭恐非良计长筭之术也虽云东家纪纲肃然上下辑睦百有一失非明者之虑取古则今今则古也自非郎君进忠言于太傅谁复有尽言者也旋军广农务行徳惠数年之中东西并举实为不晚愿深采察

　　三国志文类巻四十七
　　钦定四库全书
　　三国志文类巻四十八
　　书
　　呉
　　孙策责袁术书【时袁术僭号策以书责而絶之】
　　葢上天垂司过之星圣主建敢諌之皷设非谬之备急箴阙之言何哉凡有所长必有所短也去冬传有大计无不悚惧旋知供备贡献万夫解惑顷闻建议复欲追遵前图即事之期便有定月益使怃然想是流妄设其必尔民何望乎曩日之举义兵也天下之士所以响应者董卓擅废置害太后农王畧烝宫人发掘园陵暴逆至此故诸州郡雄豪闻声慕义神武外振卓遂内殱元恶既毙幼主东顾俾保傅宣命欲令诸军振旅于河北通谋黑山曹操放毒东徐刘表称乱南荆公孙瓒炰烋北幽刘繇决力江浒刘备争盟淮隅是以未获承命櫜弓戢戈也今备繇既破操等饥馁谓当与天下合谋以诛丑类舍而不图有自取之志非海内所望一也昔成汤伐桀称有夏多罪武王伐纣曰殷有罪罚重哉此二王者虽有圣徳宜当君世如使不遭其时亦无由兴矣幼主非有恶于天下徒以春秋尚少胁于彊臣若无过而夺之惧未合于汤武之事二也卓虽狂狡至废主自兴亦犹未也而天下闻其桀虐攘臂同心而疾之以中土希战之兵当边地劲悍之虏所以斯须游魂也今四方之人皆玩敌而便战鬬矣可得而胜者以彼乱而我治彼逆而我顺也见当世之纷若欲大举以临之适足趣祸三也天下神器不可虚干必须天赞与人力也殷汤有白鸠之祥周武有赤乌之瑞汉髙有星聚之符世祖有神光之徴皆因民困瘁于桀纣之政毒苦于秦莾之役故能芟去无道致成其志今天下非患于幼主未见受命之应验而欲一旦卒然登即尊号未之或有四也天子之贵四海之富谁不欲焉义不可势不得耳陈胜项籍王莽公孙述之徒皆南面称孤莫之能济帝王之位不可横冀五也幼主岐嶷若除其偪去其鲠必成中兴之业夫致主于周成之盛自受旦奭之美此诚所望于尊明也纵使幼主有他改异犹望其推宗室之谱属论近亲之贤良以绍刘统以固汉宗皆所以书功金石图形丹青流庆无穷垂声管弦舍而不为为其难者想明明之素必所不忍六也五世为相权之重势之盛天下莫得而比焉忠贞者必曰宜夙夜思维所以扶国家之踬顿念社稷之危殆以奉祖考之志以报汉室之恩其忽履道之节而彊进取之欲者将曰天下之人非家吏则门生也孰不从我四方之敌非吾匹则吾役也谁能违我盍乗累世之势起而取之哉二者殊数不可不详察七也所贵于圣哲者以其审于机宜慎于举措若难图之事难保之势以激羣敌之气以生众人之心公义固不可私计又不利明哲不处八也世人多惑于图纬而牵非类比合文字以悦所事苟以阿上惑众终有后悔者自往迄今未尝无之不可不深择而熟思九也九者尊明所见之余耳庶备起予补所遗忘忠言逆耳幸留神聴
　　孔融与曹公书【盛宪字孝章器量雅伟时孙策平定呉防诛其英豪宪素有髙名策深忌之初宪与少府孔融善融忧其不免祸乃与曹公书】
　　嵗月不居时节如流五十之年忽焉已至公为始满融又过二海内知识零落殆尽惟防稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相灭亡者桓公不能救则桓公耻之今孝章实丈夫之雄也天下谭士依以扬声而身不免于幽执命不期于旦夕是吾祖不当复论损益之友而朱穆所以絶交也公诚能驰一介之使加咫尺之书则孝章可致友道可也今之少年喜谤前軰或能讥平【皮柄反】孝章孝章要为有天下大名九牧之民所共称叹燕君市骏马之骨非欲以骋道里乃当以招絶足也惟公匡复汉室宗社将絶又能正之正之之术实须得贤珠玉无胫而自至者以人好之也况贤者之有足乎昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往向使郭隗倒县而王不解临溺而王不拯则士亦将髙翔逺引莫有北首燕路者矣凡所称引自公所知而有云者欲公崇笃斯义也因表不悉由是徴为骑都尉制命未至果为权所害
　　太子与歩隲书【时权太子登驻武昌爱人好善与隲书曰】
　　夫贤人君子所以兴隆大化佐理时务者也受性闇蔽不达道数虽实区区欲尽心于明徳归分于君子至于逺近士人先后之宜犹或缅焉未之能详传曰爱之能勿劳乎忠焉能勿诲乎斯其义也岂非所望于君子哉孔融遗张纮书【权讨江夏以东部少事命纮居守遥领所职融遗此书】
　　闻大军西征足下留镇不有居者谁守社稷深固折冲亦大勲也无乃李广之气仓髪益怒乐一当单于以尽余愤乎南北并定世将无事孙叔投戈绛灌爼豆亦在今日但用离析无縁防面为愁叹耳道直途清相见岂复难哉
　　陈琳答张纮书【张纮见柟榴枕爱其文为作赋琳在北见之以示人曰此吾乡里张子纲所作也后纮见陈琳作武库赋应机论与琳书深叹美之琳答此书】
　　自仆在河北与天下隔此间率少于文章易为雄伯故使仆受此过差之谭非其实也今景兴在此足下与子布在彼所谓小巫见大巫神气尽矣
　　虞翻与客书【翻少好学有髙气年十二客有候其兄者不过翻翻追与书】
　　仆闻虎魄不取腐芥磁石不受曲鍼过而不存不亦宜乎客得书竒之由是见称
　　陆逊与关羽书【时闗羽镇荆州权召逊拜偏将军代吕防逊至陆口书与羽】
　　前承观衅而动以律行师小举大克一何巍巍敌国败绩利在同盟闻庆拊节想遂席卷共奨王纲近以不敏受任来东延慕光尘思禀良规又自于禁等见获遐迩欣羡以为将军之勲足以长世虽昔晋文城濮之师淮隂拔赵之畧蔑以尚兹闻徐晃等歩骑驻旌闚望麾葆操猾虏也忿不思难恐潜增众以逞其心虽云师老犹有骁悍且战捷之后常苦轻敌古人仗术军胜弥警愿将军广为方计以全独克仆书生防迟忝所不堪喜隣威徳乐自倾尽虽未合策犹可怀也傥明注仰有以察之
　　张承与吕岱书【时岱与陆逊并在武昌故督蒲圻顷之廖式作乱攻围城邑零陵苍捂鬱林诸郡搔扰岱自表辄行星夜兼路攻讨一年破之斩式郡县悉平复还武昌年已八十然体素精勤躬亲王事承与此书】
　　昔旦奭翼周二南作歌今则足下与陆子也忠勤相先劳谦相让功以权成化与道合君子叹其徳小人悦其美加以文书鞅掌賔客终日罢不舍事劳不言倦又知上马輙自超乗不由跨蹑如此足下过亷颇也何其事事快也周易有之礼言恭徳言盛足下何有尽此美邪诸葛恪与陆逊书【赤乌中魏司马宣王谋欲攻恪权方发兵应之望气者以为不利于是徙恪屯于柴桑与丞相陆逊书曰】
　　杨敬叔传述清论以为方今人物凋尽守徳业者不能复几宜相左右更为辅车上熈国事下相珍惜又疾世俗好相谤毁使已成之器中有损累将进之徒莫不欢笑闻此喟然诚独击节愚以为君子不求备于一人自孔氏门徒大数三千其见异者七十二人至于子张子路子贡等七十之徒亚圣之徳然犹各有所短师辟由喭赐不受命岂况下此而无所阙且仲尼不以数子之不备而引以为友不以人所短弃其所长也加以当今取士宜寛于往古何者时务从横而善人单少国家职司常苦不充苟令性不邪恶志在陈力便可奨就骋其所任若于小小宜适私行不足皆宜阔畧不足缕责且士诚不可纎论苛克苛克则彼圣贤犹将不全况其出入者邪故曰以道望人则难以人望人则易贤愚可知自汉末以来中国士大夫如许子将軰所以更相谤讪或至为祸原其本起非为大讐惟坐克已不能尽如礼而责人专以正义夫已不如礼则人不服责人以正义则人不堪内不服其行外不堪其责则不得不相怨相怨一生则小人得容其间得容其间则三至之言浸润之谮纷错交至虽使至明至亲者处之犹难以自定况已为隙且未能明者乎是故张陈至于血刃萧朱不终其好本由于此而已夫不舎小过纎微相责久乃至于家户为怨一国无复全行之士也恪知逊以此嫌已故遂广其理而赞其防也










　　三国志文类巻四十八
　　钦定四库全书
　　三国志文类巻四十九
　　牋
　　魏
　　刘廙谢刘表牋【廙兄望之有名于世荆州牧刘表辟为从事其友二人皆以防毁为表所诛廙谓望之曰赵杀鸣犊仲尼廻轮今兄既不能法柳下惠和光同尘于内则宜模范蠡迁化于外坐而自絶于时殆不可也望之不从寻复见害廙奔扬州为牋表谢刘表曰】
　　考匊过防分遇荣授之显未有管狐桓文之烈孤徳陨命精神不遂兄望之见礼在昔既无堂构昭前之绩中规不密用坠祸辟斯乃神明弗佑天降之灾悔吝之负哀号靡及廙之愚浅言行多违惧有浸润三至之间考匊之爱已衰望之之责犹存必伤天慈既徃之分门户殪灭取笑明哲是用迸窜永渉川路即日到庐江寻阳昔钟仪有南音之操椒举有班荆之思虽逺犹迩敢忘前施
　　蜀
　　法正与刘璋牋
　　正受性无术盟好违损惧左右不明本末必并归咎防耻没身辱及执事是以捐身于外不敢反命恐圣聴秽恶其声故中间不有牋敬顾念夙遇瞻望悢悢然惟前后披露腹心自从始初以至于终实不藏情有所不尽但愚闇策薄精诚不感以至于此今国事已危祸害在速虽捐放于外言足憎尤犹贪极其所怀以尽余忠明将军本心正之所知也实为区区不欲失左将军之意而卒至于是者左右不逹英雄从事之道谓可违信黩誓而以意气相致日月相选趍求顺耳悦目随阿遂指不图逺虑为国深计故也事变既成又不量强弱之势以为左将军县逺之众粮谷无储欲得以多击少旷日相持而从闗至此所厯輙破离宫别屯日自零落雒下虽万兵皆坏阵之卒破军之将若欲争一旦之战则兵将势力实不相当各欲逺期计量者今此营守已固谷米已积而明将军土地日削百姓日困敌对遂多所供逺旷愚意计之谓必先竭将不复以持久也空尔相守犹不相堪今张益徳数万之众已定巴东入犍为界分平资中徳阳三道并侵将何以御之本为明将军计者必谓此军县逺无粮馈运不及兵少无继今荆州道通众数十倍加孙车骑遣弟及李异甘寕等为其后继若争客主之势以土地相胜者今此全有巴东广汉犍为过半已定巴西一郡复非明将军之有也计益州所仰惟蜀蜀亦破坏三分亡二吏民疲困思为乱者十户而八若敌逺则百姓不能堪役敌近则一旦易主矣广汉诸县是明比也又鱼复与闗头实为益州祸福之门今二门悉开坚城皆下诸军并破兵将俱尽而敌家数道并进已入心腹坐守都雒存亡之势昭然可见斯乃大畧其外较耳其余屈曲难以辞极也以正下愚犹知此事不可复成况明将军左右明智用谋之士岂当不见此数哉旦夕偷幸求容取媚不虑逺图莫肯尽心献良计耳若事穷势廹将各索生求济门户展转反覆与今计异不为明将军尽死难也而尊门犹当受其忧正虽获不忠之谤然心自谓不负圣徳顾惟分义实窃痛心左将军从本举来旧心依依实无薄意愚以为可图变化以保尊门
　　呉
　　张纮授子【纮为孙权长史后还吴迎家道病卒临困授子靖留牋曰】
　　自古有国有家者咸欲脩徳政以比隆盛世至于其治多不馨香非无忠臣贤佐闇于治体也由主不胜其情弗能用耳夫人情惮难而趋易好同而恶异与治道相反传曰从善如登从恶如崩言善之难也人君承奕世之基据自然之势操八柄之威甘易同之欢无假取于人而忠臣挟难进之术吐逆耳之言其不合也不亦宜乎虽则有衅巧辩縁间于小忠恋于恩爱贤愚杂错长幼失序其所由来情乱之也故明君悟之求贤如饥渴受諌而不厌抑情损欲以义割恩上无偏谬之授下无希冀之望宜加三思含垢藏疾以成仁覆之大时年六十卒权省书流涕
　　诸葛恪谏齐王奋牋【时权薨太傅诸葛恪不欲诸王处江濵兵马之地徙奋于豫章奋怒不从命又数越法度恪上牋】
　　帝王之尊与天同位是以家天下臣父兄四海之内皆为臣妾仇敌有善不得不举亲戚有恶不得不诛所以承天理物先国后身葢圣人立制百代不易之道也昔汉初兴多王子弟至于太彊輙为不轨上则几危社稷下则骨肉相残其后惩戒以为大讳自光武以来诸王有制惟得自娯于宫内不得临民干与政事其与交通皆有重禁遂以全安各保福祚此则前世得失之验也近袁绍刘表各有国土土地非狭人众非弱以适庶不分遂灭其宗祀此乃天下愚智所共嗟痛大行皇帝览古戒今防芽遏萌虑于千载是以寝疾之日分遣诸王各早就国诏策殷勤科禁严峻其所戒勅无所不至诚欲上安宗庙下全诸王使百世相承无凶国害家之悔也大王宜上推太伯顺父之志中念河间献王东海王强恭敬之节下当存抑骄恣荒乱以为警戒而闻顷至武昌以来多违诏勅不拘制度擅废诸将兵治防宫室又左右常从有罪过者当以表闻公付有司而擅私杀事不明白大司马吕岱亲受先帝诏勅转导大王既不承用其言令怀忧怖华锜先帝近臣忠良正直其所陈导当纳用之而闻怒锜有收防之语又中书杨融亲受诏勅所当恭肃云正自不聴禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教怀轻慢之心臣下寕负大王不敢负先帝遗诏寕为大王所怨疾岂敢忘尊主之威而令诏勅不行于藩臣邪此古今正义大王所照知也夫福来有由祸生有渐渐生不忧将不可悔向使鲁王早纳忠直之言怀惊惧之虑享祚无穷岂有灭亡之祸哉夫良药苦口惟疾者能甘之忠言逆耳惟达者能受之今者恪等慺慺欲为大王除危殆于萌芽广福庆之基原是以不自知言至愿防三思
　　周瑜上呉王牋【瑜疾困上权此牋曰】
　　瑜以凡才昔受讨逆殊特之遇委以腹心遂荷荣任统御兵马志执鞭弭自效戎行防定蜀国次取襄阳慿頼威灵谓若在握至以不谨道遇暴疾昨自医疗日加无损人生有死脩短命矣诚不足惜但恨微志未展不复奉教命耳方今曹公在北疆埸未静刘备寄寓有似养虎天下之事尚未知终始此朝士旰食之秋至尊垂虑之日也鲁肃忠烈临事不苟可以代瑜人之将死其言也善傥或可采瑜死不朽矣
　　周鲂诱曹休牋其一【字子鱼被命密求山中旧族名帅为北敌所闻知者令谲挑魏大司马扬州牧曹休鲂答恐民帅小丑不足仗任事或漏泄不能致休乞遣亲人赍牋七条以诱休】
　　鲂以千载徼幸得备州民逺隔江川敬恪未显瞻望云景天寔为之精诚微薄名位不昭虽怀焦渇曷縁见明狐死首丘人情恋本而逼所制奉觌礼违每独矫首西顾未尝不寤寐劳叹展转反侧也今因隙穴之际得陈宿昔之志非神啓之岂能致此不胜翘企万里托命谨遣亲人董岑邵南等托叛奉牋时事变故列于别纸惟明公君侯垂日月之光照逺民之趣永令归命者有所戴頼
　　其二
　　鲂逺在边隅江汜分絶恩泽教化未防抚及而于山谷之间遥陈所怀惧以大义未见信纳夫物有感激计因变生古今同揆鲂仕东典郡始愿已获铭心立报永矣无贰岂图顷者中被横谴祸在漏刻危于投卵进有离合去就之宜退有诬罔枉死之咎虽志行轻微存没一节顾非其所能不怅然敢縁古人因知所归拳拳输情陈露肝膈乞降春天之润哀拯其急不复猜疑絶其委命事之宣泄受罪不测一则伤慈损计二则杜絶向化者心惟明使君逺览前世矜而愍之留神所质速赐秘报鲂当候望举动事须响应
　　其三
　　鲂所代故太守广陵王靖往者亦以郡民为变以见谴责靖勤自陈释而终不解因立密计欲北归命不幸事露诛及婴孩鲂既目见靖事且观东主一所非薄婳不复厚虽或暂舎终见剪除今又令鲂领郡者是欲责后效必杀鲂之趣也虽尚视息忧惕焦灼未知躯命竟在何时人居世间犹白驹过隙而常抱危怖其可言乎惟当陈愚重自披尽惧以卑贱未能采纳愿明使君少垂详察忖度其言今此郡民虽外名降首而故在山草看伺空隙欲复为乱为乱之日鲂命讫矣东主顷者潜部分诸将图欲北进吕范孙韶等入淮全琮朱桓趋合肥诸葛瑾歩隲朱然到襄阳陆议潘璋等讨梅敷东主中营自掩石阳别遣从弟孙奂治安陆城修立邸阁辇赀运粮以为军储又命诸葛亮进指闗西江边诸将无复在者才留三千所兵守武昌耳若明使君以万兵从皖南首江渚鲂便从此率厉吏民以为内应此方诸郡前后举事垂成而败者由无外援使其然耳若北军临境传檄属城思咏之民谁不企踵愿明使君上观天时下察人事中参蓍则足昭往言之不虚也
　　其四
　　所遣董岑邵南少长家门亲之信之有如儿子是以特令赍牋托叛为辞目语心计不宣唇齿骨月至亲无有知者又已勅之到州当言往降欲北叛来者得传之也鲂建此计任之于天若其济也则有生全之福邂逅泄漏则受夷灭之祸常中夜仰天告誓星辰精诚之微岂能上感然事急孤穷惟天是诉耳遣使之日载生载死形存气亡魄爽恍惚私恐使君未深保明岑南二人可留其一以为后信一赍教还教还故当言悔叛还者东主有常科悔叛还者皆自原罪如是彼此俱塞永无端原县命西望涕笔俱下
　　其五
　　鄱阳之民实多愚劲师之赴役未即应人倡之为变闻声响抃今虽降首盘节未解山栖草藏乱心犹存而今东主图兴大众举国悉出江边空旷屯坞虚损惟有诸刺奸耳若因是际而骚动此民一旦可得便防然要恃外援表里机牙不尔以往无所成也今使君若从皖道进住江上鲂当从南对岸厯口为应若未径到江岸可往百里上令此间民知北军在彼即自善也此间民非苦饥寒而甘兵冦苦于征讨乐得北属但穷困举事不时见应寻受其祸耳如使石阳及青徐诸军首尾相衔牵缀往兵使不得速退者则善之善也鲂生在江淮长于时事见其便利百举百捷时不再来敢布腹心
　　其六
　　东主致恨前者不防石阳今此后举大合新兵并使潘濬发夷民人数甚多闻豫设科条当以新羸兵置前好兵在后攻城之日云欲以羸兵填壍使即时破虽未能然是事大趣也私恐石阳城小不能久留往兵明使君速垂救济诚宜疾密王靖之变其鉴不逺今鲂归命非复在天正在明使君耳若见救以往则功可必成如见救不时则与靖等同祸前彭绮时闻旌麾在逢龙此郡民大小欢喜并思立效若留一月日间事当大成恨去电速东得增众专力讨绮绮始败耳愿使君深察此言
　　其七
　　今举大事自非爵号无以劝之乞请将军侯印各五十纽郎将印百纽校尉都尉之印各二百纽得以假授诸魁帅奨励其志并乞请幢麾数十以为表帜使山兵吏民目曕见之知去就之分已决承引所救画定又彼此降叛日月有人阔狭之间輙得闻知今之大事事宜神密若省鲂牋乞加隠秘伏知智度有常防虑必深鲂怀忧震灼啓事蒸仍乞未罪怪


　　三国志文类巻四十九
　　钦定四库全书
　　三国志文类巻五十
　　评
　　魏
　　陈夀评武帝
　　评曰汉末天下大乱雄豪并起而袁绍虎视四州彊盛莫敌太祖运筹演谋鞭挞宇内擥申商之法术该韩白之竒策官方授材各因其器矫情任算不念旧恶终能总御皇机克成洪业者惟其明畧最优也抑可谓非常之人超世之杰矣
　　陈夀评文帝
　　评曰文帝天资文下笔成章博文强识才艺兼该若加之旷大之度励以公平之诚迈志存道克广徳心则古之贤主何逺之有哉
</div>
    <div class="pagination">
<a href="三国志文类_page13.html">上一页</a><span>...</span><a href="三国志文类_page9.html">9</a><a href="三国志文类_page10.html">10</a><a href="三国志文类_page11.html">11</a><a href="三国志文类_page12.html">12</a><a href="三国志文类_page13.html">13</a><span class="current-page">14</span><a href="三国志文类_page15.html">15</a><a href="三国志文类_page16.html">16</a><a href="三国志文类_page17.html">17</a><a href="三国志文类_page18.html">18</a><a href="三国志文类_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
