<!DOCTYPE html>
<html>
 <head>
  <meta charset="utf-8"/>
  <title>
   唐文续拾 - 第 36 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文续拾 - 第 36 页/共 91 页
  </h1>
  <div class="content">
   案：此碑据北宋拓全文录。
    ☆欧阳询
    《全唐文》一百四十六有传。
    ○大唐故特进尚书右仆射上柱国温公墓志
    公讳彦博，字大临，□□太原祁人也。其先分土于晋，勤王□□□□书社於温，乃□□於韩魏，□其鸿魏，载德流其茂社。是以魏图伊□，曼基驰龚黄之□，□□多故，太真□□□之绩。永言盛烈，可胜言哉。祖裕，魏太中大夫。澄波万顷，竦岩千仞，屈迹中（缺十六字）皇朝赠魏州诸军事魏州剌史。文为德表，范为士则，荣被幽泉，芳流史。
    公陶皇灵之正气，体生民之上姿，因心而齐曾闵，抗迹而偶扬墨。行之所践，比一乡而靡贵；言之所应，逾千年其如响。下帷纵志，含□擅奇，采学肆之珠玉，价倍梁楚；伐翰林之杞梓，材高廊庙。临川永叹，望古遐想，讥沮溺之长勤，陋晏管之底绩。是以屈已成务之规，肇於傅岩之下；经国应变之术，得於圯桥之上。岂唯马况清□阳之器小，桓彝□叔通鉴称季野之名高而已哉！随开皇中，有诏举士，公首应嘉招，以封荣高第，□□礼省，寻除通事舍人。敷纳青蒲，雍容丹陛，冕旒悦其音旨，绅美其风标。以艰忧去官，俄夺情起复旧职。属炀帝巡历六合，征伐八荒，鹰扬之将载驰，凤举之使结□。公伏轼辽左，则夷貊革心；张□蓟北，则奸冗改过。亦如傅介之四楼兰，果胜之静勃海也。既而火运告谢，天历有归，下车而弘大道，当而隆至治。兆发螭龙，轶有周之得士；赏穷带砺，迈炎汉之畴庸。乃授公上柱国幽州总管府长史，封西河郡开国公，食邑二千户，征为中书舍人，迁侍郎。昔士季智谋，无闻德行之美；孟阳辞藻，非有政事之才。兼之者，公也。久之，出为行军长史。属胡骑蚁集，穹庐胃起，合围过於百重，在危侔於七日，类回溪之垂翅，若肴陵之丧师。张拳大泽，耻怀少卿之志；茹毛穷海，终全子卿之节。圣上丕承景业，惟新宝命，求衣切於中夜，思治劳於日昃。徵随会於秦国，将寄盐梅；召张裔於吴朝，方资启沃。□乘获反，驰燕越之高衢；和璧既归，增秦赵之重价。除雍州治中、检校尚书吏部侍郎。未几，复为中书侍郎，迁御史大夫。
    □□□□□上，庶寮哀恸於下，虽魏惜景兴，晋悲子若，不是过焉。敕遣民部尚书莒国公唐俭、尚书工部侍郎卢义恭监护丧事，又遣银青光禄大夫行中书侍郎杜正伦持节吊祭。又赐以秘器及茔地一区，并立碑记德行，前後赙赠二千，丧葬所须，并令官给。诏遣尚书礼部侍郎令狐德、水部郎中□文纪持节，册赠特进，谥曰恭公，礼也。粤以其年十月廿二日，陪葬於昭陵侧之东所。悲哉逝水，□矣夜台，惧岸谷之或迁，怀金石之可久。式昭盛德，永播遗音。其词曰：
    江之永矣，发自长源。族之茂矣，肇自高门。金帝宅，拾芥礼园。世禄不朽，德音若存。猗欤令范，鉴锵□韵。资孝为忠，移友於信。如彼琬姿，照庑流润。如彼骥，云表骏。爰初仕进，莫展风力。若鸿斯磐，如鸾集棘。虽居下位，逶迤退食。虽在乱朝，好是正直。河图表瑞，捧日高骧。提衡底绩，执法铭常。近追辞第，远慕循墙。循墙伊何？鸣谦是则。辞第伊何？克己表德。彝章有序，徽音允塞。方齐召南，遽侔鲁北。秦殒奄息，百身靡期。晋且士会，九京是思。美矣遗烈，眇若共时。宸居震悼，庶□涟ㄝ?
    嗽觯霎尽！醣陈迤郑趿傥鉴馈Ｍ　醮ǎ菸馈？这拧醯拢诜家谠亍Ｒ喙饴淮蠓蚺费粞⑹椤＃ㄊ獭０矗骸坝反蠓颉毕掠腥薄！短拼怪净惚唷ふ旯畚宥罚?
    ○女子苏玉华墓志铭
    女子玉华，盖洗马苏君之季女也。夫其瑶姿外照，蕙性内芳，体备幽间，动合礼则，既娴习於图史，且留连於音律，以故名霭兰闺，声绵梓里。夫何美质，降年不永，竟致天殁，春秋十有五焉。以大唐武德二年五月九日，终於居德里之第。即以其月之廿有五日，葬之於京兆之神和原。悲欤！天乎不臧，曾靡降福，□道何昧，竟贻斯殃。谅岂有违，芳龄永逝；悼以长往，终天无期。鸣呼哀哉！乃为铭其墓。铭曰：
    玉碎兮珠焚，风悲兮日曛。问天兮无言，永绝兮音尘。善可纪兮慧绝伦，严霜降兮值芳春。丹飞兮泪沾巾，千秋万世兮哀无垠。（《石刻》）
    ○车驾帖
    车驾取四日迥京，东宫以吾从秋来重困，气体疲顿，甚垂恻隐。蒙遣劳问，别给餐酒，奉笺通谢，手令优答，惶恐欣劳，岂任诚素。弟恨此身已老，尽忠所事，特有平庄之心耳。惠子知我，兹故云云。贤淑并安佳，询再拜。（《汝帖》）
    ○足下帖
    足下何当定返还，人望示心曲。永嘉书处，定难以为其心也。
    ○比年帖
    比年守疾病，无辜绝心气。至於书处焉，并昔时既言必求，然显数字，岂能备矣，须将示之。十五日，欧阳询。
    ○脚气帖
    吾自脚气数发动，竟未听许，此情何堪！寄药，犹可得也。（并《淳化阁帖》四）
    ●卷十五
    ☆褚亮
    《全唐文》一百四十七有传。
    ○随右骁卫将军上官玫碑铭（并序）
    若夫楚都为宝，兼璜於是为贵；梁国攸珍，明珠以之非重。贤臣者，为政之枢机，佐时之栋干。鸷鸟累百，无申搏击之功；良马日千，乃见康衢之力。至於勋书纪状，业著司庸，存公立事之臣，没称遗爱之美，则上官使君其有焉。公讳政，字基济，京兆厶县人也。其先惟德受氏，因官赐姓，青史孤其长源，丹契传其远叶。子兰楚国之大夫，桑乐汉家之令望，自此兰芬桂馥，玉闰金英，轩冕和继，贤才为伍。九代卿族，既已惭华；七叶珥貂，信其殊宠。王父某，魏使持节大行台原州刺史。布教文昌之宫，仪形列岳之选，功宣彝鼎，道冠生灵。父某周使持节大将军某州剌史。象贤以德，受爵惟仁，盛业存汗竹之书，馀风表甘棠之惠。
    公现承基绪，早播声芳，协膺运之雄姿，爰诞灵而秀出。皎皎奇节，昂昂异□，雅性与江海同深，英风随寥廓共远。孝友之行，道高於缙绅；退让之心，誉结於乡党。技殚剑史，学兼韬策，孙子短长之术，魏君接要之书，巧射匹於阳元，善骑同於武子。纵情儒业，游艺翰林，蹈道必於仁厚，结交崇其信义。弱冠登朝，修名独远。天和元年，召为右侍上士。其年月，改授折冲上士。于时王业肇基，霸图将构，妙求贤杰，允属勋庸。公劬劳草昧，竭尽心力，依日月之末光，眷攀附而长想。大象二年，奉别敕依仪同例。是日勋旧，乃被荆棘，独升朝伍，弥简帝心。及革命从时，应期启运。宋昌特拜，既可为俦；何曾尽礼，尤其相匹。开皇元年，乃授仪同大将军，赐爵安养县子。茅土之恩，爵颁五等；蒲璧之美，荣高一代。五年，授左武候车骑将军。八年，以本官兼长春宫总监。式道之官，实须御侮；离宫所幸，必资供辩。十六年，授左备身府骠骑将军。十九年，改领右亲卫府骠骑将军。惟左惟右，兵栏於是得才；或内或外，钩陈以之载肃。仁寿元年，獯粥孔炽，控弦犯塞，烽火通边，薄伐之选，非公勿可。於是奉诏徂征，鞠旅深入，结武刚而为阵，运衽席以致兵。出其不意，忽然相接，将士用命，思蹈汤火，斩获不穷，遂歼巢冗。十一年，进授上大将军，改封义清县闰国公，食邑一千五百户。加地进律，桀勋命赏，户口盛其租入，光宠备於朝章。三年，授左备身将军。四年，以本官检校慈州刺史事。于时晋阳构乱，妖气未静，漳滏之寄，心膂攸归。公式遏寇虐，廓清遐迩，关河克定，赵魏无尘。於是黠吏畏威，小人怀惠。龚壮之化，谅在兹辰；贾却之风，固其惭德。大业二年，授潘州道行军总管。憬彼海隅，不遵王略，公执钺遍师，宣威外阃，除其氛，遐方静谧。三年，徵授左武卫将军。顷之又授右骁卫将军。升降彤闱，驱驰紫复，声称斯远，朝野穆然。其年，普班新令，官号初改，於是更授右光禄大夫，将军如故。及銮驾西幸，怨其南征，辙迹所臻，方任尤切。於是又以本官检校西平太守。疆场偏隅，寇戎接境，公道之以德，齐之以刑，夷狄相趋，纟强络而至。释冤理讼，无劳於钩距；以宽济猛，不行於皎察。得经邦之妙旨，识美化之有由，可谓共，兼称能吏，求之古人，差无愧色。循良之化，载暴於天朝；修短之期，奄捐於人事。上玄辅善，既已无徵；勾芒赐寿，岂为诚说。某年某月，遘疾薨於官，春秋五十有五。天子辍朝不举，追思将帅之臣；萌庶罢市相悲，同兴环块之恨。有司考行，谥曰某侯，礼也。
    惟公早契宏图，夙标令问。天经地义，得之於自然；蹈德依仁，匪由於傍习。廉洁不私，精慎无怠，莫窥喜愠，罕测堤封，履行斯和，所交必信，见恶如由已，闻善若顺流，宽裕足以容众，矜庄可以励物，既在贵而能降，实居荣而好谦。爰初弱岁，洞晓兵略，攻取战胜之机，隳城陷敌之勇。每至营图却月，气析寒胶，矢石如飞，旗鼓相望。公则雅歌临阵，挥扇从戎，威棱独远，隐如敌国。加以终始一心，驱驰两代，遂经征讨，屡典军人，去必见思，居常称职。故能服冕乘轩，独荣当代，拥旄杖节，垂誉後昆，岂非斯人之秀士，有国之良翰。而道长运短，零落无时，一丧名贤，同悲殄悴。
    即今十一年，还葬於京兆郡某县之厶原。古者王臣之勋，必书方策；贻厥之义，式铭锺鼎。前志有之，足以明镜，言之不可以已，其在斯乎！嗣子某等，在家惟孝，登朝必闻，上弘思亲之道，傍求纪德之事。於是刻石宣风，永贻相质。颂曰：
    辰昂降精，人物之英。门多才秀，族有公卿。永锡流祉，继迹扬声。递驱华毂，互委长缨。迨兹令胤，奇姿挺生。盛德祀长，属在人良。黄中岐嶷，青领璋。如彼鸣凤，曜彩朝阳。如彼振鹭，矫翼高翔。暗室无怠，幽宫独芳。心齐竹柏，操拟冰霜。从横剑杪，游息文场。功参霸业，策定勤王。董司军要，展力遐方。式陪兰，著迹衡漳。勋存赏册，勇冠戎行。申感朔野，克定边荒。时逢交泰，运属重光。巡警载肃，劬劳以彰。出典专城，方隅廓清。屡摧封豕，亟翦长鲸。一年请借，期月斯成。银黄盛宠，金爵馀荣。悠悠长运，促促浮生。运龙堙没，送雁哀惊。阳陵卜兆，洛占茔。藏舟不固，深谷终平。死而可作，惟兹令名。（《文馆词林》四百五十三）
    ○随车骑将军庄元始碑铭（并序）
    昔姬文政典，司勋诏於常；鲁史策书，大夫称其功伐。洛师镂昆吾之铭，尸臣镌邑之颂。然则纪述庸器，必候非常之功；腾芳彝篆，用资可久之德。况乃殒身殉节，捐生立事，奋於百代之上，裕乎千载之下，而无刊勒者哉！公讳元始，字长节，南郡江陵人也。若乃执思越，非重上卿；装金入楚，实交穷巷。武强命社，承助显於西都；会计临人，侍从光於东国。冠冕之盛，可略而言者焉。祖厶，义阳太守，父威，湘东内史；并泛涉儒书，尤晓兵略。威之大父灵福，亦守武陵；剖符千里，於此三代。
    公降灵秀发，资神挺生，爰自髫绮，已标机悟。通家李尹，验其占对可观；即座颜回，叹其风规独远。长而异量雄姿，角立杰出，苞权豪之远度，蕴将师之奇材。长剑抟击之机，短书纵横之术，弯弧蝉翼之妙，登鞍□封之巧，有一於此，公必兼之。仕陈之旦，历官藩府，起家宜都王国常侍，稍转内兵参军。属王师伐陈，江表初定，公奔窜句吴，山林屏迹，而江湖肇乱，轻合从，闽越潜城邑平起。公乃避地馀杭，志在宣力。值吴兴逆贼，攻逼州城，梯冲俯临，资援外绝。公身在穷围，受屈强寇，士有饥色，人无固心，而三令已明，九距兼设，分兵决战，遂翦妖徒。一州获全，实公之策，军师议赏，授仪同三司。高智慧作乱，吴州同恶相济，舳舻亘水，旌旗不绝。时越国公为行军元帅，交兵浙江。虽豹略之机，决胜千里；而乌集之党，犹思一战。公受命军门，先驱锐卒，运习流而直指，挥戈船而长骛。奇兵电激，凶徒瓦解，逆竖崩溃，分窜海隅。公又从元帅轻舟远袭，山谷酋豪，应时歼殄，水陆阻凭，随方剿定。更授上仪同三司，就加开府。於是乘传入朝，屯卫宫掖，恩逾上等，礼出旧臣，吾彦既晚入之荣，黄权乃从公之贵。俄授车骑将军，仍从越国公北伐，大俘丑虏，振□而归。寻丁湘东君忧，哀毁为疾，从权夺礼，还摄本军。而獯羯未宾，侵扰边服。仁寿元年，越国公总戎出塞，公任在後军，复随幕府。故以再从骠骑，雨出定襄，属伯初於偏师，隐子颜於敌国。及大军转战，黠虏纵兵，砂砾风飞，矢石雨下。公溃陈深入，轻骑独先，利剑之所奋击，长戈之所仆毙，莫不膏润野草，尸横乱麻。辫发裘旃，扶伤救死，锐气骄贼，临难忘身，殒於虏阵，春秋卅有六。天子闻之，临朝不举。乃诏曰：“车骑将军元始，气干标勇，襟神果毅，情深为国，志在忘生，竭力戎行，功立身殒，兴言壮节，有悼於怀。宜追加荣位，用申赏典，可赠上天大将军，丧事随由资给。”仍以本官开府回授适子永兴。有司考行，谥曰刚子，礼也。
    惟公早叶英风，夙标远概，资德率礼，履信基仁，出言为九鼎之贵，恤患轻千金之产。聿乎立勋江外，位穆台阶，肃恭奉上，廉洁御下。故能竭诚边幕，流恸宸襟，使者降敛衮之荣，册书隆加命之典，岂非忘生蹈义，临色尽节者哉！以今二年三月六日，葬於泾阳之神狐里。阡临京兆，地拟德阳，五校发铙歌之军，十里开赐茔之所。博陵官属，尚惆怅於王沉；谒者护丧，实流连於邓训。佥以陈君物范，且勒颍川之碑；张氏孝廉，犹书冠军之碣。况乃励兹近俗，振我淳风，节士慕义，懦夫成勇，言之不可以已，其在斯乎！乃刊志清徽，树之神道，俾夫披文相质，知皇代之有人焉。铭曰：
    梁楚华肖，卿相高门。俯拾青绶，奕叶朱幡。祖考积德，踵武洪源。洪源实长，有此人良。Δ年岐嶷，绮岁璋。高风凛凛，逸足昂昂。冯九百封，披书五行。赐璧游赵，明珠人梁。宗京黍稷，旧社沦亡。独往攸贵，自得为场。吴越轻心，寇贼交侵。连衡浙右，阻乱稽阴。我有奇策，偏军卒临。良图外断，英勇内沉。转斗千里，观机七擒。台仪已峻，帝宠尤深。麾下骑士，兵屯羽林。权烽夕照，绝幕从戎。登蛟气愤，跃马心雄。腰横楚剑，项纵秦弓。酣战力屈，长驱路穷。伤情边塞，结悼神功。荣命追远，丝言饰终。哀荣礼备，赠恩隆。蚁结将掩，龟谋已同。旌旒照日，铙铎含风。谁言不死，贵在铭功，（同上）
    ○左屯卫大将军周孝范碑铭（并序）
    若夫圣人有作，宝历应期，贤杰於是降生，叶替以之同德，望方邵而长想，超韩白而高步，弼成久大之功，夤亮邦家之业，腾芳前古，垂裕後昆，身与朽壤同弊，名随锻帛俱远，俾无愧色，其惟谯敬公乎！公讳孝范，汝南安成人也。姬水降祥，惟王於是建国；周原命氏，因生以之赐姓。积德绵远，历载悠长，公侯继及，衮绂重映。主射雄辩，颂美於秦君；绛侯质直，终安於刘氏。宣光之竭心士位，子隐之节边疆，自斯已降，可得而言者也。曾祖某，梁散骑常侍、太子左卫率、庐、沔二州刺史、保城肃侯。早标誉望，雅有干局，用能杖节拥旄，树功立事。祖某，陈车骑将军、都督八十二镇诸军事安定、二州剌史、武昌壮公。张幕临戎，褰帷作牧，殊勋表於甲令，茂赏盛於史。父某，随大将军使持节永、桂、云三州卅管卅一州诸军事、左武卫将军、谯僖公。旧德非远，汗竹纪於声芳；遗爱所存，甘棠表其歌咏。自保城著绩，武卫安边，宣条千里，於此三叶，继踵方牧，时论荣之。
    公惟岳降生，含章秀出，湛机神而内融，肃墙宇以外峻。因心本孝之义，发自天资；率由立身之道，匪因傍习。姿貌瑰杰，容止方严，穆乎苞不测之量，毅然有难犯之色。兵书军志，虽不学於孙吴；嘉谋远算，自追踪於卫霍。弓矢尽荩延之妙，骑乘均王济之功，州闾推其敬让，宗戚叹其淳厚，美誉所归，独高兹日。随大业三年，起家齐王典签。其年，授交郡司仓书佐。趋职藩庭，出临荒裔，冀北之步，虽涉本於康衢；图南之举，未申於寥廓。于时炎精巳季，亡徵将兆，公卷舒其德，沉浮体命。殆均亭伯，遂远出於辽阴；更似文休，亦窜身於外寓。
    及皇明革运，品物咸亨，越自遐方，归于京城。主上昔在继城，任隆分陕，朴燎原於锺岱，止横流於溟勃，远求时彦，用清中夏。公亦推诚霸主，委质兴王。附翼之机，因抟风而自远；纵鳞之致，与委水而争击。武德五年，授秦王府右库直车骑将军。君右之举，谅俟勋贤；折冲之任，乃升帷幄。公之此选，实允得人。九年六月，改授太子右内率，仍检校北门诸仗。宫率精兵，见称历载，储闱御武，尤光显职，奉鸡戟以趋侍，肃龙楼而巡警。其年授千牛将军，封宜春县公，食邑一千户。地拟封君，荣超戎秩。将军之礼，宠赐比於命卿；建武之选，名号随於制敌。贞观元年，授右屯卫将军，於玄武门领兵宿卫，仍以本职出使北藩。宣杨国威，晓谕边俗，班奉四季要之书，肃清万里之外。使还，又领玄武门内左右厕仗。肃钩陈於中禁，排闾阖而上征，羊祜之握兵机，典韦之统军帐，任寄之重，恩私罕匹。五年，转授左卫将军，袭爵谯郡公，加邑二千户。乃司栏，奄有茅赋，象贤光於继及，承基盛其土宇。六年，以本官检校殿中监事。公累升显秩，所在勤官，故能入司武职，兼总文吏，人资才干，任华宫省，公励精为政，见称明察。七年，舆驾幸于九成。天驷观风，屯警尤切；神居所寄，┕互斯重。乃与左仆射玄龄同掌枢禁。昔汉后出征，马防留後；魏帝巡幸，徐宣统兵。方之往贤，足称连类。公励志竭诚，言则不隐，嘉谋谠论，知而必为。中旨劳问，宠赐优洽。既旧疱疴恙，遂淹气序，爰如遘疾，载回天着。於是加授左屯卫大将军，封爵如故。方且羽仪当代，奖鉴具僚，成大夏之栋梁，济巨川於舟楫。而夜台忽俺，朝露已稀，未勒窦宪之山，遽终毕万之牖。七年，薨於京师。天子为之辍朝，追悼者良久。乃赠工部尚书，馀并如故。有司考行，谥曰敬公，礼也。
    惟公诚量明远，风神爽发，蹈德无怠，率礼不违，洁操乃出於冰霜，贞心有逾於金石。至於乡闾之教，规范之言，石庆愧其馀风，王昶惭其家法。非典谟之书弗尚，非忠信之言弗践，轻刘德之货财，重季布之然诺，终始一心，涉历三代，口绝臧否，行无玷缺。加以长於武艺，妙识兵机。金坛奇正，得之於怀抱，玉钤攻取，无劳於积习，祭遵儒术，未足方其雅歌，曹仁智勇，才可用其胜□。自临戎御众，莅政当官，节约以检其身，宽和以接其下，不矫饰以招誉，岂乾没以徇私。在公必闻，奉上无隐，焚书草而方奏，问温树而不言，赵武之情留管库，晏平之禄及朋友。而玄化旋促，芳尘不追，投竿致其掩泣，下机所以流恨，岂非有始有卒，立功立事者哉！
    即以其年永窆於万年县之某所。三河甲士，还陈出塞□容；五校铙歌，犹奏旋军之曲。岘山之拜，弥怀於旧思；原氏之旰，更开於新道。公早著款诚，夙展勤效。沛公初起，萧何举宗而有归；晋祚肇基，何曾在朝而尽敬。故能特升爵位，偏隆宠渥，书社千室，享禄万锺。曲旃雄戟之重，文轩销弩之贵，当代近臣，罕出其右。薨徂之日，朝野兴悼，恩加丘陇，礼备哀荣，爰命有司，立碑隧道。昔者西汉殊功，唯颂美於充国；南宫旧事，止画像於仲华。未有勒兹丹字，旌斯玄兆，发自睿衷，永贻相质。天古地久，与时代而长存；石散金销，随风猷而共远。同夫庸器之典，兼取雕戈之义。铭曰：
    绵绵姬绪，弈弈豳风。克纂遥胄，惟兹懋功。家承台衮，人出才雄。祖考载德，勋庸在躬。是为人誉，复绍名公。盛业长祀，猗欤积庆。诞斯明哲，实标英令。孝贤□感，仁由天性。洁比清冰，皎同悬镜。藩庭入仕，水乡从政。勇冠泰陇，声驰函洛。誉美遐外，绩宣台阁。运逢霸道，时惟圣作。乃司禁卫，兼谋帷幄。宠越等伦，恩逾於藩岳。天爵期重，时荣已隆。是惟显职，兼司禁中。竭诚奉上，捐私徇公。励行无怠，当官匪躬。文能附众，武实收功。人擅荣宠，族华卿相。乃求懿德，惟人之望。职重中军，名超列将。摧梁奄及，伟才长丧。油素傅芳，丹青表状。逝川不息，拱木行阴。犹回慈悼，尚结神襟。思加陈席，宠越遗簪。追荣总洎，策赠交临。化运长往，空嗟德音。百身靡赎，千载犹生。没贵无朽，唯兹令名。铭开古石，地上新茔。年代滋远，王陵或平。眷言芳烈，永树风声。（同上）
    ☆褚遂良
    《全唐文》一百四十九有传。
    ○请厚诸弟奏
    即日内外官人、诸王僚佐咸云，陛下供给皇弟，顿少於亲王。大臣深知形迹不奏，私说窃语，殊非光益。臣伏惟圣主奉义天心，岂不恐其多财纵溢，或至自败。必不得积货骄盈，宁使俭急不足。虽不比於皇子，亦须微允物望。臣是以谨访荆、韩、汉、鲁四弟，自足资财，滕、密、霍、道四王，尤为缺少。臣於芳春殿冒以奏闻，伏惟天明，必记臣语，若厚於诸弟，人皆闻见。六月四日诏，便是至公。若供给诸弟，事皆俭陋，即似叔季昆弟，由是情薄。臣是以不避斧钺，更敢陈闻。昔汉明帝每赐子弟，必语群臣云：“不得使朕子多於先帝子。”美哉斯言，王者德音，终後汉皆以明帝为法。臣闻君施教令谓之风，人随上行谓之俗。陛下厚於诸弟，太子亦厚於诸弟，相承恩笃，岂不美哉！伏惟陛下疑阙短者，因而赐之，所用不多，德音流布。（《唐会要》五十四）
    ○谏昭陵建造佛寺奏
    关中既是陛下所都，自长安而制四海，其间卫士已上，悉是陛下爪牙。陛下必欲乘衅灭辽，若不役关中人，不能济事。由此言之，理须爱惜。今者昭陵建造佛寺，唯欲早成其功，虽云和雇，皆是催迫发遣。豳州已北，岐州已西，或一百里，或二百里，皆来赴作，遂积时月，岂其所愿。陛下昔尝语宏福寺僧云：“我义活苍生，最为功德。”且又今者所造，制度准禅定寺，则大宏福寺自不可大於宏福。既有东道征役，此寺亦宜渐次修营，三二年得成，亦未为迟。（《唐会要》四十八）
    ○论任杜淹奏
    贞观初，杜淹为御史大夫，检校选事。此人至诚在公，实称所使。凡所采访七十馀人，比并闻其嘉声。积久研覆，一人之身，或经百问，知其器能，以此进举。身既染疾，伏枕经年，将临属纩，犹进名不已。陛下悉擢用之，并有清廉干用，为众所钦望。大唐得人，於斯为美。陛下任一杜淹，得七十馀人，天下称之。此则偏委忠良，不必众举之明效也。（《唐会要》七十四）
    ○王氏帖
    臣遂良奉五日敕，赐观陈元庆所上王氏寄东山书二百七十三字。虽有齐梁著录，而其年月不合，盖安石太和之元，未历中书，王之去郡，乃永和未，其非决矣。且连城之宝，光景殊绝武夫；芝兰之芳，岂萧菌而可杂。既经而其年月不合荩安石太和之元未历中书王之去郡乃圣览，宁俟臣言，明恩不遗，辩列万一。侍书臣褚遂良谨上。（《汝帖》、《邻苏园帖》）
    ○道妙帖
    遂良顿首：得六月八日报书，闻涂中侍奉安住，为慰。道妙近还至东畿，气体小不宁，承与医疗，疗即平复，弥深感尉。遂良自南迁以来，每思白首之年，孤奉国恩，触事成悲，何言可喻。因高、崔二侄归，白此。褚遂良再拜。（同上）
    ☆杜正伦
    《全唐文》一百年五十有传。
    ○释法护葬铭
    伊昔承恩，诲深提耳。及兹展觐，恸兴床几。颓泣可援，沉嗟靡己。庶在遐龄，永陪高轨。（《续高僧传》十五）
    ☆岑文本
    《全唐文》一百五十有传。
    ○唐故特进尚书右仆射上柱国虞恭公温公碑
    昔者帝妫升历，九官奋其庸；有周诞命，六卿扬其职。国钧总於公相，赞乎二辅；极密归於台阁，成乎百官。淳雅虽被于き寮，勋庸特铭于锺鼎，是以功高魏赵，治比高，此炀帝载其盛德，建武嘉其卓操也。若夫昴宿丽天，感其灵者人杰；嵩岳镇地，降其神者国桢，叶卜梦於龙丽彡，作□器於舟楫，其资也超庸器于陶窳，而其操也坚贞心于金石，此又岂虚誉哉，抑功无复加也矣。
    公太原祁人，讳彦博，字太临，系姬文之远胄，派唐叔之遥源。食邑河内，世功开其绪；著姓晋阳，世德派其祚。虽曰安国名震于寰中，而实持世之大义，独于天下。世之勋烈未真著于众□□，荩犹培娄之望岱华，潢污之让河海。祖裕，魏太中大夫。言为准的，行成表缀，廊庙翘首，绅结辙，仿公叔而比德，颃思行而并驰，风追赤芾，使重皇华。随赠司马，皇朝赠魏州刺史。聚萤励学，梦鸟成文，名冠海中，望隆日下。孔门密子，声华不显於当时；颍川陈君，哀荣无闻於异代。能兼之者，不亦优乎！公建两仪之功勋，垂百世之懿德，穷节义以明之，敦礼让以行之，故内疚常怀，外防自维，具耿光，□远识，所以知其洋洋焉，若洪河之东注，岩岩焉，犹岳之西峙。若乃三德六行，列圣之所重也，举错必践其域，陈疏裕略，先贤之所难也。□报恩阙庭，建侯疆圉，□风□之奇，树云以达命，沦湮者而能与，则高台凌霄，始於覆篑；长江维地，肇自涓流。是以平津筮仕，由宾王而佩印；文终创业，皆名吏而命礼。昭著雅范，同符前烈，宏开奥义，太启崇庸。奉诏启复旧职，乃以关内史用。于是隆令德而依仁，当朝硕望士如薛道衡，文宗□肆，牢笼多士；太子洗马李纲，直道正辞，羽仪海内；并下堂见礼，倒屣定交，而遂相称莫逆，远来能□赵孟之诗，近悦能追成季之勋。留心义化，处衡岳则奏疏章；辅善谠言，坐宣室而悦道谊。乃授通事舍人。敛笏凤池，垂绅鸾阁，瑰姿月举，韶音玉振。每至文武在列，华裔近庭，对越于青蒲之地，敛抑于丹墀之所，倍□龙光，汉苑内之杞梓，亦即洪涛中之砥柱，以方其对，斯乃□贤。□馀庆具，□之□隅，猗欤雅度，在乎经国。大业之始，以亲丧去官，孺慕之感，哀毁之极，与夫长孙居□乎龙性疾□其□而□归。嗣以夺情，起复旧职。炀帝巡历，时九伐逆罪，而输转无时，公记勋书功，不惑规矩，边徼宁谥。後或觯斯政出奔高丽，既而乘辕南反，诏公衔命蕃境。申明臣节，陈之以逆顺；晓畅皇威，喻之以祸福。遂致蠢兹恭亚，咸能以□心□，以纠密□，盖龄返为日之戈，夷庭去焚巫之刑，岂如郭公申礼，空旋於辽海；张骞拥节，无功於月氏。又以公为东北道招慰大使。
    属天地横溃，华戎版荡，夷羊牧野，郊原□祥之师；□费□导，□无常难之臣。我高祖定四方而出震，乘六龙而御天，凭依握乾坤之符，播越迁夏商之鼎。艾绶银章，弓旌先於髦俊；建社班瑞，光宠属於勋庸。庶绩所以咸凝，群王然後就列。乃以公能扶危拯难，特授总管府长史，转授侍御。公逦迤而进，非忠义之报也哉！虽连接总其方盛，光能毗其政刑，而灭没不群，岂蹉跎於吴阪；清越振响，终特达於章台。徵为中书舍人，迁中书侍郎。昔周建选，远迩怀归，一时屏藩，胥比事书贤，国学乡校，尽德行道艺之选。故其历政则清□传美于岐西，而其得人则孝若飞声於洛下，云谁嗣响，复在兹焉。属猃狁纵慝，疆场大骇，甘泉迷龙烟之火，云衢列象燧之阵，□神武之所前向，履满于皇躬鞠于朝。韬钤素怀，实干城之将；琴书在御，伫甘瑜之臣。乃以公为行军长史。十万之师，方绝大汉；五饵之前，必系单于。而南风褰律载之弘，北扬肆豺狼之毒，卫尉超奇，复设□□剪□敌而□能，谓□□之难施，故困留于辽海焉。皇上嗣尧亮工，继文治宇，故荡瑕涤□，浇俗侔於结绳；叶和万邦，远夷同於编户。威慑龙瀚，泽浸龟沼，□宝无俟于方域也，而使敌者举被渥泽，褒其劲节，故嘉郦生之说齐，召士季而返晋。拜公为治中、检校吏部侍郎。寻以侍郎□迁御史大夫。公望为时宗，才称王佐，鸿翼所渐，自回溪而薄九霄；骥足既驰，游阊阖而骋千里。虽信勇并宿，乃□斯灵道之术，□地者奠无辞焉。□议诚□□□□阁纠谬为於大选，陈议武□，渥洽归□□□，故能爵命日隆，宠禄岁厚，犹司马之四至，慈明之十旬。乃以□官拜太子右庶子，迁御史大夫，仍给事中书侍郎，迁中书令。志矢蹇蹇，望重巍巍，建大义于廊庙，陈谔言于阙庭，在位几载，独宠冠百僚，职司八柄，公又处之，故能出总纠察，入专机管，执简册以肃周行，奉比纶以光帝业。朝夕靖献，出纳廑随会之忱；远迩闻风，始终念苏武之节，岂其犹人欤！ 
    俄而勋铬卫鼎，功纪徐陵，故晋封虞公，复食邑三千户，德优爵重，镐京之旧制，非功不侯，中阳之令典，逾七命而兼二善。天下以为公之北征，而佩命南旋，以厉节酬庸，宠锡其由来者渐矣，斯旬宣而尽其方伯之职，仆射而逾于副相之位。上图天道，如斗极之运四时；下料人事，迈元恺之替百揆。圣朝钦若前典，宪章往代，怀溪而萦梦想，嘉□国而励坚贞，非公之硗硗不屈，介介不苟，结主知於艰危之际，临事而不惧哉！观东道之通，返南宫之政，实心体道，勤行而不倦，历选前哲，仰止而无怠。是以忠允宽裕，怀内恭之温温，虚外著之抑抑。谨度习仪，自叶巽贞之吉；尽忠补过，不忘前惕之勤。损兹骄盈，戒其遍辟，夙夜匪懈，以事一人。献替之规，不忘於忠恕；损益之义，皆出於仁厚。违规矩，拄寻尺，光其家而弗为；利社稷，安□兆，危其身而无悔。肃肃焉，济济焉，宛若犹龙之持已；仁以立之，义以行之，更如於菟之毁家。慎动言于公庭，即执信义为国。柄心之所同，必择善以利物；意之所异，不是已而违人。辟德义为宫墙，包礼度为开阖，人之善行，励人之清操，闲人之邪思，规人之匪彝，善辞令而绝毁誉，绳愆谬而笃德义。位高矣，持以慈和；禄厚矣，治以俭约。以孝敬之道，移於哲兄；行慈惠之心，洽於犹子。允所谓朝廷之栋干，家门之桥楚焉。
    以贞观十一年春，奉命巡察，道出洛阳，驻旌逅疾，以动寄深□□□□恩笃股肱之□，载□碑于道路，名□□陈其方技。逯辅德愆报，弥留旷旬，两楹之奠既兆，二竖之灾乃□。诏特遣银青光禄大夫行中书侍郎杜正伦抚视疾体，并简诒谋。而公志存忠□，表陈治道，慎忽之几□尽，□□之德著者。□卿大渐，无□忘於举能；子颜启足，倩存於慎赦。眇焉千载，於斯一揆。六月廿日，薨於旌阳□贤进而官第，春秋七十有□。□□□□□□□之□□类齐后之□□□□□□即以其日□□於□陵□□□百寮倍列，莫不流涕。乃诏民部尚书莒国公唐俭、工部侍郎卢义恭护丧，行中书侍郎杜正伦持节吊祭，遣礼部侍郎令狐德、水部郎中□文纪，持节册赠尚书右仆射上柱国，谥巨恭公，敕令立碑纪德，卜茔地於昭陵之侧，并给东园秘器，赙赠二千段，丧葬所须，并令官给。予祖送之典，坟域之制，咸率礼度之宜焉。
    夫显微阐幽，义不容辞。功高德盛，资篆籀之铺扬；声飞实腾，载金石以不朽。是以定献忠穆，汉室之良佐也；审晨当阳，晋朝之贤辅也。虽复卿云擒思，班尔运奇，勒铭由其子孙，表墓资于寅僚，纪奕叶之作述，叙国桢之挺生，故史册发乎幽光，而纶诏追乎往载，不甚伟欤！武汤一德，垂之百代。其词曰：
    蔼蔼高门，世膺显命。堂堂盛德，家袭馀庆。抗节飞英，扶危流咏。轩荩按连，圭璋辉映。操凌张裔，勋高赵孟。独饰朝纲，屡持国柄。露布驰声，循墙示敬。出险入危，风疾草劲。鼓箧穷经，超艺绝德。栽成吕锺，范围儒墨。非马擅奇，雕龙贻则。发迹素里，驰声上国。仲舒扬庭，吾丘侍职。数历屯，不遑日月。□是正直，待後守先。和璧韫石，隋珠辉川。伊吕之佐，尧舜之年。颃颉往哲，伯伸前贤。受书圯上，释钩滋泉。陈谟德显，定策功宣。纵壑才鹜，搏风初矫。密勿鸾阁，便繁凤沼。仲举性纯，伯遗性信。立我楷模，示我仪表。万古青霄，千秋丹。众仪维则，衣德堪绍。鸣呼忠忱，怀思渺杳。屡遭艰厄，□逝良弼。铸册义府，传薪埋□。水逝黄陂，光沉赵日。税驾天府，夷体泉室。麟阁图形，乌台腾实。悲缠奄息，惨怀尹吉。永叨恩隆，垂裕。维地河山，□天箕毕。懿范昭兹，德音洋溢。
    ●卷十六
    ☆许敬宗
    《全唐文》一百五十一有传。
    ○臣下丧服葬毕後除奏
    伏奉遗诏，臣下丧服，以日易月，皆从三十六日之限。但大行在殡，皇帝主丧，山陵事毕，方释衰。依礼，近臣君服斯服。敢缘斯义，请延至葬毕後除。（《唐会要》三十七）
    ○唐故卧龙寺黄叶和尚墓志铭
    和尚自说姓张，名真志，其生缘桑梓，莫能知之。随故特进蜀人段经、兴善寺僧释永倩，并见和尚於太清初出入中条，往来都邑，年可五六十岁，未知其异也。随氏末年，稍显灵迹，被发徒跣，负杖挟镜，或徵索酒肴，或十馀日不食，预言未兆，悬识他心，一时之中，分形数处。属我皇应运，率土崩裂，和尚竟著先知，住锡黄龙寺。迨於定鼎，果护奇验。以武德二年五月廿有九日，即化於卧龙寺之禅堂。先是移寺之金刚像，出置户外。诸僧众曰：“菩萨当去尔。”越旬无疾而逝。沉舟之痛，有切皇心，殡葬资须，事丰□厚。乃以武德三年秋九月四日，葬於万年县凤□原。望方坟而扌泪，盼白幕而惊心，爰诏有司，式刊景行。其铭曰：
    □化毗城，金粟降灵。猗欤大士，权迹帝京。绪胄莫明，邑居孰见。譬彼涌出，犹如空现。五尘夙离，三条九依。戎珠靡缺，忍铠无违。智灯含焰，慧驾驰。哀兹景像，悲斯风电。将导舟梁，贻我方便。形烦心寂，□□□□。观往测来，睹微知显。石□亡儒，星开□贤。反初息假，薪绝火然。神明何许，暗室空传。（石刻。《唐代墓志汇编?武德一》）
    ☆薛仁贵
    《全唐文》一百五十九有传。
    ○致新罗王金法敏书
    先王开府，谋猷一国，展转百城，西畏百济之侵，北警高丽之寇，年将耳顺，榆景日侵，不惧船海之危，远涉阳侯之险，沥心华境，顿颡天门，具陈孤弱，明论侵扰，情之所露，听不胜悲。太宗文皇帝气雄天下，神王宇宙，扶倾救弱，日不暇给。哀纳先君，矜收所请，轻车骏马，美衣上药，一日之内，频遇殊私，亦既承恩，对扬军事，契同鱼水，坚於金石。一朝大举，水陆交锋，驻跸之战，文帝亲行，吊人恤隐，义之深也。圣人下武，王亦承家，洗兵刷马，咸遵先志。数十年外，中国疲劳，帑藏时开，飞刍日给，以苍岛之地，起黄图之兵。今强寇已清，雠人丧国，当应心膂不移，中外相辅，自然贻厥孙谋，以燕翼子，良史之赞，岂不休哉！
    今王远乖天命，近弃父言，侮暴天时，侵欺邻好，守无所支，进不能拒，大小不侔，逆顺乖叙，此王之不知量也。违君之命不忠，背父之心非季，一身二名，何以自宁？听从横之说，烦耳目之神，忽高门之基，延鬼瞰之责，先君盛业，奉而异图，岂为智也？又高丽安胜，年尚幼冲，自怀去就之疑，匪堪襟带之重。仁贵矜其伤弓之羽，未忍加兵，恃为外援，斯何谬也！皇帝德泽无涯，仁风远洎，远联消息，悄然不信，爰命下臣，来观由委。而王不能行人相问，牛酒犒师，遂便隐甲萑陂，藏兵江口，潜生自噬之锋，而无相持之气。必其高将军之汉骑，李谨行之蕃兵，吴楚棹歌，幽并恶少，四面云合，方舟而下，依险筑戌，辟地耕田，此王之膏肓也。王若劳者歌事，屈而顿申，具论所由，明陈彼此。仁贵夙陪大驾，亲承委寄，录状奏闻，事必昭苏，何苦怒忽，自相萦扰。呜呼！昔为忠臣，今乃联系臣，王以机晤清明，风神爽秀，归流谦之义，存顺迪之心，血食依时，茅苴不易，占休纳，王之策也。今遣王所部僧琳润赍书，伫布一二。（《东国通鉴》）
    ☆李淳风
    《全唐文》一百五十九有传。
    ○传仁均历有违古法奏
    故太史令傅仁均武德初云：“历代已来，日月薄蚀或差于朔望者，此由一月大，一月小，晦朔或致参差。”今所制法，三大三小，日月之蚀，必在朔望。今依仁均造法，一十九年九月後，四月频大，即仁均之术，于古法有违。（《唐会要》四十二）
    ☆王
    ，字叔。官礼部尚书，谥懿。
    ○驳皇甫无逸谥议
    赴蜀之初，自当扶持老母，与之同去，申其色养。而乃留在京师，子道未足，何能为孝？（《唐会要》卷八十）
    ☆裴行俭
    《全唐文》一百六十二有传。
    ○卫公帖
    因检文字，见卫公论定襄用兵之势，叹服不能已。行俭。（《宝真斋法书赞》五）
    ☆杜楚客
    楚客，如晦弟。贞观中给事中。後为魏王府长史，迁礼部尚书。王贬爵，以如晦功免死，废于家。终虔化令。
    ☆招抚议
    北狄狼戾，人面兽心，难以德怀，易以威服。陛下纳其附附，处之河南。夷不乱华，闻之前典，以臣愚见，必为後患。存亡继绝，列圣通规，事不师古，难以长久。（《唐会要》卷七十三）
    ☆苏瑰
    《全唐文》一百六十八有传。
    ○请省员以救时弊奏
    臣闻萧何载其清净，歌以画一，汉文垂拱无为，几致刑措，光武吏员并合，务在省官，此即省事清心，实裨政要。关辅菽粟非贱，又戍役烦数，州县先有定科，官寮禄俸不加，公廨利钱，更令分给员外。若妻子不赡，理即侵渔。望请省员，以救时弊。委巡察使及州正员，有犯咸殿勘问。伏以所在员外，资次相当，简公方清干者，使即替授讫申闻。正员惧替，不敢僭违，员外希迁，自能励勖。将停员外，渐得省官。（《唐会要》六十七）
  </div>
  <div class="pagination">
   <a href="唐文续拾_page35.html">
    上一页
   </a>
   <span>
    ...
   </span>
   <a href="唐文续拾_page31.html">
    31
   </a>
   <a href="唐文续拾_page32.html">
    32
   </a>
   <a href="唐文续拾_page33.html">
    33
   </a>
   <a href="唐文续拾_page34.html">
    34
   </a>
   <a href="唐文续拾_page35.html">
    35
   </a>
   <span class="current-page">
    36
   </span>
   <a href="唐文续拾_page37.html">
    37
   </a>
   <a href="唐文续拾_page38.html">
    38
   </a>
   <a href="唐文续拾_page39.html">
    39
   </a>
   <a href="唐文续拾_page40.html">
    40
   </a>
   <a href="唐文续拾_page41.html">
    41
   </a>
   <span>
    ...
   </span>
   <a href="唐文续拾_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
