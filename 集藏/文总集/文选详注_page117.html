<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 117 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 117 页/共 153 页
  </h1>
  <div class="content">
   在乎民人也：袁本、茶陵本无「也」字。案：史记有。尤添之也。
退而不敢西向：袁本、茶陵本无「向」字。案：史记有。尤添之也。
而外树怨诸侯：袁本、茶陵本「外」下有「以」字。案：史记无。尤删之也。

上书吴王

上书吴王
　　邹阳汉书曰：邹阳，齐人也。阳事吴王濞。王以太子事，阴有邪谋。阳奏书谏，为其事尚隐，恶不指斥言，故先引秦为喻，因道胡、越、齐、赵之难，然后乃致其意。
　　臣闻秦倚曲台之宫应劭曰：始皇帝所治处也，若汉家未央宫也。三辅黄图曰：未央有曲台殿。悬衡天下，如淳曰：衡，犹称之衡也。言其悬法度于其上。申子曰：君必有明法正义，若权衡以称轻重，所以一群臣也。画地而人不犯，兵加胡越；至其晚节末路，张耳陈胜连从子容兵之，据以叩函谷，咸阳遂危。史记曰：陈胜，字涉，阳城人也。胜为王，号为张楚，西击秦。又曰：张耳，大梁人也，陈胜起蕲，以耳为校尉。广雅曰：据，引也，言相引以为援也。何则？列郡不相亲，万室不相救也。今胡数涉北河之外，史记曰：秦惠王游至北河。徐广曰：戎地之河上也。上覆飞鸟，下不见伏兔，苏林曰：覆，尽也。言胡上射飞鸟，下尽地之伏兔。斗城不休，救兵不至，死者相随，辇车相属，转粟流输去，千里不绝。郑玄礼记注曰：流，犹行也。何则？强赵责于河间应劭曰：赵幽王为吕后所幽死，文帝立其长子遂为赵王，取赵之河间，立弟辟强为河间王，至子哀王无嗣，国除。遂欲复还得河间也。六齐望于惠后孟康曰：高后割济南郡，为吕王台奉邑，又割琅邪郡，封营陵侯刘泽为琅邪王，文帝乃立悼惠王六子为王。言六齐不保今日之恩，而追怨惠帝与吕后。汉书曰：文帝闵济北逆乱自灭，尽封悼惠王诸子为列侯。后齐文王薨，无子，于是分齐为六：将闾为齐王，惠为济北王，贤为淄川王，雄渠为胶东王，邛为胶西王，辟光为济南王也。城阳顾于卢博，孟康曰：城阳王喜也。喜父章与弟兴居讨诸吕有功，本当尽以赵地王章，梁地王兴居，文帝闻其欲立齐王，更以二郡王之。章失职，岁余薨。兴居诛死。卢博，济北王治处，喜故顾念而怨也。二郡，谓城阳，章所封；济北，兴居所封。兴居诛死，故喜顾念而恨也。泰山郡有博县济北县。三淮南之心思坟墓。张晏曰：淮南厉王三子为三王，念其父见迁杀也。汉书曰：上怜淮南王不轨，上乃立厉王三子：安为淮南王，敖为衡山王，赐为庐江王。大王不忧，臣恐救兵之不专，孟康曰：不专救汉也。如淳曰：皆自私怨宿愤，不能为吴也。若吴举兵反，天子来讨，谓四国但有意，不敢相救也。以孟康解其文，故言不专救汉；如淳解其意，故云不能为吴。二说相成，义乃可明。胡马遂进窥于邯郸，越水长沙，还舟青阳。苏林曰：青阳，水名也。言胡、越水陆共伐汉也。善曰：此同孟康之义也。张晏曰：还舟，聚舟也。言胡为赵难，越为吴难，不可恃也。善曰：此微同如淳之说。秦始皇本纪曰：荆王献青阳之田，已而背约，要击我南郡。虽使梁并淮阳之兵，下淮东，越广陵，以遏越人之粮；汉亦折西河而下，北守漳水以辅大国；胡亦益进，越亦益深。此臣之所为大王患也。善曰：大国，谓赵也。阳假言吴思助汉，今胡、越俱来伐之，汉虽复使梁并淮阳之兵，以遏越人粮，汉截西河以下，而助于赵，终无所益。故胡亦益进，越亦益深，此臣为大王患也。然其意欲破吴计。虽使当为乃使，越人当为吴人，辄当为御。言吴、赵欲来伐汉，汉乃使梁并淮阳之兵，以止吴人之粮，汉截西河，以御于赵。如此则赵不得进，吴不得深。阳恶指斥，故假胡、越错乱其辞。自此以下，乃致其意焉。
　　臣闻蛟龙骧首奋翼，则浮云出流，雾雨咸集。圣王厎节修德，则游谈之士，归义思名。善曰：厎与砥同，厎，砺也。战国策，苏秦说赵王曰：外客游谈之士，无敢自进于前。汉书王莽传曰：游者为之谈说。今臣尽知毕议，易精极虑，如淳曰：改易精思以谋虑之。则无国而不可奸；善曰：尔雅曰：奸，求也。奸与干同。饰固陋之心，则何王之门不可曳长裾乎？然臣所以历数王之朝，背淮千里而自致者，非恶臣国而乐吴民，窃高下风之行，尤悦大王之义。善曰：新序，公孙龙谓平原君曰：臣居鲁则闻下风，高先生之知，悦先生之行。故愿大王无忽，察听其至。善曰：刘瓛周易注曰：至，极也，谓极言之。
　　臣闻鸷至鸟累百，不如一鹗。孟康曰：鹗，大鵰也。如淳曰：鸷鸟比诸侯，鹗比天子。夫全赵之时，服虔曰：全赵，赵未分之时。应劭曰：后分为三。武力鼎士，袨县服丛台之下者，一旦成市，服虔曰：袨服，大盛玄黄服也。臣瓒以为鼎士，举鼎之士；丛台，赵王之台。不能止幽王之湛患，韦昭曰：高帝子幽王友也；吕后杀之。湛，今沈字也。淮南连山东之侠，死士盈朝，不能还厉王之西也。善曰：汉书曰：淮南厉王长谋反，废迁蜀。韦昭曰：徙蜀严道。然则计议不得，虽诸贲不能安其位，亦明矣。善曰：左氏传曰：吴公子光享王，鱄设诸寘剑于鱼中以进，抽剑以刺王。说苑曰：勇士孟贲，水行不避蛟龙，陆行不避狼虎。故愿大王审画而已。
　　始孝文皇帝据关入立，寒心销志，不明求衣。臣瓒以为文帝入关而立，以天下多难，故乃寒心战栗，未明而起。自立天子之后，使东牟朱虚东褒仪父之后，应劭曰：天下已定，文帝遣朱虚侯章东喻齐王，嘉其首举兵欲诛诸吕，犹春秋褒邾仪父者也。深割婴儿王之。应劭曰：封齐王六子为王，其中有小婴儿，孝文帝于骨肉厚也。壤子王梁代，益以淮阳。善曰：此言文帝之时，梁王揖、代王参、淮阳王武。后梁王揖早薨，徙武为梁王也。然参、揖皆少，故云壤也。晋灼曰：方言，梁益之间所爱讳其肥盛曰壤也。善曰：方言云：玮其肥盛。晋书注以玮为讳。卒仆济北，囚弟于雍者，岂非象新垣等哉！善曰：汉书曰：济北王兴居闻帝之代，乃反，棘蒱侯击之，兴居自杀。又曰：淮南王道死雍。应劭曰：二国有奸臣如新垣平等，劝王共反也。今天子新据先帝之遗业，善曰：今天子，景帝也。先帝，文帝也。左规山东，右制关中，变权易势，大臣难知。大王弗察，臣恐周鼎复起于汉，如淳曰：新垣平诈言周鼎在泗水中，臣望东北汾阴有金宝气，鼎在其中，弗迎则不至。为吴计者，犹新垣平之言，周鼎终不可得也。新垣过计于朝，服虔曰：过，误也。则我吴遗嗣，不可期于世矣。高皇帝烧栈道，灌章邯，应劭曰：章邯为雍王，高祖以水灌其城，破之。烧栈道，言高祖涉所烧之栈道也。史记曰：张良说汉王烧绝栈道也。兵不留行，善曰：言攻之易，故不稽留也。收弊人之倦，东驰函谷，西楚大破。张晏曰：项羽自号西楚霸王。水攻则章邯以亡其城，陆击则荆王以失其地。如淳曰：荆亦楚，谓项王败走也。此皆国家之不几者也。孟康曰：言国家不可庶几得之也。愿大王熟察之。
文选考异
注「恶不指斥言」：何校去「不」字，陈同，是也。袁本亦衍。茶陵本下又有「欲」字，并善入五臣耳。
注「三辅黄图曰」：袁本「三」上有「善曰」二字，是。茶陵本移每节首，非。下「申子曰」上，「汉书曰文帝闵济北」上，「二郡谓城阳」上，「汉书曰上怜淮南王」上，「以孟康解其文」上，「湛今沈字也」上，「言高祖烧所涉之栈道也」上，同。又每节首非旧注者，亦当有也。
救兵不至：袁本、茶陵本「至」作「止」。案：「止」字是也。汉书作「止」。此尤本误。
注「青阳水名也」：袁本、茶陵本无此五字。案：二本所载五臣铣注有之，尤误取增多耳。
注「辄当为御」：案：「辄」当作「辅」，谓正文「以辅大国」之「辅」也。下云「以御于赵」，显然可知。正文并无「辄」字。各本皆误。
注「尔雅曰奸求也」：案：「奸」当作「干」。各本皆误。
注「善曰刘瓛周易注曰至极也谓极言之」：袁本、茶陵本无此十五字。案：二本最是。正文「至」，汉书作「志」，五臣作「至」，善未必与之同。尤增多此注以实之，殊误。
注「服虔曰袨服」：袁本、茶陵本无「服虔曰」。案：二本连上不分节，然则「袨服」以下乃应劭注也。尤分节而以「服虔曰」加之，非。
然则计议不得：袁本、茶陵本云「议」善作「谋」。案：此尤改之也。汉书作「议」。
注「善曰方言云」：袁本「善曰」二字作「又」，茶陵本作「又曰」。案：此袁是也。
注「晋书注以玮为讳」：何校「书」改「灼」，陈同，是也。各本皆误。
注「言高祖涉所烧之栈道也」：袁本、茶陵本「涉」、「烧」二字互易，是也。
收弊人之倦：袁本、茶陵本「弊」作「敝」，云善作「蔽」。案：此尤改之也。汉书作「弊」。

狱中上书自明

狱中上书自明
　　邹阳汉书曰：阳以吴王不可说，去之梁，从孝王游。羊胜、公孙诡等疾阳，恶之于孝王。孝王怒阳，下狱吏，将杀之。阳乃从狱中上书。书奏，孝王立出之，卒为上客。
　　臣闻忠无不报，信不见疑，臣常以为然，徒虚语耳！昔者荆轲慕燕丹之义，白虹贯日，太子畏之；如淳曰：白虹，兵象。日为君。善曰：畏，畏其不成也。列士传曰：荆轲发后，太子相气，见白虹贯日，不彻，曰：吾事不成矣。后闻轲死，太子曰：吾知其然也。卫先生为秦画长平之事，太白食昴，昭王疑之。苏林曰：白起为秦伐赵，破长平军，欲遂灭赵，遣卫先生说昭王益兵粮，为应侯所害，事用不成，其精诚上达于天，故太白为之食昴。昴，赵分也，将有兵，故太白食。食者，干历也。如淳曰：太白，天之将军也。夫精诚变天地，而信不谕两主，岂不哀哉！今臣尽忠竭诚，毕议愿知，张晏曰：尽其计议，愿王知也。左右不明，卒从吏讯，为世所疑。张晏曰：左右不明，不敢斥主也。讯，考三日问之，知与前辞同不也。是使荆轲卫先生复起，而燕秦不寤也。愿大王熟察之。
　　昔玉人献宝，楚王诛之；善曰：韩子曰：楚人和氏得璞玉于楚山之下，奉而献之武王，武王使人相之，玉人曰：石也。王刖和左足。武王薨，成王即位，和又献之，玉人又曰：石也。刖其右足。李斯竭忠，胡亥极刑。善曰：史记曰：始皇以李斯为丞相。始皇崩，胡亥立，斯具五刑者也。是以箕子阳狂，接舆避世，恐遭此患。善曰：史记曰：纣赋乱不止，箕子惧，乃佯狂为奴。论语曰：楚狂接舆歌而过孔子曰：凤兮凤兮，何德之衰！愿大王察玉人、李斯之意，而后楚王胡亥之听，善曰：以其计谬，故令后之。毋使臣为箕子接舆所笑。臣闻比干剖心，子胥鸱夷，善曰：史记曰：比干强谏，纣怒曰：吾闻圣人心有七窍，剖比干观其心。又曰：子胥自刭，王乃以子胥尸盛以鸱夷之革，浮之江中。应劭曰：取马革为鸱夷。鸱夷，闳形。臣始不信，乃今知之。愿大王熟察，少加怜焉！
　　语曰：白头如新，汉书音义曰：或初不相识相知，至白头不相知。倾盖如故。文颖曰：倾盖，犹交盖驻车也。善曰：家语曰：孔子之郯，遭程子于涂，，倾盖而语终日，甚相悦。何则？知与不知也。故樊于期逃秦之燕，藉荆轲首以奉丹事；善曰：史记曰：荆轲见樊于期曰：今闻秦购将军首，金千斤，邑万家。今有言可以解燕国之患，报将军之仇首，何如？于期曰：为之奈何？轲曰：愿得将军首以献秦王，秦王必喜见臣，臣左手把其袖，右手揕其胸。于期遂自刭。徐广曰：揕，丁鸩切。王奢去齐之魏，临城自刭以却齐而存魏。善曰：汉书音义曰：王奢，齐臣也，自齐亡之魏。齐伐魏，奢登城谓齐将曰：今君之来，不过以奢故也。义不苟生以为魏累。遂自刭。夫王奢樊于期非新于齐秦而故于燕魏也，所以去二国，死两君者，行合于志，而慕义无穷也。是以苏秦不信于天下，为燕尾生；服虔曰：苏秦于秦不出其信，于燕则出尾生之信也。善曰：史记，苏秦曰：尾生与女子期于梁下，女子不来，水至不去，抱梁柱而死。白圭战亡六城，为魏取中山。张晏曰：白圭为中山将，亡六城，殆欲诛之，亡入魏。文侯厚遇之，还拔中山。何则？诚有以相知也。苏秦相燕，人恶之于燕王，善曰：恶，谓谗短也。燕王按剑而怒，食以駃騠；孟康曰：敬重苏秦，虽有谗恶，王更膳以珍奇之味也。白圭显于中山，人恶之于魏文侯，善曰：言白圭拔中山而尊显，而人说短于文侯。文侯投以夜光之璧。何则？两主二臣，剖心析肝相信，岂移于浮辞哉！
　　故女无美恶，入宫见妒；士无贤不肖，入朝见嫉。昔者司马喜膑鼻引脚于宋，卒相中山；善曰：战国策曰：司马喜三相中山。尚书吕刑曰：膑者，脱去人之膑也。郭璞三苍解诂曰：膑，膝盖也。范雎折胁折齿于魏，卒为应侯。善曰：史记曰：范雎随魏中大夫须贾使齐，齐襄王赐范雎金十斤及牛酒。须贾以为持魏国阴事告齐，以告魏相。魏之诸公子魏齐，使舍人笞击范雎，折胁折齿。雎得出，亡入秦，为应侯。广雅曰：折，折也力合切。此二人者，皆信必然之画，捐朋党之私，挟孤独之交，故不能自免于嫉妒之人也。是以申徒狄蹈雍之河，服虔曰：殷之末世人也。如淳曰：庄周云：申徒狄谏而不听，负石自投河。善曰：尔雅曰：水自河出为雍。言狄先蹈雍而后入河也。雍，一龙切。徐衍负石入海，汉书音义曰：徐衍，周之末人也，见列士传。善曰：论语谶曰：徐衍负石，伐子由狸，守分亡身，握石失躯。宋均曰：狸，犹杀也，力之切。不容身于世，新语曰：穷泽之民，身不容于世，无绍介通之。义不苟取比周于朝，以移主上之心。善曰：言皆义不苟取比周朋党在朝廷，以移主上之心，妄求合也。六韬曰：结连朋党，比周为权。杜预曰：比，近也；周，密也。故百里奚乞食于路，穆公委之以政；说苑，邹子说梁王曰：百里奚乞食于路，而穆公委之以政。宁戚饭牛车下，而桓公任之以国。善曰：吕氏春秋曰：宁戚饭牛车下，望桓公而悲，击牛角疾歌。邹子说苑，邹子说梁王曰：宁戚扣辕行歌，桓公任之以国。此二人岂素宦于朝。借誉于左右，然后二主用之哉？感于心，合于意，坚如胶漆，昆弟不能离，岂惑于众口哉？故偏听生奸，独任成乱。昔鲁听季孙之说而逐孔子，善曰：论语曰：齐人馈女乐，季桓子受之，三日不朝，孔子行。宋信子冉之计囚墨翟。文子曰：子罕也。冉，音任。善曰：未详。夫以孔墨之辩，不能自免于谗谀，而二国以危。何则？众口铄金，积毁销骨。国语，泠州鸠曰：众心成城。众口铄金。贾逵曰：铄，消也。众口所恶，金为之销亡。积毁销骨，谓积谗。善曰：毁之言，骨肉之亲。为之销灭。是以秦用戎人由余而霸中国，齐用越人子臧而强威宣。善曰：言齐任子臧，故威、宣二王所以强盛。史记曰：齐桓公卒，子威王因齐立。威王卒，子宣王辟强立。张晏曰：子臧，越人也。此二国岂拘于俗，牵于世，系奇偏之辞哉？公听并观，垂明当世。善曰：公听，言无私也。并观，言无偏也。尸子曰：论是非者，自公心听之，而后可知也。故意合则胡越为昆弟，由余子臧是矣；不合则骨肉为雠敌，朱象管蔡是矣。善曰：史记曰：舜弟象傲帝，常欲杀舜。丹朱，尧子。雠敌，未闻。尚书曰：周公位冢宰，群叔流言，乃致管叔于商，囚蔡叔于郭邻。今人主诚能用齐秦之明，后宋鲁之听，则五霸不足侔，三王易为比也。
　　是以圣王觉悟，捐子之之心，而不悦田常之贤，善曰：史记曰：燕王哙属国于子之，子之南面行王事，齐因伐燕。燕王哙死，子之乃亡。又曰：齐田常杀简公而立平公，平公即位，田常为相。五年，齐国政皆归田常。封比干之后，修孕妇之墓，应劭曰：纣刳妊者，观其胎产。故功业覆于天下。何则？欲善无猒也。夫晋文公亲其雠而强霸诸侯，张晏曰：寺人勃鞮也。善曰：国语曰：初，献公使寺人勃鞮伐文公于蒲城。文公踰垣，寺人斩其祛。及入，寺人求见。于是吕郄、冀芮畏偪，悔纳公，谋作乱。伯楚知之，故求见公。公遽见之，伯楚以吕郄之谋告公。韦昭曰：寺人掌内。祛，袂也。勃鞮字伯楚。齐桓公用其仇而一匡天下。善曰：左传，寺人披谓晋侯曰：齐桓公置射钩而使管仲相。论语曰：管仲相桓公，霸诸侯，一匡天下，民到于今受其赐。何则？慈仁殷勤，诚嘉于心，此不可以虚辞借也。至夫秦用商鞅之法，东弱韩魏，立强天下，而卒车裂之。善曰：商鞅车裂，已见西征赋。越用大夫种之谋，禽劲吴而霸中国，遂诛其身。善曰：史记曰：越王勾践举国政属大夫种。越平吴，以兵北渡淮，东方诸侯毕贺，称霸王。范蠡乃去，遗大夫种书，种见，称疾不朝。人或谗种作乱，越王乃赐种剑而自杀。是以孙叔敖三去相而不悔，善曰：史记曰：孙叔敖，楚之处士也。虞丘相进之，三月而相楚。三得相而不喜，知其材自得之也；三去相而不悔，知其非己之罪也。于陵子仲辞三公为人灌园。善曰：列女传曰：于陵子终贤，楚王欲以为相，使使者往聘迎之。子终出使者，与其妻逃，乃为人灌园。今人主诚能去骄傲之心，怀可报之意，善曰：言士有功可报者，思必报。披心腹，见情素，善曰：战国策曰：蔡泽说应侯曰：公孙鞅事孝王，竭知谋，示情素。隳肝胆，施德厚，终与之穷达，无爱于士，善曰：于士所求，无所爱惜也。则桀之?可使吠尧，而跖之客可使刺由，应劭曰：由，许由也。跖，盗跖也。韦昭曰：言恩厚无不使。善曰：战国策，刀鞮谓田单曰：跖之?或??尧，非其主也。??，音吠，并同。何况因万乘之权，假圣王之资乎！然则荆轲湛七族，要离燔妻子，岂足为大王道哉！应劭曰：荆轲为燕刺秦王，不成而死，其七族坐之。湛，没也。张晏曰：七族，上至高祖，下至曾孙。善曰：吕氏春秋曰：吴王阖闾欲杀王子庆忌。要离曰：王诚助，臣请必能。吴王曰：诺。明旦加罪焉，执其妻子，燔而扬其灰。高诱曰：吴王伪加要离罪，烧妻子，扬其灰。
　　臣闻明月之珠，夜光之璧，以暗投人于道，众莫不按剑相眄者，何则？无因而至前也。蟠木根柢，轮囷离奇，张晏曰：柢，下本也。轮囷离奇，委曲盘戾也。苏林曰：柢，音蔕。善曰：广雅曰：蟠，曲也。囷，去伦切。离，薄棋切。奇，音衣。而为万乘器者，何则？以左右先为之容也。善曰：器谓服玩之属，容谓雕饰。杜预左氏传注曰：容，形容也。故无因而至前，虽出隋侯之珠，夜光之璧，秪足结怨而不见德；故有人先谈，则枯木朽株，树功而不忘。善曰：谈或为游。今天下布衣穷居之士，身在贫贱，虽蒙尧舜之术，挟伊管之辩，善曰：伊尹、管仲。怀龙逢比干之意，欲尽忠当世之君，而素无根柢之容，虽竭精神，欲开忠信，辅人主之治，则人主必袭按剑相眄之迹矣。善曰：小雅曰：开，达也。是使布衣之士，不得为枯木朽株之资也。
　　是以圣王制世御俗，独化于陶钧之上，张晏曰：陶家名模下圆转者为钧，以其能制器为大小，比之于天也。善曰：论语考比谶曰：引五子以避俗，远邦殊域，莫不向风。而不牵乎卑辞之语，不夺乎众多之口。善曰：圣人有深谋善计而即行之，不为卑辞所牵制。战国策，苏秦曰：卑辞以谢君。众口，已见上文。故秦皇帝任中庶子蒙嘉之言，以信荆轲之说，而匕首窃发；善曰：战国策曰：荆轲既至秦，持千金之资币，厚遗秦王宠臣中庶子蒙嘉。嘉为先言于秦王曰：燕愿举国为内臣，如郡县。又献燕督亢之地图，图穷匕首见。秦王惊，自引而起。乃引其匕首以擿秦王。通俗文曰：匕首，其头类匕，故曰匕首，短而便用。周文猎泾渭，载吕尚而归，以王天下。六韬曰：文王田于渭阳，卒见吕尚坐茅而渔。战国策曰：范雎谓秦王曰：臣闻吕尚遇文王，立为太师。史记曰：西伯猎，果遇太公于渭，俱为师也。秦信左右而亡，周用乌集而王。善曰：汉书音义曰：太公望涂遘卒遇共成王功，如乌鹊之暴集也。何则？以其能越拘挛之语，驰域外之义，独观于昭旷之道也。今人主沈谄谀之辞，牵于帷墙之制，善曰：汉书音义曰：言为左右便辟侍帷墙臣妾所见牵制。说文曰：墙，垣蔽也。然帷，妾之所止；墙，臣之所居也。使不羁之士与牛骥同皁，汉书音义曰：皁，食牛马器，以木作，如槽，善曰：不羁，谓才行高远，不可羁系也。此鲍焦所以忿于世而不留富贵之乐也。善曰：列士传曰：鲍焦怨世不用己，采疏于道。子贡难曰：非其世而采其疏，此焦之有哉！弃其疏，乃立枯于洛水之上。疏，即古蔬字。
　　臣闻盛饰入朝者，不以私污义；砥厉名号者，不以利伤行。善曰：孔安国尚书传曰：砥，磨石也。论语撰考谶曰：子罕言利，利伤行也。故里名胜母，曾子不入；邑号朝歌，墨子回车。晋灼曰：史记乐书，纣作朝歌之音，朝歌者，不时也。善曰：淮南子曰：墨子非乐，不入朝歌。然古有此事，未详其本。今欲使天下恢廓之士，诱于威重之权，胁于位势之贵，回面污行，以事谄谀之人，而求亲近于左右，则士有伏死堀穴岩薮之中耳，安有尽忠信而趋阙下者哉！
文选考异
狱中上书自明：袁本、茶陵本「狱中」作「于狱」。案：此疑善、五臣之异，二本不着校语，无以考也。
注「后闻轲死」：袁本、茶陵本「死」下有「事」字。
注「干历也」：袁本「历」下有「之」字，是也。汉书颜注引有，史记集解引亦有。茶陵本并入五臣无，非。
而燕秦不寤也：袁本、茶陵本「寤」作「悟」。案：史记作「悟」，汉书作「寤」。此尤改之也。后「是以圣王觉悟」未改。史记、汉书皆作「寤」，「寤」即「悟」字。善盖本作「寤」也。
注「初不相识相知」：案：「不」字当在「识」字下。各本皆误。颜注云「初相识」，即本此。节去「不相知」耳，可借为证。
注「报将军之仇首何如」：案：「首」字不当有。袁、茶陵二本此节注皆并入五臣，非，仍无此字，疑尤欲补「者」字而误之。
注「殆欲诛之」：何校「殆」改「君」，陈同，是也。各本皆误。汉书颜注、史记集解引皆作「君」。
诚有以相知也：袁本、茶陵本云「诚」，善作「成」。案：此尤改之也。史记、汉书皆作「诚」。
注「谓谗短也」：袁本、茶陵本无「短也」二字。
注「敬重苏秦」：袁本、茶陵本无此四字。
注「周之末人也」：何校「末」下添「世」字，陈同，是也。各本皆脱。汉书颜注引服虔、史记集解引列士传正有，可借为证。
注「见列士传」：袁本「见」上有「其姓名」三字，是也。茶陵本亦脱。
注「新语曰」：袁本、茶陵本上有「善曰」二字，是也。下「说苑邹子说梁王曰」上，「国语泠州鸠曰」上，同。
注「无绍介通之」：袁本、茶陵本无此五字。
注「邹子说苑」：袁本、茶陵本无此四字。案：无者是也。不云说苑，以承上条故耳。
注「文子曰」：何校「子」改「颖」，陈同，是也。各本皆误。案：汉书颜注、史记索隐俱引之。袁、茶陵二本移「善曰」在此上，非。尤校改正之矣。
注「积毁销骨谓积谗」：茶陵本「骨谓积谗」四字作「国亦云销骨」五字，袁本作「国亦云销骨也」六字。案：此各本皆有误，说在下。
注「善曰毁之言骨肉之亲为之销灭」：茶陵本「善曰」二字作「又曰谗」三字，袁本作「故听谗」三字。「灭」下二本有「国亦然也」四字。案：此各本皆有误。考史记、汉书绝无作「国」者，恐其并非善注。盖本「积毁销骨」句别为一节，而于下注「善曰谗毁之言骨肉之亲为之销灭」，合并六臣，多所增窜。尤之删改，亦未为是。
注「子宣王辟强立」：茶陵本「强」作「强」，袁本与此同。何校改「强」，陈同，是也。
注「子臧越人也」：案：「人」下当有「蒙字」二字，史记索隐引有，张晏据史记为说也，不知者乃删之。各本皆误。正文自云「越人子臧」，决不当以「子臧越人也」作注，甚明。
注「言无私也」：袁本、茶陵本无「言」字，是也。下「言无偏也」，同。
由余子臧是矣：袁本、茶陵本「矣」作「也」，说见下。
朱象管蔡是矣：茶陵本云五臣作「矣」。袁本云善作「也」。案：史记、汉书皆作「矣」。此尤改之也。
注「舜弟象傲帝」：袁本、茶陵本无「帝」字，是也。
注「乃致管叔于商」：茶陵本「致」下有「辟」字，是也。袁本有「辟」无「致」，亦非。
注「民到于今受其赐」：袁本、茶陵本无此七字，有「此之谓也」四字。案：亦衍。
注「子终出使者」：袁本「出」作「辞」，茶陵本与此同。案：「出」、「辞」当两有。今列女传云「出谢」可证。
注「善曰言士有功可报者思必报」：袁本、茶陵本无此十二字。案：此亦尤增多之误也。
注「公孙鞅事孝王」：陈云「王」，「公」误，是也。各本皆误。
注「上至高祖」：何校「高」改「曾」，是也。各本皆误。案：汉书颜注引作「曾」，可证。
注「善曰伊尹管仲」：袁本、茶陵本无此六字。案：此亦尤增多之误也。以下同。
辅人主之治：袁本、茶陵本云「治」，善作「政」。案：史记作「治」。此尤改之也。汉书此处多异，难以相证，今不更论。
不得为枯木朽株之资也：袁本、茶陵本云善无「也」字。案：史记、汉书皆有。此尤添之也。
注「有深谋善计而即行之」：袁本、茶陵本无此九字。
注「制战国策」：袁本、茶陵本无此四字。
以信荆轲之说：袁本云善无「以」字。茶陵本云五臣有「以」字。案：史记、汉书皆有。此尤添之也。
注「又献燕督亢之地图」下至「以擿秦王」：袁本此二十九字作「刺秦王已见上文」七字，是也。茶陵本所复出，与此不同，皆非。
注「六韬曰」下至「俱为师也」：袁本、茶陵本此五十四字作「文王遇吕尚西伯遇太公俱为师也」十四字。案：各本皆有误，当本是「善曰西伯遇太公立为师已见上文」。合并六家删改既非，尤所增多更误。
沈谄谀之辞：袁本、茶陵本「沈」下有「于」字，校语云善无「沈于」。案：史记有「沈于」，汉书有「沈」无「于」。此尤添之也。善不当无，乃传写脱。
注「说文曰墙」下至「臣之所居也」：袁本、茶陵本无此十九字。
注「汉书音义曰」：袁本、茶陵本无此五字。下「善曰不羁谓才行高」，在「皁食牛马器以木作如槽」上，是也。
注「远不可羁系也」：袁本、茶陵本无此六字。
注「孔安国尚书传曰」：袁本、茶陵本无「孔安国」三字，「传」作「注」。
注「撰考谶」：袁本、茶陵本无此三字。
注「利伤行也」：袁本、茶陵本无此四字。
注「然古有此事未详其本」：袁本、茶陵本无「然此事其本」五字。

上书谏猎

上书谏猎
　　司马长卿
　　臣闻物有同类而殊能者，故力称乌获，捷言庆忌，勇期贲育。善曰：史记曰：秦武王有力士乌获、孟说，皆至大官。吕氏春秋曰：吴王欲杀王子庆忌，谓要离曰：吾尝以马逐之江上而不能及。说苑曰：勇士孟贲，水行不避蛟龙，陆行不避狼虎。战国策，范雎曰：夏育之勇焉而死。臣之愚暗，窃以为人诚有之，兽亦宜然。今陛下好凌岨险，射猛兽，卒然遇轶才之兽，骇不存之地，犯属车之清尘，汉书音义曰：大驾属车八十一乘。善曰：车尘言清，尊之意也。舆不及还辕，人不暇施功，虽有乌获逢蒙之伎，力不得用，枯木朽株尽为难矣。善曰：吴越春秋，陈音曰：黄帝作弓，后有楚狐父以道传羿，羿传逢蒙。是胡越起于毂下，而羌夷接轸也，岂不殆哉！虽万全无患，然本非天子所宜近也。
　　且夫清道而后行，中路而驰，犹时有衔橛之变。张揖曰：衔，马勤也。橛，騑马口长衔也。善曰：家语，子曰：郊之日，汜扫清路，行者必止。庄子，伯乐曰：我善调马，前有饰橛，而后鞭策之威。而况乎涉丰草，骋丘墟，善曰：毛诗曰：湛湛露斯，在彼丰草。吕氏春秋，吴为丘墟。前有利兽之乐，而内无存变之意，善曰：郑玄礼记注曰：利，犹贪也。其为害也，不亦难矣！夫轻万乘之重不以为安，而乐出万有一危之涂以为娱，臣窃为陛下不取也。盖闻明者远见于未萌，而智者避危于无形，善曰：太公金匮曰：明者见兆于未萌，智者避危于无形。祸固多藏于隐微，而发于人所忽者也。故鄙谚曰：家累千金，坐不垂堂。张揖曰：畏锒瓦堕中人也。此言虽小，可以喻大。臣愿陛下留意幸察！
文选考异
注「说苑曰」下至「不避狼虎」：袁本作「孟贲已见上文」。茶陵本复出，非。
注「郊之日」：袁本、茶陵本无此三字。

上书谏吴王

上书谏吴王
  </div>
  <div class="pagination">
   <a href="文选详注_page116.html">
    上一页
   </a>
   <span>
    ...
   </span>
   <a href="文选详注_page112.html">
    112
   </a>
   <a href="文选详注_page113.html">
    113
   </a>
   <a href="文选详注_page114.html">
    114
   </a>
   <a href="文选详注_page115.html">
    115
   </a>
   <a href="文选详注_page116.html">
    116
   </a>
   <span class="current-page">
    117
   </span>
   <a href="文选详注_page118.html">
    118
   </a>
   <a href="文选详注_page119.html">
    119
   </a>
   <a href="文选详注_page120.html">
    120
   </a>
   <a href="文选详注_page121.html">
    121
   </a>
   <a href="文选详注_page122.html">
    122
   </a>
   <span>
    ...
   </span>
   <a href="文选详注_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
