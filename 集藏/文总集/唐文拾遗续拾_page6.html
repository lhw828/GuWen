<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 6 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 6 页/共 96 页</h1>
    <div class="content">    ○给内侍酒料敕
    内侍将军、中郎、内侍、内给事五品已上官，宜准宿卫官给酒料。（同上）
    ○内侍遭忧敕
    内侍省品官遭忧，宜待终服还官勒上，如有灼然要籍者，临时奏。（同上）
    ○陵署考第隶太常敕
    诸陵主衣、主辇、主药，每色各八员，分为四番，季上其考第，仍隶太常寺。其陵署若更有执掌，亦于此三色内通融驱使。（同上）
    ○补拟诸道牧监官敕
    诸道牧监官有阙，系要者委本使简择明闲牧养者，奏付选司勘实补拟。如非其材，所由科贬。经负犯者，不在奏补之限。牧尉有阙，亦委使司差补，申牒所由，如不足，并申省司速访补拟。（《唐会要》六十六）
    ○审详犯官雪罪敕
    内外官犯赃贿，及私自侵渔入己，至解免已上，有诉合雪及减罪者，并令大理审详犯状，申刑部详覆。如实冤滥，仍录名送中书门下。其有远年断雪，近请除罪，亦准此。其馀具《刑部格》。（同上）
    ○官吏施门籍敕
    鸿胪当司官吏以下，各施门籍出入。其译语掌客出入客馆者，於长官下状牒馆门，然後与监门相兼出入。（同上）
    ○藏官不摄外事敕
    左右藏官典，职在出纳，不得判摄外事，及帖诸司。（同上）
    ○总监用钱自行勾当敕
    总监破用钱物，一事已上，须南衙勾当。宜令总监自勾，每月进一本历来，内自勾勘。（同上）
    ○致仕官朝朔望敕
    致仕官应物，令所由送至宅，三品已上并听朝朔望。（《唐会要》六十七）
    ○子弟停官侍养敕
    致仕官子弟无京官者，其在外者听一人停官侍养。（同上）
    ○伎术量与员外官敕
    出身非伎术，而以能任伎术官者，听量与员外官。其选叙考劳，不须拘伎术例。（同上）
    ○禁边蕃刺史请宿卫敕
    岭南及黔府管内诸州并蕃州，检校及摄刺史，皆录奏，待敕到然後准式。其岭南、黔府蕃州等刺史在任，不得辄请宿卫。（《唐会要》六十八）
    ○佐史解限敕
    州府及县仓督、府司佐史、县录事、里正等，若有景行，明闲案牍，任经十年，不在解限。（《唐会要》六十九）
    ○定上中下三州敕
    太平时久，户口日殷，宜以四万户已上为上州，二万五千户为中州，不满二万户为下州。其六雄、十望、三辅等，及别敕同上州都督、及畿内州，并同上州。缘边州三万户已上为上州，二万户已上为中州。其亲王任中州、下州刺史者，亦为上州，王去任後仍旧。（《唐会要》七十）
    ○定上中下县敕
    以六千户已上为上县，三千户已上为中县，不满三千户为中下县。其赤、畿、望、紧等县，不限户数，并为上县。去京五百里内，并缘边州县，户五千已上亦为上县，二千己上为中县，一千己上为中下县。（同上）
    ○改幽为敕
    鱼鲁变文，荆并误听，欲求辩惑，必也正名。改“豳”字为“”。（同上）
    ○安置屯营敕
    驾在京，左右屯营宜於顺义、景风门内安置。北衙亦著两营，大明北门安置一营，大内北门安置一营。驾在东都，左右屯营於宾耀右掖门内安置，兼於元武北门左右厢，各据地界，绕宫城分配宿卫。（《唐会要》七十二）
    ○四军枪梢用纷敕
    四军枪梢，左飞骑用绿纷，右飞骑绯纷，左万骑红粉，右万骑碧纷。（同上）
    ○都护品位敕
    单于、安北等在都护，亲王遥领者，加副大都护一人，准从三品，总知府事。其副都护准正四品上，长史正五品上，司马五品下。（《唐会要》七十三）
    ○侍讲等官放选敕
    王子未出阁者，侍讲、侍读、侍文、侍书，并取见任官充，经三周年放选，与处分。产艺馆诸色内教，通取前资及常选人充，经二年已上，选日各於本色量减两选，与处分。左右卫、三卫及五品以上子弟，经七年，杂卫三卫经八年，勋官经九年，并放选，与处分。（《唐会要》七十四）
    ○补拟剧司敕
    繁剧司阙官，有灼然要籍者，听牒选司，於应得官人内，据材用资历相当者先补拟。（《唐会要》七十五）
    ○选限期敕
    岭南及黔中参选吏曹，各文解每限五月三十日到省，八月三十日检勘使了，选使及选人限十月三十日到选所。正月三十日内，铨注使毕。其岭南选补使，仍移桂州安置。（同上）
    ○优复边州客户敕
    应客户有情愿属缘边州者，至彼给良沃田安置，仍给永年优复。宜令所司郎与所管客户州计会，召取情愿者，随共所乐，具数奏闻。（《册府》四百八十六）
    ○出身人给告牒敕
    诸色出身人铨试讫，应常选者，当年当色各为一甲，团奏给告牒。过百人已上分，不满五人附入甲。（《唐会要》七十五）
    ○诸蕃共为一甲敕
    诸蕃应授内外文武官，及留宿卫长上者，共为一甲。其放还蕃者，别为一甲，仍具形状年几，同为一奏。（同上）
    ○改注考校失错敕
    应授官考校，叙功累勋，有失错者，门下省详覆有凭，即为改注。（同上）
    ○禁容许附贯贡举敕
    诸州贡举，皆於本贯籍分信明者。然（後）依例，不得於所附贯便求申送。如有此色，所由州县即便催科，不得递相容许。（《唐会要》六十七）
    ○宏文等生依令式敕
    宏文、崇文生，缘是贵胄子孙，多有不专经业，便与及第，深谓不然。自今己後，一依令式考试。（《唐会要》七十七）
    ○诸道判官三年满限敕
    诸道采访使判官等，自今已後，并须首末经三年。其缘事故停，不得满年限者，承优节文，准开元二十四年二月十九日敕处分。（《唐会要》七十八）
    ○采访使入奏敕
    采访使等所资按部，恤隐求瘼，巡抚处多，事须周细，不可匆遽，徒有往来。宜准刺史例入奏。（同上）
    ○七道节度置木契敕
    平卢军、幽州、太原、朔方、河西、陇右、剑南等七道节度使，宜各置木契行勘。（同上）
    ○驸马阶仍借金紫敕
    官不滥升，才无虚受，惟名与器，不可以假人。左贤右戚，岂资於缪赏？驸马都尉从五品阶，受自先朝，颇亏前式。华甫降，紫艾先登，不循旧章，有紊彝典。宜遵古训，以革逾弊，俾九族无私，千官有叙。自今己後，驸马阶宜依令式，仍借紫金鱼袋。（《唐会要》八十一）
    ○殿最刺史敕
    刺史能否，郎官、御史出日，较量殿最，定为五等奏闻。考集日，考使与左右丞、户部长官重详覆类例，考限内录奏，以凭升黜。（同上）
    ○专知甲库敕
    尚书省内诸制敕库，及兵部、吏部、考功、刑部簿书景迹并甲库，每司定员外郎、主事各一人，中书门下制敕甲库，各定主书、录事已下各一人专知。周年一替，中间不得改移。（《唐会要》八十二）

    ●卷四
    ☆玄宗皇帝（三）
    ○禁婚部民敕
    男年十五，女年十三以上，听婚嫁。诸州县官人在任之日，不得共部下百姓交婚，违者虽会赦仍离之。其州上佐以及县令，于所统属官同。其定婚在前，居官在後，及三辅内官门阀相当情愿者，不在禁限。（《唐曾要》八十三）
    ○定户敕
    定户之时，百姓非商户，郭外居宅及每丁一牛，不得将入货财数。其杂匠及幕士并诸色同类，有番役合免征行者，一户之内，四丁已上，任此色役，不得过两人；三丁已上，不得过一人。（《唐会要》八十三）
    ○勘覆造籍敕
    自今已後，应造籍，宜令州县长官及录事参军审加勘覆。更有疏遗者，委所司具本判官长等名品录奏，其籍仍写两本送户部。（《唐会要》八十五）
    ○招诱户口敕
    检获招诱得户口应合酬者，其有课户，皆须待纳租庸，然後论功。（同上）
    ○归首人报采访使敕
    诸州应归首复业者，比来每至年终，皆当州县录奏。自今已後，宜令牒报本道采访使同勘。当道归首人，每州略单数同一状奏，仍挟名报所由。（同上）
    ○禁两都烧窑取土敕
    京、洛两都，是惟帝宅，街衢坊市，固须修筑，城内不得穿掘为窑，烧造砖瓦。其有公私修造，不得於街巷穿坑取土。（《唐会要》八十六）
    ○禁与诸蕃互市敕
    诸锦、绫、罗、谷、绣、织成绸、绢、丝、牦牛尾、真珠、金、铁，并不得与诸蕃互市，及将入蕃。金、铁之物，亦不得将度西北诸关。（同上）
    ○修两京城敕
    两京城皇城及诸门，并助铺及京城守把捉兵之处，有城墙若门楼舍屋破坏须修理者，皆与所司相知，并量抽当处职掌卫士，以渐修营。若须登高临内，即闻奏之。（同上）
    ○置常平仓敕
    关内、陇右、河南、河北五道，及荆、扬、襄、夔、绵、益、彭、蜀、汉、剑、茂等州，并置常平仓。其本上州三千贯，中州二千贯，下州一千贯。每籴具本利，与正仓帐同申。（《唐会要》八十八）
    ○赈给水旱敕
    诸州水旱，皆待奏报，然後赈给。道路悠远，往复淹迟，宜令给讫奏闻。（《唐会要》八十八）
    ○官钱取利敕
    两京行幸，缘顿所须，应出百姓者，宜令每顿取官钱一百千文作本取利充。仍令所由长官专句当，不得抑配百姓。（《唐会要》二十七）
    ○禁封家举放敕
    封家总合送入京，其中有别敕许人就领者，待州徵足，然後一时分付，徵未足闻。封家人不得辄到出封州，亦不得因有举放，违者禁身闻奏。（《唐会要》九十）
    ○食封以丁为限敕
    诸食实封，并以丁为限，不须一分入官，其物仍令出封州随庸调送入京，其脚以租脚钱充，并於太府寺纳，然後准给封家。（同上）
    ○封物就坊请颁敕
    亲王、公主等封物，宜随官庸调，随驾所在，送至京都赐坊，令封家就坊请受。馀食封家，不在此限。仍令御史一人及太府寺官检校分付，使给了牒。（同上）
    ○承袭实封敕
</div>
    <div class="pagination">
<a href="唐文拾遗续拾_page5.html">上一页</a><a href="唐文拾遗续拾.html">1</a><a href="唐文拾遗续拾_page2.html">2</a><a href="唐文拾遗续拾_page3.html">3</a><a href="唐文拾遗续拾_page4.html">4</a><a href="唐文拾遗续拾_page5.html">5</a><span class="current-page">6</span><a href="唐文拾遗续拾_page7.html">7</a><a href="唐文拾遗续拾_page8.html">8</a><a href="唐文拾遗续拾_page9.html">9</a><a href="唐文拾遗续拾_page10.html">10</a><a href="唐文拾遗续拾_page11.html">11</a><span>...</span><a href="唐文拾遗续拾_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
