<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 107 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 107 页/共 153 页
  </h1>
  <div class="content">
   1.6 招魂
1.6.1 文选考异
1.7 招隐士
1.7.1 文选考异
骚下

九歌二首

九歌
屈平
王逸注
少司命
秋兰兮蘪芜，罗生兮堂下。言己供神之室，闲而清静，众香之草，又环其堂下，罗列而生。诚司命君所宜幸集也。绿叶兮素华，芳菲菲兮袭予。袭，及也。予，我也。言芳草茂盛，吐叶垂华，芳香菲菲，上及我也。夫人自有兮美子，夫人，谓万民也。荪何以兮愁苦！荪，谓司命也。言天下万民，人人自有子孙，司命何为主握其年命而用思愁苦？秋兰兮青青，绿叶兮紫茎。言己事神崇敬，重种芳草，茎叶五色，香益畅也。满堂兮美人，忽独与余兮目成。言万民众多，美人并会，盛满于堂，而司命独与我睨而相视，成为亲亲也。入不言兮出不辞，言神往来奄忽，入不语言，出不诀辞，其志难知也。乘回风兮载云旗。言司命之去，乘风载云，其形貌不可得见。悲莫悲兮生别离。屈原思神略毕，忧愁复出，乃长叹曰：人居世悲哀，莫痛与妻子生别离。伤己当之也。乐莫乐兮新相知。言天下之乐，莫大于男女始相知之时也。屈原言己无新相知之乐，而有生离之忧。荷衣兮蕙带，儵而来兮忽而逝。言司命被服香净，往来奄忽，难当值也。夕宿兮帝郊，帝，谓天帝。君谁须兮云之际？言司命之去，暮宿于天帝之郊，谁待于云之际乎？幸其有意而顾己。与汝游兮九河，冲飙起兮水扬波。与汝沐兮咸池。咸池，星名也。盖天池。晞汝发兮阳之阿。晞，干也。诗云：匪阳不晞。阿，曲阿。日所行也。言己愿托司命，俱沐咸池，干发阳阿，斋戒絜己，冀蒙天佑也。望美人兮未来，美人，谓司命也。临风怳兮浩歌。怳，失意貌也。言己思望司命而未肯来，临疾风而大歌，冀神闻之而来至也。孔盖兮翠旌。言司命以孔雀之翅为车盖，翡翠之羽为旌旗。言殊饰也。登九天兮抚彗星。九天，八方中央也。言司命乃升九天之上，抚持彗星，欲扫除邪恶辅仁贤也。竦长剑兮拥幼艾，竦，执也。幼，少也。艾，长也。言司命持长剑以诛绝恶，拥护万人，长少使各得其命。荃独宜兮为民正。言司命执心公方，无所阿私，善者佑之，恶者诛之。故宜为万民之正。
山鬼
若有人兮山之阿，有人，谓山鬼也。阿，曲隅也。被薜荔兮带女萝。女萝，菟丝也。言山鬼彷佛若人，见山之阿，被薜荔之衣，以菟丝为带也。薜荔、菟丝，皆无根，缘物而生，山鬼亦奄忽无形，故衣之以为饰也。既含睇兮又宜笑，睇，微盻也。言山鬼之状，体含妙容，美目盻然，又好口齿而宜笑。子慕予兮善窈窕。子，谓山鬼也。窈窕，好貌也。诗云：窈窕淑女。言山鬼之貌既以姱丽，亦复慕我有善行好姿，是故来见其容也。乘赤豹兮从文狸，辛夷车兮结桂旗。辛夷，香草也。言山鬼出入乘赤豹，从神狸，结桂与辛夷以为车旗。言有香絜也。被石兰兮带杜衡，石兰、杜衡，皆香草也。折芳馨兮遗所思。所思，谓清絜之士，若屈原者也。言山鬼修饰众香以崇其神。屈原履行清絜以厉其身。神人同好，故折香馨相遗，以同其志也。余处幽篁兮终不见天，言山鬼所处，乃在幽昧之内，终不见天地，所以来出，归有德也。或曰：幽篁，竹林。路险难兮独后来。言所处既深，其路阻险又难，故来晚暮，后诸神。表独立兮山之上，表，特也。言山鬼后到，特立于山之上而自异也。云容容兮而在下。杳冥冥兮羌昼晦，言山鬼所在至高，云出其下，虽白昼犹冥晦。东风飘兮神灵雨。飘，风貌也。诗云：匪风飘兮。言东风飘然而起，则灵应之而雨。以言阴阳相感，风雨相和。屈原自伤独无和也。留灵修兮憺忘归，灵修，谓怀王也。岁既晏兮孰华予！晏，晚也。孰，谁也。言己宿留怀王，冀其还己，心中憺然，安而忘归，年岁晚暮，将欲疲老，谁当复使我荣华也。采三秀兮于山间，三秀，谓芝草也。石磊磊兮葛蔓蔓。言己欲服芝草以延年命，周旋山间，采而求之，终不能得。但见山石磊磊，葛草蔓蔓。或曰：三秀，秀才之士隐处者也。言石葛者，喻所在深也。怨公子兮怅忘归，公子，谓公子椒也。言所以怨公子椒者，以其知己忠信而不肯达。故我怅然失志而忘归也。君思我兮不得闲。言怀王时思念我，顾不肯以闲暇之日，召己谋议。山中人兮芳杜若，山中人，屈原自谓也。饮石泉兮荫松柏。言己虽在山中无人之处，犹取杜若以为芬芳，饮石泉之水，荫松柏之木。饮食居处，动以香絜自修饰。君思我兮然疑作。言怀王有思我时，然谗言妄作，故令狐疑者也。雷填填兮雨冥冥，猿啾啾兮狖夜鸣。风飒飒兮木萧萧，言己在深山之中，遭雷电暴雨，猿号狖呴，风木摇动，以言恐惧失其所也。或曰：雷为诸侯，以兴于君。云雨冥昧，以兴佞臣。猿狖善鸣，以兴谗言。风以喻政，木以喻人。雷填填者，君妄怒也。雨冥冥者，群佞聚也。猿啾啾者，谗夫弄口也。风飒飒者，政烦扰也。木萧萧者，民惊骇也。思公子兮徒离忧。言己怨子椒不见达，故遂忧愁。
文选考异
与汝游兮九河冲飙起兮水扬波：何校云洪兴祖谓此二句河伯章中语，王逸无注，古本无此二句。陈同。案：其说是也。详五臣济有解「九河冲飙」之注，是其本有此二句，各本所见皆以五臣乱善而误衍，又失着校语也。楚辞亦衍，或即五臣之所本，要以古本无为是。
注「睇微盻也」：茶陵本「盻」作「眄」，袁本作「盼」。案：楚辞作「眄」，「眄」字是也。下「美目盻然」，各本及楚辞皆作「盼」，非。洪兴祖引说文「南楚谓眄曰睇，眄，眠见切」，可证。逸以「眄」注「睇」，二字俱当作「眄」，与诗「美目盼兮」无涉。洪于下又引诗者，所见已误下「眄」为「盼」耳。七启「睇眄流光」注引此，亦其证。
注「猿号狖呴」：案：「号狖」当依楚辞注作「狖号」。袁、茶陵二本作「猴号」。考楚辞「狖夜鸣」。洪兴祖本「狖」作「又」，云「又」一作「狖」。然则作「狖」之本，此注则云「猿狖号呴」；作「又」之本，此注则云「猿猴号呴」也。下注「猿狖善鸣」，亦当然。袁本正文作「又」，茶陵本正文作「狖」，盖善「狖」、五臣「又」而不同，二本失着校语。此及下俱作「猴」，非。
九章

九章
序曰：九章者，屈原之所作也。屈原放江南之野，故复作九章。章，着也，明也。言己所陈忠信之道甚明着也。
屈平
王逸注
涉江
余幼好此奇服兮，奇，异也。或曰：奇服，好服也。年既老而不衰。衰，懈也。己少好奇伟之服，履忠直之行，至老不懈。带长铗之陆离兮，长铗，剑名也。其所握长剑，楚人名曰长铗也。冠切云之崔巍。崔巍，高貌也。言己内修忠信之志，外带长利之剑，戴崔巍之冠，其高切青云也。被明月兮佩宝璐。在背曰被。宝璐，美玉也。言己背被明月之珠，腰佩美玉，德宝兼备，行度清白。世溷浊而莫余知兮，溷，乱也。浊，贪也。吾方高驰而不顾。言时世贪乱，遭君蔽闇，无有知我之贤，然犹高行抗志，终不回曲也。驾青虬兮骖白螭，言虬螭神兽，宜于驾乘。以喻贤人清白，宜可信任也。吾与重华游兮瑶之圃。重华，舜名也。瑶，石次玉也。圃，园也。言己想侍虞舜游玉圃，犹言遇圣帝，升清朝也。登昆仑兮食玉英，犹言坐明堂，受爵位。与天地兮比寿，与日月兮齐光。言己年与天地相敌，名与日月同曜也。哀南夷之莫吾知兮，屈原怨毒楚俗嫉害忠贞，乃曰：可哀哉，南夷之人无知我贤者也。旦余济兮江湘。旦，明也。济，度也。言己遭放弃，以明旦时始去，遂渡江、湘之水。言明旦之者，纪时明，刺君不明也。乘鄂渚而反顾兮，乘，登也。鄂渚，地名也。欸秋冬之绪风。欸，叹也。绪，余也。言己登鄂渚高岸，还望楚国，向秋冬北风，愁而长叹之，中忧思也。步余马兮山皋，邸余车兮方林。邸，舍也。方林，地名。言我马壮强，行山皋，无所驱驰；我车坚牢，舍于方林，无所载任也。以言己才德方壮，诚可任用，弃在山野，亦无所施也。乘舲船余上沅兮，舲船，船有窗牖者也。齐吴榜以击汰。吴榜，船棹也。汰，水波。言己始去乘窗船西上沅、湘之水，士卒齐举大棹而击水波。自伤去朝堂之上，而入湖泽之中也。或曰：齐悲歌，言愁思也。船容与而不进兮，淹回水而疑滞。疑，惑也。滞，留也。言士众虽同力引棹，船犹不进，随水流，使己疑惑，有意还之者也。朝发枉渚兮，枉渚，地名。夕宿辰阳。辰阳，亦地名。言己乃从枉渚，宿辰阳，自伤去日远也。或曰：枉，曲也。渚，沚也。辰，时也。阳，明也。言己将去枉曲之俗，而处时明之乡。苟余心其端直兮，苟，诚也。虽僻远之何伤！僻，左也。言我惟行正直之心，虽在远僻之域，犹有善称。无害疾也。故论语曰：子欲居九夷也。入溆浦余儃佪兮。溆，水名也。迷不知吾之所如。迷，惑也。如，之也。言己思念楚国，虽循水涯，意犹迷惑不知所之。深林杳以冥冥兮，草木茂盛。乃猿狖之所居。非贤士之道径。山峻高以蔽日兮，言崄岨危倾也。下幽晦以多雨。言暑湿泥泞也。霰雪纷其无垠兮，涉冰冻之盛寒。云霏霏而承宇。室屋沉没，与天连也。或曰：日以喻君，山以喻臣，霰雪以喻残贼，云以象佞人。山峻高以蔽日者，谓臣掩君明也。下幽晦以多雨者，群下专擅施恩惠也。霰雪纷其无垠者，残贼之政害仁贤也。云霏霏而承宇者，佞人并进，满朝廷也。哀吾生之无乐兮，遭遇谗佞，失官禄也。幽独处乎山中。远离亲戚而斥逐也。吾不能变心而从俗兮，终不易志随枉曲也。固将愁苦而终穷。愁思无聊，身困极也。接舆髡首兮，桑扈臝行。接舆，楚狂接舆也。髡，剔也。首，头也。自刑体，避世不仕也。桑扈，隐士也。去衣臝袒，效夷也。言屈原不容于世，引比隐者以自慰。忠不必用兮，贤不必以。以，亦用也。伍子逢殃兮，伍子，伍子胥也。为吴王夫差臣，谏令伐越，夫差不听，遂赐剑而自杀。后越竟灭吴。故逢殃也。比干葅醢。比干，纣之诸父也。纣淫惑妲己，作糟丘酒池长夜之饮，斮朝涉，剖孕妇，比干正谏，纣怒，妲己曰：圣人之心有七孔。于是乃杀比干，剖其心而观之。故言葅醢也。与前世而皆然兮，谓行忠直而遇患害，若比干、子胥也。吾又何怨乎今之人！言自古有迷乱之君，若纣、夫差，不用忠信，灭国忘身，当何为复怨今之君乎？余将董道而不豫兮，董，正也。豫，犹豫也。言己虽见先贤执忠被害，犹正身直行，志不犹豫而有狐疑也。固将重昏而终身。昏，乱也。言己不逢明君，思虑交错，心将重乱以终年命。
文选考异
旦余济兮江湘：案：「兮」当作「乎」，此尤本误字。袁本、茶陵本、楚辞皆可证。
注「言明旦之者」：案：当依楚辞注去「之」字。各本皆衍。
邸余车兮方林：袁本、茶陵本「邸」作「低」。案：楚辞作「低」，洪兴祖本作「邸」，云「邸一作低」，补注以为「低」无「舍」义，非也。广雅释诂四「宿，次；低，弛，舍也」。洪失之未考。袁、茶陵二本无校语。善引逸是「低」字，五臣亦同，尤延之乃改「邸」耳。
注「舍于方林」：案：「舍」当依楚辞注作「舍」。各本皆误。
苟余心其端直兮：袁本云逸无「心」字。茶陵本五臣有「心」字。案：楚辞有「心」字。二本所见，盖传写脱。此亦初无而尤修改添之。
注「自刑体」：案：「体」上当依楚辞添「身」字。各本皆脱。
卜居

卜居
序曰：卜居者，屈原之所作也。原放弃，乃往太卜之家，卜己居俗，何所宜行。
屈平
王逸注
屈原既放三年，违去郢都，处山林也。不得复见，道路僻远，所在深也。竭智尽忠，建造策谋，披胸心也。蔽鄣于谗。遇谄佞也。心烦意乱，意愤闷也。不知所从。迷瞀眩也。乃往见太卜郑詹尹，稽神明也。郑詹尹，工师姓名也。曰：「余有所疑，意惑遑也。愿因先生决之。」断吉凶也。詹尹乃端策拂龟，整仪容也。曰：「君将何以教之？」愿闻其要。屈原曰：吐词情也。「吾宁悃悃款款，志纯一也。朴以忠乎？竭诚信也。将送往劳来，追俗人也。斯无穷乎？不困贫也。宁诛锄草茅，刈蒿菅也。以力耕乎？耕稼穑也。将游大人，事贵戚也。以成名乎？荣誉立也。宁正言不讳，谏君恶也。以危身乎？被刑戮也。将从俗富贵，食重禄也。以偷生乎？身安乐也。宁超然高举，让官爵也。以保真乎？守玄默也。将哫訾栗斯，承颜色也。喔咿嚅唲，强笑噱也。以事妇人乎？诎蜷局也。宁廉絜正直，志如玉也。以自清乎？修絜白也。将突梯滑稽，转随俗也。如脂如韦，柔弱曲也。以洁楹乎？顺滑泽也。宁昂昂志行高也。若千里之驹乎？才绝殊也。将汜汜普爱众也。若水中之凫乎？群戏游也。与波上下，随众高卑。偷以全吾躯乎？身无忧患。宁与骐骥抗轭乎？冲天驱也。将随驽马之迹乎？安步徐也。宁与黄鹄比翼乎？飞云隅也。将与鸡鹜争食乎？啄糠糟也。此孰吉孰凶？谁喜忧也。何去何从？安所由也。世溷浊而不清，货赂行也。蝉翼为重，近谗佞也。千钧为轻。远忠良也。黄锺毁弃，贤隐藏也。瓦釜雷鸣。愚讙讼也。谗人高张，居朝堂也。贤士无名。身穷困也。吁嗟嘿嘿兮，世莫论也。谁知吾之廉贞？」不别贤也。詹尹乃释策而谢，愚不能明。曰：「夫尺有所短，骐骥不骤中庭。寸有所长，鸡鹤知时而鸣。物有所不足，地亏东南角也。智有所不明，孔子厄陈蔡也。数有所不逮，天不可计量也。神有所不通，日不能夜照也。用君之心，所念虑也。行君之意，遂本操也。龟策诚不能知此事。」不能决君之志。
文选考异
以洁楹乎：袁本、茶陵本「洁」作「絜」，是也。案：单行楚辞正作「絜」。洪兴祖本作「洁」，非。
若水中之凫乎：何校去「乎」字。案：洪兴祖云一无「乎」字，何据之，是也。各本皆衍。
渔父

渔父
序曰：渔父者，屈原之所作。渔父避俗，时遇屈原，怪而问之，遂相应答。
屈平
王逸注
屈原既放，身斥逐也。游于江潭，戏水侧也。行吟泽畔，履荆棘也。颜色憔悴，皯霉黑也。皯，古旱切。霉，力迟切形容枯槁。癯瘦瘠也。渔父见而问之，怪屈原也。曰：「子非三闾大夫欤？谓其故官。何故至于斯？」曷为遭此患也。屈原曰：「世人皆浊众贪鄙也。我独清，忠絜己也。众人皆醉惑财贿也。我独醒，廉自守也。是以见放。」弃草野也。渔父曰：隐士言也。「圣人不凝滞于物，不困辱其身也。而能与世推移。随俗方圜。世皆浊，人贪婪也。何不淈其泥同其风也。而扬其波？与沈浮也。众人皆醉，巧佞曲也。何不餔其糟从其俗也。而歠其醨？食其禄也。何故深思高举，独行忠直。自令放为？」远在他域。屈原曰：「吾闻之，受圣制也。新沐者必弹冠，拂土芥也。新浴者必振衣，去尘秽也。安能以身之察察，己清絜也。受物之汶汶者乎！蒙垢尘也。宁赴湘流，自沈渊也。葬于江鱼腹中，身消烂也。安能以皓皓之白，皓皓，犹皎皎也。蒙世俗之尘埃乎！」被污点也。渔父莞尔而笑，笑难断也。鼓枻而去。叩船舷也。乃歌曰：「沧浪之水清兮，喻世昭明。可以濯我缨，沐浴升朝。沧浪之水浊兮，喻世昏闇。可以濯我足。」宜隐遁也。遂去，不复与言。合道真也。
文选考异
圣人不凝滞于物：茶陵本「于」下有「万」字，云五臣无。袁本云逸有。案：楚辞无。洪兴祖云一本「物」上有「万」字。此亦初有而尤修改去之。何、陈皆云衍，是也。史记亦无。
注「笑难断也」：袁本、茶陵本「难断」作「离龂」。案：此尤本误字。
九辩五首

九辩
序曰：九辩者，楚大夫宋玉之所作也。辩者，变也。九者，阳之数也，道之纲纪也。谓陈说道德，以变说君也。宋玉，屈原弟子。闵惜其师忠而放逐，故作九辩以述其志也。
宋玉
王逸注
悲哉秋之为气也！寒气聊戾，岁将暮也。萧瑟兮阴令促急，风疾暴也。草木摇落华叶陨零，肥润去也。而变衰。形体易色，枝枯槁也。自伤不遇，将与草木俱衰老也。憭栗兮思念暴戾，心自伤也。憭音了。若在远行，远客出去之他方也。登山临水兮升高远望，视江河也。送将归。族亲别逝还故乡。泬寥兮泬寥，旷荡而虚静也。或曰：泬寥，犹萧条无云貌也。泬音血。天高而气清，秋天高朗，体清明也。言天高朗，照见无形，伤君昏乱，不聪明也。寂漻兮源渎顺流，漠无声也。收潦而水清。沟无溢潦，百川静也。言川水夏浊而秋清，伤君无有清明之时也。憯凄增欷兮怆痛感动，叹息也。薄寒之中人，伤我肌肤，变颜色也。怆怳懭悢兮中情怆惘，意不得也。去故而就新。初会鉏铻，志未合也。坎廪兮数遭患祸，身困穷也。贫士失职亡失财物，逢寇贼也。而志不平。心常愤懑，意未明也。廓落兮丧志失耦，块独立也。羁旅而无友生。远客寄居，孤单特也。惆怅兮后党失辈，惘愁毒也。而私自怜。窃内念己，自闵伤也。燕翩翩其辞归兮，将入大海，飞徊翔也。蝉寂寞而无声。螗蜩敛翅而伏藏也。鴈噰噰而南游兮，雄雌和乐，群戏行也。鹍鸡啁哳而悲鸣。奋翼呼而低昂也。夫燕、蝉遇秋寒将穴处而怀惧，候鴈、鹍鸡喜乐而逸豫，言无有候鴈、鹍鸡之喜，而有蝉、燕之忧也。独申旦而不寐兮，夜坐视瞻而终明也。哀蟋蟀之宵征。见蜻蛚之夜行，自伤放弃，与昆虫为双也。或曰：宵征，谓七月在野，八月在宇，九月在户，十月蟋蟀入我床下。是其宵征行也。时亹亹而过中兮，年已过半，日进往也。亹亹，进貌。诗曰：亹亹文王。蹇淹留而无成。虽久寿考，无成功也。
悲忧穷蹙兮修德见过，愁惧惶也。独处廓，孤立特止，居一方也。有美一人兮位尊服好，谓怀王也。心不绎。常念弗解，内结藏也。去乡离家兮，背违邑里，之他乡也。来远客，去郢南征，济沅、湘也。超逍遥兮远出游逝，离州域也。今焉薄？欲止无贤，皆谗贼也。专思君兮执心壹意，在胸臆也。不可化，同姓亲联，恩义笃也。君不知兮聪明浅短，志迷惑也。可柰何！顽嚚难启，长叹息也。蓄怨兮积思，结恨在心，虑愤郁也。心烦憺兮忘食事。思君念主，忽不食也。愿一见兮道余意，舒写忠诚，自陈列也。君之心兮与余异。方圆殊性，犹白黑也。车驾兮朅而归，回逝言还，欲反国也。不得见兮心悲。自伤流离，路隔塞也。倚结軨兮太息，伏车重軨，而涕泣也。涕潺湲兮沾轼。泣下交流，濡茵席也。慷慨绝兮不得。中心恚恨，心剥切也。中瞀乱兮迷惑。思念烦惑，忘南北也。私自怜兮何极？哀禄命薄，常含戚也。心怦怦兮谅直。志行忠正，无所告也。
皇天平分四时兮，何直春生而秋杀也。尔雅曰：四时和为通正。窃独悲此凛秋。微霜凄怆，寒栗烈也。白露既下降百草兮，万物群生将被害也。奄离披此梧楸。痛伤茂木又芟刈也。去白日之昭昭兮，违离天明而湮没也。袭长夜之悠悠。永处冥冥而覆蔽也。离芳蔼之方壮兮，去己盛美之光容也。余委约而悲愁。身体疲病而忧穷也。秋既先戒以白露兮，君不弘德而严令也。冬又申之以严霜。刑罚刻峻而重深也。收恢炱之孟夏兮，上无仁恩以养民。夫天制四时，春生、夏长，人君则之，以养万物。秋杀、冬藏，亦顺其宜，而行刑罚。故君贤臣忠，政合大中，则品庶安宁，万物丰茂，上闇下伪，用法残虐，则贞良被害，草木枯落，故宋玉援引天时，托譬草木，以茂美树，兴于仁贤，早遇霜露，怀德君子，忠而被害也。然坎傺而沈藏。民无住足，窜岩薮也。楚人谓住曰傺。叶烟邑而无色兮，颜容变易而苍黑也。枝烦挐而交横。柯条纠错而崱嶷也。颜淫溢而将罢兮，形貌羸瘦，无润泽也。柯彷佛而委黄。腹内空虚，皮干腊也。萷櫹槮之可哀兮，华叶已落，茎独立也。形销铄而瘀伤。身体燋枯，被病久也。惟其纷糅而将落兮，蓬茸傎仆，根蠹朽也。恨其失时而无当。不值圣主而年老也。览騑辔而下节兮，安步徐马而勿驱也。聊逍遥以相羊。且徐低佪以游戏也。岁忽忽而遒尽兮，年岁逝往之若流也。恐余寿之弗将。惧我性命之不长也。悼余生之不时兮，伤己幼少，后三王也。逢此世之俇攘，卒遇谮谗而遽惶也。澹容与而独倚兮，茕茕独立，无朋党也。蟋蟀鸣此西堂。自闵伤己与虫并也。心怵惕而震荡兮，思虑惕动，沸若汤也。何所忧之多方。内念君父及兄弟也。仰明月而太息兮，上告昊天，愬神灵也。步列星而极明。周览九天，仰观星宿，不能卧寐，乃至明也。
窃悲夫蕙华之曾敷兮，蕙草芬芳，以兴在位贤臣也。纷旖旎乎都房。被服盛饰于宫殿也。旖旎，盛貌也。诗云：旖旎其华。何曾华之无实兮，外貌若忠而心佞也。从风雨而飞扬。随君嗜欲而回倾也。夫风为号令，雨为德惠，故风动而草木摇，雨降而万物植，故以风雨谕君政。言德惠所由出之也。以为君独服此蕙兮，体受正气而高明也。羌无以异于众芳。乃与佞臣之同情也。闵奇思之不通兮，伤己忠策无由入也。将去君而高翔。适彼乐土，之他域也。心闵怜之惨凄兮，内自哀念，心恻隐也。愿一见而有明。分别忠心与伪惑也。重无怨而生离兮，身无罪过而逐放也。中结轸而增伤。肝胆破裂，心剖??也。普逼切。岂不郁陶而思君兮，愤念蓄积，盈胸臆也。君之门以九重。门闱扃闭，道路塞也。猛犬狺狺而迎吠兮，谗佞讙呼而在侧也。关梁闭而不通。阍人承指，呵问急也。皇天淫溢而秋霖兮，久雨连日，泽深厚也。后土何时而得干？山阜濡泽，草木茂也。块独守此无泽兮，不蒙恩施，独枯槁也。仰浮云而永叹。愬天语神，我何咎也。
何时俗之工巧兮，世人辩慧，造诈伪也。背绳墨而改错！违废圣典，背仁义也。夫绳墨者，工之法度也；仁义者，民之正路也。绳墨用，则曲木截；仁义进，则谗佞灭。二者殊义，不可不察也。却骐骥而不乘兮，斥逐子胥与比干也。策驽骀而取路。言任竖刀与椒、兰也。当世岂无骐骥兮？家有稷、契与管、晏也。诚莫之能善御。世无尧、舜及桓、文也。见执辔者非其人兮，遭值桀、纣之乱昏也。故驹跳而远去。被发为奴，走横奔也。凫鴈皆唼夫梁藻兮，群小在位，食重禄也。凤愈飘翔而高举。贤者伏匿，窜山谷也。圜凿而方枘兮，正直邪枉，行殊则也。吾固知其鉏铻而难入。所务不同，若粉墨也。众鸟皆有所登栖兮，群佞并进，处官爵也。凤独遑遑而无所集。孔子栖栖而困厄也。愿衔枚而无言兮，意欲括囊而静默也。常被君之渥洽。前蒙宠遇，锡祉福也。太公九十乃显荣兮，吕尚耆老然后贵也。诚未遇其匹合。遭值文王功冠世也。谓骐骥兮安归？踌躇吴阪，遇伯乐也。谓凤皇兮安栖。集栖梧桐，食竹实也。变古易俗兮世衰，以贤为愚，时闇惑也。今之相者兮举肥。不量才能，视颜色也。骐骥伏匿而不见兮，仁贤幽处而隐藏也。凤皇高飞而不下。智者远逝之四方也。鸟兽犹知怀德兮，慕归尧、舜之明德也。何云贤士之不处？二老，太公归文王也。骥不骤进而求服兮，干木阖门而辞相也。凤亦不贪餧而妄食。颜阖凿培而逃亡也。君弃远而不察兮，介推割股而自放也。虽愿忠其焉得？申生至孝而被谤也。欲寂寞而绝端兮，宁武佯愚而不言也。窃不敢忘初之厚德。常受禄惠，识旧恩也。独悲愁其伤人兮，思念缠结，摧肺肝也。冯郁郁其何极。愤懑盈胸，终年岁也。
文选考异
注「视江河也」：案：「江河」当作「河江」。各本皆倒。此以「江」与上「伤」「方」、下「乡」为韵。楚辞注亦倒。凡此篇逸注用韵，其误有可以所协推知者，例如此。
注「还故乡」：案：「乡」下当依楚辞注添「也」字。各本皆脱。
注「叹息也」：案：「叹」下当依楚辞注添「累」字。各本皆脱。
注「身困穷也」：案：「穷」当依楚辞注作「极」。各本皆误。
注「意未明也」：案：「明」当依楚辞注作「服」。各本皆误。
注「奋翼呼」：案：「呼」上当依楚辞注添「鸣」字。各本皆脱。
注「回逝言还」：袁本、茶陵本「还」作「迈」。案：此尤本误字。
注「尔雅曰四时和为通正」：袁本、茶陵本无此九字。案：无者是也。楚辞注正无，尤校添，甚非。
收恢炱之孟夏兮：袁本、茶陵本「炱」作「台」。案：「台」字是也。善注舞赋「恢炱」，引此作「台」，而云「炱与台古字通」。可见善自作「台」，甚明。尤延之校改作「炱」，非是。楚辞作「？」，洪兴祖本作「台」，云「台」一作「？」，一作「炱」。虽自有据，然不容以之改善也。
注「以养民」：案：「民」下当依楚辞注添「也」字。各本皆脱。
注「以茂美树」：案：「美」下当依楚辞注添「之」字。各本皆脱。
注「窜岩薮也」：案：「薮」当依楚辞注作「穴」。各本皆误。
注「及兄弟也」：案：「兄弟」当依单行楚辞注作「弟兄」。各本及洪兴祖本楚辞注皆误倒。
注「以兴在位之贤臣也」：案：「贤」当依楚辞注作「贵」。各本皆伪。
何曾华之无实兮：袁本、茶陵本校语云逸无「华」字。案：此亦初无而尤修改添之。考楚辞有，当是传写误脱，二本据所见为校语耳。
注「政言德惠所由出之也」：案：当依楚辞注作「言政令德惠所由出也」。各本皆误。
注「心恻隐也」：案：「恻隐」当依楚辞注作「隐恻」。各本皆倒。
注「而逐放也」：袁本、茶陵本「逐放」作「放逐」。案：此尤本误倒。
后土何时而得干：袁本、茶陵本「而」作「兮」。案：楚辞「而」，洪兴祖云「而」一作「兮」。此或善「而」、五臣「兮」，否则尤延之校改「兮」作「而」，今无以考之。
注「慕归尧舜之明德也」：案：「明德」当依楚辞注作「圣明」。各本皆误。
注「终年岁也」：案：「年岁」当作「岁年」。各本及楚辞注皆倒。
招魂

招魂
序曰：招魂者，宋玉之所作也。宋玉怜哀屈原厥命将落，作招魂，欲以复其精神，延其年寿也。
宋玉
王逸注
朕幼清以廉絜兮，朕，我也。不求曰清。不受曰廉。不污曰絜。身服义而未沫。沫，已也。言我少小修清絜之行，身服仁义，未曾有懈已之时也。沫音昧。主此盛德兮，牵于俗而芜秽。牵，引也。不治曰芜。多草曰秽，言己施行常以道德为主，以忠事君，以信结交。为俗人所推引，德能芜秽，无所用也。上无所考此盛德兮，考，校也。长离殃而愁苦。殃，祸也。言己履行忠信而遇闇主。上则无所考校，己盛德长遭殃祸，愁苦而已。帝告巫阳帝，谓天也。女曰巫，阳其名也。曰：「有人在下，我欲辅之。人，谓贤人也。则屈原也。宋玉上设天意，佑助贞良，故曰帝告巫阳，有贤人屈原在于下方，我欲辅成其志，以厉黎民也。魂魄离散，汝筮予之！」魂者，身之精，魄者，性之决也。所以经纬五藏，保守形体也。蓍曰筮。尚书曰：决之蓍龟。言天帝哀闵屈原魂魄离散，身将颠沛，使巫阳筮问求索，得而与之，使反其身。巫阳对曰：「掌梦！巫阳对天帝言。招魂者，本掌梦之官所主职也。上帝其命难从！言天帝难从掌梦之官，欲使巫阳招之也。若必筮予之，恐后之谢，不能复用巫阳焉。」谢，去也。巫阳言，如必欲先筮问求魂魄所在，然后与之，恐后世怠懈，必卜筮之法，不能复修用。但招之可也。乃下招曰：巫阳受天帝之命，因下招屈原之魂也。
魂兮来归！还归屈原之身。去君之恒干，恒，常也。干，体也。易曰：贞者，事之干也。何为兮四方些？言魂灵当扶人养命，何为去君之常体，而远之四方乎？夫人须魂而生，魂待人而荣，二者别离，命则霣零也。或曰：去君之恒闬。闬，里也。楚人名里曰闬也。舍君之乐处，而离彼不祥些。舍，置也。祥，善也。言何为舍君楚国饶乐之处，陆离走不善之乡，以触众恶也。魂兮归来！东方不可以托些。托，寄也。论语曰：可以托六尺之孤。言东方之俗，其人无义，不可以托寄身也。长人千仞，唯魂是索些。七尺曰仞。索，求也。言东方有长人国，其高千仞，主求人魂而食之也。十日代出，代，更也。流金铄石些。铄，销也。言东方有扶桑之木，十日并在其上，以次更行，其势酷烈，金石坚刚皆为销释。彼皆习之，魂往必释些。释，解也。言彼十日之处，自习其热，魂行到，身必解烂也。归来归来！不可以托些。言魂宜急来归，此诚不可托附而居。魂兮归来！南方不可以止些。言南方之俗，其人无信，不可久留也。雕题黑齿，雕，画也。题，额也。得人肉而祀，以其骨为醢些。醢，酱也。言南极之人雕画其额，齿牙尽黑。常食蠃蚌，得人之肉，用祭先祖，复以其骨为醢酱。蝮蛇蓁蓁，蝮，大蛇。蓁蓁，积聚之貌。封狐千里些。封狐，大狐也。言炎土之气多蝮虺，积聚蓁蓁，争欲啮人。又有大狐，徤走千里求食。不可逢遇也。雄虺九首，往来倏忽，吞人以益其心些。倏忽，疾急貌也。言复有雄虺，一身九头，往来奄忽，常喜吞人魂魄，以益其贼害之心也。归来归来！不可久淫些。淫，游也。言其恶如此，不可久游，必被害也。魂兮归来！西方之害，流沙千里些。流沙，沙流而行也。言西方之地厥土不毛，流沙滑滑，昼夜流行，从横千里，又无舟航者也。旋入雷渊，旋，转也。渊，室也。爢散而不可止些。爢，碎也。言欲涉流沙，则回入雷公之室运转而行，身虽爢碎，尚不可得休止也。幸而得脱，其外旷宇些。旷，大也。宇，野也。言从雷渊虽得免脱，其外复有旷远之野，无人之土也。赤蚁若象，蚁，蚍蜉也。玄蜂若壶些。壶，干瓠也。言旷野之中有赤蚁，其大如象。又有大飞蜂，腹大如壶。皆有虿毒，能杀人。五谷不生，丛菅是食些。柴棘为丛。菅，茅也。言西极之地，不生五谷。其人但食柴草，若群牛也。其土烂人，求水无所得些。言西方之土温暑而热，燋烂人身肉，渴欲求水，无有源泉，不可得也。彷徉无所倚，广大无所极些。倚，依也。言欲彷徉东西，无人可依，其野广大，行不可极也。彷，蒲忙切。归来归来！恐自遗贼些。贼，害也。魂魄欲往者，自予贼害。魂兮归来！北方不可以止些。增冰峨峨，飞雪千里些。言北方常寒，其冰重累，峨峨如山。凉风急疾，雪随之飞行千里，乃至地也。归来归来！不可以久些。言其寒杀人，不可久留也。魂兮归来！君无上天些。天不可得上也。虎豹九关，啄害下人些。啄，啮也。天门九重，使神、虎、豹执其开闭。言啄天下欲上之人而杀之。一夫九首，拔木九千些。言有丈夫一身九头，强梁多力。从朝至暮，拔大木九千枚也。豺狼从目，往来侁侁些。侁侁，行声也。诗曰：侁侁征夫，有豺狼之兽，其目皆从奔走往来，其声侁侁，争欲啖人。悬人以嬉，投之深渊些。投，擿也。言豺狼得人不即啖食，先悬其头，用之嬉戏，疲倦已后，乃擿于深渊之底而弃之。致命于帝，然后得瞑些。瞑，卧也。言投人已讫，上致命于天帝，然后乃得眠卧也。归来归来！往恐危身些。往则逢害，身危殆也。魂兮归来！君无下此幽都些。幽都，地下，后土所治也。地下幽冥，故曰幽都。土伯九约，其角觺觺些。土伯，后土之侯伯也。约，屈也。觺觺，角利貌。言地有土伯执卫门户。其身九屈，有角觺觺触害人也。敦脄血拇，敦，厚也。脄，背也。拇，手拇指也。逐人駓駓些。駓駓，走貌也。言土伯之状，广肩厚背。逐人駓駓，其走捷疾，以手中血漫污人。参目虎首，其身若牛些。言土伯之头，其貌如虎而有三目。身又肥大，状如牛矣。此皆甘人，归来归来！恐自遗灾些。甘，美也。灾，害也。此物食人以为甘美，往必自害不旋踵。
魂兮归来！入修门些。修门，郢城门也。宋玉设呼屈原之魂归楚都，入郢门。欲以感激怀王，使还之也。工祝招君，背行先些。工，巧也。男巫曰祝。背，倍也。言选择名工巧辩之巫，使招呼君，倍道先行在前，宜随也。秦篝齐缕，篝，落也。缕，线也。郑绵络些。绵，缠也。络，缚也。言为君魂作衣，乃使秦人织其篝落，齐人作彩缕，郑国之工缠而缚之，坚而且好也。招具该备，永啸呼些。该，亦备也。言撰设甘美，招魂之具靡不毕备。故长啸大呼以招君也。夫啸者，阴也；呼者，阳也。阴主魂，阳主魄。故必啸呼以感之也。魂兮归来！反故居些。反，还也。故，古也。言宜急来归，还古昔之处。天地四方，多贼奸些。贼，害。奸，恶也。言天有虎豹，地有土伯，东有长人，西有赤蚁，南有雄虺，北有增冰，皆为奸恶以贼害也。像设君室，像，法也。静闲安些。无声曰静，空宽曰闲，言乃为君造设第室，法像旧庐，所在之处，清静宽闲，可安乐之。高堂邃宇，邃，深也。宇，屋也。槛层轩些。槛，楯也。从曰槛，横曰楯。轩，楼板也。言所造之室，其堂高显，屋宇深邃，下有槛楯，上有楼板，形容异制且鲜明也。层台累榭，层、累，皆重也。有木谓之台。无木谓之榭。临高山些。言复作层重之台，累石之榭，其颠眇眇，上乃临于高山也。或曰：临高山而作台榭也。网户朱缀，网户，绮文镂也。朱，丹也。缀，缘也。刻方连些。刻，镂也。横木关柱为连。言门户之楣，皆刻镂绮文，朱丹其椽，雕镂绮木，使方好也。冬有穾夏，穾，复室也。夏，大屋也。诗云：于我乎夏，屋渠渠也。穾，乌吊切。夏室寒些。言隆冬冻寒，则有大屋，复穾温室；盛夏暑热，则有洞达阴堂，其内寒凉也。川谷径复，流源为川，注溪为谷。径，过也。复，反也。流潺湲些。言所居之舍，激导川水，经过园庭，回通反复，其流急疾又絜净也。光风转蕙，光风，谓雨已日出而风，草木有光色。转，摇也。泛崇兰些。泛，犹泛。泛，摇动貌也。崇，充也。言天霁日明，微风奋发，动摇草木，皆令有光，充实兰蕙，使之芬芳而益畅。经堂入奥，西南隅谓之奥。朱尘筵些。朱，丹也。尘，承尘也。筵，席也。诗云：肆筵设机。言升殿过堂，入房至奥处，上则有朱画承尘，下则有筵簟好席，可以休息也。或曰：朱尘筵，谓承尘薄壁，曼延相连接也。砥室翠翘，砥，石名也。翠，鸟名也。翘，羽也。絓曲琼些。絓，悬也。曲琼，玉钩也。言内卧之室，以砥石为壁，平而滑泽，以翠鸟之羽，雕饰玉钩，以悬衣物也。或曰：儃室，谓儃佪曲房也。翡翠珠被，雄曰翡，雌曰翠。被，衾也。烂齐光些。齐，同也。言床上之被，则饰以翡翠之羽，及与珠玑，刻画众华，其文烂然而同光明。蒻阿拂壁，蒻，蒻席也。阿，曲隅也。拂，薄也。罗帱俦张些。罗，绮属也。张，施也。言房内则以蒻席薄床，四壁及与曲隅施罗帱，轻且凉也。纂组绮缟，纂组，绶类也。结琦璜些。璜，玉名也。言帏帐之细，皆用绮缟。又以纂组结束玉璜，为帏帐之饰。室中之观，多珍怪些。金玉为珍，诡异为怪。言从观房室之中，四方珍琦玩好怪物，无不毕具。兰膏明烛，以兰香练膏也。华容备些。容，貌也。言日暮游宴，然香兰之膏，张施明烛，以观其镫锭，雕镂百兽，华奇好备也。锭，都定切。二八侍宿，二八，二列也。言大夫有二列之乐。左传曰：晋悼公赐魏绛女乐二八，歌锺二肆也。射递代些。射，猒也。诗云：服之无射。递，更也。言使好女十六，侍君宴宿，意有猒倦，则使更相代也。或曰：递代夕暮也。九侯淑女，淑，善也。多迅众些。迅，疾也。言复有九国诸侯好善之女，多才长意，用心齐疾，胜于众人也。盛鬋不同制，鬋，鬓也。制，法也。实满宫些。宫，犹室也。尔雅曰：宫谓之室。言九侯之女，工巧妍雅，装饰两结垂鬓下发，形貌诡异，不与众同。皆来实满充后宫也。容态好比，态，姿也。比，亲也。顺弥代些。弥，久也。言美女众多，其貌齐同，姿态好美，自相亲比，承顺上意，久则相代。弱颜固植，固，坚。植，志也。謇其有意些。謇，正言貌也。言美女内多廉耻，弱颜易愧，心志坚固，不可侵犯，则謇然发言中礼意者也。姱容修态，姱，好貌也。修，长也。絚亘洞房些。絚，竟也。房，室也。言复有美好之女，其貌姱好，多意长智，群聚罗列，竟于洞达满房室也。娥眉曼睩，曼，泽也。睩，视貌也。目腾光些。腾，驰也。言美女之貌，娥眉玉貌，好目曼泽，时睩睩然视，精光腾驰，惊感人心也。靡颜腻理，靡，致也。腻，滑也。遗视矊些。遗，窃视。矊，脉也。言美女颜容脂致，身体夷滑，中心矊脉，时窃视，安详谛，志不可动也。离榭修幕，离，别也。修，长也。幕，大帐也。侍君之闲闲些。闲，静也。言愿令美女于离宫别观帐幕之中，侍君闲静而宴游。翡帷翠帱，饰高堂些。言复以翡翠之羽，雕饰帱帐之高堂，以乐君也。红壁沙版，红，赤貌也。沙，丹沙也。玄玉之梁些。玄，黑也。言堂上四壁皆垩色，令之红白。又以丹沙尽饰轩版，承以黑玉之梁。五采分别也。仰观刻桷，画龙蛇些。言仰视屋之榱橑，皆刻画龙蛇而有文章也。坐堂伏槛，槛，楯也。临曲池些。言坐于堂上，前伏楯，下临曲水清池，可渔钓也。芙蓉始发，芙蓉，莲华也。杂芰荷些。芰，菱也。秦人谓之薢茩。言池中有芙蓉始发，其芰菱杂错，罗列而生，俱盛茂也。或曰：倚荷，立生特倚也。薢，古买切。茩，古后切。紫茎屏风，屏风，水葵也。文缘波些。言复有水葵生于池中，其茎紫色，风起水动，波缘其叶而生文也。或曰：紫茎，言荷叶紫色也。屏风，谓叶鄣风也。文异豹饰，豹，犹虎豹也。侍陂陀些。陂陀，长陛也。言侍从之人皆衣虎豹之文，异采之饰，侍君堂隅，卫阶陛也。或曰：侍陂池，侍从于君，游陂池之中也。轩辌既低，轩、辌，皆轻车名也。低，屯也。步骑罗些。徒行为步，乘马为骑。罗，列也。言官属之车既已屯止，步骑士众，罗列之陈，俟须君命。兰薄户树，薄，附也。树，种也。琼木篱些。柴落为篱。言所造舍，种树兰蕙，附于门户，外以玉木为其篱落，守御坚重又芬香也。魂兮归来！何远为些。远为四方而不归也。
室家遂宗，宗，众也。食多方些。方，道也。言君九族室家以众盛，人人晓味，故饮食之和多方道也。稻粢穱麦，稻，稌也。粢，稷也。穱，择也。择麦中先熟者。粢，子夷切。穱，侧角切。挐黄梁些。挐，糅也。言饭则以稻糅稷，择新麦糅以黄梁。和而柔濡，且香滑。大苦咸酸，大苦，豉也。辛甘行些。辛，谓椒姜也，甘，谓饴蜜也。言取鼓汁调和以椒姜咸酢，和以饴蜜，则辛甘之味皆发而行也。肥牛之腱，腱，筋头也。臑若芳些。臑若，熟烂也。言取肥牛之腱烂熟之，则？美也。？，苏本切。臑，仁珠切。和酸若苦，陈吴羹些。言吴人工作羹，和调甘酸，其味若苦而后甘者也。濡鳖炮羔，羔，羊子也。有柘浆些。柘，藷蔗也。言复以饴蜜濡鳖炮羔，令之烂熟，取诸蔗之汁，以为浆饮也。鹄酸臇凫，臇，小臛也。臇，子兖切。煎鸿鸧些。鸿，鸿鴈也。鸧，鸧鹤也。言复以酢酱烹鹄为羹。小臇臛凫，煎熬鸿鸧，令之肥美也。露鸡臛蠵，露鸡，露栖鸡也。有菜曰羹。无菜曰臛。蠵，大龟也。蠵，以规切。厉而不爽些。厉，烈也。爽，败也。楚人名羹曰爽。言乃复烹露栖之肥鸡，臛蠵龟之肉，其味清烈不败也。粔籹蜜饵，有餦餭些。餦餭，饧也。以蜜和米?熬煎作粔籹，捣黍作饵，又有美饧，众味甘具也。瑶浆蜜勺，瑶，玉也。勺，沾也。实羽觞些。实，满也。羽，翠羽也，觞，觚也。言食已，复有玉浆以蜜沾之。满羽觞以漱口。挫糟冻饮，挫，捉也。冻，冰也。酎清凉些。酎，醇酒也。言盛夏则为覆蹙干酿，捉去其糟，但取清醇，居之冰上，然后饮之，酒寒清凉，又长味好饮。华酌既陈，酌，酒升也。有琼浆些。言酒尊在前，华酌陈列，复有玉浆，恣意所用者也。归来归来反故室，敬而无妨些。妨，害也。言若魂急来归，还反所居故室，子孙承事恭敬，长无祸害也。
肴羞未通，鱼肉为肴。羞，进也。女乐罗些。言肴膳已具，进举在前，宾主之礼殷勤未通，则女乐列堂下。陈锺桉鼓，桉，徐也。造新歌些。言乃奏乐作音，而撞锺徐鼓，造为新曲之歌，与众绝异。涉江采?，发杨荷些。楚人歌曲也。言己涉彼大江，南入湖池，采取菱芰，发杨荷叶。喻屈原背去朝堂，隐伏草泽，失其所也。美人既醉，朱颜酡些。朱，赤也。酡，着也。言美女饮啖醉??，则面着赤色而鲜好也。娭光眇视，娭，戏也。眇，眺也。目曾波些。波，华也。言美人醉乐，顾望娭戏，身有光文，眺视曲眄，目采眇然，白黑分明，精若水波而重华也。被文服纤，文，谓绮绣也。纤，谓罗縠也。丽而不奇些。丽，美貌也。不奇，奇也。犹诗云不显，显也。言美女被服绮绣，曳罗縠，其容美丽，诚足怪奇也。长发曼鬋，曼，泽也。艳陆离些。艳，好貌也。左氏传曰：宋华督见孔父之妻，目逆而送之，曰：美而艳。言美人长发工结，鬓鬋滑泽，其状艳美，仪貌陆离而难形也。二八齐容，齐，同也。起郑舞些。郑舞，郑国舞也。言二八美女，其仪容齐一，被服同饰，奋袂俱起而舞也。或曰：郑重折屈而舞也。衽若交竿，抚案下些。抚，抵也。言舞者便旋，衣衽掉摇，回转相拘，状如交竹竿，以抵案而徐行者也。竽瑟狂会，狂，犹并也。搷田鸣鼓些。搷，击也。言众乐并会，吹竽弹瑟，又搷击鼓以进，八音为之节也。宫庭震惊，发激楚些。激，清声也。言众乐并会，宫庭之内，莫不震动惊骇，复作激楚之声，以发其音也。吴歈俞蔡讴，吴、蔡，国名也。歈、讴，皆歌也。奏大吕些。大吕，律名也。周官曰：舞云门，奏大吕，言乃复使吴人歌谣，蔡人讴吟，进雅乐，奏大吕，五音六律声和调也。士女杂坐，乱而不分些。言醉饱酣乐，合尊促席，男女杂坐，比肩齐睐，恣意调戏，乱而不分别也。放陈组缨，组，绶也。班其相纷些。纷，乱也。言男女共坐，除其威严，放其冠缨，舒陈印绶，班然相乱，不可整理也。郑卫妖玩，来杂陈些。郑、卫，国名也。妖玩，好女也。杂，厕也。陈，列也。言郑、卫二国，复遣妖玩好女，来杂厕俱坐，而陈列之。激楚之结，激，感也。结，头髻也。结，吉诣切。独秀先些。秀，异也。言郑、卫妖女，工于服饰，其结殊形，能感楚人。故秀异独前而先进也。菎昆蔽象棋，菎，玉。蔽，簙箸。以玉饰之也。或言菎蕗，今之箭囊也。有六簙些。投六箸，行六棋，故为六簙也。言宴乐既毕，乃设六簙。菎蕗作箸，象牙为棋，妙且好也。分曹并进，曹，偶也。遒相迫些。遒，亦迫也。言分曹列耦，并进伎巧，投箸行棋，转相遒迫，使不得择行也。或曰：分曹并进者，谓并用射礼进之。成枭而牟，倍胜为牟。呼五白些。五白，簙齿也。言己棋己枭，当成牟胜，射张食棋，下逃于窟，故呼五白以助投者也。晋制犀比，晋，国名也。制，作也。比，集者也。费白日些。费，光貌也。言晋国工作簙棋箸，比集犀角以为雕饰，投之皜然如日光。铿钟摇虡，铿，撞也。摇，动也。揳梓瑟些。揳，鼓也。言众宾既集，簙以相乐。堂下复鸣大钟，左右歌吟，鼓琴瑟。揳，古八切。娱酒不废，娱，乐也。沈日夜些。言虽以酒相娱乐，不废政事。昼夜沈湎以忘忧也。或曰：娱酒不发。发，旦也。诗曰：明发不寐。言欢娱日夜湛乐也。又曰；和乐且耽。言昼夜以酒相乐也。兰膏明烛，华镫错些。言镫锭尽雕琢错镂，饰设以禽兽，有英华。结撰至思，撰，犹博也。兰芳假些。假，至也。书曰：假于上下。言兰芳以喻贤人。君能结撰博思，至心以思贤人，贤人即至也。人有所极，同心赋些。赋，诵也。言众座之人各欲尽情，与己同心者，独诵忠与道德。酎饮既尽，欢乐先故些。故，旧也。言饮酒作乐，尽己欢欣者，诚欲乐我先祖，及与故旧人。魂兮归来！反故居些。言魂神宜急来归还楚国，居旧故之处，安乐无忧。
乱曰：献岁发春兮，献，进也。汨吾南征些。征，行也。言岁始来进，春气奋扬，万物皆感气而生。自伤放逐，独南行也。菉苹齐叶兮，尔雅曰：菉，王刍也。白芷生些。言屈原放时，菉苹之草其叶适齐，白芷萌牙，方始欲生。怀所见自伤哀也。犹诗云：昔我往矣，杨柳依依也。路贯庐江兮，左长薄，贯，出也。庐江、长薄，地名也。言屈原行，先出庐江，过历长薄。在江北时东行，故言左者也。倚沼畦瀛兮，沼，池也。畦，犹区也。瀛，池中也。楚人名泽中曰瀛。遥望博，遥，远也。博，平也。言循江而行，遂入池泽。其中区瀛远望，平博无人也。青骊结驷兮，纯黑为骊。结，连也。四马为驷也。齐千乘。齐，同也。言屈原尝与君俱猎于此。官属驾驷马，或青或黑，连车千乘，皆同服也。悬火延起兮，玄颜蒸。悬火，悬镫也。玄，天也。言己时从君夜猎，悬镫林木之中，其火延起，烧于野泽，烟上蒸于天，使黑色也。步及骤处兮，骤，走也。处，止也。诱骋先。诱，导也。骋，驰也。言猎时有步行者；有乘马走骤者；有处止者；分以围兽，己独驰骋，为君先导也。抑骛若通兮，抑，止也。骛，驰也。若，顺也。引车右还。还，转也。言抑止驰骛者，顺通共护，引车右转，以遮兽也。与王趋梦兮，课后先。梦，泽中也。楚名泽中为梦中。左氏传曰：楚大夫斗伯比与郧公之女淫而生子，弃诸梦中。言己与怀王俱猎趍于梦泽之中。课第群臣先至后至也。君王亲发兮，发，射也。惮青兕。惮，惊也。言怀王是时亲自射兽，惊青兕牛而不能制也。言尝侍从君田猎，今乃放逐，叹而自伤闵也。朱明承夜兮，朱明，谓日也。承，续也。时不见淹。淹，淹久也。言岁月逝往，昼夜相续，年命将老，不可久处，当急来归也。皋兰被径兮，皋，泽也。被，覆也。径，路也。斯路渐。渐，没也。言泽中香草茂盛，覆被径路，人无采取者。水卒增溢，渐没其道，将弃捐也。以言贤人久处山野，君不事用，亦将陨颠也。湛湛江水兮，湛湛，水貌。上有枫。枫，木名也。言湛湛江水，浸润枫木，使之茂盛。伤己不蒙君惠，而身放弃，曾不如树木得其所也。或曰：水旁林木中，鸟兽所聚，不可居也。目极千里兮，伤春心。言湖泽博平，春时草短，望见千里，令人愁思而伤心也。或曰荡春心。荡，涤也，言春时平望远，可以涤荡愁思之心。魂兮归来，哀江南！言魂魄当急来以归，江南土地僻远，山林崄岨，诚可哀伤，不足处也。
文选考异
  </div>
  <div class="pagination">
   <a href="文选详注_page106.html">
    上一页
   </a>
   <span>
    ...
   </span>
   <a href="文选详注_page102.html">
    102
   </a>
   <a href="文选详注_page103.html">
    103
   </a>
   <a href="文选详注_page104.html">
    104
   </a>
   <a href="文选详注_page105.html">
    105
   </a>
   <a href="文选详注_page106.html">
    106
   </a>
   <span class="current-page">
    107
   </span>
   <a href="文选详注_page108.html">
    108
   </a>
   <a href="文选详注_page109.html">
    109
   </a>
   <a href="文选详注_page110.html">
    110
   </a>
   <a href="文选详注_page111.html">
    111
   </a>
   <a href="文选详注_page112.html">
    112
   </a>
   <span>
    ...
   </span>
   <a href="文选详注_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
