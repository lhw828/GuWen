<!DOCTYPE html>
<html>
<head>
    <meta charset="UTF-8">
    <title>骈体文钞 - 第 11 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 11 页/共 61 页</h1>
    <div class="content">曹子建黄初六年下国中令身轻于鸿毛，而谤重于泰山。赖蒙帝主天地之仁，违百司之典，议舍三千之首戾，反我旧居，袭我初服。云雨之施，焉有量哉！孤以何功而纳斯贶？富而不吝，宠至不骄者，则周公其人也。孤小人耳，身更以荣为戚。何者？将恐简易之尤出于细微，脱尔之愆一朝复露也。故欲修吾往业，守吾初志。欲使皇帝恩在摩天，使孤心常存此地。将以全陛下厚德，究孤犬马之年，此难能也。然固欲行众之难。《诗》曰：“德輶如毛，鲜克举之。”此之谓也。

傅季友为宋公修张良庙教纲纪：夫盛德不泯，义存祀典；“微管”之叹，抚事弥深。张子房道亚黄中，照邻殆庶，风云玄感，蔚为帝师。夷项定汉，大拯横流，固已参轨伊望，冠德如仁。若乃交神圯上，道契商洛，显默之际，窅然难究，渊流浩瀁，莫测其端矣。

涂次旧沛，伫驾留城，灵庙荒顿，遗象陈昧，抚迹怀人，永叹实深。过大梁者，或伫想于夷门；游九原者，亦流连于随会。拟之若人，亦足以云。可改构栋宇，修饰丹青，蘋蘩行潦，以时致荐。抒怀古之情，存不刊之烈。主者施行。

傅季友为宋公修楚元王墓教纲纪：夫褒贤崇德，千载弥光；尊本敬始，义隆自远。楚元王积仁基德，启蕃斯境；素风道业，作范后昆。本支之祚，实隆鄙宗。遗芳余烈，奋乎百世。而丘封翳然，坟茔莫翦，感远存往，慨然永怀。夫爱人怀树，甘棠且犹勿剪；追甄墟墓，信陵尚或不泯。况瓜瓞所兴，开源自本者乎！

可蠲复近墓五家，长给洒扫。便可施行。

江文通建平王聘隐逸教府、州、国纪纲：夫妫夏已没，大道不行。虽周惠之富，犹有鱼潭之士；汉教之隆，亦见栖山之夫。迹绝云气，意负青天，皆待绛螭骧首，翠虬来仪。是以遗风独扇百代，余烈激厉后生。斯乃王教之助，古人之意焉。吾税驾旧楚，憩乘汀潭，挹于陵之操，想汉阴之高。而山川遐久，流风无沫。养志数人，并未征采。善操将弃，良用慨然。宜速详旧礼，各遣纁招；庶畅此幽襟，以旌蓬荜。

梁武帝禁奢令夫在上化下，草偃风从，世之浇淳，恒由此作。自永元失德，书契未纪，穷凶极悖，焉可胜言。既而璇室外构，倾宫内积，奇技异服，殚所未见。上慢下暴，淫侈竞驰，国命朝权，遂移近习。贩官鬻爵，贿货公行，并甲第康衢，渐台广室。长袖低昂，等和戎之赐；珍羞百品，同伐冰之家。愚人因之，浸以成俗，骄艳竞爽，夸丽相高。至乃市井之家，貂狐在御；工商之子，缇绣是袭。日入之次，夜分未反，昧爽之朝，期之清旦。圣明肇运，厉精惟始，虽曰缵戎，殆同创革。且淫费之后，继以兴师，巨桥、鹿台，凋罄不一。孤忝荷大宠，务在澄清。思所以仰述皇朝大帛之旨，俯厉微躬鹿裘之义，解而更张，斫雕为朴。自非可以奉粢盛，修黻冕，习礼乐之容，缮甲兵之备；此外众费，一皆禁绝。御府中署量宜罢省，掖庭备御妾之数，大飨绝郑卫之音。其中有可以率先卿士，准的甿庶，菲食薄衣，请自孤始。加群才并轨，九官咸事，若能人务退食，竞存约己，移风易俗，庶期月有成。昔毛玠在朝，士大夫不敢靡衣偷食。魏武叹曰：“孤之法不如毛尚书。”孤虽德谢往贤，任重先达，实望多士，得共此心。外可详为条格。

任彦昇宣德皇后令宣德皇后敬问具位：夫功在不赏，故庸勋之典盖阙；施侔造物，则谢德之途已寡也。要不得不强为之名，使荃宰有寄。公实天生德，齐圣广渊。不改参辰而九星仰止，不易日月而二仪贞观。在昔晦明，隐鳞戢翼。博通群籍，而让齿乎一卷之师；剑气凌云，而屈迹于万夫之下。辨析天口，而似不能言；文擅雕龙，而成辄削藁。

爰在弱冠，首应弓旌。客游梁朝，则声华籍甚；荐名宰府，则延誉自高。隆昌季年，勤王始著。建武维新，缔构斯在。功隆赏薄，嘉庸莫酬。一马之田，介山之志愈厉；六百之秩，大树之号斯存。及拥旄司部，代马不敢南牧；推毂樊、邓，胡尘罕尝夕起。惟彼狡童，穷凶极虐，衣冠泯绝，礼乐崩丧。

既而鞠旅誓众，言谋王室，白羽一麾，黄鸟厎定，甲既鳞下，车亦瓦裂。致天之届，拱揖群后，丰功厚利，无得而称。是以祥光总至，休气四塞，五老游河，飞星入昴。元功茂勋，若斯之盛，而地狭乎四履，势卑乎九伯，帝有恧焉。輶轩萃止，今遣某位某甲等，率兹百辟，人致其诚。

庶匪席之旨，不远而复。

萧彦达为荆州刺史下教夫鹑火之禽，不匿影于丹山；昭华之宝，乍耀采于蓝田。是江汉有濯缨之歌，空谷著来思之咏，宏风阐道，靡不由兹。处士河东韩怀明、南平韩望、南郡庾承先、河东郭麻，并脱落风尘，高蹈其事。两韩之孝友纯深，庾、郭之形骸枯槁，或橡饭菁羹，惟日不足，或葭墙艾席，乐在其中。

昔伯武贞坚，就任河内，史云孤邵，屈志陈留，岂曰场苗，实惟攻玉。可加引辟，并遣喻意。既同魏侯致礼之请，庶无辟疆三缄之叹。

邱希范永嘉郡教贵郡控带山海，利兼水陆，实东南之沃壤，一都之巨会。而曝背拘牛，屡空于畎亩；绩麻治丝，无闻于窐巷。其有耕灌不修，桑榆靡树，遨游廛里，酣酺卒岁，越伍乖邻，流宕忘返。才异相如，而四壁独立；高惭仲蔚，而三径没人。虽谢文翁之正俗，庶几龚遂之移风。

陆佐公至浔阳郡教第五伦之临会稽，躬斩马草；邓伯道之莅吴郡，自运家粮。故能使吏作颂歌，民胥兴咏。太守薄德，谬叨龟组。窃愿巴祗，暗坐接客；思匹吴应，被絮对宾。常药自随，式瞻无远，单车入境，窃所庶几。旧须发民治道，及戍逻，揄樵采，诸如此类，一皆省息。

梁简文帝与刘孝仪令贤从中庶，奄至殒逝，痛可言乎！其孝友淳深，立身贞固，内含玉润，外表澜清，美誉嘉声，流于士友，言行相符，始终如一。文史该富，琬琰为心，辞章博赡，玄黄成采。既以鸣谦表性，又以难进自居，未尝造请公卿，缔交荣利，是以新沓莫之举，杜武弗之知。自阮放之官，野王之职，栖迟门下，已逾五载。同僚已陟，后进多升，而怡然清静，不以少多为念，确尔之志，亦何易得。

西河观宝，东江独步，书籍所载，必不是过。吾昔在汉南，连翩书记；及忝朱方，从容坐首。良辰美景，清风月夜，鹢舟乍动，朱鹭徐鸣，未尝一日而不追随，一时而不会遇。酒阑耳热，言志赋诗，校覆忠贤，榷扬文史，益者三友，此实其人。及弘道下邑，未申善政，而能使民结去思，野多驯雉，此亦威凤一羽，足以验其五德。比在春坊，载获申晤，博望无通宾之务，司成多节文之科，所赖故人，时相媲偶。而此子溘然，实可嗟痛！惟与善人，此为虚说，天之报施，岂若此乎！想卿痛悼之诚，亦当何已。往矣奈何，投笔恻怆！吾昨欲为志铭，并为撰集。吾之劣薄其生也，不能揄扬吹嘘，使得骋其才用；今者为铭为集，何益既往。故为痛惜之情，不能已已耳。

梁简文帝与湘东王论王规令威明昨宵奄复殂化，甚可痛伤！其风韵遒正，神峰标映，千里绝迹，百尺无枝。文辨纵横，才学优赡。跌宕之情弥远，濠梁之气特多，斯实俊民也。一尔过隙，永归长夜。金刀掩芒，长淮绝涸。去岁冬中，已伤刘子；今兹寒孟，复悼王生。俱往之伤，信非虚说。

梁简文帝移市教临淮作守，白鹿随而忘返；萧令解绶，黄雀从而不归。况复卫卒遮车，追民拥榜，瞻言前古，眇愧弘多。吾旅泊冬川，阻兹涸水，日中总会，交贸迁移。虽樊无外取，要得所求；而旗亭旧体，自有常处。不容近违孔奋，远逐曹参。正恐旧肆盈虚，或成雕废。

梁简文帝罢雍州恩教折以片言，事关往圣；寄之勿扰，传彼昔贤。故刻木不对，画狱无入。吾自之雍，矜怀圄犴，幸得天无虚旱，地歇怪虫。今轴车行涂，舟艎且戒。植柳官渡，尚或依然；寄饭曹僖，犹思恩宥。

况义化君民，节离寒暑，悯兹歧路，宜留惠泽。

梁简文帝与僧正教此州伽蓝支提基列，虽多设庄严，盛修供具，观其外迹，必备华侈，在乎意地，实有未弘。何者？凡铸金刻木，镂漆图瓦，盖所以仰传应身，远注灵觉，羡龙瓶之始晨，迫鹄林之余慕。故祭神如在，敬神之道既极；去圣兹远，怀圣之理必深。此土诸寺，止于应生之日，则暂列形像。自斯以后，封以箧笥，乃至弃服离身，寻炎去顶。或十尊五圣，共处一厨；或大士如来，俱藏一柜。信可谓心与事背，貌是情非，增上意多，精进心少。昔塔里红函，止传舍利；象头白伞，非谓全身。夫以画像追陈，尚使吏民识敬；熔金图范，终令越主怀思。匹以龙阿，尚能跃鞘；方之虎兕，犹称出柙。况复最大圆慈，无上善聚，闻名去烦，见形入道，而可慢此雕香，蕴斯木樒，缄匿玉毫，封印金掌。既殊罗阅，久入四天；又异祗洹，掩户三月。宝殿空临，琼阶虚敞。密帷不开，非仲舒之曲学；红壁长掩，似邠卿之避仇。且广厦云垂，崇甍鸟跂，若施之玉座，饰以金钿，必不尘霭日姿，亏点月面。琉璃密窗，自可轻风难入；龙须细网，足使飞燕不过。兼得虔敬之理必崇，接足之心弥重。可即宣勒，永使准行。

梁元帝课耕令军国多虞，戎旃未静；青领虽炽，黔首宜安。时惟星鸟，表年祥于东秩；春纪宿龙，歌岁取于南畯。况三农务业，尚看天桃敷水；四人有令，犹及落杏飞花。化俗移风，常在所急；劝耕且战，弥须自许。岂直燕垂寒谷，积黍自温。宁可堕此玄苗，坐餐红粒；不植燕颔，空候蝉鸣。可悉深耕溉种，安堵复业；无弃民力，并分地利。班勒州郡，咸使遵承。

周文帝下朝士令古之帝王，所以外建诸侯，内立百官者，非欲富贵其身而尊荣之，盖以天下至广，非一人所能独治。是以博访贤才，助己为治。若其知贤也，则以礼命之。其人闻命之日，则惨然曰：“凡受人之事，任人之劳，何舍己而从人！”又自勉曰：“天生俊士，所以利时。彼人主者欲与我为治，安可苟辞？”于是降心而受命。及居官也，则昼不甘食，夜不甘寝，思所以上匡人主，下安百姓，不遑恤其私而忧其家，故妻子或有饥寒之弊而不顾也。于是人主赐之以俸禄，尊之以轩冕，而不以为惠也。贤臣受之，亦不以为德也。位不虚加，禄不妄赐。为人君者，诚能以此道授官；为人臣者，诚能以此情受位，则天下之大，可不言而治矣。昔尧舜之为君，稷契之为臣，用此道也。

及后世衰微，此道遂废，乃以官职为私恩，爵禄为荣惠。人君之命官也，亲则授之，爱则任之。人臣之受位也，可以尊身而润其屋者，则迂道而求之；损身而利物者，则巧言而辞之。于是至公之道没，而奸诈之萌生。天下不治，正为此矣。

今圣主中兴，思去浇伪，诸在朝之士，当念职事之艰难，负阙之招累，夙夜兢兢，如临深履薄。才堪者，则审己而当之；不堪者，则收短而避之。使天官不妄加，王爵不虚受，则淳素之风，庶几可反。

卷十 策对类晁错对贤良文学策（从任贤立说，实隐然自负。其词泛滥，遂觉涂径欲迷。）

惟十有五年九月壬子，皇帝曰：“昔者大禹勤求贤士，施及方外，四极之内，舟车所至，人迹所及，靡不闻命，以辅其不逮。近者献其明，远者通厥聪，比善戮力，以翼天子。是以大禹能亡失德，夏以长懋。高皇帝亲除大害，去乱从，并建豪英以为官师，为谏争辅天子之阙，而翼戴汉宗也。赖天之灵，宗庙之福，方内以安，泽及四夷。今朕获执天下之正，以承宗庙之祀。朕既不德，又不敏，明弗能烛而智不能治，此大夫之所著闻也。故诏有司、诸侯王，三公、九卿及主郡吏，各帅其志，以选贤良，明于国家之大体，通于人事之终始，及能直言极谏者，各有人数，将以匡朕之不逮。二三大夫之行，当此三道，朕甚嘉之。故登大夫于朝，亲谕朕志。大夫其上三道之要，及永惟朕之不德，吏之不平，政之不宣，民之不宁，四者之阙。悉陈其志，毋有所隐。上以荐先帝之宗庙，下以兴愚民之休利。著之于篇，朕亲览焉。观大夫所以佐朕，至与不至。书之，周之，密之，重之，闭之，兴自朕躬。大夫其正论，毋枉执事。乌呼戒之！二三大夫，其帅志毋怠。”

错对曰：平阳侯臣密，汝阴侯臣灶，颖阴侯臣何，廷尉臣宜昌，陇西太守臣昆邪，所选贤良太子家令臣错，昧死再拜言：臣窃闻古之贤主，莫不求贤以为辅翼。故黄帝得力牧而为五帝先，大禹得咎繇而为三王祖，齐桓得管子而为五伯长。今陛下讲于大禹及高皇帝之建豪英也，退托于不明，以求贤良，让之至也。臣窃观上世之传，若高皇帝之建功业，陛下之德厚而得贤佐，皆有司之所览，刻于玉版，藏于金匮，历之春秋，纪之后世，为帝者祖宗，与天地相终。今臣密等乃以臣错充赋，甚不称明诏求贤之意。臣错茅臣，亡识知，昧死上愚对曰：

诏策曰“明于国家大体”，愚臣窃以古之五帝明之。臣闻五帝神圣，其臣莫能及。故自亲事，处于法宫之中，明堂之上。动静上配天，下顺地，中得人。故众生之类，亡不覆也；根著之徒，亡不载也；烛以光明，亡偏异也；德上及飞鸟，下至水虫，草木诸产，皆被其泽。然后阴阳调，四时节，日月光，风雨时，膏露降，五谷熟，妖孽灭，贼气息，民不疾疫，河出图，洛出书，神龙至，凤鸟翔，德泽满天下，灵光施四海。此谓配天地。治国大体之功也。

诏策曰“通于人事终始”，愚臣窃以古之三王明之。臣闻三王臣主俱贤，故合谋相辅，计安天下，莫不本于人情。人情莫不欲寿，三王生而不伤也；人情莫不欲富，三王厚而不困也；人情莫不欲安，三王扶而不危也；人情莫不欲逸，三王节其力而不尽也。其为法令也，合于人情，而后行之；其动众使民也，本于人事，然后为之。取人以己，内恕及人。情之所恶，不以强人；情之所欲，不以禁民。是以天下乐其政，归其德，望之若父母，从之若流水。百姓和亲，国家安宁，名位不失，施及后世。此明于人情终始之功也。

诏策曰“直言极谏”，愚臣窃以五伯之臣明之。臣闻五伯不及其臣，故属之以国，任之以事。

五伯之佐之为人臣也，察身而不敢诬，奉法令不容私，尽心力不敢矜，遭患难不避死，见贤不居其上，受禄不过其量，不以亡能居尊显之位。自行若此，可谓方正之士矣。其立法也，非以苦民伤众而为之机陷也，以之兴利除害，尊主安民，而救暴乱也。其行赏也，非虚取民财，妄予人也，以劝天下之忠孝，而明其功也。故功多者赏厚，功少者赏薄。如此，敛民财以顾其功，而民不恨者，知与而安己也。其行罚也，非以忿怒妄诛而从曝心也，以禁天下不忠不孝而害国者也。故罪大者罚重，罪小者罚轻。如此，民虽伏罪至死而不怨者，知罪罚之至，自取之也。立法若此，可谓平正之吏矣。法之逆者，请而更之，不以伤民。主行之曝者，逆而复之，不以伤国。救主之失，补主之过，扬主之美，明主之功，使主内亡邪辟之行，外亡骞污之名。事君若此，可谓直言极谏之士矣。

此五伯之所以德匡天下，威正诸侯，功业甚美，名声章明。举天下之贤主，五伯与焉。此身不及其臣，而使得直言极谏，补其不逮之功也。今陛下人民之众，威武之重，德惠之厚，令行禁止之埶，万万于五伯。而赐愚臣《策》曰“匡朕之不逮”，愚臣何足以识陛下之高明而奉承之！

诏策曰“吏之不平，政之不宣，民之不宁”，愚臣窃以秦事明之。臣闻秦始并天下之时，其主不及三王，而臣不及其佐。然功力不迟者，何也？地形便，山川利，财用足，民利战。其所与并者六国。六国者，臣主皆不肖，谋不辑，民不用。故当此之时，秦最富强。夫国富强而邻国乱者，帝王之资也。故秦能兼六国，立为天子。当此之时，三王之功，不能进焉。及其末涂之衰也，任不肖而信谗贼，宫室过度，耆欲亡极，民力罢尽，赋敛不节，矜奋自贤，群臣恐谀，骄溢纵恣，不顾患祸。妄赏以随喜意，妄诛以快怒心。法令烦憯，刑罚暴酷，轻绝人命，身自射杀，天下寒心，莫安其处。奸邪之吏，乘其乱法，以成其威。狱官主断，生杀自恣。上下瓦解，各自为制。秦始乱之时，吏之所先侵者，贫人贱民也。至其中节，所侵者，富人吏家也。及其末涂，所侵者，宗室大臣也。是故亲疏皆危，外内咸怨，离散逋逃，人有走心。陈胜先倡，天下大溃。绝祀亡世，为异姓福。此吏不平，政不宣，民不宁之祸也。今陛下配天象地，覆露万民，绝秦之迹，除其乱法，躬亲本事，废去淫末，除苛解娆，宽大爱人，肉刑不用，罪人亡帑，非谤不治，铸钱者除，通关去塞，不孽诸侯，宾礼长老，爱恤少孤，罪人有期，后宫出嫁，尊赐孝悌，农民不租，明诏军帅，爱士大夫，求进方正，废退奸邪，除去阴刑，害民者诛，忧劳百姓，列候就都，亲耕节用，视民不奢。所为天下兴利除害，变法易故，以安海内者，大功数十，皆上世之所难及。陛下行之，道纯德厚，元元之民幸矣。

诏策曰“永惟朕之不德”，愚臣不足以当之。诏策曰“悉陈其志，毋有所隐”，愚臣窃以五帝之贤臣明之。臣闻五帝其臣莫能及，则自亲之。三王臣主俱贤，则共忧之。五伯不及其臣，则任使之。此所以神明不遗而圣贤不废也。故各当其世而立功德焉。传曰：“往者不可及，来者犹可待。”“能明其世者，谓之天子。”此之谓也。窃闻战不胜者易其地，民贫穷者变其业。今以陛下神明德厚资财不下五帝，临制天下，至今十有六年，民不益富，盗贼不衰，边境未安。其所以然，意者陛下未之躬亲而待群臣也。今执事之臣，皆天下之选已，然莫能望陛下清光，譬之犹五帝之佐也。陛下不自躬亲，而待不望清光之臣，臣窃恐神明之遗也。日损一日，岁亡一岁，日月益暮，盛德不及究于天下，以传万世。愚臣不自度量，窃为陛下惜之！昧死上狂惑茅之愚。臣言唯陛下财择。

公孙弘对贤良文学策（精深不逮江都，而切实简当，得开说之体。）

“盖闻上古至治，画衣冠，异章服，而民不犯。阴阳和，五谷登，六畜蕃，甘露降，风雨时，嘉禾兴，朱生，山不童，泽不涸，麟凤在郊薮，龟龙游于沼，河洛出图书，父不丧子，兄不哭弟，北发渠搜，南抚交阯，舟车所至，人迹所及，跂行喙息，咸得其宜。朕甚嘉之！今何道而臻乎此？子大夫修先圣之术，明君臣之义，讲论洽闻，有声乎当世。敢问子大夫：天人之道，何所本始？吉凶之效，安所期焉？禹、汤水旱，厥咎何由？仁义礼知四者之宜，当安设施？属统垂业，物鬼变化，天命之符，废兴何如？天文地理人事之纪，子大夫习焉。其悉意正议，详具其对，著之于篇，朕将亲览焉。靡有所隐。”

臣闻上古尧舜之时，不贵爵赏而民劝善，不重刑罚而民不犯，躬率以正，而遇民信也。末世贵爵厚赏而民不劝，深刑重罚而奸不止，其上不正，遇民不信也。夫厚赏重刑，未足以劝善而禁非，必信而已矣。是故因能任官，则分职治；去无用之言，则事情得；不作无用之器，即赋敛省；不夺民时，不妨民力，则百姓富；有德者进，无德者退，则朝廷尊；有功者上，无功者下，则群臣逡；

罚当罪，则奸邪止；赏当贤，则臣下劝。凡此八者，治民之本也。故民者，业之则不争，理得则不怨，有礼则不暴，爱之则亲上。此有天下之急者也。故法不远义，则民服而不离；和不远礼，则民亲而不暴。故法之所罚，义之所去也；和之所赏，礼之所取也。礼义者，民之所服也，而赏罚顺之，则民不犯禁矣。故画衣冠，异章服，而民不犯者，此道素行也。

臣闻之：气同则从，声比则应。今人主和德于上，百姓和合于下，故心和则气和，气和则形和，形和则声和，声和则天地之和应矣。故阴阳和，风雨时，甘露降，五谷登，六畜蕃，嘉禾兴，朱草生，山不重，泽不涸，此和之至也。故形和则无疾，无疾则不夭，故父不丧子，兄不哭弟。德配天地，明并日月，则麟凤至，龟龙在郊，河出图，洛出书，远方之君，莫不说义奉币而来朝，此和之极也。

臣闻仁者爱也，义者宜也，礼者所履也，智者术之原也。致利除害，兼爱无私，谓之仁。明是非，立可否，谓之义。进退有度，尊卑有分，谓之礼。擅杀生之柄，通壅塞之涂，权轻重之数，论得失之道，使远近情伪，必见于上，谓之术。凡此四者，治之本，道之用也，皆当设施不可废也。

得其要，则天下安乐，法设而不用；不得其术，则主蔽于上，官乱于下。此事之情，属统垂业之本也。

臣闻尧遭洪水，使禹治之，未闻禹之有水也。若汤之旱，则桀之馀烈也。桀、纣行恶，受天之罚；禹、汤积德，以王天下。因此观之，天德无私亲，顺之和起，逆之害生，此天文地理人事之纪。臣弘愚戆，不足以奉大对。

挚仲洽贤良对策（时诏诸贤良方正会东堂策问，虞对，擢为太子舍人。）

臣闻古之圣明，原始以要终，体本以正末。故忧法度之不当，而不忧人物之失所；忧人物之失所，而不忧灾害之流行。诚以法得于此，则物理于彼；人和于下，则灾消于上。其有日月之眚，水旱之灾，则反听内视，求其所由，远观诸物，近验诸身。耳目听察，岂或有蔽其聪明者乎？动心出令，岂或有倾其常正者乎？大官大职，岂或有授非其人者乎？赏罚黜陟，岂或有不得其所者乎？河滨山岩，岂或有怀道钓筑而不感于梦兆者乎？方外遐裔，岂或有命世杰出而未蒙膏泽者乎？

推此类也，以求其故，询事考言，以尽其实，则天人之情可得而见，咎征之至可得而救也。若推之于物则无忤；求之于身则无尤，万物理顺，内外咸宜，祝史正辞，言不负诚，而日月错行，夭疠不戒，此则阴阳之事，非吉凶所在也。期运度数，自然之分，固非人事所能供御，其亦振廪散滞，贬食省用而已矣。是故诚遇期运，则虽陶唐、殷汤，有所不变；苟非期运，则宋、卫之君，诸侯之相，犹能有感。唯陛下审其所由，以尽其理，则天下幸甚。臣生长荜门，不逮异物，虽有贤才，所未接识，不敢瞽言妄举，无以咨答圣问。

郤广基贤良策对（东京之流裔，汴宋之先驱。）

伏惟陛下以圣德君临，犹垂意于博采，故招贤正之士。而臣等薄陋，不足以降大问也，是以窃有自疑之心。虽致身于阙庭，亦僶僶矣。伏读圣策，乃知下问之旨笃焉。

臣闻上古推贤让位，教同德一，故易简而人化。三代世及，季末相承，故文繁而后整。虞夏之相因，而损益不同，非帝王之道异，救弊之路殊也。周当二代之流，承雕伪之极，尽礼乐之致，穷制度之理，其文详备。仲尼因时宜而曰“从周”，非殊论也。臣闻圣王之化先礼乐，五霸之兴勤政刑。礼乐之化深，政刑之用浅，勤之则可以小安，堕之则遂陵迟。所由之路本近，故所补之功不侔也。而齐桓失之葵邱，夷吾沦于小器，功止于霸，不亦宜乎。

</div>
    <div class="pagination">
<a href="骈体文钞_page10.html">上一页</a><span>...</span><a href="骈体文钞_page6.html">6</a><a href="骈体文钞_page7.html">7</a><a href="骈体文钞_page8.html">8</a><a href="骈体文钞_page9.html">9</a><a href="骈体文钞_page10.html">10</a><span class="current-page">11</span><a href="骈体文钞_page12.html">12</a><a href="骈体文钞_page13.html">13</a><a href="骈体文钞_page14.html">14</a><a href="骈体文钞_page15.html">15</a><a href="骈体文钞_page16.html">16</a><span>...</span><a href="骈体文钞_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
