<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 143 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 143 页/共 658 页</h1>
    <div class="content">卷六十八
◎臧
　　，广陵射阳人。桓帝时，为徐州从事，辟司徒府，除雍奴令。灵帝时，为吴郡太守。熹平初，拜扬州刺史，迁使匈奴中郎，将徵拜议郎，转长水校尉，历中山、太原太守。
　　◇上书讼第五种
　　臣闻士有忍死之辱，必有就事之计，故季布屈节于朱家，管仲错行于召忽。此二臣以可死而不死者，非爱身于须臾，贪命于苟活，隐其智力，顾其权略，庶幸逢时，有所为耳。卒遭高帝之成业，齐桓之兴伯，遗其权略，庶幸达时，有所为耳，卒遭高帝之成业，齐桓之兴伯，遗其亡逃之行，赦其射钩之雠，拔于囚虑之中，信其佐国之谋，勋效传于百世，君臣载于篇籍。假令二主纪过于纤介，则此二臣同死于犬马，沈名于沟壑，当何由得申其补过之功，建其奇奥之术乎？伏见故兖州刺史第五种，然自建，在乡曲无苞苴之嫌，步朝堂无择言之阙，天性疾恶，公方不曲，故论者说清高以种为上，序直士以种为首。《春秋》之义，选人所长，弃其所短，录其小善，除其大过。种所坐以盗贼公负，筋力未就，罪致徵徙，非有大恶。昔虞舜事亲，大杖则走。故种逃亡，苟全性命，冀有朱家之路，以显季布之会。愿陛下无遗须臾之恩，令种有持忠入地之恨。（《后汉·第五种传》）
　　◎臧洪
　　洪，字子源，子。举孝廉为郎，选补即丘长。灵帝末，弃官。太守张超以为功曹，起兵讨董卓，众散，袁绍使领青州，徙为东郡太守。以请救张超不许，与绍绝。被围历年，城陷见杀。
　　◇酸枣盟辞
　　汉室不幸，皇纲失统，贼臣董卓，乘衅纵害，祸加至尊，毒流百姓。大惧沦丧社稷。翦覆四海。兖州刺史岱、豫州刺史亻由、陈留太守邈、东郡太守瑁、广陵太守超等，纠合义兵，并赴国难、凡我同盟，齐心一力，以致臣节，陨首丧元，必无二志。有渝此盟，俾坠其命，无克遗育。皇天后土，祖宗明灵，宝皆鉴之。（《后汉·臧洪传》，袁宏《后汉纪》二十四，《魏志·臧洪传》。）
　　◇答陈琳书
　　隔阔相思，发于寤寐，幸相去步武之间耳，而以趣舍异规，不得相见，其为怆恨，可为心哉！前日不遗，比辱雅贶，述叙祸福，公私切至。所以不即奉答者，既学薄才钝，不足塞诘，亦以吾子携负侧室，息肩主人，家在东州，仆为仇敌。以是事人，虽披中情，堕肝胆，犹身疏有罪，言甘见怪，方首尾不救，何能恤人？且以子之才，穷该典籍，岂将暗于大道，不达余趣哉！然犹复云云者，仆以是知足下之言，信不由衷，将以救祸也。必欲算计长短，辩谘是非，是非之论，言满天下，陈之更不明，不言无所损。又言伤告绝之义，非吾所忍行也。是以捐弃纸笔，一无所答。亦冀遥忖其心，知其计定，不复渝变也。重获来命，援引古今，纷纭六纸，虽欲不言，焉得已哉！仆小人也，本乏志用，中因行役，特蒙倾盖，恩深分厚，遂窃大州，宁乐今日自还接刃乎！每登城勒兵，观主人之旗鼓，瞻望帐幄，感故友之周旋，抚弦搦夭，不觉流涕之覆面也。何者？自以辅佐主人，无以为悔。主人相接，过绝等伦。当受任之初，自谓究竟大事，埽清寇逆共尊王室。岂悟天子不悦，本州见侵，郡将进牖里之厄，陈留克创兵之谋，请师见拒，辞行被拘，使洪故君，遂至沦灭。区区微节，无所获申，谋计栖迟，丧忠孝之名，杖策携背，亏交友之分。揆此二者，与其不得已，丧忠孝之名，与亏交友之道，轻重殊途，亲疏异画，故便忍悲挥戈，收泪告绝。若使主人少垂古人孝恕之情，来者侧席，去者克己，不汲汲于离友，信刑戮以自辅，则仆抗季札之志，不为今日之战矣。何以效之昔张景明亲登坛┰血，奉辞奔走，卒使韩牧让印，主人得地，然后但以拜章朝主，赐爵获传之故，旋时之间，不蒙观过之贷，而受夷灭之祸。吕奉先讨卓来奔，请兵不获，告云何罪？复见斫刺，滨于死亡。刘子璜奉使逾时，辞不获命，畏威怀亲，以诈求归，可谓有志忠孝，无损霸道者也，然辄僵毙麾下，不蒙亏除。仆虽不敏，又素不能原始见终，睹微知著，窃度主人之心，岂谓三子宜死，罚当刑中哉？实且欲一统山柬，增兵讨仇，惧战士狐疑，无以沮劝，故抑废王命，以崇承制，慕进者蒙荣，违意者被戮，此乃主人之利，非游士之愿也。故仆鉴戒前人，困穷死战。仆虽下愚，亦尝闻君子之言矣。此实非吾心也。乃主人招焉。凡吾所以背弃国民，用命此城者，正以君子之违，不适敌国故也。是以获罪主人，见攻逾时，而足下更引此义，以为吾规，无乃辞同趋异，非吾子所为休戚者哉！吾闻之也，义不背亲，忠不遗君，故柬宗本州，以为亲援，中扶郡将，以安社稷，一举二得，以徼忠孝，何以为非？而足下欲使吾轻本破家。均君主人，主人之于我也，年为吾兄，分为笃友，道乖告去，以安君亲，可谓顺矣。若子之言，则包胥宜致命于伍员，不当号哭于秦庭矣。荀区区于攘患，不知言乖乎道理矣。足下或者见城围不解，救兵未至，感婚姻之义，推平生之好，以为屈节而苟生，胜守义而倾覆也。昔晏婴不降志于白刃，南史不曲笔以求生。故身著图象，（《袁宏纪》作「篆」。）名垂役世，况仆据金城之固，驱士民之力，散三年之蓄，以为一年之资，匡困补乏，以悦天下，何图筑室反耕哉！但惧秋风扬尘，伯马首南向，张杨、飞燕，膂力作难，北鄙将告倒县之急，股肱奏乞归之记耳。主人当鉴我曹辈，反旌退师，治兵邺垣，何宜久辱盛怒，暴威于吾城之下哉？足下讥吾恃黑山以为救，独不念黄巾之合从邪！加飞燕之属，悉以受王命矣。昔高祖取彭越于钜野，光武创基兆于绿林，卒能龙飞受命。中兴帝业。苟可辅主兴化，夫何嫌哉！况仆亲奉玺书，与之从事。行矣孔璋！足下徼利于境外，臧洪授命于君亲；吾子托身于盟主，臧洪策名于长安。子谓余身死而名灭，仆亦笑子生死而无闻焉，悲哉！本同而末离，努力努力，夫复何言！（《魏志·臧洪传》，又《后汉·臧洪传此少四百四十馀字，其多出者亦四十馀字，今合录之。又略见袁宏《后汉纪》二十八。）
　　◎寇荣
　　荣，上谷昌平人。雍奴侯恂曾孙。桓帝时，为侍中。延熹中，坐罪亡命诛。
　　◇上书陈情
　　臣闻天地之于万物也好生，帝王之于万人也慈爱。陛下统天理物，为万国覆，作人父母，先慈爱，后威武，先宽容，后刑辟，自生齿以上，咸蒙德泽。而匹兄弟独以无辜，为专权之臣所见批抵。青蝇之人所共构会。以臣婚姻王室，谓臣将抚其背，夺其位，退其身，受其势。于是遂作飞章，以被于臣，欲使坠万仞之坑，践必死之地，令陛下忽慈母之仁，发投杼之怒。尚书背绳墨，案空劾，不覆质确其过，于严棘之下，便奏正臣罪。司隶校尉冯羡，佞邪承旨，废于王命，驱逐臣等，不得旋踵。臣奔走还郡，没齿无怨。臣诚恐卒为豺狼横见噬食，故冒死欲诣阙，披肝胆，布腹心。刺史张敬，好为谄谀，张设机网，复令陛下兴雷电之怒。司隶校尉应奉、河南尹何豹、河阳令袁腾，并驱争先，若赴仇敌，罚及死没，髡剔坟墓，但未掘圹出尸，剖棺露耳。昔文王葬枯骨，公刘敦行苇，世称其仁。今残酷容媚之吏，无折中处平之心，不顾无辜之害，而兴虚诬之诽，欲使严朝必加滥罚。是以不敢触突天威，而自窜山林，以俟陛下发神圣之听，启独睹之明，拒谗匿之谤，绝邪巧之言，救可济之人，援没溺之命。不意滞怒不为春夏息，淹恚不为顺时怠，遂驰使邮驿，布告远近，严文克剥，痛于霜雪，张罗海内，设万里，逐臣者穷人迹，追臣者极车轨，虽楚购伍员，汉求季布，无以过也。臣遇罚以来，三赦再赎，无验之罪，足以蠲除。而陛下疾臣愈深，有司咎臣甫力，止则见埽灭，行则为亡虑，苟生则为穷人，极死则为冤鬼，天广而无以自覆，地厚而无以自载，蹈陆土而有沈沦之忧，远岩墙而有镇压之患。精诚足以感于陛下，而哲王未肯悟。如臣犯元恶大憝。足以陈于原野，备刀锯，陛下当班布臣之所坐，以解众论之疑。臣思入国门，坐于石之上，使三槐九棘平臣之罪，面阊阖九重，陷阱步设，举趾触罘，动行纟圭罗网，无缘至万乘之前，永无见信之期矣。国君不可雠匹夫，雠之则一国尽惧。臣奔走以来，三离寒暑，阴阳易位，当暖反寒，春常凄风，夏降霜雹，又连年大风，折拔树木。风为号令，春夏布德，议狱缓死之时。愿陛下思帝尧五教在宽之德。企成汤避远谗夫之诫，以宁风旱，以弭灾兵。臣闻勇者不逃死，智者不重困，固不为明朝惜垂尽之命，愿赴湘、沅之波，从屈原之悲，沈江湖之流，吊子胥之哀。臣功臣苗绪，生长王国，惧独含恨以葬江鱼之腹，无以自别于世，不胜狐死首丘之情，营魂识路之怀。犯冒王怒，触突帝禁，伏于两观，陈诉毒痛，然后登金镬，入沸汤，糜烂于炽爨之下，九死而未悔。悲夫，久生亦复何卿聊！盖忠臣杀身以解君怒，孝子殒命以宁亲怨，故大舜不避涂廪浚井之难，申生不辞姬氏谗邪之谤。臣敢忘斯议，不自毙以解明朝之忿哉！乞以身塞重责。愿陛下丐兄弟死命，使臣一门颇有遗类，以崇陛下宽饶之惠。先死陈情，临章涕泣，泣血涟如。（《后汉·寇恂附传》，又见袁宏《后汉纪》二十一，有删节。）
　　◎张俭
　　俭，字元节，山阳高平人。举茂才不就。延熹末，为柬部督邮。建宁中，以党祸亡命。至中平初，党事解，大将军三分并辟，又举敦朴，特徵拜少府，皆不就。建安初，徵为卫尉，卒官，年八十四。
　　◇举奏中常侍侯览罪衅
　　览贪侈奢纵，前後请夺人宅三百八十一所，田百一十八顷。起立第宅十有六区。皆有高楼池苑，堂阁相望，饰以绮画丹漆之属，制度重深，僭类宫省。又豫作寿冢，石椁双阙，高庑百尺，破人居室，发掘冢墓。虏夺良人，妻略妇子，及诸罪衅，请诛之。（《后汉书·宦者侯览传》。案篇末二语盖《范史约文，今并缘之。梅鼎祚《文纪》不取《范史》，别载张《汉纪》云：「俭为东部督邮，览家防东，俭劾览云：『中常侍侯览起第十六区，皆高楼四角，连阁洞门，绮井莲花，壁柱彩画，鱼肉台苑，拟诸宫阙』」。）
　　◇又奏
　　览母生时，交通宾客，干乱郡国。（《后汉书》同上。）
　　◎郭泰
　　泰，字林宗，太原介休人。累辟公府，皆不就。
　　◇答友勒仁进者
　　吾昼察人事，夜看乾象，天之所废，不可支也。方今运在《明夷》之爻，值勿用之位，盖盘桓潜居之时，非在天利见之会也。虽在原陆，犹恐沧海横流，吾其鱼也，况可冒冲风而乘奔波乎！末若严岫颐神，娱心彭、老，优哉游哉，聊以卒岁。（《抱朴子·正郭篇》，又袁宏《后汉纪》二十三与此略同，又《后汉·郭泰传》有首四语。）
　　◇与陈留盛仲明书
　　足下诸人，为时栋梁。（《文还·袁宏三国名臣赞》注。）
　　◇苏不韦方伍员论
　　子胥虽云逃命，而见用强吴，凭阖庐之威，因轻悍之众，雪怨旧郢，曾不终朝，而但鞭墓戮尸，以舒其愤，竟无手刃后主之报。岂如苏子单特孑立，糜因糜资。强雠豪援，据位九卿，城阙天阻，宫府幽绝，埃尘所不能过，务露所不能沾。不韦毁身憔虑，出于百死，冒触严禁，陷族祸门，虽不获逞，为报已深。况复分体断首，以毒生者，使皓怀忿结，不得其命，犹假手神灵以毙之也。力唯匹夫，功隆千乘，比之于员，不以优乎？（《后汉·苏章传》）
　　◎徐稚
　　稚，字孺子，豫章南昌人。
　　◇与郭林宗书
　　大木将颠，非一绳所维，何为栖栖，不迫宁处？（《后汉纪》。）
　　◎戴良
　　良，字叔鸾。一云字文让，汝南慎阳人。举孝廉，再辟司空府，俱不就。（案《吴志·士燮传》，「黄武五年，孙权分交已南为交州，戴良为刺史，」盖即此。）
　　◇失父零丁
　　敬白诸君行路者，敢告重罪自为祸。积恶致灾天困我，今月七日失阿。念此酷毒可痛伤，当以重币用相偿，请为诸君说事状。我父躯体与众异，脊背伛偻扌卷如，唇吻参差不相值，此其庶形何能备。请复重陈其面目，鸱头鹄颈犭葛啄吸，眼泪鼻涕相追逐，吻中含纳无齿牙，食不能嚼左右蹉，□似西域□骆驼。请复重陈其形骸，为人虽长甚细材，面目芒苍如死灰，眼眶臼陷如羹杯。（《御览》五百九十八。）
　　◎范冉
　　冉，或作丹，字史云，陈留外黄人。桓帝时，除莱芜长，遭母丧不到官。後辟太尉府，议者欲以为侍御史，逃去。遭党锢十馀年，後辟三府，应司空命，自劾退。又辟太尉府，以疾不行。中平二年卒，年七十四。
　　◇遗令敕子
　　吾生于昏暗之世，值乎淫侈之俗，生不得匡世济时，死何忍自同于世。气绝便敛，敛以时服，衣足蔽形，棺足周身，敛毕便穿，穿毕便埋。其明堂之奠，干饭寒水，饮食之物，勿有所下。冢封高下，令足自隐。知我心者，李子坚、王子炳也，今皆不在，制之在尔，勿令乡人宗亲有所加也。（《后汉书·范冉传》）
　　◎杨乔
　　乔，字圣达，会稽乌伤人。桓帝时，为尚书，数上书陈政事。诏妻以公主，固辞不听，遂闭口不食，七日而死。
　　◇上书荐孟尝
　　臣前後七表，言故合浦太守孟尝，而身轻言微，终不蒙察。区区破心，徒然而已。尝安仁弘义，耽乐道德，清行出俗，能干绝群。前更守宰，移风改政，去珠复还，饥民蒙活。且南海多珍，财产易积，掌握之内，价盈兼金，而尝单身谢病，躬耕垄次，慝景藏采，不扬华藻。实羽翮之美用，非徒腹背之毛也。而沉沦草莽。好爵莫及，廊庙之宝，弃于沟渠。且年岁有讫，桑榆行尽。而忠贞之节，永谢圣时。臣诚伤心，私用流涕。夫物以远至为珍，士以稀见为贵。木朽株，为万乘用者，左右为之容耳。王者取士，宜拔众之所贵。臣以斗筲之姿，趋日月之侧。思立微节，不敢苟私乡曲。窃感禽息，忘身进贤。（《后汉·孟尝传》）
　　◇上谏
　　臣闻之，曾子扣舷易水，鱼闻入渊，鸟惊参天。（□□□□引《会稽典录》。）
　　◎阳球
　　球，字方正，渔阳泉州人。桓帝时，举孝廉，补尚书侍郎，出为高唐令。建宁初，辟司徒刘宠府，举高第，拜九江太守，迁平原相。熹平末，徵为议郎。光和中，历将作大匠、尚书令，迁司隶校尉，徙卫尉。为中官曹节所诬，下狱诛。
　　◇奏罢鸿都文学
　　伏承有诏敕中尚方为鸿都文学乐松、江览等三十二人图象立赞，以劝学者。臣闻传曰：「君举必书。书而不法，后嗣何观。」案松、览等皆出于微蔑，斗筲小人，依凭世戚，附托权豪，亻免眉承睫，徼进明时。或献赋一篇，或鸟篆盈简，而位升郎中，形图丹青。亦有笔不点牍，辞不辩心，假手请字，妖伪百品，莫不被蒙殊恩，蝉蜕滓浊。是以有识掩口，天下嗟叹。臣闻图象之设，以昭劝戒，欲令人君动鉴得失。未闻竖子小人，诈作文颂，而可妄窃天官，垂象图素者也。今太学、东观，足以宣明圣化。愿罢鸿都之选，以消天下之谤。（《后汉·阳球传》）
　　◇奏劾王甫段
　　中常侍冠军将军王甫，奉职多邪，奸以事上。其所弹纠，皆由睚眦。勃海之诛，宋后之废，甫之罪也。太尉段，以征伐微功，位极人臣，不能竭忠报国，而谄佞幸。宜并诛戮，以示海内。（袁宏《后汉·灵帝纪中》，光和二年。）
　　◇迁平原相教
　　相前莅高唐，志埽奸鄙，遂为贵郡所见枉举。昔桓公释管仲射钩之雠，高祖赦季布逃亡之罪。虽以不德，敢忘前义。况君臣分定，而可怀宿昔哉！今一蠲往愆，期诸来效。若受教之后，而不改奸状者，不得复有所容矣。（《后汉·阳球传》。）
　　◇敕中都官从事
　　且先去大猾，当次案豪右。（《後汉·阳球传》。）
　　◎何休
　　休，字邵公，任城樊人。桓帝时，拜郎中，辞病去。太傅陈藩辟参政事，蕃败坐废。后辟司徒府，拜议郎，迁谏议大夫。有《春秋公羊解诂》十一卷，《公羊谥例》一卷，《公羊条例》一卷，《春秋汉议》十三卷，《左氏肓》十卷，《公羊墨守》十四卷，《谷梁废疾》二卷。
　　◇春秋公羊经传解诂序
　　昔者孔子有云：「吾志在《春秋》，行在《孝经》。「此二学者，圣人之极致，治世之要务也。传《春秋》者非一，本据乱而作，其中多非常异义可怪之论，说者疑惑，至有倍经任意反传违戾者。其势惟问，不得不广，是以讲诵师言，至于百万，犹有不解，时加酿嘲辞，援引他经，失其句读，以无为有，甚可闵笑者不可胜记也。是以治古学贵文章者谓之俗儒，至使贾逵缘隙奋笔，以为《公羊》可夺，《左氏》可与，恨先师观听不决，多随二创。此世之馀事，斯岂非守文持论败续失据之过哉！余窃悲之久矣。往者略依胡毋生《条例》，多得其正，故遂隐括，使就绳墨焉。（唐石经本）
　　◎朱俊
　　俊，字公伟，会稽上虞人。桓帝时，仕郡，后为主簿。熹平中，举孝廉，再迁除兰陵令。光和初，拜交刺史，封都亭侯，徵为谏议大夫。中平初，拜右中郎将，进封西乡侯，迁镇贼中郎将，拜右车骑将军，还为光禄大夫，更封钱唐侯，加位特进。母丧去官，起为将作大匠，转少府太仆，出为河内太守，复拜光禄大夫，转屯骑，寻拜城门校尉、河南尹。献帝西迁，为洛阳留守，弃官柬屯中牟，徵为太仆，代周忠为太尉，录尚书事。兴平初，免。寻拜大司农，奉诏和郭汜，留不遣，发病卒。
　　◇奏上灵怀皇后尊号
　　《春秋》之义，母以子贵，宜改葬皇妣，追上尊号，如穆宗、恭宗故事。（袁宏《后汉纪》二十七，「兴平元年二月，太尉朱俊、司徒淳于嘉、司空张喜奏」。）
　　◎王允
　　允，字子师，太源祁人。桓帝时，为郡吏，后为州别驾从事。三府并辟，以司徒高第为侍御史。中平初，拜豫州刺史，为宦官所诬，再徵下狱。事得释，变姓名亡命。少帝时，大将军何进请为从事中郎，转河南尹。献帝初，拜太仆，再迁守尚书令，代杨彪为司徒，封温侯。初平三年，为李亻等所杀。
　　◇奏行六隐事
　　太史王立说《孝经》，六隐事，令朝廷行之，消却灾邪，有益圣躬。（《袁宏《后汉纪》二十六）
　　◇复奏
　　立学深厚，此圣人秘奥，行之无损。（同上。）
　　◎董卓
　　卓，字仲颖，陇西临洮人。为州兵马掾。桓帝末，补羽林郎，拜郎中，迁西域戊己校尉，坐事免。後为并州刺史、河柬太守，中平初拜东中郎将，以军败抵罪，起为中郎将，拜破虏将军，进前将军，徵为少府，又拜并州牧，皆不就。少帝即位，何进谋诛宦官，召入朝，遂行废立事。献帝即位，迁太尉，领前将军，封郑侯，进位相国，拜太师。初平三年伏诛。
　　◇被徵少府上书
　　◇拒命（中平六年）
　　凉州扰乱，鲸鲵未灭，此臣奋发效命之伙。吏士踊跃，恋恩念报，各遮臣车，辞声恳恻，未得即路也。辄且行前将军事，尽心慰恤，效力行阵。（《魏志·董卓传》注引《灵帝纪》。）
　　所将湟中义从及秦胡兵皆诣臣曰：「牢直不毕，廪赐断绝，妻子饥冻。」牵挽臣车，使不得行。羌胡敝肠狗态，臣不能禁止，辄将顺安慰。增异复上。（《後汉·董卓传》。）
　　◇被玺书拜并州牧复上书拒命
　　臣既无老谋，又无壮事，天恩误加，掌戎十年。士卒大小相狎弥久，恋臣畜养之恩，乐为国家奋一旦之命。乞将之北州，效力边陲。（《后汉·董卓传》，又《魏志·董桌》注引《灵帝纪》。）
　　◇到渑池上书请收张让等（《典略》作「表」。）
　　臣伏惟天下所以有逆不止者，各由黄门常侍张让等侮（一作忄舀。）慢天常，操擅（一作「擅操」。）王命，（《后汉·董卓传》魏志·董卓传》作「中常侍张让等窃幸承宠，浊乱海内。」《袁宏纪》浊作「汨」。）父子兄弟并据州郡，一书出门，便获千金，京畿诸郡数百万膏腴美田皆属让等，至使怨（一作「恋」。）气上蒸，妖贼蜂起。臣前奉诏讨于扶罗，将士饥乏，不肯渡河，皆言欲诣京师先诛阉竖以除民害，从台阁求乞资直。臣随慰抚，以至新安。臣闻扬汤止沸，不如灭火去薪，溃痈虽痛，胜如养肉，（《后汉·董卓传》作胜「于内食」。）及溺呼船，悔之无及。（自篇首至此并《典略》。）昔赵鞅兴晋阳之甲，以逐君侧之恶人。今臣辄鸣钟鼓如洛阳，请收让等，以清奸秽。（《魏志·董卓传》注，《后汉·董卓传》注，并引《典略》，又见《后汉·董卓传》，《魏志·董卓传》，又略见袁宏《后汉纪》二十五。）
　　◇署教
　　司徒掾士，壹不得除用。（《吴志·士燮传》注引《吴书》。）
　　策废少帝。（案《后汉·董卓传》遂传太后策废少帝，盖卓矫董太后策也」。）
　　孝灵皇帝不究高宗眉寿之祚，早弃臣子。皇帝承绍，海内侧望，而帝天姿轻佻，威仪不恪，在丧慢惰，衰如故焉；凶德既彰，淫秽发闻，损辱神器，忝污宗庙。皇太后教无母仪，统政荒乱。永乐太后暴崩，众论惑焉。三纲之道，天地之纪，而乃有阙，罪之大者。陈留王协，圣德伟茂，规矩邈然，丰下兑上，有尧图之表；居丧哀戚，言不及邪，岐嶷之性，有周成之懿。休声美称，天下所闻，宜承洪业，为万世统，可以承宗庙。废皇帝为弘农王。皇太后还政。（《魏志·董卓传》注引《献帝起居注》，又《后汉·董卓传》载此策云：「皇帝在丧，无人子之心，威仪不类人君，今废为弘农王。」「又议太后咸足迫永乐太后，至令忧死，逆妇姑之礼，无孝顺之节，迁于永安宫。」案此盖卓矫董太后策也。《范书》、《袁纪》并称卓逼何太后为废帝策。）

卷六十九
◎蔡邕（一）
　　邕，字伯喈，陈留圉人。建宁三年，辟司徒桥玄府，出补河平长，召拜郎中，校书柬观，迁让郎。光和初，坐忤宦官，徙五原，遇赦，虑卒不免，亡命江海，积十二年。董卓为司空，徵署祭酒，举高第，补侍御史，转侍书御史，迁尚书，拜巴郡太守，未行，留为侍中。初平元年，拜左中郎将，封高阳乡侯。三年，卓诛，坐下狱死。有《月令章句》十二卷，《独断》二卷，《劝学》一卷，集二十卷。
　　◇霖雨赋
　　夫何季秋之淫雨兮，既弥日而成霖。瞻玄云之ㄙㄙ兮，听长ニ之淋淋。中宵夜而叹息，起饰带而抚琴。（《艺文类聚》二案此赋《类聚》编于魏曹植愁霖赋》后，题为又《愁霖赋》，张溥等因收入《子建集》。今考《文选·张协杂诗》注引《蔡邕霖雨赋》云：「瞻玄云之ㄙㄙ，听长雨之霖霖」。《曹植美女篇》注引《蔡邕霖雨赋》云：「中宵夜而叹息。」知此赋在《蔡集》中。）
　　◇汉津赋
　　夫何大川之浩浩兮，洪流淼以玄清。配名位乎天汉兮，披厚土而载形。发源自乎れ冢兮，引漾沣而柬征。纳汤谷之所吐兮，兼汉沔之殊名。总畎浍之群液兮，演西土之阴精。过万山以左回兮，旋襄阳而南荥。切大别之柬山兮，与江湘乎通灵。嘉清源之体势兮，澹澶以安流。鳞甲育其万类兮，蛟螭集以嬉游。明珠胎于灵蚌兮，夜光潜乎玄洲。维神宝其充盈兮，岂鱼龟之足收。于是游目骋观，南援三洲，北集京都，上控陇坻，下接江湖。导财运货，懋迁有无。既乃风萧瑟，勃焉并兴。阳侯沛以奔鹜，洪涛涌以沸腾。愿乘流以上下穷沧浪乎三ㄛ。觑朝宗之形兆，瞰洞庭之交会。（《艺文类聚》八，《初学记》七，《古文苑》）
　　◇述行赋
　　（《水经·济水》注、《文选·陆机前缓声歌》注引此题并作《述征赋》，而《魏都赋》、《雪赋》、《舞鹤赋》注引与本集同。）
　　延熹二年秋，霖雨逾月。是时梁冀新诛，而徐璜、左忄官等五侯擅贵于其处又起显阳苑于城西，人徒冻饿不得其命者甚众。白马令李云以直言死，鸿胪陈君以救云抵罪。璜以余能鼓琴，白朝廷。敕陈留太守发遣余到偃师。病不前，得归。心慎此事，遂托所过，述而成赋。
　　余有行于京洛兮，构进淫雨之经时。涂其蹇连兮，潦污滞而为灾。乘马蹯而不进兮，心郁悒而愤思。聊弘虑以存古兮，宣幽情而属词。夕宿余于大梁兮，诮无忌之称神。哀晋鄙之无辜兮，忿朱亥之篡军。历中牟之旧城兮，憎佛胖之不臣。问甯越之裔胄兮，藐仿佛而无闻。经圃田而瞰北境兮，悟卫康之封疆。迄管邑而增感叹兮，愠叔氏之启商。过汉祖之所隘兮吊纪信于荥阳。降虎牢之曲阴兮，路丘墟以盘萦。勤诸侯之远戍兮，侈申子之美城。稔涛涂之复恶兮，陷夫人以大名。登长坂以凌高兮，陟葱山之陉。建抚体而立洪高兮，经万世而不倾。回峭峻以降阻兮，小阜寥其异形。罔岑纡以连属兮，谷琼其杳冥。迫嵯峨以乖邪兮，廓岩壑以峥嵘，攒或朴而杂榛枯兮，被浣濯而罗生。布[B290]与台菌兮，缘层崖而结茎。行游目以南望兮，览太室之威灵。顾大河于北垠兮，瞰洛之始并。追刘定之攸仪兮，美伯禹之所营。悼太康之失位兮，愍五子之歌声。寻修轨以增举兮，邈悠悠之未央。山风汨以飙涌兮，气忄々而厉凉。云郁术而四塞兮，雨蒙蒙而渐唐。仆夫疲而劬瘁兮，我马虺颓以玄黄。格莽丘而税驾兮，阴忄々而不阳。哀衰周之多故兮，眺濒隈而增感。忿子带之淫逆兮，唁襄王于坛坎。悲宠嬖之为梗兮，心恻怆而怀惨。乘舫舟而溯湍流兮，浮清波以横厉。想宓妃之灵光兮，神幽隐以潜翳。实熊耳之泉液兮，总伊与涧濑。通渠源于京城兮，引职贡乎荒裔。操吴榜其万艘兮，充王府而纳最，济西溪而容与兮，息巩都而后逝。愍简公之失师兮，疾子朝之为害。立云黯以凝结兮，集零雨之溱溱。路阻败而无轨兮，涂泞溺而难遵。率陵阿以登降兮，赴偃师而释勤。壮田横之奉首兮。义二士之夹坟。（本作「侠坟」，从《艺文类聚》二十七引改。）伫淹留以候霁兮，感忧心之殷殷。并日夜而遥思兮，宵不寐以极晨。候风云之体势兮，天牢湍而无文。弥信宿而后阕兮，思逶迤以东运。见阳光之颢颢兮，怀少弭而有欣。命仆夫其就驾兮，吾将往乎京邑。皇家赫而天居兮，万方徂而星集。（本作「并集」，从《文选·前缓声歌》注引改）贵宠扇以弥炽兮，佥守利而不戢。前车覆而未远兮，后乘驱而竞及。穷变巧于台榭兮，民露处而不寝湿。消嘉谷于禽兽兮，下糠秕而无粒。弘宽裕于便辟兮，纠忠谏其急。怀伊吕而黜逐兮，道无因而获入。唐虞眇其既远兮，常俗生于积习。周道鞠为茂草兮，哀正路之日涩。观风化之得失兮，犹纷其多违。无亮采以匡世兮，亦何为乎此畿。甘衡门以宁神兮，咏都人而思归。爰结纵而轨兮，复邦族以自绥。乱曰：跋涉遐路，艰以阻兮。终其永怀，窘阴雨兮。历观群都，寻前绪兮。考之旧闻，厥事举兮。登高斯赋，义有取兮。则善戒恶，岂云苟兮。翩翩独征，无俦与兮。言旋言复我心胥兮。（《古文苑》，又略见《艺文类聚》二十七）
　　◇玄表赋
　　庶小善之有益。（《文选·谢拜中书记室辞随王笺》注）
　　◇协和婚赋
</div>
    <div class="pagination">
<a href="全上古三代秦汉三国六朝文_page142.html">上一页</a><span>...</span><a href="全上古三代秦汉三国六朝文_page138.html">138</a><a href="全上古三代秦汉三国六朝文_page139.html">139</a><a href="全上古三代秦汉三国六朝文_page140.html">140</a><a href="全上古三代秦汉三国六朝文_page141.html">141</a><a href="全上古三代秦汉三国六朝文_page142.html">142</a><span class="current-page">143</span><a href="全上古三代秦汉三国六朝文_page144.html">144</a><a href="全上古三代秦汉三国六朝文_page145.html">145</a><a href="全上古三代秦汉三国六朝文_page146.html">146</a><a href="全上古三代秦汉三国六朝文_page147.html">147</a><a href="全上古三代秦汉三国六朝文_page148.html">148</a><span>...</span><a href="全上古三代秦汉三国六朝文_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
