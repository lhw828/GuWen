<!DOCTYPE html>
<html>
<head>
    <meta charset="UTF-8">
    <title>香艳丛书 - 第 404 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 404 页/共 467 页</h1>
    <div class="content">　　当筵一顾便心输，雏发初干艳已殊。 
　　只恨蓬山花外隔，灵犀一点但萦纡。 
　　看花翻惜花开早，骤雨狂风催易老。 
　　欲将密意诉花知，多情转恐被花恼。 
　　登场重唱定风波，袍笏将阑唤奈何？ 
　　千种相思千种恨，诗成空付雪儿歌。 

　　九月三十日，冒雨扶病访小金翠，花曾识面香仍好，不禁喜跃欲狂，赋诗赠之　　太痴生 
　　怜余听雨文园病，知尔团云曲部开。 
　　倦眼孤舟新阅历，低鬟侧帽旧丰裁。 
　　何期白璧经年返，那惜黄金买笑来。 
　　遮莫舞台窥座客，书牛情状最痴呆。 

　　再赠小金翠　　太痴生 
　　玲珑骨节妙年华，碧玉而今定破瓜。 
　　似此腰支原是柳，果然颜色胜如花。 
　　新声拼与哀弦裂，娇态偏将小扇遮。 
　　笑我年来工绮语，男儿当作女儿夸。 

　　拟至海上重访小金翠，戏成此绝，即用所演剧名为诗　　太痴生 
　　珍珠衫薄愁凉云，双桨断桥来访君。 
　　何时一祭虎邱塔，高山同上真娘坟。 

　　满江红?怀小金翠　　太痴生 
　　一曲霓裳，独超出梨园菊部。也曾见偏衫侧帽，下场丰度。蝴蝶生涯原是梦，鸳鸯颠倒徒相慕。问唐花占得可怜红，因何故？　　乍妆束，犹延伫，春女恼，秋娘妒。把牡丹香泽，偷来赠与。清画歌声莺舌巧，旧时芳思犀心护。但怕伊流落向天涯，风尘苦。 

　　五彩结同心?赠小金翠并叙　　太痴生 
　　歌莺舞燕，竞占芳名，秋菊春兰，究虚真赏。试从吴会，数自沪滨，慨兹俗粉庸脂，争夸北部；卯箫魁笛，空话南朝。大雅沦亡，繁音错杂。惟雏伶小金翠，曲度秦声，姿饶越艳；豪丝哀竹，响遏行云；娇态憨情，润含晓露。变须眉而巾帼，自是可怜；协手足于埙篪，尤为罕得。仆风尘特识，月旦公评，擪笛宵深，会按霓裳之拍；分襟日见，倍牵霞帕之情。爰缀冶词，永怀芳遇： 
　　红繁绿嫩，如许翩翩，占断少年丰韵。重见梨园内，人依旧，懊悔未通芳讯。只看一奏霓裳曲，娇无力双腮含晕。谁打点玉杯香茗，替把莺喉略润。　　明知片时厮混，偏可怜模样，背人撩鬓。无奈云屏角，红牙板催得一声声紧。为伊爱惜心何忍，销魂处更残灯烬。迷离甚，萧斋睡了，梦里笙歌隐隐。 

　　集东坡句柬太痴生即寄张珠子　　病脚僧友翠 
　　清歌缥渺入行云，耳冷心灰百不闻。 
　　新曲从翻玉连琐，狂言惊倒石榴裙。 
　　遥怜泽畔行吟者，寄语庵前抱节君。 
　　香火未收旗脚转，炉灰重拨烬余熏。 

　　人去山空鹤不归，沈郎清瘦不胜衣。 
　　绿珠吹笛何时见，青鸟衔巾久欲飞。 
　　舞剑有神通草圣，抱琴无语立斜晖。 
　　谁怜寂寞高常侍？来看南山冷翠微。 

　　浣溪纱?为小金翠寄倚翠侍者　　太痴生 
　　摇落江湖两鬓蓬，十年载酒悔匆匆。玉人兰佩系怀中。　　翠黛愁痕空对月，黄衫侠气欲成虹。向伊惭愧脸波红。 
　　花想丰神玉想容，不嫌清淡不嫌浓。丁香小口语喁喁。　　红叶有婇须自觅，碧云无路可相从。强依天末寄疏慵。 
　　费尽珍珠慰寂寥，闲门瘦损小蛮腰。晚来冰泪湿蛟绡。　　芳事阑珊三月雨，旧情凄楚一枝箫。不成怜惜是今朝。 
　　绮梦灰残不再温，冷烟和月写帘痕。恓恓睡燕伴黄昏。　　丝竹声中聊寄慨，玉梅香里与招魂。红颜几见受君恩。 
　　豆蔻将开月未圆，半羞半怯怕郎看。那时何况已相干。　　蚕有余丝终吐尽，鹃无剩血已啼干。呜呜咽咽泪花寒。 
　　十度相逢九度留，见时恋恋去悠悠，这回肠断木兰舟。　　都为聪明才减福，却怜生小已工愁。玉箫缘分几曾修。 
　　一幅云帆去不停，赋才衰谢为飘零。瘦腰拼作可怜生。　　依旧桃花含病态，簇新杨柳绾离情。雨丝风片做清明。 
　　花易漂流草易长，阑干一曲一思量。落红留影吊斜阳。　　欲践臂盟酬热血，枉烧心篆拨残香。青衫潦倒哭词场。 
　　毁后蛾眉画不青，脂零粉剩感倾城。此生无望待来生。　　岂是英雄常碌碌，只应儿女尚惺惺。有才翻悔早知名。 
　　旖旎丰裁惨不华，少年词客已无家。那禁憔悴在天涯。　　到此只宜倾浊酒，当初悔不殉飞花。半生心事算全差。 

　　余自津门返沪，适小金翠旋自苏台，悲喜交并，遂有是作　　太痴生 
　　契阔经年别，匆忙远道回。 
　　相逢增感慨，失意几迟徊。 
　　把袂惊逾瘦，凭阑思更哀。 
　　春风吹弱絮，秋雨滴苍苔。 
　　甘苦俱尝遍，炎凉直逼来。 
　　聊为鸜鹆舞，那识凤皇才。 
　　淹卧伤蓬荜，荒居委草莱。 
　　缅怀惟旧好，抱节等寒灰。 
　　鸣雉虚求匹，鳏鱼不用唉。 
　　孝亲长负米，爱友惯通财。 
　　忍罢离鸾操，奚烦野鹤猜。 
　　日斜吴市散，霜落蓟门开。 
　　雁影分天末，驼装寄水隈。 
　　未能焚笔砚，毕竟困尘埃。 
　　宝剑干时忌，瑶琴耻自媒。 
　　疏狂名易损，逼仄志难恢。 
　　洁谢淤泥染，温疑榾柮煨。 
　　眼看青蔼蔼，头誓白皑皑。 
　　顽劣同驱鳄，憨痴任荡骀。 
　　繁华嗟世界，潦草惜尊罍。 
　　缥渺霓裳奏，芳菲羯鼓催。 
　　熏炉喷晓雾，油壁走轻雷。 
　　良璧齐呈秀，明珠乍出胎。 
　　绿飘词客鬓，红腻粉郎腮。 
　　妙曲当场顾，嘉篇举座推。 
　　纵多新款洽，终逊美丰裁。 
　　激赏心空许，妆梳臂懒抬。 
　　筝琶闲遣兴，罗绮枉盈堆。 
　　犹记欢娱共，宁忘笑语陪。 
　　钟情如眷属，立品异舆台。 
　　拂拭将论价，缠绵尽卖呆。 
　　雅充君子佩，勉受众人咍。 
　　艳丽原殊俗，馨香特占魁。 
　　避嫌辞翠被，解事覆金杯。 
　　软觉腰欺柳，娇曾额点梅。 
　　横钗眉月巧，侧帽髻云颓。 
　　病体含愁抚，柔肌带醉偎。 
　　娟娟怜此豸，渐渐愧于思。 
　　密绪萦蛛网，奇芬閟麝煤。 
　　百般遭挫辱，一例薄俳诙。 
　　流断沟中叶，焚焦爨下材。 
　　独行添寂寞，凡响厌喧豗。 
　　蜀魄真凄绝，燕歌实壮哉。 
　　有缘谁作合，无妄忽成灾。 
　　烛灺光垂灭，棋枯势欲摧。 
　　飞鸿沈浦溆，疲马陟崔嵬。 
</div>
    <div class="pagination">
<a href="香艳丛书_page403.html">上一页</a><span>...</span><a href="香艳丛书_page399.html">399</a><a href="香艳丛书_page400.html">400</a><a href="香艳丛书_page401.html">401</a><a href="香艳丛书_page402.html">402</a><a href="香艳丛书_page403.html">403</a><span class="current-page">404</span><a href="香艳丛书_page405.html">405</a><a href="香艳丛书_page406.html">406</a><a href="香艳丛书_page407.html">407</a><a href="香艳丛书_page408.html">408</a><a href="香艳丛书_page409.html">409</a><span>...</span><a href="香艳丛书_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
