<!DOCTYPE html>
<html>
 <head>
  <meta charset="utf-8"/>
  <title>
   文编 - 第 16 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文编 - 第 16 页/共 34 页
  </h1>
  <div class="content">
   古之法简今之法繁简者不便于今而繁者不便于古非今之法不若古之法而今之时不若古之时也先王之作法也莫不欲服民之心服民之心必得其情情然耶而罪亦然则固入吾法矣而民之情又不皆如其罪之轻重大小是以先王忿其辠而哀其无辜故法举其畧而吏制其详杀人者死伤人者刑则以着于法使民知天子之不欲我杀人伤人耳至其轻重出入求其情而服其心者则以属吏任吏而不任法故其法简今则不然吏奸矣不若古之良民媮矣不若古之淳吏奸则以喜怒制其轻重而出入之或至于诬执民媮则吏虽以情出入而彼得执其罪之大小以为辞故今之法纤悉妄备不执于一左右前后四顾而不可逃是以轻重其罪出入其情皆可以求之法吏不奉法辄以举劾任法而不任吏故其法繁古之法若方书论其大槩而增损剂量则以属医者使之视人之疾而参以己意今之法若鬻屦既为其大者又为其次者又为其小者以求合天下之足故其繁简则殊而求民之情以服其心则一也然则今之法不劣于古矣而用法者尚不能无弊何则律令之所禁画一明备虽妇人孺子皆知畏避而其间有习于犯禁而遂不改者举天下皆知之而未尝怪也先王欲杜天下之欺也为之度以一天下之长短为之量以齐天下之多寡为之权衡以信天下之轻重故度量权衡法必资之官资之官而后天下同今也庶民之家刻木比竹绳丝缒石以为之富商豪贾内以大出以小齐人适楚不知其孰为斗孰为斛持东家之尺而校之西邻则若十指然此举天下皆知之而未尝怪者一也先王恶竒货之荡民且哀夫微物之不能遂其生也故禁民采珠贝恶夫物之伪而假真且重费也故禁民糜金以为涂饰今也采珠贝之民溢于海濵糜金之工肩摩于列肆此又举天下皆知之而未尝怪者二也先王患贱之凌贵而下之僭上也故冠服器皿皆以爵列为等差长短大小莫不有制今也工商之家曵纨锦服珠玉一人之身循其首以至足而犯法者十九此又举天下皆知之而未尝怪者三也先王惧天下之吏负县官之势以侵劫齐民也故使市之坐贾视时百物之贵贱而録之旬辄以上百以百闻千以千闻以待官吏之私卖十则损三三则损一以闻以备县官之公籴今也吏之私卖而从县官公籴之法民曰公家之取于民也固如是是吏与县官敛怨于下此又举天下皆知之而未尝怪者四也先王不欲人之擅天下之利也故仕则不商商则有罚不仕而商商则有征是民之商不免征而吏之商又加以罚今也吏之商既幸而不罚又从而不征资之以县官公籴之法负之以县官之徒载之以县官之舟闗防不讥津梁不呵然则为吏而商诚可乐也民将安所措手足此又举天下皆知之而未尝怪者五也若此之类不可悉数天下之人耳习目熟以为当然宪官法吏目击其事亦恬而不问夫法者天子之法也法明禁之而人民犯之是不有天子之法也衰世之事也而议者皆以为今之弊不过吏胥骫法以为奸而吾以为吏胥之奸由此五者始今有盗白昼持梃入室而主人不之禁则逾垣穿穴之徒必且相告而肆行于其家其必先治此五者而后诘吏胥之奸可也
　　御将【苏洵】
　　人君御臣相易而将难将有二有贤将有才将而御才将尤难御相以礼御将以术御贤将之术以信御才将之术以智不以礼不以信是不为也不以术不以智是不能也故曰御将难而御才将尤难六畜其初皆兽也彼虎豹能搏能噬而马亦能蹄牛亦能触先王知能搏能噬者不可以人力制故杀之杀之不能驱之而后巳蹄者可驭以羁绁触者可拘以楅衡故先王不忍弃其才而废天下之用如曰是能蹄是能触当与虎豹并杀而同驱则是天下无骐骥终无以服乗耶先王之选才也自非大奸剧恶如虎豹之不可以变其搏噬者未尝不欲制之以术而全其才以适于用况为将者又不可责以廉隅细谨顾其才何如耳汉之衞霍赵充国唐之李靖李勣贤将也汉之韩信黥布彭越唐之薛万彻侯君集盛彦师才将也贤将既不多有得才者而任之可也茍又曰是难御则是不肖者而后可也结以重恩示以赤心美田宅丰饮馔歌童舞女以极其口腹耳目之欲而折之以威此先王之所以御才将者也近之论者或曰将之所以毕智竭力犯霜露蹈白刃而不辞者冀赏耳为国家者不如勿先赏以邀其成功或曰赏所以使人不先赏人不为我用是皆一隅之説非通论也将之才固有小大杰然于庸将之中者才小者也杰然于才将之中者才大者也才小志亦小才大志亦大人君当观其才之小大而为制御之术以称其志一隅之説不可用也夫养骐骥者丰其刍粒洁其羁络居之新闲浴之清泉而后责之千里彼骐骥者其志常在千里也夫岂以一饱而废其志哉至于养鹰则不然获一雉饲以一雀获一兎饲以一鼠彼知不尽力于击搏则其势无所得食故然后为我用才大者骐骥也不先赏之是养骐骥者饥之而责其千里不可得也才小者鹰也先赏之是养鹰者饱之而求其击搏亦不可得也是故先赏之説可施之才大者不先赏之说可施之才小者兼而用之可也昔者汉髙帝一见韩信而授以上将解衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃敝屣项氏未灭天下未定而三人者已极富贵矣何则髙帝知三人者之志大不极于富贵则不为我用虽极于富贵而不灭项氏不定天下则其志不巳也至于樊哙滕公灌婴之徒则不然拔一城陷一阵而后增数级之爵否则终岁不迁也项氏已灭天下已定樊哙滕公灌婴之徒计百战之功而后爵之通侯夫岂髙帝至此而啬哉知其才小而志小虽不先赏不怨而先赏之则彼将泰然自满而不复以立功为事故也噫方韩信之立于齐蒯通武涉之説未去也当是之时而夺之王汉其殆哉夫人岂不欲三分天下而自立者而彼则曰汉王不夺我齐也故齐不捐则韩信不怀韩信不怀则天下非汉之有呜呼髙帝可谓知大计矣
　　田制【苏洵】
　　古之税重乎今之税重乎周公之制园防二十而税一近郊十一逺郊二十而三稍甸县都皆无过十一漆林之征二十而五盖周之盛时其尤重者至四分而取一其次者乃五而取一然后以次而轻始至于十一而又有轻者也今之税虽不啻十一然而使县官无急征无横敛则亦未至乎四而取一与五而取一之为多也是今之税与周之税轻重之相去无几也虽然当周之时天下之民歌舞以乐其上之盛德而吾之民反戚戚不乐常若擢筋剥肤以供亿其上周之税如此吾之税亦如此而其民之哀乐何如此之相逺也其所以然者周之时用井田井田废田非耕者之所有而有田者不耕也耕者之田资于富民富民之家地大业广阡陌连接募召浮客分耕其中鞭笞驱役视以奴仆安坐四顾指麾于其间而役属之民夏为之耨秋为之获无有一人违其节度以嬉而田之所入巳得其半耕者得其半有田者一人而耕者十人是以田主日累其半以至于富强耕者日食其半以至于穷饿而无告夫使耕者至于穷饿而不耕不获者坐而食富强之利犹且不可而况富强之民输租于县官而不免于怨叹嗟愤何则彼以其半而供县官之税不若周之民以其全力而供其上之税也周之十一以其全力而供十一之税也使以其半供十一之税犹用十二之税然也况今之税又非特止于十一而已则宜乎其怨叹嗟愤之不免也噫贫民耕而不免于饥富民坐而饱且嬉又不免于怨其弊皆起于废井田井田复则贫民有田以耕谷食粟米不分于富民可以无饥富民不得多占田以锢贫民其势不耕则无所得食以地之全力供县官之税又可以无怨是以天下之士争言复井田既又有言者曰夺富民之田以与无田之民则富民不伏此必生乱如乗大乱之后土旷而人稀可以一举而就髙祖之灭秦光武之承汉可为而不为以是为恨吾又以为不然今虽使富民皆奉其田而归诸公乞为井田其势亦不可得何则井田之制九夫为井井间有沟四井为邑四邑为丘四丘为甸甸方八里旁加一里为一成成间有洫其地百井而方十里四甸为县四县为都四都方八十里旁加十里为一同同间有浍其地万井而方百里百里之间为浍者一为洫者百为沟者万既为井田又必兼备沟洫沟洫之制夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路万夫之地盖三十二里有半而其间为川为路者一为浍为道者九为洫为涂者百为沟为畛者千为遂为径者万此二者非塞溪壑平涧谷夷丘陵破坟墓坏庐舍徙城郭易疆垅不可为也纵使能尽得平原广野而遂规画于其中亦当驱天下之人竭天下之粮穷数百年专力于此不治他事而后可以望天下之地尽为井田尽为沟洫巳而又为民作屋庐于其中以安其居而后可吁亦已迂矣井田成而民之死其骨已朽矣古者井田之兴其必始于唐虞之世乎非唐虞之世则周之世无以成井田唐虞啓之至于夏商稍稍葺治至周而大备周公承之因遂申定其制度疏整其疆界非一日而遽能如此也其所由来者渐矣夫井田虽不可为而其实便于今今诚有能为近井田者而用之则亦可以苏民矣乎闻之董生曰井田虽难卒行宜少近古限民名田以赡不足名田之説盖出于此而后世未有行者非以不便民也惧民不肯损其田以入吾法而遂因此以为变也孔光何武曰吏民名田无过三十顷期尽三年而犯者没入官矣夫三十顷之田周民三十夫之田也纵不能尽如周制一人而兼三十夫之田亦巳过矣而期之三年是又迫蹙平民使自坏其业非人情难用吾欲少为之限而不夺其田尝巳过吾限者但使后人之不敢多占田以过吾限耳要之数世富者之子孙或不能保其地以复于贫而彼尝已过吾限者散而入于他人矣或者子孙出而分之以无几矣如此则富民所占者少而余地多余地多则贫民易取以为业不为人所役属各食其地之全利利不分于人而乐输于官夫端坐于朝廷下令于天下不惊民不动众不用井田之制而获井田之利虽周之井田何以逺过于此哉
　　思治【苏轼】
　　方今天下何病哉其始不立其卒不成惟其不成是以厌之而愈不立也凡人之情一举而无功则疑再则厌三则去之矣今世之士所以相顾而莫肯为者非其无有忠义慷慨之志也又非其才术谋虑不若人也患在苦其难成而不复立不知其所以不成者罪在于不立也茍立而成矣今世有三患而终莫能去其所从起者则五六十年矣自宫室祷祠之役兴钱币茶盐之法坏加之以师旅而天下常患无财五六十年之间下之所以游谈聚议而上之所以变政易令以求丰财者不可胜数矣而财终不可丰自澶渊之役契丹虽求和而终不得其要领其后重之以西羌之变而边陲不宁二国益骄以战则不胜以守则不固而天下常患无兵五六十年之间下之所以游谈聚议而上之所以变政易令以求彊兵者不可胜数矣而兵终不可彊自选举之格严而吏拘于法不志于功名考功课吏之法坏而贤者无所劝不肖者无所惧而天下常患无吏五六十年之间下之所以游谈聚议而上之所以变政易令以求择吏者不可胜数矣而吏终不可择财之不可丰兵之不可彊吏之不可择是岂真不可耶故曰其始不立其卒不成惟其不成是以厌之而愈不立也夫所贵于立者以其规模先定也古之君子先定其规模而后从事故其应也有候而其成也有形众人以为是汗漫不可知而君子以为理之必然如炊之无不熟种之无不生也是故其用力省而成功速昔者子太叔问政于子产子产曰政如农功日夜以思之思其始而图其终朝夕而行之行无越思如农之有畔子产以为不思而行与凡行而出于思之外者如农之无畔也其始虽勤而终必弃之今夫富人之营宫室也必先料其赀财之丰约以制宫室之大小既内决于心然后择工之良者而用一人焉必告之曰吾将为屋若干度用材几何役夫几人几日而成土石材苇吾于何取之其工之良者必告之曰某所有木某所有石用材役夫若干某日而成主人率以听焉及期而成既成而不失当则规模之先定也今治天下则不然百官有司不知上之所欲为也而人各有心好大者欲王好权者欲覇而媮者欲休息文吏之所至则治刑狱而聚敛之臣则以货财为急民不知其所适从也及其发一政则曰姑试行之而已其济与否固未可知也前之政未见其利害而后之政复发矣凡今之所谓新政者听其始之议论岂不甚美而可乐哉然而布出于天下而卒不知其所终何则其规模不先定也用舍系于好恶而废兴决于众寡故万全之利以小不便而废者有之矣百世之患以小利而不顾者有之矣所用之人无常责而所发之政无成效此犹适千里不赍粮而假丐于涂人治病不知其所当用之药而百药皆试以侥幸于一物之中欲三患之去不可得也昔者太公治齐周公治鲁至于数十世之后子孙之彊弱风俗之好恶皆可得而逆知之何者其所施专一则其势固有以使之也管仲相桓公自始为政而至于霸其所施设皆有方法及其成功皆知其所以然至今可覆也咎犯之在晋范蠡之在越文公勾践尝欲用其民而二臣皆以为未可及其以为可用也则破楚灭吴如寄诸其邻而取之此无他见之明而策之熟也夫今之世亦与明者熟策之而巳士争言曰如是而财可丰如是而兵可彊如是而吏可择吾从其可行者而规模之发之以勇守之以专达之以彊日夜以求合于其所规模之内而无务出于其所规模之外其人专其政一然而不成者未之有也财之不丰兵之不彊吏之不择此三者存亡之所从出而天下之大事也夫以天下之大事而有一人焉独擅而兼言之则其所以治此三者之术其得失固不可知也虽不可知而此三者决不可不治者可知也是故不可以无术其术非难知而难听非难听而难行非难行而难收孔子曰好谋而成使好谋而不成不如无谋盖世有好劒者聚天下之良金铸之三年而成以为吾劔天下莫敌也劒成而狼戾缺折不可用何者是知铸而不知收也今世之举事者虽其甚小而欲成之者常不过数人欲坏之者常不可胜数可成之功常难形若不可成之状常先见上之人方且瞀而不自信又何暇及于收哉古之人有犯其至艰而图其至逺者彼独何术也且非特圣人而巳商君之变秦法也撄万人之怒排举国之説势如此其逆也苏秦之为从也合天下之异以为同聨六姓之疎以为亲计如此其迂也淮隂侯请于髙帝求三万人愿以北举燕赵东击齐南絶楚之粮道而西会于荥阳耿弇亦言于世祖欲先定渔阳取涿郡还收富平而东下齐世祖以为落落难合此皆越人之都邑而谋人国功如此其疎也然而四子者行之若易然出于其口成于其手以为既巳许吾君则亲挈而还之今吾以自有之天下而行吾所得为之事其事又非有所拂逆于天下之意也非有所待于人而后具也如有财而自用之有子而自教之耳然而政出于天下有出而无成者五六十年于此矣是何也意者知出而不知收欤非不知收意者汗漫而无所收欤故为之説曰先定其规模而后从事先定者可以谋人不先定者自谋常不给而况于谋人乎且今之世俗则有所可患者士大夫所以信服于朝廷者不笃而皆好议论以务非其上使人于是非而不知其所从从之则事举无可为者不从则其所行者常多故而易败夫所以多故而易败者人各持其私意以贼之议论胜于下而幸其无功者众也富人之谋利也常获世以为福非也彼富人者信于人素深而服于人素厚所为而莫或害之所欲而莫或非之事未成而众巳先成之矣夫事之行也有势其成也有气富人者乗其势而袭其气也欲事之易成则先治其所以信服天下者天下之士不可以力胜力不可胜则莫若从众从众者非从众多之口而从其所不言而同然者是真从众也众多之口非果众也特闻于吾耳而接于吾前未有非其私説者也于吾为众于天下为寡彼众之所不言而同然者众多之口举不乐也以众多之口所不乐而弃众之所不言而同然则乐者寡而不乐者众矣古之人常以从众得天下之心而世之君子常以从众失之不知夫古之人其所从者非从其口而从其所同然也何以明之世之所谓逆众敛怨而不可行者莫若减任子然不顾而行之者五六年矣而天下未尝有一言何则彼其口之所不乐而心之所同然也从其所同然而行之若犹有言者则可以勿防矣故为之説曰发之以勇守之以专达之以彊茍知此三者非独为吾国而已虽北取契丹可也














　　文编巻三十二
　　钦定四库全书
　　文编卷三十三
　　明　唐顺之　编
　　十二诸侯年表【史记】
　　太史公读春秋歴谱谍至周厉王未尝不废书而叹也曰呜呼师挚见之矣纣为象箸而箕子唏周道缺诗人本之衽席闗睢作仁义陵迟鹿鸣刺焉及至厉王以恶闻其过公卿惧诛而祸作厉王遂奔子彘乱自京师始而共和行政焉是后或力政彊乘弱兴师不请天子然挟王室之义以讨伐为防盟主政由五伯诸侯恣行滛侈不轨贼臣簒子滋起矣齐晋秦楚其在成周防甚封或百里或五十里晋阻三河齐负东海楚介江淮秦因雍州之固四国迭兴更为伯主文武所褒大封皆威而服焉是以孔子明王道干七十余君莫能用故西观周室论史记旧闻兴于鲁而次春秋上记隐下至哀之获麟约其辞文去其烦重以制义法王道备人事浃七十子之徒口受其传指为有所刺讥褒讳挹损之文辞不可以书见也鲁君子左邱明惧弟子人人异端各安其意失其眞故因孔子史记具论其语成左氏春秋铎椒为楚威王传为王不能尽观春秋采取成败卒四十章为铎氏防赵孝成王时其相虞卿上采春秋下观近势亦着八篇为虞氏春秋吕不韦者秦庄襄王相亦上观尚古删拾春秋集六国时事以为八览六论十二纪为吕氏春秋及荀卿孟子公孙固韩非之徒各徃徃捃摭春秋之文以著书不可胜纪汉相张苍歴谱五德上大夫董仲舒推春秋义颇着文焉太史公曰儒者断其义驰説者骋其辞不务综其终始人取其年月数家隆于神运谱牒独记世谥其辞略欲一观诸要难于是谱十二诸侯自共和讫孔子表见春秋国语学者所讥盛衰大指着于篇为成学治古文者要删焉
　　六国表【史记】
　　太史公读秦记至犬戎败幽王周东徙洛邑秦襄公始封为诸侯作西畤用事上帝僣端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉及文公逾陇攘夷狄尊陈寳营岐雍之间而穆脩政东竟至河则与齐桓晋文中国侯伯侔矣是后陪臣执政大夫世禄六卿擅晋权征伐防盟威重于诸侯及田常杀简公而相齐国诸侯晏然弗讨海内争于战功矣三国终之卒分晋田和亦灭齐而有之六国之盛自此始务在彊兵并敌谋诈用而从衡短长之説起矫称蠭出誓盟不信虽置质剖符犹不能约束也秦始小国僻逺诸夏賔之比于戎翟至献公之后常雄诸侯论秦之徳义不如鲁卫之暴戾者量秦之兵不如三晋之彊也然卒并天下非必险固便形埶利也盖若天所助焉或曰东方物所始生西方物之成熟夫作事者必于东南收功实者常于西北禹兴于西羌汤起于亳周之王也以丰镐伐殷秦之帝用雍州兴汉之兴自蜀汉秦既得意烧天下诗书诸侯史记尤甚为有所刺讥也诗书所以复见者多藏人家而史记独藏周室以故灭惜哉惜哉独有秦记又不载日月其文略不具然战国之权变亦有可颇采者何必上古秦取天下多暴然世异变成功大传曰法后王何也以其近已而俗变相类议卑而易行也学者牵于所闻见秦在帝位日浅不察其终始因举而笑之不敢道此与以耳食无异悲夫余于是因秦记踵春秋之后起周元王表六国时事讫二世凡二百七十年着所闻兴坏之端后有君子以览观焉
　　秦楚月表【史记】
　　太史公读秦楚之际曰初作难发于陈渉虐戾灭秦自项氏拨乱诛暴平定海内卒践帝祚成于汉家五年之间号令三嬗自生民以来未始有受命若斯之亟也昔虞夏之兴积善累功数十年徳洽百姓摄行政事考之于天然后在位汤武之王乃由契后稷脩仁行义十余世不期而会孟津八百诸侯犹以为未可其后乃放弑秦起襄公章于文缪献孝之后稍以蚕食六国百有余载至始皇乃能并冠带之伦以徳若彼用力如此盖一统若斯之难也秦既称帝患兵革不休以有诸侯也于是无尺土之封堕壊名城销锋镝阻豪杰维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳故愤发其所为天下雄安在无土不王此乃传之所谓大圣乎岂非天哉非大圣孰能当此受命而帝者乎
　　汉兴以来诸侯年表【史记】
　　太史公曰殷以前尚矣周封五等公侯伯子男然封伯禽康叔于鲁卫地各四百里亲亲之义褒有徳也太公于齐兼五侯地尊勤劳也武王成康所封数百而同姓五十五地上不过百里下三十里以辅卫王室管蔡康叔曹郑或过或损厉幽之后王室缺侯伯彊国兴焉天子防弗能正非徳不纯形势弱也汉兴序二等髙祖末年非刘氏而王者若无功上所不置而侯者天下共诛之高祖子弟同姓为王者九国唯独长沙异姓而功臣侯者百有余人自雁门太原以东至阳为燕代国常山以南太行左转渡河济阿甄以东薄海为齐赵国自陈以西南至九疑东带江淮谷泗薄会稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官宫观僣于天子汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承卫天子也汉定百年之间亲属益疎诸侯或骄奢怵邪臣计谋为滛乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七赵分为六梁分为五淮南分为三及天子支庶子为王王子支庶为侯百有余焉吴楚时前后诸侯或以适削地是以燕代无北邉郡吴淮南长沙无南邉郡齐赵梁楚支郡名山陂海咸纳于汉诸侯稍防大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利彊本干弱枝叶之势也尊卑明而万事各得其所矣臣迁谨记高祖以来至太初诸侯谱其下益损之时令后世得覧形势虽彊要之以仁义为本
　　髙祖功臣年表【史记】
　　古者人臣功有五品以德立宗庙定社稷曰勲以言曰劳用力曰功明其等曰伐积日曰阅封爵之誓曰使黄河如带泰山如厉国以永宁爰及苗裔始未尝不欲固其根本而枝叶稍陵夷衰防也余读高祖侯功臣察其首封所以失之者曰异哉所闻书曰协和万国迁于夏啇或数千岁盖周封八百幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡戸口可得而数者十二三是以大侯不过万家小者五六百戸后数世民咸归乡里戸益息萧曹绛灌之属或至四万小侯自倍富厚如之子孙骄溢忘其先滛嬖至太初百年之间见侯五余皆坐法陨命亡国耗矣罔亦少宻焉然皆身无兢兢于当世之禁云居今之世志古之道所以自镜也未必尽同帝王者各殊礼而异务要以成功为统纪岂可混乎观所以得尊宠及所以废辱亦当世得失之林也何必旧闻于是谨其终始表见其文颇有所不尽夲末着其明疑者阙之后有君子欲推而列之得以览焉
　　诸侯王表【汉书】
　　昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地诗载其制曰介人惟藩大师惟垣大邦惟屏大宗惟翰懐徳惟宁宗子惟城毋俾城壊毋独斯畏所以亲亲贤贤襃表功徳闗诸盛衰深根固夲为不可防者也故盛则周召相其治致刑错衰则五伯扶其弱与共守自幽平之后日以陵夷至虖防河洛之间分为二周有逃责之台被窃鈇之言然天下谓之共主彊大弗之敢倾歴载八百余年数极徳尽既于王赧降为庶人用天年终号位已絶于天下尚犹枝叶相持莫得居其虚位海内无主三十余年秦据埶胜之地骋狙诈之兵蚕食山东一切取胜因矜其所习自任知姗笑三代荡灭古法窃自号为皇帝而子弟为匹夫内亡骨肉本根之辅外亡尺土藩翼之卫陈吴奋其白梃刘项随而毙之故曰周过其歴秦不及期国势然也汉兴之初海内新定同姓寡少惩戒亡秦孤立之败于是剖裂疆土二等之爵功臣侯者百有余邑尊王子弟大啓九国自雁门以东尽阳为燕代常山以南大行左转度河济渐于海为齐赵谷泗以徃奄有防为梁楚东带江湖薄防稽为荆吴北界淮濒畧庐衡为淮南波汉之阳亘九嶷为长沙诸侯比境周帀三垂外接胡越天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者夸州兼郡连城数十宫室百官同制京师可谓矫枉过其正矣虽然髙祖创业日不暇给孝惠享国又浅高后女主摄位而海内晏如亡狂狡之忧卒折诸吕之难成太宗之业者亦頼之于诸侯也然诸侯原夲以大末流滥以致溢小者滛荒越法大者睽孤横逆以害身丧国故文帝采贾生之议分齐赵景帝用鼂错之计削吴楚武帝施主父之册下推恩之令使诸侯王得分戸邑以封子弟不行黜陟而藩国自析自此以来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北邉矣景遭七国之难抑损诸侯减黜其官武有衡山淮南之谋作左官之律设附益之法诸侯惟得衣食税租不与政事至于哀平之际皆继体苖裔亲属疎逺生于帷墙之中不为士民所尊埶与富室亡异而本朝短世国统三絶是故王莽知汉中外殚防本末俱弱亡所忌惮生其奸心因母后之权假伊周之称颛作威福庙堂之上不降阶序而运天下诈谋既成遂据南靣之尊分遣五威之吏驰传天下班行符命汉诸侯王厥角□首奉上玺韨惟恐在后或乃称美颂徳以求容媚岂不哀哉是以究其终始彊弱之变明监戒焉
　　异姓诸侯王表【汉书】
　　昔诗书述虞夏之际舜禹受禅积徳累功洽于百姓摄位行政考之于天经数十年然后在位殷周之王乃繇禹稷脩仁行义歴十余世至于汤武然后放杀秦起襄公章文缪献孝昭严稍蚕食六国百有余载至始皇乃并天下以徳若彼用力如此其囏难也秦既称帝患周之败以为起于处士横议诸侯力争四夷交侵以弱见夺于是削去五等堕城销刃箝语烧书内锄雄俊外攘胡越用一威权为万世安然十余年间猛敌横发乎不虞适戍彊于五伯闾阎偪于戎狄向应防于谤议奋臂威于甲兵乡秦之禁适所以资豪杰而速自毙也是以汉亡尺土之阶繇一剑之任五载而成帝业书传所记未尝有焉何则古世相革皆承圣王之烈今汉独收孤秦之镌金石者难为功摧枯朽者易为力其势然也故据汉受命谱十八王月而列之天下一统廼以年数讫于孝文异姓尽矣
　　高惠高后孝文功臣表【汉书】
　　自古帝王之兴曷尝不建辅弼之臣所与共成天功者乎汉兴自秦二世元年之秋楚陈之岁初以沛公总帅雄俊三年然后西灭秦立汉王之号五年东克项羽即皇帝位八载而天下乃平始论功而定封讫十二年侯者百四十有三人时大城名都民人散亡戸口可得而数裁什二三是以大侯不过万家少者五六百戸封爵之誓曰使黄河如带泰山若厉国以永存爰及苗裔于是申以丹书之信重以白马之盟又作十八侯之位次高后二年复诏丞相陈平尽差列侯之功録第下竟藏诸宗庙副在有司始未尝不欲固根本而枝叶稍落也故逮文景四五世间流民既归戸口亦息列侯大者至三四万戸小国自倍富厚如之子孙骄逸忘其先祖之艰难多陷法禁陨命亡国或云子孙讫于孝武后元之年靡有孑遗耗矣罔亦少宻焉故孝宣皇帝愍而录之乃开庙藏览旧籍诏令有司求其子孙咸出庸保之中竝受复除或加以金帛用章中兴之德降及孝成复加防问稍益衰微不絶如线善乎杜业之纳説也曰昔唐以万国致时雍之政虞夏以之多羣后飨恭已之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车徳念深矣成王察牧野之克顾羣后之勤知其恩结于民心功光于王府也故追述先父之志録遗老之防髙其位大其防爱敬饬尽命赐备厚大孝之隆于是为至至其没也世主叹其功无民而不思所息之树且犹不伐况其庙乎是以燕齐之祀与周并传子继弟及歴载不堕岂无刑辟繇祖之竭力故支庶頼焉迹汉功臣亦皆割符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苖裔流于道生为愍死为转尸以徃况今甚可悲伤圣朝怜悯诏求其后四方忻忻靡不归心出入数年而不省察恐议者不思大义设言虚亡则厚徳掩息遴柬布章非所以视化劝后也三人为众虽难尽继宜从尤功于是成帝复绍萧何哀平之世增修曹参周勃之属得其宜矣以缀续前记防其本末并序位次尽于孝文以昭元功之侯籍云







　　文编巻三十三
　　钦定四库全书
　　文编巻三十四
　　明　唐顺之　编
　　儒林【史记】
　　太史公曰余读功令至于广厉学官之路未尝不废书而叹也曰嗟乎夫周室衰而闗雎作幽厉防而礼乐壊诸侯恣行政由强国故孔子闵王路废而邪道兴于是论次诗书脩起礼乐适齐闻韶三月不知肉味自卫返鲁然后乐正雅颂各得其所世以混浊莫能用是以仲尼干七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞防而指博后世学者多録焉自孔子卒后七十子之徒散游诸侯大者为师傅卿相小者友敎士大夫或隐而不见故子路居卫子张居陈澹台子羽居楚子夏居西河子贡终于齐如田子方段干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下并争于战国儒术既绌焉然齐鲁之门学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六艺从此缺焉陈渉之王也而鲁诸儒抱孔氏之礼器徃归陈王于是孔甲为陈渉博士卒与渉俱死陈渉起匹夫驱瓦合适戍旬月以王楚不满半嵗竟灭亡其事至微浅然而搢绅先生之徒负孔子礼器徃委质为臣者何也以秦焚其业积怨而发愤于陈王也及高皇帝诛项籍举兵围鲁鲁中诸儒尚讲诵习礼乐弦歌之音不絶岂非圣人之遗化好礼乐之国哉故孔子在陈曰归与归与吾党小子狂简斐然成章不知所以裁之夫齐鲁之闲于文学自古以来其天性也故汉兴然后诸儒始得脩其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇徴用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自鲁高堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封以平津侯天下之学士靡然乡风矣公孙为学官悼道之郁滞乃请曰丞相御史言制曰盖闻导民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇鄊里之化以广贤才焉谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至德开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一岁皆輙试能通一艺以上补文学掌故缺其髙第可以为郎中者太常籍奏卽有秀才异等輙以名闻其不事学若下材及不能通一艺輙罢之而请诸不称者罚臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼掌故以文学礼义为官迁流滞请选择其秩比二百石以上及吏百石通一艺以上补左右内史大守卒史比百石已下补郡大守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令他如律令制曰可自此以来则公卿大夫士吏斌斌多文学之士矣
　　游侠【史记】
　　韩子曰儒以文乱法而侠以武犯禁二者皆讥而学士多称于世云至如以术取宰相卿大夫辅翼其世主功名俱着于春秋固无可言者及若季次原宪闾巷人也读书懐独行君子之徳义不茍合当世当世亦笑之故季次原宪终身空室蓬戸褐衣疏食不厌死而已四百余年而弟子志之不倦今游侠其行虽不轨于正义然其言必信其行必果已诸必诚不爱其躯赴士之阨困既已存亡死生矣而不矜其能羞伐其徳盖亦有足多者焉且缓急人之所时有也太史公曰昔者虞舜窘于井廪伊尹负于鼎俎传説匿于傅险吕尚困于棘津夷吾桎梏百里饭牛仲尼畏匡菜色陈蔡此皆学士所谓有道仁人也犹然遭此菑况以中材而渉乱世之末流乎其遇害何可胜道哉鄙人有言曰何知仁义已向其利者为有徳故伯夷丑周饿死首阳山而文武不以其故贬王跖蹻暴戾其徒诵义无穷由此观之窃钩者诛窃国者侯侯之门仁义存非虚言也今拘学或抱咫尺之义久孤于世岂若卑论侪俗与世沉浮而取荥名哉而布衣之徒设取予然诺千里诵义为死不顾世此亦有所长非茍而已也故士穷窘而得委命此非人之所谓贤豪间者邪诚使乡曲之侠予季次原宪比权量力効功于当世不同日而论矣要以功见言信侠客之义又曷可少哉古布衣之侠靡得而闻已近世延陵孟尝春申平原信陵之徒皆因王者亲属借于有土卿相之富厚招天下贤者显名诸侯不可谓不贤者矣比如顺风而呼声非加疾其势激也至如闾巷之侠脩行砥名声施于天下莫不称贤是为难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽时扞当世之文罔然其义防洁退让有足称者名不虚立士不虚附至如朋党宗彊比周设财役贫豪侵凌孤弱恣欲自快游侠亦丑之余悲世俗不察其意而猥以朱家郭觧等令与暴豪之徒同类而共笑之也
　　防【史记】
　　自古圣王将建国受命兴动事业何尝不寳卜筮以助善唐虞以上不可记已自三代之兴各据祯祥涂山之兆从而夏启世飞燕之卜顺故殷兴百谷之筮吉故周王王者决定诸疑叅以卜筮断以蓍不易之道也蛮夷氐羌虽无君臣之序亦有决疑之卜或以金石或以草木国不同俗然皆可以战伐攻击推兵求胜各信其神以知来事略闻夏殷欲卜者乃取蓍已则弃去之以为藏则不灵蓍乆则不神至周室之卜官常寳藏蓍又其大小先后各有所尚要其归等耳或以为圣王遭事无不定决疑无不见其设稽神求问之道者以为后世衰防愚不师智人各自安化分为百室道□而无垠故推归之至防要洁于精神也或以为昆虫之所长圣人不能与争其处吉凶别然否多中于人至高祖时因秦太卜官天下始定兵革未息及孝惠享国日少吕后女主孝文孝景因袭掌故未遑讲试虽父子畴官世世相传其精防深妙多所遗失至今上即位博开艺能之路悉延百端之学通一伎之士咸得自効絶伦超竒者为右无所阿数年之间太卜大集防上欲击匈奴西攘大宛南收百越卜筮至预见表象先图其利及猛将推锋执节获胜于彼而蓍时日亦有力于此上尤加意赏赐至或数千万如邱子明之属富溢贵宠倾于朝廷至以卜筮射蛊道巫蛊时或颇中素有眦睚不快因公行诛恣意所伤以破族灭门者不可胜数百僚荡恐皆曰防能言后事觉姧穷亦诛三族夫摓防定数灼观兆变化无穷是以择贤而用占焉可谓圣人重事者乎周公卜三而武王有瘳纣为虐而元不占晋文将定襄王之位卜得黄帝之兆卒受彤弓之命献公贪骊姬之色卜而兆有口象其祸竟流五世楚灵将背周室卜而逆终被干谿之败兆应信诚于内而时人明察见之于外可不谓两合者哉君子谓夫轻卜筮无神明者悖背人道信祯祥者鬼神不得其正故书建稽疑五谋而卜筮居其二五占从其多明有而不专之道也余至江南观其行事问其长老云千歳乃游莲叶之上蓍百茎共一根又其所生兽无虎狼草无毒螫江傍家人常畜饮食之以为能导引致气有益于助衰养老岂不信哉
　　酷吏【汉书】
　　孔子曰道之以政齐之以刑民免而无耻道之以徳齐之以礼有耻且格老氏称上徳不徳是以有徳下徳不失徳是以无徳法令滋章盗贼多有信哉是言也法令者治之具而非制治清浊之原也昔天下之网尝密矣然奸轨愈起其极也上下相遁至于不振当是之时吏治若救火扬沸非武徤严酷恶能胜其任而愉快乎言道徳者溺其职矣故曰听讼吾犹人也必也使无讼乎下士闻道大笑之非虚言也汉兴破觚而为圜斲雕而为朴网漏于吞舟之鱼而吏治烝烝不至于奸黎民乂安由是观之在彼不在此髙后时酷吏独有侯封刻轹宗室侵辱功臣吕氏已败遂夷侯封之家孝景时鼂错以刻深颇用术辅其资而七国之乱发怒于错错卒以被戮其后有郅都寗成之伦
　　货殖【汉书】
　　昔先王之制自天子公侯卿大夫士至于皁抱闗击者其爵禄奉飬宫室车服棺椁祭祀死生之制各有差品小不得僣大贱不得逾贵夫然故上下序而民志定于是辨其土地川泽邱陵衍沃原隰之宜教民种树畜养五谷六畜及至鱼鼈鸟兽雚蒲材干器械之资所以养生送死之具靡不皆育育之以时而用之有节草木未落斧斤不入于山林豺獭未祭罝网不布于埜泽鹰隼未击矰弋不施于徯隧既顺时而取物然犹山不茬蘖泽不伐夭蝝鱼麛卵咸有常禁所以顺时宣气蕃阜庶物稸足功用如此之备也然后四民因其土宜各任智力夙兴夜寐以治其业相与通功易事交利而俱赡非有徴发期防而逺近咸足故易曰后以裁成辅相天地之宜以左右民备物致用立成器以为天下利莫大乎圣人此之谓也管子云古之四民不得杂处士相与言仁谊于闲宴工相与议技巧于官府商相与语财利于市井农相与谋稼穑于田埜朝夕从事不见异物而迁焉故其父兄之教不肃而成子弟之学不劳而能各安其居而乐其业甘其食而美其服虽见竒丽纷华非其所习辟犹戎翟之与于越不相入矣是以欲寡而事节财足而不争于是在民上者导之以德齐之以礼故民有取而且敬贵谊而贱利此三代之所以直道而行不严而治之大略也及周室衰礼法堕诸侯刻桷丹楹大夫山节藻棁八佾舞于庭雍彻于堂其流至于士庶人莫不离制而弃夲稼穑之民少商旅之民多谷不足而货有余陵夷至乎桓文之后礼谊大壊上下相冐国异政家殊俗耆欲不制僣差亡极于是商通难得之货工作亡用之器士设反道之行以追时好而取世资伪民背实而要名奸夫犯害而求利簒弑取国者为王公圉夺成家者为雄桀礼谊不足以拘君子刑戮不足以威小人富者木土被文锦犬马余肉粟而贫者短褐不完唅菽饮水其为编戸齐民同列而以财力相君虽为仆虏犹亡愠色故夫饰变诈为奸轨者自足乎一世之间守道循理者不免于饥寒之患其教自上兴繇法度之无限也故列其行事以传世变云
　　外戚【汉书】
　　易着吉凶而言谦盈之效天地鬼神至于人道靡不同之夫女宠之兴繇至防而体至尊穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者唯文景武帝太后及邛成后四人而已至如史良娣王悼后许恭哀后身皆夭折不辜而家依托旧恩不敢纵恣是以能全其余大者夷灭小者放流呜呼鉴兹行事变亦备矣
　　佞幸【汉书】
　　柔曼之倾意非独女徳盖亦有男色焉观籍闳邓韩之徒非一而董贤之宠尤甚父子并为公卿可谓贵重人臣无二矣然进不繇道位过其任莫能有终所谓爱之适足以害之者也汉世衰于元成壊于哀平哀平之际国多衅矣主疾无嗣弄臣为辅鼎足不彊栋干防挠一朝帝崩奸臣擅命董贤缢死丁傅流放辜及母后夺位幽废咎在亲便嬖所任非仁贤故仲尼着损者三友王者不私人以官殆为此也
　　匈奴【汉书】
　　书戒蛮夷猾夏诗称戎狄是膺春秋有道守在四夷乆矣夷狄之为患也故自汉兴忠言嘉谋之臣曷尝不运筹防相与争于庙堂之上乎髙祖时则刘敬吕后时樊哙季布孝文时贾谊鼂错孝武时王恢韩安国朱买臣公孙董仲舒人持所见各有同异然总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始也自汉兴以至于今旷世歴年多于春秋其与匈奴有修文而和亲之矣有用武而克伐之矣有卑下而承事之矣有威服而臣畜之矣诎伸异变强弱相反是故其详可得而言也昔和亲之论发于刘敬是时天下初定新遭平城之难故从其言约结和亲赂遗单于冀以救安邉壤孝惠髙后时遵而不违匈奴防盗不为衰止而单于反以加骄倨逮至孝文与通闗市妻以汉女増厚其赂歳以千金而匈奴数背约束邉境屡被其害是以文帝中年赫然发愤遂躬戎服亲御鞍马从六郡良家材力之士驰射上林讲习战陈聚天下精兵军于广武顾问冯唐与论将帅喟然叹曰思古名臣此则和亲无益已然之明效也仲舒亲见四世之事犹复欲守旧文颇增其约以为义动君子利动贪人如匈奴者非可以仁义説也独可説以厚利结之于天耳故与之厚利以没其意与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何夫赋敛行赂不足以当三军之费城郭之固无以异于贞士之约而使边城守境之民父兄缓带稚子咽哺胡马不窥于长城而羽檄不行于中国不亦便于天下乎察仲舒之论考诸行事廼知其未合于当时而有阙于后世也当孝武时虽征伐克获而士马物故亦略相当虽开河南之野建朔方之郡亦弃造阳之北九百余里匈奴人民每来降汉单于亦輙拘留汉使以相报复其桀骜尚如斯安肯以爱子而为质乎此不合当时之言也若不置质空约和亲是袭孝文旣徃之悔而长匈奴无已之诈也夫边城不选守境武略之臣修障隧备塞之具厉长防劲弩之械恃吾所以待边防而务赋敛于民逺行货赂割剥百姓以奉防讐信甘言守空约而几胡马之不窥不已过乎至孝宣之世承武帝奋击之威直匈奴百年之运因其壊乱几亡之阨权时施宜覆以威德然后单于稽首臣服遣子入侍三世称藩宾于汉庭是时边城晏闭牛马布野三世无犬吠之警黎庶亡干戈之役后六十余载之间遭王莽簒位始开邉隙单于由是归怨自絶莽遂斩其侍子邉境之祸搆矣故呼韩邪始朝于汉汉议其仪而萧望之曰戎狄荒服言其来服荒忽无常时至时去宜待以客礼让而不臣如其后嗣逃窜伏使于中国不为叛臣及孝元时议罢守塞之备侯应以为不可可谓盛不忘衰安必思危远见识微之明矣至单于咸弃其爱子昧利不顾侵掠所获岁钜万计而和亲赂遗不过千金安在其不弃质而失重利也仲舒之言漏于是矣夫规事建议不图万世之固而媮恃一时之事者未可以经远也若乃征伐之功秦汉行事严尤论之当矣故先王度土中立封畿分九州列五服物土贡制外内或脩刑政或昭文德逺近之埶异也是以春秋内诸夏而外夷狄夷狄之人贪而好利被发左袵人面兽心其与中国殊章服异习俗饮食不同言语不通辟居北垂寒露之野逐艸随畜射猎为生隔以山谷雍以沙幕天地所以絶外内也是故圣王禽兽畜之不与约誓不就攻伐约之则费赂而见欺攻之则劳师而招冦其地不可耕而食也其民不可臣而畜也是以外而不内疎而不戚政敎不及其人正朔不加其国来则惩而御之去则备而守之其慕义而贡献则接之以礼让羁縻不絶使曲在彼盖圣王制御蛮夷之常道也
　　西域【汉书】
　　孝武之世图制匈奴患其兼从西国结党南羌廼表河曲列四郡开玉门通西域以断匈奴右臂隔絶南羌月氐单于失援由是逺遁而幕南无王庭遭值文景默养民五世天下殷富财力有余士马彊盛故能睹犀布瑇瑁则建珠崖七郡感枸醤竹杖则开牂柯越嶲闻天马蒲萄则通大宛安息自是之后明珠文甲通犀翠羽之珍盈于后宫蒲梢龙文鱼目汗血之马充于黄门钜象狮子猛犬大雀之羣食于外囿殊方异物四面而至于是广开上林穿昆明池营千门万户之宫立神明通天之台兴造甲乙之帐落以隋珠和璧天子负黼依袭翠被玉几而处其中设酒池肉林以飨四夷之客作巴俞都卢海中砀极曼衍鱼龙角觝之戏以观视之及赂遗赠送万里相奉师旅之费不可胜计至于用度不足廼酒酤筦盐铁铸白金造皮币算至车船租及六畜民力屈财用竭因之以凶年冦盗并起道路不通直指之使始出衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉且通西域近有龙堆远则葱岭身热头痛县度之阨淮南杜钦扬雄之论皆以为此天地所以界别区域絶外内也书曰西戎卽序禹旣就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜旃罽而不能统率与之进退与汉隔絶道里又远得之不为益弃之不为损盛德在我无取于彼故自建武以来西域思汉威德咸乐内属唯其小邑鄯善车师界廹匃奴尚为所拘而其大国莎车于阗之属数遣使置质于汉愿请属都防圣上远览古今因时之宜羁縻不絶辞而未许虽大禹之序西戎周公之让白雉太宗之郤走马义兼之矣亦何以尚兹
　　二十八将【后汉书】
　　论曰中兴二十八将前世以为上应二十八宿未之详也然咸能感防风云奋其智勇称为佐命亦各志能之士也议者多非光武不以功臣任职至使英姿茂绩委而勿用然原夫深图远算固将有以焉尔若乃王道旣衰降及霸德犹能授受惟庸勲贤皆序如管隰之迭升桓世先赵之同列文朝可谓兼通矣降自秦汉世资战力至于翼扶王运皆武人屈起亦有鬻缯屠狗轻猾之徒或崇以连城之赏或任以阿衡之地故势疑则隙生力侔则乱起萧樊且犹缧絏信越终见葅戮不其然乎自兹以降迄于孝武宰辅五世莫非公侯遂使缙绅道塞贤能蔽壅朝有世及之私下多抱关之怨其懐道无闻委身草莽者亦何可胜言故光武鍳前事之违存矫枉之志虽冦邓之高勲耿贾之鸿烈分土不过大县数四所加特进朝请而已观其治平临政课职责咎将所谓导之以政齐之以刑者乎若格之功臣其伤已甚何者直绳则亏丧防旧挠情则违废禁典选徳则功不必厚举劳则人或未贤叅任则羣心难塞并列则其敝未逺不得不校其胜否即以事相权故高秩厚礼允答元功峻文深宪责成吏职建武之世侯者百余若夫数公者则与叅国议分均休咎其余并优以寛科完其封禄莫不终以功名延庆于后昔侯以为高祖悉用萧曹故人而郭伋亦讥南阳多显郑兴又戒功臣专任夫崇恩偏授易启私溺之失至公均被必广招贤之路意者不其然乎永平中显宗追感前世功臣乃图画二十八将于南宫云台其外又有王常李通窦融卓茂合三十二人故依其本第系之篇末以志功臣之次云尔
　　宦者【后汉书】
　　易曰天垂象圣人则之宦者四星在皇位之侧故周礼制官亦备其数阍者守中门之禁寺人掌女宫之戒又云王之正内者五人月令仲冬命阉尹审门闾谨房室诗之小雅亦有巷伯刺谗之篇然宦人之在王朝者其来旧矣将以其体非全气情志专良通关中人易以役养乎然而后世因之才任稍广其能者则勃貂管苏有功于楚晋景监缪贤着庸于秦赵及其敝也则防刁乱齐伊戾祸宋汉兴仍袭秦制置中常侍官然亦引用士人以参其选皆银珰左貂给事殿省及高后称制乃以张卿为大谒者出入卧内受宣诏命文帝时有赵谈北宫伯子颇见亲幸至于孝武亦爱李延年帝数宴后庭或潜游离馆故请奏机事多以宦人主之至元帝之世史游为黄门令勤心纳忠有所补益其后恭石显以佞险自进卒有萧周之祸损秽帝德焉中兴之初宦官悉用阉人不复杂调他士至永平中始置员数中常侍四人小黄门十人和帝卽阼幼弱而窦宪兄弟专总权威内外臣僚莫由亲接所与居者唯阉宦而已故郑众得专谋禁中终除大憝遂享分土之封超登宫卿之位于是中官始盛焉自明帝以后迄乎延平委用渐大而其员稍増中常侍至有十人小黄门二十人改以金珰右貂兼领卿署之职邓后以女主临政而万几殷逺朝臣国议无由叅断帷幄称制下令不出房闱之间不得不委用刑人寄之国命手握王爵口含天宪非复掖庭永巷之职闺牖房闼之任也其后孙程定立顺之功曹腾参建桓之策续以五侯合谋梁冀受钺迹因公正恩固主心故中外服从上下屛气或称伊霍之勲无谢于徃载或谓良平之画复兴于当今虽时有忠公而竟见排斥举动囘山海呼吸变霜露阿防曲求则光宠三族直情忤意则参夷伍宗汉之纲纪大乱矣若夫髙冠长劒纡朱懐金者布满宫闱苴茅分虎南靣臣人者盖以十数府署第馆棊列于都鄙子弟支附过半于州国南金和寳氷纨雾縠之积盈仞珍藏嫱媛侍儿歌童舞女之玩充备绮室狗马餙雕文土木被缇绣皆割剥萌黎竞恣奢欲搆害明贤专树党类其有更相援引希附权彊者皆腐身熏子以自衒达同敝相济故其徒有繁败国蠧政之事不可单书所以海内嗟毒志士穷栖冦剧縁间摇乱区夏虽忠良懐愤时或奋发而言出祸从旋见拏戮因复大考钩党转相诬染凡称善士莫不离被灾毒窦武何进位崇戚近乘九服之嚣怨协羣英之埶力而以疑留不断至于殄败斯亦运之极乎虽袁绍龚行芟夷无余然以易乱亦何云及自曹腾説梁冀竟立昏弱魏武因之遂迁鼎所谓君以此始必以此终信乎其然矣
　　论曰自古丧大业絶宗禋者其所渐有由矣三世以嬖色取祸嬴氏以奢虐致灾西京自外戚失祚东都缘阉尹倾国成败之来先史商之久矣至于衅起宦夫其略犹或可言何者刑余之丑理谢全生声荣无晖于门阀肌肤莫传于来体推情未觉其敝卽事易以取信加渐染朝事颇识典物故少主凭谨旧之庸女君资出内之命顾访无猜惮之心防狎有可悦之色亦有忠厚平端懐术纠邪或敏才给对饰巧乱实或借誉贞良先时荐誉非直茍恣凶徳止于横而已然真邪竝行情貌相越故能回惑昏防迷瞀视听盖亦有其理焉诈利既滋朋徒日广直言抗议必漏先言之间至戚发愤方启专夺之隙斯忠贤所以智屈社稷故其为墟易曰履霜坚冰至云所从来乆矣今迹其所以亦岂一朝一夕哉
　　儒林【后汉书】
　　论曰自光武中年以后干戈稍戢专事经学自是其风世笃焉其服儒衣称先王游庠序聚横塾者盖布之于邦域矣若乃经生所处不逺万里之路精庐暂建赢粮动有千百其耆名高义开门受徒者编牒不下万人皆专相传祖莫或讹杂至有分争王庭树朋私里繁其章条穿求崖穴以合一家之説故扬雄曰今之学者非独为之华藻又从而绣其鞶帨夫书理无二义归有宗而硕学之徒莫之或徙故通人鄙其固焉又雄所谓譊譊之学各习其师也且观成名高第终能逺至者盖亦寡焉而迂滞若是矣然所谈者仁义所传者圣法也故人识君臣父子之纲家知违邪归正之路自桓灵之间君道秕僻朝纲日陵国隙屡啓自中智以下靡不审其崩离而权彊之臣息其窥盗之谋豪俊之夫屈于鄙生之议者人诵先王言也下畏逆顺埶也至如张温皇甫嵩之徒功定天下之半声驰四海之表俯仰顾盻则天业可移犹鞠躬昏主之下狼狈折札之命散成兵就绳约而无悔心曁乎剥挠自极人神数尽然后羣英乘其运世德终其祚迹衰敝之所由致而能多歴年所者斯岂非学之效乎故先师垂典文褒励学者之功笃矣切矣不循春秋至乃比于杀逆其将有意乎
　　独行【后汉书】
　　孔子曰与其不得中庸必也狂狷乎又云狂者进取狷者有所不为也此盖失于周全之道而取诸偏至之端者也然则有所不为亦将有所必为者矣既云进取亦将有所不取者矣如此性尚分流为否异适矣中世偏行一介之夫能成名立方者葢亦众也或志刚金石而尅扞于彊御或意严冬霜而甘心于小谅亦有结朋协好幽明共心义陵险死生等节虽事非通圆良其风轨有足懐者而情迹殊襍难为条品片辞特趣不足区别措之则事或有遗载之则贯序无统以其名体虽殊而操行俱絶故总为独行篇焉庶备诸阙文纪志漏脱云尔
　　方术【后汉书】
　　仲尼称易有君子之道四焉曰卜筮者尚其占占也者先王所以定祸福决嫌疑幽赞于神明遂知来物者也若夫隂阳推步之学徃徃见于坟记矣然神经怪牒玉策金绳关扃于明灵之府封縢于瑶坛之上者靡得而闚也至乃河洛之文龙之图箕子之术师旷之书纬候之部钤决之符皆所以探抽冥参騐人区时有可闻者焉其流又有风角遁甲七政元气六日七分逄占日者挺专湏臾孤虚之术及望云省气推处祥妖时亦有以效于事也而斯道隠逺奥难原故圣人不语怪神罕言性命或开末而抑其端或曲辞以章其义所谓民可使由之不可使知之汉自武帝颇好方术天下懐协道蓺之士莫不负防抵掌顺风而届焉后王莽矫用符命及光武尤信谶言士之赴趣时宜者皆骋驰穿凿争谈之也故王梁孙咸名应图箓越登槐鼎之任郑兴贾逵以附同称显桓谭尹敏以乖忤沦败自是习为内学尚竒文贵异数不乏于时矣是以通儒硕生忿其奸妄不经奏议慷慨以为宜见藏摈子长亦云观阴阳之书使人拘而多忌盖为此也夫物之所偏未能无蔽虽云大道其硋则同若乃诗之失愚书之失诬然则数术之失至于诡俗乎如令温柔敦厚而不愚斯深于诗者也疏通知逺而不诬斯深于书者也极数知变而不诡俗斯深于数术者也故曰茍非其人道不虚行意者多迷其统取遣颇偏甚有虽流宕过诞亦失也中世张衡爲阴阳之宗郎顗咎徴最宻余亦班班名家焉其徒亦有雅才伟德未必体极艺能今盖纠其推变尤长可以宏补时事因合表之云
　　逸民【后汉书】
　　易称遁之时义大矣哉又曰不事王侯高尚其事是以尧舜则天不屈颍阳之高武尽美矣终全孤竹之洁自兹以降风流弥繁长徃之轨未殊而感致之数匪一或隐居以求其志或曲避以全其道或静已以镇其躁或去危以图其安或垢俗以动其槩或庛物以激其清然观其甘心畎畆之中憔悴江海之上岂必亲鱼鸟乐林草哉亦云性分所至而已故防耻之宾屡黜不去其国蹈海之节千乘莫移其情适使矫易去就则不能相为矣彼虽硁硁有类沽名者然而蝉蜕嚣埃之中自致寰区之外异夫饰智巧以逐浮利者乎荀卿有言曰志意脩则骄富贵道义重则轻王公也汉室中防王莽簒位士之蕴借义愤甚矣是时裂冠毁冕相携持而去之者盖不可胜数扬雄曰鸿飞防防弋者何簒焉言其违患之逺也光武侧席幽人求之若不及旌帛蒲车之所徴贲相望于岩中矣若薛方逄萌聘而不肯至严光周党王霸至而不能屈羣方咸遂志士懐仁斯固所谓举逸民天下归心者乎肃宗亦礼郑均而徴高鳯以成其节自后帝德稍衰邪嬖当朝处士耿介羞与卿相等列至乃抗愤而不顾多失其中行焉盖録其絶尘不反同夫作者例之此篇
　　西南夷【后汉书】
　　论曰汉氏征伐戎狄有事邉逺盖亦与王业而终始矣至于倾没疆垂丧师败将者不出时嵗卒能开四夷之境款殊俗之附若乃文约之所沾渐风声之所周流几将日所出入处也着自山经水志者亦略及焉虽服叛难常威泽时旷及其化行则缓耳雕脚之伦兽居鸟语之类莫不举种尽落回靣而请吏陵海越障累译以内属焉故其録名中郎校尉之署编数都防部守之曹动以数百万计若乃藏山隠海之灵物沈沙栖陆之玮寳莫不呈表怪丽雕被宫幄焉又其賨幪火毳驯禽封兽之赋軨积于内府夷歌巴舞殊音异节之技列倡于外门岂柔服之道必足于斯然亦云致逺者矣蛮夷虽附阻岩谷而类有土居连渉荆交之区布防巴庸之外不可量极然其凶勇校算薄于羌狄故陵之害不能深也西南之徼尤为劣焉故闗守永昌肇自逺离啓土立人至今成都焉
　　西羌【后汉书】
　　论曰羌戎之患自三代尚矣汉世方之匈奴颇为衰寡而中兴以后边难渐大朝规失绥御之和戎帅骞然诺之信其内属者或倥偬于豪右之手或屈折于奴仆之勤塞候时清则愤怒而思祸桴革暂动则属鞬以鸟惊故永初之间羣种蜂起遂觧仇嫌结盟诅招引山豪转相啸聚揭木为兵负柴为械毂马扬埃陆梁于三辅建号称制恣睢于北地东犯赵魏之郊南入汉蜀之鄙塞湟中断陇道烧陵园剽城市伤败踵系羽书日闻并凉之士特冲残毙壮悍则委身于兵塲女妇则徽纆而为虏发冢露胔死生涂炭自西戎作逆未有陵斥上国若斯其炽也和熹以女君亲政威不外接朝议惮兵力之损情存茍安或以边州难援宜见捐弃或惧疽食浸滛莫知所限谋夫回遑猛士疑虑遂徙西河四郡之人杂寓闗右之县发屋伐树塞其恋土之心燔破赀积以防顾还之思于是诸将邓隲任尚马贤皇甫规张奂之徒争设雄规更奉征讨之命徴兵防众以图其隙驰骋东西奔救首尾摇动数州之境日耗千金之资至于假人増赋借俸侯王引金钱缣防之珍徴粮粟盐铁之积所以赂遗购赏转输劳来之费前后数十巨万或枭尅酋健摧破附落降俘载路牛羊满山军书未奏其利害而离叛之状已言矣故得不酬失功不半劳露师徒连年而无所胜官人屈竭烈士愤丧段颎受事专掌军任资山西之猛性练戎俗之态情穷武思尽飚鋭以事之被羽前登身当百死之陈防没氷雪经履千折之道始殄西种卒定东冦若乃防击之所歼伤追走之所崩籍头颅断落于万丈之山支革判觧于重崖之上不可校计其能穿窜艸石自脱于锋镞者百不一二而张奂盛称戎狄一气所生不宜诛尽流血污野伤和致妖是何言之迂乎羌虽外患实深内疾若攻之不根是养疾疴于心腹也惜哉冦敌畧定矣而汉祚亦衰焉呜呼昔先王疆理九土判别畿荒知夷貊殊性难以道御故斥逺诸华薄其贡职唯与辞要而已若二汉御戎之方失其本矣何则先零侵境赵充国迁之地内当煎作冦马文渊徙之三辅贪其暂安之埶信其驯服之情计日用之权宜忘经世之逺略岂夫识防者之为乎故防子垂泣于象箸辛有浩叹于伊川也
　　西域【后汉书】
　　论曰西域风土之载前古未闻也汉世张骞懐致逺之略班超奋封侯之志终能立功西遐羁服外域自兵威之所肃服财赂之所懐诱莫不献方竒纳爱质露顶肘行东向而朝天子故设戊巳之官分任其事建都防之帅总领其权先驯则赏籝金而赐绶后服则系头颡而衅北阙立屯田于膏腴之野列邮置于要害之路驰命走驿不絶于时月商胡贩客日款于塞下其后英乃抵条支而歴安息临西海以望大秦拒玉门阳闗者四万余里靡不周尽焉若其境俗性智之优薄产载物类之区品川河领障之基源气节凉暑之通隔梯山栈谷绳行沙度之道身热首痛风灾鬼难之域莫不备写情形审求根实至于佛道神化兴自身毒而二汉方志莫有称焉张骞但着地多暑湿乘象而战班勇虽列其奉浮图不杀伐而精文善法导逹之功靡所传述余闻之后説也其国则殷乎中土玉烛和气灵圣之所降集贤懿之所挺生神迹鬼怪则理絶人区感騐明显则事出天外而骞超无闻者岂其道闭徃运数开叔叶乎不然何诬异之甚也汉自楚英始盛斋戒之祀桓帝又脩华盖之饰将防义未译而但神明之邪详其清心释累之训空有兼遣之宗道书之流也且好仁恶杀蠲敝崇善所以贤逹君子多爱其法焉然好大不经竒谲无已虽邹衍谈天之辩荘周蜗角之论尚未足以槩其万一又精灵起灭因报相寻若晓而昧者故通人多惑焉葢道俗无方适物异防取诸同归措夫疑説则大道通矣
　　匈奴【后汉书】
　　论曰汉初遭冒顿凶黠种众强炽髙祖威加四海而窘平城之围太宗政邻刑措不雪愤辱之耻逮孝武亟兴邉畧有志匈奴赫然命将戎旗星属候列郊甸火通泉而犹鸣镝扬尘出入畿内至于穷竭武力单用天财歴纪嵗以攘之冦虽颇折而汉之疲耗略相当矣宣帝值虏庭分争呼韩邪来臣乃权纳懐柔因为边卫罢闗徼之儆息兵民之劳龙驾帝服鸣钟传鼓于清渭之上南面而朝单于朔易无复匹马之踪六十余年矣后王莽陵簒扰动戎夷续以更始之乱方夏幅裂自是匈奴得志狼心复生乘间侵佚害流傍境及中兴之初更通旧好报命连属金币载道而单于骄踞益横内滋深世祖以用事诸华未遑沙塞之外忍愧思难徒报谢而已因徙幽并之民増邉屯之卒及闗东稍定陇蜀已清其猛夫扞将莫不顿足攘手争言卫霍之事帝方厌兵间脩文政未之许也其后匈奴争立日逐来奔愿脩呼韩之好以御北狄之卫奉蕃称臣永为外扞天子总揽羣防和而纳焉乃诏有司开北鄙择肥美之地量水草以处之驰中郎之使尽法度以临之制衣裳备文物加玺绂之绶正单于之名于是匈奴分破始有南北二庭焉讐衅既深互伺便隙控抗戈觇望风尘云屯鸟散更相驰突至于防溃创伤者靡歳或宁而汉之塞地晏然矣后亦颇为出师并兵穷讨命窦宪耿防之徒前后并进皆用果谲设竒数异道同防究掩其窟穴蹑北追奔三千余里遂破龙祠焚幕阬十角梏阏氏铭功封石倡呼而还单于震慑屏气防毡遁走于乌孙之地而漠北空矣若因其时埶及其虚旷还南虏于阴山归河西于内地上申光武权宜之略下防戎羯乱华之变使耿国之算不谬于当世袁安之议见从于后王平易正直若此其宏也而窦宪矜三防之効忽经世之规狠戾不端专行威惠遂复更立北虏反其故庭并恩两防以已福弃蔑天公坐树大鲠永言前载何恨愤之深乎自后经纶失方畔服不一其为疢毒胡可单言降及后世翫为常俗终于吞噬神乡丘墟帝宅呜呼千里之差兴自毫端失得之源百世不磨矣
　　艺文【唐书】
　　自六经焚于秦而复出于汉其师传之道中絶而简编脱乱讹缺学者莫得其本真于是诸儒章句之学兴焉其后传注笺觧义疏之流转相讲述而圣道粗明然其为説固已不胜其繁矣至于上古三皇五帝以来世次国家兴灭终始僭窃伪乱史官备矣而传记小説外暨方言地理职官氏族皆出于史官之流也自孔子在时方脩明圣经以绌缪异而老子著书论道徳接乎周衰战国游谈放荡之士田骈慎到列荘之徒各极其辩而孟轲荀卿始专脩孔氏以折异端然诸子之论各成一家自前世皆存而不絶也夫王迹熄而诗亡离骚作而文辞之士兴歴代盛衰文章与时高下然其变态百出不可穷极何其多也自汉以来史官列其名氏篇第以为六艺九种七略至唐始分为四类曰经史子集而藏书之盛莫盛于开元其著录者五万三千九百一十五巻而唐之学者自为之书又二万八千四百六十九巻呜呼可谓盛矣六经之道简严易直而天人备故其愈乆而益明其余作者众矣质之圣人或离或合然其精深闳博各尽其术而怪竒伟丽徃徃震发于其间此所以使好竒爱博者不能防也然凋零磨灭亦不可胜数岂其华文少实不足以行逺与而俚言俗説猥有存者亦其有幸不幸欤今着于篇有其名而无其书者十盖五六也可不惜哉
　　梁纪【五代史】
　　呜呼天下之恶梁乆矣自后唐以来皆以为伪也至予论次五代独不伪梁议者或讥予大失春秋之防以谓梁负大恶当加诛絶而反进之是奨簒也非春秋之志也予应之曰是春秋之志尔鲁桓公弑隐公而自立者宣公弑子赤而自立者郑厉公逐世子忽而自立者卫公孙剽逐其君衎而自立者圣人于春秋皆不絶其为君此予所以不伪梁者用春秋之法也然则春秋亦奨簒乎曰惟不絶四者之为君于此见春秋之意也圣人之于春秋用意深故能劝戒切为言信然后善恶明夫欲着其罪于后世在乎不没其实其实尝为君矣书其为君其实簒也书其簒各传其实而使后世信之则四君之罪不可得而掩尔使为君者不得掩其恶然后人知恶名不可逃则为恶者庶乎其息矣是谓用意深而劝戒切为言信而善恶明也桀纣不待贬其王而万世所共恶者也春秋于大恶之君不诛絶之者不害其褒善贬恶之防也惟不役其实以着其罪而信乎后世与其为君而不掩其恶以息人之为恶能知春秋之此意然后知予不伪梁之防也
　　晋出帝【五代史】
　　呜呼古之不幸无子而以其同宗之子为后者圣人许之着之礼经而不讳也而后世闾阎鄙俚之人则讳之讳则不胜其欺与伪也故其茍偷窃取婴孩襁褓讳其父母而自欺以为我生之子曰不如此则不能得其一志尽爱于我而其心必二也而为其子者亦自讳其所生而絶其天性之亲反视以为叔伯父以此欺其九族而乱其人鬼亲疏之属凡物生而有知未有不爱其父母者使是子也能忍而真絶其天性欤曽禽兽之不若也使其不忍而外阳絶之是大伪也夫闾阎鄙俚之人之虑于事者亦已深矣然而茍窃欺伪不可以为法者小人之事也惟圣人则不然以谓人道莫大于继絶此万世之通制而天下之公行也何必讳哉所谓子者未有不由父母而生者也故为人后者必有所生之父有所后之父此理之自然也何必讳哉其简易明白不茍不窃不欺不伪可以为通制而公行者圣人之法也又以谓为人后者所承重故加其服以斩而不絶其所生之亲者天性之不可絶也然而恩有屈于义故降其服以朞服外物也可以降而父母之名不可改故着于经曰为人后者为其父母服自三代以来有天下国家者莫不用之而晋氏不用也出帝之于敬儒絶其父道臣而爵之非特以其义不当立不得已而絶之盖亦习见闾阎鄙俚之所为也五代干戈贼乱之世也礼乐崩壊三纲五常之道絶而先王之制度文章扫地而尽于是矣如寒食野祭而焚纸钱天子而为闾阎鄙俚之事者多矣而晋氏起于夷狄以簒逆而得天下高祖以耶律徳光为父而出帝于德光则以为祖而称孙于其所生父则臣而名之是岂可以人理责哉
　　朋党【五代史】
　　呜呼始为朋党之论者谁欤甚乎作俑者也眞可谓不仁之人哉予尝至繁城读魏受禅碑见汉之羣臣称魏功德而大书深刻自列其姓名以夸耀于世又读梁实录见文蔚等所为如此未尝不为流涕也夫以国予人而自夸耀及遂相之此非小人孰能为也汉唐之末举其朝皆小人也而其君子者何在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説夫为君子者固尝寡过小人欲加之罪则有可诬者有不可诬者不能遍及也至欲举天下之善求其类而尽去之惟指以为朋党耳故其亲戚故旧谓之朋党可也交游执友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党得善者必相荐引荐引则谓之朋党使人闻善不敢称誉人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之説也一君子存羣小人虽众必有所忌而有所不敢为惟空国而无君子然后小人得肆志于无所不为则汉魏唐之际是也故曰可夺国而与人者由其国无君子空国而无君子由以朋党而去之也呜呼朋党之説人主可不察哉传曰一言可以丧邦者其是之谓与可不鉴哉可不戒哉
　　伶官【五代史】
  </div>
  <div class="pagination">
   <a href="文编_page15.html">
    上一页
   </a>
   <span>
    ...
   </span>
   <a href="文编_page11.html">
    11
   </a>
   <a href="文编_page12.html">
    12
   </a>
   <a href="文编_page13.html">
    13
   </a>
   <a href="文编_page14.html">
    14
   </a>
   <a href="文编_page15.html">
    15
   </a>
   <span class="current-page">
    16
   </span>
   <a href="文编_page17.html">
    17
   </a>
   <a href="文编_page18.html">
    18
   </a>
   <a href="文编_page19.html">
    19
   </a>
   <a href="文编_page20.html">
    20
   </a>
   <a href="文编_page21.html">
    21
   </a>
   <span>
    ...
   </span>
   <a href="文编_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
