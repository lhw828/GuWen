<!DOCTYPE html>
<html>
<head>
    <meta charset="UTF-8">
    <title>文苑英华 - 第 313 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 313 页/共 634 页</h1>
    <div class="content">　　剪项夷秦势已雄布衣还是负深功懦夫女子【集作寡妻稚女】俱堪恨却把余杯奠蒯通
　　题段太尉庙　　　　　　　前　人
　　近甸蒙尘日南梁反正年飘流茂陵椀零落太官椽建纛非降楚披图异録燕堪嗟侍中血不及御衣前
　　湘妃庙　　　　　　　　　前　人
　　刘表荒碑断水濵庙前幽草闭残春已将怨泪流斑竹又感悲风入白苹八族未来谁北拱四防犹在莫南廵九峯相似堪疑处望见苍梧不见人
　　竹郎庙　　　　　　　　　薛　涛
　　竹郎庙前多古木夕阳沉沉山更緑何处江村有笛声笛声尽是迎郎曲
　　谒巫山庙　　　　　　　　韦　荘
　　乱猿啼处访髙唐路入烟霞草木香山色未能忘宋玉水声犹似哭襄王朝朝夜夜阳台下为雨为云楚国亡惆怅庙前多少柳春来空鬬画睂长



　　文苑英华巻三百二十
　　钦定四库全书
　　文苑英华巻三百二十一　宋　李昉等　编花木一
　　牡丹二十七首　　　桃花十五首
　　杏花八首　　　　　紫薇花三首
　　牡丹　　　　　　　　　　李　益
　　紫蘂藂开未到家却教游客赏繁华始知年少求名处满眼空中别有花
　　题所赁宅牡丹　　　　　　王　建
　　赁宅得花饶初开恐是妖霞【集作粉】光深紫腻肉色退红娇且愿风留着唯愁日炙燋【襍咏作销】可怜零落蘃收取作香烧
　　赏牡丹　　　　　　　　　前　人
　　此花名价别开艳益皇都香逼苓菱【疑】死红烧踯躅枯软光笼细脉妖色暖鲜肤满蕋攅黄粉含棱缕绛苏好和薰御服堪畵入宫图晩态愁新妇残妆望病夫教人知个数留客赏斯湏一夜轻风起千金买亦无
　　戏题牡丹　　　　　　　　韩　愈
　　幸自同开俱隐约何湏相倚鬭轻盈陵晨并作新妆面对客偏含不语情双燕无机来拂畧【集作还拂掠】游蜂多思正经营长年是事皆抛尽【集作弃】今日栏边暂眼明
　　唐郎中宅与诸公同饮酒看牡丹
　　刘禹锡
　　今日花前饮甘心醉数杯但愁花有语不为老人开
　　以上三篇并见集本
　　浑侍中牡丹
　　径尺千余朶人间有此花今朝见顔色更不向诸家
　　赏牡丹　　　　　　　　　前　人
　　庭前芍药妖无格池上芙蓉净少情唯有牡丹真国色花开时节动京城
　　惜牡丹花二首　　　　　　白居易
　　惆怅阶前红牡丹晩来唯有两花【集作枝】残明朝风起应吹尽夜惜衰红把火看
　　二
　　寂寞萎红低向雨离披破艳散随风晴天【集作明】落地犹惆怅何况飘零泥土中
　　牡丹　　　　　　　　　　李商隠
　　锦帷【集作帏下同】初巻衞夫人【典畧云夫子见南子南子在锦帷之中】绣被犹堆越鄂君垂手乱飜雕玉佩细腰频舞【集作招腰争舞】鬱金裙石家蜡烛何曽剪荀令香炉可待薰我是梦中传彩笔欲书花片【集作叶】寄朝云
　　同前
　　絶代祗西子众芳唯牡丹月中虚有桂天上谩夸兰夜濯金波满朝倾玉露残性应轻菡萏根本是琅玕夺目霞千片陵风绮一端稍宜经【一作霑】宿雨徧觉耐春寒见説开元嵗初令植御栏贵妃娇欲比侍女妒羞看巧类鸳机织光攅射月团渐移公子第还种杏花坛豪士倾囊买贫儒假乗观叶藏梧际鳯枝动镜中鸾似笑賔初至如愁酒欲阑诗人防芍药释子媿栴檀酷烈宜名夀姿容想姓潘素光飜鹭羽丹焰赩鸡冠燕拂惊还语蜂贪困未安傥令红脸笑兼解翠眉攅少长呈连蕚娇矜寄合欢息肩移九轨无胫到千官日耀香房拆风披蘂粉干好酬青玉案称贮碧氷盘璧要连城与珠堪十斛判更思初甲拆那得异泥蟠骚咏应遗恨农经秪粗刋鲁般雕不得延夀笔将殚醉客同攀折佳人惜犯干始知来苑囿全胜在林峦泥滓当浇洒庭除又绰寛若将桃李并方觉効嚬难
　　牡丹二首　　　　　　　　温庭筠
　　轻隂隔翠帏宿雨泣晴晖醉后佳期在歌余旧意非蝶繁轻粉住蜂重抱香归莫惜薰炉夜因风到舞衣
　　二
　　水漾晴红压叠波晓来金粉覆庭莎裁成艳思偏应巧分得春光最数多欲绽似含双靥笑正繁疑有一声歌华堂客散帘垂地想凭栏干敛翠蛾
　　同前四首　　　　　　　　薛　能
　　异色禀陶甄常疑主者偏众芳殊不类一笑独奢妍颗拆羞含嬾藂虚隐防圆亚心堆胜被美色艳于莲品格如寒食精光似少年种堪收子子价合易贤贤秀应无妒竒香称有仙深隂宜映幕富贵助开筵蜀水争能染巫山未可怜数难防次第立困恋傍边逐日愁风雨和星祝夜天且从留尽赏离此便归田
　　二干符二年再作　　　　　前　人
　　万朶照初筵狂游忆少年晓光如曲水顔色似西川白向庚辛受朱从造化研众开成伴侣相笑极神仙见熖宁劳火闻香不帯烟自髙轻月桂非耦贱池莲影接雕盘动藂遭恶草偏招欢忧事阻就卧觉情牵四面宜绨锦当头称管泊来鸎定忆纷扰蝶何防苏息承朝露滋荣仰霁天压栏多尽好敌国贵宜然未落湏迷醉因兹任病纒人谁知极物空负感麟篇
　　三
　　去年零落暮春时泪湿红牋怨别离【一作诗】常恐便同【一作如】巫峡散因何重有武陵期传情每向馨香得不语还应彼此知只欲栏边安枕席夜深闲共说相思
　　四
　　牡丹愁为牡丹饥自惜多情欲瘦羸浓艶冷香初盖后好风干雨正开时吟蜂遍坐无闲蘂醉客曽偷有折枝京国别来谁占翫此花光景属吾诗
　　同前二首　　　　　　　韩　琮
　　桃时杏日不争浓叶帐隂成始放红晓艳逺分金掌露暮香深惹玉堂风名移兰杜千年后贵擅笙歌百醉中如梦如仙忽零落暮霞何处緑屛空
　　二咏未开者
　　残花何处藏尽在牡丹房嫩蘂包金粉重葩结绣囊云凝巫峡梦闭景阳妆应恨年华促迟迟待日长
　　观江南牡丹　　　　　　　张　璸
　　北地花开南地风寄恨还与客心同群芳尽怯千般态几醉能销一畨【去声】红举世秪将华胜实真禅元喻色为空近年明主思王道不许新栽满六宫
　　僧院牡丹　　　　　　　　陈　标
　　琉璃地上开红艳碧落天头散晓霞应是向西无地种不然争肯重莲花
　　牡丹　　　　　　　　　　罗　邺
　　落尽春红始见【谁咏作着】花花时比屋事豪奢买栽池馆恐无地看到子孙能几家门倚长衢攅绣毂【杂咏作轭】幄笼轻日防香霞歌钟满座争观赏肯信流年鬓有华
　　同前二首　　　　　　　　前　人
　　似共东风别有因绛罗髙卷不胜春若教解语应倾国任是无情亦动人芍药与君为近侍芙蓉何处避芳尘可怜韩令功成后辜负秾华过此身
　　二【虚白堂前相传云白傅手植在钱塘】
　　欲询徃事奈无言六十年来此托根香暖几飘袁虎扇格髙长对孔融尊曽忧世乱隂难合且喜春残色尚存莫背栏干便相笑与君俱受主人恩
　　牡丹　　　　　　　　　　裴　説
　　数朶欲倾城【集作色堪惊】安同桃李荣未尝贫处见不似地中生此物疑无价当春独有名游蜂与蝴蝶来徃似多情
　　裴给事宅白牡丹　　　　　卢　纶
　　长安豪贵惜春残争翫街西【诗选作争赏新开】紫牡丹别有玉盘承露冷无人起就月中看
　　白牡丹　　　　　　　　　王贞白
　　谷雨洗纎素裁为白牡丹异香开玉合轻粉泥银盘时贮露华湿宵倾月魄寒家人淡妆罢无语倚朱栏
　　桃花
　　奉和咏龙门桃花　　　　　萧　慤
　　旧闻开露井今见植龙门树少知非塞花髙异小园论时应未发故欲影归轩抵言轻【初学记作经】摘罢犹胜逐风飜
　　咏桃　　　　　　　　　　唐太宗
　　禁苑春晖丽花溪绮树装缀条深浅色防露参差光向日分千笑迎风共一香如何仙岭侧独秀隐遥芳
　　望人家桃花　　　　　　　贺知章
　　山源夜雨度仙家朝发东园桃李花桃花红兮李花白照灼城隔复南陌南陌青楼十二重春风桃李谁为容弃置千金轻不顾踟蹰五马谢相逢徒言南国容华晩逺【疑】叹西家飘落逺的皪长春明光殿氛氲半入披香苑苑里珍木元自竒黄金作叶白银枝千年万嵗不凋落还将桃李更相宜桃李从来露井傍成蹊结影矜艳阳莫道春光不可树防持仙实荐君王
　　廨中见桃花南枝已开北枝未发因寄杜副端
　　刘长卿
　　何意同根本开花每后时应縁去日逺独自发春迟结实恩难防【去声集作望】无言恨岂知年光不可待空美向南枝
　　入百丈涧见桃花晩开　　　前　人
　　百丈深涧里过时花欲妍应縁地势下遂使春风偏
　　晩桃花　　　　　　　　　白居易
　　一树红桃亚拂池竹遮松防晩开时非因斜日无由见不是闲人岂得知寒地生材遗较易贫家养女嫁常迟春风【集作深】欲落谁怜惜自待郎来折一枝
　　大林寺桃花　　　　　　　前　人
　　人间四月芳菲尽山寺桃花始盛开长恨春归无觅处不知转入此中来
　　华阳观桃花时招李六拾遗饮【见二百三十七巻】
　　前　人
　　都观栽桃十韵　　　　　章孝标
　　驱使鬼神功攅栽万树红薰香丹鳯阙妆防紫琼宫寳帐重遮日妖金遍累空色燃烧药火影舞歩虚风粉扑青牛过枝惊白鹤冲拜星春锦上服食晩霞中碁局隂长合箫声秘不通艳阳迷俗客幽邃失壶公根柢终盘石桑麻自转蓬求师饱灵药他日访辽东
　　金谷园桃李　　　　　　　许　浑
　　花在舞楼空年年依旧红泪光停晓露愁态倚春风开处妾先死落时君亦终东流两三【集作三两】片应到【一作在】夜泉中
　　桃花　　　　　　　　　　薛　能
　　香色是天种千年岂易逢开齐全未落繁极欲相重冷湿朝如澹晴干晩更浓风光新社燕时节旧春鸿篱落欹临竹亭防尽间松乱縁堪羡蚁深入不如蜂有影宜暄照无言自冶容洞连非俗世蹊尽接仙踪子熟河应变根盘土已封西王潜爱惜东朔恣偷从醉席眠英好题诗恋境慵芳菲聊一望何必是临卭
　　敷水小桃盛开因题　　　　温庭筠
　　敷水小桥东姢姢【一作涓防】照露丛所嗟非胜地堪恨是春风二月艳阳节一枝惆怅红定知留不住吹落路尘中
　　反生桃花发因题　　　　　前　人
</div>
    <div class="pagination">
<a href="文苑英华_page312.html">上一页</a><span>...</span><a href="文苑英华_page308.html">308</a><a href="文苑英华_page309.html">309</a><a href="文苑英华_page310.html">310</a><a href="文苑英华_page311.html">311</a><a href="文苑英华_page312.html">312</a><span class="current-page">313</span><a href="文苑英华_page314.html">314</a><a href="文苑英华_page315.html">315</a><a href="文苑英华_page316.html">316</a><a href="文苑英华_page317.html">317</a><a href="文苑英华_page318.html">318</a><span>...</span><a href="文苑英华_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
