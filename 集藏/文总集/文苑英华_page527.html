<!DOCTYPE html>
<html>
<head>
    <meta charset="UTF-8">
    <title>文苑英华 - 第 527 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 527 页/共 634 页</h1>
    <div class="content">　　盖闻五声调应则宫徴成其文八音克谐则管和其韵所以周南召南之篇为风人之首小雅大雅之作实王政之由复其【疑作有】阳春白雪之唱郢中之曲弥髙秋风黄竹之词伊上之才尤盛遂能孝敬叙人伦移风俗化天下兼夫吟咏情性沈郁文章者可畧而言也开府司宗中大夫义城公庾信字子山南阳新野人也若夫有周之时掌庾源其得姓皇晋之代大尉阐其宗谱舄奕氤氲布在方防国史家谍世并详焉八世祖滔散骑常侍领大著作遂昌县侯祖易徴士隐遁无闷确乎不拔宋终齐季早擅英声父肩吾散骑常侍中书令文宗学府智囊义窟鸿名重誉独歩江南或昭或穆七世举秀才且圭且璋五代有文集贵族华望盛矣哉幼而清惠唯良之美称共治之能佩犊带牛有侔龚遂桑枝麦穗无谢张堪入为司宪中大夫帅掌三勑之法助宣五禁之书秋府得人于斯为盛尝且上府赋诗曰诘旦启门阑繁辞拥笔端苍鹰下狱吏獬豸饰刑冠司朝引玉节盟载捧珠盘穷纪星移次归余律未殚雪髙军尺厚冰深一寸寒短笋犹埋竹香心未起兰孟门乆失路扶摇忽上抟栖乌迁得府弃马复归栏荣华名义重虚薄报恩难枚乘迁【疑】起疾贡禹遂弹冠方随莲叶敛未用竹根丹一知象法讵思垂钓竿其王事之中优游如此出为洛州刺史德茂褰帷才膺刺举吏不敢贿人不忍欺上洛童儿如迎郭伋商山故老似值刘复为司宗中大夫防辖礼府佐治春卿辨九拜之仪教六诗之义自梁朝筮仕周世驱驰至今嵗在屠维龙居渊献春秋六十有七齿虽耆宿文更新竒才子词人莫不师教王公名贵尽为虚襟信降山岳之隆緼烟霞之秀器量侔瑚琏志性甚松筠妙善文词尤工诗赋穷縁情之绮靡尽体物之浏亮诔夺安仁之美碑有伯喈之情箴似扬雄书同阮籍少而聪敏绮年而播华誉龆嵗而有俊名孝性自然仁心独秀忠为令德言及文词穿壁未勤映萤逾甚若乃德圣两礼韩鲁四诗九流七畧之文万卷百家之説名山海上金匮玉版之书鲁壁魏坟缥帙缃囊之记莫不穷其枝叶诵其篇简岂止仲任一见之敏世叔五行之速强记独絶博物不群年十五侍梁东宫讲读虽桓驎十四之嵗答宿客之诗鲁连十二之年杜离坚之辨匪或斯尚同日语哉玉墀射防髙等甲科公孙金马之时仲舒鸿渐之日未能连类曾何足云解褐授安南府行参军尺木未阶髙衢方骋寻转尚书度支郎中壮嵗精练必以吏能上象列宿非因忿气夜不离阁【后汉黄香昼夜不离省阁】无愧于黄香开雾覩天有同于乐广仍为郢州别驾刺史之半骥足斯展于时江路有贼梁先主使信与湘东王论中流水战事丑徒闻其名德遂即散奔深为梁主所赏盖善战者不阵此之谓乎兼通直常侍使于魏土接对有才辨虽子贡之旗皷陈説仲山之专对智谋无以加也还本国为正员郎职位清显以望以实又为东宫领直春宫兵马并受节度龙楼兰锜宠寄逾隆值侯景簒逆攻围淮海建康宫殿非无流矢之兵丹阳帝居遂有生荆之痛出往上流来归全楚于时州后即湘东王其后封豕既诛长蛇受戮湘东有雪耻之功淮海有勤王之旅同少康之复夏若太戊之绍殷即于荆江骤置文物复为梁后主萧绎御史中丞中兴司直具瞻斯在贵戚敛手豪族屏气迁散骑常侍右卫将军丰貂右珥戎章再徙阮籍非好之职郑防叅乘之官着德廊庙切问近对拜武康县开国侯开国承家信圭是执河带山砺贻厥于后即以本官奉使大国光华重出原隰再来太祖夹辅魏朝作相关右三分有二九合一匡德迈晋宣雄逾魏武功髙网地道映在田亦见子山赐识如旧属武太祖献防魏帝命将荆衡寻值本朝青盖入洛于是舍节入仕乃沐霸恩改授使持节车骑大将军仪同三司戎号光隆比仪台铉髙官美宦有逾旧国又迁骠骑大将军开府仪城公王沈晋代始授此荣黄权魏时首膺斯命降在季世秩居上品爵为五等荣贵两朝出为农郡守职实剖符寄深分竹加以冥心资敬笃信天伦孝实人师刑推士则愠喜不形于色忠恕不离于怀矜简俨然师心独往似陆机之爱弟若韩康之养甥环堵之间怡怡如也屡聘上国特为太祖所知江陵名士唯信而已绸缪礼遇造次推恩明帝守文偏加引接武皇英主弥相委寄宻勿王亊多歴嵗年自携老入关亟移灰琯蒸蒸色养勤同扇席及丁母忧杖而后起病不胜哀青鸾降宿树之祥白雉有依栏之感晋国公庙期受托为世贤辅见信孝情毁至毎自悯嗟尝语人曰庾信南人羁士至孝天然居防过礼殆将灭性寡人一见遂不忍看其至德如此被知亦如此昔在阳都有集十四卷值太清罹乱百不一存及到江陵又有三卷即重遭军火一字无遗今之所撰止入魏已来爰洎皇代凡所著述合二十卷分成两帙附之后尔余与子山风期款宻情均缟纻契比金兰欲余制序聊命翰札幸无愧色非有绚章方当贻范搢绅悬诸日月焉
　　文思博要序　　　　　　　髙士亷
　　大矣哉文籍之盛也范围天地幽赞神明用之邦国则百官以乂用之乡人则万姓以察非松乔而对振古瑾户牖而觌遐方故先王以之建极圣人以之设教师范百代弥纶四海是以刋之金石与天壤而相弊书之竹素【一作帛】与日月而俱悬者莫尚于此爰自卦起龙图文成鸟防坟典开其绪丘索导其流虞夏之书犹旭日之始旦殷商之诰若覆篑之为山及曲阜佐周摄政践阼而又阙里自衞将圣多能捐益礼乐极乎天而蟠乎地祖述尧舜繁星辰而振河海郁郁焉皷王风于九合訚訚焉辟儒门于百代既而雅道虽废学者未衰挟册如林遂偶纵横之运怀经成市俄属坑焚之灾下土怨咨上天回睠咸洛基命悬赏而崇儒术曹马御纪疏爵而启胶庠人拾青紫家握铅素求古文于孔壁专门者重阐收竹书于汲塜异説者无遗逮乎有隋失驭群凶竞逐辟雍蔓于荆棘延阁殚于煨烬孟坚九流与川渎而俱竭【一作尹非】度四部随岳敦而分崩淹中许下博古洽闻之生尽殄散矣兰台藏室金简玊匮之文咸残逸矣皇帝仰膺灵命俯叶萌心智周乾坤之表道济宇宙之外操参【一作征】伐而清天歩横昆海而纽地维櫜弓矢于灵台执贽者万国张礼乐于太室受职者百神苍旻降祥黔黎禔福置成均之职刘董与马郑风驰开崇文之馆扬班与潘江雾集搢绅先生聚蠧简于内輶轩使者采遗篆于外刋正分其朱紫缮冩埒于邱山外史所未録既盈太常之藏中经所不载盛积秘室之府比夫轩皇宛委穆满羽陵炎汉之广内有晋之秘阁何异乎牛宫之水争浮天于谷王蚁蛭之林竞拂日于若木也帝听朝之暇属意斯文精义穷神防言探赜纡楼船于学海获十城之珍驻羽盖于翰林搴三珠之寳以为观书贵要则十家并驰观要贵博则七畧殊致自非防质文而分其流混古今而共其辙则万物虽众可以同类千里虽遥可以同声然则魏之皇鉴登巨川之滥觞梁之遍畧标崇山之增构嵗月滋多论次逾广类苑耕録齐玉轪而并驰要畧御览扬金镳而继路虽草创之指义在防也而编録之内犹多遗阙并未能絶云而负苍天杜罻罗之用激水而纵溟海息钩饵之心帝乃亲萦圣情曲留览垂权衡以正其失定凖绳以矫其违顿天网于蓬莱纲目自举驰云车于防府辙迹可寻述作之义坦然笔削之规大备驰进尚书右仆射申国公士防特进郑国公魏徴中书令驸马都尉德安郡公杨师道兼中书侍郎江陵县子岑文本中散大夫守尚书礼部侍郎顔相时中散大夫守国子司业朱子奢给事中许敬宗朝散大夫守国子博士刘伯荘朝散大夫行太常博士吕才秘书丞房龄朝散大夫行太学博士马嘉运朝散大夫行起居舍人禇遂良朝议郎守晋王友姚思聪【唐书作廉】太子舍人司马宅相秘书郎宋正跱【唐书有李淳风无宋正跱】笼缃素则一字必包举残缺则片言靡弃而有检简而不失同兹万顷塍埓自分譬彼百川流无壅讨论歴载琢磨云毕勒成一家名文思博要一百二十帙一千二百卷并目録一十二卷义出六经事兼百氏究帝王之则极圣贤之训天地之道备矣人神之际在焉昭昭若日月代明于下土离离若星辰错行于躔次斯固坟索之苑囿文章之江海也是为国者尚其道德为家者尚其变通纬文者尚其溥谅足以仰观千古同羲文之爻彖俯视百王轶姬孔之礼乐岂止刻石汉京悬金秦市比丘明之作传侔子长之著书而已哉
　　王勃集序　　　　　　　　杨　炯
　　大矣哉文之时义也有天文焉察时以观其变有人文焉立言以重其范歴年兹乆逓为文质应运以发其明因人以通其粹仲尼既没防夏光洙泗之风屈平自沈唐宋汨罗之迹文儒于焉异术词赋所以殊源逮秦氏燔书斯文天防汉皇改运此道不还贾马蔚兴已亏于雅颂曹王杰起更失于风骚僶俛大猷未忝前载洎乎潘陆奋发孙许相因继之以顔谢申之以江鲍梁魏群材周隋众制或茍求虫篆未尽力于丘坟或独徇波澜不寻源于礼乐防时沿革循古抑扬多守律以自全罕非常而制物其有飞驰倐忽倜傥纷纶皷动包四海之名变化成一家之体蹈前贤之未识探先圣之不言经籍为心得王何于逸契风云入思叶张左于神交故能使六合殊材并推心于意匠八方好事咸受气于文枢出轨躅而骧首驰光芒而动俗非君之博物孰能致于此乎君讳勃字子安太原祁人也其先出自有周濬启大明之裔隠乎炎汉宣髙尚之风晋室南迁家声布于淮海宋臣北徙门德胜于河汾宏材继出达人间峙祖父通隋秀才髙第蜀郡司户书佐蜀王侍读大业未退讲艺于龙门其卒也门人諡之曰文中子闻风睹奥起予道惟揣摩三古开阐八风始摈落于邹韩终激扬于荀孟父福畤歴任太常博士雍州司功交阯六合二县令为齐州长史抑惟邦彦是曰人宗絶六艺以成能兼百行而为德司马谈之晩嵗思授史之功扬子云之暮年遂起叅之叹君之生也含章是托神何由降星辰竒伟之精明何由出家国贤才之运性非外奨智乃自然孝本乎未名人应乎初识器业之敏先乎就傅九嵗读顔氏汉书撰指瑕十卷十嵗包宗【疑作综】六经成乎暮月悬然天得自符音训时师百年之学旬日兼之昔人千载之机立谈可见居难则易在塞咸通于术无所滞于词无所假幼有钧衡之畧独负舟航之用年十有四时誉斯归太常伯刘公巡行风俗见而异之曰此神童也因加表荐对防髙第拜为朝散郎沛王之初建国也博选竒士徴为侍读奉教撰平台钞畧十篇书就赐帛五十疋先鸣楚馆孤峙齐宫乘忌侧目应刘失歩临秀不容寻反初服逺逰江汉登降岷峨观精气之防昌翫灵竒之肸蠁考文章之迹徴造作之程神机若助日新其业西南洪笔咸出其词毎有一文海内惊瞻所制九陇县孔子庙堂碑文宏伟絶人稀代为寳正平之作不能夺也咸亨之初乃叅时选三府交辟遇疾辞焉友人陵季友时为虢州司法盛称农药物廼求补虢州叅军坐免嵗余寻复旧职弃官沈迹就养于交阯焉长卿坐废于时君山不合于朝岂无媒也其惟命乎富贵比于浮云光隂逾于尺壁着撰之志自此居多观览旧章翾翔羣艺随方渗漉于何不尽在乎词翰倍所用心尝以龙朔初载文场变体争构纎防竞为雕刻糅之金玊龙鳯乱之朱紫青黄影带以徇其功假对以称其美骨气都尽刚健不闻思革其弊用光志业薛令公朝右文宗托末契而推一变卢照隣人间才杰览清规而辍九攻知音与之矣知已从之矣于是鼔舞其心发泄其用八驰骋【一作骤】于思绪万代出没于毫端契将往而必融防未来而先制动摇文律宫商有奔命之劳沃荡词源河海无息肩之地以兹伟鉴取其雄伯壮而不虚刚而能润雕而不碎按而弥坚大则用之以时小则施之有序徒纵横以取势非皷怒以为资长风一振众萌自偃遂使繁综浅术无藩篱之固纷绘小才失金汤之险积年绮碎一朝清廓翰苑豁如词林增峻反诸宏博君之力焉矫枉过正文之权也后进之士翕然景慕乆倦樊笼咸思自释近则面受而心服逺则言发而响应教之者逾于激电传之者速于置邮得其片言而忽焉髙视假其一气则邈矣孤骞窃形骸者既昭发于枢机吸精防者亦潜附于声律虽雅才之变例诚壮思之雄宗也妙异之徒别为纵诞专求怪説争发大言乾坤日月张其文山河鬼神走其思长句以增其滞客气以广其灵已逾江南之风渐成河朔之制谬称相述罕识其源扣纯粹之精机未投足而先逝览奔放之偏节已滞心而忘返廼相循于局歩岂见习于通方信谲不同非墨翟之过重增其放岂荘周之失唱髙罕属既知之矣以文罪我其可得乎君以为摛藻雕章研机之余事知来藏往探赜之所宗随时以发其惟【一作文】应便稽古以成其殆察防循紫宫于北门幽求圣律访扈于东洛响像天人毎览韦编思大易周流穷乎八索变动该乎四营为之发挥以成注解尝因夜梦有称孔夫子而谓之曰易有太极子其勉之寤而循环思过半矣于是穷蓍蔡以像告考爻彖以情言既乘理而得亦研精而徇道虞仲翔之尽思徒见三爻韩康伯之成功仅逾两繋君之所注见光前古与夫发天地之秘藏知鬼神之情状者合其心矣君又以幽赞神明非杼轴于人事经营训导乃优游于圣作于是编次论语各以群分穷源造极为之古训仰贯一以知归希体二而致逺为言式序大义昭然文中子之居龙门也睹隋室之将丧知吾道之未行循叹鳯之逺图宗获麟之遗制裁成大典以赞孔门讨论汉魏迄于晋代删其诏命为百篇以续书甄正乐府取其雅奥为三百篇以续诗又自晋太熈元年至隋开皇九年平陈之嵗褒贬行事述元经以法春秋门人薛收窃慕同为元经之传未就而殁君思崇祖德光宣奥义续薛氏之遗传制诗书之众序包【疑】举艺文克融前烈陈群禀太丘之训时不逮焉孔伋传司冦之文彼何功矣诗书之序并冠于篇元经之传未终其业命不与我有涯先谢春秋二十八皇唐上元三年秋八月不改其乐顔氏斯殂义【贾谊鹂赋作养】空而浮贾生终逝呜呼天道何哉所注周易穷乎晋卦又注黄帝八十一难幸就其功撰合论十篇见行于代君平生属文嵗时不倦缀其存者才数百篇嗟乎促龄材气未尽殁而不朽君子贵焉兄勔及勮磊落词韵铿鍧风骨皆九变之雄律也弟助及勋防括前藻网罗群思亦一时之健笔焉友爱之至人伦所及永言存殁何痛如之援翰纪文咸所未忍盖以投分相期非宏词説澘然擥涕究而序之分为二十卷具诸篇目三部盛作恨不序于生前七志良书空撰得于身后神其不逺道或存焉













　　文苑英华卷六百九十九
　　钦定四库全书
　　文苑英华巻七百　　　　宋　李昉等　编文集二
　　驸马乔君集序一首　　南阳公集序一首
　　陈氏集序一首　　　　上官昭容集序一首
　　驸马都尉乔君集序　　　　卢照隣
　　昔文王既没道不在于兹乎尼父充生礼尽归于是矣其后荀卿孟子服儒者之褒衣屈平宋玊弄词人之柔翰礼乐之道已颠坠于斯文雅颂之风犹绵聨于季叶痛乎王泽既竭诸侯为麋鹿之场帝图伊梗天下作狼之国秦人一灭旧章大愚黔首群书赴火化昆岳之髙烟儒士投坑变蓬莱之巨壑乐沈于海河间王初睠睠于古篇礼适诸夷齐叔孙区区于绵蕝安国讨论科斗五典叶从史迁祖述获麟八书爰创衣冠礼乐重闻三代之风玉帛讴歌无坠六经之业郁其兴咏大雅于是为群自此迄今年逾千祀圣门论赋相如为入室之雄阙里裁诗公干即升堂之客陆平原龙惊学海浮天泉以安流鲍叅军鹤翥文场代黄金之平埒临曲台之上路面通衢之小苑莲红水碧堪钓叟之淹留桂白山青宜王孙之攀折香车贵士不掩龙关缝掖书生时通驿骑坐兰径敞松扉北牖动而清风来南轩幽而白云起欣然命驾吊曲江之隑渊兴尽而归聆伊川之笙吹三朝庆谒趋剑履于南宫五日归休闻歌钟于北里雍容车骑屡动雕章啸傲烟霞仍涵寳思奢不败德笑金谷之罗纨俭不邀名悲兰陵之刍布荣期三乐君实四之平子四愁我无一矣君教训子弟不读非圣之书抚爱家僮常恐名奴之辱婚嫁巳毕欲就金丹轮盖非荣犹思道树明霞晓挹终登不死之庭甘露秋团傥践无生之岸凡所著述多以适意为宗雅爱清灵【疑作虚】不以繁词为贵足以传诸好事贻厥孙谋故撰而存之凡为若干巻云尔
　　南阳公集序
　　昔者龙蹲东鲁陈礼乐而救苍生虎据西秦焚诗书以愚黔首通其变参天二地谓之神合其机一隂一阳谓之圣是以楚汉方鬭萧曹绛灌负长剑于此时袁曹已平徐陈应刘弄柔翰于当代圣人方士之行亦各异时而并宜讴歌玊帛之书何必同条而共贯文质再而复殷周之损益足徴骊翰三而始【疑作改】虞夏之兴亡可及美哉焕乎斯文之功大矣自获麟絶笔一千三四百年防夏之门时有荀卿孟子屈宋之后直至贾谊相如两班叙事得丘明之风骨二陆裁诗含公干之竒伟邺中新体共许音韵文成江左诸人咸好姿艶发精傅爽丽顔延之急病于江鲍之间踈散风流谢宣城缓歩于向刘之上北方重浊独卢黄门往往髙飞南国轻清惟庾中丞时时不坠嗟乎古今之士逓相毁誉至有操我戈矛启其墨守三都既丽徴夏熟于上林九辩已髙责舂歌于下里蹐駮之论纷然遂多近日刘勰文心钟嵘诗评异议蜂起髙谈不息人慙西氏空论拾翠之容质谢南金徒辩荆蓬之妙拔十得五虽曰肩随闻一知二犹为臆説俞曰未可人称屡中化鲁成鱼曷云其逺非夫妙谐钟律体防风骚笔有余妍思无停趣作作镜听歌曲而知亡为龙为光观礼容而识大齐鲁一变之道唐虞百代之文悬日月于胷怀挫风云于毫翰含今古之制扣宫徴之声细则出入无间麤则弥纶区宇逶迤绰约如玊女之千娇突兀峥嵘似灵之孤朴乘槎上汉谁问坳塘【荘子作唐】之浅深荷防入秦寜议长安之逺近是非未定曹子建皓首为期离合俱伤陆平叔终身流恨超然若此适可操刀自兹已降徒劳举斧八病爰超沈隠侯永作拘囚四声未分梁武帝长为聋俗后生莫晓更恨文律烦苛知音者稀常恐词林交丧雅颂不作则后死者焉得而闻乎贞观年中太宗外厌兵革垂衣裳于万国舞千戚于两阶留思政涂内兴文事虞李岑许之俦以文章进王魏来禇之辈以材术显咸能起自布衣蔚为卿相雍容侍从朝夕献纳我之得人于斯为盛虞博通万句对问不休李长于五言下笔无滞岑君论诘亹亹听者忘疲许生章奏翩翩谈之未易王侍中政事精宻明达旧章魏太师直气鲠辞兼包古义禇河南风标特峻早锵声于册府变风变雅立体不拘于一涂既博既精为学遍游于百氏自豸冠指佞鸡树登贤内掌机宻外修国史晨趋有暇持防笔于瑶轩夕拜多闲弄雕章于琴席含毫顾盼汉家之城阙风烟逸韵纵横秦地之林泉鱼鸟黄山羽猎几奏琼篇汾水楼船参闻寳思南津吊屈去逐苍梧之云西路悲昻来挽葱岩之雪江湖廊庙造次不忒其仪沙塞朝廷颠沛必归于汉是使名流俱至亲翰阗门爱客相寻鸡谈满席嘤嘤好鸟花欲白兮栁将飞潎潎逰鱼莲欲红兮苹可望緑樽恒湛齐阁临霞绮札逾新园亭坐月凡所著述一千有余篇今之刋冩成三十卷余早逰西镐及周史之阙文晩卧东山忆汉庭之遗事平津侯之賔馆马廐萧条李司之仙舟龙门荒毁交交黄鸟集于栩兮集于桑营营苍蝇止于樊兮止于棘九原可作松有隧兮兎有埏三湘不追川无梁兮鸟无径辍斤之恸何独荘周闻笛而悲寜惟向秀徒勤观海未知渤潏之倪永好谈天莫究氤氲之数遂抽短翰为之序云
　　陈氏集序　　　　　　　　卢藏用
　　昔孔宣父以天纵之才自卫返鲁乃删书诗【书文粹作定礼】述易道而修【陈集作作】春秋数千百年文章灿然可观者【文粹无者字】也孔子殁二百嵗而骚人作于是婉丽浮侈之法行焉汉兴二百年贾谊马迁为之杰宪章礼乐有老成人【文粹无人字】之风长卿子云之俦瑰诡万变亦竒特之士也惜其王公大人之言溺其【陈集文粹并作于】流杂而不显其后班张崔蔡曹刘潘陆随波而作虽大雅不足然其遗风余烈尚有典刑宋齐已来【文粹作末字】盖顦顇矣逶迤陵頺流靡忘返至于徐庾天之将丧斯文也后进之士若上官仪者继踵而生于是风雅之道扫地尽矣易曰物不可以终否故受之以泰道丧百嵗而得陈君君名【陈集作讳】子昻字伯玊蜀人也崛起江汉虚视函夏卓立千古横制頺波天下翕然质文一变非夫岷峨之精巫庐之灵则何以生此故有【文粹作其】谏争之辞则为政之先也昭夷之碣则议论之当也国殇之文则大雅之怨也徐君之议则刑礼之中也至于感激顿挫防显阐幽庶几见变化之朕以接乎天人之际者则感遇之篇存焉观其逸足骎骎方将抟扶摇而陵太清躐遗风而薄嵩岱吾见其进未见其止惜乎湮厄当世道不偶时委骨巴山年志俱夭故其文未极呜呼聪明精粹而沦剥贪饕桀骜以显荣天乎天乎吾始未知夫天焉昔尝与余有忘形之契四海之内一人而已良友殁矣天其丧予今采其遗文可存者编而次之凡十巻恨不逢作者不得列于诗人之什悲夫故粗论文【陈集有文字】变而为之序至于王霸之才卓荦之行则存之别传以继于终篇云耳
　　上官昭容集序　　　　　　张　说
　　臣闻七声无主律吕综其和五彩无章黼黻交其丽是知气有噎郁非巧辞莫之通形有万变非工文莫之冩先王以是继天地究人神闻寂寞览【文粹作鉴】幽昧文之辞义大矣哉上官昭容者故中庸侍郎仪之孙也明淑挺生才华絶代敏识聪听探防镜理开巻海纳宛若前闻摇笔云飞咸同宿构初沛国夫人之方娠也梦巨人俾【集作升】之大秤曰以是秤量天下既而昭容生弥月夫人弄之曰秤量天下岂在子乎孩遂哑哑应之曰是生而能言盖为灵也越在襁褓入于掖庭天实启之故毁家而资国运将兴也故成德而受任自则天乆视之后中宗景龙之际十数年间六合清谧内峻图书之府外辟修文之馆搜英猎俊野无遗才右职以精学为先大臣以无文为耻毎豫游宫观行幸河山白云起而帝歌翠华飞而臣赋雅颂之盛与三代同风岂惟圣后之好文亦云奥主之协讃者也古者有女史记功书过复有女尚书决事宫閤昭容两朝专美一日万机顾问不遗应接如响虽汉称班媛晋誉左嫔文章之道不殊辅佐之功则异迹秘九天之上身没重泉之下嘉猷令范代罕得闻庶几后学呜呼何仰然则大君据四海之图悬百灵之命喜则九围挟纩怒则千里流血静则黔黎乂安动则苍甿罢弊入耳之语谅其难乎贵而势大者疑贱而礼絶者隔近而言轻者忽逺而章忠者忤惟窈窕柔慢【文粹作曼】诱掖善心忘味九德之衢倾情六艺之圃故登昆廵海之意寝剪胡刈越之威息璿台珍服之态消从禽嗜乐之端废独使温柔之教渐于生人风雅之声流于来叶非夫黄毓粹贞明助思众妙挨识群灵挟志诞异人之寳授兴王之瑞【集作端】其孰能臻斯懿乎镇国太平公主道髙帝妹才重天人昔尝共游东壁同宴北渚倐来忽往物在人亡悯雕琯之残言悲素扇之空曲上闻天子求椒掖之故事有命史臣叙兰台之新集凡若干巻列之如左

　　文苑英华卷七百
　　钦定四库全书
　　文苑英华卷七百一　　　宋　李昉等　编文集三
　　孔补阙集序一首　　　洛州张司马集序一首尚书崔孝公集序一首
　　扬州功曹萧君集序一首
　　杨骑曹集序一首
　　工部侍郎李公集序一首
　　文编序一首
　　殿中侍御史萧君文章集録序一首
　　孔补阙集序　　　　　　　张　说
　　唐防稽孔季诩【集作翊】字季和识真之士也弱冠制举授校书郎转国子主簿年三十一卒于左补阙祖绍安中书舍人考桢绛州刺史季和清防素业有奕代之训依仁游艺真圣者之后永昌之始接迹【集作践】书坊有广汉陈子昻钜鹿魏知古髙阳许望信都杜澄昌乐谷倚广陵马懐素东莱王无竞河南元希声临淄李伯鱼谯国彦范佥谓季和神清韵逺析理探防衞叔寳之比也呜呼人斯云亡世阅多故十年之外零落将尽而后来【集作死】者皆首华金歩鸣玉负玺丹池挥翰紫宸何甞不拜职之日叹在刘王乔临坛之时恨无谢益夀者矣顷见许州之子风裁可观潘子之门有尼夏侯之学传建集作者五卷以示予称从弟四人皆良噐怆相如之遗草幸公业之不亡自【集作因】叙曩意存之篇首云尔
　　洛州张司马集序
　　夫言者志之所之文者物之相杂然则心不可蕴故发挥以形容辞不可陋故错综以润色万象【集作物】鼔舞入有名之地五音繁杂【集作防】出无声之境非穷神体妙其孰能与乎洛州司马张公名希元中山人也族髙辰象气壮河山神作铜钩天开金印孝友内植礼乐外滋励行闺庭乡人谓之曽子飞名都邑诸儒号曰圣童下帷覃思穿牀【集作墙】嗜古蓬山芸观之书群玉悬金之记鲁宫藏篆没冡遗编无不日覧万言暗识三箧愽学吞九流之要防盈若虚雄辩敌四海之锋退藏于宻汉王问防知帝者之师楚子闻名实诸侯之选故得雄飞白简鹰扬丹笔卷防帷于天郡设钩距于皇州【集作都】若乃抗埋轮之章执惊马之议旌贒有通德之教疾恶存署背之文继轨前途遇物成兴理关刑政咸归故事之台义涉箴规尽入名臣之奏加以许与气类交游豪杰仕遘夷险身更否泰昔尝摄戎幽昜谪居邛嶲亭臯漫漫兴去国之悲旗鼔汹汹助从军之乐时复江鸎迁树【集作谷】陇鹰出云梦上京之防沼想故山之风月发言而宫商应摇笔而绮绣飞逸势标起【集作孤标】寄【集作竒】情新防灵仙变化星汉昭回感激精防混韶武于金奏天然壮丽綷云霞于玉楼当代名流翕然崇【集作宗】尚自大夫之颂成室太史之赋京都魏则十龙儒雅晋则三阳【张载字孟阳弟协字景阳亢字季阳并有才藻属缀英华误作杨】藻缀朝分南北运迄周隋文人才子重世间出岂止周流【集作柟榴】体物陈琳得以示人鹪鹩寄辞阮籍称其王佐故以开国籍鳞次乎史传之首入文塲羽仪乎天下之半公増繁荣叶桂林之一枝弥广源流【集作非】荆江之九宗门多士斯为盛与且如承家旧德之基賔王歴官之序玉琯铜浑之数黄公女之符【英华作冠】落猿殪兕【英华作哭非】之巧顾鹊廻鸾之妙详诸别传可畧言焉某室迩兰芬族聮棣蕚荷千里之嘉奬接四友之良游谨撰令引式题前集七子赋诗期取类于郑志一家垂范庶齐衡于孔藂来日新文请诸【集作侯】君子起仪鳯之后景龙以【集作之】前凡若干巻列之如目赠礼部尚书孝公崔沔集序　李　华
　　文章本乎作者而哀乐繋乎时本乎作者六经之志也繋乎时者乐文武而哀幽厉也立身扬名有国有家化人成俗安危存亡于是乎观之宣于志者曰言饰而成之曰文有德之文信无德之文诈臯陶之歌史克之颂信也子朝之告宰嚭之词诈也而士君子耻之夫子之文章偃商传焉偃商殁而孔伋孟轲作盖六经之遗也屈平宋玉哀而伤靡而不逺六经之道遯矣论及后世力足者不能知之知之者力或不足则文义浸以防矣文顾行行顾文此其与于古欤帝唐文行大【一无大字】臣太子賔客赠礼部尚书博陵孝公崔氏讳沔字若【唐书作善】冲安平公恺之少子也世为德表门为上族振发纯英滋渐名训大包淑和髙厉遐清行先乎孝艺裕乎文资孝可以股肱王室揆文可以弼成邦教进士登第举贤良方正对策第一召见拜校书郎歴陆浑主簿朝廷以公直躬正词擢左补阙以公嫉邪忿佞除殿中侍御史文端武淑迁起居舍人学该典礼拜尚书祠部贠外郎议事惟允迁给事中立言成训改中书舍人辞乞就飬授虞部郎中节髙天下擢御史中丞刚亦不吐降著作郎道冠儒林迁秘书少监动为人范除左庶子冝均大政拜中书侍郎望尊地逼出为魏州刺史人惟求旧入拜【一作为】左散骑常侍贰东宫居守集贤院学士秘书监太子賔客兼懐州刺史罢州复职副守薨于位时开元二十四年冬仲月旬有七日春秋六十七赠礼部尚书海内冠带涕哀宗师公为御史缓【一作紏】输诚之囚【一作冈】持国属之罪为给事中拒贵幸怙恩之诏削大臣忤防之刑为中丞数发太仓减上林禽鸟之给以赈艰食陜东之人仆而复起宦官犯法执以按劾权宠屏息朝章大行推举时贤【一作权贡举时】得陆尚书景融李扬州瑱宋上党遥宋兵部鼎等佥为国噐在中书诏命之出上考天时下从人心异于斯者必替其否在魏州属雨水败稼乃弛禁便人先行后闻活者万计公自为常侍賔客恒任介正德播天下而不容于朝置之散地竟孤其道时乎初公与元兄御史浑齐名弱冠游京师缙绅儒学之士皆曰崔氏伯仲必至台司既而御史君夭没公终于【一作于】副守则向之所属适为人恸悲哉公之侍疾也孝逹于神祗居忧也哀贯乎天地防期有数而茹蔬终身慈不贷奸贞不肆直道胜而齐物德全而及人博厚崇髙笃实有耀俦于古烈盖鲁卫之君子欤在魏州车驾东廵闗外诸侯公为上第由是分掌选署仕进之族知劝焉亲友【一作交】隣里饥者待公而炊寒者待公而裘烝甞之奠待公而后具故禄廪虽厚家未尝足开元中天下富穣车服过制公菲饮食卑宫室濯衣澣冠俾人瞻我而化其不化者亦慙乎心矣见天下之善如不及从而佐之见天下之不善如探汤从而诲之则卒蹈于中庸飜然于不廸巳过半矣中朝议政或疑羣谋未允公援六经伸百氏覆于时事亊举其中天下莫不讽诵焉文集经乱离多散逸今其存者二十九巻长子成甫进士擢第校书郎陜县尉知名当时不幸早世嗣子祐甫论譔先志一巻为第三十卷传祖祢之羙合于礼经见公文章知公行事则人伦之叙治乱之源备矣岂唯化物谐声为文章而巳乎奉诏脩道徳经疏藏于三阁行乎天下反魏晋之浮诞合言于世教其于道也至乎哉祐甫纯孝而文直清而和希公门者谓公存焉明发不寐泣次遗文以华北州隣壤婚姻之旧甞趋公门备阅家编祐甫代华为校书郎华以是味公之道也熟词则不敏有古之直焉【一作皆唐文粹】
　　扬州功曹萧頴士文集序
　　开元天寳间词人以德行着于时者曰河南元君德秀字紫芝其行事【一无此三字】赵郡李华为墓【一无墓字】碣巳书之矣【一无此四字】以文学着于时者曰兰陵萧君頴士字茂挺梁【一有国字】鄱阳忠烈王之后曽祖某官大父某官考讳某莒县丞咸有德不至尊位【一作咸有位不至尊】君七嵗能诵数经背碑覆局十嵗以文章知名十五誉髙【一作满】天下十九进士擢第歴金坛尉扬【一作桂】州叅军秘书正字河南叅军辞官避地江左永王修书请君君遁逃不与相见淮南节度使【三字一作连帅】表君为功曹叅军【一作扬州功曹】相国诸道租庸使第五琦请君为介君以先世寄殡嵩条【一作濮】因之迁祔终事至汝南而殁呜呼春秋若干天下儒林为之顦顇君为金坛尉也防官不成为扬州叅军也丁家艰【一作难】去官为正字也亲故请君著书未终篇御史中丞【二字一作府】以君为慢官离局奏谪罢职为河南叅军也寮属多嫉君才名上司以吏道【一作事】责君君拂衣渡江遇天下多【一作有】故其高节深识皎皎如此君以为六州之俊【一作君谓六经之后】有屈原宋玉文甚雄壮而不能经厥后有贾谊文词最【一作详】正近于理体枚乗司马相如亦瓌丽才士然而不近风雅扬雄用意颇深班彪识理张衡宏旷曹植丰赡王粲超逸嵇康标举此外皆金相玉质所尚或殊不能备举左思诗赋有雅颂遗风于寳著论近【一有乎字】王化根源此后夐絶无闻焉【一作此外皆夐絶无闻】近日陈拾遗子昻文体最正以此而言见君之述作矣【五字一作君述作】君以文章制度为已任时人咸以此许之不幸殁于旅次文集若干卷【一作有文十巻】行于代【一作世】其篇目虽存章句遗落【一作逸】古所谓有其义而无其词者也【一有是字】后之为文者取以为法焉今海内至广人民至众求君之比不可复得难乎哉君有一子【二字作子一人】曰存为苏州常熟县主簿雅有父【一作家】风知名于代【一作世】以华平生最深见托为叙力疾直书云尔【一作皆唐文粹】
　　杨骑曹集序
　　开元天寳之间海内和平君子得从容于学以是词人材硕者众然将相屡非其人化流于苟进成俗故体道者寡矣夫子门人德行言语政事文学四者无人兼之虽德尊于艺亦难乎备也后之学者希慕先贤其着也亦名髙天下行修言道以文吾见其人矣农杨君讳极字齐物隋观德王之后祖正基鲁王府谘议父珣永平令得进士举邦族高之君防孤事继母以孝闻读书务尽其义为文务申其志义尽则君子之道矣志申则君子之言信矣举进士时刑部侍郎乐安孙公逖以文章之冠为考功员外郎精试羣材君以南阳张茂之京兆杜鸿渐琅邪顔真卿兰陵萧頴士河东桞芳天水赵骅顿丘李琚赵郡李防李卿南阳张阶【唐登科记有李防李欣张错无李卿张阶】常山阎防范阳张南容髙平郗昻等连年高第华亦与焉既而丁艰礼足哀余名教称之外调补太子正字歴右骁卫骑曹叅军求道于正禅师百千人中独受心要与清和张茂之房安禹钜鹿魏防卿为禅惠之交河南元德秀陆据崔噐范阳卢治【疑作冶】为道义之交大官荐贤使臣请介莫不推君为首以方外为意不之受也识者谠议以论道许之质纯气和动必由道谈笑中雅名理入所着文章多入中雅之才者也不幸婴风疾逝于京洛享年五十八向道之流闻之涕洟君及张房既没而狂胡起逆残虐天下神祐善人安静其终始乎终始之理至矣游方之内为哀游方之外为道或固然欤永泰二年余旅疾延陵故人之孤更来候余君子孤年十余一身奉亲孝敬和敏有先人风与余隣居炊汲相望候余小间捧君之集十卷诗赋賛序颂记策凡一百七十五篇咨余为序眎之怆然且名之曰德元字之曰长宗昔许卫尉与徐孝穆【徐陵字孝穆英华误改孝为荐】友善衞尉孤善心年在童孺奉孝穆牋曲尽孝穆怜之延誉当时况德元在羇旅之中集先人文拜乎床下求宣往烈余于孝穆之感不其倍乎乃如其篇第因举其行事以德元防孤不知先父之执故为备陈之
　　工部侍郎李公集序　　　　贾　至
　　易曰观乎天文以察时变观乎人文以化成天下然则唐虞赓歌殷周雅颂美文之盛也厥后四夷交侵诸侯征伐文王之道将坠地于是仲尼删诗述昜作春秋而叙帝王之书三代文章炳然可观洎骚人怨靡杨马诡丽班张崔蔡曹王潘陆扬波扇颷大变风雅宋齐梁隋荡而不返昔延陵听乐知诸侯之兴亡览数代述作固足验夫理乱之源也皇唐绍周继汉颂声大作神龙中兴朝称多士济济儒术焕乎文章则我李公杰立当代于戏斯文将防乆矣习郑衞者难与言咸頀之节被毡裘者难与议周公之服而公当頺靡之中振洋洋之声可谓深见尧舜之道宣尼之防鲜哉希矣观作者之意得易之变知书之逹究诗之防极春秋之褒贬可谓孔门之弟洙泗遗徒失其韵俗扬波扇颷餔糟啜醨时有婉丽之什浮艶之句皆牵于诏防迫于时事然亦音【尓作言】近而兴深语细而讽大罔有不含六经之奥义览者其知夫子之墙乎至先大夫与公有皮鲍之知公嗣子吏部侍郎季卿与至有声誉之好德业度量弱嵗闻之于趋庭公文学编简中年得之于吏部所见异辞所传异文敢不序焉夫具游夏之文学不备顔子之德行许郭之机览未闻班张之賛述而公文与行恊识与才并是故大名震于当代德庆流于后叶不其伟欤
　　文编序　　　　　　　　　元　结
　　天寳十二年漫叟以进士获荐名在礼部防有司考校旧文作文编纳于有司当时叟方年少【集作少年】在显名迹切耻时人谄邪以取进奸乱以致身径欲填陥穽于方正之路推【他回反】时人于礼让之庭不能得之故优防于林壑怏悢【上于亮下于让】于当世是以所为之文可戒可劝可安可顺侍郎杨公见文编叹曰以上第汚元子耳有司得元子是頼叟少师友仲【集作中】行公【公时为国子司业】公闻之谕叟曰于戯吾常恐直道絶而不续不虞阳【集作扬】公于子相续如缕明年有司于都堂防问群士叟竟在【在集作辱于】上第尔来十五年矣更经防乱所望全活岂欲迹叅【集作忝】戎旅苟在冠冕触践机危以为荣利盖辞谢不免未能逃命故所为之文多退让者多激发者多嗟恨者多伤闵者其意必欲劝之忠孝诱以仁惠急于公直守其节分如此非救时劝俗之所须者欤叟在此州今五年矣地偏事简得以文史自娯乃次第近作合于旧编凡二百三首分为十卷复命曰文编示门人弟子【集作子弟】可传之于筐箧耳叟之命称则着于自释云不録时大厯三年丁未中也
　　殿中侍御史萧【集作府字】君文章集録序
　　独孤及
　　诗者志之所之也【七字集作足志者言足言者文】情动于中而形于声文之防也粲于歌颂畅于事业文之着也君子脩其词立其诚生以比兴道殁以述作垂裕此之谓不朽侍御讳立南兰陵人也御史中丞汝州刺史府君之仲子奕世纯厚【集作嘏】及公始大襁褓克岐十五而立神静气和才与道并孝悌忠信以为已任行有余力故防而学文尝谓扬马言大而迂屈宋词侈而怨沿其流者或文质交防雅盛相夺盍为之中道乎故夫子之文章深其致婉其防直而不野丽而不艶天寳元年诏徴贤良方正以备多士公时年十七射策甲科盛名翕然震怛【集作諠】京邑论者知逺大之迹自此始也既而荏苒宦途遭遇世故歴佐戎幕周旋江海攸徂之邦必闻其政嘉謩成绩藏在诸侯之策既言中其伦亦动与古防由是自廷尉评拜监察御史转殿中丞【丞集作侍御史】观其逐逐利徃冥冥翰飞方将乗惊风以骋骛视青云如咫尺天道何善而无报与其才而不与其夀成其噐而不成其志命矣夫斯才也而有斯年也公之元兄尚书库部员外郎兼侍御史曰某与公俱以文学政事为防阁领袖丹穴之双鳯才举棠棣之一花先落天伦之恸可胜既耶以公瑰姿璞【集作玮】度利噐淑德与东流皆逝今则已矣可以藏遗芳以示后嗣者其唯夙昔丽藻平生翰墨乎于是茹痛开缄収【集作】血散帙缉其遗札得诗赋賛论表啓序颂铭诔志记凡若干篇编为五卷以为集録庶防吊贾生者省【集作赋】鹏集之日问相如者知封禅【集作禅草】犹存云尔









　　文苑英华卷七百一
　　钦定四库全书
　　文苑英华卷七百二　　　宋　李昉等　编文集四
　　李公中集序一首
　　刑部侍郎孙文公集序一首
　　齐昭公崔府君集序一首
　　独孤常州集序一首
　　礼部员外郎陶氏集序一首
　　信州刺史刘府君集序一首
　　赵郡李公【一作华】中集序　　　独孤及
　　志非言不形言非文不彰是三者相为用亦犹渉川者假舟檝而后济自典谟缺雅颂寝世【文粹作王】道陵夷文教【集作亦】下衰故作者往往先文字后比兴其风流荡而不返乃至有饰其词而遗其意者则润色愈工其实愈防及其大壊也俪偶章句使枝对叶比以八病四声为梏拲拳拳守之如奉法令闻臯陶史克之作则呷然笑之天下雷同风驰【集作驱】云趋文不足言言不足志亦犹木兰为舟翠羽为檝翫之于陆而无渉川之用痛乎流俗之惑人也乆【集作旧】矣帝唐以文德敷乂【集作祐】于下民被王风俗稍丕变至则天太后时陈子昻以雅昜郑学【集作园】者浸而向方天寳中公与兰陵萧茂挺长乐贾防防勃焉复起用三代文章律度当世【集作振中古之风以文德】公之作本乎王道大抵以五经为泉源抒情性以托讽然后有歌咏美教化献箴諌然后有赋颂悬权衡以辨天下公是然后有论议至若记叙编録铭鼎刻石之作必采其行事以正褒贬非夫子之防不书故风雅之指归刑政之根本【集作本根】忠孝之大伦皆见于词然后中古之风复形于今【集无此十字】于时文士驰鹜颷扇波委二十年间学者稍厌抑扬【集作折扬】黄华而窥咸韶【集作池】之音者什五六识者谓之文章中兴公实啓之公名华字遐叔赵郡人安邑令府君第三子质直而和纯固而明旷逹而有节中行而能断孝敬忠廉根于天机执亲之防哀逹神明而【文粹作其】任职厘务【集作续】外若坦荡而内持正性谦而不犯【集作諌不犯顔】见义乃勇举善惟惧不及务去恶如复讐与朋友交然诺着于天下其伟词丽藻则和气之余也学博而识有余才多而体愈迅毎述作则笔端【集作锋】风生听者耳骇开元二十三年举进士天寳二年举博学宏词皆为科首由南和尉擢秘书省校书郎八年歴伊阙尉当斯时唐兴百三十余年天下一家朝廷尚文夫羿工乎中防拙于使人无己誉公才与时并故不近名而名彰时辈归望如鳞羽之于虬鸾也十一年拜监察御史防权臣窃政【集无政字】柄贪猾当路公入司方书出按二千石持斧所向列郡【集作郡邑】为肃为奸党所嫉不容于御史府除右补阙禄山之难方命圯族者蔽天聪明勇者不得奋明者不得谋公危行正词献纳以诚累陈诛凶渠完封疆之防阍犬迎吠故书留不下时继太夫人在邺初潼关败书闻或劝公走蜀诣行在所公曰奈方寸何不若间行问安否然后辇母安舆而逃谋未果为盗所获二京既复坐谪杭州司功叅军太夫人弃敬养公自伤悼以事君故践危乱而不能安亲既受汚非其疾而贻亲之忧及随牒愿终养而遭天不吊由是衔罔极之痛者三故虽除防抱终身之戚焉谓志已亏【文粹作厌】息陈力之愿焉因屏居江淮间【三字集作江南】省躬遗名誓心自絶无何诏复授左补阙又加尚书司封员外郎玺书连徴公卿以下倾首延伫至止之日将以司言处公公曰焉有隳节辱志者可以荷君之宠乎遂称【集作移】病请告故相国梁公岘之领选江南也表为从事加检校吏部郎中明年遇风痹徙家于楚州山阳县【五字集作楚州文粹作山阳】疾痛贫甚课子弟力农圃赡衣食【集作服】雅好修无生法以防寂思虑视爵禄形骸与遗土同唯吴楚之士君子譔家传修墓版及郡【集作都】邑颂贤守宰功德者靡不赍货币越江湖求文于公得请者以为子孙荣公遇胜【集作暇】日时复缀録以应其求过是而往不复著书素【素字集作少时】所著者多散落人间自志学至校书郎己【文粹作以】前八卷并常山公主志文窦将军神道碑崔河南生祠碑礼部李侍郎碑安定三孝论哀旧游诗韩防深避乱诗序祭王端员外沈起居兴宗裴员外腾文别元旦诗并杨骑曹集序王常山碑并因乱失之【自志学至失之集本无此八十六字文粹有之】名存而篇亡自监察御史已【集作以】后迄至于今所著述者公长男【集作子】羔字宗叙编而集之断自监察御史巳前十卷号为前集其后二十卷颂赋诗碑表叙论志记赞祭文凡一百四十四【集作三】篇为中集其中陈王业则无疆颂议世道则原卜论质文论主文而谲諌则言医含元殿赋敦礼教则哀节妇赋灵武二孝讃与外孙女二孩书表贤逹盛德则元鲁山碣房太尉颂德铭【集作德政碑】崔賔客集序平原张公颂梁国李公傅德先生诔权著作墓表【集作志】李夫人传卢夫人颂一死一生之间抒其交情则祭萧功曹刘评事张博士文吟咏情性逹于事变则咏古诗辨卿大夫族姓则卢监察神道碑思旧则三贤论自叙则别相里造范伦序诠【集作论】佛教心要而会【集作合】其异同则南泉真禅师左溪郎禅师碑其余虽比兴【集作波澜】万变而未始不根于道德【集作典谟】故覧公之文知公之质不俟觌容貌听词气而后覩其行【集无此五字】若使【集作假令】束带立于史臣之位具备献替【集无此四字】足以润色王度正一代之训典【集无此六字】天而病之国【集作时】不幸也【集作欤】然遐叔身甚病而心甚壮文益赡而才不竭则前路逸气讵可度矣他日继于此而作者当为后集及常防公之藩也乆故録其述作之所以然着于篇【然遐叔至着于篇五十八字集本作公之病也甞以斯文见托诒某书曰桓谭论扬雄当有身后名华亦谓足下一桓谭也及于公才宜播其述作之羙明于后人故拜命之辱而不让今着其文德冠于篇首焉】
　　字宗序【集作字宗绪】
　　自应举至及第五卷经乱离致失自南和尉至校书郎三巻因乱离亦致失自校书郎至伊阙尉监察御史十巻为中集在苕处自补阙至员外郎二十巻正文具如此集其齐平阳志铭在伊阙时集中其常山公主志文窦将军神道碑洞生碑安定三孝论祭户部裴员外文崔河南生祠碑礼部李侍郎碑哀旧游诗韩防深避乱诗序杨骑曹集序并遗失求不获【自应举以下集有此一百四十字文粹无之】
　　自志学至失之一叚八十六字与篇末一百余字大槩相同或当时初草如此姑从英华两存之文粹集本则互有去取今注逐叚之下
　　刑部侍郎赠右仆射孙文公集序
　　顔真卿
　　古之为文者所以导逹心志发挥性灵本乎咏歌中乎雅颂帝容作而君臣动色王泽竭而风化不行政之兴衰实繋于此然而文胜质则綉其鞶帨而血流漂杵质胜文则野于礼乐而木讷不华歴代相因莫能适中故诗人之赋丽以则词人之赋丽以滛此其效也汉魏巳还雅道防缺梁陈斯降宫体聿兴既驰骋于末流遂受嗤于后学是以沈隐侯之论谢康乐也乃云灵均已来此秘未【集作未及】覩卢黄门之序陈拾遗也而云道防五百歳而得陈君若激昻頺波虽无害于过正权其中论不亦伤于厚诬何则雅郑在人理乱由俗桑间濮上胡为乎绵古之时正始皇风奚独乎凡今之代盖不然矣其或斌斌彪炳郁郁相宣膺期运以挺生奄寰瀛而首出者其唯仆射孙公乎公讳逖河南巩人其先自乐安武水寓于渉而徙【集作从非】焉父嘉之以词学登科官至宋州司马公风裁徴明天才杰出学穷百氏不好非圣之书文统三变特深稽古之道故逸气上济而髙情四逹羗索隐乎浑元之始表独立乎【集作于】常均之外不其盛欤年数歳即好属文十五时相国齐公崔日用试土火炉赋公雅思遒丽援翰立成齐公骇之约以忘年之契尔后遂有大名故其试言也年未弱冠而三擅甲科吏部侍郎王丘试竹赋降阶约拜以殊礼待之相国燕公张说览其策而心醉其序事也则伯乐川记及诸碑记【集作志】皆卓立千古传于域中其为诗也必有逸韵佳对冠絶当时布在人口其词言也则宰相张九龄欲掎摭疵瑕沉吟乆之不能易一字公之除庻子也苑咸草诏曰西掖掌纶朝推无对议者以为知言凡斯伙多庸可悉数故燕国深赏公才俾与张九龄许景先韦述同游门庭命子均垍申【集作施】伯仲之礼江夏李邕自陈州入计缮写其集赍以诣公托知已之分其为先逹所重也如此公又雅有清鉴典考功时精覈进士虽权要不能逼所奬擢者二十七人数年间宏词判等入甲第【一无此字】者一十六人授校书郎者九人其余咸著名当世已而多至显官明年典举亦如之故髙【集无此字】第者必称孙公而己夫然信可谓人文之宗师国风之哲匠者矣公凡所着诗歌赋序防问賛碑志表防制诰不可胜纪遭二朝之乱多有散落子宿绛成等夙奉过庭之训咸以文章知名同时防省乃【集作仍】编次公文集为二十巻列之于左庶乎好事者传冩讽诵以垂乎无穷亦何必藏名山而纳石室也门生【文粹无此二字】金紫光禄大夫检校刑部尚书上柱国鲁郡开国公顔真卿昔观光乎天府实荷公之奬擢见命为序岂究端倪时则永泰元年仲秋之月也至若世系阀阅盖存诸别传此不复云
　　齐昭公崔府君集序　　　　崔祐甫
　　天以日月经纬为文地以丘陵川泽为文刚柔杂也其施于人也钟磬竽瑟文其乐九章三贽文其礼典谟咏歌文其言国之大臣业叅政本发挥皇王之道必由于文故虞有臯陶洎益稷以嘉言啓迪舜禹以降伊傅周召训命防诰并时而兴秦之李斯着事而僻自兹厥后蜀丞相孔明有出师表晋司空茂先有鹪鹩赋皆辅臣之文也财成陶冶于是见焉我族叔父齐昭公讳日用佐命中朝光照千里玉山云海逈然昭旷德宇道源深入其极弱冠乡贡进士擢第周歴防署振耀雄名宗之在临淄邸也公常遭逢于路先防洞鉴式瞻异表还避【礼记作辟】而拜契合云龙及唐元夷内难叅谋辅翊天推大寳事恊经纶入为将相变【疑作爕】谐戡静道应元臣其大才明识如是公薨五十载嗣孙起居舍人儒以文事主便蕃禁闼追懐前烈思有以发扬垂裕奉昭公之文集以请焉伏览碑颂志论章表賛序凡五十余首诗防三百篇卓尔孤标气髙调逺若雅琴度曲众音无味则我逺柤长岑济北雕龙之美昭公能纉承矣公嗣子宗学通古训词髙典册才气声华迈时独歩仕于开元中为起居郎再为尚书礼部员外郎迁本司郎中时文国礼十年三人终于右司郎中年位不充海内叹息儒即右司之子有琼莹之质鸾鳯之章家国之宝也重名清贯三代于兹昭公之后其大矣祐甫先君左仆射与昭公道艺敦睦故赠答诗云棣华袭韡蕚桂树连芳根又接闬共懐铅齐生爼贲玉祐甫之生也后不及昭公之当代儒曰叔父当代序故叙焉
　　独孤常州集序　　　　　李　舟【见独孤集】
　　传曰物生而后有象象而后有滋滋而后有数数成而文见矣始自天地终于草木不能无文也而况于人乎且夫日月星辰天之文也丘陵川渎地之文也羽毛彪炳鸟兽之文也华叶彩错草木之文也天无文四时不行矣地无文九州不别矣鸟兽草木之无文则混然而无名而人不能用之矣人无文则礼无以辨其数乐无以成其章有国者无以行其刑政立言者无以存其劝诫文之时用大矣哉在人贤者得其大者礼乐刑政劝诫是也不肖者得其细者或附防小説以立异端或言逺【二字集作雕斵成言】以禆对句或志近物而【集作以】玩童心或顺庸声以谐俚耳其甚者则矫诬盛德污蔑风教为蛊为盗【集作蠧】为妖为孽噫文之弊有至是者可无痛乎天后朝【集作时】广汉陈子昻独泝溃波以趣清源自兹作者稍稍而出先大夫尝因讲文谓小子曰吾友兰陵萧茂挺赵郡李遐叔长乐贾防防洎所知河南独孤至之皆宪章六艺能探古人述作之防贾为宗廵蜀分命之诏歴歴如西汉时文若使三贤继司王言或载史笔则典谟训诰誓命之书可彷佛于将来矣呜呼三公皆不处此地而连蹇多故惟独孤至常州刺史享年亦促岂天之未欲振斯文耶小子所不能知也已矣常州讳及有遗文三百篇安定梁肃编为上下帙分二十巻作为后序常州爱士而肃最为所重讨论居多故其为文之意肃能言之比葬博陵崔贻孙又为神道碑悉载行事而痛其不登论道之位崔公刚而好直其词不党君子谓之知言昔班孟坚美汉得人之盛曰文章则司马迁相如又曰刘向王褒以文章显是则四君子者有汉之文雄欤然而迁无乡曲之誉亏大雅明哲保身之美【集作义】相如薄于贞操有涤噐受金之累向无威仪遗文以缪而身防不免褒多为歌颂当时议者以为滛靡不急其他无闻焉大较词人多陷轻躁否则愞狭迂僻于事放弛其能蹈履中道可为物主者寡矣孰与常州发论措词皆王霸大畧孝悌之至逹于神明善于【集作与】人交久而敬之当官正色不畏强御加之以仁恵爱物吏民敬畏【集作乡】而文又如是乎其余则三【集作二是】君既言之矣今亶録崔氏之作缀于篇末云尔
　　礼部员外郎陶氏集序　　　顾　况
　　乐殷上帝上帝临下俾夫文星惊动民心二南六义在乎章句安乐哀思在乎音响君子入其国观其乐知其教制氏【出汉书】徒备乎铿锵此言之大传称不朽易曰尚词唐词臣姓陶氏讳干冀方思深之裔前汉青后汉谦东晋侃至靖节贞白二先生生人表秀间朝有在方守省署庆钟于君开元十八年进士上第天宝文明载登宏词防萃两科累陟太常博士礼部员外喉舌宻勿坛塲破的无发不中行在六经志在五言尤精赋序朝出暮徧殷如奋铎声塞海隅凡诸溺音蔚公之容风山籁静然华实光于苑圃綦毋著作潜王龙标昌龄则其勍敌登公之门李膺之门也鲍马二京兆中书谢舍人良弼良辅侍御史李封殿中刘全诚名自公出名著公噐神人所恠宁贵不名详矣大抵文体十年一更有体病而才赡有言纡而事直有文胜而理乖雅艶殊致云和之源杳以无穷折为万嗣子问儒为法官捧先人之集霜露之疾将愬于吾綦母通问之世友抚事编次咨于彛训稽于故实是有冠篇之述乎哉
　　信州刺史刘府君集序
　　上天文明以配我朝光照四海丽于百谷主文之臣如太皥之于勾芒先甲之士也公姓刘氏名太真天寳中与兄太冲登秀才之科兰陵萧茂挺目以丘门游夏官践御史左史尚书紫防郎秘书监工刑部三侍郎时谓得人翕然趋义恐在其后君既耸善心亲人色与人行加人言胜人在位者见君之如此物恶其上自然不容君既施政春煦物雨濡物风动物惠归物在位者又闻君之如此主恩人望斯未之替竟免其官亮彼褊人不徴细故必获他咎窃名之党自此而坚然则于是清响不奋哮哓有声或以其言黩朝典贱子西向泣拜曰不然日月有蚀五星有孛故能成天之纪唐尧之时亦有才竖故能成尧之大夫国有蠧如树之有蝎不敢篾焉役文之士惧祸之不暇朝夕度惕苟无深疵不敢言瑕春秋暮矣温温生疾竟终余水之上君门深而不得觐旧迩而不得归明主方觉而君己殁有文集三十巻游名山而窥洞壑者畧举竒峯纪胜境至于鬼恠不可纪焉临终赋诗意不忘本凡古人所咏山水游仙田家之什脱罻罗走思以自适其可得乎奄忽之辰以况从表兄弟平生相爱手运遗札心存顾托家子讽构厥德不忘前好得而叙之








　　文苑英华巻七百二
</div>
    <div class="pagination">
<a href="文苑英华_page526.html">上一页</a><span>...</span><a href="文苑英华_page522.html">522</a><a href="文苑英华_page523.html">523</a><a href="文苑英华_page524.html">524</a><a href="文苑英华_page525.html">525</a><a href="文苑英华_page526.html">526</a><span class="current-page">527</span><a href="文苑英华_page528.html">528</a><a href="文苑英华_page529.html">529</a><a href="文苑英华_page530.html">530</a><a href="文苑英华_page531.html">531</a><a href="文苑英华_page532.html">532</a><span>...</span><a href="文苑英华_page528.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
