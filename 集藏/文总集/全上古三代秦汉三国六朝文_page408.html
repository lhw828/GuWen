<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 408 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 408 页/共 658 页</h1>
    <div class="content">刘粲
粲字士光，刘聪太子，以晋太兴元年嗣伪位，改元汉昌，为其臣靳准所杀，谥曰隐帝。

　　○请杀愍帝表

　　子业若死，民无所望，则不为李矩赵固之用，不攻而自破矣。（《十六国春秋》四，案鸿原书久亡，今本系明屠乔孙项琳之二人汇辑群书，重加编造，其所载文翰，都有所本，然亦有未详出处者，姑录之俟考，後皆放比。）
刘曜(yào)
曜字永明，渊从兄子，历仕至相国都督中外诸军事，以晋太兴元年即伪位，改元光初，其明年改国号曰赵，在位十三年，为石勒所灭。

　　○下令议除汉宗庙改国号

　　盖闻王者之兴，必始祖。我皇家之先，出自夏后，居于北夷，世跨燕朔。光文以汉有天下岁久，恩德结于庶民。故立汉祖宗之庙，以怀民望，昭武因循，遂未悛革。今欲除宗庙，改国号，御以大单于为太祖，亟议以闻。（《十六国春秋》五）

　　○下书追赠崔岳等

　　盖褒德惟旧，圣后之所先，念惠录孤，明王之盛典。是以世祖草创河北，而致封于严尤之孙，魏武勒兵梁宋，追恸于桥公之墓。前新赠大司徒烈愍公崔岳、中书令曹恂、晋阳太守王忠、太子洗马刘绥等。或识朕于童乱之中，或济朕于艰窘之极，言念君子，实伤我心。《诗》不云乎？“中心藏之，何日忘之”，岳汉昌之初，虽有褒赠，属否运之际，礼章莫备。今可赠岳使持节侍中大司徒辽东公，恂大司空南郡公，绥左光禄大夫平昌公，忠镇军将军安平侯，并加散骑常侍。但皆丘墓夷灭，申哀莫由，有司其速班访岳等子孙，授以茅土，称朕意焉。（《晋书·载记·刘曜传》，《十六国春秋》五。）

　　○下书封乔豫和苞

　　二侍中恳恳有古人之风烈矣，可谓社稷之臣也。非二君，朕安闻此言乎？夫以孝明于承平之世，四海无虞之日，尚纳锺离一言，而罢北宫之役，况朕之暗眇，当今极弊，而可不敬从明诲乎？今敕悉停寿陵制度，一遵霸陵之法，诗不云乎？“无言不酬，无德不报”。今封豫安昌子，苞平舆子，并领谏议大夫，可敷告天下，使知区区之朝思闻过也。自今法政有不便于时，不利社稷者，其诣阙极言，勿有所讳。（《晋书·载记·刘曜传》。《十六国春秋》五。）
刘娥
娥字丽华，刘殷女，聪既僭位，召为右贵嫔，寻拜为后，死谥武宣皇后。

　　○手疏启救陈元达

　　伏闻将为妾营殿，今昭德足居，皇仪非急。四海未一，祸难犹繁，动须人力资财，尤宜慎之。廷尉之言，国家大政。夫忠臣之谏，岂为身哉？帝王拒之，亦非顾身也。妾仰谓陛下上寻明君纳谏之昌，下忿暗主距谏之祸，宜赏廷尉以美爵，酬廷尉以列土，如何不惟不纳，而反欲诛之？陛下此怒，由妾而起，廷尉之祸，由妾而招，人怨国疲，咎归于妾，距谏害忠，亦妾之由。自古败国丧家，未始不由妇人者也。妾每览古事，忿之忘食，何意今日，妾自为之。後人之观妾，亦犹妾之视前人也，复何面目仰侍巾栉，请归死此堂，以塞陛下误惑之过。（《晋书·列女·刘聪妻刘氏传》，聪将起皇仪殿，其廷尉陈元达切谏，聪大怒，将斩之，娥在後堂，私敕左右停刑，手疏启云云。又见《十六国春秋》八，与此多异。）
刘易
易，刘聪子，封河间王，为车骑大将军，进太尉，拜太宰，以谏不用忿恚死。

　　○谏用宦官王沈等表

　　臣闻善人者，乾坤之纪，政教之本也。邪佞者，宇宙之螟塍，王化之蟊贼也。故文王以多士基周，桓灵以群阉亡流，国之兴亡，未有不由于此也。自古明王之世，未尝有宦者与政，武、元、安、顺，岂足为故事乎！今王沈等乃处常伯之位，握生死予夺于中，势倾海内，爱憎任之，矫弄诏旨，欺诬日月，内谄陛下，外佞相国，威权之重，侔千人主矣。王公见之骇目，卿宰望尘下车，铨衡迫之，选举不复以实，士以属举，政以贿成，多树奸徒，残毒忠善，知王琰等忠臣，必尽节于陛下，惧其奸萌发露，陷之极刑。陛下不垂三察，猥加诛戮，怨感穹苍，痛入九泉，四海悲惋，贤愚伤惧。沈等皆刀锯之馀，背恩忘义之类，岂能如士人君子感恩展效，以答乾泽也。陛下何故亲近之？何故贵任之？昔齐桓公任易牙而乱，孝怀委黄皓而灭，此皆覆车于前，殷鉴不远。比年地震日蚀，雨血火灾，皆沈等之由。愿陛下割翦凶丑，与政之流，引尚书御史，朝省万机，相国与公卿，五日一入，会议政事，使大臣得极其言，忠臣得逞其意，则众灾自弭，和气呈祥。今遗晋未殄，巴蜀未宾，石勒潜有跨赵魏之志，曹嶷密有王全齐之心，而复以沈等助乱大政，陛下心腹四支，何处无患？复诛巫咸，戮扁鹊，臣恐遂成桓侯膏肓之疾，後虽欲疗之，其如病何！请免沈等官，付有司定罪。（《晋书·载记·刘聪传》，太宰刘易，及大将军刘敷，御史大夫陈元达，金紫光禄太夫王延等诣阙谏云云，聪以表示沈等寝之，又见《十六国春秋》二。）
王弥
弥字子固，东莱人。惠帝末，妖贼刘伯根以为长史。伯根死，刘渊以为镇东大将军青徐二州牧，都督缘海诸军事。寻为司隶校尉，加侍中特进，进征东大将军，封东莱公，後为石勒所杀。

　　○书贺石勒

　　公获苟而用之，何其神妙？使为公左，弥为公右，天下不足定也。（《晋书·王弥传》，勒擒苟，以为左司马，弥谓勒云云，又《载纪·石勒传》，作伪卑辞使谓勒。《十六国春秋》九作乃以书贺勒，又十一作使贺勒。）
陈元达
元达字长宏，後部人。刘渊僭号，征为黄门郎，刘聪时转廷尉，拜御史大夫，以谏不用自杀。

　　○谏起皇仪楼

　　臣闻古之圣王，爱国如家，故皇天亦之如子。夫天生蒸民，而树之君者，使为之父母以刑赏之，不欲使殿屎黎元而逸荡一人。晋氏暗虐，视百姓如草芥，故上天剿绝其祚。乃眷皇汉，苍生引领息肩，怀更苏之望有日矣。我高祖光文皇帝靖言惟兹，痛心疾首，故身衣大布，居不重茵，先皇后嫔服无绮彩。重逆群臣之请，故建南北宫焉。今光极之前，足以朝群后飨万国矣，昭德、温明已後，足可以容六宫、列十二等矣。陛下龙兴已来，外殄二京不世之寇，内兴殿观四十馀所，重之以饥馑疾疫，死亡相属，兵疲于外，民怨于内，为之父母，固若是乎。伏闻诏旨将营皇仪，中宫新立，诚臣等乐为子来者也。窃以大难未夷，宫宇粗给，今之新营，尤实非宜。臣闻太宗承高祖之业，惠以息役之後，以四海之富，天下之殷，尚惜百金之费而辍露台，历代垂美，为不朽之迹。故能断狱四百，拟于成康，陛下之所有，不过太宗二郡地耳。战守之备者，岂仅匈奴南越而已哉。孝文之广，思费如彼；陛下之狭，欲损如此。愚臣所以敢昧死犯颜色，冒不测之祸者也。（《晋书·载记刘聪传》，又《十六国春秋》二，多出七十馀字。）
王鉴
鉴仕刘聪至尚书令，以谏被斩。

　　○谏立左皇后

　　臣闻王者之立后也，将以上配乾坤之性，象二仪敷育之义，生承宗庙，母临天下，亡配后土，执馈皇姑，必择世德名宗，幽闲淑令，乃副四海之望，称神之心。是故周文造舟，姒氏以兴，《关雎》之化飨，则百世之祚永。孝成任心纵欲，以婢为后，使皇统亡绝，社稷沦倾。有周之隆，既如彼矣。大汉之祸，又如此矣。从麟嘉以来，乱淫于色，纵沈之女弟，刑馀小丑，犹不可尘琼寝、污清庙，况其家婢邪！六宫妃嫔，皆公子公孙，奈何一旦以婢主之，何异象榱玉篑，而对座木朽楹哉，臣恐无福于国家也。（《晋书·载记·刘聪传》，中常侍王沈养女年十四，有妙色，聪立为左皇后，尚书令王鉴，中书监崔懿之，中书令曹恂等谏云云，聪览之大怒，皆斩之，又见十六国春秋四。）
康相
相仕刘聪，为太史令。

　　○言天

　　蛇虹见弥天，一岐南彻；三日并照，客星入紫宫，此皆大异，其征不远也。今虹达东西者，许洛以南，不可图也。一岐南彻者，李氏当仍跨巴蜀，司马睿终据全吴之象，天下其三分乎。月为胡王，皇汉虽苞括二京，龙腾九五，然世雄燕代，肇基北朔，太阴之变，其在汉域乎。汉既据中原，历命所属，紫宫之异，亦不在他，此之深重，何可尽言。石勒鸱视赵魏，曹嶷狼顾东齐，鲜卑之众，星布燕代，齐、代、燕、赵，皆有将大之气。愿陛下以东夏为虑，勿顾西南。吴蜀之不能北侵，犹大汉之不能南向也。今京师寡弱，勒众精盛，若尽赵魏之锐，燕之突骑，自上党而来，曹嶷率三齐之众以继之，陛下将何以抗之？紫宫之变，何必不在此乎！愿陛下早为之所，无使兆人生心。陛下诚能发诏，外以远追秦皇汉武循海之事，内为高祖图楚之计，无不克矣。（《晋书·载记·刘聪传》，又《十六国春秋》四。）
乔豫和苞
豫、苞并仕刘曜为侍中，豫封安昌子，苞平舆子，并领谏议大夫。

　　○上疏谏营作

　　臣闻人主之兴作也，必仰乾象，俯顺人时，是以卫文承乱亡之後，宗庙社稷，漂流无所，而犹上侯营室，以构楚宫。彼其急也，犹尚若兹，故能成康叔武公之迹，以延九百之庆也。奉诏书，将营酆明，观，市道刍荛咸以为非之，曰一观之功可以平凉州矣。又奉敕旨复欲拟阿房而建西宫，横琼台而起陵宵，此则费万酆明功亿前役也。以此功费，亦可吞吴蜀、翦齐魏矣。陛下何为于中兴之日，而踪亡国之事！自古圣王，人谁无过！陛下此役，实为过举。过贵在能改，终之实难。又伏闻敕旨，将营建寿陵，周回四里，下深二十五丈，以铜为棺椁，黄金饰之，恐此功费，非国内所能办也。且臣闻尧葬谷林，市不改肆，颛顼葬广阳，下不及泉。圣王之所终也如是。秦皇不锢三泉，周轮七里，身亡之後，毁不旋踵，暗主之所终也如此。向魃石椁，孔子以为不如速朽，王孙倮葬，识者知其矫世。自古无不亡之国，不掘之墓，故圣王知厚葬之招害也，故不为之。臣子之于君父，陵墓岂不欲高峻如山岳哉！但以保全始终，安固万世为优耳。自丧乱以来，汉帝诸陵，咸见践辱，惟霸陵独全，此虽太宗之至达，抑亦释之之功。（自丧乱已下三十一字从《十六国春秋》补。兴亡奢俭，ぁ然于前，惟陛下览之。《晋书·载记·刘曜传》，又见《十六国春秋》五。）
阙名
○中丘城寺碑

　　大和上佛图澄愿者，天竺大国宾小王之元子，本姓湿，所以言湿者，思润理国，泽被无外，是以号之为湿。（《封氏闻见记》八，刑州内丘县西古中丘城寺有碑，後赵石勒光初五年所立也，碑云云。案光初赵刘曜年号，是时石勒尚奉赵朔，故碑题光初五年也。）

　　○白玉文

　　皇亡皇亡败赵昌，井水竭，构五梁，愕西小衰困嚣丧，鸣呼鸣呼，赤牛奋引其尽乎。（《晋书·载记·刘曜传》，终南山崩，长安人刘终于崩所得白玉，方一尺，有文字云云。又见《水经·渭水》注中，又《十六国春秋》六。）
卷一百四十八
後赵
石勒
勒字世龙，初名[C111]，上党武乡羯人。惠帝末，从汲桑为盗，桑死归刘渊，为辅汉将军平晋王，渊僭号，授持节平东大将军，进安东大将军，寻授镇东大将军，封汲郡公。刘聪嗣位，授征东大将军并州刺史，寻授幽州牧，又授冀州牧，进封本国上党郡公，加侍中，又加崇为陕东伯。刘曜嗣位，署大司马大将军，加九锡，进爵赵公，以晋大兴二年自称赵王，都襄国。至晋咸和三年改元太和，其明年擒刘曜，又明年僭即皇帝位，改元建平，徙都临漳。以咸和七年死，在位十五年，谥曰明皇帝，庙号高祖。

　　○下令绝刘曜

　　孤兄弟之奉刘家，人臣之道过矣，若微孤兄弟，岂能南面称朕哉，根基既立，便欲相图，天不助恶，使假手勒准。孤惟事君之体，当资舜求瞽瞍之义，故复推崇令主，齐好如初，何图长恶不悛，杀奉诚之使。帝王之起，复何常邪！赵王赵帝，孤自取之，名号大小，岂其所节邪。（《晋书·载纪·石勒传》上，又《十六国春秋》十三。）

　　○下令论功

　　自孤起军，十六年于兹矣，文武将士从孤征伐者，莫不蒙犯矢石，备尝艰苦，其在葛陂之役，厥功尤著，宜为赏之先也。若身见存，爵封轻重，随功位为差，死事之孤，赏加一等，庶足以慰答存亡，申孤之心也。（《晋书·载纪·石勒传》下，又《十六国春秋》十三。）

　　○下令起建德殿

　　去年水出巨材，所在山积，将皇天欲，孤膳修宫宇也。其拟洛阳之太极起建德殿，遣从事中郎任汪帅使工菝五千，采木以供之。（《晋书·载纪·石勒传》下，又《十六国春秋》十三。）

　　○复武乡令

　　武乡吾之丰沛，万岁之後，魂灵当归之，其复之三世。（《晋书·载纪·石勒传》下）

　　○获黑兔下令

　　案记，应白兔为瑞。此黑兔何祥？外检旧典。（《十六国春秋》十二，太和元年二月。）

　　○擒刘曜下令

　　所欲擒者一人耳。今已获之，其敕将士，抑锋止锐，纵其归命之路。（《晋书·载纪·右勒传》下，又《十六国春秋》十三。）

　　○下书拒石虎等劝称尊号
</div>
    <div class="pagination">
<a href="全上古三代秦汉三国六朝文_page407.html">上一页</a><span>...</span><a href="全上古三代秦汉三国六朝文_page403.html">403</a><a href="全上古三代秦汉三国六朝文_page404.html">404</a><a href="全上古三代秦汉三国六朝文_page405.html">405</a><a href="全上古三代秦汉三国六朝文_page406.html">406</a><a href="全上古三代秦汉三国六朝文_page407.html">407</a><span class="current-page">408</span><a href="全上古三代秦汉三国六朝文_page409.html">409</a><a href="全上古三代秦汉三国六朝文_page410.html">410</a><a href="全上古三代秦汉三国六朝文_page411.html">411</a><a href="全上古三代秦汉三国六朝文_page412.html">412</a><a href="全上古三代秦汉三国六朝文_page413.html">413</a><span>...</span><a href="全上古三代秦汉三国六朝文_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
