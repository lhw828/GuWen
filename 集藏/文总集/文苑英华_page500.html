<!DOCTYPE html>
<html>
<head>
    <meta charset="UTF-8">
    <title>文苑英华 - 第 500 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 500 页/共 634 页</h1>
    <div class="content">　　钦定四库全书
　　文苑英华巻六百三十七　宋　李昉等　编贺下
　　贺克捷状一首　　　　贺诛贼状一首
　　贺退贼状一首　　　　贺破突厥状一首贺东北累捷状一首　　贺贼自相诛灭状一首贺破吐蕃状一首　　　贺灵武破吐蕃状一首为昭义李相公贺云南归附状一首
　　贺破渭北党项状一首
　　贺斩仆固玚状一首　　贺破髙玉状二首贺韩仆射充招讨使状一首
　　贺破贼兼优卹将士状一首
　　贺行营破贼状二首
　　贺克捷状　　　　　　　　张九龄
　　右高力士宣示臣等张侍賔表臣等前因奏事亲承圣防悬料数日当【一作必】有捷书及此使至皆如睿畧但狂胡背诞围逼军州【一作州城】凶力固已困穷邉城一无所损臣等伏料此贼早是破伤大众自逺方来【四字集作逺来】逾月乃去马羸则多死人苦则计生本是乌杂之徒足为【集作徴】破亡之渐此皆皇威逺詟氛祲坐销岂伊邉人所能自保臣等幸忝枢近承奉圣谟邉捷有符不胜庆悦谨奉状陈贺以闻仍望宣付史馆谨奏
　　贺诛贼状
　　右葢嘉运奏北庭觧围仍有杀获苏禄背徳敢此讐天尽驱犬羊来犯军镇虽肆凶毒欲逞其心而邉兵无遗镞之费狂贼有舆尸之祸此皆陛下圣武将士龚行逺必叶谋动无遗防能令氛祲坐自廓清臣等每【集作忝】奉宻谋屡承献捷踊跃称庆倍百恒情谨奉状陈贺以闻谨奏
　　贺退贼状
　　右高力士至宣勑示臣曹待宣奏状知苏禄遁逃【集作走】入山出界者四镇悬逺比被侵逼将士用命虽有诛锄凶党【集作徒】尚多时【集作日】有抄掠兵疲矢尽为弊亦深今自奔亡诚是震惧圣威及逺氛沴坐销又北庭救兵当时廻旆不费军廪事且无忧吐蕃纵实西行苏禄不得相应其败可必又无可忧邉事且宁不胜庆慰谨奏状陈贺以闻谨奏
　　贺破突厥状
　　右张守珪表奏突厥四万骑前月二十五日至能讫离【一作鸡】山契丹湼礼等前后斩获俘馘数逾十万突厥可汗弃甲逃亡奚王李归国及平卢军将等追奔逐北计日殱灭更闻奏者伏以突厥新立轻事用兵彼之威众在于一举又两蕃与其结隙交构未深在于邉隅犹轸天筭陛下料其终始指授规模知其举众【集作钟】尽来本自无防劳师袭逺必合成擒使蕃骑先锋汉军坚壁坐观成败自战蛮夷今契丹才交突厥已破计其奔北必至防亡从脱身获全亦举众皆弃丑【集作此】虏震慑从此气衰东胡保邉永不携贰寛傜罢柝自此可期皆圣徳逺覃皇威遐振事无遗防举不失图臣等忝迹枢近亲承睿畧忭跃之至倍百恒情谨奉状陈贺以闻谨奏
　　贺东北累捷状
　　右今日刘思贤至奉宣圣防垂示臣等破贼所由兼见守珪表奏具承契丹累捷伏以圣武所加制胜者无失天威不抗犯顺者自亡突厥负众背恩穷凶逺袭两蕃懐徳誓死知【集作如】归三军奉国从命如指遂使一战便克已闻杀伤无筭恸哭而奔则知主将必死且蛮夷相伐我则不劳疆塲有虞义亦奚失固知无愆信于漠北有大造于燕垂此实独断神谋事皆有预万全之防永静邉隅薄伐之师匪劳中夏凡在黎庶孰不欣跃臣等忝预枢近倍百恒情无任庆悦之至
　　贺贼自诛灭状　　　　　　前　人
　　右高力士宣示张守珪所上逆贼契丹屈烈及可突于等首级此等恶稔防败将及故天诱其衷既降又贰而感义之士恶其翻覆背恩之贼已就【集作既已】诛锄幽障廓清华夷俱静计其余噍永无动摇陛下邉任先择圣谋独断克禀成命树此戎功且知河朔无转输之劳林胡为赋税之地臣忝在枢近预闻逺绩捷书之至喜倍恒情谨奉状陈贺以闻谨奏【开元三十二年十二月】
　　此篇元误编在五百六十六巻表门今已移入于此
　　贺破吐蕃状　　　　　　　张　说
　　右臣等伏以凉州遥禀神筭大振天威吐蕃小丑应时摧败元恶渠魁乗势俘戮只轮疋马坐见无遗虽虞舜之格有苖黄轩之征涿鹿未有廓清氛祲如今日之盛者臣等无任庆快之至
　　为昭义李相公贺云南蛮归附状
　　崔行先
　　臣某等伏承云南羣蛮率其类八国献欵归附以某月日至于阙下臣伏惟皇帝陛下端拱九重高视千古圣谟广运方昭不宰之功至徳柔逺是有非常之庆不然者荒陬蛮貊左祍鸟言文轨未通嗜欲有异不知父子之性独识皇王之恩此皆天诱其神助其请归我龙徳革彼狼心岂假渡泸之师俄同两阶之舞夏啓之征有扈高宗之伐鬼方书之载籍适足慙耻臣限以守职藩维典兹戎旅不获随列称贺抃舞丹墀之至
　　贺灵武破吐蕃表　　　　　令狐楚
　　此表当在五百六十七巻贺捷表门今已移入姑存其目
　　贺破渭北党项状　　　　　于　邵
　　右臣得所由报破前件贼者伏以作逆者皇穹所诛阻兵者黔首共弃此贼与懐恩同恶俱为不道昨率其虿犯我郊畿奉天之众振其前邠州之军制其后彼进无所入退知难归尚肆贪狼更为封豕殴侵县邑剽掠居人光进仗天之威首殱魁蘖杜冕贾士之勇再扫残妖既已诛其鲸鲵伫见倾其巢穴凡在戎旅孰不欢欣臣忝惣兵权倍万恒品
　　贺斩逆贼仆固玚状
　　右臣某日于华州下邽县东干坑店下营伏承中使某昨日于路将逆贼仆固玚首级过上都者伏以前件贼夷狄杂种素无令望本因行阵得践荣班当将帅之权効锥刀之用幸慿庙筭颇立战功陛下嘉其成効宠以非次谓能尽节翻构异端凶恶贯盈人神共弃今引颈受戮传首而来率土之人不胜大庆子既伏罪父必成擒扫荡妖氛在于旬日臣忝司戎律倍万恒情迟廻路隅踊跃忘倦无任庆快之至
　　贺生擒高玉状
　　右臣得泽潞节度兼鳯翔秦陇临洮观察处置等使李抱玉今月二十日牒称先锋将栢秀等十一月于南梁州大雪岭北破前件贼党杀戮四千五百人生擒高玉妻及男女二人并获牛马八千头匹器械三千余事又得李抱玉今月日状称于南梁州城固县界擒高玉讫伏以此贼因依山险啸聚甲兵蚁闘郊畿之间鸱张邑屋之下西与犬戎连接北与逆竪交通更唱迭和穷凶极恶人神所弃覆载不容李抱玉防奉睿谋罙入其阻始则俘其逆党终用覆此凶渠岩穴【一作谷】以之风行雪林由其电扫威灵逺扬兆庶同欢在臣防诚倍万恒品
　　贺破高玉贼状
　　右臣得孙志直状报具件如前伏以此贼啸聚日久凶逆实深在于邦畿颇罹辛蛮既与犬戎相结又共懐恩合谋若二防比来必为内应孙志直忝承庙筭讨伐残凶既斩级以擒生遂倾巢而落卵蕃渠失援邉可息【一作瞬息可期】臣忝惣戎倍万恒品
　　贺韩仆射充招讨使状　　　令狐楚
　　右中使臣希倩至伏奉诏书吴少诚比令招讨都不悛心今以韩全义充蔡州行营招讨处置等便臣当军兵马令取全义指挥上官说充招讨副使令臣使人诣【一作于】行营所抚慰将士仍令激励臣伏见逆贼吴少诚残喘防生【阙】飞贱品敢违帝命来即灵诛陛下天覆为心云行其徳念日月所照九州攸同哀陷穽之中一夫不获悬申诏防曲赐生全而长恶未悛执迷不复凶逾殛鲧声极吠尧今既慎选武臣尽驱猛士威声先路实励于震霆剪灭克期必同于沃雪欣欢奋激倍百恒情当道应行营将士等悉懐感怒畜力候奋指踪示处既以得人致命捐躯必应无敌臣即准诏差人转往慰谕仍切加激励冀申防効用答深恩不任悃欵之至
　　贺破贼兼优卹将士状
　　右中使臣希倩至伏奉诏书得全义惣率诸军已入贼界四月二十七日大破贼徒并擒斩生级如有身死王事者已委全义竝给棺榇送归本道令臣五年莫停衣粮者吴少诚畎浍下流不朝于海根荄弱植自絶于天陛牢之中鸣吠未已今霜锋云集月羽风驰既压贼军才闻儳鼓将摩冦垒已见靡旗实庙堂知先胜之形校队陈争登之力诛锄有次蔑杀无难凡在方隅不胜欣抃臣伏以虽忠不烈战士所羞视死如归武夫之志伏惟陛下天覆帱为日照临载激怒肝爰收肤骨汉世徒颁其槥椟义阙送终周诗纵裹其糇粮赏延非嗣以今观古奋一当千臣获守邉陲叨居将帅无任感激之至
　　贺行营破贼状
　　右臣得当道行营兵马使李黯状报诸军兵马四月十七日从临颍县三道齐进二十七日过溵水县张村下营问探知桑林中有贼遂与接战大破贼军擒生斩级不知其数者臣伏以天道无亲助其効顺人生有欲患在不安今逆贼吴少诚深入祸门自沉罝罟执迷不复谓暴无伤去至安而即甚危弃大顺而为巨逆避日月之照干雷霆之诛尚假息于寸隂敢偷生于数刻今者将从天落兵若山行济溵水而不濡隔偃城而欲断长蛇之首尾如截应接自难狡兎之窟穴已焚死亡无所方当破竹犹系苞桑剰锐气以长驱抗威棱而直指困虽犹闘乱不能军既摧众恶之锋必防元凶之胆以愚筹度不日扫清臣忝守戎旃无任忭跃愤激之至
　　贺行营破贼状
　　右臣得当道行营兵马使李黯状报今月十三日于故信州城下破贼三千人斩首七百余级者臣伏以举趾或高则无所措退藏多密罔或不亡【一作知】逆贼吴少诚用已之愚刼人为恶唯日不足谓天可逃自韩全义禀受庙谋惣齐力士横行于境深入其郛兵才交锋防已乱辙以羸师之骸罣罥秽草而腥林疲马之命委离装壕而咽堑实由夺其信帜防彼悬门遂使战野者不知所归守陴者无从而出凶徒风散叛卒星分亦足以快帝怒于高天宣皇威于下土况臣任当旄钺誓扫氛祲庆抃之情实万恒品所守有限不获称贺阙庭无任屏营之至


　　文苑英华巻六百三十七
　　钦定四库全书
　　文苑英华巻六百三十八　　宋　李昉等　编荐举上
　　南海举给事中穆质自代状一首
　　举杭州刺史韦臯自代状一首
　　桂州举前容管经畧使严公素自代状一首举韦况自代充太子賔客状一首
　　举杨凭自代充兵部侍郎状一首
　　举崔邠充太常寺卿状一首
　　举崔邠充自代礼部尚书状一首
　　荐道州刺史吕温状一首
　　荐昭州刺史张愻状一首
　　荐刘孟脩状一首
　　奏薛芳充支使状一首
　　荐李晏韦楚状二首
　　代人举蒋系自代状一首
　　代人举周敬复自代状一首
　　南海举给事中穆质自代状　马　防
　　右臣伏见前件官才畧过人清贞出众早居省闼鬰有政声官叙已髙时望仍重爰自出牧美绩尤彰正直不回沉毅能断伏【一作特】乞以臣官授之于质则必能镇静方域辑和蕃戎臣之才能诚所不逮官谤易召荣福难叨伏希圣慈允兹诚请则君无妄授之义臣无虚受之名不胜恳切愧腼之至
　　举杭州刺史韦臯自代状　　裴　晃
　　右臣在福建与韦臯邻近谙其为政甚得人心逃亡悉归逺近皆悦顷在京兆以公造出官今领余杭以治行髙第冯异汉之名将初为赤眉所败俄又大胜光武降玺书劳曰昔虽垂趐回谿今乃奋翼渑池可谓失之东隅收之桑榆矣臣以为韦臯之功亦冯异之比往虽小失今亦大理陛下既舍其过而使之则必【必一作人心】激励其气有倍匹夫一言相为而死况君臣之义谁不感恩桂州举前容管经畧使严公素自代状
　　李　渤
　　右臣伏凖建中元年正月五日制观察使上后三日举一人自代者前件官曽任容管经畧使行朝廷威恩得蛮夷畏爱可以备方隅之任防亷察之权使其处臣之官代臣之职必能犷悍柔服谿洞乂安伏乞圣慈允臣所荐臣某不任诚恳之至
　　举谏义大夫韦况【集本有全衔英华不録】自代充太子賔
　　客状　　　　　　　　　　权徳舆
　　右伏凖建中元年正月五日制常叅官上后三日举一人以自代者前件官含和抱素晏息道枢循性履方逺迹声利徴拜谏列乞归故山实有古风可【集作司】教本伏以賔防之任道徳所宜不婴事物时谓清重正职员于三品列商皓于四人岂臣小生忽据尊秩久于尘玷自速尤过防恩私犹处优礼俯仰慙灼上负聦明赋禄命官必归耆硕以臣负罪非所克堪推贤让能朝有恒制大僚厚徳庆洽时情谨録奏闻谨奏
　　举散骑常侍杨慿【同前】自代充兵部侍郎状
　　前　人
　　右伏凖建中元年正月五日制常叅官上后三日举一人以自代者前件官旷度伟才明诚直道卓尔山立不随波流自践朝伦时推公器话言形于风槩声猷发于事业庶政根本在于南宫臣以庸虚五賛其职慿积望实未阶兹选物议时情共知不可輙量力以循分期类能以审官庶允至公以明朝典谨録奏闻谨奏
　　举吏部侍郎崔邠【同前】充太常卿状
　　前　人
　　右伏凖建中元年正月五日制常叅官上后三日举一人以自代者前件官才茂识精密静逺【集作逹】久于右掖再履南宫仪曹取士声实不惑少【集作小】宰抡材流品皆叙伏以奉常典礼首冠羣卿古今盛选不可虚授以臣愚薄累奉恩荣前后职官无非滥忝逮今奨命尤惧非宜将可以叶和人神祗肃郊祀迹邠公望当处大僚循分让能朝有彛典谨録奏闻谨奏
　　举太常寺卿崔邠【同前】自代充礼部尚书状
　　前　人
　　右件官器行端茂文学深自中书舍人歴代礼部吏部二侍郎太常卿皆与臣交代谙其政事伏凖建中元年正月五日制常叅官上后三日举一人以自代者臣顷待罪非据首尾四年无补休明合当谴黜圣慈寛宥犹守本官受恩之日惶骇失次乂防特令宰臣奉宣进止奨饰慰喻至于再三谓臣更无罪过恐臣妄有忧惧承命震灼感入肺肝宰臣退免未有斯比实当惕之际再沐生成之恩臣以违奏近侍不合申谢虑烦省览不敢拜章輙因举代之时特荷非常之泽况宗伯秩礼选任重难以邠代臣实允公望谨録奏闻谨奏
　　代李中丞荐道州刺史吕温状
　　温自作
　　右臣伏以前件官操履有恒吏事精举处繁简肃辩狱详明尤于抚绥实着効绩今道州赋税毕集流亡尽归防奉公程日至清净委心于理古人不如衡州凋累年常积逋欠实籍财用以安疲黎伏望除衡州刺史臣职当亷察上奉诏条观善荐能臣合竭节七州之事敢不精详前件官小心理务夙夜奉公才识出人効绩尤着况通州风俗犷猾前后难为缉绥自温条理已来疲人尽皆苏息观其能政堪为表仪臣輙举所职上达圣聦伏望天恩允臣所请云云
　　荐昭州刺史张愻状【为人作】　　令狐楚
　　右臣伏凖贞元六年十一月八日勑防自今已后诸州刺史县令以肆考如理术尤异实効可称考满日委观察使録事迹以闻特加奨擢者前件官守文惟谨持法甚精清亷有余贞固无比臣伏见岭南风俗惰嬾苟避征徭易成逋窜张愻忧人若已理郡如家劝课农桑置立保社移风为敦厚之境徴赋无惨急之名周旋六年其道一致臣猥司亷察忝守方隅以所见闻恐湏甄録云云
　　荐刘孟脩状【为人作】　　　　　令狐楚
　　右件官业传忠厚雅尚文儒贞白居心公勤守职累曽试用皆着清亷顷崔汉衡在晋州日奏授殿中侍御史充都防御判官直道不回正词无隐賔僚之内裨益甚多知是公才岂【一作辞】为叅佐屡详疑狱心尽哀矜甞判剧曹事无留滞臣是以録其劳効奏请改官伏防圣恩特授前件官今赴阙下奉诏防不敢乞留臣伏以孟脩自有干能诚堪任使所知防分輙敢荐闻干冐宸严伏増战越
　　奏薛芳充支使状【为人作】
　　右件官蕴蓄公才精勤吏道文章史传无不该通大厯末则与臣及徐泗节度使张建封同事故马燧作判官建中三年曽以公事直言不合其意遂被奏受交城县令及有政绩褎然疲羸悉安征赋皆办臣以其四居畿令两任法官有学有才堪为賔佐委令推断无不详平与之筹画多所禆益相谙相识二十余年滞屈最深实希荣奨伏望天恩特赐改官充臣观察支使
　　荐李晏韦楚状【太和六年】　　　　白居易
　　朝议大夫前使持节海州诸军事守海州刺史上柱国李晏
　　右前件官比任海州刺史被本道节度使配诸州税麦一例加估徴钱晏频申论【集作奏】恐损百姓本使称用军事切不得已而从之及被人论朝廷勘覆责不闻奏除削官【集作替】阶虽在法则【四字集作在法】诚合举行于晏则【集作即】为独屈况晏累为宰牧皆着良能清白公勤颇闻于众自经停罢已渉三年退居洛阳穷饿至甚身典三郡家无一金据此清亷别堪优奨又建中初李正已与纳连及汴河阻絶转输不通晏先父洧即正已堂弟为徐州刺史当叛乱之时洧以一郡七城归国效顺弃一家百口任贼诛夷开运路于【集作文】咽喉断凶渠于【集作之】右臂遂使逆谋大挫妖防竟消从此徐州埇桥至今永为内地如洧之子实可念之臣伏以洧之忠功不可忘晏之吏材不可弃伏希圣念量授一官庶使亷吏忠臣闻之有以【集作所】激劝
　　荐伊阙山平泉处士韦楚
　　右件人隐居乐道独行善身敛迹市朝息机名利况家承【集作传】簮组兄在班行而楚独栖山卧云錬气絶粒滋味不接于口尘埃不染于心二十余年不改其乐志齐箕颍节类顔原缙绅之间多有称叹臣为尹政理合【集作合具】荐论虽飞鸿入冥自忘饮啄而白驹在谷亦贵絷维傥防寘彼周行縻之好爵降羔鴈之礼命助鸳路之羽仪足以厚贞退之风遏躁进之俗兹亦盛事有禆圣朝以前件谨具如前臣伏以念功振滞前王之令猷贡士推能长吏之本职其李晏韦楚等并居府界不践公门臣实谙知輙敢论荐有渉尘黯无任兢惶谨具奏闻伏聴勑防
　　代人举周敬复自代状　　　杜　牧
　　前件官执徳以进向道而行蔼有令名备歴清贯掌纶言于西掖才称发挥叅密命于内庭众推忠慎自珥貂近侍主籥【集作钥通用】东门声价益重于缙绅磨湼始彰其坚白伏以南省实天下根本两丞为百司管辖苟非其选必致旷【集作败】官今若以臣所任廻授敬复庶能肃清台阁提举纲纪既曰陟明实不虚受伏乞天恩允臣所请
　　代人举蒋系自代状
　　伏凖某年月日勑内外文武常叅官上后三日宜举一人自代者伏以前件官仁义素彰文学早着扬歴台阁宣昭令名尝为谏官无所避忌及领藩镇实惠疲羸顷者不附权臣例迁佐官今逢明代犹典小州伏以封还诏书驳正时事职业实重选择宜精今若以臣此官廻与蒋系既不虚受实曰【集作为】陟明伏乞圣慈允臣所请文苑英华巻六百三十八
　　钦定四库全书
　　文苑英华巻六百三十九　宋　李昉等　编荐举下
</div>
    <div class="pagination">
<a href="文苑英华_page499.html">上一页</a><span>...</span><a href="文苑英华_page495.html">495</a><a href="文苑英华_page496.html">496</a><a href="文苑英华_page497.html">497</a><a href="文苑英华_page498.html">498</a><a href="文苑英华_page499.html">499</a><span class="current-page">500</span><a href="文苑英华_page501.html">501</a><a href="文苑英华_page502.html">502</a><a href="文苑英华_page503.html">503</a><a href="文苑英华_page504.html">504</a><a href="文苑英华_page505.html">505</a><span>...</span><a href="文苑英华_page501.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
