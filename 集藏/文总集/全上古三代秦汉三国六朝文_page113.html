<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 113 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 113 页/共 658 页</h1>
    <div class="content">　　◇建初元年大旱上疏
　　臣闻为不善而灾报，得其应也。为善而灾至，遭时运也。陛下即位日新（《续汉志》注补作「浅」），视民如伤，而不幸耗旱，时运之会尔，非政教之所致也。昔成汤遭旱，因自责，省畋散积，减御损膳，而大有年。意者陛下未为成汤之事焉。（《孔丛子·连丛上》，又见《续汉·五行志一》注补）
　　◎孔僖
　　僖，字仲和，丰子。建初中，为兰台令史。元和中，拜郎中，赐褒成侯，使校书东观，出为临晋令。
　　◇上书自讼
　　臣之愚意，以为凡言诽谤者，谓实无此事，而虚加诬之也。至如孝武皇帝，政之美恶，显在汉中，坦如日月。是为直说书传实事，非虚谤也。夫帝者为善则天下之善咸归焉；其不善则天下之恶亦萃焉。斯皆有以致之，故不可以诛于人也。且陛下即位以来，政教未过，而德泽有加，天下所具（袁宏《纪》作「见」）也，臣等独何讥刺哉？假使所非实是，则固应悛改；傥其不当，亦宜含容，又何罪焉？陛下不推原大数，深自为计，徒肆私忿，以快其意。臣等戮，死即死耳，顾天下之人，必回心易虑，以此事窥陛下心。自今以后，苟见不可之事，终莫复言者矣。臣之所以不爱其死，犹敢极言者，诚为陛下深惜此大业。陛下若不自惜此大业，陛下若不自惜，则臣何赖焉？齐桓公亲扬其先君之恶，以唱管仲，然后群臣得尽其心。今陛下乃欲以十世之武帝，远讳实事，岂不与桓公异哉？臣恐有司卒然见构，衔恨蒙枉，不得自叙，使后世论者，擅以陛下有所方比，宁可复使子孙追掩之乎？谨诣阙伏待重诛。（《后汉·孔僖传》）
　　◎孔季彦
　　季彦，僖第二子。安帝时，举孝廉，不就。
　　◇雨雹对
　　此皆阴乘阳之征也。今贵臣擅权，母后党盛，陛下宜修圣德，虑此二者（已上《后汉·孔僖传》）而已。夫物之相感，必以类推，其甚者必有山崩地震，乖气相因，其事不可尽论。往者延平中邓后称制，而东垣巨屋山大崩，声动安邑，即前事之验者。（《孔丛子·连丛下》）

卷三十二
◎陈宠
　　宠，字昭公，沛国氵交人，尚书陈咸曾孙。永平中，为州郡吏，辟司徒鲍昱府，三迁。章帝初，为尚书。和帝初，出为太山太守，转广汉太守，擢为大司农，拜廷尉，复为尚书，迁太鸿胪。永元十六年，代徐防为司空。
　　◇省刑疏
　　臣闻先王之政，赏不僭，刑不滥，与其不得已，宁僭不滥。故唐尧著典曰：「流宥五刑，眚灾肆赦。」帝舜命皋陶，以「五宅三居，惟明克允」。文王重《易》六爻，而列重棘之听。周公作《立政》，戒成王「勿误乎庶狱」。伯夷之典，「惟敬五刑，以成三德」。由此言之，圣贤之政，以刑罚为首（袁宏《纪》作「必以刑罚为首。咨叹相戒者，重刑之至也」）。往者断狱严明，所以威惩奸慝，奸慝既平，必宜济之以宽。陛下即位，率由此义，数诏群僚，弘崇晏晏。而有司执事，未悉奉承，典刑用法，犹尚深刻。断狱者急于格酷烈之痛，执宪者烦于诋斯放滥之文，违本离实，棰楚为奸，或因公行私，逞纵威福。夫为政犹张琴瑟，大弦急者小弦绝。故子贡非臧孙之猛法，而美郑乔之仁政。《诗》云：「不刚不柔，布政优优。」方今圣德充塞，假于上下，宜因其时，隆先王之道，荡涤烦苛之法。轻薄棰楚，以济群生；全广至德，以奉天心。（《后汉·陈宠传》，又见袁宏《后汉纪》十一，《晋书·刑法志》，《通典》一百七十）
　　◇奏驳贾宗断狱尽三冬议
　　夫冬至之节，阳气始萌，故十一月有兰、射干、芸、荔之应。《时令》曰：「诸生荡，安形体。」天以为正，周以为春。十二月阳气上通，雉ず鸡乳，地以为正，殷以为春。十三月阳气已至，天地已交，万物皆出，蛰虫始振，人以为正，夏以为春。三微成著，以通三统。周以天元，殷以地元，夏以人元。若以此时行刑，则殷、周岁首皆当流血，不合人心，不稽天意。《月令》曰：「孟冬之月，趣狱刑，无留罪。」明大刑毕在立冬也。又：「仲冬之月，身欲宁，事欲静。」若以降威怒，不可谓宁；若以行大刑，不可谓静。议者咸曰：「旱之所由，咎在改律。」臣以为殷、周断狱，不以谓宁；若以行大刑，不可谓静。议者咸曰：「旱之所由，咎在改律。』臣以为殷、周断狱，不以三微，而化致康平，无有灾害。自元和以前，皆用三冬，而水旱之异，往往为患。由此言之，灾害自为它应，不以改律。奉为虐政，四时行刑，圣汉初兴，改从简易。萧何草律，季秋论囚，俱避立春之月，而不计天地之正，二王之春，实颇有违。陛下探幽析微，允执其中，革百载之失，建永年之功，上有迎承之敬，下有奉微之惠，稽《春秋》之文，当《月令》之意，圣功美业，不宜中疑。（《后汉·陈宠传》，《通典》一百六十六）
　　◇奏请删除律令
　　臣闻礼经三百，威仪三千，故《甫刑》大辟二百，五刑之属三千。礼之所去，刑之所取，失礼则入刑，相为表里者也。今律令，犯罪应死刑者六百一十，耐罪千六百九十八，赎罪以下二千六百八十一，溢于《甫刑》者千九百八十九，其四百一十大辟，千五百七耐罪，七十九赎罪。《春秋保乾图》曰：「王者三百年一蠲法。」汉兴以来三百二年，宪令稍增，科条无限。又律有三家，说各驳异，刑法繁多。宜令三公、廷尉平定律令，应经合义可施行者，大辟二百，耐罪、赎罪二千八百，合为三千，与礼相应。其余千九百八十九事，悉可删除，使万民改易视听，以成大化，致刑措之美，俾传之无穷。（《后汉·陈宠传》，《晋书·刑法志》，《通典》一百七十）
　　◎陈忠
　　忠，字伯始，宠子。永初中，辟司徒府，三迁廷尉正。元初中，擢拜尚书。安帝亲政，转仆射，迁尚书令。延光三年，拜司隶校尉。明年，出为江夏太守，复留拜尚书令。
　　◇荐刘恺疏（永初元年）
　　臣闻三公上则台阶，下象山岳，股肱元首，鼎足居职，协和阴阳，调训五品，考功量才，以序庶僚，遭烈风不迷，遇迅雨不惑，位莫重焉。而今上司缺职，未议其人。臣窃差次诸卿，考合众议，咸称太常朱伥、少府荀迁。臣父宠，前忝司空，伥、迁并为掾属，具知其能。伥能说经书，而用心褊狭，迁严毅刚直，而薄于艺文。伏见前司徒刘恺，沈重渊懿，道德博备，克让爵士，致祚弱弟，躬浮云之志，兼浩然之气，频历二司，举动得礼。以疾致仕，侧身里巷，处约思纯，进退有度，百僚景式，海内归怀。往者孔光、师丹，近世邓彪、张，皆去宰相，复序上司。诚宜简练卓异，以厌众望。（《后汉·刘恺传》）
　　◇清盗源疏
　　臣闻轻者重之端，小者大之源，故堤溃蚁孔，气泄针芒。是以明者慎微，智者识几。《书》曰：「小不可不杀。」《诗》云：「无纵诡随，以谨无良。」盖所以崇本绝末，钩深之虑也。臣窃见元年以来，盗贼连发，攻亭劫掠，多所伤杀。夫穿窬不禁，则致强盗；强盗不断，则为攻盗；攻盗成群，必生大奸。故亡逃之科，宪令所急，至于通行饮食，罪致大辟。而顷者以来，莫以为忧。州郡督录怠慢，长吏防御不肃，皆欲采获虚名，讳以盗贼为负。虽有发觉，不务清澄。至有逞威滥怒，无辜僵仆。或有局比伍，转相赋敛。或随吏追赴，周章道路。是以盗发之家，不敢申告，邻舍比里，共相压迮，或出私财，以偿所亡。其大章著不可掩者，乃肯发露。陵迟之渐，遂且成俗。寇攘诛咎，皆由于此。前年渤海张伯路，可为至戒。覆车之轨，其迹不远。盖失之末流，求之本源。宜纠增旧科，以防来事。自今强盗为上官若它郡县所纠觉，一发，部束皆正法，尉贬秩一等，令长三月奉赎罪；二发，尉免官，令长贬秩一等；三发以上，令长免官。便可撰立科条，处为诏文，切敕刺史，严加纠罚。冀以猛济宽，惊惧奸慝。顷季夏大暑，而消息不协，寒气错时，水涌为变，天之降异，必有其故。所举有道之士，可策问国典所务，王事过差，令处暖气不效之意。庶有谠言，以承天诫。（《后汉·陈忠传》）
　　◇荐周兴疏（永宁中）
　　臣伏惟古者帝王有所号令，言必弘雅，辞必温丽，垂于后世，列于典经。故仲尼嘉唐、虞之文章，从周室之郁郁。臣窃见光禄郎周兴，孝友之行，著于闺门，清厉之志，闻于州里。蕴椟古今，博物多闻，《三坟》之篇，《五典》之策，无所不览，属文著辞，有可观采。尚书出纳帝命，为王喉舌。臣等既愚暗，而诸郎多文俗吏，鲜有雅才，每为诏文，宣示内外，转相求请，或以不能，而专己自由，辞多鄙固。兴抱奇怀能，随辈栖迟，诚可叹惜。（《后汉·周荣传》）
　　◇上疏豫通帝意
　　臣闻仁君广山薮之大，纳切直之谋；忠臣尽謇谔之节，不畏逆耳之害。是以高祖舍周昌桀纣之譬，孝文嘉爰盎人豕之讥，武帝纳东方朔宣室之正，元帝容薛广德自刎之切。昔晋平公问于叔向曰：「国家之患孰为大？」对曰：「大臣重禄不极谏，小臣畏罪不敢言，下情不上通，此患之大者。」公曰：「善。」于是下令曰：「吾欲进善，有谒而不通，罪至死。」今明诏崇高宗之德，推宋景之诚，引咎克躬，咨访群吏。言事者见杜根、成翊世等新蒙表录，显列二台，必承风响应，争为切直。若嘉谋异策，宜辄纳用。如其管穴，妄有讥刺，虽苦口逆耳，不得事实，且优游宽容，且优游宽容，以示圣朝无讳之美。若有道之士，对问高者，宜垂省览，特迁一等，以广直言之路。（《后汉·陈忠传》，又略见袁宏《后汉纪》十七）
　　◇上疏请许大臣宁告终丧（建光元年）
　　臣闻之《孝经》（袁宏《纪》作「昔先王孝治天下」）始于爱亲，终于哀戚。上自天子，下至庶人，尊卑贵贱，其义一也。夫父母于子，同气异息，一体而分，三年乃免于怀抱。先圣缘人情而著其节，制服二十五月，是以《春秋》臣有大丧，君三年不呼其门，闵子虽要服事，以赴公难，退而致位，以究私恩，故称「君使之非也，臣行之礼也」。周室陵迟，礼制不序，《蓼莪》之人，作诗自伤曰：「瓶之罄矣，惟之耻。」言己不得终竟子道者，亦上之耻也。高祖受命，萧何创制，大臣有宁告之科，合于致忧之义。建武之初，新承大乱，凡诸国政，多趣简易，大臣既不得告宁，而群司营禄念私，鲜循三年之丧，以报顾复之恩者。礼义之方，实为雕损（袁宏《纪》此下有「然仁道无远，弘之即是」）。大汉之兴，虽承衰敝，而先王之制，稍以施行。故籍田之耕，起于孝文；孝廉之贡，发于孝武；郊祀之礼，定于元、成；三雍之序，备于显宗；大臣终丧，成乎陛下。圣功美业，靡以尚兹。孟子有言：「老吾老以及人之老，幼吾幼以及人之幼，天下可运于掌。」臣愿陛下登高背望，以甘陵之思，揆度臣子之心，则海内咸（袁宏《纪》作「则海内群生，各得其所。（《后汉·陈忠传》）又见袁宏《后汉纪》十七，有删节。）
　　◇因灾异上疏劾中侍伯荣（伯荣，安帝乳母王圣女）
　　臣闻位非其人，则庶事不叙；庶事不叙，则政有得失；政有得失，则感动阴阳，妖变为应。陛下每引灾自厚，不责臣司，臣司狃恩，莫以为负。故天心未得，隔并屡臻，青、冀之域，淫雨漏河，徐、岱之滨，海水盆溢，兖、豫蝗彖滋生，荆、扬稻收俭薄，并、凉二州，羌戎叛戾。加以百姓不足，府帑虚匮，自西徂东，杼柚将空。臣闻《洪范》五事，一曰貌，貌以恭，恭作肃，貌伤则狂，而致常雨。春秋大水，皆为君上威仪不穆，临莅不严，臣下轻慢，贵幸擅权，阴气盛强，阳不能禁，故为淫雨，陛下以不得亲奉孝德皇园庙，比遣中使致敬甘陵，朱轩马，相望道路，可谓孝至矣。然臣窃闻使者所过，威权翕赫，震动郡县，王侯二千石，至为伯荣独拜车下，仪体上僭，侔于人主。长吏惶怖谴责，或邪诌自媚，发人修道，缮理亭传，多设储寺，征役无度，老弱相随，动有万计，赂遗仆从，人数百匹，顿踣呼嗟，莫不叩心。河间托叔父之属，清河有陵庙之尊，及剖符大臣，皆猥为伯荣屈节车下。陛下不问，必以陛下欲其然也。伯荣之威，重于陛下，陛下之柄，在于臣妾。水灾之发，必起于此。昔韩嫣托副车之乘，受驰视之使；江都误为一拜，而嫣受欧刀之诛。臣愿明主严天元之尊，正乾刚之位，职事巨细，皆任贤能，不宜复令女使干错万机。重察左右，得无石显世漏之奸，尚书纳言，得无赵昌谮崇之诈；公卿大臣，得无朱博阿傅之援；外属近戚，得无王凤害商之谋。若国政一由帝命，王事每决于己，则下不得逼上，臣不得干君，常雨大水必当霁止，四方众异，不能为害。（《后汉·陈忠传》，「忠转为仆射。时帝数遣黄门常侍及中侍伯荣往来甘陵。又霖雨积时，河水涌溢。忠上疏」。）
　　◇上疏谏因灾异免三公
　　臣闻「君使臣以礼，臣事君以忠」。故三公称曰冢宰，王者待以殊敬，在舆为下，御坐为起，入则参对而议政事，出则监察而董是非。汉典旧事，丞相所请，靡有不听。今之三公，虽当其名，而无其实，选举诛赏，一由尚书，尚书见任，重于三公，陵迟以来，其渐久矣。臣忠心常独不安，是故临事战惧，不敢穴见有所兴造，又不敢希意同僚，以谬乎典，而谤ゥ日闻，罪足万死。近以地震，策免司空陈褒，今者灾异，复欲切让三公。昔孝成皇帝以妖星守心，移咎丞相，使贲丽纳说方进，方进自引，卒不蒙上天之福，徒乘宋景之诚。故知是非之分，较然有归矣。又尚书决事，多违故典，罪法无例，诋欺为先，文惨言丑，有乖章宪。宜责求其意，割而勿听。上顺国典，下防威福，置方圆于规矩，审轻重于衡石，诚国家之典，万世之法也。（《后汉·陈忠传》。又见袁宏《后汉纪》十七，有小异。）
　　◇议救西域疏（延光二年）
　　臣闻八蛮之寇，莫甚北虏。汉兴，高祖窘平城之围，太宗屈供奉之耻。故孝武忿怒，深惟久长之计，命遣虎臣，浮河绝漠，穷破虏庭。当斯之时，黔首陨于狼望之北，中国弊于卢山之壑，府库殚竭，杼柚空虚，算至车船，赀及六畜。夫岂不怀，虑久故也。遂规酒泉，敦煌四郡，以隔绝南羌，开三十六国，妻以公主，以断其右臂。是以单于孤持，窜遁远藏。至于宣、元之世，遂备蕃臣，关徼不闭，羽檄不行。由此察之，戎狄可以威服，难以化洽。西域内附日久，区区东望扣关者数矣，此其不乐匈奴慕汉之效也。今北虏已破车师，势必南攻鄯善，弃而不救，则诸国从矣。若然，则北虏财贿益增，胆势益殖，威临南羌，与之交连。如此，河西四郡危矣。河西既危，不得不救，则百倍之役兴，不訾之费发矣。今议者但念西域绝远，恤之烦费，不见先世苦心勤劳之意也。方今边境守御之具不精，内群武卫之备不修，敦煌孤危，远来告急，复不辅助，内无以慰劳吏民，外无以威示百蛮。蹙国减土，经有明诫。臣以为敦煌宜置校尉，案旧增四郡屯兵，以西抚三十六国。建屯益兵，宣扬雷风，冀以折冲万里，震怖匈奴。（袁宏《后汉纪》十七，又《后汉·西域传》）
　　◇上言令屯役者得归葬送
　　孝宣皇帝旧令，人从军屯，及给事县官者，大父母死未满三月，皆勿徭，令得葬送。请依此制。（《后汉·陈忠传》，「元初三年有诏，大臣得行三年丧，服阕还职。忠因此上言。太后从之。」）
　　◇秦劾陈禅（永宁二年）
　　古者合欢之乐舞于堂，四夷之乐陈于门，故《诗》云：「以《雅》以《南》，《》《任》《朱离》。」今掸国越流沙，逾县度，万里贡献，非郑、卫之声，佞人之比，而禅庭讪朝政，请劾禅下狱。（《后汉·陈禅传》）
　　◇奏太官宜著两梁冠
　　令史质堪上言，太官宜著两梁。尚书孟希奏，太官职在鼎俎，不列陛位，堪欲令比大夫两梁冠，不宜许。臣伏惟太官令职在典掌王饔，统六清之饮，列入珍之馔，正百品之羞，纳四方之贡，所奉尤重，用思又勤。明诏慎口实之御，防有败之奸，增崇其选。侍御史主捕案，太医令奉方药供养，符节令掌幡信金虎，故位从大夫，车有韬沂，冠有两梁，所以殊亲疏，别内外也。太官令以供养言之，为最亲近，以职事言之，为最烦多，令又高选，又执法比太医令，科同服等，而冠二人殊，名实不副。又博士秩卑，以其传先王之训，故尊而异令，令服大夫之冕。由此言之，两梁冠非必列于陛位也。建初中，太官令两梁冠。《春秋》之义，大于复古。如堪言合典，可施行。克厌帝心，即听用之。（《续汉·舆服志下》注引荀绰《晋百官表注》「建光中，尚书陈忠以为」云云。）
　　◇奏言太初历不宜从
　　诸从《太初》者，皆无他效验，徒以世宗攘夷廓境，享国久长为辞。或云孝章改《四分》，灾异卒甚，未有善应。臣伏惟圣王兴起，各异正朔，以通三统。汉祖受命，因秦之纪，十月为年首，闰常在岁后。不稽先代，违于帝典。太宗遵修，三阶以平，黄龙以至，刑犴以错，五是以备。哀、平之际，同承《太初》，而妖孽累仍，疴祸非一。议者不以成数相参，考真求实，而泛采妄说，归福《太初》，致咎《四分》。《太初历》众贤所立，是非已定，永平不审，复革其弦望。《四分》有谬，不可施行。元和凤鸟不当应历而翔集。远嘉前造，则丧其休；近讥后改，则隐其福。漏见曲论，未可为是。臣辄复重难衡、兴，以为五纪论推步行度，当时比诸术为近，然犹未稽于古。及向子歆欲以合《春秋》，横断年数，损夏益周，考之表纪，差谬数百。两历相课，六千一百五十六岁，而《太初》多一日。冬至日直斗，而云在牵牛。迂阔不可复用，昭然如此。史官所共见，非独衡、兴。前以为《九道》密近，今议者以为有阙，及甲寅元复多遗失，皆未可取正。昔仲尼顺假马之名，以崇君之义。况天之历数，不可任疑从虚，以非易是。（《续汉·律历志中》尚书令忠奏）
　　◇奏选尚书郎
　　尚书为王喉舌，而诸郎多文俗，鲜有雅才，每为诏文，宣示内外，转相求请也。（《御览》引《后汉书》）
　　◎王阜
　　阜（《后汉·滇王传》作「追」），字世公，蜀郡成都人。永平中，太守第五伦察举孝廉，为重泉令。元和中，迁益州太守。
　　◇老子圣母碑
　　老子者，道也，乃生于无形之先，起于太初之前，行于太系之元，浮游六虚，出入幽冥，观混合之未别，窥清浊之未分。（《御览》一）
　　◎梁鸿
　　鸿，字伯鸾，扶风平陵人。肃宗时，东出关，易姓运期，名耀，字侯光。终于吴。
　　◇安丘严平颂
　　无营无欲，澹尔渊清。（《文选·雪赋》注，《补亡诗》注。按：《选》注引鸿「安丘严平颂」，脱「梁」字，杨慎《丹铅录》因以「鸿安丘」为成都人，无所据也。鸿仰慕前世高士，为四皓以来四十四人作颂，此盖颂安丘望之、严君平二人也。《玉海》引鸿本传及《选》注甚明。又案皇甫谧《高士传序》云「梁鸿颂逸民」，即指此颂也。）
　　◎梁松
　　松，章帝初司隶校尉。（案：梁统子松，字伯孙，明帝永平四年下狱死，未为司隶校尉。此盖别有一梁松也。）
　　◇奏免马防等
　　特进防兄廖，廖子豫，兄弟父子，并受爵士，荣显冠世，多买京师膏腴美田，作大庐舍，近带城郭，妨困小民。（□□□□引《东观汉记》，「司隶校尉梁松奏」。）
　　特进马防，兄廖，廖子孙，三家奴婢千人。（《御览》五百引《东观汉记》）

卷三十三
◎鲁恭
　　恭，字仲康，扶风平陵人，莽羲和鲁匡孙。建初初，为郡吏，辟太傅赵熹府。召诣白虎观，复举直言，待诏公车，拜中牟令，母忧去官。后拜侍御史。和帝时，拜《鲁诗》博士，迁侍中，出为乐安相。征拜议郎，进侍中，迁光禄勋。永元十二年，代吕盖为司徒，坐事免。殇帝即位，起为长乐卫尉。安帝即位，复代梁鲔为司徒，以病免。永初六年卒。年八十一。
　　◇上疏谏击匈奴
　　窃见窦宪耿秉，衔使奉命，暴师于外（已上见《御览》四百五十三引《东观记》）。陛下亲劳圣思，日昃不食，忧在军役，诚欲以安定北垂，为人除患，定万世之计也。臣伏独思之，未见其便。社稷之计，万人之命，在于一举。数年以来，秋稼不熟，人食不足，仓库空虚，国无蓄积。会新遭大忧，人怀恐惧。陛下躬大圣之德，履至孝之行，尽谅阴三年，听于冢宰。百姓阙然，三时不闻警跸之音，莫不怀思皇皇，若有求而不得。今乃以盛春之月，兴发军役，扰动天下，以事戎狄，诚非所以垂恩中国，改元正时，由内及外也。万民者，天之所生。天爱其所生，犹父母爱其子，一物有不得其所者，则天气为之舛错，况于人乎？故爱人者，必有天报。昔太王重人命而去，故获上天之祜。夫戎狄者，四方之异气也。蹲夷踞肆，与鸟兽无刖。若杂居中国，则错乱天气，污辱善人，是以圣王之制，羁縻不绝而已，不以伤害中国也。今边境幸无事，宜当修仁行义，尚于无为，令家给人足，安业乐产。夫人道于下，则阴阳和于上，然后祥风时雨，覆被远方，夷狄慕德，重译而至矣。《易》曰：「有孚盈缶，终来有它吉。」言甘雨满我之缶，诚来有我而吉已。夫以德胜人者昌，以力胜人者亡。今匈奴为鲜卑所杀，远臧于史侯河西，去塞数千里，而欲乘其虚耗，利其微弱，是非义之所出也。前太仆祭肜，远出塞外，卒不见一胡，而兵已困矣。白山之难，不绝如纟延，都护陷没，士卒死者如积，迄今被其辜毒。孤寡哀思之心未弭，仁者念之，以为累息，奈何复欲袭其迹，不顾患难乎？今始征发，而大司农调度不足，使者在道，分部督趣，上下相迫，民间之急亦已甚矣。三辅、并、凉少雨，麦根枯焦，牛死日甚，此其不合天心之效也。群僚百姓咸曰不可，陛下独奈何以一人之计，弃万人之命，不恤其言乎？上观天心，下察人志，足以知事之得失。臣恐中国不为中国，岂徒匈奴而已哉！惟陛下留圣恩，征还二将，休罢士卒，以顺天心。（《后汉·鲁恭传》，又略见袁宏《后汉纪》十二）
　　◇上疏
　　举无遗策，动不失其中。（《文选·王仲宣诔》注）
　　◇上疏谏盛夏断狱
　　臣伏见诏书，敬若天时，忧念万民，为崇和气，罪非殊死，且勿案验。进柔良，退贪残，奉时令，所以助仁德，顺昊天，致和气，利庶民者也。旧制，至立秋乃行薄刑，自永元十五年以来，改用孟夏，而刺史、太守不深惟忧民息事之源，进良退残之化，因为盛夏征召农人，拘对考验，连滞无已。司隶典司京师，四方是则，而近于春月分行诸部，托言劳来贫人，而无隐恻之实，烦扰郡县，廉考非急，逮捕一人，罪延十数（袁宏《纪》作「有疑罪，延及良人数十人」），上逆时气，下伤农业。案《易》五月，《后》用事（袁宏《纪》作「案《易》消息，四月乾卦用事。经曰『乾以美利利天下』，又曰『时乘六龙以御天』。五月《后卦》用事。」）经曰：「后以施令诰四方。」言君以夏至之日，施命令止四方行者，所以助微阴也。行者尚止之，况于逮召考掠（袁宏《纪》此下有「扰百姓」三字），夺其时哉！比年水旱伤稼，人饥流冗。今始夏，百谷权舆，阳气胎养之时。自三月以来，阴寒不暖，物当化变而不被和气。《月令》：「孟夏断薄刑，出轻系。行秋令则苦雨数来，五谷不熟。」又曰：「仲夏挺重囚，益其食。行秋令则草木零落，人务于疫。」夫断薄刑者，谓其轻罪已正，不欲令久系，故时断之也（《袁宏纪》作「谓正罪不欲令久系，不谓可考正罪法也。故出轻系，明不欲拘之也」）。臣愚以为今孟夏之制，可从此令，其决狱案考，皆以立秋为断，以顺时节，育成万物，则天地以和，刑罚以清矣。（《后汉·鲁恭传》，又略见袁宏《后汉纪》十六）
　　◇议奏断狱以冬至前
　　夫阴阳之气，相扶而行，发动用事，各有时节。若不当其时，则物随而伤。王者虽质文不同，而兹道无变，四时之政，行之若一。《月令》，周世所造，而所据皆夏之时也。其变者，唯正朔、服色、牺牲、徽号、器械而已。故曰：「殷因于夏礼，周因于殷礼，所损益可知也。」《易》曰：「潜龙勿用。」言十一月、十二月阳气潜藏，未得用事。虽煦嘘万物，养其根ぼ，而犹盛阴在上，地冻水冰，阳气否隔，闭而成冬。故曰：「履霜坚冰，阴始凝也。驯致其道，至坚冰也。」言五月微阴始起，至十一月，坚冰至也。夫王者之作，因时为法。孝章皇帝深惟古人之道，助三正之微，定律著令，冀承天心，顺物性命，以致时雍。然从变改以来，年岁不熟，谷价常贵，人不宁安。小吏不与国同心者，率入十一月得死罪贼，不问曲直，便即格杀，虽有疑罪，不复谳正。一夫吁嗟，王道为亏，况于众乎！《易》十二月（袁宏《纪》作「十一月，《中孚》曰」），「君子以议狱缓死」。可令疑罪使详其法，大辟之科，尽冬月乃断。其立春在十二月中者，勿以报囚如故事。（《后汉·鲁恭传》，又略见袁宏《后汉纪》十六）
　　◎鲁丕
　　丕，字叔陵，恭弟。永平中，为郡督邮功曹。建初元年，举贤良方正，对策高第，除议郎，迁新野令，擢青州刺史，坐事下狱免。元和初，征，再迁拜赵相。永元中，迁东郡太守，历陈留太守，坐事下狱，免。复征，再迁中散大夫，进侍中，免。永初中，复征，再迁侍中左中郎将，卒年七十五。
　　◇举贤良方正对策
　　政莫先于从民之所欲，除民之所恶，先教后刑，先近后远。君为阳，臣为阴；君子为阳，小人为阴；京师为阳，诸夏为阴；男为阳，女为阴；乐和为阳，忧苦为阴，各得其所则和调。精诚之所发，无不感浃。吏多不良，在于贱德，而贵功欲速，莫能修长久之道。古者贡士，得其人者有庆，不得其人者有让，是以举者务力行。选举不实，咎在刺史二千石。《书》曰：「天工人其代之。」观人之道，幼则观其孝顺而好学，长则观其慈爱而能教。设难以观其谋，烦事以观其治，穷则观其所守，达则观其所施，此所以核之也。民多贫困者急，急则致寒，寒则万物不成。去本就末，奢所致也。制度明则民用足，刑罚不中，则于名不正。正名之道，所以明上下之称，班爵号之制，定卿大夫之位也。狱讼不息，在争夺之心不绝。法者，民之仪表也，法正则民悫。吏民凋弊，所从久矣。不求其本，浸以益甚。吏政多欲速，又州官秩卑而任重，竞为小功，以求进取，生凋弊之俗。救弊莫若忠，故孔子曰：「孝慈则忠。」治奸诡之道，必明慎刑罚，孔子曰：「导之以礼乐，而民和睦，说以犯难，民忘其死。」死且忘之，况使为礼义乎？（袁宏《后汉纪》十六）
　　◇上疏论说经
　　臣以愚顽，显备大位，犬马气衰，猥得进见，论难于前，无所甄明，衣服之赐，诚为优过。臣闻说经者，传先师之言，非从己出，不得相让；相让则道不明，若规矩权衡之不可枉也。难者必明其据，说者务立其义，浮华无用之言不陈于前，故精思不劳而道术愈章。法异者，各令自说师法，博观其义。览诗人之旨意，察《雅》《颂》之终始，明舜、禹、皋陶之相戒，显周公、箕子之所陈，观乎人文，化成天下。陛下既广纳謇謇以开四聪，无令刍荛以言得罪；既显岩穴以求仁贤，无使幽远独有遗失。（《后汉·鲁丕传》）
　　◇奏止赵王避疾学宫
　　臣闻《礼》，诸侯薨于路寝，大夫卒于适室，死生有命，非有逃避之典也。学宫传五帝之道，修先王礼乐教化之处，王欲废塞，以广游宴，事不可听。（《后汉·鲁丕传》「丕拜赵相。赵王商尝欲避疾，便时移住学宫，丕止不听。王乃上疏自言，诏书下丕。丕奏」云云。「诏从丕言」。）
　　◎胡滕
　　滕，为南阳从事，历大将军西曹掾。
　　◇请比都官从事表
　　天子无外，乘舆所幸，便为京师。臣请荆州刺史比司隶，臣比都官从事。（《御览》六百六引《桂阳先贤画赞》「胡滕部南阳从事，遇大驾南巡，求索总猥滕表」云云。「帝奇其才，悉许之」。）
　　◎刘毅
　　毅，齐武王曾孙。建初二年，封平望侯。永元中，坐事夺爵。永初中，召入东观，复故封。元初初，拜议郎。
　　◇上书请著太后注纪
　　臣闻《易》载羲、农而皇德著，《书》述唐、虞而帝道崇，故虽圣明，必书功于竹帛，流音于管弦。伏惟皇太后膺大圣之姿，体乾坤之德，齐踪虞妃，比迹任姒，孝悌慈仁，允恭节约，杜绝奢盈之源，防抑逸欲之兆，正位内朝，流化四海。及元兴、延平之际，国无储副，仰观乾象，参之人誉，爰立陛下为天下主，永安汉室，绥静四海。又遭水潦，东州饥荒。垂恩元元，冠盖交路，菲薄衣食，躬率群下，损膳解骖，以赡黎苗。恻隐之恩，犹视赤子。克己引愆，显扬仄陋，崇晏晏之政，敷在宽之教。兴灭国，继绝世，录功臣，复宗室。追还徙人，蠲除禁锢。政非惠和，不图于心；制非旧典，不访于朝。弘德洋溢，充塞宇宙；洪泽丰沛，漫衍八方。华夏乐化，戎狄混并。丕功著于大汉，硕惠加于生人。巍巍之业，可闻而不可及；荡荡之勋，可诵而不可名。古之帝王，左右置史，汉之旧典，世有注纪。夫道有夷崇，治有进退。若善政不述，细异辄书，是为尧、汤负洪水大旱之责，而无咸熙假天之美；高宗、成王有雉ず迅风之变，而无中兴康宁之功也。上考《诗》《书》，有虞二妃，周室三母，修行佐德，思不逾阈。未有内遭家难，外遇灾害，览总大麓，经营天物，功德巍巍若兹者也。宜令史官著《长乐宫注》《圣德颂》，以敷宣景翟，勒勋金石，悬之日月，摅之罔极，以崇陛下之孝。（《后汉·和熹邓后纪》：「元初五年，平望侯刘毅以太后多德政，欲令早有注纪，上书安帝。」）
　　◎刘余
　　余，毅从弟。嗣父复爵临邑侯。永初中，召入东观，除校书郎。有《集》二卷。
　　◇玄根赋
　　一足之夔，九头之。（《文选·江赋》注）
　　戴金翠，珥珠玑。（《文选·洛神赋》注）
　　前殿冬。（《文选·七启》注引《玄根颂》）
　　致垂棘以为墀。（《文选·颜延之元皇后哀册文》注）
　　芳林臻臻，朱竹离离，菱芡吐荣，若摅锦而布绣。（《御览》九百七十五）
　　素雁蜿感清羽，玄鹤回翔应徵宫。（《北堂书钞》一百九引《玄根颂》）
　　◇上书谏铸钱事
　　夫食者，乃有国之大宝，生民之至贵也。见比年已来，良田尽于蝗螟之口，杼轴空于公私之求，野无青草，室如悬罄，所急朝夕之飧，所患靡之事，岂谓钱之锲簿铢两轻重哉！就使当令土砾化为南金，瓦卤变为和玉，沙石悉成随珠，犬羊尽作狐白，绛绣盈堂，文绮缦野，使百姓渴无所饮，饥无所食，虽羲皇之纯德，大禹之勤劳，周文之不暇，犹不能以保萧墙之内。（《艺文类聚》六十六）
</div>
    <div class="pagination">
<a href="全上古三代秦汉三国六朝文_page112.html">上一页</a><span>...</span><a href="全上古三代秦汉三国六朝文_page108.html">108</a><a href="全上古三代秦汉三国六朝文_page109.html">109</a><a href="全上古三代秦汉三国六朝文_page110.html">110</a><a href="全上古三代秦汉三国六朝文_page111.html">111</a><a href="全上古三代秦汉三国六朝文_page112.html">112</a><span class="current-page">113</span><a href="全上古三代秦汉三国六朝文_page114.html">114</a><a href="全上古三代秦汉三国六朝文_page115.html">115</a><a href="全上古三代秦汉三国六朝文_page116.html">116</a><a href="全上古三代秦汉三国六朝文_page117.html">117</a><a href="全上古三代秦汉三国六朝文_page118.html">118</a><span>...</span><a href="全上古三代秦汉三国六朝文_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
