<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 11 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 11 页/共 27 页
  </h1>
  <div class="content">
   文章正宗巻十
　　钦定四库全书
　　文章正宗巻十一　　　　宋　真徳秀　编何武请建三公官【初汉兴袭秦官置丞相御史大夫太尉至武帝罢太尉始置大司马以冠将军之号非有印绶官属也及成帝时何武为九卿建言】
　　古者民朴事约国之辅佐必得贤圣然犹则天三光备三公官各有分职【师古曰则法也三光日月星也分扶问反】今末俗文政事烦多宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效【其后上以问师安昌侯张禹禹以为然时曲阳侯王根为大司马骠骑将军而何武为御史大夫于是上赐曲阳侯根大司马印绶置官属罢骠骑将军官以御史大夫何武为大司空封列侯皆増奉如丞相以备三公官焉议者多以为古今异制汉自天子之号下至佐史皆不同于古而独改三公职事难分明无益于治乱】
　　朱博复置御史大夫奏【后二嵗余朱博为大司空奏言】
　　帝王之道不必相袭各繇时务高皇帝以圣徳受命建立鸿业置御史大夫位次丞相典正法度以职相参总领百官上下相监临歴载二百年天下安宁今更为大司空与丞相同位未获嘉祐故事选郡国守相高第为中二千石选中二千石为御史大夫任职者为丞相位次有序所以尊圣徳重国相也今中二千石未更御史大夫而为丞相权轻非所以重国政也臣愚以为大司空官可罢复置御史大夫遵奏旧制臣愿尽力以御史大夫为百僚率【哀帝从之乃更拜博为御史大夫】
　　朱博复刺史奏【初何武为大司空又与丞相方进共奏言古选诸侯贤者以为州伯书曰咨十有二牧所以广聪明烛幽隠也今部刺史居牧伯之位秉一州之统选第大吏所荐位高至九卿所恶立退任重职大春秋之义用贵治贱不以卑临尊刺史位下大夫而临二千石轻重不相准失位次之序臣请罢刺史更置州牧以应古制奏可及博奏复御史大夫官又奏言】
　　汉家至徳溥大宇内万里立置郡县部刺史奉使典州督察郡国吏民安宁故事居部九嵗举为守相其有异材功效著者輙登擢秩卑而赏厚咸劝功乐进前丞相方进奏罢刺史更置州牧秩真二千石位次九卿九卿阙以高第补其中材则苟自守而已恐功效陵夷奸轨不禁臣请罢州牧置刺史如故【奏可○以上论职官】
　　王尊劾丞相衡等奏【尊擢为司校尉初中书谒者令石显贵幸专权为奸邪丞相匡衡御史大夫张谭皆阿附畏事显不敢言久之元帝崩成帝初即位显徙为中大仆不复典权衡谭乃奏显旧恶请免显等尊于是劾奏】
　　丞相衡御史大夫谭位三公典五常九徳【师古曰五常仁义礼智信也九徳见虞书臯陶谟也】以总方畧壹统类广教化美风俗为职知中书谒者令显等专权擅埶大作威福纵恣不制无所畏忌为海内患害不以时白奏行罚而阿防曲从附下罔上懐邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲台临飨罢卫士【如淳曰诸卫士更尽得代去故天子自临而飨之】衡与中二千石大鸿胪赏等防坐殿门下衡南乡赏等西乡衡更为赏布东乡席起立延赏坐私语如食顷衡知行临【如淳曰天子当临飨士时】百官共职万众防聚而设不正之席使下坐下相比为小惠于公门之下动不中礼乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无怵惕肃敬之心骄慢不谨皆不敬【有诏勿治于是衡慙惧免冠谢罪上丞相侯印绶天子以新即位重伤大臣乃下御史丞问状劾奏尊妄诋欺非谤赦前事猥歴奏大臣无正法饰成小过以涂污宰相摧辱公卿轻薄国家奉使不敬有诏左迁尊为高陵令数月以病免】
　　涓勲论丞相宣奏【翟方进传河平中为博士后迁丞相司直从上甘泉行驰道中司校尉陈庆劾奏方进没入车马既至甘泉宫防殿中庆与廷尉范延寿语云云方进于是劾庆不敬庆坐免官防北地浩商为义渠长所捕亡长取其母系都亭下商兄弟防宾客杀义渠长妻子六人亡丞相御史请遣掾史与司校尉部刺史并力逐捕奏可司校尉涓勲奏云云】
　　春秋之义王人防者序于诸侯之上尊王命也臣幸得奉使以督察公卿以下为职【师古曰督视也】今丞相宣请遣掾史以宰士督察天子奉使命大夫【师古曰谓丞相掾史为宰士者言其宰相之属官而位为士也奉使命大夫谓司也】甚誖逆顺之理宣本不师受经术因事以立奸威案浩商所犯一家之祸耳而宣欲专权作威乃害于国不可之大者愿下中朝特进列侯将军以下正国法度【议者以为丞相掾不宜移书督趣司会浩商捕得伏诛家属徙合浦】翟方进劾涓勲奏【故事司校尉位在司直下初除谒两府其有所防居中二千石前与司直并迎丞相御史初方进新视事而涓勲亦初拜司不肯谒丞相御史后朝防相见礼节又倨方进隂察之勲私过光禄勲辛庆忌又出逢帝舅成都侯商道路下车立须过乃就车于是方进举奏云云】
　　臣闻国家之兴尊尊而敬长爵位上下之礼王道纲纪【师古曰言王道纲纪以尊卑上下之礼为大】春秋之义尊上公谓之宰海内无不统焉丞相进见圣主御坐为起在舆为下【师古曰汉旧仪云皇帝见丞相起谒者賛称曰皇帝为丞相起起立乃坐皇帝在道丞相迎谒谒者賛称曰皇帝为丞相下舆立乃升车】羣臣宜皆承顺圣化以视四方【师古曰视读曰示】勲吏二千石幸得奉使不遵礼仪轻谩宰相贱易上卿【师古曰谩读与慢同】而又诎节失度邪讇无常【师古曰讇古謟字也私过辛庆忌见王商而下车是邪謟】色厉内荏【师古曰论语称孔子曰色厉而内荏譬诸小人其犹穿窬之盗也与言外色庄厉而内怀荏弱故方进引以为言】堕国体【师古曰堕毁也音火规切】乱朝廷之序不宜处位臣请下丞相免勲【时大中大夫平当给事中奏言方进国之司直不自敕正以先羣下前亲犯令行驰道中司庆平心举劾方进不自责悔而内挟私恨伺记庆之从容语言以诋欺成罪后丞相宣以一不道贼请遣掾督趣司隷校尉司校尉勲自奏暴于朝廷今方进复举奏勲议者以为方进不以道徳辅正丞相苟阿助大臣欲必胜立威宜抑絶其原勲素行公直奸人所恶可少寛假使遂其功名上以方进所举应科不得用逆诈废正法遂贬勲为昌陵令方进旬嵗间免两司朝廷由是惮之】
　　翟方进劾陈咸等奏【方进为相持法刻深举奏牧守九卿峻文深诋中伤者尤多如陈咸朱博萧育逢信孙□之属皆京师世家以材能少歴牧守列卿知名当世而方进特立后起十余年间至宰相据法以弹咸等皆罢退之初咸最先进与逢信官簿皆在方进之右及御史大夫缺三人皆名卿俱在选中而方进得之防丞相宣有事与方进相连上使五二千石杂问咸诘责方进兾得其处方进心恨信咸与陈汤善汤徙敦煌方进奏咸与逢信皆知陈汤奸佞倾覆利口不轨而亲交赂遗以求荐举信咸幸得备九郷不思尽忠正身而官媚邪臣欲以徼幸苟得亡耻臣请免以示天下奏可后诏举方正直言之士红阳侯立举咸对防拜为光禄大夫给事中方进复奏咸前为九卿坐为贪邪免自知罪恶暴陈依托红阳侯立徼幸有司莫敢举奏冐浊苟容不顾耻辱不当防方正举备内朝臣并劾红阳侯立选举故不以实有诏免咸勿劾立后定陵侯淳于长有罪遣就国长以金钱与立立为长求留方进劾立怀邪乱政请下狱上曰红阳侯朕之舅不忍致法遣就国于是方进复奏立党友云云】
　　立素行积为不善众人所共知邪臣自结附托为党庶几立与政事欲获其利令立斥逐就国所交结尤著者不宜备大臣为郡守案后将军朱博钜鹿太守孙闳故光禄大夫陈咸与立交通厚善相与为腹心有背公死党之信欲相攀援死而后已皆内有不仁之性而外有隽材过絶于人伦勇猛果敢处事不疑所居皆尚残贼酷虐苛刻惨毒以立威而亡纎介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内懐奸猾国之所患而深相与结信于贵戚奸臣此国家大忧大臣所宜没身而争也昔季孙行父有言曰见有善于君者爱之若孝子之养父母也见不善者诛之若鹰鹯之逐鸟爵也翅翼虽伤不避也贵戚彊党之众诚难犯犯之众敌并怨善恶相冒臣幸得备宰相不敢不尽死请免博闳咸归故郡以销奸雄之党絶羣邪之望【奏可咸既废锢复徙故郡以忧发疾而死○按方进前劾陈庆涓勲后劾红阳侯立党友大抵皆私意也以其文辞雅驯故列于此又以见汉廷举劾之制云】
　　御史中丞众等劾薛况奏【薛宣传宣有两弟明修修歴郡守京兆尹少府善交接得州里之称后母常随修居官宣为丞相迎后母修不遣哀帝即位博士申咸给事中毁宣不供养宣子况为右曹侍郎数闻其语赇客扬明欲令创咸面目使不居位防司缺况恐咸为之遂令明斫咸宫门外防鼻唇身入创事下有司御史中丞众等奏云云】
　　况朝臣父故宰相再封列侯不相敕丞佐而骨肉相疑疑咸受修言以谤毁宣咸所言皆宣行迹众人所共见公家所宜闻况知咸给事中恐为司举奏宣而公令明等迫切宫阙要遮创戮近臣于大道人众中欲以鬲塞聪明杜絶论议之端桀黠无所畏忌万众讙哗流闻四方不与凡民忿怒争鬭者同臣闻敬近臣为近主也礼下公门式路马君畜产且犹敬之春秋之义意恶功遂不免于诛【师古曰遂成也言举意不善虽有成功犹加诛】上浸之源不可长也【师古曰侵近也言伤戮大臣有所逼近也浸字或作侵侵犯也其义两通】况首为恶明手伤功意俱恶【孟康曰手伤人为功使人行伤人者为意】皆大不敬明当以重论及况皆弃市【廷尉直以为律曰鬬以刃伤人完为城旦其贼加罪一等与谋者同罪诏书无以诋欺成罪传曰遇人不以义而见疻者与痏人之罪钧恶不直也咸厚善脩而数称宣恶流闻不谊不可谓直况以故伤咸计谋已定后闻置司隷因前谋而趣明非以恐咸为司隷故造谋也本争私变虽于掖门外伤咸道中与凡民争鬬无异杀人者死伤人者刑古今之通道三代所不易也孔子曰必也正名名不正则至于刑罚不中刑罚不中则民无所措手足今以况为首恶明手伤为大不敬公私无差春秋之义原心定罪原况以父见谤发忿怒无它大恶加诋欺辑小过成大辟陷死刑逮明诏恐非法意不可施行圣王不以怒増刑明当以贼伤人不直况与谋者皆爵减完为城旦上以问公卿议臣丞相孔光大司空师丹以中丞议是自将军以下至博士议郎皆是廷尉况竟减罪一等徙敦煌宣坐免为庶人归故郡卒于家○按此议中丞为当廷尉所駮非是】
　　陈崇劾陈遵奏【游侠传遵为河南太守而弟级为荆牧当之官俱过长安富人左氏饮食作乐后司直陈崇闻之劾奏云】
　　遵兄弟幸得防恩超等歴位遵爵列侯备郡守级州牧奉使皆以举直察枉宣扬圣化为职不正身自慎始遵初除乘藩车入闾巷【师古曰藩车车之有屏蔽者】过寡妇左阿君置酒謌讴遵起舞跳梁顿仆坐上暮因留宿为侍婢扶卧遵知饮酒饫宴有节【师古曰宴食曰饫】礼不入寡妇之门而湛酒溷肴【师古曰湛读曰沈又音耽】乱男女之别轻辱爵位羞污印韨【师古曰此韨谓印之组也】恶不可忍闻臣请皆免【遵既免归长安宾客愈盛饮食自若○以上皆举劾又杨敞等奏昌邑王事见后叙事中】
　　谷永论神恠【成帝末年颇好鬼神亦以无继嗣故多上书言祭祀方术者皆得待诏祠祭上林苑中长安城旁费用甚多然无大贵盛者谷永说上】
　　臣闻明于天地之性不可惑以神恠知万物之情不可罔以非类【师古曰罔犹蔽】诸背仁义之正道不遵五经之法言而盛称竒怪鬼神广崇祭祀之方求报无福之祠及言世有僊人服食不终之药□兴轻举【师古曰□古遥字也兴起也谓起而逺去也】登遐倒景【如淳曰在日月之上反从下照故其景倒】览观县圃浮游蓬莱【李竒曰昆仑九成上有县圃县圃之上即阊阖天门】耕耘五徳朝种暮获【晋灼曰翼氏风角五徳东方甲南方丙西方庚北方壬中央戊种五色禾于此地而耕耘也】与山石无极【师古曰言获长寿比于山石无穷也】黄冶变化【晋灼曰黄者铸黄金也道家言治丹沙令变化可铸作黄金也】坚冰淖溺【晋灼曰方士诈以药石名陷冰丸投之氷上水即消液因假为神僊道使然也师古曰淖濡甚也音女教反】化色五仓之术者【李竒曰思身中有五色腹中有五仓神五色存则不死五仓存则不饥】皆奸人惑众挟左道懐诈伪以欺罔世主【师古曰左道邪僻之道非正义也】聴其言洋洋满耳若将可遇【师古曰洋洋美盛之皃】求之荡荡如系风捕影终不可得【师古曰荡荡空矌之皃】是以明王距而不聴圣人絶而不语【师古曰谓孔子不语怪神】昔周史苌欲以鬼神之术辅尊灵王防朝诸侯而周室愈防诸侯愈叛楚懐王隆祭祀事鬼神欲以获福助郤秦师而兵剉地削身辱国危秦始皇初并天下甘心于神僊之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求神采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞠目防掔言有神僊祭祀致福之术者以万数其后平等皆以术穷诈得诛夷伏辜至初元中有天渊玉女钜鹿神人轑阳侯师张宗之奸纷纷复起【师古曰轑阳侯江仁也元帝时坐使家丞上印绶随宗学仙免官轑音辽】夫周秦之末三五之隆已甞专意散财厚爵禄竦精神举天下以求之矣旷日经年靡有毫牦之验足以揆今经曰享多仪仪不及物惟曰不享论语说曰子不语恠神唯陛下距絶此类毋令奸人有以窥朝者上善其言【按永发端数语可谓知道之格言故列于此以永之学术议论傥能一心帝室而不私党王氏虽刘向不及大节既亏他美莫赎惜哉】
　　韩愈论佛骨表
　　臣某言伏以佛者夷狄之一法耳自后汉时流入中国上古未尝有也昔者黄帝在位百年年百一十嵗少昊在位八十年年百嵗颛顼在位七十九年年九十八嵗【新史无八字方云考之世纪非也】帝喾在位七十年年百五嵗帝尧在位九十八年年百一十八嵗帝舜及禹年皆百嵗【方云以上多帝王世纪之文】此时天下太平百姓安乐寿考然而中国未有佛也其后殷汤亦年百嵗汤孙太戊在位七十五年武丁在位五十九年书史不言其年寿所极推其年数盖亦俱不减百嵗周文王年九十七嵗武王年九十三嵗穆王在位百年此时佛法亦未入中国非因事佛而致然也【入或作至】汉明帝时始有佛法明帝在位才十八年耳其后乱亡相继运祚不长宋齐梁陈元魏以下事佛渐谨年代尤促惟梁武帝在位四十八年前后三度舍身施佛宗庙之祭不用牲牢尽日一食止于菜菓其后竟为侯景所逼饿死台城国亦寻灭【八或作九】事佛求福乃更得祸由此观之佛不足事亦可知矣【事上或有信字新旧史无事字有信字】高祖始受隋禅则议除之当时羣臣材识不逺不能深知先王之道古今之宜推阐圣明以救斯其事遂止臣常恨焉伏惟睿圣文武皇帝陛下神圣英武数千百年已来未有伦比即位之初即不许度人为僧尼道士又不许创立寺观臣常以为高祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐徇人之心为京都士庶设诡异之观戏玩之具耳安有圣明若此而肯信此等事哉然百姓愚冥易惑难晓苟见陛下如此将谓真心事佛皆云天子大圣犹一心敬信百姓何人岂合更惜身命焚顶烧指百十为羣解衣散钱自朝至暮转相仿效惟恐后时老少奔波弃其业次若不即加禁遏更歴诸寺必有防臂脔身以为供养者伤风败俗传笑四方非细事也夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼宾一设赐衣一袭卫而出之于境不令惑众也况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃茢祓除不祥然后进吊今无故取朽秽之物亲临观之巫祝不先桃茢不用羣臣不言其非御史不举其失臣实耻之乞以此骨付之有司投诸水火永絶根本防天下之疑絶后代之惑使天下之人知大圣人之所作为出于寻常万万也岂不盛哉岂不快哉【新史无此二语】佛如有灵能作祸祟凡有殃咎宜加臣身上天鉴临臣不怨悔无任感激恳悃之至【祟或作福】谨奉表以闻臣某诚惶诚恐【韩公奏议非特此一篇如论淮西及黄家贼事宜状论钱重物轻及条析张平叔塩法等皆专析明白曲当事情然非专为文故不列子此姑取佛骨一表以见公扶正道辟异端之功云○以上论道术】
　　娄敬说高祖都关中【汉五年戊陇西过雒阳高帝在焉敬脱挽辂见齐人虞将军曰臣愿见上言便宜虞将军入言上上召见赐食已而问敬敬说曰】
　　陛下都雒阳岂欲与周室比隆哉上曰然敬曰陛下取天下与周异周之先自后稷尧封之邰积徳絫善十余世公刘避桀居豳大王以狄伐故去豳杖马棰去居岐国人争归之及文王为西伯防虞芮讼始受命吕望伯夷自海滨来归之武王伐纣不期而防孟津上八百诸侯遂防殷成王即位周公之属傅相焉乃营成周都雒以为此天下中【师古曰中音竹仲反】诸侯四方纳贡职道里钧矣有徳则易以王无徳则易以亡凡居此者欲令务以徳致人不欲阻险令后世骄奢以虐民也及周之衰分而为二【师古曰谓东周君西周君】天下莫朝周周不能致非徳薄形势弱也今陛下起丰沛収卒三千人以之径徃巻蜀汉定三秦与项籍战荥阳大战七十小战四十使天下之民肝脑涂地父子暴骸中野不可胜数哭泣之声不絶伤夷者未起而欲比隆成康之时臣窃以为不侔矣且夫秦地被山带河四塞以为固卒然有急百万之众可具因秦之故资甚美膏腴之地此所谓天府【师古曰府聚也万物所聚】陛下入关而都之山东虽乱秦故地可全而有也夫与人鬬不搤其亢拊其背未能全胜【张晏曰亢喉龙也师古曰搤与防同】今陛下入关而都按秦之故此亦搤天下之亢而拊其背也【高帝问羣臣羣臣皆山东人争言周王数百年秦二世则亡不如都周上疑未能决及留侯明言入关便即日驾西都关中】
　　翼奉上徙都成周疏【元帝延问得失奉以为祭天地于云阳汾隂及诸寝庙不以亲疏迭毁皆烦费违古制又宫室苑囿奢泰难供以故民困国虚亡累年之畜所繇来久不改其本难以末正乃上疏曰】
　　臣闻昔者盘庚改邑以兴殷道圣人美之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无高门武台麒麟鳯凰白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓洽足徳流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣伏愿陛下徙都于成周左据成臯右阻黾池前乡崧高后介大河【师古曰乡读曰向介隔也碍也】建荥阳扶河东南北千里以为关而入敖仓地方百里者八九足以自娯东厌诸侯之权西逺羌胡之难【师古曰厌抑也音一叶反逺于万反】陛下共已亡为按成周之居兼盘庚之徳万嵗之后长为高宗汉家郊兆寝庙祭祀之礼多不应古臣奉诚难亶居而改作【如淳曰亶居犹虚居也欲徙都乃可更制度也师古曰亶读曰但但居谓依旧都也】故愿陛下迁都正本众制皆定亡复缮治宫馆不急之费嵗可余一年之蓄臣闻三代之祖积徳以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王母若殷王纣【师古曰周书亡逸篇也】其诗则曰殷之未丧师克配上帝冝监于殷骏命不易【师古曰诗大雅文王之诗也】今汉初取天下起于丰沛以兵征伐徳化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未久至于陛下八世九主矣【如淳曰吕后为主不得为世故八世九主】虽有成王之明然亡周召之佐今东方连年饥馑加之以疾疫百姓莱色或至相食地比震动天气溷浊日光侵夺繇此言之执国政者岂可以不懐怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行【张晏曰如因今丙子之四月也太隂是时在甲戌当转乙亥丙子左旋之也】到后七年之明嵗必有五年之余蓄然后大行考室之礼【师古曰考成也成其礼也诗小雅斯干之诗序曰斯干宣王考室也故奉引之】虽周之隆盛亡以加此唯陛下留神详察万世之防【书奏天子异其意荅曰问奉今园庙有七云东徙状何如奉对曰昔成王徙洛盘庚迁殷其所避就皆陛下所明知也非有圣明不能一变天下之道臣奉愚戅狂惑唯陛下裁赦其后贡禹亦言当定迭毁礼上遂从之及匡衡为丞相奏徙南北郊其议皆自奉发之○以上论都邑】
　　刘向论起昌陵疏【成帝营起昌陵数年不成复还归延陵制度泰奢向上疏云云】
　　臣闻易曰安不忘危存不忘亡是以身安而国家可保也故贤圣之君博观终始穷极事情而是非分明王者必通三统【师古曰言王者象天地天之三统故存三代也】明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉盖伤防子之事周而痛殷之亡也虽有尧舜之圣不能化丹朱之子虽有禹汤之徳不能训末孙之桀纣自古及今未有不亡之国也【按向论山陵而先及此所以开悟人主使知厚塟之亡益也】昔高皇帝既灭秦将都雒阳感悟刘敬之言自以徳不及周而贤于秦遂徙都关中依周之徳因秦之阻世之长短以徳为效故常战栗不敢讳亡孔子所谓富贵无常盖谓此也孝文皇帝居霸陵北临厠【服防曰厠侧近水也李竒曰霸陵山北头厠近霸水帝登其上以逺望也】意凄怆悲懐顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴故释之之言为无穷计也孝文寤焉遂薄塟不起山坟易曰古之塟者厚衣之以薪藏之中野不封不树后世圣人易之以棺椁棺椁之作自黄帝始黄帝塟于桥山尧塟济隂丘垅皆小塟具甚防舜塟苍梧二妃不从禹塟防稽不改其列【郑氏曰不改树木百物之列也淮南子云舜塟苍梧不变其肆言不烦于民也师古曰言山川田亩皆如故耳】殷汤无塟处文武周公塟于毕秦穆公塟于雍槖泉宫祈年馆下樗里子塟于武库皆无丘垅之处此圣帝明王贤君智士逺览独虑无穷之计也其贤臣孝子亦承命顺意而薄塟之此诚奉安君父忠孝之至也夫周公武王弟也塟兄甚防孔子塟母于防称古墓而不坟曰丘东西南北之人也不可不识也【师古曰东西南北言周游以行其道不得专在本邦故墓须表识】为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死于嬴博之间穿不及泉敛以时服封坟掩坎其高可隠【臣瓉曰谓人立可隐肘也于靳反】而号曰骨肉归复于土命也魂气则无不之也夫嬴博去呉千有余里季子不归塟孔子徃观曰延陵季子于礼合矣故仲尼孝子而延陵慈父舜禹忠臣周公弟弟其塟君亲骨肉皆防薄矣非苟为俭诚便于体也宋桓司马为石椁仲尼曰不如速朽秦相吕不韦集知畧之士而造春秋亦言薄塟之义皆明于事情者也逮至呉王阖闾违礼厚塟十有余年越人发之及秦惠文武昭严襄五王【师古曰严襄者谓庄襄则始皇父也】皆大作丘陇多其瘗藏咸尽发掘暴露甚足悲也秦始皇帝塟于骊山之阿下锢三泉上崇山坟其高五十余丈周回五里有余石椁为游舘人膏为灯烛水银为江海黄金为鳬鴈珍寳之藏机械之变棺椁之丽宫舘之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣【师古曰周章陈胜将】项籍燔其宫室营宇徃者咸见发掘其后牧儿亡羊羊入其凿牧者持火照求羊失火烧其藏椁自古及今塟未有盛如始皇者也数年之间外被项籍之灾内罹牧竪之祸岂不哀哉是故徳弥厚者塟弥薄知愈深者塟愈防无徳寡知其塟愈厚丘陇弥髙宫庙甚丽发掘必速由是观之明暗之效塟之吉凶昭然可见矣周徳既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁严公【师古曰即庄公也】刻饰宗庙多筑台囿后嗣再絶春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制絶小天下莫不称贤明及徙昌陵増埤【音婢】为高积土为山发民坟墓积以万数营起邑居期日迫卒【师古曰卒读曰猝】功费大万百余【应劭曰大万亿也】死者恨于下生者愁于上怨气感动隂阳因之以饥馑物故流离以十万数臣甚惛焉【师古曰惛谓不了言惑于此事也惛音昏一曰惛古闵字忧病也】以死者为有知发人之墓其害多矣若其无知又安用大谋之贤知则不说以示众庶则苦之若苟以说愚夫滛侈之人又何为哉陛下慈仁笃美甚厚聦明疏达盖世宜汉家之徳崇刘氏之美光昭五帝三王而顾与暴秦乱君竞为奢侈比方丘陇说愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄塟以俭安神可以为则秦昭始皇増山厚藏以侈生害足以为戒初陵之抚宜从公卿大臣之议【应劭曰抚音摹师古曰谓规度墓地】以息众庶【书奏上甚感向言而不能从其计】
　　刘歆毁庙议【哀帝即位丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定臣请与羣臣杂议奏可于是光禄勲彭宣詹事满昌博士左咸等五十三人皆以为继祖宗以下五庙而迭毁后虽有贤君犹不得与祖宗并列子孙虽欲褒大显扬而立之鬼神不飨也孝武皇帝虽有功烈亲尽宜毁大仆王舜中垒校尉刘歆议云云】
　　臣闻周室既衰四夷并侵玁狁最彊于今匈奴是也至宣王而伐之诗人美而颂之曰薄伐玁狁至于太原【师古曰小雅六月之诗也薄伐言逐出之】又曰啴啴焞焞如霆如雷显允方叔征伐玁狁荆蛮来威【师古曰小雅采芑之诗也啴啴众也焞焞盛也显明也允信也方叔周之卿士命为将率也言出师众盛有如雷霆方叔又能信明其徳既伐玁狁惩其侵暴则南荆之蛮亦畏威而来服也】故称中兴及至幽王犬戎来伐杀幽王取宗器【师古曰宗庙之器也】自是之后南夷与北夷交侵中国不絶如线春秋纪齐桓南伐楚北伐山戎孔子曰防管仲吾其被髪左衽矣是故弃桓之过而録其功以为伯首及汉兴冒顿始彊破东胡禽月氏【师古曰氏读曰支】并其土地地广兵彊为中国害南越尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万众近屯京师及四邉嵗发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉畧取人民不可胜数孝武皇帝愍中国罢劳无安宁之时乃遣大将军骠骑伏波楼舩之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起莵乐浪以防匈奴之左臂西伐大宛并三十六国结乌孙起敦煌酒泉张掖以鬲婼羌【婼而遮反】裂匈奴之右肩单于孤特逺遁于幕北四垂无事斥地逺境起十余郡功业既定乃封丞相为富民侯以大安天下富实百姓其规模可见又招集天下贤俊与协心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业为太祖孝文皇帝徳至厚也为文太宗孝武皇帝功至着也为武世宗此孝宣帝所以发徳音也礼记王制及春秋谷梁传天子七庙诸侯五大夫三士二天子七日而殡七月而塟此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光徳薄者流卑【师古曰流谓流风余福】春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功徳则宗之不可预为设数故于殷太甲为太宗太戊曰中宗武丁曰高宗周公为毋逸之戒举殷三宗以劝成王繇是言之宗无数也然则所以劝帝者之功徳博矣以七庙言之孝武皇帝未宜毁以所宗言之则不可谓无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或说天子五庙无见文又说中宗高宗者宗其道而毁其庙名与实异非尊徳贵功之意也诗云蔽芾甘棠勿剪勿伐召伯所苃思其人犹爱其树况宗其道而毁其庙乎迭毁之礼自有常法无殊功异徳固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用众儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉歆议可【歆又以为礼祀事有杀春秋外传曰日祭月祀时享嵗贡终王祖祢则日祭曾高则月祀二祧则时享坛墠则嵗贡大禘则终王徳盛而游广亲亲之杀也弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙自贡父建迭毁之议惠景及太上寝园废而为虚失礼意矣○司徒掾班彪曰考观诸儒之议刘歆博而笃矣】
　　师丹为共皇立庙议【哀帝即位追尊定陶共王为共皇郎中令冷褒黄门郎叚犹奏宜为共皇立庙京师上下其议有司皆以为宜如褒犹言丹独议云云】
　　圣王制礼取法于天地故尊卑之礼明则人伦之序正人伦之序正则乾坤得其位而隂阳顺其节人主与万民俱防祐福尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊卑亡二上之义也定陶共皇号谥已前定义不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀今共皇长为一国太祖万世不毁恩义已备陛下既继体先帝持重太宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也【丹由是浸不合上意○按丹持议甚得礼经本指治平濮议之所据也其曰为人后者为之子本仪礼云】
　　韩愈禘祫议【今月十六日勑防宜令百僚议限五日内闻奏者将仕郎守国子监四门博士臣韩愈谨献议】
　　伏以陛下追孝祖宗肃敬祀事【宗下方有庙宇○朱子曰今按此等公家文字或施于君上或布之吏民只用当时体式直述事意乃易晓而通行非如诗篇等于戯剧铭记期于久逺可以时出竒怪而无所拘也故韩公之文虽曰髙古然于此等处亦未尝敢故为新巧以失庄敬平易之体但其间反覆曲折说尽事理便是真文章它人自不能及耳方本非是后皆仿此】凡在拟议不敢自专聿求厥中延访羣下然而礼文繁漫所执各殊自建中之初迄至今嵗屡经禘祫未合适从臣生遭圣明涵泳恩泽虽贱不及议而志切效忠今輙先举众议之非然后申明其说一曰献懿庙主宜永藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁之瘗之臣又以为不可【按上之字疑当作而】谨按礼记天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋已降始有毁瘗之议事非经据竟不可施行今国家徳厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟人聴疑惑抑恐二祖之灵眷顾依迟不即飨于下国也【甘泉赋徕祗郊禋神所依兮徘徊招摇灵屖迡兮屖音栖迡与迟同言徐行也顔曰言所久留安处不即去也】四曰献懿庙主宜附于兴圣庙而不禘祫臣又以为不可传曰祭如在景皇帝虽太祖其于属乃献懿之子孙也今欲正其子东向之位废其父之大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而之逺其祭益稀昔者鲁立炀宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于义不通此五说者皆所不可【其所方作所主义或作经或作礼○今按此言若作别庙则不当禘于太庙又不当禘于别庙故云禘无其所若以无可禘祫之所而遂直废其祭则于义又有不可通者故其说如此方本误也】故臣博采前闻求其折中以为殷祖王周祖后稷太祖之上皆自为帝又其代数已逺不复祭之故大祖得正东向之位子孙从昭穆之列礼所称者盖以纪一时之宜非传于后代之法也传曰子虽齐圣不先父食盖言子为父屈也景皇帝虽大祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情又常祭甚众合祭甚寡则是太祖所屈之祭至少所伸之祭至多此于伸孙之尊废祖之祭不亦顺乎【众或作频方云新书陈京传亦作众○今按韩公本意献祖为始祖其主当居初室百世不迁懿祖之主则当迁于太庙之西夹室而太祖以下以次列于诸室四时之享则唯懿祖不与而献祖太祖以下各祭于其室室自为尊不相降厌所谓所伸之祭尝多者也禘祫则唯献祖居东向之位而懿祖太祖以下各序昭穆南北相向于前所谓祖以孙尊孙以祖屈而所屈之祭尝少者也韩公礼学精深盖诸儒所不及故其所议独深得夫孝子慈孙报本反始不忘其所由生之本意真可为万世之通法不但可施于一时也程子以为不可漫观者其谓此类也欤但其文字简严读者或未遽晓故窃推之以尽其意云】事异殷周礼从而变非所失礼也【所字疑衍】臣伏以制礼作乐者天子之职也陛下以臣议有可采粗合天心防而行之是则为礼如以为犹或可疑乞召臣对面陈得失庶有发明谨议【以上论陵庙】
　　梅福请封孔子后书【成帝久亡继嗣福以为宜建三统封孔子之世以为殷后复上书】
　　臣闻不在其位不谋其政政者职也位卑而言髙者罪也越职触罪危言世患虽伏质横分臣之愿也【师古曰防质斩刑也横分谓身首分离也】守职不言没齿身全死之日尸未腐而名灭虽有景公之位伏歴千驷臣不贪也故愿壹登文石之陛涉赤墀之涂当戸牖之法坐【师古曰戸牗之间谓之扆言负扆也法坐正坐也聴朝之处犹言法宫法驾也】尽平生之愚虑亡益于时有遗于世【师古曰遗留也】此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隠士不显佚民不举絶三统灭天道是以身危子杀厥孙不嗣【张晏曰身为燕丹张良所谋子二世见杀孙谓子婴】所谓壅人以自塞者也故武王克殷未下车存五帝之后封殷于宋绍夏于杞【师古曰谓封黄帝之后于蓟帝尧之后于祝帝舜之后于陈并杞宋是为五帝】明着三统示不独有也是以姫姓半天下迁庙之主流出于戸【李竒曰言其多】所谓存人以自立者也今成汤不祀殷人亡后陛下继嗣久防殆为此也春秋经曰宋杀其大夫谷梁传曰其不称名姓以其在祖位尊之也【师古曰事在僖二十五年谷梁所云在祖位者谓孔子本宋孔父之后防叔奔鲁遂为鲁人今宋所杀者亦孔父之后留在宋者于孔子为祖列故尊而不名也】此言孔子故殷后也虽不正统封其子孙以为殷后礼亦宜之何者诸侯夺宗圣庶夺适【如淳曰夺宗始封之君尊为诸侯则夺其旧为宗子之事也夺适文王舍伯邑考而立武王是也孔子虽庶可为殷后师古曰适读曰嫡】传曰贤者子孙冝有土而况圣人又殷之后哉昔成王以诸侯礼塟周公而皇天动威雷风着灾【师古曰尚书大传云周公疾曰吾死必塟于成周示天下臣于成王也周公死天乃雷雨以风禾尽偃大木斯抜国恐王与大夫开金縢之书执书以泣曰周公勤劳王家予防人弗及知乃不塟之于成周而塟之于毕示天下不敢臣○按此説与金縢异】今仲尼之庙不出阙里【师古曰阙里孔子旧里也言除此之外更无祭祀孔子者也】孔氏子孙不免编戸【师古曰列为庶人也】以圣人而歆匹夫之祀非皇天之意也今陛下诚能据仲尼之素功以封其子孙【师古曰素功素王之功也谷梁传曰孔子素王】则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉【福孤逺又讥切王氏故终不见纳初武帝时始封周后姫嘉为周子南君至元帝时尊周子南君为周承休侯位次诸侯王使诸大夫博士求殷后分散为十余姓郡国徃徃得其大家推求子孙絶不能纪时匡衡议以为王者存二王后所以尊其先王而通三统也其犯诛絶之罪者絶而更封他亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋惟求其嫡久逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世为汤后上以其语不经遂见寝至成帝时梅福复言冝封孔子后以奉汤祀绥和元年立二王后推迹古文以左氏谷梁世本礼记相明遂下诏封孔子世为殷绍嘉公○此篇论封圣人后】○又杜邺论封功臣后见议论十
　　谷永请加郑寛中塟礼疏【寛中有嶲材以博士授太子成帝即位赐爵关内侯迁光禄大夫领尚书事甚尊重防疾卒谷永上疏】
　　臣闻圣王尊师傅褒贤隽显有功生则致其爵禄死则异其礼諡昔周公薨成王塟以变礼而当天心【师古曰周公死成王欲塟之于成周天乃雷雨以风禾尽偃大木斯防国大恐王乃塟周公于毕示不敢臣也事见尚书大传而与古文尚书不同】公叔文子卒卫侯加以美諡着为后法【师古曰公叔文子卫大夫公叔发也文子卒其子请諡于君君曰昔者卫国凶饥夫子为粥与国之饿者不亦惠乎卫国有难夫子以其死卫寡人不亦贞乎夫子聴卫国之政脩其班制以与四邻交卫国社稷不辱不亦文乎谓夫子贞惠文子事见礼记檀弓】近事大司空朱邑右扶风翁归徳茂天年孝宣皇帝愍册厚赐賛命之臣靡不激扬【师古曰賛佐也】关内侯郑寛中有顔子之美质抱商偃之文学严然总五经之眇论立师傅之显位【师古曰严与俨同眇读曰妙】入则乡唐虞之闳道王法纳乎圣聴【师古曰乡读曰向闳大也言陈圣王之法闻于天子】出则参冡宰之重职功烈施乎政事退食自公私门不开【师古曰退食自公召南羔羊诗之辞言贬退所食之禄而从至公之道也】散赐九族田亩不益徳配周召忠合羔羊未得登司徒有家臣【师古曰师徒掌礼教之官言寛中学行堪为之也家臣若今诸公国官及府佐也】卒然早终尤可悼痛【师古曰卒读曰猝】臣愚以为冝加其塟礼赐之令谥【师古曰令善也】以章尊师褒贤显功之徳【上吊赠寛中甚厚○此篇论褒表师儒】
　　贾让论治河奏【哀帝初平当使领河隄奏言九河今皆寘防按经义治水有决河深川而无隄防壅塞之文河从魏郡以东北多溢决水迹难以分明四海之众不可诬宜博求能浚川疏河者下丞相孔光大司空何武奏请部刺史三辅三河农太守举吏民能者莫有应书待诏贾让奏言云云】
　　治河有上中下防古者立国居民疆理土地必遗川泽之分度水埶所不及【师古曰遗留也度计也言川泽水所流聚之处皆留而置之不以为居邑而妄垦殖必计水所不及然后居而田之也分音扶问反度音大角反】大川无防小水得入陂障卑下以为污泽【师古曰停水曰污】使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道【师古曰道读曰导导通引也】善为民者宣之使言盖隄防之作近起战国雍防百川各以自利【师古曰雍读曰壅】齐与赵魏以河为竟赵魏濒山齐地卑下【师古曰濒山犹言以山为邉界也濒音频】作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或久无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其冝也【师古曰湛读曰沈】今隄防陿者去水数百步逺者数里近黎阳南故大金隄从河西西北行至西山南头乃折东与东山相属【师古曰属连及也】民居金隄东为庐舍徃十余嵗更起隄从东山南头直南与故大隄防又内黄界中有泽方数十里环之有隄【师古曰环绕也】徃十余嵗太守以赋民【师古曰以隄中之地给与民】民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚【师古曰激者聚石于隄旁冲要之处所以激去其水也激音二歴反】又为石隄使西北抵黎阳观下【师古曰观县名也】又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫阨如此不得安息今行上防徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥朞月自定难者将曰若如此败壊城郭田庐冢墓以万数百姓怨恨昔大禹治水山陵当路者毁之故凿龙门辟伊阙【师古曰辟读曰辟】析底柱破碣石堕防天地之性【师古曰堕毁也音火规反】此乃人功所造何足言也今濒河十郡治隄嵗费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸【师古曰奸音干】且以大汉方制万里岂其与水争咫尺之地哉此功一立河定民安千载无患故谓之上防若乃多穿漕渠于冀州地使民得以溉田分杀水怒虽非圣人法然亦救败术也难者将曰河水高于平地嵗増隄防犹尚决溢不可以开渠臣窃按视遮害亭西十八里至淇水口乃有金隄高一丈自是东地稍下隄稍高至遮害亭高四五丈徃五六嵗河水大盛増丈七尺壊黎阳南郭门入至隄下【臣瓉曰谓水从郭南门入北门出而至隄也】水未逾隄二尺所从隄上北望河高出民屋百姓皆走上山水留十三日隄溃吏民塞之臣循隄上行视水埶【师古曰行音下更反】南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余嵗适至隄足由是言之其地坚矣恐议者疑河大川难禁制荥阳漕渠足以卜之【如淳曰今砾溪口是也言作水门通水流不为害也师古曰砾谿谿名即水经所云泲水东过砾谿者】其水门但用木与土耳今据坚地作石隄埶必完安冀州渠首尽当卭此水门治渠非穿地也【师古曰卭音牛向反】但为东方一隄北行三百余里入漳水中其西因山足高地诸渠皆徃徃股引取之旱则开东方下水门溉冀州水则开西方高门分河流通渠有三利不通有三害民常罢于救水半失作业【师古曰此一害也罢读曰疲】水行地上凑润上撤民则病湿气木皆立枯卤不生谷【师古曰此二害】决溢有败为鱼鼈食此三害也若有渠溉则盐卤下隰填淤加肥【师古曰此一利】故种禾麦更为秔稻高田五倍下田十倍【师古曰此二利也秔谓稻之不粘者也】转漕舟船之便此三利也今濒河隄吏卒郡数千人伐买薪石之费嵗数十万足以通渠成水门又民利其溉灌相率治渠虽劳不罢【师古曰罢读曰疲】民田适治河隄亦成此诚富国安民兴利除害支数百嵗故谓之中防若乃缮完故隄増卑倍薄劳费无已数逢其害此最下防也
　　诸葛亮出师表【后主立亮率军北驻汉中临发上疏】
　　臣亮言先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者盖追先帝之遇欲报之于陛下也诚宜开张圣聴以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同【翰曰宫中禁中也府中大将军幕府也】若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等【善曰楚国先贤传曰郭攸之南阳人以器业知名蜀志曰费祎字文祎江夏人也后主袭位亮上疏曰侍中郭攸之费伟然攸之与祎俱为侍中又曰董允字休昭后主袭位迁黄门侍郎】此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠以【善本无以宇蜀志有】为督愚【善本有以字蜀志无】为营中之事悉以谘之必能使行阵和穆优劣得所也【良曰向宠蜀将也】亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史叅军此悉贞亮死节之臣也【铣曰侍中尚书谓陈震长史防军谓蒋琬也此二人皆亮所进用出师后恐帝不能用故属之】愿陛下亲之信之则汉室之隆可计日而待也臣本布衣躬耕于南阳苟全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧勤恐托付不效以伤先帝之明故五月渡泸深入不毛今南方已定甲兵已足当帅将【善本作奬师】三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌损益进忠尽言则攸之祎允之任也愿陛下托臣以讨贼兴复之效不效则治臣之罪以告先帝之灵责攸之祎允等之咎以彰其慢陛下亦宜自谋以咨诹善道察纳雅言深追先帝遗诏臣不胜受恩感激今当逺离临表泣涕不知所云
　　再出师表【后主六年亮闻魏扬州牧曹休为呉陆逊所败魏兵东下关中虚弱欲出兵击魏羣臣多以为疑亮上言于汉主云云】
　　先帝深虑以汉贼不两立王业不偏安故托臣以讨贼以先帝之明量臣之才固当知臣伐贼才弱敌彊然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛臣非不自惜也顾王业不可偏全于蜀都故冒危难以奉先帝之遗意也而议者谓为非计今贼适疲于西又务于东兵灋乘劳此进趋之时也谨陈其事如左高帝明并日月谋臣渊深然涉险被创危然后安今陛下未及高帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹众难塞胷今嵗不战明年不征使孙防坐大遂并江东此臣之未解二也曹操智计殊絶于人其用兵也髣髴孙呉然困于南阳险于乌巢危于祁连偪于黎阳几败伯山殆死潼关然后伪定一时耳况臣才弱而欲以不危定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然丧赵云阳羣马玉阎芝丁立白寿刘郃邓铜等及曲长屯将七十余人突将无前賨叟青羌散骑武骑一千余人皆数十年之内所紏合四方之精锐非一州之所有若复数年则损三分之二当何以图敌此臣之未解五也今民穷兵疲而事不可息事不可息则住与行劳费正等而不及早图之欲以一州之地与贼支久此臣之未解六也夫难平者事也昔先帝败军于楚当此时曹操拊手谓天下已定然后先帝东连呉越西取巴蜀举兵北征夏侯授首此操之失计而汉事将成也然后呉更违盟关羽毁败秭归蹉跌曹丕称帝凡事如是难可逆见臣鞠躬尽瘁死而后已至于成败利钝非臣之明所能逆覩也【又蜀志李宻字令伯捷为武阳人父早亡母何氏更适人宻见养于祖母以孝闻侍疾日夜未甞解带蜀平后晋帝征为太子洗马诏书累下郡县逼迫宻上疏臣以险衅夙遭闵凶生孩六月慈父见背行年四嵗舅夺母志祖母刘愍臣孤弱躬亲抚养臣少多疾病九嵗不行零丁孤苦至于成立既无叔伯终鲜兄弟门衰祚薄晚有儿息外无朞功彊近之亲内无应门五尺之童防防孑立形影相吊而刘夙婴疾病常在牀蓐臣侍汤药未曽废离逮奉圣朝沐浴清化前太守臣逵察臣孝防后刺史臣荣举臣秀才臣以供养无主辞不赴防诏书特下拜臣郎中寻防国恩除臣洗马猥以防贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则以刘病日笃欲苟顺私情则告诉不许臣之进退实为狼狈伏惟圣朝以孝治天下凡在故老犹防矜育况臣孤苦尤为特甚且臣少仕伪朝歴职郎署本图宦达不矜名节今臣亡国贱俘至防至陋过防拔擢宠命优渥岂敢盘桓有所希兾但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废逺臣宻今年四十有四祖母刘今年九十有六是臣尽节于陛下之日长报刘之日短也鸟鸟私情愿乞终养臣之辛苦非徒蜀之人士及二州牧伯所见明知皇天后上实所共鍳愿陛下矜愍愚诚聴臣防志庶刘侥幸保卒余年臣生当陨首死当结草臣不胜犬马怖惧之情谨奉表以闻武帝覧其表嘉其诚恳赐奴婢二人使郡县供祖母奉膳服迁汉中太守○按令伯之表反复谆笃出于真诚至今读之犹足使人感动况当时之君乎三国非无文章独取武侯一表者以其发于至忠也令伯之表出于至孝故亦附焉自晋及唐以奏议名多矣其尤卓伟者魏文正陆宣公论建所及皆正君定国之言篇数既多又其文或尚偶俪学者自当熟复其全书故不录】
　　右先汉以后诸臣论谏之辞凡一百二事【汉九十七三国一唐四附注者不与】
　　议论七
　　薄昭予淮南王书【淮南厉王长高帝少子孝文初即位自以为最亲骄蹇数不奉法上寛赦之三年入朝甚横常谓上大兄怨辟阳侯自防金椎椎之文帝赦之厉王以此归国益恣不用汉法出入警跸称制自作法令数上书不逊顺文帝重自切责之令帝舅将军薄昭予书谏数之云云】
　　窃闻大王刚直而勇慈惠而厚贞信多防是天以圣人之资奉大王也甚盛不可不察今大王所行不称天资皇帝初即位易侯邑在淮南者【晋灼曰不欲使错在王国】大王不肯皇帝卒易之【师古曰卒终也】使大王得三县之实甚厚大王以未甞与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚汉法二千石缺輙言汉补大王逐汉所置而请自置相二千石皇帝骫【师古曰骫曲也】天下正法而许大王甚厚大王欲属国为布衣守冢真定【师古曰属谓委弃之也】皇帝不许使王母失南面之尊甚厚大王宜日夜奉法度修贡职以称皇帝之厚徳今乃轻言恣行以负谤于天下甚非计也夫大王以千里为宅居以万民为臣妾此高皇帝之厚徳也高帝防霜露沬风雨【师古曰沬亦颒字洗面也】赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜怵惕修身正行养牺牲丰防粢盛奉祭祀以无忘先帝之功徳而欲属国为布衣甚过且夫贪让国士之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以高亢无礼【师古曰谓请守母冢自为名节而表异行用此矜高】幸臣有罪大者立防小者肉刑不仁贵布衣一劒之任贱王侯之位不知不学问大道触情妄行不祥此八者乃危亡之路也而大王行之弃南面之位奋诸贲之勇常出入危亡之路臣之所见高皇帝之神必不庙食于大王之手明矣昔者周公诛管叔放蔡叔以安周齐桓杀其弟以反国秦始皇杀两弟迁其母以安秦顷王亡代高帝夺之国以便事【师古曰顷王高帝兄仲也匈奴入代不能守高帝夺其国退为郃阳侯】济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于大上【如淳曰天子也】不可得也亡之诸侯游宦事人及舍匿者论皆有法其在王所吏主者坐【师古曰言各有所主而坐其罪】今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数目占者内史县令主相欲委下吏无与其祸不可得也【师古曰言诸侯王之相欲委罪于在下小吏而身不干豫之不可得也】王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之徳甚为大王不取也宜急改操易行上书谢罪曰臣不幸早失先帝少孤吕氏之世未甞忘死陛下即位臣怙恩徳骄盈行多不轨追念辠过恐惧伏地待诛不敢起皇帝闻之必喜大王昆弟欢欣于上羣臣皆得延寿于下上下得宜海内常安愿孰计而疾行之行之有疑祸如发矢不可追已
　　邹阳谏呉王书【阳齐人汉兴诸侯王皆自治民防贤呉王濞招致四方游士阳与呉严忌枚乗等俱仕呉皆以文辞著名久之呉王以太子事怨望称疾不朝隂有邪谋阳奏书谏为其事尚隠恶指斥言故先引秦为谕因道胡越齐赵淮南之难然后乃致其意其辞云】
　　臣闻秦倚曲台之宫【应劭曰始皇帝所治之宫若汉家未央宫师古曰倚恃也】悬衡天下【服防曰关西为衡应劭曰衡平也如淳曰衡犹称之衡也言其悬法度于其上也师古曰此说秦自以为威力强固非论平法也下又言陈胜连从兵之据则是说从横之事耳服释是也】画地而不犯兵加胡越【师古曰画地不犯者法制之行也】至其晚节末路张耳陈胜连从兵之据【师古曰从音子容反】以叩函谷咸阳遂危何则列郡不相亲万室不相救也今胡数涉北河之外上覆飞鸟下不见伏莵【苏林曰覆尽也言上射飞鸟下尽防莵也】鬭城不休救兵不止死者相随辇车相属转粟流输千里不絶何则彊赵责于河间【应劭曰赵幽王为吕后所幽死文帝立其长子遂为赵王赵之河闻立遂弟辟疆为河间王至于哀王无嗣国除遂欲复还得河间】六齐望于惠后【孟康曰高后割齐济南郡为吕王台奉邑又割琅邪郡封营陵侯刘泽为琅邪王文帝乃立悼惠王六子为王言六齐不保今日之恩而追怨惠帝与吕后也一说惠帝二年悼惠王入朝吕后欲鸩杀之献城阳郡尊鲁元公主得免六子以此怨之】城阳顾于卢博【孟康曰城阳王喜也喜父章与弟兴居讨诸吕有功本当尽以赵地王章梁地王兴居文帝闻其欲立齐王更以二郡王之章失职嵗余薨兴居诛死卢博济北王治处喜顾念而怨之】三淮南之心思坟墓【张晏曰淮南厉王三子为三王念其父见迁杀思墓欲报怨也师古曰三子为王谓淮南衡山济北也】大王不忧臣恐救兵之不专【孟康曰不专救汉也如淳曰皆自私怨宿忿不能为呉也师古曰二说皆非也言诸国各有私怨欲申其志不肯专为呉非不敢相救也】胡马遂进窥于邯郸越水长沙还舟青阳【张晏曰青阳地名还舟聚舟船也言胡为赵难越为呉难不可恃也】虽使梁并淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也【苏林曰拆截也阳知呉王隂连结齐赵淮南胡越欲谏不敢指斥言故陈胡越之难齐赵之怨防言梁并淮越人之粮汉折西河以辅大国以破难其计欲隠其辞故谬言胡益深为大王患之以错乱其语若呉为忧助汉者也自此以下乃致其意焉师古曰苏说是也】臣闻蛟龙襄首奋翼则浮云出游雾雨咸集圣王底节修徳则游谈之士归义思名今臣尽智毕议易精极虑则无国不可奸饰固陋之心则何王之门不可曳长裾乎然臣所以歴数主之朝背淮千里而自致者非恶臣国而乐呉民也窃高下风之行尤说大王之义【师古曰言在下风侧聴高尚美恱大王之行义也】故愿大王之无忽察聴其志臣闻鸷鸟絫百不如一鹗【孟康曰鸮大雕也如淳曰鸷鸟比诸侯鹗比天子师古曰鸷击之鸟鹰鹯之属也鹗自大乌而鸷者耳非雕也】夫全赵之时【服防曰全赵赵未分之时】武力鼎士袨服丛台之下者一旦成市【师古曰袨服盛服也鼎士举鼎之士也丛台赵王之台也在邯郸袨音州县之县】而不能止幽王之湛患【师古曰幽王谓赵幽王友也湛读曰沈沈患言幽王为吕后所幽死】淮南连山东之侠死士盈朝不能还厉王之西也【师古曰厉王淮南厉王长也西谓废迁严道而死于雍也】然而计议不得虽诸贲不能安其位亦明矣【师古曰诸谓专诸贲谓孟贲皆古勇士也】故愿大王审画而已【师古曰画计也音获】始孝文皇帝据闗入立寒心销志不明求衣自立天子之后使东牟朱虚东褒义父之后【应劭曰天下已定文帝遣朱虚侯章东喻齐王嘉其首举兵欲诛诸吕犹春秋褒邾仪父师古曰立天子谓立为天子也义读曰仪父读曰甫】深割婴儿王之【应劭曰封齐王六子为王其中有小小婴儿者文帝于骨肉厚也或曰皇子武为代王参为太原王揖为梁王师古曰或说是也】壤子王梁代【如淳曰文帝之二子晋灼曰扬雄方言梁益之间所爱谓其肥盛曰壤】益以淮阳卒仆济北囚弟于雍者岂非象新垣平等哉【应劭曰仆疆仆也济北王兴居反见诛囚弟于雍者淮南王长有罪见徙死于雍所以然者坐二国有奸臣如新垣平等劝王共反】今天子新据先帝之遗业左规山东右制关中变权易埶大臣难知大王弗察臣恐周鼎复起于汉新垣过计于朝则我呉遗嗣不可期于世矣【师古曰言呉当絶灭无遗嗣也】高皇帝烧栈道水章邯【应邵曰章邯为雍王高祖以水灌其城破之也】兵不留行収民之倦东驰函谷西楚大破【张晏曰项羽自号西楚霸王】水攻则章邯以亡其城陆击则荆王以失其地【如淳曰荆亦楚也谓项羽败走】此皆国家之不几者也【应邵曰言不可庶几也师古曰言汉朝之安诸侯不当妄起邪意应是说也】愿大王熟察之【呉王不内其言】
　　枚乘奏呉王书【字叔为呉王濞郎中呉王之初怨望谋为逆也乗奏书云云】
　　臣闻得全者全昌失全者全亡舜无立锥之地以有天下禹无十戸之聚以王诸侯汤武之土不过百里上不絶三光之明下不伤百姓之心者有王术也故父子之道天性也忠臣不避重诛以直谏则事无遗防功流万世臣乗愿披腹心而効愚忠唯大王少加意念恻怛之心于臣乗言夫以一缕之任系千钧之重上县无极之高下垂不测之渊虽甚愚之人犹知哀其将絶也马方骇鼓而惊之【师古曰骇亦惊也鼓撃鼔也】系方絶又重镇之系絶于天不可复结队入深渊难以复出其出不出间不容髪能聴忠臣之言百举必脱必若所欲为危于絫卵难于上天变所欲为易于反掌安于泰山今欲极天命之寿敝无穷之乐防万乘之埶不出反掌之易以居泰山之安而欲乘絫卵之危走【音奏】上天之难此愚臣之所大惑也人性有畏其景而恶其迹者却背而走迹愈多景愈疾不知就隂而止景灭迹絶欲人勿闻莫若勿言欲人勿知莫若勿为欲汤之凔【音怆】一人炊之百人扬之无益也不如絶薪止火而已不絶之于彼而救之于此譬犹抱薪而救火也养由基楚之善射者也去杨叶百步百发百中杨叶之大加百中焉可谓善射矣然其所止乃百步之内耳比于臣乘未知操弓持矢也【师古曰乘自言所知者逺非止见百步之中故谓由基为不晓射也】福生有基祸生有胎纳其基絶其胎祸何自来【师古曰纳犹藏也】泰山之霤穿石单极之防防干【晋灼曰防古绠字也单尽也尽极之绠防干干井上四交之干常为汲索所契伤也师古曰晋说近之干者交木井上以为栏者也】水非石之鑚索非木之锯渐靡使之然也夫铢铢而称之至石必差寸寸而度之至丈必过石称丈量径而寡失夫十围之木始生而蘖足可搔而絶手可擢而拔据其未生先其未形也磨礲底厉不见其损有时而尽种树畜养不见其益有时而大积徳絫行不知其善有时而用弃义背理不知其恶有时而亡【按此天下名言也】臣愿大王熟计而身行之此百世不易之道也【呉王不纳乗去而之梁从孝王防】
　　又说呉王辞【景帝即位御史大夫晁错为汉定制度损削诸侯呉王遂与六国谋反举兵西乡以诛错为名汉闻之斩错以谢诸侯枚乗复说呉王云云】
　　昔者秦西举胡戎之难北备榆中之关南距羌筰之塞【师古曰筰西南夷也才各反】东当六国之从六国乘信陵之籍明苏秦之约厉荆轲之威并力一心以备秦然秦卒擒六国灭其社稷而并天下是何也则地利不同而民轻重不等也今汉据全秦之地兼六国之众脩戎狄之义而南朝羌筰此其与秦地相什而民相百大王之所明知也今夫謟防之臣为大王计者不论骨肉之义民之轻重国之大小以为呉祸此臣所以为大王患也夫举呉兵以訾于汉【李氏曰訾量也】譬犹蝇蚋之附羣牛腐肉之齿利劒锋接必无事矣天子闻呉率失职诸侯愿责先帝之遗约今汉亲诛其三公以谢前过是大王之威加于天下而功越于汤武也夫呉有诸侯之位而实富于天子有隐匿之名而居过于中国【师古曰隐匿谓僻在东南】夫汉并二十四郡十七诸侯方输错出运行数千里不絶于道其珍怪不如东山之府【师古曰言汉此时有二十四郡十七诸侯方轨而输杂出贡赋入于天子犹不如呉之富也】转粟西乡陆行不絶水行满河不如海陵之仓【如淳曰言汉京师所仰须山东漕运以自给也臣瓉曰海陵县名也有呉大仓】修治上林杂以离宫积聚玩好圏守禽兽不如长洲之苑【服防曰长洲呉苑也】游曲台临上路不如朝夕之池【张晏曰曲台长安台临道上苏林曰呉以海水朝夕为池】深壁高垒副以关城不如江淮之险此臣之所为大王乐也今大王还兵疾归尚得十半【师古曰十分之中可兾五分无患故云尚得十半】不然汉知呉之有吞天下之心也赫然加怒遣羽林黄头循江而下【苏氏曰羽林黄头习水战者也】袭大王之都鲁东海絶呉之饟道梁王饬车骑习战射积粟固守以备荥阳待呉之饥大王虽欲反都亦不得已夫三淮南之计不负其约【晋灼曰呉楚反齐守约不从也】齐王杀身以灭其迹【晋灼曰齐孝王闻呉楚反坚守距三国后栾布闻齐初与三国有谋欲伐之王惧自杀师古曰齐王传云呉楚已平齐王乃自杀今此枚乗谏书即已称之二传不同当有误者】四国不得出兵其郡【晋灼曰胶东胶西济南淄川王也发兵应呉楚皆见诛】赵囚邯郸【应劭曰汉将郦寄围赵王于邯郸与囚无异】此不可掩亦已明矣大王已去千里之国而制于十里之内矣张韩将北地【如淳曰张张羽韩韩安国也时皆仕梁师古曰将北地者言将兵而处呉军之北以距呉也】弓高宿左右【服防曰韩頽当也师古曰宿止也言弓高所将之兵屯止于呉军左右也】兵不得下壁军不得大息臣窃哀之愿大王熟察焉【呉王不用乗防卒见禽灭汉既平七国乗由是知名】
　　邹阳狱中上梁王书【邹阳枚乗严忌知呉不可说皆去之梁从孝王游阳为人有智畧忼慨不苟合介于羊胜公孙诡之间胜等疾阳恶之孝王怒下阳吏将杀之阳客游以谗见禽恐死而负絫乃从狱中上书云云】
　　臣闻忠无不报信不见疑臣常以为然徒虚语耳昔荆轲慕燕丹之义白虹贯日太子畏之【应劭曰燕太子丹质于秦始皇遇之无礼丹亡去厚养荆轲令西刺秦王精诚感天白虹为之贯日也师古曰精诚若斯太子尚畏而不信也太白食昴义亦如之】卫先生为秦画长平之事太白食昴昭王疑之【苏林氏曰白起为秦伐赵破长平军欲遂灭赵遣卫先生说昭王益兵粮为应侯所害事用不成其精诚上达于天故太白为之食昴昴赵分也将有兵故太白食昴食干歴之也如淳曰太白天之将军】夫精变天地而信不谕两主岂不哀哉今臣尽忠竭诚毕义愿知左右不明卒使吏讯为世所疑是使荆轲卫先生复起而燕秦不寤也愿大王熟察之昔玉人献寳楚王诛之【应劭曰卞和得玉璞献之武王王示玉人曰石也则其右足武王殁复献文王玉人复曰石也则其左足至成王时抱其璞哭于郊乃使玉人攻之果得寳玉也】李斯竭忠胡亥极刑是以箕子佯狂接舆避世恐遭此患也愿大王察玉人李斯之意而后楚王胡亥之聴毋使臣为箕子接舆所臣闻比干割心子胥防夷臣始不信乃今知之愿大王熟察少加怜焉语曰有白头如新倾盖如故何则知与不知也故樊于期逃秦之燕借荆轲首以奉丹事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国死两君者行合于志慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕人恶之燕王燕王按劒而怒食以駃騠白圭显于中山人恶之魏文侯文侯赐以夜光之壁何则两主二臣剖心析肝相信岂移于浮辞哉故女无美恶入宫见妒士无贤不肖入朝见嫉昔司马喜膑脚于宋卒相中山范睢拉胁折齿于魏卒为应侯此二人者皆信必然之画捐朋党之私挟孤独之交故不能自免于嫉妒之人也是以申徒狄蹈雍之河徐衍负石入海不容于世义不苟取比周于朝以移主上之心故百里奚乞于道路缪公委之以政甯戚饭牛车下桓公任之以国此二人者岂素宦于朝借誉于左右然后二主用之哉感于心合于行坚如胶漆昆弟不能离岂惑于众口哉故偏聴生奸独任成乱昔鲁聴季孙之说逐孔子宋任子冉之计囚墨翟夫以孔墨之辩不能自免于谗谀而二国以危何则众口铄金积毁销骨也秦用戎人由余而伯中国齐用越人子臧而彊威宣此二国岂系于俗牵于世系竒偏之辞哉公聴并观垂明当世故意合则胡越为兄弟由余子臧是矣不合则骨肉为雠敌朱象管蔡是矣今人主诚能用齐秦之明后鲁宋之聴则五伯不足侔而三王易为也是以圣王觉寤捐子之之心而不说田常之贤【应劭曰燕王哙贤其相子之欲禅以燕国国乃大乱田常陈恒也齐简公恱之而杀简公今使人君去此心则国家安全矣师古曰说读曰悦】封比干之后修孕妇之墓故功业覆于天下何则欲善亡厌也夫晋文亲其雠彊伯诸侯齐桓用其仇而一匡天下何则慈仁殷勤诚加于心不可以虚辞借也至夫秦用商鞅之法东弱韩魏立彊天下卒车裂之越用大夫种之谋禽劲呉而伯中国遂诛其身是以叔孙敖三去相而不悔于陵子仲辞三公为人灌园今人主诚能去骄傲之心懐可报之意披心腹见情素堕【火规反】肝胆施徳厚终与之穷达无爱于士则桀之犬可使吠尧跖之客可使刺由何况因万乗之权假圣王之资乎然则荆轲湛七族要离燔妻子岂足为大王道哉【应劭曰荆轲为燕刺秦始皇不成而死其族坐之湛没也呉王阖闾欲杀王子庆忌要离诈以罪亡令呉王燔其妻子要离走见庆忌以劒刺之师古曰此说云湛七族无荆字寻诸史籍荆轲无湛族之事不知阳所云者定何人也】臣闻明月之珠夜光之璧以闇投人于道众莫不按劒相眄者何则无因而至前也蟠木根柢轮囷离竒而为万乘器者以左右先为之容也故无因而至前虽出随珠和璧秪结怨而不见徳有人先游则枯木朽株树功而不忘今夫天下布衣穷居之士身在贫羸虽防尧舜之术挟伊管之辩懐龙逢比干之意而素无根柢之容虽竭精神欲开忠于当世之君则人主必袭按劒相眄之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑乱之语不夺乎众多之口故秦皇帝任中庶子防之言以信荆轲而匕首窃发周文王猎泾渭载吕尚归以王天下秦信左右而亡周用乌集而王【应劭曰言文王之得太公非因旧故若乌鸟之暴集】何则以其能越挛拘之语驰域外之议独观乎昭旷之道也今人主沈谄防之辞牵帷廧之制使不羁之士与牛骥同皁此鲍焦所以愤于世也【孟康曰周之介士也】臣闻盛饰入朝者不以私污义底厉名号者不以利伤行故里名胜母曽子不入邑号朝歌墨子回车今欲使天下寥廓之士笼于威重之权胁于位势之贵回面污行以事謟谀之人而求亲近于左右则士有伏死堀宂岩薮之中耳安有尽忠信而趋阙下者哉【书奏孝王孝王立出之卒为上客○按此篇用事大多而文亦寖趍于偶俪盖其病也然其论谗毁之祸至痛切可以为世戒故取焉】
　　王吉谏昌邑王疏【吉举贤良为昌邑中尉而王好游猎驱驰国中动作亡节吉上疏谏】
　　臣闻古者师日行三十里吉行五十里诗云匪风发兮匪车掲兮顾瞻周道中心兮说曰是非古之风也发发者是非古之车也掲掲者盖伤之也今者大王幸方【音房】与【音预】曽不半日而驰二百里百姓颇废耕桑治道牵马臣愚以为民不可数变也昔召公述职当民事时舍于棠下而聴防焉是时人皆得其所后世思其仁恩至虖不伐甘棠甘棠之诗是也大王不好书术而乐逸游马式樽衔驰驱不止口倦乎叱咤手苦于棰辔身劳乎车舆朝则冒雾露昼则破尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳其乐岂徒衔橛之间哉休则俛仰屈信以利形进退步趋以实下吸新吐故以练藏专意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄共臻而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义介有不具者于以上闻非飨国之福也臣吉愚戅愿大王察之【王贺虽不遵道然犹知敬礼吉乃下令曰寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束其后复放纵自若吉輙谏争甚得辅弼之义虽不治民国中莫不敬重焉久之昭帝崩霍光秉政迎昌邑王吉即奏书戒王○又龚遂为昌邑郎中令事王贺贺动作多不正遂为人忠厚刚毅有大节内谏争于王外责传相引经义陈祸福至于涕泣蹇蹇亡已面刺王过王至掩耳起走曰郎中令善媿人及国中皆畏惮焉王甞久与驺奴宰人游戯饮食赏赐亡度遂入见王涕泣膝行左右侍御皆出涕王曰郎中令何为哭遂曰臣痛社稷危也愿赐清问竭愚王辟左右遂曰大王知胶西王所以为无道亡乎王曰不知也曰臣闻胶西王有防臣侯得王所为儗于桀纣也得以为尧舜也王说其谄防甞与寝处唯得所言以至于是今大王亲近羣小渐渍邪恶所习存亡之机不可不慎也臣请选郎通经术有行义者与王起居坐则诵诗书立则习礼容宜有益王许之遂乃选郎中张安等十人侍王居数日王皆逐去安等○按吉遂之事昌邑王可谓不负所职矣王以失道废二人当加褒异以为人臣之劝可也而乃仅得减死且被髠钳之罚霍光于是乎失政刑矣】
　　丙吉奏记霍光【迁大将军长史霍光甚重之入为光禄大夫给事中昭帝崩亡嗣大将军光遣吉迎昌邑王贺贺即位以行淫乱废光与车骑将军张安世诸大臣议所立未定吉奏记光云云】
　　将军事孝武皇帝受襁褓之属任天下之寄孝昭皇帝早崩亡嗣海内忧惧欲亟闻嗣主发丧之日以大谊立后【师古曰虽无嫡嗣旁立支属令宗庙有奉故云大谊】所立非其人复以大谊废之【师古曰恐危社稷故废黜之】天下莫不服焉方今社稷宗庙羣生之命在将军之壹举窃伏聴于众庶察其所言诸侯宗室在位列者未有所闻于民间也而遗诏所养武帝曽孙名病已在掖庭外家者【晋灼曰出郡邸狱归在外家史氏后入掖庭耳】吉前使居郡邸时见其防少至今十八九矣通经术有美材行安而节和愿将军详大议参以蓍岂宜褒显先使入侍【师古曰侍太后】令天下昭然知之然后决定大防天下幸甚【光览其议遂尊立皇曽孙遣宗正刘徳与吉迎曾孙于掖庭】
　　张敞谏胶东王太后书【敞拜胶东相居顷之王太后数出游猎敞奏书谏云云】
　　臣闻秦王好淫声叶阳后为不聴郑卫之乐【孟康曰叶阳秦昭王后】楚严好田猎樊姫为不食鸟兽之肉【师古曰樊姫楚庄王姫也】口非恶防甘耳非憎丝竹也所以抑心意絶嗜欲者将以率二君而全宗祀也礼君母出门则乗辎軿下堂则从传母【师古曰辎軿衣车也】进退则鸣玉佩内饰则结绸缪【文颖曰谓衣衷结束绸缪也师古曰组纽之属所以自结固也】此言尊贵所以自敛制不从恣之义也今太后资质淑美慈爱寛仁诸侯莫不闻而少以田猎纵欲为名于以上闻亦未冝也唯观览于徃古全行乎来今令后姫得有所法则下臣有所称诵臣敞幸甚【书奏太后止不复出】
　　杜钦说王鳯论九女【帝舅大将军王鳯以外戚辅政请钦为大将军军武库令自上为太子时以好色闻及即位皇太后诏采良家女钦因是说大将军鳯云云】
　　礼壹娶九女所以极阳数广嗣重祖也【张晏曰阳数一三五七九九数之极也臣瓉曰天子一娶九女夏殷之制也钦故举前代之约以刺今之奢也】必乡举求窈窕不问华色【师古曰乡举者博问乡里而举之也窈窕幽闲也】所以助徳理内也娣侄虽缺不复补所以养寿塞争也【师古曰媵女之内兄弟之女则谓之侄已之女弟则谓之娣塞絶也】故后妃有贞淑之行则嗣有贤圣之君制度有威仪之节则人君有寿考之福废而不由则女徳不厌【师古曰由用也从也女徳不厌言好色之甚也】女徳不厌则寿命不究于髙年书云或四三年言失欲之生害也【师古曰失读曰佚佚与逸同】男子五十好色未衰妇人四十容貌改前以改前之容侍于未衰之年而不以礼为制则其原不可救而后俫异态后俫异态则正后自疑而支庶有间适之心【师古曰间代也适读曰嫡】是以晋献被纳谗之谤申生防无罪之辜今圣主富于春秋未有适嗣方乡术入学未亲后妃之议将军辅政宜因始初之隆建九女之制详择有行义之家求淑女之质母必有声色音技能为万世大法夫少戒之在色小卞之作可为寒心【张晏曰刺幽王癈申后而立褒姒黜太子宜臼而立伯服也臣瓉曰小卞之诗太子之傅作也哀太子之放逐愍周室之大壊也】唯将军常以为忧【鳯白之太后太后以为故事无有钦复重言诗云殷监不逺在夏后氏之世刺戒者至迫近而省聴者常怠忽可不慎哉前言九女畧陈其祸福甚可悼惧切恐将军不深留意后妃之制夭寿治乱存亡之端也迹三代之季世覧宗宣之飨国察近属之符验祸败常不由女徳是以佩玉晏鸣闗睢难之知好色之伐性短年离制度之生无厌天下将防化陵夷而成俗也故咏淑女几以配上忠孝之笃仁厚之作也夫君亲寿尊国家治安诚臣子之至愿所当勉之也易曰正其本万物理凡事论有疑未可立行者求之徃古则典刑无考之来今则吉凶同卒提易之则民心惑若是者诚难施也今九女之制合于徃古无害于今不逆于民心至易行也行之至有福也将军辅政而不蚤定非天下之所望也唯将军信臣子之愿念关睢之思逮委政之隆及始初清明为汉家建无穷之基诚难以忽不可以遴鳯不能自立法度循故事而已】
　　又说王鳯论专政【徴诣大将军莫府国家政谋鳯常与钦虑之数称达名士王骏韦安世王延世等救解冯野王王尊胡常之罪过及继功臣絶世镇抚四夷当世善政多出于钦者见鳯专政泰重戒之云云】
　　昔周公身有至圣之徳属有叔父之亲而成王有独见之明无信谗之聴然管蔡流言而周公惧穰侯昭王之舅也【文頴曰穰侯魏冉也】权重于秦威震邻敌有旦莫偃伏之爱【师古曰言昭王防少旦夕偃伏戯弄于舅之旁侧也】心不介然有间然范睢起徒步由异国无雅信开一朝之说而穰侯就封【文頴曰范睢为丞相穰侯就国】及近者武安侯之见退【师古曰武安侯谓田蚡也退谓请考工地益宅上怒乃退之也】三事之迹相去各数百嵗若合符节甚不可不察愿将军由周公之谦惧损穰侯之威放武安之欲毋使范睢之徒得间其说【顷之复日蚀京兆尹王章上封事求见果言鳯专权蔽主之过宜废勿用以天变于是天子感寤召见章与议欲退鳯鳯甚忧惧钦令鳯上疏谢罪乞骸骨文指甚哀太后涕泣为不食上少而亲倚鳯亦不忍废复起鳯就位鳯心慙称病笃欲遂退钦复说之曰将军深悼辅政十年变异不已故乞骸骨归咎于身刻已自责至诚动众愚知莫不感伤虽然是无属之臣执进退之分防其去就之节者耳非主上所以待将军非将军所以报主上也昔周公虽老犹在京师明不离成周示不忘王室也仲山父异姓之臣无亲于宣就封于齐犹叹息永懐夙夜徘徊不忍逺去况将军之于主上主上之与将军哉夫欲天下治安变异之意莫有将军主上昭然知之故攀援不遣书称公毋困我唯将军不为四国流言自疑于成王以固至忠鳯复起视事上令尚书劾奏京兆尹章章死诏狱语在元后传章既死众庶寃之以讥朝廷钦欲救其过复说鳯曰京兆尹章所坐事宻吏民见章素好言事以为不坐官职其以日蚀见对有所言也假令章内有所犯虽防正法事不暴扬自京师不晓况于逺方恐天下不知章实有罪而以为坐言事也如是塞争引之原损寛明之徳钦愚以为冝因章事举直言极谏并见郎从官尽展其意加于徃前以明示四方使天下咸知主上圣明不以言罪下也若此则流言消释疑惑着明鳯白行其防钦之补过将美皆此类也优游不仕以寿终○按钦与谷永均之为党王氏然其于鳯时有忠益又优游不仕非贪位慕禄者比永似差瘉焉然使钦诚知大体当劝鳯还政天子避逺埶权则刘氏王氏俱安矣不知出此徒令其损威放欲而已至鳯以王章事慙惧求退钦复缪引周公事勉之使留而王章之死钦亦不能救也卒使权移外家以成簒夺之祸钦安得无责哉】
　　说王鳯论罽賔【自武帝始通罽賔自以絶逺汉兵不能至其王乌头劳数剽杀汉使乌头劳死子代立遣使奉献汉使关都尉文忠送其使王复欲害忠忠觉之乃与容屈王子隂末赴共合谋攻罽賔杀其王立隂末赴为罽賔王授印绶后军赵徳使罽賔与隂末赴相失隂末赴鎻琅当徳遣使者上书谢孝元帝以絶域不録放其使者于县度絶而不通成帝时复遣使献谢罪汉欲遣使者报送其使杜钦说大将军王鳯云云】
　　前罽賔王隂末赴本汉所立后卒畔逆夫徳莫大于有国子民罪莫大于执杀使者所以不报恩不惧诛者自知絶逺兵不至也有求则卑辞无欲则骄嫚终不可懐服凡中国所以为通厚蛮夷防快其求者为壤比而为冦【师古曰比近也为其土壤接近能为冦也】今县度之阨非罽賔所能越也其乡慕不足以安西域虽不附不能危城郭【师古曰城郭緫谓西域诸国也】前亲逆节恶暴西域故絶而不通今悔过来而无亲属贵人奉献者皆行贾贱人欲通货市买以献为名故烦使者送至县度恐失实见欺凡遣使送客者欲为防防冦害也起皮山南更不属汉之国四五【师古曰言经歴不属汉者凡四五国也】斥候士百余人五分夜击刁斗自守【师古曰夜有五更故分而持之也】尚时为所侵盗驴畜负粮须诸国禀食得以自赡【师古曰禀给也赡足也食读曰饭】国或贫小不能食或桀黠不肯给拥彊汉之节馁山谷之间乞匄无所得离一二旬则人畜弃捐旷野而不反又歴大头痛小头痛之山赤上身之阪令人身热无色头痛呕吐驴畜尽然又有三池盘石阪道陿者尺六七寸长者径三十里临峥嵘不测之深行者骑步相持绳索相引二千余里乃到县度畜队未半阬谷尽靡碎【师古曰队亦堕也靡散也队音直类反靡音縻】人堕埶不得相收视险阻危害不可胜言圣王分九州制五服【师古曰九州冀兖豫青徐荆杨梁雍也五服甸侯绥要荒】务盛内不求外今遣使者承至尊之命送蛮夷之贾劳吏士之众涉危难之路罢所恃以事无用【师古曰罢读曰疲所恃谓中国之人也无用谓逺方蛮夷之国】非久长计也使者业已受节可至皮山而还【师古曰言已立计遣之不能即止可至皮山也于是鳯白从钦言罽賔实利赏赐贾市其使数年而壹至云】






　　文章正宗巻十一
　　钦定四库全书
　　文章正宗巻十二　　　　宋　真徳秀　编李寻说王根论灾异【寻好洪范灾异帝舅曲阳侯王根为大司马骠骑将军厚遇寻是时多灾异根辅政数虚已问寻寻见汉家有中衰阸会之象其意以为且有洪水为灾乃说根云云】
　　书云天聦明盖言紫宫极枢通位帝纪【孟康曰紫宫天之北宫也极天之北极星也枢是其廻转者也天文志曰天极其一明者太一常居也太一天皇大帝也与通极为一体故曰通位帝纪也】太微四门广开大道【孟康曰太微天之南宫也四门太微之四门也】五经六纬尊术显士【孟康曰六纬五经与乐纬也张晏曰六纬五经就孝经纬也师古曰六纬者五经之纬及乐纬也孟说是也】翼张舒布烛临四海【张晏曰翼二十八星十八度舒布张广也翼翅夹张故言也】少微处士为比为辅【孟康曰少微四星在太微西主处士儒学之官为太微辅佐也】故次帝廷女宫在后【孟康曰言少微四星在太微次太微为天帝廷女宫谓轩辕星也】圣人承天贤贤易色取法于此【师古曰贤贤尊上贤人易色轻畧于色不贵之也易弋二反】天官上相上将皆颛靣正朝【孟康曰朝太微宫垣也西垣为上将东垣为上相各専一靣而正天之朝事也】忧责甚重要在得人得人之效成败之机不可不勉也昔秦穆公説諓諓之言任仡仡之勇身受大辱社稷几亡悔过自责思惟黄发任用百里奚卒伯西域徳列王道二者祸福如此可不慎哉夫士者国家之大寳功名之本也将军一门九侯二十朱轮汉兴已来臣子贵盛未尝至此夫物盛必衰自然之理唯有贤友彊辅庶几可以保身命全子孙安国家书曰歴象日月星辰此言仰视天文俯察地理观日月消息候星辰行伍揆山川变动参人民繇俗【师古曰繇读与谣同繇俗者谓若童谣及舆人之诵】以制法度考祸福举错誖逆咎败将至徴兆为之先见明君恐惧修正侧身博问转祸为福不可救者即蓄僃以待之故社稷亡忧窃见徃者赤黄四塞地气大发动土竭民天下扰乱之徴也彗星争明【张晏曰与日月争明】庶雄为桀大寇之引也【师古曰将引致大寇也】此二者已颇效矣城中讹言大水奔走上城朝廷惊骇女孽入宫【应劭曰谓小女陈持弓也】此独未效间者重以水泉涌溢旁宫阙仍出【师古曰旁附也仍频也】月太白入东井犯积水缺天渊【孟康曰积水一星在北河北天渊十星在北斗星东南缺者拂其角而过之也】日数湛于极阳之色【张晏曰众阳之宗故为极阳也色宜明燿而无光也】羽气乘宫【孟康曰天文志曰西方为羽羽少隂之位少隂臣气乘于君也晋灼曰羽北方水也水隂为臣宫中央土也土为君今水乗土言臣气胜于君也】起风积雪又错以山崩地动河不用其道【师古曰错杂也言河徙流不从故道也】盛冬靁雹潜龙为孽【孟康曰黑龙冬见张晏曰五行传曰龙见井中幽囚之象也】继以陨星流彗维填上见【孟康曰有地维星有四填星皆妖星也晋灼曰天文志四填星出四隅去地可四丈地维藏光亦出四隅去地可二丈若月始出所见下有乱者亡有徳者昌】日蚀有背郷【师古曰背歩内反郷读曰向】此亦高下易居洪水之徴也不忧不改洪水廼欲荡涤流彗廼欲埽除改之则有年亡期【师古曰言可延期得禳灾】故属者颇有变改小贬邪猾【师古曰属者谓近时也】日月光精时雨气应【师古曰精谓光明也】此皇天右汉亡已也何况致大改之宜急博求幽隐拔擢天士任以大职【李竒曰天士知天道者也】诸阘茸佞讇抱虚求进及用残贼酷虐闻者若此之徒皆嫉善憎忠壊天文败地理涌趯邪隂湛溺大阳【师古曰趯字与跃同湛读曰沈】为主结怨于民宜以时废退不当得居位诚必行之凶灾销灭子孙之福不旋日而至政治感隂阳犹铁炭之低卬见效可信者也【孟康曰天文志云县土炭也以铁易土耳先冬夏至县铁炭于衡各一端令适停冬阳气至炭卬而铁低夏隂气至炭低而铁卬以此候二至也】及诸蓄水连泉务通利之修旧隄防省池泽税以助损邪隂之盛案行事考变易讹言之效未尝不至请徴韩放【服防曰姓名也晓水】掾周敞王望可与图之【根于是荐寻】
　　韩愈上宰相第三书
　　三月十六日前郷贡进士韩愈谨再拜言相公閤下愈闻周公之为辅相其急于见贤也方一食三吐其哺方一沭三捉其发【辅相下或有也字其急或无其字捉或作握】当是时天下之贤才皆已举用奸邪谗佞欺负之徒皆已除去【奸下方有人字无欺字非是】四海皆已无虞九夷八蛮之在荒服之外者皆已賔贡【之在或无之字】天灾时变昆虫草木之妖皆已销息天下之所谓礼乐刑政教化之具皆已修理风俗皆已敦厚动植之物风雨霜露之所霑被者皆已得宜休徴嘉瑞麟鳯龙之属皆已僃至而周公以圣人之才慿叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心【托周公疑此周公字当是国字意下方有以字】如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺捉髪为勤而止哉惟其如是故于今颂成王之徳而称周公之功不衰今閤下为辅相亦近耳天下之贤才岂尽举用奸邪谗佞欺负之徒岂尽除去【方无佞欺字】四海岂尽无虞九夷八蛮之在荒服之外者岂尽賔贡天灾时变昆虫草木之妖岂尽销息天下之所谓礼乐刑政教化之具岂尽脩理风俗岂尽敦厚动植之物风雨霜露之所霑被者岂尽得宜休徴嘉瑞麟鳯龙之属岂尽僃至其所求进见之士虽不足以希望盛徳至比于百执事岂尽出其下哉其所称说岂尽无所补哉【至比或作如比】今虽不能如周公吐哺捉发亦宜引而进之察其所以而去就之不宜黙黙而已也愈之待命四十余日矣【余日或作日余】书再上而志不得通足三及门而阍人辞焉惟其昏愚不知逃遁故复有周公之说焉閤下其亦察之【或无此六字】古之士三月不仕则相吊故出疆必载质然所以重于自进者以其于周不可则去之鲁于鲁不可则去之齐于齐不可则去之宋之郑之秦之楚也【之鲁之齐之下或并有于字则去之宋方无则字】今天下一君四海一国舍乎此则夷狄矣去父母之邦矣故士之行道者不得于朝则山林而已矣【道下一有也字】山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门而不知止焉宁独如此而已惴惴焉惟不得出大贤之门下是惧亦惟少垂察焉【不得上或有恐字】凟冐威尊惶恐无已【威尊或作尊威无已方作无文非是】愈再拜【按公三上宰相书今独取此以其论周公之待士反复委折可为作文之法故耳然以公之贤而急于仕进如此亦可惜也】
　　上张仆射论辰入酉出书
　　受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故辄不许出当时以初受命不敢言古人有言曰人各有能有不能若此者非愈之所能也【愈下或无之字】抑而行之必发狂疾上无以承事于公忘其将所以报徳者下无以自立防失其所以为心夫如是则安得而不言凡执事之择于愈者非为其能晨入夜归也必将有以取之苟有以取之虽不晨入夜归其所取者犹在也【或无将字与其字所取下亦无者字】下之事上不一其事上之使下不一其事量力而任之度才而处之其所不能不彊使为是故为下者不获罪于上为上者不得怨于下矣【或作也】孟子有云今之诸侯无大相过者以其皆好臣其所教而不好臣其所受教【诸本皆如此阁本二教字并作命方以杭蜀所教作受命所受教作所以受命云考孟子上语当作受命　今按依孟子则上语不当有受字下语不当有以字而二命字木皆作教童而习者皆能知之不知方氏何据而云考孟子上语当作受命也】今之时与孟子之时又加逺矣皆好其闻命而奔走者不好其直已而行道者闻命而奔走者好利者也直已而行道者好义者也未有好利而爱其君者未有好义而忘其君者今之王公大人惟执事可以闻此言惟愈于执事也可以此言进愈防幸于执事其所从旧矣若寛假之使不失其性加待之使足以为名寅而入尽辰而退申而入终酉而退【终方作中】率以为常亦不废事天下之人闻执事之于愈如是也必皆曰执事之好士也如此执事之待士以礼如此执事之使人不枉其性而能有容如此执事之欲成人之名如此执事之厚于故旧如此又将曰韩愈之识其所依归也如此韩愈之不谄屈于富贵之人如此韩愈之贤能使其主待之以礼如此则死于执事之门无悔也【则上或有苟如此三字】若使随行而入逐队而趋言不敢尽其诚道有所屈于已天下之人闻执事之于愈如此皆曰执事之用韩愈哀其穷收之而已耳韩愈之事执事不以道利之而已耳苟如是虽日受千金之赐一歳九迁其官感恩则有之矣将以称于天下曰知已知已则未也【或无复出知已二字】伏惟哀其所不足矜其愚不录其罪察其辞而垂仁采纳焉愈恐惧再拜
　　上张仆射论击毬书
　　以击毬事谏执事者多矣谏者不休执事不止此非为其乐不可舍其諌不足听故哉【閤杭蜀本如此而方从诸本哉作也今以下两句推之作哉近是盖此非至故哉十五字当作一句读之乃得其意或者又云哉字恐是邪字声讹为也今作邪字读之文理尤顺】谏不足听者辞不足感心也乐不可舍者患不能切身也今之言毬之害者必曰有危堕之忧有激射之虞【堕或作隋下同】小者伤靣目大者残形躯执事闻之若不闻者其意必曰进若习熟则无危堕之忧避能便捷则免激射之虞小何伤于靣目大何累于形躯者哉愈今所言皆不在此其指要非以他事外物牵引相比也特以击毬之间之事明之耳马之与人情性殊异至于筋骸之相束血气之相持安佚则适劳顿则疲者同也乗之有道歩骤折中少必无疾老必后衰及以之驰毬于场荡摇其心腑振挠其骨筋【或作筋骨】气不及出入走不及廻旋逺者三四年近者一二年无全马矣然则毬之害于人也决矣【诸本皆如此方以杭本决下无矣字○今按上句有矣字此句亦湏有矣字语势方杀杭本只是偶然脱漏不谓后人信之过甚而使韩公为是歇后不了之语也今当以诸本为正】凡五藏之系络甚防坐立必悬垂于胷臆之间而以之颠顿驰骋呜呼其危哉【臆或作腹】春秋传曰夫有尤物足以移人苟非徳义则必有祸虽岂弟君子神明所扶持然广虑之深思之亦养寿命之一端也
　　与鄂州桞中丞书
　　淮右残孽尚守巢窟环冦之师殆且十万瞠目语难【方云此用庄子语】自以为武人不肯循法度颉颃作气势窃爵位自尊大者肩相磨地相属也不闻有一人援桴鼓誓众而前者但日令走马来求赏给助冦为声势而已閤下书生也诗书礼乐是习仁义是修法度是束一旦去文就武鼓三军而进之陈师鞠旅亲与为辛苦慷慨感激同食下卒将二州之牧以壮士气斩所乘马以祭踶死之士虽古名将何以加兹此由天资忠孝郁于中而大作于外动皆中于机会以取胜于当世而为戎臣师岂常习于威暴之事而乐其鬭战之危也哉愈诚怯弱不适于用听于下风窃自增气夸于中朝稠人广众会集之中所以羞武夫之顔令议者知将国兵而为人之司命者不在彼而在此也临敌重慎诫轻出入良用自爱以副见慕之徒之心而果为国立大功也幸甚幸甚不宣愈再拜
　　又与鄂州桞中丞书
　　愈愚不能量事势可否比常念淮右以靡困顿三州之地蚊蚋蚁虫之聚感凶竪煦濡饮食之惠提童子之手坐之堂上奉以为帅出死力以抗逆明诏战天下之兵乗机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿士大夫劳于图议握兵之将熊罴防虎之士畏懦防蹜莫肯杖戈为士卒前行者独阁下奋然率先扬兵界上将二州之守亲出入行间与士卒均辛苦生其气势见将军之锋頴凛然有向敌之意用儒雅文字章句之业取先天下武夫闗其口而夺之气愚初闻时方食不觉弃匕箸起立岂以为閤下真能引孤军单进与死冦角逐争一旦侥幸之利哉就令如是亦不足贵其所以服人心在行事适机宜而风采可畏爱故也是以前状輙述鄙诚眷惠手翰还答益增欣悚夫一众人心力耳目使所至如时雨三代用师不出是道閤下果能充其言继之以无倦得形便之地甲兵足用虽国家故所失地旬歳可坐而得况此小冦安足置齿牙间勉而卒之以俟其至幸甚夫逺徴军士行者有羁旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人必得豪勇与贼相熟知其气力所极无望风之惊爱防郷里勇于自战徴兵满万不如召募数千閤下以为何如傥可上闻行之否计已与裵中丞相见行营事宜不惜时赐示及幸甚不宣愈再拜
　　右先汉以后诸臣论説之辞
　　议论八
　　董仲舒论春秋
　　上大夫壶遂曰昔孔子何为作春秋哉太史公曰余闻之董生【服防曰仲舒也】周道废孔子为鲁司冦诸侯害之大夫壅之孔子知时之不用道之不行也是非二百四十二年之中以为天下仪表贬诸侯讨大夫以逹王事而已矣子曰我欲载之空言不如见之于行事之深切着明也春秋上明三王之道下辨人事之经纪别嫌疑明是非定犹与【师古曰与读曰豫】善善恶恶贤贤贱不肖存亡国继絶世补起废王道之大者也易着天地隂阳四时五行故长于变化礼纲纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辩是非故长于治人是故礼以节人乐以发和书以道事诗以逹意易以道化春秋以道义拨乱世反之正莫近于春秋春秋文成数万其指数千万物之散聚皆在春秋春秋之中弑君三十六亡国五十二诸侯奔走不得保社稷者不可胜数察其所以皆失其本已故易曰差以毫牦谬以千里故臣弑君子弑父非一朝一夕之故其渐久矣有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父者而不通于春秋之义者必防首恶之名为人臣子不通于春秋之义者必陷簒弑诛死之罪其实皆以善为之而不知其义被之空言不敢辞夫不通礼义之指至于君不君臣不臣父不父子不子夫君不君则犯臣不臣则诛父不父则无道子不子则不孝此四行者天下之大过也以天下大过予之受而不敢辞故春秋者礼义之大宗也【按太史公六家要指曰易大传曰天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术大详而众忌讳使人拘而多畏然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长防之别不可易也墨者俭而难遵是以其事不可偏循然其彊本节用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神专一动合无形澹足万物其为术也因隂阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡臣和主先臣随如此则主劳而臣佚至于大道之要去健羡黜聦明释此而任术夫神大用则竭形大劳则敝神形蚤衰欲与天地长久非所闻也夫隂阳四时八位十二度二十四节各有教令曰顺之者昌逆之者亡未必然也故曰使人拘而多畏夫春生夏长秋收冬藏此天道之大经也弗顺则无以为天下纪纲故曰四时之大顺不可失也夫儒者以六艺为法六艺经传以千万数累世不能通其学当年不能防其礼故曰博而寡要劳而少功若夫列君臣父子之礼序夫妇长防之别虽百家弗能易也墨者亦上尧舜言其徳行曰堂高三尺土阶三等茅茨不翦棌椽不斵饭土簋歠土铏粝梁之食藜藿之羮夏日葛衣冬日鹿裘其送死桐棺三寸举音不尽其哀教防礼必以此为万民率故天下共若此则尊卑无别也夫世异时移事业不必同故曰俭而难遵也要曰彊本节用则人给家足之道也此墨子之所长虽百家不能废也法家不别亲踈不殊贵贱壹断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家不能改也名家苛察缴绕使人不得反其意剸决于名时失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先后故能为万物主有法无法因时为业有度无度因物兴舍故曰圣人不巧时变是守虚者道之常也因者君之纲也羣臣并至使各自明也其实中其声者之谓端实不中其声者谓之欵欵言不听奸廼不生贤不肖自分白黒廼形在所欲用耳何事不成廼合大道混混防防光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉○按仲舒此论见于太史公自叙其学粹矣太史公曰余闻之董生则迁与仲舒盖甞逰从而讲论也六家要指史谈实论之而迁述焉其説曰太史公仕于建元元封之间愍学者之不逹其意而师悖乃论六家之要指云然其所论乃列儒者于隂阳墨者名法道家之间是谓儒者特六家之一尔而不知儒者之道无所不该五者之所长儒者皆有之而其短者则吾道之所弃也盖谈之学本于黄老故其论如此班固讥之曰论大道则先黄老而后六经讵不信夫其后刘歆又序诸子于六家之外益纵横杂农三家而为九焉且谓其言虽殊譬如水火相灭亦相生仁义相反而皆相成也若能修六艺之术而观此九家之言舍短取长则可以通万方之畧矣夫仁义本非二道未有薄于仁而厚于义未有厚于义而薄于仁者何相反之有若黄老之清净寂灭法之惨刻名之苛绕墨之二本纵横之谲诳其于儒者之道犹白黑异色南北殊涂也又何相成之有歆之失其源盖自谈始故今黜之不使与于正宗之列而独剟取仲舒之论云】
　　对江都王论三仁【仲舒为江都相事易王王问曰粤王勾践与大夫泄庸种蠡谋伐呉遂灭之孔子称殷有三仁寡人亦以为粤有三仁仲舒对】
　　曰臣闻昔者鲁君问桞下惠吾欲伐齐何如桞下惠曰不可归而有忧色曰吾闻伐国不问仁人此言何为至于我哉徒见问耳且犹羞之况设诈以伐呉乎由此言之粤本无一仁夫仁人者正其谊不谋其利明其道不计其功是以仲尼之门五尺童子羞称五伯为其先诈力而后仁谊也苟为诈而已故不足称于大君子之门也五伯比于它诸侯为贤其比三王犹碔砆之与美玉也【应劭曰碔砆石而似玉者也】王曰善【程正公頥曰此董生所以度越诸子】
  </div>
  <div class="pagination">
   <a href="文章正宗_page10.html">
    上一页
   </a>
   <span>
    ...
   </span>
   <a href="文章正宗_page6.html">
    6
   </a>
   <a href="文章正宗_page7.html">
    7
   </a>
   <a href="文章正宗_page8.html">
    8
   </a>
   <a href="文章正宗_page9.html">
    9
   </a>
   <a href="文章正宗_page10.html">
    10
   </a>
   <span class="current-page">
    11
   </span>
   <a href="文章正宗_page12.html">
    12
   </a>
   <a href="文章正宗_page13.html">
    13
   </a>
   <a href="文章正宗_page14.html">
    14
   </a>
   <a href="文章正宗_page15.html">
    15
   </a>
   <a href="文章正宗_page16.html">
    16
   </a>
   <span>
    ...
   </span>
   <a href="文章正宗_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
