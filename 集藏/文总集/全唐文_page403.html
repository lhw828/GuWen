<!DOCTYPE html>
<html>
<head>
    <meta charset="UTF-8">
    <title>全唐文 - 第 403 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 403 页/共 603 页</h1>
    <div class="content">    ☆白居易（二十六）
    ○哀二良文（并序）
    丞相陇西公出镇於汴州，军司马御史大夫陆长源实左右之，二年而军用宁；司空南阳公作藩於徐州，军副使祠部员外郎郑通诚实先后之，三年而民用康。暨十五年春，陇西薨，浃辰而师乱，大夫以直道及祸；十六年夏，南阳薨，翌日而难作，员外以危行遇害。惜乎ｓ夫，人之望也，员外，国之良也，咸克洁於身，俭於家，勤於邦，又申之以言行、文学、智谋、政事，故其历要官，参剧务，如刀剑发，割而无滞，如钟磬在悬，动而有声，识者以为异时登天子股肱耳目之任，必能经德秉哲，绍复陇西、南阳之事业，以藩辅王家。呜呼！善人宜将锺奕叶之庆，而不免及身之祸，天乎？报施之朕，何其昧欤？昔诗人有《黄鸟》之章，以哀三良不得其死，今斯文亦以“哀二良”名其篇云。
    伊大化之无形兮，浩浩而茫茫。中有祸兮，若机之张。梁之乱兮，陆受其毒；徐之难兮，郑罹其殃。惟善人兮，邦之纪纲。邦之瘁兮，正人先亡。谓天之恶下民兮，胡为乎生此忠良。调天之爱下民兮，胡为乎生此豺狼。我欲阶冥冥，问苍苍。苍苍之不可问兮，俾我心之[B242]伤。悲夫！而今而后，吾知夫天难忱而命靡常。
    ○祭城北门文（为濠州刺史作）
    某年日月，某官某，敬以醴币祭於外城北门。某闻北四门之神，有水旱之灾，於是乎之。今年春，天作淫雨，将害於农，垫於民。惟城积阴之气，惟北太阴之位，是用昭告於城之北门，惟门有神裁之。某以天子之休命，殿於是邦，大惧天厉之不时，俾黎民阻饥，敢以正辞告神，神若之何不听？敢以至诚感神，神若之何不吊？尚克阴不作，时咸若，百谷用成，庶民用宁，实惟之神，门之灵。於戏！北北门之神，明听斯言，罔俾雨水昏垫，以作某之忧，神之羞。
    ○祭匡山文
    维元和十二年岁次丁酉二月辛酉朔二十一日，将仕郎守江州司马白居易，谨以清酌之奠，敢昭告於匡山神之灵。恭惟神正直聪明，扶持匡庐，福利动植。居易赋命蹇薄，与时参差，愿於灵山，栖止陋质。遗爱寺侧，既草堂，欲居其中，参禅养素。而开构池宇，在神域中，往来道途，由神门外。辄用酒脯，告虔於神，神其听之，歆此膘，非敢亻敫福，所期荐诚。尚飨。
    ○祭庐山文
    维元和十二年岁次丁酉二月二十五日乙酉，将仕郎守江州司马白居易，以香火酒脯，告於庐山遗爱寺四旁上下大小诸神。居易夙闻匡庐，天下神秀，幸因佐宦，得造兹山，又闻永远、宗雷，同居於是，道俗并处，古之遗风，而遗爱西偏，郑氏旧隐。三寺长老，招予此居，创新堂宇，疏旧泉沼，或来或往，栖迟其间，不惟耽玩水石，以乐野性，亦欲摆去烦恼，渐归空门。傥秩满以来，得以自遂，馀生终老，愿托於斯。今葺构既成，游息方始，爰以洁敬，荐兹馨香。不敢媚神，不敢禳福，但使疫疠不作，魑魅不逢，猛兽毒虫，各安其所。苟人居之静谧，则神道之光明。斋心露诚，庶几有答。尚飨。
    ○祭故赠婕妤孟氏文
    维元和二年岁次丁亥十二月甲寅朔十九日壬申，皇帝遣某官某，以庶羞之奠，致祭於故婕妤之灵曰：惟尔和顺积中，柔明奉上，动静合肃雍之体，进退得婉娈之仪。选自良家，备兹内职，修令颜以硕德，兰幽有香，守明节而保身，玉洁无玷，方资懿范，以茂嘉猷。彼美有闻，於何不淑？遽兹沦逝，深用恻伤。既卜日晨，爰申奠酹。以尔有班氏之明智，故赠以婕妤；以尔有宓妃之姿容，故葬於洛浦。魂兮不昧，歆此诚怀。尚飨。
    ○宪宗祭吴少诚文
    维元和五年岁次庚寅二月辛未朔二日壬申，皇帝遣内侍省内府局丞赐绯鱼袋孙士玟，以清酌庶羞之奠，致祭於故彰义军节度使赠司徒吴少诚之灵曰：惟尔武毅挺质，韬钤奋身，负勇果之雄材，蓄变通之明识。自察廉列郡，节制成师，贞且有为，勤而不扰，军戎戢睦，封域底宁。从义而致诚，仗顺而保福，既延宠渥，方茂辉荣。遽此幽沦，深用伤悼。逝波不舍，去日苦多，想松贾以轸怀，闻鼓鼙而兴叹。恩加遣奠，礼举褒崇，念尔有灵，知予此意。尚飨。
    ○祭咸安公主文
    维元和三年岁次戊子三月癸未某日，皇帝遣某官某，以庶羞之奠，致祭於故咸安大长公主睹毗伽可敦之灵曰：惟姑柔明立性，温惠保身，静修德容，动中规度。组纟川之训，既习於公宫；汤沐之封，遂开於国邑。及礼从出降，义重和亲，承渥泽认三朝，播芳猷於九姓，远修好信，既申洽比之姻，殊俗保和，实赖肃雍之德。方凭福履，以茂辉荣，宜降永年，遽归长夜。悲深讣告，宠极哀荣，爰命使臣，往申奠礼。故乡不返，乌孙之曲空传；归路虽遥，青冢之魂可复。远陈薄酹，庶鉴悲怀。呜呼！尚飨。祭回鹘可汗文
    维长庆元年岁次辛丑月日，皇帝遣使朝议大夫检校右散骑常侍兼少府监御史大夫云骑尉赐紫金鱼袋裴通，致祭於故爱登罗汨没密施毗伽保义可汗之灵。粤以英武之姿，雄奇之策，抚有九姓，制临一方，气吞诸戎，名播上国。况能向风纳款，继好息人，代为亲邻，岁入职贡。方赖威略，共清寰瀛，倚为长城，永固中夏，而天歼骄子，国丧名王，夺气色於阴山，精光於昴宿。凶讣云至，悲怀用深，故遣使臣，往将国命，展吊奠之礼，申哀荣之恩。犹有明灵，当鉴诚意。尚飨。
    ○祭张敬则文
    维元和三年岁次戊子七月辛巳朔二十七日丁未，皇帝遣某官某，以清酌之奠，致祭於故凤翔节度使赠某官张敬则之灵。惟尔挺武毅之质，负将相之才，名以忠闻，位由勤致。自膺阃职，益茂勋猷，惠葺疲氓，威吞黠虏，一方膏雨，千里长城。继博望之功劳，能恢代业；传子房之筹略，不坠家声。方誓山河，遽捐馆舍。逝川无舍，远日有时，徽绩空存，书旗常而播美，音容不见，听鼙鼓而增思。永念忠勤，弥深轸悼，往陈遣奠，庶鉴悲怀。呜呼！尚飨。
    ○祭苻离六兄文
    维贞元十七年某月某日，从祖弟居易等，谨祭於苻离主簿六兄之灵。呜呼！圣忘情，愚不及情，情所钟者，唯居易与兄。岂不以亲莫爱於弟兄，则莫痛於死生。斯亲也而有斯别也，孰能不哀从中来而失声？去年春，居易南游，兄亦东适，黟歙之间，欣然一觌，相顾笑语，相勉行役，中途遽别，情甚感激。孰知此别，为生死隔？矧兄遇疾於路，路无药石，归全於家，家无金帛，环堵之室，不容吊客，稚齿之子，未知哀戚，自古孔怀之痛，亦莫我之与剧！古人有言：“神福仁，天福敬。”又曰：“恶有馀殃，善有馀庆。”惟兄道源乎太和，德根乎至性，以孝友肥其身，以仁信膻其行，而位不登於再命，年不及於知命，何报施之我欺，俾吾兄之不幸！呜呼！已焉哉！既卜远日，就宅新阡，春草之中，画为墓田，濉水南岸，苻离东偏，其地则迩，其别终天。惟弟与家人，俨拜哭於车前。魂兮有知，鉴斯文，歆斯筵，知居易之心茕茕然。
    ○祭熊文
    维元和八年岁次癸巳二月某朔二十五日，仲兄居易、季兄行简，以清酌之奠，致祭於亡弟金刚奴。呜呼！水一逝，不复再还，手足一断，无因重连，惟吾与尔，其苦亦然。黄墟白日，相见无缘，每一念至，肠热骨酸，如以刀火，刺灼心肝。况尔之生，生也不天，苗而不秀，九岁夭焉。昔权殡尔，濉南古原，今改葬尔，渭北新阡，先茔之北次，就卑位於东偏，冀神魂之不孤，庶窀穸之永安。呜呼！自尔舍我，归於下泉，日来月往，二十二年。吾等罪逆不孝，殃罚所延，一别尔后，再罹凶艰，灰心垢面，泣血涟涟，松贾之下，其生尚残。昔尔孤於地下，今我孤於人间，与其偷生而孤苦，不若就死而团圆。欲自决以毁灭，又伤孝於归全，进退不可，中心烦冤，仰天一号，前苦万端。呜呼！尔魂在几，尔骨在棺，吾亲奠酹，於尔床前，苟神理之有知，岂不闻吾此言。尚飨。
    ○祭乌江十五兄文（时在宣城）
    维贞元十五年七月七日，从祖弟居易，谨以清酌庶羞之奠，敬祭於故乌江主簿十五兄之灵。《易》云：“积善之家，必有馀庆。”《书》曰：“非天夭人，人中绝命。”则冉牛斯疾，颜回不幸，何缪舛之若斯，谅圣贤之同病。惟兄之生，生而不辰，孩失其怙，幼丧所亲，旁无兄弟，藐然一身，自强自立，以致成人。荩以孤子靡托，孝友弥敦，自居易与兄，及高九、行简，虽从祖之昆弟，甚同气之天伦，故虽百里信宿之别，曷常不恻然而悲辛？矧终天之永诀，知后期而无因，徒抚膺而陨涕，谅沈痛之难伸。追思乎早岁离阻，各悲零俜；中年集会，共喜长成，同参选於东都，俱署吏於西京，居则共被而寝，出则连骑而行，友于四人，同年成名，优游笑傲，怡怡弟兄，虽不侔八龙三虎，亦自谓当家一时之荣；及兄辞满淮南，薄游江东，居易亦以行迈，忽逆旅而相逢，或酒或歌，宴ぅ从容，何朝不游，何夕不同？常以兄仁信根於心，孝悌积於躬，谓至行之有答，必景福以来从。呜呼！位始及一命，禄未遇数锺，年又不得四十，而殁於道途之中，郁壮志而不展，结幽愤於无穷。况旧业东洛，先茔北邙，三千里外，身殁陵阳，有妹出嫁，无男主丧。悠悠孤，未辨还乡，宣城之西，荒草道傍，旅殡於此，行路悲凉。秋风萧萧，白日无光，聚今晨之弟侄，对前日之杯觞。稽首再拜，魂兮来享。进三奠而退一恸，孰不神酸而骨伤？哀哉！伏惟尚飨。
    ○祭浮梁大兄文（时在九江）
    维元和十三年岁在丁酉闰五月己亥，居易等谨以清酌庶羞之奠，再拜跪奠大兄於座前。伏惟兄孝友慈惠，和易谦恭，发自修身，施於为政，行成门内，信及朋僚，廉干露於官方，温重形於酒德，冀资福履，保受康宁。不谓才及中年，始登下位，辞家未逾数月，寝疾未及两旬，皇天鉴远，降此凶酷。交游行路，尚为兴叹，骨肉亲爱，岂可胜哀！举声一号，心骨俱碎。今属日时叶吉，窀穸有期，下わ南原，永附松贾。居易负忧系职，身不自由，伏枕之初，既阙在左右，执绋之际，又不获躬亲，痛恨所锺，倍百常理。呜呼！追思曩昔，同气四人，泉壤九重，刚奴早逝，巴蜀万里，行简未归，茕然一身，漂叶在此。自兄至止，形影相依，死灰之心，重有生意。岂料避亏之日，毛羽摧颓，垂白之年，手足断落。谁无兄弟，孰不死生，酌痛量悲，莫如今日。宅相痴小，居易无男，抚视之间，过於犹子。其馀情礼，非此能伸。伏冀慈灵，俯鉴悲恳，哀缠痛结，言不成文。呜呼哀哉！伏惟尚飨。
    ○祭李侍郎文
    维长庆元年岁在辛丑五月丙申朔十月乙巳，中散大夫守中书舍人翰林学士上柱国赐紫金鱼袋元稹、朝议郎守尚书主客郎中白居易，谨以清酌庶羞之奠，敬祭於故刑部侍郎赠工部尚书陇西李公杓植之灵。於戏ｚ重名义，公能佩服，德润行膻，温温郁郁，凡向善者，如蚁慕肉。时重爵位，公负桢干，《春秋》天官，是摄是赞，尚书六职，公理其半。朝重文翰，公掌诏令，西阁丝言，内庭密命，公实出入，迭操二柄。家重隆盛，公暨陈许，两掖中台，差肩接武，表幢赤，叔出季处。门重婚嗣，公娶令族，锵锵振振，和鸣似续，男女七人，五珠二玉。年重寿考，公亦云老，心虽壮健，发已华皓，五十加八，亦不为夭。人重康宁，公体丰盈，迨乎奄忽，不失和平，启手足夜，无呻吟声。古称五福，公有七福，凡人得一，死犹瞑目，矧公兼之，岂有不足？所不足者，不在其身，快怏恻恻，其在他人，为门户惜主，为骨肉惜亲，为吾侪惜良友，为朝廷惜贤臣。况稹也不才，居易无似，辱与公游，十九年矣。昔贞元岁，俱初筮仕，并命同官，兰台令史。以公明达，以我顽鄙，度长能，信非伦拟，一言吻合，不知所以，莫逆之交，实从兹始。清问登近，递罹谗毁，江、沣、通州，左迁万里，或合或散，一伏一倚。浩浩世途，是非同轨，齿牙相轧，波澜四起，公独何人，心如止水。风雨如晦，鸡鸣不已，不因纷阻，孰辨君子？以胶投漆，如弧有矢，所以绸缪，见於生死。前年去年，次第徵还，或先或后，俱到长安。水流火就，松茂柏坚，酒欲饮，握手何言？初论瘴疠，次叙艰难，三心六眼，同一潸然。稹与居易，旋登禁掖，公领铨衡，职勤务剧。私室多故，公门少隙，欢会实稀，光阴虚掷。不相劝勉，急务欢适，且曰朱颜已去，白日可惜，花寺春朝，松园月夕，大开口笑，满酌口吃。言约则然，心期未获，呜呼杓植，而忍遗我。弃我何处，舍我何之？岂反真归冥，漠然而无所为？将精多魂强，的然而有所知？恍如闻兮倏如睹，未甘心於永辞。彼有灵兮此有梦，胡不一来兮质我疑？逝川渺其不回，日月忽乎有时。指岐下以归，备大葬之威仪。礼有进而无退，祖於庭而送之畿。旌竿举兮而轮动，遂不得少留乎京师。呜呼杓植，其鉴於兹。爵盈不饮，豆乾不食，如之何勿思？公儿号我，公马嘶我，如之何勿悲？呜呼杓植，已而已而。哀哉！尚飨。
    ○祭杨夫人文
    维元和二年岁次戊子八月辛亥朔十九日己巳，将仕郎守左拾遗翰林学士太原白居易，谨以清酌庶羞之奠，敬祭於陈氏杨夫人之灵。惟夫人柔明治性，温惠保身，静修言容，动中规度。洎承训师氏，作嫔良人，茂四德而兰幽有香，洁百行而玉立无玷，发为淑问，著为芳猷，姻族有辉，闺闱是式。噫！福仁何昧，积庆无徵，宜享永年，遽归长夜，浮生若此，永痛如何？呜呼！生必有涯，人谁不没，所甚感者，其唯情乎？故事剧者情易锺，感深者理难遣。夫人虽宜其室，竟未辞家，蓄和顺之诚，不得施於娣姒，蕴孝敬之德，不得展於舅姑，有志莫伸，何恨过此。况一婴沈痼，自夏徂秋，优枕七旬，姊妹视疾，归榇千里，弟兄主丧，凋桃李之花，夫远不是，失乳哺之爱，女小未知，乃使哀情，倍锺血属。洛川迢递，秦野苍茫，日惨不光，云愁无色。姊妹且病，亲老尤慈，哭别一声，闻者肠断。居易早聆懿范，近接嘉姻，维私之眷每深，有恸之情何已，敬陈膘，庶鉴悲诚。尚飨。
    ○祭中书韦相公文
    维太和三年岁次己酉六月己酉朔三十日戊寅，中大夫守太子宾客分司东都上柱国晋阳县开国男食邑三百户赐紫金鱼袋白居易，谨以茶果之奠，敬祭於故中书侍郎平章事赠司空韦公德载。惟公忠贞大节，辅弼嘉谟，倚注深恩，哀荣盛礼，伏见册赠制中已详；惟公世禄官业，家行士风，茂学清词，冲襟宏度，伏见碑志文中已详；此不重书，但伸夙愿。公佩服世教，栖心空门，外为君子儒，内修菩萨行，常接馀论，许追高踪。元和中出守开、忠二郡日，公先以《喻金矿偈》相问，往复再三，繇是法要心期，始相会合。长庆初俱为中书舍人日，寻诣普济寺宗律师所同受八戒，各持十斋，繇是香火因缘，渐相亲近。及公居相位，走在班行，公府私家，时一相见，佛乘之外，言不他及，誓趋菩提，交相度脱。去年腊月，胜业宅中，公云必结佛缘，无如愿力，因自开经箧，出《大方广佛华严经》中《十愿品》一通，合掌焚香，口读手授，云自持护，始传一人。会未经旬，公即捐馆，追思覆视，似不偶然。今即日於道场斋心持念，一愿一力，如公在前，以至他生，不敢废坠。至若与公同科第，联官僚，奉笑言，蒙推奖，穷通荣悴之感，离合存殁之悲，尽成虚空，何足言叹。今兹荐奠，不设荤腥，庶几降临，鉴察精意。噫！浮生是幻，真谛非空，灵鹫山中，既同前会，兜率天上，岂无后期？呜呼韦君，先后间耳。伏惟尚飨。
    ○祭弟文
    维太和二年岁次戊申十二月壬子朔三十日辛巳，二十二哥居易，以清酌庶羞之奠，致祭於郎中二十三郎知退之灵。日月不居，新妇、龟儿等衅酷如昨，俯及岁暮，奄过大祥。礼制云终，追号永远，哀缠手足，悲裂肝心，痛深痛深，孤苦孤苦。呜呼！自尔去来，再周星岁，前事后事，两不相知，今因奠设之时，粗表一二。吾去年春授秘书监赐紫，今年春除刑部侍郎，孤苦零丁，又加衰疾，殆无生意，岂有宦情，所以亻黾亻免至今，待终龟儿服制。今已请长告，或求分司，即拟移家，尽居洛下，亦是夙意，今方决行，养病抚孤，聊以终老。合家除苏苏外，并是通健。龟儿颇有文性，吾每自教《诗》《书》，二三年间，必堪应举。阿罗日渐成长，亦胜小时。吾竟无儿，穷独而已。茶郎叔母以下，并在郑滑，职事依前。蕲蕲、卿娘、卢八等，同寄苏州，免至饥冻。遥怜在苻离庄上，亦未取归。宅相得彭泽场官，各知平善。骨兜、竹石、香钿等三人，久经驱使，昨大祥斋日，各放从良，寻收膳娘新妇看养。下わ杨琳庄今年买了，并造堂院已成。往日亦曾商量，他时身后甚要新昌西宅，今已买讫。尔前后所著文章，吾自检寻编次，勒成二十卷，题为《白郎中集》。呜呼Ｊ意书迹，无不宛然，唯是魂神，不知去处，每开一卷，刀搅肺肠，每读一篇，血滴文字。拟凭崔二十四舍人撰序，他日及吾文集，同付龟、罗收传。前年以来，合家所造斋供功德，皆领得否？朔望晨夕飨奠，复尝来无？不谕音容，潜殁已久，乃至梦寐，相见全稀，岂幽冥道殊，莫有拘碍？将精爽迁散，杳无觉知？不然，何一去三年，而茫昧若此！吾今头白眼暗，筋力日衰，黄壤之期，亦应不远，但恐前后乖隔，不知得见尔无。下わ北村，尔茔之东，是吾他日归全之位，神纵不合，骨且相依，岂恋馀生，愿毕此志。呜呼，奠筵将彻，帏帐欲收，此生之间，岂有见日，未死之际，应无忘期，仰天一号，心骨破碎。犹冀万一，闻吾此言，痛心痛心，千万千万。尚飨。
    ○祭李司徒文
    维太和四年岁次戊戌七月癸酉朔十九日辛卯，中大夫守太子宾客分司东都上柱国赐紫金鱼袋白居易、内从表弟朝请大夫守少府监上柱国李翱，谨以清酌庶羞之奠，敬祭於故相国兴元节度赠司徒李公。惟公之生，树名制节，忠贞谅直，天下所仰。惟公之殁，遭罹祸乱，冤愤痛酷，天下所知。虽千万其言，终不能尽。故兹奠次，但写私诚。居易应进士时，以鄙劣之文，蒙公称奖；在翰林日，以拙直之道，蒙公扶持。公虽徇公，愚则受赐。或中或外，或合或离，契阔绸缪，三十馀载。至今豆觞之会，轩荩之游，多奉光尘，最承欢惠。眷遇既深於常等，痛愤实倍於众情，永诀奈何，长恸而已！翱情兼中外，分辱眷知，绵以岁时，积成交旧，敢申膘，庶鉴微衷。呜呼哀哉！伏惟尚飨。
    ○祭微之文
    维太和五年岁次己亥十月乙丑朔十七日辛巳，中大夫守河南尹上柱国晋陵县开国男食邑三百户赐紫金鱼袋白居易，以清酌庶羞之奠，敬祭於故相国鄂岳节度使赠尚书右仆射元相微之。惟公家积善庆，天锺粹和，生为国桢，出为人瑞，行业志略，政术文华，四科全才，一时独步。虽历将相，未尽谟猷，故风声但树於藩方，功利不周於夷夏。噫Ｋ苍生之不遇也，在公岂有所不足耶？《诗》云：“淑人君子，胡不万年？”又云：“如可赎兮，人百其身。”此古人哀惜贤良之恳辞也。若情理愤痛，过於斯者，则号呼抑郁之不暇，又安可胜言哉？呜呼微之！贞元季年，始定交分，行止通塞，靡所不同，金石胶漆，未足为喻，死生契阔者三十载，歌诗唱和者九百章，播於人间，今不复叙。至於爵禄患难之际，寤寐忧思之间，誓心同归，交感非一，布在文翰，今不重云。唯近者公拜左丞，自越过洛，醉别愁泪，投我二诗云：“君应怪我留连久，我欲与君辞别难。白头徒侣渐稀少，明日恐君无此欢。”又曰：“自识君来三度别，这回白尽老髭须。恋君不去君须会，知得后回相见无。”吟罢涕零，执手而去。私揣其故，中心惕然。及公捐馆於鄂，悲讣忽至，一恸之后，万感交怀，覆视前篇，词意若此，得非魂兆先知之乎？无以寄悲情，作哀词二首，今载於是，以附奠文。其一云：“八月凉风吹白幕，寝门廊下哭微之。妻孥亲友来相吊，唯道皇天无所知。”其二云：“文章卓荦生无敌，风骨精灵殁有神。哭送咸阳北原上，可能随例作埃尘。”呜呼微之！始以诗交，终以诗诀，弦笔两绝，其今日乎？呜呼微之！三界之间，谁不生死，四海之内，谁无交朋？然以我尔之身，为终天之别，既往者已矣，未死者如何？呜呼微之！六十衰翁，灰心血泪，引酒再奠，抚棺一呼。《佛经》云：“凡有业结，无非因集。”与公缘会，岂是偶然？多生以来，几离几合，既有今别，宁无后期？公虽不归，我应继往，安有形去而影在，皮亡而毛存者乎？呜呼微之！言尽於此。尚飨。
    ○祭卢虔文
    维元和四年岁次己丑七月日，皇帝遣某官某，以清酌庶羞之奠，致祭於故秘书监赠兵部尚书卢虔之灵。惟尔质性端和，风猷茂远，名因文著，位以才升。秉大节而事君，始终一致；陈义方而训子，忠孝两全。甲族推华，士林增美。久在貂蝉之列，近迁图籍之司，方延宠光，遽幽穸。褒奖之命，虽已表於哀荣；遣奠之恩，宜再申於轸悼。魂兮不昧，鉴此诚怀。尚飨。
    ●卷六百八十二
    ☆牛僧孺
    僧孺字思黯，隋仆射奇章公宏之裔。第进士，元和初登贤良方正制科，长庆三年以户部侍郎同中书门下平章事。敬宗立，加中书侍郎银青光禄大夫，封奇章郡公，罢为武昌节度使。文宗立，复以兵部尚书同平章事，加门下侍郎，出为淮南节度使，召拜左仆射。武宗朝进太子太傅，贬循州长史。宣宗立，还为太子少师。卒年六十九，赠太尉，谥曰文简。
    ○请仍禁诸道节度不得奏请任使奏
    诸道节度观察等使请在台御史充判官。臣伏见贞元二年敕，“在中书、门下两省供奉官及尚书省、御史台见任郎官、御史，诸司诸使并不得奏请任使，仍永为常式”者。近日诸道奏请，皆不守敕文。臣昨十三日已於延英面奏，伏蒙允许重举前敕，不许更有奏请。
    ○请祧迁元宗庙主奏
    谨案《周礼》：“天子七庙，三昭三穆，与太祖之庙合而为七。”《尚书咸有一德篇》亦曰：“七代之庙，可以观德。”荀卿子曰：“有天下者祭七代，有一国者祭五代。”则知天子上祭七代，典籍通规，祖宗功德，不在其数。国朝九庙之制，法昔周之文。太祖皇帝始为唐肇基天命，义同周之后稷也；高祖神尧皇帝创业经始，化隋为唐，义同周之文王也；太宗皇帝神武应期，造有区夏，义同周之武王也；其下三昭三穆，谓之亲庙，四时常飨，自如礼文。今以新主立庙，元宗明皇帝在三昭三穆之外，是亲尽之祖，虽有功德，礼合祧迁，衿之岁，则从合食。
    ○请立决狱程限奏
    天下刑狱，苦於淹滞，请立程限。大事，大理寺限三十五日详断事申，刑部限三十日闻奏；中事，大理寺三十日，刑部二十五日；小事，大理寺二十五日，刑部二十日。一状所犯十人已上，断罪二十件已上为大事；所犯六人已上，所断罪十件已上为中事；所犯五人已下，所断罪十件已下为小事。其或所抵罪状，若所结刑名并同者，则虽人数甚多，亦同一人之例。比来刑狱淹滞，亦缘官吏人稀，今请刑部四覆官并大理六丞，每月常二十日入其厨料，牒户部准例加给。又近日所断刑狱，多称缘元推节目不尽，移牒勘覆，致此淹滞，今日以后，如台推覆节目不尽，致令所司须更盘勘，元推官书下考，本典转选日量殿三选。
    ○奏黄州录事参军张绍弃妻状
    右，臣得张绍妻卢氏状，其张绍宠婢花子，每令无礼相陵，臣推问有实者。伏以张绍忝迹衣冠，幸陶德化，不敦二姓之好，敢渎三纲之经，嬖惑女奴，蔑侮妻室，非特衣服饮食，贵贱浑同，兼亦待遇等威，衽席颠倒，款招明白，愆尤至多。纵禀性庸愚，靡及於教义，而历官州县，合闻於宪章，逞其邪心，曾不惧法，顾兹丑行，恐玷大猷。臣职在观风，事先按俗，有关政理，敢不申闻？伏乞明示罪名，流窜远地，使人知家道，以诫士林。谨具奏闻，伏听敕旨。
    ○奏议吐蕃维州降将状
    吐蕃疆土，四面万里，失一维州，无损其势。况论董勃才还，刘元鼎未到，比来修好，约罢戌兵。中国御戎，守信为上，应敌次之。今一朝失信，戎丑得以为词。闻赞普牧马茹川，俯於秦陇，若东袭陇坂，径走回中，不三日抵咸阳桥，而发兵枝梧，骇动京国。事或及此，虽得百维州，亦何补也？
    ○养生论
    僧孺尝读嵇康《养生论》曰：“导养得理，以尽性命。”下可数百年，至於调节嗜欲，全息正气，诚尽养生之能者。僧孺以养身之於养生，难与易相远也，所以康能著其论而陷大辟，荩能其易而不能其难者也。且天地禀生之道众，而贵之者寡，然而贵乎生，以有用於道也，生而无用，焉贵其生矣，而又况康不能养乎哉！且康居於是世，能忘名利之名，而不能使人忘其名，能忘其情欲之情，而不能自忘其情，能忘已喜怒於内，而不能防人之喜怒於外，虽其名利、情欲、喜怒之心，不改乎内，而能致其康宁焉，硕大焉？犹善豢者之犬彘肥盾，适足使屠侩之刃促乎己矣！出而处，语而默，是养其生者也；处而语，出而默，生其丧矣。沮焉溺焉。道无邪，行无诡，言中规，行中矩，而得其时，是养生於出处者也。孔焉孟焉。可而仕，否而退，是养生於出处语默之间者也。若中散者，栖乎下不可谓出，扬其名不可谓默，非出处则在用中於礼义人伦之道也。礼者道之器也，而肆情傲物，蔑弃冠服，是礼之大丧也。礼丧而道丧，则锺会欲无恶，晋王欲不刑之，不可得也。然康之为人，区区不列於中人，岂欲引而论之哉？以折文垂论，则人之中者引而惑必众，故不得不明也。先人无求生以害仁，有杀身以成仁，又有患难以相死，此则得死，此则得道得死而为寿，不以非道得生而为寿也。仁如比干而剖死，直如屈原而溺死，廉如介推而焚死，忠如萧望之而药死，而道存洋洋乎不已。予谓所存之生至遂大，是能养生者。若碌碌愚生，不以五常之道为人，予焉知其寿欤？焉知其昆虫欤？木石欤？灵蛇千年，予不知其寿也；石有时而泐，予不知其久也；葵能卫其足，予不知其全也。若康之养生，有类是也，适为下矣，又况不能类之者哉？呜呼！能养生於道者，生死长短可也。
    ○善恶无馀论
    《易》曰：“积善之家，必有馀庆；积不善之家，必有馀殃。”则其善恶之积，俱无馀也。不者，善人之子，不必皆恶，若庆必加於善人，殃必加於不善人，予恐庆殃之谬加也，力人而已。余固曰善恶庆殃，俱无馀也。馀庆劝人之善，馀殃诫人之恶，则善人之子，能不有恃庆怠於善者乎？恶人之子，能不有恣恶俟其殃者乎？末代之君，世禄之人，先见万乘之尊我，八音之娱我，五味之饱我，黄金白璧之富我，不知父兄得道而传之，己行不善而失之，乃至乎万乘为匹夫，世家为皂隶，乌谓馀庆之可恃乎？父善及子乎，子不善而父伐之，石昔是也；兄善及弟乎，弟不善而兄杀之，周公是也。父母与兄弟，不能令子弟之不善，又可以恃馀庆於天下乎？父恶殃子乎，父出之而尧贵之，虞舜是也；母恶殃子乎，母恶之而父好之，郑庄公是也；兄恶殃弟乎，兄伐之而齐立之，桓公是也。父母兄弟不能攻子弟之善，而况馀殃可累於天下乎？且善者天下好之，常道也，恶者天下恶之，亦常道也，岂有将好恶必先稽其所自哉？必不然矣。若以劝善惩恶为意，则当惩报复於身，犹虑其不信，况欲远惩於身后，而取人之信者乎？又不然矣，昔夫差信伍员，初善也，任宰，终恶也，初善霸天下，终恶灭全吴，前庆后殃者，皆身也；太甲放桐宫，初恶也，任伊尹，终善也，初恶受拘囚，终善复天下，前殃后庆，亦身也。吴之嗣可以前庆后殃，殷之嗣可以前殃后庆乎？予固谓殃庆皆复於身也，不复乎子孙也。然予敢谓善必庆而贵，恶必殃而贱也。所以贵者道贵也，所以贱者道贱也。道之贵乎，孔父素王也；道之贱乎，殷辛独夫也。馀庆馀殃，则吾不信之矣。
    ○守在四夷论
    《传》曰：“古者天子守在四夷。”荩言能令四夷不侵，咸自守境。洎周汉迄隋，多不知守身，但欲令四夷自守，殊不知四夷自守，国内皆成四夷也。因著论以明之。何者？夫守之大旨，以防攻也。善防其攻者，莫若防其败；善防其败者，莫若防其亡。夫四夷不守境，不过於略地侵城，是有败无亡也。若王者之贵，如天如地，苟落一星，伐一树，不足损天地之光辉。荩帝王之权，能杀人，能生人，能达人，能穷人，能贫人，能富人，故四国之人思亲之，必伺君好而赞之，虽似亲之，其实攻之。王者守大道，沦非道，是则不见败而有亡也。况四夷之攻至难者有四，国人之攻至易者亦有四。四夷之攻以白刃，国人之攻以巧言；四夷之攻以鼓鼙，国人之攻以秘隐；四夷之攻以兵相害，国人之攻以矫相亲；四夷之攻以兵相侵，国人之攻以矫相益。故观白刃则惧而思守也，聆巧言则甘而思受也；听鼓鼙则警而思备也，遇秘隐则懵而思述也；逢相害则恚而思仇也，见相亲则感而思近也；值相侵则忿而思报也，得相益则和而思邻也。攻边则人人思守也，攻身则人人思受也，抑人情之常，非所钻凿而异也。且王者之守有六失，守之不固则非道攻之：守之不贞则色攻之，守之不约则声攻之，守之不廉则聚敛攻之，守之不俭则奢侈攻之，守之不正则邪佞攻之，守之不仁则征伐攻之。夏舍淑德而嬖妹喜，是色攻而亡也；殷舍德音而耽，是声攻而亡也；周厉舍廉节而悦荣夷公，是聚敛攻而亡也；秦始皇舍节俭而起阿房，是奢侈攻而亡也；汉灵舍正直而近刑人，是幸佞攻而亡也；隋炀舍慈仁而事辽东，是征伐攻而亡也。自三王百代，无四夷之攻而亡者，皆以守身不谨，为嗜欲所攻故也，虽得四夷自守，复何益哉？或云幽王为犬戎所灭，僧孺以为幽王自以守道不固，频举伪烽，嗷嗷天下，空於杼轴，加以褒姒以色攻，俾诸侯不信而败，非独由於四夷也。至於晋之十六国，稽其本则祸於惠帝也。贾后以色攻，贾谧以佞攻，致令八王并兴，生人减半，然后戎夷乘间，敢为窬。可谓四夷先起於内，不由四夷不守於外也。故有德者必先守身而后四夷，无德者不先守其身，但令四夷自守，曾不防戎狄在其国中。故攻秦之胡者二世也，岂必东夷、南蛮、西戎、北狄哉？沈尹戌虽举守四夷之言，而不书守身之道，是载华而略，实非垂范之旨也。敢因文字，以附简书之阙。
    ○辨名政论
    《史记》商鞅见孝公，以为鞅说之以帝王道，公曰“安得待数十百年”；以伯说之，欲而未能；以强国之术说之，而公甚欢也。似云强国非帝王之道，又若云帝王之道必成於数十百年。余愈恐后之为政者，舍强国富人，而别求帝王之道，则溃溃然无指归矣，请榷而论之。且君道无定名，便国利人，则君之道也。然予所谓鞅之政，必可以强国富人也，而鞅之《传》曰：“令不十年而人大悦，家给而人足，怯私斗而勇公战。”予则不知皇帝王伯，舍此何为君道也？且帝如轩辕、虞舜乎，斩蚩尤而格有苗，是不欲强其国欤？王如夏启、周文乎，灭有扈而伐有崇，是不欲强其国欤？伯如齐桓、晋文乎，修内政而被庐，是不欲强其国欤？况秦之患者六国，若不先富其人而强其国，又可以高枕无为而成君道欤？况皇帝王伯，同位而异名者也，孰谓皇帝之名优乎哉，王伯之名劣乎哉？君人者当务乎道适时，不务乎名饰位也。故舍名而就时者日昌，舍时而就名者日亡。宋襄之亡，慕伯之名而失时者；徐偃之亡，慕仁之名而失时者；鲁隐之亡，慕让之名而失时者。若使秦居六国之衡，不先富人强国，而别求皇帝王伯之道，予谓就帝王之名而失时者，又安得君於天下乎？呜呼！天地不分於皇人、帝人、王人、伯人，政利於人皆君也。秦始可以弱其国而有天下，皇矣乎？子曰：“足食足兵，民信之矣。”又曰：“既庶矣，继曰富之。”若此，则夫子之政，亦先强国富人也。庸可谓夫子之道，非帝王之道欤？又曰：“如有用我者，期月而已可也。”若如此，又不可谓帝王之道必成於数十百年也。或曰：“子云‘如有王者，必世而后仁，百年亦可胜残去杀矣’，如此，则帝王之道，久而成者也。”予又不知其然矣。且尧之有道乎？生丹朱焉。舜之有道乎？生商均焉。则尧之道，宜成於朱也；舜之道，宜成乎均也。又何尧、舜之道，末成於身，而不成於朱、均之世也？且危邦之人思治，甚於饥人之思食也，若以数十百年之道导危邦，是犹强柔嘉之食，远其期而给饥人，邦危人饥，此何以安之乎？饱之乎？予故曰政有富生人强国家，皆安得不谓之君道也，不知皇帝王伯之名升降也，又不知数十百年而成何待也。
    ○辨私论
    近古之人所谓私者，谓苟牟於利，苟处於逸，苟润其屋者也。僧孺以为斯皆小人之私，非圣人之私也。夫圣贤无私，而不自知其私也。何者？必公其身以利於人，是不私一身而使天下私之也。胡以言之？夫婴儿见保傅之母，则咤然而识，非有知而亲之，利其乳哺而私之也；枥马见厕养之夫，则奋然而嘶，非有知而亲之，利其刍粟而私之也。夫天下之人，非复乳孩枥马之愚也，苟有公其身而利之者，孰不利而私之乎，故贤君良臣，必私天下而公其身，故天下之人皆私而亲之；暗君愚臣，必公天下而私其身，故天下之人皆公而疏之。人疏之者多，故天下任其亡也；亲之者多，故天下欲其昌也。昔大禹之手足胼胝，是公其身於理水也；咎繇之谟明弼谐，是公其身於规谏也；傅说之对扬王庭，是公其身於辅佐也；周公之吐握勤拳，是公其身於礼贤也；宣父之作《春秋》删《诗》《书》，是公其身於垂教也。故有夏之人思大禹之功，有虞之人思皋陶之直，有殷之人思傅说之政，有周之人思周公之勤，有道之人思宣父之教，或开国尊其嗣而私之，或建祠崇其像而私之。至於殷辛之聚财鹿台，是以天下之利私於己也，故天下公而疏之；秦始皇之废弃诸侯，是以天下之爵私於身也，故天下亦公而疏之，故武王公天下之财而散之，而天下之兆庶皆私而亲之；高皇帝公天下之爵而封之，而天下之英雄亦皆私而亲之。是以自私者，人公而亡也；自公者，人私而昌也。夫圣贤非必公其身，私在其中，不得不公也；天下非必私於一人，公在其中，不得不私也。余谓亡国之君，亡家之臣，亡身之人，俱不得私之道也，非圣贤之无私也。
    ○质无诚论
    周衰至秦汉，大道根蠹，诈源派别，奸稔纷，不可救止。往往见强国质小国子弟，天子有疑於诸侯，亦邀子质之，以为胶固。春秋之时，晋怀质秦，而逃归自立也；六国之时，燕丹质秦，而怨由生也；两汉之时，隗洵质而嚣再叛也。颓风荡荡，事难殚记。岂不由信，不以信信之，而以质质之。以信信人，而人信之，以疑疑人，而人疑之。且彼以信矣，而我要其质，是疑无信矣。我以疑疑之，彼固不信，则质无有矣。故《记》曰：“殷人作誓而人叛也，周人作会而人疑也。”作誓会，劝人叛疑也。人疑誓会而叛之，况质其子而人疑之，则非誓会之比也。且君臣之道恩义也，礼义结其外；父子之道天性也，慈孝结其内。离其内，求其外，割其天性，拘其恩义，是不若两全其道，内外恩亲双得矣。若空知彼不得亲其亲，而固结之，是不知彼不亲其亲而怨矣，是又质之无益矣。昔有孝如曾参者，不思离其亲，岂可以割之；慈如卜商者，哭以丧明，岂可以夺之；忍如乐羊者，能食其羹，又何以质之？夫天下爱义者少，爱亲者多，能从人者少，能从欲者多，故质而求诚，我之利少，因质以生怨辞者多矣。昔乐毅下齐，人有告其叛者，燕昭犹能备礼送其妻子，何也？燕昭信毅，毅必不叛也。苟或以叛，质之无益，而生怨也。奈何秦汉之时，不能以至信信之，王道导之，导之不能，奉顺以讨之，讨之不服，退加修德以柔之，而务质其子，脱御之失所，则贾怨而生祸，御之得所，犹以离其亲亲，非孝者治也。於戏！秦汉所以至诚不浃於天下矣。
    ○讼忠
    《春秋》周大夫苌宏之城成周也，晋女叔宽谓宏“违天不免也”，《国语》卫彪又云：“长叔支天有咎也。支天坏，违天也；人道补天，反常也；诱人城周，诳人也。”左邱明皆然其言。某以为一言丧邦，其例由斯矣。若是则帝王不务为政，而务称天命，下不务竭忠，而务别兴衰矣。虽欲不亡，其亡固翘足而俟矣。必谓天坏不支，自古无中兴之君乎？衰运不补，自古无持危之臣乎？殷太戊，周宣王，胡以承天坏而兴乎？殷傅说，周吉甫，胡以持衰运而寿乎？二君二臣，天岂私之乎？且彪谓臣谋其君为违天，则危而不扶为顺天乎？人道补天为反道，则舍人徵天为合道乎？诱人勤王为诳人，则劝人叛王为信人乎？辞之悖乱，有至是者。夫人道迩也，忠者人伦纪纲也；天道远也，谈者人伦虚诞也。假天道以助人伦，犹虑论诬於失也，况舍人事，徵天道，弃迩求远，无裨於教者也。又谓不得终果，由支天坏也，则赵高秦之助坏者也，董贤汉之助坏者也，曹爽魏之助坏者也。贾谧晋之助坏者也，咸家族身戮者，天不寿之。夫天之所与，岂有亲者？以道承天，则天无坏者；以乱承天，则天无支者。故支坏非天也，兴衰由人也，但有人不支而败，无天不可支也。呜呼！宏无殷宗周宣以任之，位卑大夫，不为王卿士，卒令强晋迫胁，非道残剿，士死难，於宏为得矣。奈何邱明不讥周杀忠臣，所以国危也。晋杀王臣，所以国分也，但纪宏之戮死？是神彪、叔宽反常之说也。谨按魏子赏贾辛以定王室也，夫子曰：“其命也忠，当有后於晋国也。”赏忠有后，则身忠不谓反天戮也。是知邱明谬闻偏见，失圣之旨甚远。恐史册久谬诬惑，为臣者将求事之，得不以文字申讼哉！
    ○谴猫
    猫为兽，捕鼠啖饥，猫性也。鼠好害物，猫食之，是猫於人为爪牙，於兽职为刺奸也。所以伊祁氏季春（疑）日迎猫。然则人假借蓄猫之义尽矣。僧孺常学大绪《礼》，知迎猫之利，摄飨者悉辞以苦鼠之窃，请迎蓄之，僧孺因允其言。是猫也，非不壮大犭屈狨，而为之蠹，逾鼠族者。性懒不捕，善伺飨人户隙，搜荩覆器，挈荩隐器，如智有十手百目者。而犹家人割兼刂食，三时加哺不敢辍。呜呼！鼠伏隐处也，猫人蓄食之也；鼠窦原垣深窖也，猫安荐茵堂室也；鼠出恍获畏怕也，猫游安缓舒间也。既伏隐处也，则出可伺之也；既窦厚垣深窖也，何地可空之也；既出恍获畏怕也，掘摇之可怛之也。惟猫甚不易也。僧孺尝读《晋》《汉》二史，见更始元年，赤眉扰秦中，崤函岐雍大苦之，以更始宜制之，而人又苦之，是意乱君之犹猫窃者也；晋太康末，赵厥乱岷蜀，汉铜梁大苦之，以罗冲征之，而人又苦之，是意乱臣亦猫窃者也。向使更始非仗汉，则秦人皆得擒之矣；罗冲非仗晋，则蜀人皆能捕之矣；猫非仗於人，则庖人皆得戮之矣。然三者皆知仗之苟窃也，曾不知人甚苦之矣，以至於逐之，以至於戮之。故有为国者，有知兵者，有防盗者，有仗而皆乱者，则逾於盗也，逾於乱也。思饔人迎猫，不可不慎也。
    ○象化
    象龙祷雨，三月不应，巫病民咨，王甚愁。孺有言者：王无愁也，象之误也。夫龙善化雨，而时在乎天，天使雨，龙得化，不使雨，龙不得化。圣人象龙而救民，是乃象其化者也。龙之性善学者人之心，故象性莫若心而已。使性非心可象，则鸠之性均，而木刻鸠，足以象均邪？獬豸之性触，而瑰饰獬豸冠，足以象触邪？龙以性善化，而龙於化人者衣衮，则其象不以土木亦明矣。汤是以龙其聪而深无不闻也，龙其明而高无不见也，言若出为云，而物仰之有阴，智若跃乎渊，而物触之有润。天而不雨，百姓视王为雨也，虽七岁炎炎，不闻有咨者，而况三月哉。
    ○别志
    僧孺见仙翁兄，深仰其为真人也。僧孺读史传，尝病仙者能上升，鄙见也斯不然。僧孺闻胡国西胡法，至其将殁之日，必大会族党州里，众其人，斋其食，人则飘飘而发地焉，数百里外而坠穷谷中。国中人咸谓曰化，予焉知非胡国之幻乎？今兄不离世间而离世间，浩荡乎嗜欲之境，蹂躏乎人情之囿，三事五侯，躬拥彗於门，获礼仙翁者为荣，不获礼为羞。况双眸炅然，红肤若花，迅骇无羁，竦步飘飘然。予安谓其非至人乎？昔昌黎韩公侍郎掌国子，裴、李二相府，皆命世之大贤，与兄文字，不曰“师”则曰“丈”。予又焉测兄之寿耶？嵇君著《养生》一篇，以中才用心养其性命，斯为胜矣，腥者吾食诸？稔者吾食诸？惫於我者食诸？又不测兄之元妙也。至於煮炼金石，妙至先觉，若指手掌，不为能事。贿利轩冕，故无不明於心。刘郎之骨，非凡目所测。太和三年秋九月，偶拜兄於夏口，眷予尘俗，授之元记，又约僧孺为道弟。所讶真步超遥，白云无系，要他日为拜会之资。僧孺抽毫以叙离恨，题文曰《别志》，且用契异时之语焉。
    ○鸡触人述
    杜之郊人有鸡，大不<广农><广齐>，类刚勇百鹗之特，疾视促步，内断外果，虽狺狺猛犬，桓桓壮士，伺衅潜搏，胥为惊蹶，则前后背血流朱殷者，数四以降，咸以彼恃长嘴利距也。失恃则力不能击，宜仁柔矣。乃因ㄣ侧树枝，目不能视瞻，以长缨羁系，使彼莫得旅拒，即求砥砺错敛其长嘴，使秃不能害物，锤钤敲折其利距，使挝击不能痛物，然后纵其逸也。鸡不省，犹张拳势，瞪眸，咬咬争鸣，刚犭突如。邻童咸操荆砾，弄调笑，喜曰：“昔吾畏其搏我啄我，每至此，则心悸狂乱，视若左右纷错百千鸡之众矣。今彼啄击不能为害，则虽兹鸡在前后若不见，岂鸡之异矣！”君子於是叹至刚自折者若此，不度力取笑者又如此。且其职也，宜司晨而鸣，风雨不移，纵有专场妒敌之志，亦争鸣於族类，非宜於怫人矣。尔依於人，人即尔主，轻肆其勇，而悖於主，所以虽有长嘴利距，不能久恃。已失所恃，乃以踵击者取邻童之笑，所宜然矣。僧孺常思度，谓欲移人之事，当有类其鸡者。呜呼！宜诫夫刚哉。
    ○齐诛阿大夫语
    齐威王谓阿大夫曰：“汝能愿吾左右哉？”曰：“近吾君者也。”王曰：“吾以阿民寄汝，是则割吾忧於心者，而谓给吾使於宫者为近耶？夫宫中之近，不过为吾折枝矣。吾体有所贵，是亦有所贱，岂以反贵於心乎？故入宫之职非近也，入心之职为近也。顺顾走指出入无方者，艺之至也；授印於外不必在宫者，信之至也。汝在吾所以信，而比吾所以艺，不愧冕衣裳哉？今则戮汝，使卿大夫识远近之正。”於是群臣快贺，而国大治。君子曰：“正室之明，莫盛乎午者，左右阴不至也。如齐威，安有不明乎？”
    ○崔相国群家庙碑
    宪宗元和十四年，诏右相中书侍郎平章事清河郡公立家庙於长安崇业里，庙三室。粤五月二十二日，天子命以羊一、豕一助奠，太常出博士一人相礼仪，即日加赠烈考金部公尚书左仆射，极显亲之荣锡，教忠也。先是丞相清河公诹日卜牲，致斋盥洗，朝服立於阼阶之东，司仪告辨，宗祝赞事。奉赠郑州刺史府君神主於第一室，夫人乐平郡太夫人王氏配座，室曰皇考庙；奉怀州刺史赠太子少师府君神主於第二室，夫人魏国太夫人李氏配座，室曰王考庙；奉今赠太尉府君神主於第三室，夫人齐国太夫人卢氏、晋国太夫人王氏配座，室曰考庙。始迎严严，卒事兢凌，亻免兴舒於，愉愉勿勿，瞻虔俯慕，兮交格，逮暗质明，礼既勿违。君子於是观卿大夫之孝，而知周德之所在矣。
    庙第一室曰郑州公，讳湛，字湛然。以德门清阀冠当代，之（疑作以）宏度茂质仪绅，以全用具业职文武。释褐常州武进县主簿，累选颍川、荥阳二长史。动必中礼，迁必以庸，治官将私，矩矩。岁终上能，宰相启公为寿州刺史。未被诏而公捐馆，为有德者之所哀痛。第二室曰怀州公，讳朝，字守忠，即郑州公第二子也。纯粹凝秀，发为菁华，临莅不耀，举适大当。蜀属天宝羯起，虎臣难，视得士为勇弱。公以辟三府，由试大理寺直摄监察御史，四迁检校仓部郎中兼侍御史，知郑、颍两州节度使观察留后录刺史事。时副元帅梁国公抱玉以全师军岐下，饩馈廪食，悉责於公，急须草草，一呼三索，应卒尤翔，了辨绰绰。移试国子司业兼怀州刺史，内殿召问，赐金紫宠之，以基址大用。未几，改检校左庶子，充河西陇右粮料使，是以志将畴谋陟岵，以不及致诏恩重，此露前能，优赠秘书监。大夫家风行孝，具於贞元中右相司徒荥阳郑公馀庆神道碑文。第三室曰赠太尉公，讳稹，字实方。怀州公之嗣子也。善史书、五言诗，为文而敏政。建中年，德宗狩梁汉，九州岁贡，瑟缩不集。上在巡责赋税急，租庸包大夫表公尝从二府事，澄磨割剔，以靳靳於当时，累请公以秘书丞殿中侍御史为判官，居广陵扬子，运江南以趋行在。公号忧国厄，晡旦自力，蹄驰楫飞，职贡填路。寇平谢免，然脱履。虽踪希象外，而功行膻灼，为时须速，遂适无容矣。三迁检校金部郎中，司自陕以东水陆运会。其年失仲弟，哀逾於礼，遂婴疾不起。其后宠章七告身，自司徒公册赠太尉。至於初终密行，具於旧相今太常赵郡李公绛神道碑文。
    夫以郑州之厚仁，怀州之器业，金部之忠孝，三良百行，施岂无集？元和年，清河公竟以全德文武恭忠温直相宪宗，外绥华戎，内接万几，条纲品例，疏贯折折，不质不要，天下瞻信。立言者识丞相之辅理，而知三庙之遗远矣。古者道施於仁，则镂於钟彝，书於简编，其或行浮而实未称者，史氏阙逸，乃必噫哀於谥诔，发挥於文辞，寄金石，存景行，以备纪事者以之补采。今清河公祯祥圣代，庸迹焯阐，推始反本，以崇宗祧。规方丰菲，一中於度，牲豆，无有阙时，春秋尝，尽忠尽敬。犹以丕烈耿光，未克篆籀，泣奉家老状，请陇西牛僧孺传而诔之。铭曰：
    昭昭成庙，栌松桷柏。斩之磨之，谨古不饰。二门耽耽，瞻东应南。周匝ヂ垣，庭植冬阴。三室峙扃，肃槭严深。济济孝孙，以时飨之。簋豆笾，既具而宜。恪恭声闻，如见如疑。明德馨香，百福已来。厥初大风，齐太之遗。支允茂秩，累累而贤。荥阳之仁，河内之才。太尉植行，将开以先。丹穴感灵，乃仪凤凰。丞相厥生，辅我唐章。忠孝懋宣，兴时太平。耀荣祖宗，以尊显亲。既祭则礼，以敬如存。牲牢具肥，祝史赞神。宗妇宗工，整整平平。祉祚之传，若火移薪，於万斯年，爰有记云。
    ○昭义军节度使辛公神道碑
    辛氏於陇西为望家，其后因官从帝，或雍或洛，源派洪，将微复张，以及於仆射皇考。益以儒业自喜，优游高放，不乐取求制科高第，乞官山水。朝廷除处州遂昌令，嗜不念归，再移仍南。及亡，累赠至左散骑常侍。
    仆射讳秘，字藏之，即常侍府君第四子也。以能通《五经》《开元礼》，三命至华原主簿，书判入等，为长安尉。太常卿故丞相渤海高郢，以唐制尽将礼乐委博士，奏乞用公，朝廷与之，不能得去。讫六年，再为祠部兵部员外，博士犹如故。朝有礼天地奉山原之使，既谢上，必奏曰：“臣唯乞得辛某自副，几不以礼乐累陛下。”上高之，连可。故公再为礼仪使判官。虽当时耆年鸿生，语及礼，即唯曰辛某在，若不敢出口。
    元和皇帝初元年，高烟史，公出为湖州。时观察使李不奉诏，举江，南六州兵，获京口，采石，渡临江索留，因命心腹将率壮士，高职重贿钩其胆，且约曰：“若等当以其日同起，取五刺史，欲斩以号令。”在镇实多年，交有素，故刺史不得隶兵马。及难作，颜防用李云驱市人举当，一战败走；李素受缚於苏顼钉船サ；唯公以儒雅，贼未急迫。公乃夜起抚左右曰：“使若等有父母妻子成其家，皆天子恩也。若能随李为贼乎？”左右皆泣曰：“唯公命。”乃开罗城门，收湖下子弟，得人数百，公亲以衣衣之，以食食之。里掩出，靡刂垒始呼，大战川东，斩将屠营，值旦悉先歼。登城号令，中外恬然。於是时武功冠江南，为之失势就缚。
    天子亲命，使以金印紫绶赏公，急诏徵为河东军司马兼御史中丞，其实将以大将节与公，以故未毕，就拜为左司郎中。更京兆汝州刺史本州防御谏议大夫，出为常州刺史，治职检身，专（疑）问昭升，改河南尹。时天子大举伐赵，既释复征，司空度率五诸侯取蔡，连战四年，伊之间，属刻百役。公抚困应须，怛怛宁宁。上大喜，出少府节，以豹竿戟纛，驿走就授。先一日，立百辟於朝，读白纸诏，命公以昭义军节度使潞州大都督府长史检校工部尚书兼御史大夫。公褒衣儒冠，带剑持节。潞自卢从史，不禀不供，急敛自守，人已大罢。及柏乡连营，三岁决死，公之至止，开城入府，量仓数藏，酸寒落，公私之具，尽可哀痛。左右前后计於公，请乞救於上，公曰：“天子以兵定残贼，空内府赏死士，於今数年矣。吾不能如卜式辈以家助献，讵敢复以请求苦上耶？”於是约出入，啬用度，俸不入家，聘不赉金，宴不侑乐，食不兼豆，更四年诏徵，府有贯十七万，食仓有斛七十万，刃函坚，帜赤幕青。十五年冬行於洛，及关，以疾不任朝觐，天子命中贵人郊劳归第。以十二月己卯薨，享年六十四。上悯惜震悼罢朝，赠尚书左仆射，赠有加。
    公於得入仕以业儒书，於得著名以典礼乐，於得勋赏以立武功，於善终始以谦退勤俭。於中外亲，既有名而贵，於属且近者，饷给无所加，疏而贱，虽千百里旷不相面，颁与无所吝。大官十五年，居不易宅，死亡之日，家不岁计。公之於孔门，可谓成人矣！子男八人，少穆、少逸、少恭、长顺、仲扈、行质、仲和、行检，或儒或文，仕遍侯国。夫人河东裴氏，先公而卒，将葬而公叹曰：“人之居无常，而坟墓因焉。吾家之兆，及於四代三卜矣。且使吾死有吾，岂止墓而守者焉；吾死无吾，於地固无择而已矣。他日吾死於此，亦遂葬而无用迁焉。”遂定乎万年县洪原乡少陵原。及将亡前，为文自志其墓，又重前说。殁有书一通，缄几上，既开之，即送往饰终之制，具尽於此，既俭而周於礼，不违时之名，人无不多其能终而达其不挠耳。诸孤恭命，无敢坠失。既葬，会谋曰：“先人德行官业，宜刻於石，以闻不朽。陇西牛僧孺，时号专业文；陈郡殷台，书迹绝妙。且其人吾家之婿，且练吾先人行事，敢不告求？”僧孺实纪录而台实书。既序而铭曰：
    礼灾秦汉，於绵存。晋卑胡僭，俎豆臊腥。慕古惟唐，求野据经。公尝博士，缀缉搜罗。三代之仪，济济复兴。祗职六年，区别严兢。儒道克施，亦志武事。凭江反，公实郡吏。掉棘张空，以出不防。万马周网，血赫湖塘。江南之功，焯出有光。邹鲁诸生，因功张皇。忧公慎法，奉守王度。入郎出牧，尹洛将潞。茹刚抚弱，销剔人蠹。居不易地，服不易初。财分先族，以俭遗孤。恬於将终，执笔自志。男良女淑，既寿而贵。谓之为人，易此而何。诗以备传，不刻不磨。
    ●卷六百八十三
    ☆李艺
    艺，贞元时人。
    ○唐故宁远将军守左金吾卫大将军陇西李公墓志铭（并序）
    天为淳源，支流一派，后楫先轨者，荩纽宗子相袭焉。由士（阙）时望，扃扇和风，昔附（阙）独於前闻也。公讳宗卿，字同系，临汝郡人。曾祖兰州刺史日（阙）州龙游县（阙），考朝议郎泗州虹县尉援本。以敦序（阙）时衣冠及位。公道亮取时，宏性测初，励躬<厂┆>，克事（阙）难济国，操节侔，拖义为绅，常以显（阙）隐（阙）进会，於道并泰，则何宦而（阙）自董武崇阶，总兵（阙）门（阙）宗族处朝襄交在位隙伺内荐冀乎（阙）公植其风，忽遗其命也。时贞元十三年岁次（阙）夏口官舍。呜呼：秋六十有二。夫人汲郡康氏，毁躬（阙）长子德方、次子直方、宏方、季子幼方等，主奠号天，哀（阙）河南元氏，先公之沦；次女十六娘，已许於天水赵氏；幼女十（阙）茹泣贯心（阙），於（阙）月十一日权（阙）礼也。於戏！修干挺空而见摧，君子不幸於（阙）生诚。艺通忝殊眷，孟伯之子，恭命为词。
    ○杳杳邃气（阙）顾岩作度（阙）（其一）
    噫云梦奠倏叹颓（阙）代（阙）驰（阙）彰（其二）
    曙兴神辇，告赴原茔。却负（阙）哀（阙）至情。（其三）
    ☆穆寂
    寂，贞元时人。
</div>
    <div class="pagination">
<a href="全唐文_page402.html">上一页</a><span>...</span><a href="全唐文_page398.html">398</a><a href="全唐文_page399.html">399</a><a href="全唐文_page400.html">400</a><a href="全唐文_page401.html">401</a><a href="全唐文_page402.html">402</a><span class="current-page">403</span><a href="全唐文_page404.html">404</a><a href="全唐文_page405.html">405</a><a href="全唐文_page406.html">406</a><a href="全唐文_page407.html">407</a><a href="全唐文_page408.html">408</a><span>...</span><a href="全唐文_page404.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
