<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 601 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 601 页/共 603 页
  </h1>
  <div class="content">
   师住赵州二年，将谢世时，谓弟子曰：“吾去世之後，焚烧了，不用净淘舍利。宗师弟子不同浮俗，且身是幻舍利，何生斯不可也。”令小师送拂子一枝与赵王，传语云：“此是老僧一生用不尽底。”师於戊子岁十一月十日，端坐而终。於时窦家园道俗车马，数万馀人，哀声振动原野。赵王於时尽送终之礼感叹之泣，无异金棺匿彩於俱尸矣！莫不高营雁塔，特竖丰碑，谥号曰“真际禅师光祖之塔。”
    後唐保大十一年孟夏月旬有三日，有学者咨问东都东院惠通禅师，赵州先人行化厥由，作礼而退。乃授笔录之具实矣。
    ●卷九百九十八
    ☆李辅国
    辅国，本名静忠，以阉奴事高力士，後以王钅共荐侍东宫。肃宗即位灵武，辅国豫其谋，擢家令，判元帅府行军司马，改名护国，又改今名。进拜少府殿中二监，封成国公。首谋迁元宗西内，以功擢兵部尚书。代宗立，进司空兼中书令，加尚父。後帝遣使刺杀之。
    ○皇帝奉迎上皇请编史册表
    臣闻古今大宝，皇王受命，成功创业，皆始艰难。繇是足高光武之功，汉图斯永；灭浇之患，夏嗣以兴。岂比孝以感通，德以成化，光膺圣历，协契天时。开辟已来，未有如陛下者也。顷巨猾间，中夏不康，陛下赫然发愤，奉命专征，曾不逾旬，两京克复，扫清宫阙，奉迎銮舆。警跸鸣笳，旧仪逾盛；行军便幕，故事无阙。陛下整法驾，拥群臣，远自望贤，拜迎路次，引旌旆而祥风不散，拂銮舆而瑞雪时飘。承顺天颜，无违就养，君父之礼，亿兆同欢，犹乃不自为功，至崇谦德，过周文侍膳之典，迈汉高献寿之仪，虔奉至尊，敬恭受命。
    伏惟陛下以孝理天下也如彼，以德化天下也又如此，盛德大业，其至矣哉！臣幸参缔构，职在禁戎，得睹盛明，无任跃，伏请编诸史册，以示将来。
    ☆李朝正
    朝正，元和朝官昭义军监军使，守内侍省奚官局令。
    ○重建禅门第一祖菩提达摩大师碑阴文
    此碑文布传於天下久矣！未详其所立处。顷日得之（阙二字）其文，乃知梁武帝深达元旨。若非留心此宗，则罕测其涯际。或者云：“梁武帝崩後，菩提达摩犹行化人间。”盖或者自惑耳。考诸史籍，则梁大同二年岁在乙卯，至太清二年岁在戊辰，相去一十四年矣。武帝废於侯景，自大同单阏之岁，至我唐元和阉茂之岁，凡三百四十三年矣！朝正尝愿於熊耳吴坂再立此碑，属以戎事多故，遂乖本志。今乃就二祖可大师塔前建之，用表真宗之所由也。菩提达摩自西域至中国，为禅宗第一祖。内传心印以为宗，谓意出文字外；外传袈裟以为信，信表师资。其袈裟授可大师。可授粲，粲授信，信授忍，忍授能。达摩遗言云：“我法至第六代後，传我法者命如悬丝。”故能受付嘱後，犹隐遁人间。事在本传。
    祖师知当来学徒，必注意谓法在衣上，不知法本无为，得之者永超三界。了斯元旨，是达真宗。所以诫绝传衣，今学人得意者广通流布，化及无穷，拯溺俗於沉沙，擢迷途於苦海者矣。曹溪能弟子南岳惠让，让弟子龚公山洪州道一，洪州弟子信州鹅湖山大义。大义贞元中内道场供奉大德，每敷演妙理，万法一如，得无所得，证无所证，开合不二，是非双泯。夫无像之像，像遍十方；无言之言，言充八极，可谓真证直得涅宗源乎。至十九年四月十九日，德宗皇帝乃度中贵王士则，命舍官，赐法名惠通充弟子，又度官生童子惠真，充侍者。惠通由是亲承教旨，妙达真宗。
    自祖师历六代後，名流大德学徒得意者，在行天下，敷演妙理，不可殚纪。朝正但据所禀本教来处叙之，将来幸辩由户不谬矣。今恐年代久远，故重刊石纪之。
    ☆杨承和
    承和，穆宗时为内枢密使。
    ○国公功德铭
    天竺有圣人焉，名之为佛，三身互相应化，无所从来，百亿同名，不知其谁之子。德包尘界，道冠万灵，有感必通，酬念如响。心操慧炬，永烛於大千；手运慈航，泛流於沙劫。晦明不二，净秽两同，正智如如，我无所得。虽後天地而有质，先天地而亡形，莫不究清浊之未然，识方圆之始卒。大矣哉！若非天下之至精，孰能如此？夫大德小德，优劣不同；贤人圣人，取舍各异。乃引众星之表月，立万象以尊天，因喻发扬，凭兹外饰。有言子贡贤於仲尼者，不知仲尼之圣，加於子贡。有言阿难相同诸佛者，不知诸佛非相，以摄阿难。见尺之至微，知大鹏之至广；睹秋毫之至短，知大椿之至长。拟於物即尺秋毫，拟於人即阿难、子贡，虽然近如来之门户，识夫子之阶墙。瑚琏宝瓶，异诸凡器；金楹玉栋，不是常材。故佛之侍从者，即迦毗令人，拘那贵族，皆辨摇金刹，名振铁围，驱六贼如众鸟之避鹰，慑四魔若百兽之畏豺武，而性海无底，惠峰穿霄，善入一乘，横通三辈。被精进所缚，不舍用心；尝修之於身，去住未决。或执如，或断如，是故生已之法随灭，灭已之法随生，常生之所不生，常灭之所不灭，能诠二义，其唯觉乎！觉不自明，方明觉也。夫有生灭者，是觉之用；无生灭者，是觉之体。即如觉逐灭生，生随觉灭；生灭俱寂，其觉亦亡。乃指素月於澄溪，祛外缘於现性，解出人表，堪为代师，俦诸法王，则吾岂敢！何者？孔子登东山而小鲁，登泰山而小天下。今亦然也。如来观溺山而小声闻，观枕山而小菩萨。我佛也，同彼虚空，不染於幻。强立真假，曾未牢固。是故说行而无所说，行说而无所行。非行非不行，非说非不说。非法非非法，非性非非性。本不生，无所灭，元不觉，无所寂。於一不一中，悟诸未悟者，於起不起中，导诸未导者。大矣哉！若非天下之至神，又孰能如彼？而夜景呈辉，化行西土；神光启梦，象教东来。思玉毫而远挹鹫峰，仰金偈而虔瞻贝叶。身已逝矣！空传结集之书；性本存焉，如闻在代之说。且法以辩志，言以辩心，非法无以悟其心，非言无以成其志。即言说文字，皆解脱相，有是经处，即见如来。
    今有右街功德使、骠骑大将军、行右武卫上将军、知内侍省事、上柱国、国公食邑三千户充右神策军护军中尉安定梁公曰守谦，职是禁营，邦家重器，居繁不乱，兼总缁黄，读佛言，亲释氏。其贞元中，公以温惠为甲胄，清慎为戈矛，迹尚彤闱，名高紫闼。至元和初，授银璋，佐密命，鼓翼高岫，跃鳞洪波，飞鸣近天，得志江海。五年加金紫，掌枢机，涣汗流心，散为膏雨。如丝入耳，开展成纶。捧白日以扬光，戴青天而翼化，处事之极，动而可观。至十二年，遇蔡人逆戎事兴，天讨未平，干戈在野。天心恐师老矣，而诛剪未就，乃命公抚众观敌，审度迟速。乃奉辞伐罪，踊跃而行，走四牡以宣畅鸿休，利万物以车尘相属，参整戎事，董护诸军，与将帅同其进也，一其议也。或纵六奇之辩，即涛生巨浦，□出深，或察五间之情，即赵苦穿杨，楚金伐木，若有神助，不谋成心。我既张，我车亦列，均劳逸而义夫争死，齐赏罚而奋臂争驱，蓄锐候时，果申长策。於是选精卒，张诡道，杂旌旃而不严部伍，差进退而曲敌之心。（疑）实为锋，诈饵武口。贼果轻袭，利吾大军，遂使书掩沙河，葛伯之贼夜Т，合流宵渡，邵陵之寇全平。骇若奔雷，势同激电，似霜沾寒草，风卷馀花，纵烈火於平芜，走飞泉於大壑，摧枯易折，坠瓦难全，灭蔡之功，十有其七。馀贼保洄曲，官军围郾城，我鼓音方厉，武旅方雄，操利柄而目无全牛，执其吭如刍豢悦口。摩垒问罪，登陴不降，梯楼满空，矢石相接。经四十日，火失继，人无斗心，畏夏日之赫光，惧春冰之易泮，乃降。仍邀公匹马视师，抚纳疑惧。公悦以犯难，投诚若归，遂令启关，按辔而入，丑类或鼓或罢，相视失色。公曰：“来，余与尔言。尔本吉人也，何不徇国家之急成其名，而托身於武豹之穴求其噬。舆尸覆族，谁与咎耶？皇情极念之，故令守谦布泽润心，宣化清耳，能悦生避祸者当听之。”曰：“明明天子，清问下人，不能勤王，尔失远略。为寇盗所制，而臣节难全；犯弧矢之威，当剿绝之毙。圆百方足，莫匪精灵，念其疮疣，实可悯恻。然违予戮汝而不赦。恭命活汝而无害，能迁其不祥而为祥，吉莫大也。变其不幸而为幸，令莫穷也。”贼将卒等色转惭，礼愈谨。公曰：“皇上圣文绍统，神武膺期，惟德动天，无远不格。被尧舜之法服，行尧舜之法言，所以大文教而九有小康，小武功而天下大理。尝欲戢矛，亲稼穑，使人居安，各得其寿。尔一方不能安时处顺，守卫中国，而罪罟自结，厉阶弥崇，即不得已而兴师，非乐杀人也。况天德好生，容长万物，是以曲开洗污，旁设自新，招示顽夫，以明广大。将士等久遭苛暴，翻迹令图，亦谓朽烬重燃，枯条再叶。国刑当宥，咸赐无辜，豁尔忧心，以承庆赏”降人皆投戈卷旆，匣刃弛弦，触地血流，向阙蹈舞。
    於是五千叛卒，不戮一人；十万王师，皆服其德。从此鲸鲵失浪，烹饪方因，恶鸟巢倾，折翼於此。恩波大澍，封赐有差，乃授公右监门卫将军，飞诏追还，密职如故。又掌天地之户牖，捧造化之关键，勋随日厚，望逐时深。公之美也。不灭直以沽名，不愆义以犯物，动静无隐，发言有章。至十三年天眷凝嗟赏重，知劳不自伐，功不自德，遂与戎印，授兵符，司禁旅之右也。
    公积仁成器，积器成名，卑牧难逾，高光可仰。定止足之分，动必师心；辩荣辱之机，道枢不挠。薄嗜欲以守一，鄙浮华而处中，匡护元流，酌之不竭。伏以元和长庆，释教大兴，雅叶所归，转得亲近。谨於大兴唐寺华严院，为国写古今翻译大小乘经论戒律，合五千三百廿七卷。公私禄利，不入其门，凡是难得，无所爱惜。尝求善书者，令绝外尘，不饮茹，浴身至於精刹，焚香而就笔砚，择其力多者以多价酬之，少者去之，人不约而自劝也。於是染素流光，含丹纵彩，□生墨沼之上，花开方絮之中。卫索分镳，王羊并骛，各行轨辙，迹不相让。又立经堂一所，三间徘徊，安住法轮，必资丰敞，作制惟永，壮我皇都。岂得为工者不极其妙，为材者不极其美。殊形异状，生於斤斧之中；曲直方圆，岂逃绳墨之下？於是彩栋霞张，雕楹云布，朱扉洞启，缥壁含光，羽族栖於绮窗，鳞介游於藻井。修罗率下，争提夭矫之梁；药义命徒，竞戴岌峨之ㄆ。众灵翼卫，诸天护持，恍惚莫辩其形，来往不留其迹。又於堂内造转轮经藏一所，刻石为云，凿地而出，方生结构，递（阙二字）缘。立无数花幢，窃比兜率；造百千楼阁，同彼化城。状物类本，拟容夺真，鹄若飞而不飞，虹螭似走而不走。栾栌栉比，杂之以琳琅。榱桷骈罗，饰之以珠翠。凌□五级，方开四门，璀错相辉，焕丽交映。离娄觇之眩目，公输阅之奇（阙二字）岁古人，多有惭色，不知来者，孰能继欤？於是方表含轮，虚中不滞，群经之府，所好必从，游艺者任其卷舒，杖德者恣其探讨。或超诸垢秽，莲花随手而开敷；或等彼清凉，甘露应心而滴沥。乘之所妙者，不论其小大；法之所尚者，不（阙一字）其浅深。譬诸江河，所汲随浅，从流自得，不碍疏数。其外或图写龙神鬼物之状，以为严饰；或造菩萨天仙之类，周匝其旁。白璧成容，玉眸高视；黄英作相，金口如言。设无体之礼，实不佞於屈伸。献无声之乐，终不烦於音律。五色（阙二字）乱其目，八风无以吹其心，守静朴以自持，执坚中而不磷，或虔恭默如，或侍坐俨如。又於堂北，别立镜灯，朱焰扬辉，红光满室。常生纵巧，有符丁缓之奇；兰膏自芳，不假海人之赠。幸斯破暗，永继其明。於是群艺毕，众工归，八龙（阙一字）轩，四王护闼。雨沾香砌，何尘垢之蒙润；风摇宝铎，流美响之不已。
    公顿首奏曰：“臣闻法象莫大乎天地，变通莫大乎四时。所以万物生中，不择於覆载；荣枯美恶，必备於寒暑。虽古先哲王，宏天若德，岂同圣代？则而行之。伏惟长庆文武孝德皇帝陛下英冠四维，气含八极。齐日月之至耀，光烛无穷；等天地之至仁，寰瀛受赐。坐超汤禹，立并羲轩，驱岳渎之精灵，驰道德之车马。有典有则，无怠无荒，法上元以生成，体阴阳以御物。动合灵契，事膺神符，永绥兆人，克显休命。臣猥承委擢，如荷邱山，萧艾空窃於春阳，蝼蚁每惭於云雨。修持（阙二字）允奉穹苍，上黩冕旒，伏增惊越。臣亦知萤光助於两曜，畎浍宗於四溟，实不足以添辉，亦不足以济广。然纤美见容，知大明之及远；涓流必纳，识渤之宏深。臣早悟多藏，勇於施舍，闻斯必举，所作成集。誓严持（阙一字）焰，上续於恩光；启导法涯，永资於德泽。”帝曰：“俞！卿以檀波罗福，保於朕躬；朕以官惟其人，任卿勿贰。实千载之一会，何鱼水之见称？想卿逢时，宏道多庆。”公荷宠之极，涕零如雨。又奏曰：“如来奥旨，必藉开张。若不言宣，何以广福？臣请得无染沙门贞实等二七人，御斯信马，驾彼白牛，直出四关，扫诸五翳。偕持正念，调伏其心，为国传经，乃至无算。陛下得佛秘印，行最上乘。於多劫中，为人父母。遂令释子，遵有漏法，传无尽灯，滋宝雨而润及四海，布香云而荫乎千界。光天之下，孰不蒙益？受益之利，上集一人。伏愿宝历天齐，金轮岳固，永居亿兆之上，克承无疆之休。”傍悦依奏。
    公曰：“克树有为，期於不朽，略须题述，以告将来。”遂命戎副右监门卫将军杨承和文而书之。辞曰：“小子蓬茨劣人，迹度卑浅，无当时应用之效，有僻陋至愚之累。灵波曲润，幸得充乏，几历星岁，缪厕下风。闻可道之言，观可行之行，书绅不暇，何以褒称？至如走光尘，俟嘉命，愚人不敢拒。若使陈葺缮，具德美，愚人不敢当。”公不听。又辞曰：“抑短羽齐九皋之响，殊不惊人；使弊足追万里之迹，岂宜及远。虽冲宵有路，且力小未任，况逐日无功，而敢烦羁勺。”公又不听。是以磨铅，赴樽俎之割，策钝当天衢之驷，流汗如沃，愧颜若丹。辄尽野辞，书於琬炎。铭曰：
    香山之东，雪山之北。善胜道场，迦维之国。饭王圣子，有大威德。菩萨伏膺，龙天仰则。总彼十名，高谈四谛。能拔一毛，普现一切。阿僧劫，瞬目所睇。微尘刹土，凝心所计。无说非默，有说非语。汲引未终，岂厌寒暑？八正齐列，三乘并举。罔怅逝多，岁不我与。举足下足，群魔愁谤。归欤归欤？饬彼迷忘。优昙忽折，摩尼骤丧。海会无言，灵山多旷。猗欤大雄，情灵藩翰。上下四维，吾道一贯。藏诸不理，显诸不乱。托迹光周，遗宗炳汉。操之则存，舍之即亡。如来宝印，付嘱我唐。必正坠典，克续颓纲。法雨一润，佛日重光。真谛所归，域中之大。无为所及，宇宙之外。幽宗默识，元机暗会。千劫飞轮，万方永赖。既崇其化，国钦承。久积吉行，发言相膺。意马早絷，心猿不升。出彼梦宅，如上冈陵。不舍有相，无相所依。不离有作，无作所归。焚舟得济，到岸应稀。达人是是，尘人非非。云赴寿山，泽归福海。层峰永固，波澜不改。众善斯立，舒光耀彩。树彼胜因，凭兹爽垲。顺生摄生，从俗出俗。因机立化，贤愚共欲。精庐大敞，材力丰足。购地（阙一字）金，开阶累玉。大匠诲人，必先规矩。大巧垂美，亦先栋宇。墨请操绳，般求执斧。朴斫未已，师者如堵。千仞之桂，良工所度。十围之松，备於制作。细饰土木，海物交错。藻井舒莲，含芳吐萼。装严宝藏，水陆穷珍。瑰姿竞丽，华朴争新。驰光耀谷，浮彩荣滨。既美且良，悉得其真。宝树成行，宝阶上耸。善安不拔，善高不恐。栏曲周，檐楹抱拥。盖若天垂，花如地涌。实以方外，四门不扃。虚以圆内，万法有经。金石丝竹，风来可听。玉釜旃檀，日照弥馨。镜开八面，灯传一光。夜浮素魄，昼助红芒。齐明隐显，等鉴行藏。膏平润久，心直燃长。忍铠常穿，四魔不胁。智剑常拔，三灾不怯。何以奉佛？刹那散业。何以奉国？演日成劫。
    ☆刘重约
    重约，大中时中大夫奚官局令，宣、歙、池等州监军使。
    ○再修敬亭府君庙宇记
    夫山川邱陵，能出云为风雨见怪物，皆曰“神”。故先王之制祭也，法施於民则祀之，以劳定国则祀之，能御大灾则祀之，能捍大患则祀之，莫不咸享。今之府君，在宣宛牧伯所封之内，保护国人，实谓昭晰。若岁大旱，年谷不登，虔奉祈雩，罔不克圣。观民悦敬，如日之。
    宣、歙、池等州监军使、中大夫奚官局令上柱国、赐绯鱼袋刘重约，自大中七年癸酉岁六月朔受命监抚，抵郡涉旬，肃祀事，皆赖其，报谢之礼，焕乎庙室。命工人塑马二所，饰神八人，整砌绘壁，丹ぬ栾楹，事逾周室，尤蒙影响。无何，去秋瘥瘵，背发其疡，日益疲羸，浃辰不间。遂扶危登楼，遥享奠酬，神之克念，翌日乃瘳，盖府君之威力也。复以秋七月戊申朔十七日甲子，谨遣押衙兼监察御史钱检、杨贯等，虔诚启祀，以求吉祥，咸获休徵。至九月丁未朔二日戊申，躬自报赛，大具牢醴，鼓吹节奏，弦匏笙簧，俯伏庙墀，再睹仪像，泫然流涕。礼及三爵，油油而退。又以受用涂金银杯盘二事，献於座右。复舍镜二面，周环各一尺五寸，装饰宝帐，以覆府君之首。兼出俸金米物等，资助工粮，计缗百千，既美所羞，益彰幽赞。於戏！天地之道，能阴能阳；神之道，有柔有刚。故知天则不言而信，神则不怒而威。福善祸淫，式谷与汝矣！重约今监戎向满，赴阙是期，聊纪幽微，刻於贞石，永为不朽。大中十年四月一日建。
    ☆李顺融
    顺融，僖宗朝内枢密使。
    ○成都得宝砖古篆贺表
    今者爰有维城，来於仙观，至诚才发，嘉兆俄呈，现此时在地之赤光，是昔日度关之紫气。及穿积土，果获古文，验逸势於龙蛇，知即平於枭獍。来於冲邃，理颇昭明，既太上今与平灾，知中和永昌厥祚。所现全因圣祖，掘得又自皇枝，捧此灵踪，可明天意。且混元圣祖，每逢多难，皆有殊祥。唯彼明徵，备书正史。昔於丹凤门上，告田同秀以天宝复国之期；今又青羊肆中，示李特立以陛下还宫之庆。莫不天下幸甚，乞付史馆。
    ☆杨复光
    复光，闽人。本乔氏，少养於内常侍杨元价家为小黄门监。乾符中，贼渠黄巢犯江西。复光为排阵使，招讨使宋威战败，复光总其兵。王铎代为招讨使，诏复光监忠武军。中和元年充天下兵马都监，总诸军入定关辅，定议遣使以墨诏召李克用於太原，收京师，以功加开府仪同三司、同、华制置使，封宏农郡公，赐号“资忠辉武匡国平难功臣。”卒年四十二，赠观军容使。谥曰“忠肃”。
    ○收复京城奏捷露布
    顷者妖兴雾市，盗啸丛祠，而岳牧藩侯，备盗不谨。谓大同之运，常可容奸；谓无事之秋，纵其长恶。贼首黄巢，因得充盈窟穴，蔓延萑蒲，驱我蒸黎，徇其凶逆。展锄鹤以成锋刃，杀耕牛以恣燔炮，魑魅昼行，虺蜴夜噬。自南海失守，湖外丧师，养虎灾深，驯枭逆大。物无不害，恶靡不为，豺狼贻朝市之忧，疮及腹心之痛。遂至毒流万姓，盗污两京，衣冠衔涂炭之悲，郡邑起邱墟之叹。万方共怒，十道齐攻，仗九庙之威灵，殄积年之凶丑。河中节度使王重荣，神资壮烈，天赋机谋，誓立功名，志安家国。至於屯田待敌，率士当冲，收百姓十馀万家，降贼党三万馀众。法能持重，功遂晚成。久稽原野之刑，未决雷霆之怒。自收同、华，进逼京师，夕烽高照於国门，游骑频临於灞岸。既知四隅断绝，百计奔冲，如穷鸟触笼，似飞蛾赴焰。雁门节度使李克用，神传将略，天赋忠贞，机谋与武艺皆优，臣节共本心相称。杀贼无非手刃，入阵率以身先，可谓雄才，得名飞将。统领本军南下，与臣同力前驱，虽在寝兴，不忘寇孽。今月八日，遣牙队将前锋杨守宗、河中骑将白志迁、横野军使满存、蹑云都将丁行存、朝邑镇将康思贞、忠武黄头军使庞从等三十二都，随李克用自光泰门先入京师，力摧凶逆。又遣河中将刘让、王瑰、冀君武、孙珙、忠武大将乔从遇、郑滑将韩从威、荆南大将申屠、沧州大将贾滔、易定大将张仲庆、寿州大将张行方、天德大将顾彦明、左神策弩手甄君楚、公孙胜、左横冲军使杨守亮、蹑云都将高周彝、忠顺都将胡贞、绛州监军毛宣伯、聂宏裕等七十都继进。贼尚为坚阵，来抗官军。李克用率励骁雄，整齐金革，叫噪而声将动瓦，喑咽而气欲吞沙。宽列戈矛，密张罗网，於是麾军背击，分骑横冲，日明而剑曜飞轮，风急而旗开走电。使贼如浪，便可塞流；使贼如山，亦须折角。蹂践则横尸入地，奔腾则积血成川。杨守宗等齐驱直入，合势夹攻，从卯至申，群凶大溃。自望春宫前戚杀，至升阳殿下攻围，戈不滥挥，矢无虚发。其贼一时奔遁，南入商山，徒延漏刃之生，伫作饮头之器。伏自收平京阙，三面皆立大功，若破敌摧凶，雁门实居其首。其馀将佐，同效驱驰，兼臣所部二万馀人，数岁栉风沐雨，既兹平荡，并录以闻。
    ☆宋光葆
    光葆，光嗣从弟。以宦者事蜀先主王建，为给事黄门官宣徽北院使，累迁东川节度使。尝请诛唐使李严，後主王衍不从。国亡後居阆州。後唐明宗时，为团练使安重诲所杀。
    ○上蜀主表
    晋王攻灭朱梁，绍唐称制，冒李氏之苗裔，以郑王为远祖。遣使西来，侮慢尤甚，轻蔑我国，必将交恶。宜励兵选将，执戈待寇。请於秦州屯兵万人，凤州三千人，控扼要害；命大将帅兵万人戍武威城，应援秦凤；万人戍兴元，应援金州及骆谷；万人屯利州，应援文州及安远城；二千戍扶州，为秦凤犄角。命渠果州管下蛮酋，各聚兵裹粮，专听师期。昔成据山陵，养兵五万，皆仰给云安。请择安州刺史充峡路招讨副使，改榷盐法，以广财用。嘉、眉二州增治战舰，募舟师五千下峡出江陵，步骑出襄阳，大兵急攻秦雍。东据河潼，北以厚利湖广，利则进师，退则分据峡口及散关，以固吾国，可以伐敌之心。
    ●卷九百九十九
    ☆突厥可汗默棘连
    默棘连姓阿史那氏，号小杀，初为突厥左贤王。开元四年，其弟默啜讨九姓拔曳固战死，兄阙特勒杀默啜子而立之，是为毗伽可汗。二十年，为其大臣梅录毒死。
    ○谢婚表
    自遣使入朝已来，甚好和同，一无虚诳。蕃汉百姓，皆得一处养畜资生，种田力作。今许降公主，皇帝即是阿助，卑下是儿，一种受恩，更有何恶？谨使可解栗必谢婚，他满达千请期，献马四十匹充押函。
    ☆突厥可汗伽骨咄禄
    伽骨咄禄可汗，默棘连子。其兄伊然可汗死继立。开元二十八年册为登利可汗，为其从父判阙特勒所杀。
    ○贺正表
    顶礼天可汗如礼诸天。奴身曾祖已来，向天可汗忠赤，每徵发为国出力。今新年献月，伏愿天可汗寿命延长，天下一统。所有背恩逆贼，奴身共拔汗那王尽力支敌，如有归附之奴即和好，今谨令大首领伊难如拜贺。
    ☆西突厥可汗娑葛
    娑葛，西突厥十姓之一。其部落名突骑施。初为唱鹿州都督，景龙二年，其父乌质勒死，册封金河郡王。三年，为部将阙啜所杀。
    ○遗郭元振书
    与汉本来无恶，只仇於阙啜，而宗尚书取阙啜金，枉拟破奴部落。冯中丞、牛都护相次而来，奴等岂坐受死？又闻史献欲来，徒扰乱军州，恐未有宁日。乞大使商量处置。
    ☆薛延可汗夷男
    夷男姓薛氏，乙失钵可汗孙。其先灭延陀而有其众，因号薛延陀部，为西突厥属国。贞观三年，遣使朝贡，册为真珠毗伽可汗。十二年，封其二子为小可汗。
    ○请击高昌表
    高昌虽貌事至尊，而翻覆不实，擅发兵与欲谷设击天子所立之国。奴受国厚恩，常思报效。乞发所部，为官军前驱以讨之。
    ☆处木毗匐延阙律啜
    处木毗匐延阙律啜，西突厥十姓之一。开元二十一年，与拔塞干部落、鼠尼施部落、阿悉结部落、亏月部落、哥舒部落同请内附。二十八年，以处木毗匐延阙律啜为右骁卫员外郎大将军。
    ○请内属表
    臣等生在荒裔，久阙朝宗，国乱主薨，互相攻杀。赖陛下圣恩遐布，愍念苍生，令碛西节度使盖嘉运统领兵马，抚臣远蕃。诛暴拯危，存恤蕃部。臣等伏愿稽首圣颜，兼将部落於安西管内安置，永作边，长为臣子，今者载驰，骧首天路，不任喜跃之至。
    ☆吐蕃赞普弃宗弄赞
    弃宗弄赞，论赞素赞普子，亦名“弃苏农”，亦号“弗夜氏”。贞观中遣使求昏，妻以宗女文成公主。永徽元年授为驸马都尉，封西海郡王，进封ク王。是年卒。
    ○贺平辽东表
    圣天子平定四方，日月所照之国，并为臣妾。而高丽恃远，阙於臣礼。天子自领百万，度辽致讨，隳城陷阵，指日凯旋。夷狄才闻陛下发驾，少选之间，已闻归国。雁飞迅越，不及陛下速疾。奴忝预子婿，喜百常夷。夫鹅犹雁也，故作金鹅奉献。
    ☆吐蕃赞普弃隶宿赞
    弃隶宿赞，器弩悉弄赞普子，长安三年嗣立。景龙二年遣使俄宗请昏，以雍王守礼女为金城公主妻之。天宝十载卒。
    ○请修好表
    仲冬极寒，伏惟皇帝舅万福。使典军马集并吐蕃使判悉猎等同至，其书共传语，并悉具委。所缘和事者，孝和帝在日，其国界并是逐便断当讫，彼此亦已盟誓。汉宰相等官入誓者，仆射豆卢钦望、魏元忠、中书令李峤、侍中纪处讷、萧至忠、侍郎李迥秀、尚书宗楚客、韦安石、杨矩等一十人，吐蕃宰相等亦同盟誓讫，遂迎公主入蕃，彼此安稳。於後太上皇登极，亲好并相和同，虽复如旧，其汉宰相入誓者并已殁。於後宰相不知已前要契，当令望重立盟誓，舅甥各亲署盟书，宰相依旧作誓，彼此相信，亦长安稳。此处使人论乞徐尚奔时俄宗等，前後七回入汉，比论皇帝舅亲署誓书事。复遣宰相作誓，外甥亦亲署，宰相亦作咒，如此使七回来去，阿舅却报言：舅甥亲自手署誓书，及彼此宰相作咒，阿舅云大是好事。及至今日，阿舅手署不见，宰相作咒亦无。又西头张元表将兵打外甥百姓，又李知古亦将兵打外甥百姓。既缘如此违誓失信，所以吐蕃遂废兵马。今奉阿舅书，以前所有嫌恶，并悉不论。自今以後，依前和睦，大是好事。在此，外甥亦同阿舅来意，阿舅必定和好，所以遣使人往来，亦得文不须重盟誓者。缘孝和皇帝时，旧汉宰相人盟誓者并无，阿舅必以和好不重作盟誓，彼此不相信，要须新立盟誓。即日未知国事，亦不繇官寮，并皆自决。但是百姓拟遣安业，久长快活。阿舅书上虽道和好，意中不专，知有何益。今日必定和好，此处速却回的实相报。
    来书云：乞力徐此集兵马者，准旧例。兵马新旧交替，若道别集兵马，并是虚言。又往者平论地界，白水已来，中间并合空闲。昨秋间郭将军率聚珍马於白水筑城。既缘如此，吐蕃遂於界内道亦筑一城。其两国和同，亦须迎送使命；必若不和，其城彼此守捉边境。又以北突厥骨吐禄共吐蕃交通者，旧时使命，实亦交通，中间舅甥和睦已来，准旧平章，其骨吐禄，阿舅亦莫与交通，外甥亦不与交。今闻阿舅使人频与骨吐禄交通，在此亦知为不和。中间有突厥使到外甥处，既为国王，不可久留外国使人，遂却送归。即日两国和好，依旧断当吐蕃不共突厥交通。如舅不和，自外诸使命何入番任使伊去来。阿舅所附信物，并悉领。外甥今奉金胡瓶一、玛瑙杯一、伏惟受纳。
    ○请约和好书
    外甥是先皇帝舅宿亲，又蒙降金城公主，遂和同为一家。天下百姓，普皆安乐。中间为张元表、李知古等，东西两处，先动兵马，侵抄吐蕃，边将所以互相征讨，迄至今日，遂成衅隙。外甥以先代文成公主、今金城公主之故，深识尊卑，岂敢失礼？又缘年小，枉被边将谗构斗乱，令舅致怪。伏乞垂察，追留死将万足。前数度使人入朝，皆被边将不许，所以不敢自奏。去冬公主遣使人娄众失力将伏专往，蒙降使看公主来，外甥不胜喜荷，护遣谕名悉猎及副使押衙将军浪些纥夜悉猎入朝，奏取进止。两国事意，悉猎所知。外甥蕃中已处分边将，不许抄掠。若有汉人来投，便令却送。伏望皇帝舅远察赤心，许从旧好，长令百姓快乐。如蒙圣恩，千年万岁，外甥终不敢先违盟誓。谨奉进金胡瓶一、金盘一、金宛一、玛瑙杯一、羚羊衫段一，谨充微国之礼。
    ○献皇帝书
    使人李行至，奉书，又尚他辟回日。所令传语，并具承命。且汉与吐蕃，俱是大国。又复先来宿亲，自合同和。天下苍生，悉皆快活，赞扬盛德，当无尽期，及至久长，亦无改变。恐彼此边界黎庶，不委长和，虑有恶人，妄生乱意，请彼此差使相监。从沙州已来洮州已来，分明报告，使无疑虑，即将永定。今奉皇帝金铨、马瑙、胡瓶、羚羊衫段、金银饼盘器等，以充国信。
    ☆吐蕃赞普可黎可足
    可黎可足，元和十二年立为赞普。长庆元年遣使请盟，会昌二年卒。
    ○与中国盟文
    蕃汉二邦，各守见管本界，彼此不得征，不得讨，不得相为寇仇，不得侵谋境土。若有所疑，或要捉生问事，便给衣粮放还。今并依从，更无添改。
    ☆坌达延
    坌达延，吐蕃宰相，（《旧唐书》《作大将坌达焉》）。开元二年上书请盟。
    ○献宰臣书
    两国地界，事资早定。界定之後，然後立盟书。大夫解琬，昔在安西界，望使会於河源。相与展议，蕃之愿也。
    ○东谢蛮宋鼎
    鼎，东谢大酋长，官正议大夫检校蛮州长史，继袭蛮州刺史资阳郡开国公。贞元十三年奏请朝贡。
    ○请朝贡奏
    前件刺史，建中三年一度朝贡，自後更不许随例入朝。今年恳诉称，州接，同被声教，独此排摈，窃自惭耻，谨遣随等朝贺。伏乞特赐优谕，兼同刺史授官。其两州，户口殷盛，人力强大，邻侧诸蕃，悉皆敬惮。请比两州每年一度朝贡，仍依轮环差定，并以才干位望为众推者充。
    ☆南诏王异牟寻
    异矣寻姓蒙氏，南诏王阁罗凤孙，大历十四年嗣立。贞元十四年遣使求内属赐黄金印文曰：“贞元册南诏印。”元和三年卒。
    ○贻韦皋书
    异牟寻世为唐臣，曩缘张虔陀志在吞侮，中使者至，不为澄雪，举部惶窘，得生异计。鲜于仲通比年举兵，故自新无由。代祖弃背，吐蕃欺孤背约，神川都督论讷舌使浪人利罗式眩惑部姓，发兵无时。今十二年，此一忍也。天祸蕃廷，降衅萧墙，太子弟兄流窜，近臣横污皆尚结赞阴计，以行屠害。平日功臣，无一二在。讷舌等皆册封王，小国奏请，不令上达。此二忍也。又遣纳舌逼城於鄙，敝邑不堪。利罗式私取重赏，部落皆惊。此三忍也。又利罗式骂使者曰：“灭子之将，非我其谁？子所富当为我有。”此四忍也。今吐蕃委利罗式甲士六十侍卫，因知怀恶不谬。此一难忍也。吐蕃阴毒野心，辄怀搏噬，有如俞生，实污辱先人，辜负部落。此二难忍心。往退浑王为吐蕃所害，孤遗受欺，西山女王见夺其位，拓拔首领并蒙诛刈，仆固志忠身亦丧亡，每虑一朝亦被此祸。此三难忍也。往朝廷降使招抚，情心无二。诏函信节，皆送蕃廷。虽知中夏至仁，业为蕃臣，吞声无诉。此四难忍也。曾祖有宠先帝，後嗣率蒙袭王，人知礼乐，本唐风化。吐蕃诈绐百情，怀恶相戚。异牟寻愿竭诚自新，归款天子，请加戍剑南、西山、泾原等州。安西镇守扬兵四临，委回鹘诸国所在侵掠，使吐蕃势分力散，不能为强。此西南隅不烦天兵，可以立功云。
    ○与中国誓文
    贞元十年岁次甲戌正月乙亥五日己卯，云南诏异牟寻及清平官大军将与剑南西川节度使巡官崔佐时，谨诣点苍山北上请天地水三官、五岳四渎、及管内川谷诸神灵，同请降临，永为证据。右：异牟寻乃祖乃父，忠赤附汉。去天宝九载，被姚州都督张虔陀等离间部落，因此与汉阻绝。经今四十三年，与吐蕃洽和为兄弟之国。吐蕃赞普册牟寻为东主，王亦无二心，亦无二志。去贞元四年，奉剑南节度使韦皋仆射书，具陈汉皇帝圣明怀柔好生之德。七年，又蒙遣使段忠义等招谕，兼送皇帝敕书。遂与清平官大军将、大首领等密图大计，诚天地发於祯祥，所管部落，誓心如一。去年四月十三日，差赵莫罗眉、杨大和眉等赍仆射来书，三路献表。愿归清化，誓为汉臣。启告宗祖明神，鉴照忠款。今再蒙皇帝、蒙剑南西川节度使韦皋仆射遣巡官崔佐时传语，牟寻等契诚誓无迁变，谨请西洱河点苍山神祠岩盟。牟寻与清平官洪骠利时、大军将段盛等。请全部落归附汉朝。山河尔利，即愿牟寻、清平官大军将等福祚无疆，子孙昌盛不绝。管诸ㄦ首领，永无离二。兴兵动众，讨伐吐蕃，无不克捷。如会盟之後，发起二心，及与吐蕃私相{山乃}合，或辄窥侵汉界白田地，即愿天地神，共降灾罚，宗嗣殄灭，部落不安，灾疾臻凑，人户流散，稼穑产畜，悉皆减耗。如蒙汉与通和之後，有起异心，规图牟寻所管疆土，侵害百姓，致使部落不安，及有患难，不赐救恤，亦请准此誓文，神共罚。如蒙大汉和通之後，更无异意，即愿大汉国祚长久，福盛子孙，天下清平，永保无疆之祚。汉使崔佐时至益州，不为牟寻陈说，及节度使不为奏闻天听，说牟寻赤心归国之意，亦愿神降之灾。今牟寻率众官，具牢礼，对西洱河奏请山川土地灵，请汉使{山乃}发动兵马，介心戮力，共行讨伐。然吐蕃神川昆仑，会同已来，不假天兵，牟寻尽收复，铁桥为界，归汉旧疆宇。谨率群官虔诚盟誓，共克金契，永为誓信。其誓文一本，请剑南节度随表进献。一本藏於神室，一本投西洱河，一本牟寻留诏城内府库，贻诫子孙。伏惟山川神，同鉴诚恳。
    ☆嵯颠
    嵯颠，南诏弄栋节度王。弄栋地名，南诏别部。元和十一年，以南诏王劝龙晟不道，杀而立其弟劝利，赐姓蒙氏。太和三年，西川节度使杜元颖治无状。嵯颠陷邛、戎、三州。四年，上表请罪。
    ○请诛杜元颖表
    蛮军比修职贡，遽敢侵边。但杜元颖不恤三军，令入蛮疆作贼。移文报彼，都不见信。故蜀部军人，继为乡导。盖蜀人怨苦之深，祈我此行，诛虐帅也。诛之不遂，无以慰蜀士之心。愿陛下诛之。
    ☆郑回
    回，相州人。天宝中举明经，授州西泸令。州陷，为南诏王阁罗凤所虏，更名蛮利，以为清平官。贞元中，说异牟寻内附。
    ○南诏德化碑
  </div>
  <div class="pagination">
   <a href="全唐文_page600.html">
    上一页
   </a>
   <span>
    ...
   </span>
   <a href="全唐文_page596.html">
    596
   </a>
   <a href="全唐文_page597.html">
    597
   </a>
   <a href="全唐文_page598.html">
    598
   </a>
   <a href="全唐文_page599.html">
    599
   </a>
   <a href="全唐文_page600.html">
    600
   </a>
   <span class="current-page">
    601
   </span>
   <a href="全唐文_page602.html">
    602
   </a>
   <a href="全唐文_page603.html">
    603
   </a>
   <a href="全唐文_page602.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
