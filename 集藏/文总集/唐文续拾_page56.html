<!DOCTYPE html>
<html>
<head>
    <meta charset="UTF-8">
    <title>唐文续拾 - 第 56 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 56 页/共 91 页</h1>
    <div class="content">    《全唐文》七百九十三有传。
    ○自请督师奏
    臣忝宰执之长，在朝不足分陛下之忧。愿自帅诸军，荡涤群寇。（《唐会要》七十八）
    ●卷三十一
    ☆陈宽
    《全唐文》七百九十三有传。
    ○再建圆觉大□□塔志
    案梁武帝铭大师碑，大师大同二年示终於洛州，遗塔於□坂，即兹塔也。司徒中书令汾阳王郭子仪复东京之明年，抗表乞大师谥，代宗皇帝谥曰圆觉，名其塔曰空观。大师名达摩，西域人也。梁天监中，自五天来昭昏辙荒钅析端。□造作者，识羁絷之丑，落空寂者，知凝滞之非，指迷辕於炳直之途，揭惠旭於幽夷之表，分别邪正，开抑渐顿，使群流奔轮，若得渎而海也。□本宗大圣所付，至支那为最上乘第一祖。至若往来之有无，地位之高下，非吾辈所得言焉。过梁而徂，及魏而止，ム汝遇不宁，我行藏缘殄则迁，岂堕诸数道，且不住迹，其可留取者，自言我则何有。熊耳山下，一塔岿然。骸葬形游，文详於梁武；灵泉瑞木，表□於汾阳。
    月阙其圆，天之道也。武宗皇帝谓真谛不可以相取，密迹不可以像设，徒使动荡清静，泉薮昏晦。会昌癸亥岁，遂诏废释氏。于是率土塔庙，鞠为丘阜，大师铭志，亦随湮灭。碧空钟梵，与霜露而俱销；金地松筠，掩荆棘而无类。
    今上即位，即日牵复。大中庚午岁八月十三日，诏河南尹河东公再建斯塔。今择僧有大德可用亻疑大师者，俾宰之。洛阳僧与轩冕之士累百，同举手而称曰：“大德僧审元其人也。”河东公赍诏书，诣龙门，以天子意起之。於是元公扌丈锡至山下，不言而人化，无几而塔成。云构矗立，忽若叠，匠石覃思，武夫就雕，彼育□鬼功，多宝踊出，未独多也。分高中岳，鼎足二陵，浩劫未灰，无以见毁。大唐大中七年岁在癸酉正月五日，颖川陈宽志。（石刻。《八琼室金石补正》七十五）
    ☆邹敦愿
    敦愿，大中时鲁郡人。
    ○唐故陇西董氏内表弟墓志铭（并序）
    董氏其先陇西人也。当春秋孔圣有叹古之良史也，即狐公之远祖哉。袭于汉相，垂惟三馀，名遂史册列传，无代不书，略而引之，不复广述。曾祖芳，祖彦璧，考讳悦，并有令名於当时。其形状人物，备乎家传，不可缕而镌。先舅母广平宋氏，出自二男，弟处其季也。弟讳惟靖，字安众，立性恬和，为人谦退，交不犭杂，用晦而胆，运泉货以乐业子孙，崇释宗以益景福。天胡不，年始知非有七岁，染疾苍而卒终，鸣呼！贞元十二龄丙子岁踵困敦，生於江阳县仁风里之私第。大中六稔壬申岁当滩，殒于江都替贤里之寝舍也。娶乐安任氏，幼有妇德之□，长继移天之义，画哭声咽，洒泪涟ㄝ。鞠育四男，并天假秀异；长曰宗，恭事伯父，掌握格律，举直措诸，巨细无私，紧之是赖；次男曰宗英，次男曰宗，季子曰宗兴，并干父之用誉。长兄□惟竦，显居要职，管内都勾，友于急难，如鸽之孤翥，原野飞□，血泪潸然，以营葬事。宗等罹此直疚，闷绝哀号，恭承飨□，朝晡无阙。於其年六月十九日克堋于先考茔侧域内，以□神魂焉。鸣呼！内外兄弟，能有几人，先后之间，余亦相次，恐他□地变，扌文泪直镌。其铭曰：
    鸣呼董弟，先圣枝裔。洎袭于唐，甲子相继。不闻久□，忽讣斯毙。萼萼正华，霜凋其棣。炜炜强柯，痛尔先□。余忝内外，丰不悲涕。永捐骨肉，长乖人世。龟筮芘□，就玄瘗。旧列松贾，新坟创掣。四子号天，泉扃永□。（《绩语堂碑录》、《唐代墓志汇编?大中六六》）
    ☆刘南仲
    南仲，大中时乡贡进士、节度随军。
    ○唐故冯府君墓志铭（并序）
    府君讳广清，字元济，本姬周之盛裔，後分望於长乐郡。先祖事楚为台鼎，事汉为大树。曾门皇讳□，字□；祖门皇讳□，字□，累授品位，列郡为郎，枝叶芬敷，散於海内，从文及武，光荫门阑，如凤超腾，彩耀云路。惟府君温润从性，信义在心，行礼则於故交，布周旋於军府。去长庆之初，廉使乌公拥旄横海，察其忠孝，悉其功劳，累迁职为十将。公禀荆玉而胆白，同月桂以芳香，志好外书，心崇内典，不昧薰茹，长持藏经，皆以手书，读念川注，身即上事旄钺，心且悬於释门。比莲花之相，以清净为根苗；若金石之原，以坚贞为道本。常得众列高仰，上士钦风，爰至于今，善名不朽。岂为暴徒逆命，结祸乱天，上纵凶残，下染君子。烈火焚野，灾及云萝；雷电震空，恶盈松竹。府君昱为将领，攸适莫知，时享年六十有二。夫人颍川韩氏，礼仪妇德，齐於敬姜；训子择邻，同於孟母。四德之风尚在，三从之教俨存。岂期寿命不遐，幽冥去速，时年世有三，而终於夫之故园。一男五岁，一女二龄。府君ê觌儿女，早失慈亲，再婚彭城曹氏，抚养偏露，过於己生，哀念恩深，并已成长。男继宗，天授聪颖，文藻日新，入事旌旄，便蒙驱荣，授义昌军节度驱使官。婚陇西董氏，男一襁褓，女二幼冲。女十五娘，适於王氏。曹氏时年七十有五，以大中元年九月三十日而终於沧州城内明经坊之寝位。呜呼！妇德声在，仪质沉泉，日月惨伤，悲助荼苦。恐以年代遐远，迁葬渐遥，遂以其年丁卯十二月壬辰下旬七日，卜地於沧州清池县西南十里成村为茔域，远招亡父之灵魂，来归胜原之坟墓。莫以逐胜他土，神仪散游，此者是府君之故乡，祖父之郡邑，速离他土，来新茔，邱陇永安，封原不变。恐後天地轮改，海岳有移，故制斯文，镌在贞石。铭曰：
    人贤君子，温润容仪。令望远播，芳名世知。上事旄钺，忠孝不亏。惟尊释教，读念受持。不食薰茹，不饮醇ㄤ。习吉积善，归於释师。今择胜原，安制坟墓。府君夫人，同泉礼。天地保庆，山川长固。明明垄月，ㄘㄘ薤露。百贾千松，万年卫护。（《非见斋碑录》）
    ☆孙治
    治，大中时乡贡明经。
    ○唐故太原王府君墓志（并序）
    公问望华显，盛德冠时，故能继祚无穷，传芳裔□，子子孙孙，勿替贤哲。（缺约八字）荣名□□□而入仕长□□（缺约四十馀字）大中八年六□十日（缺约十四字）八十一（缺约五十馀字）河阳（缺约三十馀字）河阳（缺约五十馀字）大中九年□月廿日（缺约九字）河阳□□十□赵村之（缺约一字）谷□□桑榆（缺约十字）其铭曰：
    帝王之裔（缺十二字），嗣孙忠孝，国之利器（缺八字）。墓烟幂幂，垅树苍苍。以垂万古，斯（缺三字）。（《孟县志》）
    ○李翊
    翊，大中间乡贡进士。
    ○唐湖州（缺六字）故夫人墓志铭（并序）
    夫人金氏，讳淑□，京兆人也。幼有容止，长能柔顺，姆教婉娩，织组纟川，克修女事，秉箕执，妇道□□。始其笄年，佩玉待礼。时处士冯君名湍，长乐人也，世代儒雅，弓裘靡湮，知名是空，高尚不仕。闻夫人令淑，以羊雁娶焉。且其阀望齐徽，姻荣并曜，变彼庆善，宜其室家，鸾鸣凤和，埙篪叶□。敬修宾馈，然荐盐梅，谨侍舅姑，谦恭娣姒，肃□闺壶，举宗称嘉，训育儿女，咸就婚适。冀之偕寿，殁而同茔，无何天道疏鉴，殒兹令德。夫人以大中十二年四月十四日，逝于□□乡周章里私第，享龄六十有九。所育儿女六人，长曰亮，仲曰集，季曰彦，竟能仁孝，温清罔违，恂恂里闾，孰不钦仰。女三人，二归沈氏，一适陆门。夫人弃背之辰，远近奔格，擗踊□恸，泣血绝浆，邻里哀之，共修糜饲，□于人生，浮□谕之日。及┸以年十二月十日，宅兆叶吉，乃迁柩窆於县西北盱娄山冯氏祖墓，於先舅姑茔域东南隅，礼也。至孝亮等虑时移世变，邱墟或湮，俾刻贞石，藏铭元宫。铭曰：
    贤哉夫人，从德终身。肃肃容低度，誉美亲邻。俄然□□，奄谢青春。卜宅安厝，馀溪石滨。郁郁佳城，依依（缺四字）百岁，冥寞孤坟。（《古刻丛钞》）
    按：《丛钞》是志题“乡贡进士李翱书”，不著撰人。谈论《吴兴志》：“金氏墓铭在墨妙亭，乡贡进士李翊述并书。”习之於元和初为国子博士，不应五十馀年後反称乡贡进士，其为翊撰无疑。
    ☆令狐专
    专，大中时人。
    ○唐故上都唐安寺外临坛律大德比北尼广惠塔铭（并序）
    维像教东度，秘垒南翻，玄元云吾师竺乾，宣尼称西方有圣。厥後感梦孝明，渐於中国，菩提达摩降及大照禅师，七叶相承，谓之七祖，心印传示，为最上乘。群生以痴荩爱网，缠覆身宅，不以慧炬烛之，慈航济之，即皆蹈昏溺之中，迷方便之路矣。於戏！文殊戾止，金粟来仪，穷象译之微言，罄龙宫之奥典，即我唐安大德其人也。大德讳广惠，俗姓韦氏，汉丞相之遗祉，周司空之远孙。地承华绪，门藉清流，虚根夙殖，道性天授，积金翠之莫饰，视荤腴而不味。於是分瓶灌顶，染法坏衣，奉乾越之真谛，识楞伽之要义。宾波罗窟，深入禅菁；阿耨达池，恒藏戒水。傍洒甘露，俯导蒙尘。运智慧之妙，其动也云舒曾汉；了般若之性，其息也月鉴澄泉。帝□缁徒，皆以宗师敬受初法，我皇十年，以名腊隆抗，充外临填充大德。德弥高而身弥逊，声愈广而志愈冲，负笈执经，扣鹤林者请益如市；无明有漏，传心印者皆脱其网。岂谓毗城示老，雪山现疾，虽菩萨之善本，生没是常，而金刚之威力，坚持不坏。以太中十三年夏五月廿六日寂然入灭，报龄五十七，僧腊卅八。弟子性通等号奉衣屦，如将复生，以其年六月十八日幢荩香花，迁座於韦曲之右。呜呼！如来留影之壁，石室空存；舍利全身之函，珠台永。专微眇凡品，因绿甚亲，尝蒙引谕人天，粗探真觉。承筵作礼，肩绕玉之师子；出嚣入净，同生火之莲花。追荷法诱，爰荐菲词，惭非陆氏之雄文，终谢蔡侯之健笔。铭曰：
    四流易染，万类难化。世同惊飙，色如奔马。非习调御，孰明般若。非习能行，甯有喜舍。生既不可，灭亦不空。无去无来，大观体同。至宝深尝，慧光不息。松塔新成兮秦山北，後天地不泯者，惟师之德。（石刻。《唐代墓志汇编?大中一五○》）
    ☆刘景夫
    景夫，大中时人。
    ○唐故正议大夫行内侍省内府局丞员外置同正吊柱国太原县开国男食邑三百户赐绯鱼袋王公墓志铭（并序）
    公讳守琦，父皇任朝散大夫充内酒坊使讳意通之第九子也。公早朝禁掖，旋授勖恩，配贤父天，实遇慈昊，训以文艺，卓以诗笔，教以温常，诫以廉克，仁德播於流穹，特选名於肘掖。恪恪奉主，孜孜在家，贞清绝迈於古贤，硎听全逾於往哲，斯可为天之也。故得常居宠衤失，朱绂银光，握恩不榭於先宗，焕彩实晖於後嗣。贞元十二祀入仕，大中三载退归私第，因寝疾崩於岁十二月十五日。缘久居祟衤失，先茔稍隘，爰於旧坟西南隅创建斯茔也。伏以先坟高耸，碑秀峨峨，族裔具书，此不列之。公先夫人张氏，早丧，附在大茔。嗣子四人，长曰从，遄而往逝，亦附大茔。今夫人谢氏，追念前恩，怨嗟茕独，哀恸过於斑家，调训同於孟母。今至孝男允实，次曰从盈，又次曰从泰等，嗷嗷血泪，逾甚高柴，启侍晨夕，殊迈曾，生事已毕，葬事将茔，宅兆吉晨，用刻大中四年正月廿三日礼葬。乡曰崇义，村号南姚，土事铭词，因斯建也。铭曰：
    肜肜王公，穆穆和恭。侍亲以孝，事君以忠。四科毕备，书剑全功。能章礼乐，能杨国风。少承光宠，暮乃将退。居上共宗，居下共爱。身殁名章，魂消誉在。剑镜人仁，孰不钦赉。（石刻）
    ☆康季荣
    季荣，大中时徐泗节度使。
    ○旌周小儿孝行奏
    据濠州剌史刘彦谋状，定远县百姓周裕女小儿，年九岁，今年七月六日，为父患，割左股上肉一寸三分，不落疮长一寸四分，收得血半斤，父和羹吃。後二十九日，载割股上已落肉与父吃。其周裕至闰七月十二日身死，至二十五日埋葬讫。其女小儿於墓侧不归，县司与立草庵一所。伏以寄分廉察，地列山河，获当盛明，亲逢大孝。伏请宣付史馆，并赐旌表门闾。（《册府》。《南部新书》癸）
    ☆尹震铎
    震铎，大中时乡贡进士。
    ○唐故宣义郎行内侍省内仆扃丞员外置正员上柱国李府君墓志铭（并序）
    海波动摇，珠玑先沉；飙风暴起，茂叶前落。秀木先折，甘井先竭，将徵其物，以类於人，不幸短命，少年身殁者，痛乎！府君姓李，名从证，汉将李广之苗裔，历魏、晋、宋、齐、梁、陈、隋、唐，于今一千年馀，名氏传於後，移族开内高陵县。曾祖讳温，傲时不仕，东皋自闲，名利去怀，平揖卿士；祖讳进超，兴元监军赐绯鱼袋；烈孝讳行邕，磔立伟材，英贤闲出，器冠成宇，名扬者德。有命子三人，长曰忠义，故汴州监军赐紫金鱼袋；次曰从诫，阶朝散大夫行内侍省掖庭扃宫教博士上柱国；公第三子也。公多艺不群，聪明天折，博读经书，偏精《左氏春秋传》，学晋右将军书，墨妙笔功，时称能者。通老氏六博，周人十二棋中得其一，可以对人而阅视。所重者重於道，所耽者耽於琴，德如毛，艺成羽翼。获右神筑军护军中尉刘公慕而取之，置之於肘腋，知贤眷注，荐用亲於阁门。公足□拳，挥管洒翰，立书奏傍，点画无缺。未逾数岁，出入殿庭，善好和光，明时济会。厥初入仕，事武宗皇帝，授宣义郎行内侍省内仆扃丞员外置同正员上柱国，身衣绿绶，面对天听。复遇方今圣皇帝，受命衔恩，为主心腹，直道事君，结诚许国。是知善人修短，聪明夭折，身染于疾，渐寝丁榻，虚徵百药，蟾月三邮，心神不惑，知时而终。以大中四年十一月十六日终于广化里私第。昔礼婚王氏，比有所娶，今无其家，年少失倚，以哭为业。有命子一人，曰敬融，托长富门，未任时务。以丧事辨於仲伯从诫，堂兄敬实，偕曰箸筮龟卜而不吉，曰吉月兆而不利，遂不入於大茔。以大中五年正月廿三日，葬于先茔碑堂之东地，即京兆府万年县氵产川乡上传村置其坟焉。公从兄从诫会震铎於阙下，情深於与游，请非薄之词，遂握管搜思。铭曰：
    瑞云瞥见，散而成空。念人在世，与此略同。水有回波，命无重生。名姓荣贵，如风响声。当官成客，入士是家。冤不长寿，少年可嗟。影灭魂消，艺随身去。深圹砖床，永为归处。（石刻。《唐代墓志汇编?大中五二）
    ☆李柔
    柔，大中时人。
    ○明州奉化县岳林寺塔铭（并序）
    大中十年岁□□子正□□己丑廿日甲子建新□者□□道宗施主□□弟子傅二娘□西方圣人教传中国，作万方□救之途，□□□无住之相，即不以执著为□□小乘之初开□在於瞻仰，故□子□□尚（下缺）证果，况埏埴为□（缺）矗（缺）遂使（缺）大利（缺）□□所说凡在初□（缺）□□哉□师□□之（缺）□□日月电过□□（缺）□□铭曰：
    （缺）□□罪灭生（缺）。（石刻。《两浙金石志》三）
    ☆韦博
    博字公业，京兆万年人。第进士，迁殿中侍御史。开成中，拜河东节度判官，官至检校礼部尚书。
    ○唐故光禄大夫守太子太傅致仕上柱国彭城郡开国公食邑三千户赠司徒刘公神道碑铭（并序）
    公讳沔，字子淮，其先彭城人。世为将，习孙、吴兵法，皆以骑射善开石闻。开元、天宝（缺）功名（缺）曾祖玄，银青光禄大夫检校太子宾客利州长史兼监察御史。生王父，银青光禄大夫检校司空□□□□刺史兼侍御史□□□无□时号□平，虽□□功，□不甚显，忠厚积庆，必大其胤，是生皇考奉天定难功臣兴元元从骠骑大将军行左骁骑卫大将军兼御史中丞上柱国东阳郡王，食实封□百户，赠左仆□□□□□时奸嬖起於辇下，啸呼叛寇，狂刀指阙，六军无素，大驾西幸。仆射公与侍中（缺）德宗皇帝于奉天县，分守壁垒，力战前後凡数十合，贼不敢近其界。地雄（缺）公仆射之□子也，生知慈爱□□□不以金玉实橐中。居仆射丧，哭无时，亲戚仆役给所奉外，馀财封植松贾，无所留。制终，杖剑北游，□单于（缺）希朝，希朝与语□□□立署衙门将□□□□客公佩刀侍阶下，希朝目之，使与坐，指其众曰：“此子他年，必有吾坐。”公战竦拜谢，军中（缺）大将将（缺）大夫检校左散骑常侍兼将军知军事。公善射，能击球，与其辈角技，公场数胜，群辈企羡。属（缺）公慨然□前兴军□□之（缺）前後高下。太和元年□月十七日，迁大将军，依前知军事。严慎简重，恩威洽肃，动静规矩，一皆法度（缺）□泾原北庭（缺）九月十七日，以北地危急，藉公威声，诏守本官，移理振武。泾人惜其去，闭垒留乞。公曰：（缺）义稍相解谕。会传鼓□自阙来，公绐之迎迓，引众出，前揖其使，遂鞭驰数十里，入振武城（缺）开成三年，突厥□□□营田公（缺）归战卒，故士卒乐其□。公善缉破碎，不事冗长，无虚贳夸饰，故廪盈而库实，人闲而力逸，足筑都□□□堡及□□□，□计钱百余贯。文宗皇帝嘉能军，诏曰：“卿材膺将帅，道茂公忠，立城堡於要冲，御番戎□□□□□之□□□□多，悉皆支持，不更论请（缺）业而出群，何能臻此。其年九月十七日，加户部尚书。五年三月十六日，检校左仆射。其年，回纥□天德□□□□诏公权领天德军，兴振武之师，据云伽关□□退归，赐缯锦银彩，监军使刘元政、大将百姓、僧道耆老、蕃部首领具公休绩，闻於朝，请建碑纪。公抗章固让，无劳□□虚□芳蔼之遗实焉。会昌二年春，回纥大入天德，掠太原、振武北界。诏兵部郎中李拭，往视经略器备城戍，且观其节将之能否，使还实辞，唯公可委。三月廿七日，以本官除河东节度使。三月，回纥寇云州。六月，出太原之师。九月，制兼充招抚回纥使。其时徵四方之师已集，命公指挥进退，遂屯于雁门关，斩云州失□将七人以徇，然後分部据险，秣马教射，积食砺器，练骁杰，第猛力，程其材而任之。频诏促战，公上表曰：不及献岁之初，必见诛戎之效。朝议不听，责战益速，诚笄既决，坚正不挠。其年冬，移军天甯。又移云州，得谍者曰：回纥己卜正月一日，将校当晨谒都护府，我并兵力攻，必得其城，食其粟。阴山、漠南，旧吾土，可以争衡，取安之道□公召并州剌史石雄、马步都知兵马使王逢、游□先锋使刘万，令之曰：“与尔□一万至安众搴，遇寇当战，复须以捷报，如乘共虚，即尽虏妻男女牛马，倍道归我。比虏还，已失旗帐，吾遣士登城呼之，可一麾来降。”时三年正月九日矣。至十一日夜，□□於杀胡岭大破之，斩首三千级，得太和公主，还于上京，将特勤王子二十一人，□污达干将军世馀人，首领人俘累四千馀众，牛马驼羊万计。犒旋，加检校司空。物议赏未直其功，再加金紫光禄大夫，仍赐一子正员八品官。军还，次代州。时归义军回纥三千馀人，并首领世三人隶食诸道，天子新与其号，而又恃思忠宿卫之宠，不受诏曰：“我虏也，死於此足矣，南州不复往。”夜大呼连营，据呼沲河叛。公曰：“大权贵於合道，是宜诛之。”不俟诏旨。奏还，果契上意。军还河东。六月，又诏领师南讨泽潞，屯榆杜，归百姓男女五百馀口，得归义将李丕及健卒送阙下。公以刘稹□□江为邻封，从谏每欲济师助我。今诸军或不捷，必贻论指目，祸基此矣。上疏切言，移滑州节度使守本官。会昌四年二月廿五日，以万善之战□克，诏除河东节度使，领滑师三千人，为万善声势，实欲公归焉。自河阳又迁光禄大夫检校司空镇许昌。诏将到，公曰：“吾闻无德而禄，又无基而厚墉，不亡何待！”称病坚去，风闻千朝，人不之知，如卿士叹惜，喧问相续。除太子太保，以不任朝谢报。复除太子太保致仕，又迁太子太傅。辞荣知止，或筋力不任，持年而请。公才龄六十，持节三镇，以全力盛，功高位尊，恃勋名无骄德色，日以盈满是惧，退休为切。二百年强寇一旦廓清，北方无虞，胡马不牧。闭室私第，不妄游止，出抵别墅，素衣小马，从者数人，道遇□贵，必除骑屏□，人仰□下，闻风□退，优游自遂，不悲不戚。以大中二年十一月七日，遘疾薨于升平里，享年六十五。天子悼痛，辍朝二日□□□□□赠司徒。公两子，长□□□勇武毅为右神策军押衙银青光禄大夫检校太子詹事、前蒋王府长史兼侍御史，继其家声，不陨先业。幼从□，前左监军卫将军兼侍御史节□□□□书千□□□公之风可济秩，遗祉及焉。博自殿中侍御史改检校司封员外郎，佐公幕于太原，从行营于云州，周旋始终，目睹成绩，□□□□不刻□□。铭曰：
    旄头耀芒，爪牙用张。系公而功，孰神可当。厥维匈奴，轶陆跳梁。在昔不驯，北方称强。既寇既扰，如虎如□。维公□□□□以□□□□类□□□□。无遗□，兽无伏藏。界际万里，野寂三光。休烈巍巍，歉若无有。恩愧宠逾，功惭禄厚。二疏系思，五湖在虑。不盈不倾，□□□□。匪□匪□，□□□□。（石刻。《八琼室金石补正》七十四）
    ☆宋
    ，大中时试太常寺协律郎，
    ○故忠武军节度兵马使朝请郎试左金吾卫兵曹参军上柱国朱公墓志
    有唐垂理天下二百世四历，大中岁庚午夏六月十一日，忠武军节度兵马使朱公时卒矣，呜呼！□之者辍社，知之者绝弦，是以贤哉斯人，若平生之好，为殁後之伤。滥学儒门，切慕仁里，将缀其事实，因而以叙之。
    公讳萱，字元茂，其先出於吴郡，公即淮海之人也。曾祖讳宾，祖讳迁，先君讳惟，前代标其素行，後来袭其清风，闲居究第聃五千之经，处士修仲尼三百之礼，信有誉於乡曲，福将及其子孙。公性刚毅，心特达，早从职於盐铁之务，尝奉公於府库之司，善计丝毫，成资忆兆。又居行列之首，亦专馈运之先，在今之徒，莫能继踵，平昔之业，因由累功。复乃志乐辕门，艺合军府，佐元戎静其藩镇，事方伯美於黔黎，虽未亲随征轩，效其驱殿，或若悸屡从使骑，知其否臧。奈何怀雄略，期报国，而未就甄升，韫多谋以成名，而久婴沉痼。彼昊穹不，遗□良土，始春秋五十三，云亡于杨州之邑海陵之第。夫人弘农杨氏，对孤影恨丝萝无托，处空闺悲琴瑟何乖，昼哭其礼可知，朝奠而情罔极。□之贤者，曷以出其右哉！有一子曰敬存，以其继续於先将承衤勺于后。有三□，长许嫁东莞臧氏，次适太原郭氏，季许从陇西李氏，皆孝闻于阃，顺以归人。公卜葬以其秋九月八日壬午，于邑之西原白路里之礼也。虑其地或为岗峻，为溟以深，耕之以夷，居之以聚，将期永岁，斯以志之。固命余，以厚赠多惭，□者之所作不文不饰，无以加之，置诸埏隧而已矣。词云：
    噫，于戏！伟哉淑人，杨名于淮泗，晦迹于江滨。遐迩响其德，疏昵依於仁。积货以丰屋，修辞以润身。其生也显于其荣，其没也归于其真。惜哉弓剑坠于泉壤，悲夫金玉瘗于荆蓁。刻兹石将为不朽，以传乎万古千春。夫人弘农杨氏，以大中十三年十月八日合府君之营，礼也。（石刻。《唐代墓志汇编?大中一五三》）
    ☆王顼
    顼，大中朝文林郎守苏州海盐县主簿。
    ○唐故颍川陈夫人墓志铭（并序）
    夫人颍川郡人也。其源流枝裔，系在家谍，故可得而略焉。曾祖远，皇左千牛卫长史；祖琚，皇申州罗山县尉；考，皇宣州旌德县尉。五代祖以文学中策，累资为长洲令，其後子孙因家吴郡。夫人，旌德君之仲女也。外祖顺阳范公询，始以孝廉入仕，多赴公侯延辟，为巡察之职，季年终於丹徒令。其外族亲戚，世多卿相，为侯伯者不可胜纪。夫人少习诗礼，长善笔扎，自孩提至笄年，不履堂阈，其於针刀之功，罔不尽妙。子响其清规，傥其懿淑，遂因亲友传导，愿委禽焉。及拜其室，观其德，果叶所闻。尔後琴瑟韵合，闺门道光，将期睹子孙之盛，保松筠之寿。何期暂婴微疾，以至殂逝。抑闻之古人曰：“皇天无亲，惟德是辅。”且夫人事亲尽孝，可侔於曾闵；事夫执敬，有类於恭姜。孝敬之道既备，可谓全其德也，奈何不享其寿，弃予先逝，则天道辅德之言，曷足凭乎？然夫人在家有金玉之丰，为妇享禄秩之盛，则平生之分，亦无恨矣。所痛者，以予天年未尽，不得与良人偕死，故於九原之东，虚其左室，俟予启手足之晨，从夫人於此也，冀泉壤再合，神魂相依。夫人归予八年，生子二人，长曰严七，幼曰印儿，俱婴孩，然居丧号恸，皆过毁瘠。女二人，亦幼稚，晨暮哭泣，如成人焉。夫人年廿五，大中十年二月廿一日寝疾，终于海盐县之公署。以其年十一月廿一日葬於苏州长洲县馀抗乡石渎南馆墅村之原，礼也。呜呼！男未辨方，女犹总角，一旦弃去，俾谁字之？嗟乎！日月有时，痛伤无己，衔哀识石，以虞变迁。铭曰：
    於戏良人，道光母仪。事上以敬，抚下惟慈。温恭可范，闺门有规。何图不寿，泉路永辞。楚玉沉秦，妍芳坠枝。皇天何罪，遘我孤危。恸哭む帐，生乎莫追。流水凝咽，松风助悲。彭殇兮同此道，泉壤兮与卿之期。（石刻）
    ☆薛逵
    逵，大中时陇州防御使、秦州剌史。
    ○筑定戎关奏
    伏奉正月二十六日诏旨，令臣筑故关讫闻奏者。伏以源西境，切在故关，昔有提防，殊无制置。僻在重冈之上，苟务高深；今移要会之□，实堪控扼。旧绝泉井，远汲河流，今则临水挟山，当川限谷，危墙深堑，克扬营垒之势。伏乞改为定戎关，关吏钤辖往来。臣当界又有南由路，亦是要冲，旧有水关，亦请准前扼捉。去正月二十七日起功，今月十七日毕，谨画图进上。（《唐会要》八十六）
    ☆郑渥
    渥，大中时山南西道节度使。
    ○文川谷路斜谷路置驿奏
    当道先准敕文，新开文川谷路，从灵泉驿至白云驿，共一十一所，并每驿侧近置私客馆一所。其应缘什物粮料递乘，并作大专知官，及桥道等开修制置毕。其斜谷路创置驿五所；平州驿一所，连云驿一所，松岭驿一所，灵溪驿一所，凤泉驿一所，并已毕功讫。（《册府》《唐会要》八十六）
    ☆韦损
    损，初名谌，襄阳人。武昌军节度使检校户部尚书。
    ○请立私庙奏
    四代祖凑，开元中于上都立政坊立庙。至建中四年，亡失木主，其庙屋及树并在，今臣官阶至三品，合立私庙，享前件庙。（《唐会要》十九）
    ☆韦孺实
    孺实，太常寺主簿。
    ○议韦损立三世庙奏
    准何修之《礼问答》云：“姑安靖王庙，东城事乱，神主不存，废祠未久，今欲造木主升，于礼如何？”答曰：“新造木主成，便合奉迎入室，当设酒脯之奠，然後即安也。”又准礼，文武官二品以上祠四庙，五品以上祠三庙。今韦尚书官至三品，自合得立三庙。缘四代祖河东节度使先立私庙，太师己曾庙讫，至建中四年失木主，自後子孙位卑，其祠久废。今韦尚书官位三品，准《祠祭令》，各立三庙，即合祭太师中丞及使君三神主，便合营造庙宇，以安木主。今河东节度旧庙木主亡失，庙宇见存。其河东节度是四代神祖，不合更祭，今太师以下三神主于其庙，在礼无嫌。（《唐会要》十九）
    ☆李元中
    元中，咸通间人，乡贡进士。
    ○大唐幽州节度随使押衙银青光禄大夫检校国子祭酒太原王公夫人清河张氏墓志
    夫人姓自轩辕之弟子挥，始造安实张罗网，廿掌中其职，遂为氏焉。夫人家族奇常，洪惟茂著，精妙淑气，称善人寰，奉养尽心於晨堂，妇道饱恭於大族，可谓金玉显明，礼乐嘉廿，惟孝其德，惟显其仁，竖立规风，温颜内外，实可比於行状也。祖万友，父少清，鲁儒相袭，业善何曾，不仕王庭，耿恣优逸，古今之有也。于戏！轮摇小焰，劫促年光，夫人无何以咸通四年正月廿日寝疾，至五月廿四日终于幽州幽都县界劝利坊私弟，享年六十有一。呜呼！行路悼焉，姻亲感恸，子孙泣血，佥曰孝门。夫人有子四人：长曰弘泰，见任雄武军平地栅巡检烽铺大将游击将军试左骁卫将军，文武全材，君亲选寄，弓开落鹰，词逸横科；次曰弘雅，次曰弘籍，次曰弘楚，咸著义方，俱修礼乐，壮年当代，名即其成。时谓曰：“弓裘不坠矣。”夫人以七月十三日礼葬于幽都县界保大乡樊村之原也。呜呼哀哉！怆兮窀穸，知白杨早落，虑青松後雕，代变人移，纪之陵谷。乃镂其石，保其始终。铭曰：
    人寰何限兮流年光，冥路何促兮空苍苍。明月照坟兮下泉客，春秋来去兮高白杨。烟云凝思兮埋古岗，风光声哀兮成惨伤。陵谷变移兮朝与暮，寂寞终天兮堪断肠。（石刻。《金石萃编补略》二、《唐代墓志汇编?咸通三一》）
    ●卷三十二
    ☆李郴
    郴，咸通中守京兆府参军长安尉，转监察御史，终秘书郎。
    ○唐秘书省秘书郎李君夫人宇文氏墓志铭（并序）
    夫人姓宇文氏，初代武川人。太和中迁居洛阳，遂为河南人也。其先因瑞命氏，周纪备详，至於尊爵显名，勋烈赫赫者，则史不绝书矣。高祖远惑，皇任梁王掾；曾祖成器，皇任绛州翼城县丞，赠礼部员外郎；祖邈，皇任御史中丞，左迁沣州剌史，赠太尉；父瓒，见任右散骑常侍。常侍公娶故太子司议郎博陵崔贾女。夫人年始十馀岁，而崔夫人亡，丧礼成人，识者异之。而又生禀直气，幼知礼法，言必耸尊卑之听，动不假保傅之训，雍睦兄弟，令族罕俦。组绣奇工之暇，独掩身研书，偷玩经籍，潜学密识，人不能探。工五言、七言诗，词皆雅正。常侍公每贤之，为人曰：“是女当宜配科名人。”
    咸通甲申岁，因丞相今宛陵杨公媒，适陇西李郴，任以内事。夫人姓鄙华饬而安俭薄，时郴守官京兆府参军也。明年，郴改长安尉。其夏，转监察御史里行，充湖南都团练判官。又明年，敕拜秘书郎。其赴职也，携手同去，其拜官也，偕行而来。又明年春，夫人得疾长安宣平里，九十日启手足而化。是岁丁亥夏四月辛卯，享年叁拾有壹。
    常侍公哀恸致疾，其於追伤痛惜，如掌失明珠耳。由三族六姻，无不泣涕如雨。以其年八月壬申，归葬长安县承平乡龙首原南刘村，先茔，礼也。有子四人，女二人。长曰召，前婺州义乌县尉；次曰吉，前宣州溧水县尉；次曰占，授滁州永阳县主簿，以亲丧不之任；幼曰同，前明经。郴执笔追悼，因志于石。铭曰：
    夫人为女兮既孝且明，夫人为妇兮既顺而贞。何善则周兮其福不并，何松之茂兮而柳之荣。无所诘问兮地幽天冥，亲者泣血兮疏者涕零。谨其终始兮而刻斯铭，悲哉夫人兮永泉扃。（石刻）
</div>
    <div class="pagination">
<a href="唐文续拾_page55.html">上一页</a><span>...</span><a href="唐文续拾_page51.html">51</a><a href="唐文续拾_page52.html">52</a><a href="唐文续拾_page53.html">53</a><a href="唐文续拾_page54.html">54</a><a href="唐文续拾_page55.html">55</a><span class="current-page">56</span><a href="唐文续拾_page57.html">57</a><a href="唐文续拾_page58.html">58</a><a href="唐文续拾_page59.html">59</a><a href="唐文续拾_page60.html">60</a><a href="唐文续拾_page61.html">61</a><span>...</span><a href="唐文续拾_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
