<!DOCTYPE html>
<html>
 <head>
  <meta charset="utf-8"/>
  <title>
   唐文续拾 - 第 72 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文续拾 - 第 72 页/共 91 页
  </h1>
  <div class="content">
   姓皇甫，安定人。住西京禅定寺，精讲戒律。贞观初，卒。
    ○续萨婆多毗尼毗婆沙序
    世雄息化，律藏枝分，遂使天竺圣人，随部别释。自佛教东流，年代绵久，西土律论，颇传此方。然此萨婆多，即解其十诵。智首宿缘积善，早预缁门，始进戒品，即为毗尼藏学。至於诸律诸论，每备披寻，常慨斯论要妙，而文义阙少。乃至江左、淮右，爰及关西，诸有藏经，皆亲检阅，悉同雕落，罕有具者。虽复求之弥恳，而缘由莫测，每恨残缺，滞於译人，静言思此，恒深悲叹。比奉诏旨，来居禅定，幸逢西蜀宝玄律师，共谈此论阙义。玄言本乡备有，非意闻之，不胜庆跃。於是殷勤三覆，问其所由，方知此兴，译在於蜀，若依本翻，有其九卷。往因魏世道武毁灭法门，乃令兹妙旨首末零落，遂使四方皆传阙本。其真言圆备，尚蕴成都。智首乃托印■行人井络良信，经涉三周，所愿方果。以皇隋之驭天下二十六载，大业二年岁次丙寅冬十二月，躬获此本，传之京邑。智首深愿流兹觉水，散此惠灯，悟彼学徒，补其法宝。已有一本，附齐州神通寺僧沙禅师，令於海岱之间诸藏传写。犹恨晋、魏、燕、赵，未获流布。相州静洪律师，毗尼匠主，复是智首生年躬蒙训导，今谨附一本，屈传之河朔。故具述由序，标之卷初，愿寻览诸贤，无猜惑也。（《大藏》气字函）
    ☆行友
    蒲晋沙门。入唐，召充弘福寺翻译。著《已知沙门传》。
    ○释智通论（通姓程，河东人。大业中卒。见幢荩塔庙曰：“吾生净土矣。”行友为传，因著论）
    夫法本不生，今则无灭，如身实相，观佛亦然。因斯以谈，则三界与一识冥归，生死共涅同体，又何容净秽彼此於其间哉！则凡夫学人，妄情未尽，不能齐彼我，均苦乐，遗欣厌，亡是非，故须回向愿求，标心所诣，然後往生耳。其实则不然。譬犹明镜现形，空谷应声，影响之来，岂足远乎？而惑者以暗识生疑，谓净土越度三有，超过九定，绝域寥廓，经途远，自非三乘极位，及十地圣人，积行累功，安能生彼，何其谬欤！
    观斯上人虽禀性温柔，为人清洁，其所修习，则福德偏长。定慧之功，荩不足纪，直以一生之散善，临命之虚心，遂能自睹光明，亲见幢相，动摇神象，梦感旁人。是知九品之业有徵，十念之功无爽，凡我同志，岂不勖哉！若夫寻近大乘，修行止观，察微尘之本际，讯一念之初源，便可荆棘播无常之音，枭獍说甚深之法。十方净国，未必过此。如其眷恋妻孥，桓弊执，营生未厌，逐物己疲，摧百龄於仓卒之间，毕一世於遑忙之际，内无所措，外无所恃，则长劫冥没，亦奚能自返，良可悲矣！（《续高僧传》十八）
    ☆法琳
    《全唐文》九百三有传。
    ○破邪论
    庄周云：“六合之内，圣人论而不议；六合之外，圣人存而不论。”老子云：“域中有四大，而道居其一。”考诗书礼乐之致，忠烈孝慈之先，但欲攸序彝伦，意存敬事君父，至德唯是安上治民，要道不出移风易俗。自卫返鲁，讵述解脱之言；六府九畴，未宣究竟之旨。案《前汉?艺文志》所纪众书一万三千二百六十九卷，莫不功在近益，俱未畅远途，诚自局於一生之内，非迥拔於三世之表者矣。遂使当见因果，理涉旦而犹昏；业报吉凶，义经邶而未晓。斯并六合之寰块，五常之俗谟，讵免四流浩汗，为烦恼之场；六趣喧哗，造尘劳之业者也。原夫实相杳冥，逾道之要道；法身凝寂，出玄之又玄。唯我大师体斯妙觉，二边顿遣，万德斯融，不可以境智求，不可以形名取，故能量法界而兴悲，揆虚空而立誓。所以现生秽土，诞圣王宫，示金色之身，吐玉毫之相。布慈云於鹫岭，则火宅焰销；扇慧风於鸡峰，则幽途雾卷。行则金莲捧足，坐则宝座承躯，出则天主导前，入则梵王从後。声闻善萨，俨若朝仪；八部万神，森然翊卫。宣涅则地现六动，说般若则天雨四花。百福庄严，状满月之临沧海；千光照曜，如聚日之映宝山。师子一吼，则外道摧锋。法鼓暂鸣，则天魔稽首。是故号佛为法王也，岂与衰周李耳比德争衡，末世孔某辄相联类者矣。
    是以天上天下，独称调御之尊；三千大千，咸仰慈悲之泽。然而理深趣远，假筌蹄而後悟；教门善巧，凭师友而方通。统其教也，则八万四千之藏，二谛十地之文，海殿龙宫之旨，古谍今书之量，莫不流甘露於万叶，垂至道於百王，近则安国利民，远则超凡证圣。但以时运未融，致令汉梵殊感，故西方先音形之奉，东国後见闻之益。及慈云卷润，慧日收光，乃梦金人於永平之年，睹灵骨於赤乌之岁。於是汉、魏、齐、梁之政，像教勃兴；燕、秦、晋、宋已来，名僧间出。或神力救世，或异迹发人，或慧解开神，或通感适化。及白足临刃不伤，遗法为之更始；志上分身员户，帝王以之加信。具诸史籍，其可详乎！并使功被将来，传灯永劫。议者佥曰：僧唯绍隆佛种，佛则冥卫国家，福隆皇基，必无废退之理。
    我大唐之有天下也，应四七之辰，安九五之位，方欲兴上皇之风，开正觉之道，治致太平，永隆淳化。但傅氏所述，酷毒秽词，并天地之所不容，人伦之所同弃。恐尘黩圣览，不可具观。伏惟陛下布含弘之恩，垂鞠育之忄惠，审其逆顺，议以真虚。佛以正法，远委国王，陛下君临，斯当付嘱。谨上《破邪论》一卷，用拟传词。（《续高僧传卷》三十二）
    ○答太宗诏奏
    文王大圣，周公大贤，追远慎终，昊天靡答，孝悌之至，通於神明，虽有宗周，义不争长。何者？皇天无亲，竟由辅德，古人党理而不党亲，不自我後，虽亲有罪必罚，虽怨有功必赏，赏罚理当，故天下和平。老子习训道宗，德教加於百姓；恕已谦光，仁风形于四海。
    又云：吾师名佛。佛者，觉一切人也。塌竺古皇，西升逝矣，讨寻老教，始末可追，日授中经，示诲子弟，言吾师者，善入泥洹，绵绵常存，吾今逝矣。今刘、李所述，谤灭老氏之师，世莫能知。著兹《辩正论》有八卷，略对道士六十馀条，并陈史籍前言，实非谤毁家国。（《续高僧传卷》三十二）
    ○诏问临刃不伤对
    自隋季扰攘，四海沸腾，疫母充行，干戈竞起，兴师相伐，各擅兵威，臣佞君荒，不为正治，遏绝王路，固执一隅。自皇王吊伐，载清陆海，斯实观音之力，咸资势至之恩。比德连踪，道齐上圣，救横死於帝庭，免淫刑於都市。琳於七日已来，不念观音，唯念陛下。
    敕治书侍御史韦问琳，有诏令念观音，何因不念，乃云“唯念陛下”。
    琳答伏承观音圣鉴，尘形六道，上天下地，皆为师范。然六唐光宅四海，九夷奉职，八表刑清，君圣臣贤，不为枉滥。今陛下子育恒品，如经即是观音，既其灵鉴相符，所以唯念陛下。且琳所著正论，爰与书史伦同，一句参差，任从斧钺。陛下若顺忠顺正，琳则不损一毛，陛下若刑滥无辜，琳则有伏尸之痛。（《续高僧传》卷三十二）
    ☆法宣
    常州沙门。
    ○释道庆圹铭
    余与伊人，言忘道狎。京辇少年，已欣共被；他乡衰暮，更喜同袍。月席风筵，接腕晤晤，吾子经堂论室，促膝非异人。岂意玄穹，歼我良友，千行徒洒，百身宁赎？未能抑笔，聊书短铭。其词曰：
    十力潜景，四依匡世。踵德连晖，伊人是继。宫墙戒忍，灯炬禅慧。并驱生、林，分庭安、睿。论堂扌为玉，义室芬兰。坐威师子，众绕旃檀。道洁尘外，理析谈端。四仪式序，三业惟安。秽土机穷，胜人现灭。帐留馀影，车回去辙。陇月孤照，坟泉幽冽。竹露暂团，松风长切。气运有终，德音无绝。（《续高僧传》卷十四）
    ○释慧κ砖塔铭
    余与上人，情均道勰，君终我疾，枕泪眠号，素车不驰，玄壤长隔，欲申悲绪，聊书短铭：
    方坟在列，灵塔斯布。爰属胜人，允兹崇树。於惟法主，人胜德全。爱河早越，心灯幼传。岩岳一篑，哮吼三年。青蒲应举，紫极闻天。名邦伫化，利物攸往。衢樽日斟，悬镜常朗。义海傍溢，谈峰直上。谁谓明珠，忽潜幽壤。神邶掩冗，素塔标坟。琼龛宿雾，玉掌排云。涧松送响，岩桂呈芬。山飞海运，迁贸相踵。火入秦陵，书开汲冢。惟兹道力，巍巍长竦。（《续高僧传》卷十六）
    ☆元续
    事迹俟考。
    ○实园寺碑铭
    老称圣者，庄号哲人。持萤比日，用岳方尘。（《续高僧传》卷十五）
    ☆彦琮
    《全唐文》九百五有传（琮作）。
    ○大唐故左卫翊卫武骑尉王府君墓志铭（并序）
    君讳行威，字国宝，其先太原晋阳人也。自後因官播越，又为雍州明堂县人焉。若乃辅嗣谈玄，浚冲闲放，纂清徽於远系，继盛德以追踪者，於王府君见之矣。祖金，朝议郎益州司兵参军事；父师保，朝散大夫；并志尚老庄，屏忽名位，优游天地之际，托赏风月之间。爰诞异人，乃邦之彦。叶媚川而藻性，夙著温恭；禀圆折以资生，弱称歧嶷。起家以门荫补充左卫翊卫。提戈玉琮，荷戟璇墀，既申之以爪牙，亦罄之以心膂。秩满不仕，从私欲也。於是孔座陈筵，招携於执友；牙琴嵇王，留连於胜托。将谓永贞眉寿，天假大年，岂期董泽先秋，榆关遽落。以垂拱二年岁次景戍七月已亥朔十四日壬子，遘疾终於颁政里第，春秋五十有六。即以其年九月戊戍朔五日壬寅，归葬於京兆西南龙首之原，礼也。长子武骑尉义方、次子麟台御书手义端等，茹荼集蓼，惧平海以成田；陟岵循陔，虑高春而徙照。敬刊贞琬，为之志云。其铭曰：
    景胄华宗，千霄括地。师王友帝，怀忠抱义。挺生才彦，有美璋。留连风月，优游老、庄。入仕登庸，提戈荷戟。翊奉宸极，罄於心迹。邶园养性，琴酒怡神。方希悬解，遽返天真。云亡殄瘁，人良歼丧。雾黯云低，松高野旷。勒方础兮泉之幽，纪四序兮有回周。庶滕棺兮照白日，识九原兮柏与楸。（《常山贞石志》）
    ☆道宣
    《全唐文》九百九有传。
    ○续高僧传後序
    窃以法流所被，非人不弘，顷世浇漓，多乖名实，後学奔竞，未志寻筹，致混篇章，凋残者众。自梁已後，僧史荒芜，追讨英猷，罕有微绪。岂非缀缉寡鲜，闻见遂沉，高行明德，湮埋难纪。辄不崖揆，且掇在言，至於传述，固亏嘉绩，犹贤绝坠，无闻於世。所以江表陈统，琼晃琰爝之俦；河北高都，融琛散魏之侣。英声昌於天汉，盛行动於人心，并可楷模，俱从物故。尝以暇日，逼访京贤，名尚不闻，何论景行。抚心之痛，自积由来，相成之规，意言道合，仰托周访，务尽搜扬，勿谓繁多，致乖弘略。世之三史，卷馀四百，尚有师寻，岂喻释门三五表也。故当微有操行，可用师模，即须缀笔，更广其类。岂不光闻僧海，舟径圣踪，则释门道胜，顾思齐之有日；俗流上达，增景仰於生常邪！辄舒传末，冀期神人知有据耳。（《续高僧传》卷四十）
    ○简诸宰辅叙佛教隆替状
    《列子》云：“周穆王时，西极有化人来，反山川，移城邑，千变万化，不可穷极，穆王敬之若圣。”此则佛化之初及也。朱仕行《释道安经录》云：“秦始皇时，西域沙门十八（皇）人来化始皇，始皇弗从，禁之。夜有金刚丈六人破狱出之，始皇稽首谢焉。”《汉书》云：“武帝元狩中，开西域，获金人，率长丈馀，列之甘泉宫。帝以为大神，烧香礼拜。後遣张骞往大夏寻之，云有身毒国。”即天竺也。彼谓浮图，即佛陀也，此初知佛名相云，成帝都水使者刘向云：“向检藏书，往往见有佛经。”此即周秦已行，始皇焚之不尽。哀帝元寿中，使景宪往大月氏国，因诵浮图经还，於时汉境稍行斋戒，据此曾闻佛法，中途潜隐，重此中兴。後汉明帝永平中，上梦金人飞行殿前，乃使秦景等往西域寻佛法，遂获三宝，东传洛阳。画释迦立像，是佛宝也；翻《四十二章经》，是法宝也；迦竺来仪，是僧宝也。立寺於洛城西门，度人开化，自近之远，展转住持，终於汉祚。
    魏氏一代，五主四十五年，隆敬渐深，不闻再毁。吴氏江表，四主五十九年，孙权创开佛法，感瑞立寺，名为建初。其後孙皓虐政，将事除屏，诸臣谏之乃止，召僧而受五戒。蜀中二主四十三年，于时军国谋猷，佛教无闻信毁。晋司马氏东西立政，一十二主一百五十六年。中朝四帝，崇信之极，不闻异议。唯东晋成帝咸康六年，丞相王导、太尉庾亮薨後，庾冰辅政，帝在幼冲，为帝出诏，令僧致拜。时尚书令何充、尚书谢广等建议不合拜。往反三议，当时遂寝。尔後六十二年，安帝元初中，太尉桓玄以震主之威，下书令拜。尚书令桓谦、中书王谧等抗谏曰：“今沙门虽意深於敬，不以形屈为礼，迹充率土，而趣超方内。是以外国之君，莫池和礼（如育王等礼比丘之事也），良以道在则贵，不以人为轻重（如魏文之轼干木，汉光之遇子陵等）。寻大法东流，为日谅久，虽风移政易，而弘之不异。岂不以独绝之化，有日用於陶渐；清约之风，无时害於隆平者乎？”玄又致书庐山远法师，序老子均王侯於三大。远答以“方外之仪，不隶诸华之礼”，乃著《沙门不敬王者论》五篇，其事由息。及安帝返政，还崇信奉，终於恭帝。
    有宋刘氏，八君五纪，虽孝武大明六年，暂制拜君，寻依先政。齐、梁、陈氏，三代一百一十馀年，隆敬尽一，信重逾深。中原魏氏，十有馀君一百五十五年，佛法大行，备见魏收良史。唯太武真君七年，听谗灭法，经於五载，感疠而崩，还兴佛法，终於静帝。自晋失御中原，江表称帝，国分十六（谓五凉，四燕、三秦、二赵、夏、蜀也）。斯诸伪政，信法不亏。唯赫连勃勃据有夏州，凶暴无厌，以杀为乐，佩像背上，令僧礼之。後为震死，寻为北代所吞，妻子形刻，具如萧子显《齐书》。高齐在邺，六帝二十八年，信重逾前，国无两事。宇文周氏，五帝二十五年。初，武帝信重佛法，後纳张宾之议，便受道法，将除佛教。有安法师著《二教论》以抗之，论云：“九流之教，教止其身，名为外教；三乘之教，教静其心，或名为内教。老非教主，易谦所摄。”帝闻之，存废理乖，遂双除屏，不盈五载，身殁政移。隋氏承运，二帝三十七年。文帝崇信，载兴佛法，海内置塔，百有馀州，皆发休瑞，具如图传。炀帝嗣录，改革前朝，虽令致敬，僧竟不屈。
    自大化东渐，六百馀年，三被诛除，五令致拜，既乖经国之典，又非休明之政。刳之虐，被於乱朝；抑挫之仪，扬於绝代。故使事理乖常，寻依旧辙，良以三宝为归戒之宗，五众居福田之位。虽信毁交贸，殃咎推移，斯自人有窳隆，据道曾无兴废。所以千馀大圣，出贤劫之大期；寿六万年，住释门之正法。况乃十六尊者，行化於三洲；九亿应供，护持於四部。据斯以述，历数未终，焉得情断，同符儒典。且《易》之蛊爻，不事王侯；礼之儒行，不臣天子。在俗四位，尚有不屈之人；况弃俗从道，而便责同臣子之礼。又昊天上帝，岳渎灵祗，君人之主，莫不祭飨而下拜。今僧受佛戒，形具佛仪，天龙八部，奉其道而仰其容，莫不拜伏於僧者。故得冥显徵，祥瑞杂沓，闻之前传，岂复同符老氏，均王侯於三大者哉！故沙门之宅生也，财色弗顾，荣禄弗縻，观时俗若浮云，达形命如阳焰，是故号为出家人也。故出家不存在家之礼，出俗无沾处俗之仪，其道显然，百代不易之令典者也。其流极广，故略述之。（《续高僧传》《广弘明集》二十五）
    ☆定持
    长安时宏福寺僧。
    ○大周故居士庐州巢县令息尚君之铭
    惟君讳真，字仁爽，清河郡人，吕望之後也。春秋七十有七，奄从风化。以调露元年八月十九日，逝於县循德之里。即以其月廿一日，迁柩於终南山云居寺尸陀林。舍身血肉，又收骸骨。今於禅师林所起砖坟焉。表生从善友之心，殒不离胜缘之境，建崇铭记，希传不朽。长安三年岁次癸卯庚申朔戊辰日，外孙宏福寺僧定持建。（石刻）
    ☆怀素
    《全唐文》九百十二有传。
    ○自叙帖
    怀素家长沙。幼而事佛，经禅之暇，颇好笔翰，然恨未能远睹古人之奇迹，所见甚浅。遂担笈杖锡，西游上国，谒见当代名公，错综其事，遗编绝简，往往遇之。豁然心胸，略无凝滞，鱼笺素绢，多所尘点，士大夫不以为怪焉。
    颜刑部书家者流，精极笔法，水镜之辨，许在末行。又以尚书司勋郎卢象、小宗伯张正言，曾为歌诗，故叙之曰：“开士怀素，僧中之英，气概通疏，性灵豁畅，精心草圣，积有岁时，江岭之间，其名大著。故吏部侍郎韦公陟观其笔力，勖以有成。今礼部侍郎张公谓赏其不羁，引以游处。兼好事者同作歌以赞之，动盈卷轴。夫草槁之作，起於汉代，杜度、崔瑗，始以妙闻，殆乎伯英，尤擅其美，羲、献兹降，虞、陆相承，口诀手授，以至於吴郡张旭长史。虽姿性颠逸，超绝古今，而模楷精法，详特为真正。真卿早岁常接游居，屡蒙激昂，教以笔法。资质劣弱，又婴物务，不能恳习，迄以无成。追思一言，何可复得！忽见师作，纵横不群，巡疾骇人，若还旧观，向使师得亲承善诱，亟挹规模，则入室之宾，舍子奚适？嗟叹不足，聊书此以冠诸篇首。”
    其後继作不绝，溢乎箱箧。其述形似，则有张礼部云：“奔蛇走虺势入座，骤雨旋风声满堂。”卢员外云：“初疑轻烟澹古松，又似山开万仞峰。”王永州邕曰：“寒猿饮水撼枯藤，壮士拔山伸劲针。”朱处士遥云：“笔下唯看激电流，字成只畏盘龙走。”叙机格，则有李御史舟云：“昔张旭之作也，时人谓之张颠；今怀素之为也，余实谓之狂僧。以狂继颠，谁曰不可？”张公又云：“稽山贺老粗知名，吴郡张颠曾不易。”许御史瑶云：“志在新奇无定则，古瘦漓骊半无墨。醉来信手两三行，醒後却书书不得。”戴御史叔伦云：“心手相师势转奇，诡形怪状翻合宜。人人欲问此中妙，怀素自言初不知。”语疾速，则有窦御史冀云：“粉壁长廊数十间，兴来小豁胸中气。忽然绝叫三五声，满壁纵横千万字。”戴公又云：“驰豪骤墨列奔驷，满座失身看不及。”目愚劣，则有从父司勋员外郎吴兴钱起诗云：“远锡无前侣，孤云寄太虚。狂来轻世界，醉里得真如。”皆辞旨激切，理识元奥，固非虚荡之所敢当，徒增愧畏耳。进大历丁已冬十月廿有八日。（宋拓本）
    ○酒狂帖
    酒狂昨日过杨少府家，见逸少、阮步兵帖，甚发书与也。颠素何可以到此，但恨无好纸墨一临之耳。比见献之《月仪帖》内数字，遂与右军并驰，非後人所能到。一点一画，便发新奇一法，此乃得锺繇弟子宋翼三遇波藏锋法。酒狂见此，遂大吐出胸中霓耳千丈，早晚纳去，俟杨生缚笔至可为也。兹不具，□狂□藏真太师丈足下。（《书画汇考》八）
    ○右军帖
    右军云：“吾真书过锺，而草故不减张。”仆以为真不如锺，草不及张，所谓世之所重以其能，怀素书之不足以为道，其言当不虚也。（《淳化阁帖》五）
    ○圣母帖
    圣母心俞至言世疾冰释，遂奉上清之教，旋登列圣之位。仙阶崇者灵感远，丰功迈者神应速。乃有真人刘君，拥节乘麟，降于庭内。刘君名纲，贵真也。以圣母道应宝录，才合上仙，授之秘符，饵以珍药，遂神仪爽变，肤骼纤妍，脱异俗流，鄙远尘爱。杜氏初怒，责我妇礼，圣母然，不经听虑。久之生讼，至于幽圄，拘同里，倏忽霓裳仙驾降空，卿云（上缺似云字）临户，顾召二女，践虚同升。旭日初照，耸身直上，旌幢彩焕，辉耀莫伦，异乐殊香，没空方息康帝以为中兴之瑞，诏於其所置仙宫观，庆殊祥也。因号曰东陵。圣母家于广陵，仙于东土，日东陵焉。二女从升，曰圣母焉。邃宇既崇，真仪丽设。远近归赴，倾币江淮，水旱札瘥，无不祷请，神贶昭答，人用太康。奸盗之徒，或未人（似是引字）咎，则有鸟禽翔其庐上，灵徵既降，罪必斯获。闾井之间，无隐慝焉。自晋暨随，年将三百，都鄙精奉，车徒奔属。及炀帝东迁，运终多忌，苛禁道侣，元元九圣丕承，慕扬至道，真宫秘府，罔不择建。况灵纵可讯，道化在人。虽芜翳荒颓，而奠祷云集，栋宇未复，耆艾衔悲。谁其兴之？粤因硕德。从叔父淮南节度观察使礼部尚书（下空）、监军使太原郭公，道冠方隅，勋崇南服，淮沂既蒸，识□作而不朽，存乎颂声。贞元九年岁在癸酉五月。（《湖南通志》、《西安碑林书法艺术》）
    ○秋风帖
    此相遇，极慰积心。人情逼深江。事来甫尔，遂不果款悉。海（案帖首及江字上下、海字上下，俱有阙文）。我有数行泪，不落十馀年。今日为君尽，并洒秋风前。（《宝真斋法书贽》五）
    ○律公帖
    贫道频患脚气，异常忧闷也。常服三黄汤，诸风疾兼，心中常如刀刺。乃可处方数日服，不然，客舍非常之忧耳。律公能枉步求贫道颠草，斯乃好事也。奉浼，不尽垂悉。沙门怀素白。（同上）
    ☆一行
    《全唐文》九百十四有传。
    ○请造铜游仪奏
    黄道游仪，古有其术而无其器。以黄道随天运动，难用常仪格之，故昔人潜思，皆汉有得。今梁令瓒创造此图，日道月交，莫不自然契合，既于推步尤要，望就书院更以铜为之。庶得考验星度，无有差舛。（《唐会要》四十二）
    ○请与星官考校黄道游仪表
    《舜典》云：“在璇玑玉衡，以齐七政。”说者以为取其转运者为枢，持睚者为衡，皆以玉为之，用齐七政之变，知其盈缩进退，得失政之所在，即古太史浑天仪也。自周室衰微，畴人丧职，其制度遗象莫传者。汉兴，丞相张苍首创律历之学。至武帝诏司马迁等更造汉历，乃定东西，立晷仪，下漏刻，以追二十八宿相距星度，与古不同。故唐都分天部，洛下闳运算转历，今赤道历星度则其遗法也。後汉永元中，左中郎将贾逵奏曰：“臣前上传安等用黄道度日月，弦望多合。近太史官一以赤道度之，不与天合。愿请太史官日月宿簿及星辰晷度，与待诏星官考校。奏可。问典星待诏姚崇等十二人，皆曰：‘星图有规法，日月实从黄道，官无其器，不知施行。’甘露二年，大司农丞耿寿昌奏，以图仪度日月行，考验天运。日月行赤道，至牵牛、东井，日行一度，月行十五度；至娄、角，日行一度，月行十三度，此前代所共知也。”是岁永元四载也。明年，始诏太史造黄道铜仪。冬至日在斗十九度四分度之一，与赤道定差二度。史官以校日月弦望，虽密近而不为望日。铜仪，黄道与度运转，难候，是以少终其事。其後是洪因黄道浑仪，以考月行出入迟速，而後世治历者不遵其法，更从赤道命文，以验贾逵所言，差谬益甚，此治历者之大惑也。 
    今灵台铁仪，後魏明元时都匠解兰所造，规制朴略，度刻不均，赤道不动，乃如胶柱，不置黄道，进退无准。此据赤道月行以验入历迟速，多者或至十七度，少者仅出十度，不足以上稽天象，敬授人时。近秘阁郎中李淳风著《法象志》，备载黄道浑仪法，以玉衡旋规，别带日道，傍列二百四十九交，以推月游，用法颇杂，其术竟寝。
    臣伏承旨，更造游仪，使黄道运行，以追列舍之变。因二分之中以立黄道，交于轸、奎之间，二至陟降二十四度。黄度之内，又施白道月环，用究阴阳肉之数，动合天运，简而易从，足以制器垂象，永传不朽。（同上）
    按：《全文》九百十四所收《请与星官考校黄道游仪奏》至“与待诏星官考校”止。
    ☆沙门邈
    北崇福寺僧。
    ○大唐本愿寺三门之碑
    粤若稽古迦文，咨度法界，服勤浩劫，获有万德，其兴也勃焉。若乃怀宝不可以迷（缺）宇，其可得乎？於是给园宏构作矣。本愿寺者，昔在育王之所建也，在赵之鹿泉。鹿泉（缺）作纪，常山为镇，俯仰形胜，为百城之宗。案育王荩飞行之帝也，以铁轮为前驱尽有（缺）惟冈图，乃分遣鬼雄，大建灵塔，所杀八万有四千，建塔亦如之，以□罪也。□□八国（下缺）远，浸用邶墟，殆及有随，兴废起顿，改榜易号，建言有之，土火之间，龙战於野，绿林新市（下缺）高祖飞龙，王室草创，以大并小，遂迁井陉。太宗位天，光复释旧，开皇福地，尽举而存，故兹离正可知也。有若法宇禅居，率皆增（下缺）天子将有事东给，诛有罪也。中山次飞面名等，率六十人，忠勇冠时，言从薄伐。既其（下缺）天绋缡曷维，橹棹皆废，胁息惶汗，归怀法王，下冀神效一徵，树以遐福，既契既誓，疯然而（下缺）循其本，乃建斯门，崇昔愿也。视定极幅广，设阶分础，下袭粗给，猃狁之故。其业中断，□（缺）。上座僧道解寺主僧希名、都维那僧惠仙等，举寺高德一十有四人，并戒惠兼广，才明奥（缺）曰昔给孤唱始身子演成。今则不承权舆，使懿绩长寝，上圣默责，夫何以安之哉！乃命（下缺）代焉。秀师俗姓阎氏，燕赵之松柏也。神宇特发，闻思毕举，讲唱表正，白黑攸归。乃心（下缺）筐篚蝉联，影从者可胜言哉！於是徇班输，徵匠石，陟新甫，举徂来槎，其条枚伐。乃（下缺）拱若阜，聚棼如山，规圆毕符，锼无染，率壮士，令勇夫，抚鸿梁，蹑虚绝，藻掇植（下缺）庄阿阁四下，赭扉三启，海目极视，若有意乎。往来皇皇乎，有以见大觉之道□（下缺）数百里望而知归，况其迩者乎！其馀缘竹扫砌，碧流环扈，芙蓉司辰，明珠掌（下缺）秋七月哉生魄，剌史仇公克义布政施仁，镇抚（下缺）既下车，人悦其德。先是闾□阡陌，率多湫隘，（下缺）（《常山贞石志》、《八琼室金石补正》五十六）
    ☆文器
    开元中蜀僧。
    ○唐（缺）北峰塔院铭
    □之有天下也，四维廓，九服宁，海若自晏，山戎不耸，详夫甲子，荩一百艹一载焉。（缺）七圣之丕业，膺千秋之昌运，却走马，御飞龙，击天鼓，撞地锺，平章百姓，叶和（缺）育尔黎元，则我明府清源县开国子王公预兹选矣。公名□，字臣忠，其先太原人也。周（缺）经纶，皇朝水部员外、主爵郎中、陈、鄂、饶、润四州剌史、薛国公之孙，前殿中少监司（缺）衣冠列地，威望通天，龙匣决云之锋，凤台照胆之鉴。北面受制，西江烹鲜，设五教（缺）尘无以点其清，厥教肃而成，其政严而理。一岁，舆人歌之曰：“我有权暴，王公息之。我有（缺）□王公之惠。夫政也善则有颂，明乃不欺，东里之声未弭，西门之气不灭。传云：谁嗣弗在（缺）木□□水火兼济，既小往以莅人，亦大有以成岁也。由是百姓足，三教兴，郊光无猛兽为（缺）李聋俗听於云韶，盲群徒询其雪乳。且夫月因指见，妙或色彰，弗示化城，胡憩商路，此（缺）乃白环兴四代之庆，朱轮列十人之宠，善积先哲，泽流後昆，代出□□，□僧家有陶朱之（缺）端闲，德音和雅，爰在胎襁，早闻祥奇，弱卯游京，真童削发，严修（缺三字）石□行，毕志云（缺）路，轮航八若之原恂恂善诱，孜孜匪懈，有若昆季前荣州资官县（缺三字）前维州风流镇（缺）□桐□Ё宝碧，袭一鸟之庆祉，知三之礼经，挂黄绶於东门，翘（缺三字）西刹。□行有序，（缺）乡□爱惠，修奈苑之精庐，式凭慈善之力，以仁明之德。观夫莲龛聚日，菌阁凝霞，峥（缺）乌假道於罘ぜ，海乙贺羌於榱，傍聆地籁，俯阅云根，花夺烛龙，桂侵阴兔，自非（缺）宴也乎。轮奂孔炽，诡怪殊搏，前临月殿，释子锺梵之场；却负云岗，蕉人斧采之（缺）同贞珉幢迥立，宝炬长明，光光如太白点天，袅袅若修虹贯日，瑞花每雨，忍草（缺）真趣也。况金铺色设，玉字须镌，幸简墨以相授，宁谦让而自（缺）□育王八万，帝释三千，纷纶山海，煜耀人天，招提有识化（下缺）（《金石苑》、《八琼室金石补正》五十九）
    ☆了空
    开元中大云寺僧。
    ○金刚般若石经赞（并序）
    应知先圣六经，古贤百氏，钩深致远，未济苦集之川，任化安时，终迷灭道之界。不如得零点自在，号正遍知教□三乘，业宏十度，必超生老病死，而证常乐我净。《金刚般若经》者，佛於十六会中第九会说，即□乘之内最上乘也。约□有七，□地成三。四宏誓心，有情皆度；十□□行，无德不修。应空者见空，虽空而不违於有；应有者知有，虽有□不违於空。泯相会真，利断（缺四字）依证起说，克明极成之义。因□□往，福量等於虚空；果入无馀，□□同乎实际。是以弃损身命，数积□沙；惠施珍宝，量盈国界。方四句□非重，比一分而犹轻，诚可谓出□之妙门，至圣之洪范者矣。
    本愿寺法师智者，俗姓阎氏，石邑人也。调心止观，毓德闻思，待业精纯，辩才通利。百千佛所，已种善根；十二部中，能宣奥旨。劝化鹿泉县崇善乡望五十人等，厌生死苦，□解脱乐，革社会而鼎法会，扶罪根而种善根，月取三长，斋持八戒，同餐法药，共庇禅林。□有清信士赵仁审者，身处俗流，心专妙理。长者买地，不难倾金；仙人掩涂，宁辞布发。佥谓劳生易尽，至教难闻，雪山敬师，致身充供；波仑重道，以血洒尘。未能剥皮用书，日□□石为字，留此经典，多历岁年（缺五字）。有眼□圣种爰植，护念之德可怀；觉路□通，付属之功不坠。□□过去，已传{豕虫}鼓之音；慈氏当来，更续百千之焰。虽理超系象，不□□寻思；而意待筌蹄，应申於偈赞曰：从定起说，果妙因□□精□度□宏四心，构慈成室，树德为林。善吉由悟，悲喜难任。有大比邱，专诚钻仰。克生真智，能除妄想。具定希六，对值明两。今若不传，□将安放。劝化诸贤，心净如莲。熏修七最，出入四禅。爰刻经典，以诲人天。同希正法，久□宏宣。（《常山石志》八）
    ●卷五十
    ☆元
    开元中修定寺僧。
    ○大唐邺县修定寺传记
    盖闻赤骥西幸，启声教於隆周；白马东巡，降灵仪於盛汉。图澄北迈，息威怒於赵邦；僧会南游，正邪谤於吴国。安上驭秦□之乘，飞令誉於弥天；生公居宋帝之宫，播芳猷於席地。遂致人王顶敬，天主归心，修邸第以拟金园，茔陵台而模像设。八解流液，注溟渤叭涟漪；七觉敷荣，冠嵩华而共峙。是以金场宝刹，鳞次於郊畿；振锡乘杯，羽翊於都邑矣。修定寺者，後魏兰若沙门释僧猛之所立也。法师俗姓张氏，少游邺境，唯工弋猎。道缘将发，爰降异徵於此山下，遇一{鹿仑}鹿，应机饮羽，因即堕胎，曲躬遮护，更无惧意。乃叹曰：“昔闻此兽，死不择阴，今者怀恋は獒，轻命若是。我虽人也，诚不及之。”悲恸潸泫，遂挫拉弓矢，即於此地结构草庵，誓求真觉。割爱纲於人世，委形质於林泉，兽狎无惊，禽驯不扰，栖迟此谷，积十馀年，有一神虎，常随翊卫。于时金行支否，水德潜通，五马逸於江湖，二龙徙於河洛。太和十有八载，六军自北徂南，陈万骑於此山，设三驱之盛礼。大缘既下，此虎来奔。猛以衲衣覆裹，安置绳床之下。逐者寻至猛房前，温凉才讫，即陈本意。猛谓彼曰：“若不屠戮，在近不遥，必拟杀伤，定难可得。”彼矫苔，猛乃抱彪还，群虞崩骇，莫敢前受。既睹希有，遂以奏闻。孝文惊其灵异，銮驾亲瞩，素崇玄化，是用弥殷，庶旌厥事，爰诏立寺。以此谷四面山势，状类城埤，因此给额名天城寺。
    次有沙门法上者，汲郡朝歌人也。业行优裕，声闻天朝。兴和三年，大将军尚书令高澄奏请入邺，为昭玄沙门都维那，居大定国寺而充道首。既非所好，辞乐幽闲，不违所请，移居此寺。澄文又别改本号为城山寺焉。
    魏历既革，禅位大齐，文宣登极，敬奉愈甚。天保元年八月，巡幸此山，礼谒法师，进受菩萨戒，布发於地，令师践之，因以为大统。既见二水寺前合流，又改为合水寺焉。封方十里，禁人樵采射猎，仍给武官兵士，守卫修营。三时视觐，四事无阙。师以什物馀积，拟建支提。有一工人忽然而至入定思虑，出观剞镌，穷陶甄之艺能，竭雕镂之微妙，写慈天之宝帐，图释主之金容，虽无优之役龙神，无以加也。
    自後齐师失律，鼎迁於周。建德六年，武帝纳张宾邪谏，先废释宗。邺城三县二十馀寺，限十日内并使焚除，此寺于时，亦同毁灭。赖使者深重三宝，不忍全除，虽奉严敕，才烧栏槛阶砌，圻去露盘仟掌而已，是以齐国灵迹，此塔独存也。
    自後周氏无道，神器授随，文皇践祚，大宏佛法。开皇三年十月十五日，下敕修理，度人配住，改名为修定寺，封疆给，一同齐日。
    皇朝武德七年，又被省废。至贞观十年四月，敕为皇后虚风日久，未善痊除，修复废寺，以希福力，天下三百九十二所佛事院宇，并好山水形胜有七塔者，并依旧名置立。相州亦所同时得额，均人配住，名修定寺，故今则因其号也。开元七年岁次己未。（《安阳金石录》）
    ☆慧云
  </div>
  <div class="pagination">
   <a href="唐文续拾_page71.html">
    上一页
   </a>
   <span>
    ...
   </span>
   <a href="唐文续拾_page67.html">
    67
   </a>
   <a href="唐文续拾_page68.html">
    68
   </a>
   <a href="唐文续拾_page69.html">
    69
   </a>
   <a href="唐文续拾_page70.html">
    70
   </a>
   <a href="唐文续拾_page71.html">
    71
   </a>
   <span class="current-page">
    72
   </span>
   <a href="唐文续拾_page73.html">
    73
   </a>
   <a href="唐文续拾_page74.html">
    74
   </a>
   <a href="唐文续拾_page75.html">
    75
   </a>
   <a href="唐文续拾_page76.html">
    76
   </a>
   <a href="唐文续拾_page77.html">
    77
   </a>
   <span>
    ...
   </span>
   <a href="唐文续拾_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
