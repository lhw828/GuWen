<!DOCTYPE html>
<html>
<head>
    <meta charset="UTF-8">
    <title>文苑英华 - 第 475 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 475 页/共 634 页</h1>
    <div class="content">





　　文苑英华卷五百九十
　　钦定四库全书
　　文苑英华卷五百九十一　宋　李昉等　编谢亲属加官【此卷英华所编失年代先后今正之】
　　爲魏王武承嗣谢男授官表一首
　　爲王华畅谢兄官表一首
　　爲桓彦范谢男授官表一首
　　爲并州长史张仁亶谢赐长男官表一首
　　谢弟诜除给事中自求改职表一首
　　谢兄除太常丞表一首
　　爲李晋公谢赐兄章服表一首
　　谢兄除补阙表一首
　　爲许卿谢堂弟叔冀授青州节度使表一首爲崔仆射谢许弟寛宣慰表一首
　　代郭令公谢男尚公主表一首
　　爲崔仆射谢弟除给事中表一首
　　爲郭令公谢一子三品官表一首
　　代李仆射谢男赐绯鱼袋表一首
　　谢妻封农郡夫人表一首
　　谢兄授太子仆表一首
　　谢兄授秘书省著作郎表一首
　　代尹仆射谢男宥授安州刺史表一首
　　代杜司徒谢男授官表一首
　　代杜司徒谢妻封邑表一首
　　谢兄除官表一首
　　为族兄瑗谢守度支尚书表一首
　　代户部孙相公谢授兄太常卿表一首
　　为魏王武承嗣谢男授官表　李　峤
　　臣某言伏奉恩制除臣息尚舎直长史某为左监门卫长史荣随恩集欢与惧并臣攀轸日车附流星汉才无天质艺以地高陛下毎降皇情特垂圣荫先亲后疏之泽自叶流根谋孙翼子之慈爱人及息遂复推恩家室假职防童参九等之班荣掌重门之禁卫赏延之命宁待于勲庸敦叙之风但縁于骨肉虽东平之子能趋拜咸锡印章齐国之地可割分悉侯支庶岂足以方斯嘉恵匹此殊渥奉丝纶而仰徳叩木石而论心受生于天但知荣荷暴骨于地何阶酬答无任悚戴慙惧之至谨诣朝堂奉表陈谢以闻
　　爲王华畅谢兄官表
　　臣某言臣兄某前某官某月日特蒙恩诏擢授武州司马未及赴职即八月改除亳州司马再三荣命叨荷恩私在臣宗门实为庆幸臣兄自归解巾从仕三十余年五爲县宰三迁州佐政皆通显职实蕃勤直道在公有始终之节平心应物无造次之在于周行颇蒙推泽近属虺冦构术惑乱豫州诖误平人自贻枭防陛下悯荆河之俗遭此无辜吊海濆之人使同昭庆以爲奉皇化者必借其才抚御穷人者亦资有徳臣兄同滥承天奬迁移武州在于天恩实为超擢今者未及赴任复蒙改授毫州重叠承恩飜同贬降朝廷体例实以爲先臣兄弟叨荣滥窃非据臣兄既授不合冒闻但以始者承恩越蒙抽擢今有何过遂同左迁区区恳诚輙敢祈愬伏愿皇恩有裕降昭奬之恩兄果竭忠获展才之地小臣死日犹生之年臣无任
　　爲桓彦范谢男授官表　　　吴少微
　　臣某言伏奉某月日恩勑以臣男某为某官臣实多幸偶遭皇运鸣玉以相建土而王大锡崇荣斯亦极矣先臣老母复荷渥【一作湛】恩追亡宠存光被窀穸自妻及弟双绶【一作绂】六珈阖门振耀惶惧【一作愧】未已今臣子某识惟髻弁【一作年方髫齓】服臣之荣爲禄已甚更承天秩将何以【一作克】堪殊泽荐临斯厚臣宠【一作阖门光宠】敢不祗承拜命之休无任悚荷之至
　　爲并州长史张仁亶谢赐长男官表
　　富嘉谟
　　臣某言伏奉二月十四日勑赐臣绢一百疋又奉其月二十六日勑除臣男之辅尚舎直长史丽泽之来匪月而降受赏转级惟臣及子宠渥所分臣无与二夙夜惶悸万殒増惕然旌节所统縁边千里御防既广兵赋自殷受任非据屡移年祀未能司大事而静外处【疑】汔小康而蠲内役而崇班厚贶载在臣门将何以祗拜殊渥光显休命此微臣所以有死无报也南望阙庭以荣受【疑作爲】惧无任悾款之至谨附表陈谢以闻
　　谢弟诜除给事中自求改职表
　　苏　颋
　　臣某言伏奉今月二十四日勑以臣弟左司郎中臣诜爲给事中嘉命猥臻【一作临】惶怖相视荣以爲慼【一作戚】茫然失图臣某中谢臣兄弟【一作弟兄】数人获承累代之庇自防而长惟愚与直臣【一作弟】某臣诜初一尉耳窃愿从微守分岂思养拙邀荣而乾道曲临一【一作臣】门特幸前恩罔谢后忝仍及生臣者父母宠臣者圣明非臣等殒首流肠少酧万分之一臣某中谢臣自叨清切颇歴星霜乏钟防五字之敏多王蒙四年之任竟未能陈一策进一贤雕虫粗办其所爲濡翼久知其非据下慙先臣戒盈之训上负圣主则哲之明常甘屏黜以待髦俊岂悟臣诜复私成造比臣则行有余力选众则曾无足言遂使聨事掖垣同趋阶【一作超轩】陛或紊公式必招私议臣知不可物谓臣何【一作其宜】安有兄弟妄庸并居东西要近臣怀腼愧非敢身谋事或乖【一作亏】违实尘皇揆伏乞鉴臣自下之审察臣由之请【一作至】臣弟诜殊荣既拜奉纶绂【一作绋】而难廻臣颋薄技何成顾瓶筲而易竭指于十手臣假遑宁不如一腋臣将焉用所冀移臣职守允臣陈乞【一作请】抑朝章之是移匪等列【一作臣等】之攸宜慺慺款诚昧死期达无任悚荷屏营之至【一作极】谨诣肃章门外奉表以闻又臣先臣某往忠社稷陛下特赐茅土遂臣所让因授臣第四弟乂右补阙亦希别从选序不敢同在近侍臣之感恩不识爲喻轻黩旒冕惧深冰渊
　　谢兄除【总目作授】太常丞表
　　臣某言伏奉今月日恩制除臣兄某太常丞跪发诏书光骇闾里宠盈益惧喜极而悲阖门感恩垂泪相贺中谢臣自登两府倐至三旬天地之间未禆尘露云雨之施已遍公私抚心载惊顾影增惕伏以臣兄列官清宪专于察视臣又承弼皇枢课其条职茍纲纪责在凖防所以请移别官冀循常序圣慈曲被命数有加获陪卿士之行更列大夫之后遇深贱质诚合恳辞恩及长兄不敢多让誓将死节上答生成
　　爲李晋公谢赐兄章服表【见六百二十九卷以表作状】
　　苑　咸
　　谢兄除补阙表
　　臣某言伏奉恩防臣兄前长安县尉某特授左补阙内供奉赐紫金鱼袋逾涯之泽忽降于重霄非次之荣猥延于同气自天有命阖室相欢臣某中谢臣兄比因防孽迹江湖臣侍奉皇舆委身巴蜀艰虞万里兄弟一方分成吴越之人乆切支离之思陛下克清祸难再辟寰区臣兄幸遇休明得归郷陌虽骨肉之爱重喜如初而班秩已停久嗟失职臣昨因对奏遂竭恳诚情至所陈言将无隐陛下道孝理念广睦亲载怀遂物之仁爰轸在原之急皇慈曲被朝奬仍加擢同补衮之司锡以腰章之宠况臣官参秩礼任在司言身上列于紫垣兄遽升于青故得连枝捧日方并侍于轩墀比影朝天复惣华于朱紫一门受赐举族增荣斯实眷自宸恩加望外臣比承顾使本不因人今又沐殊私特延慈防投躯有地报徳无阶非臣灰粉所能答效惟当昆弟相朂以孝资忠蝼蚁之负细尘誓将裨补乌鹊之衔微毳志愿填河将九死而犹生岂百年之足谢云
　　此篇元误入五百八十八卷公卿杂谢门今移入于此
　　爲许卿谢堂弟叔冀授青州节度使表
　　于　邵
　　臣某言伏【阙】　　　　　　恩制除臣堂弟叔冀青州
　　刺史兼御史大夫【阙】　　　　州节度使不次之恩特
　　出圣鉴大来之庆【阙】　　　　　若惊启处无措臣某诚欢诚喜顿首顿首臣闻【阙】　　　将将之道也保大定功将兵之道也然后赏罚之柄悬于日月伏惟光天文武大圣孝感皇帝陛下睿谟广运功莫测保天命以立极伏人心而戡难遂使妖不得爲灾谋不得及伐动皆殱溃以靖神人如叔冀者曷为力也徒以逺奉威灵获全私恳虽坚守薄节转战微功而宠寄雄州荣兼独坐爲叔冀之非望实举宗之所惧今复割海岱之众创立节度之权超将中军兼领仍旧受委斯重其忧转深属余孽未除诛剪指日策勲饮至责其总戎勉励之心伯仲之分以此思効不遑居宁臣缅惟代业窃又自愧臣之父河西节度使先臣某叔冀之父平卢节度使先臣某皆中朝旧勲式遏防虐东西故事人或赖焉而叔冀何功实膺克荷非臣所感时论皆荣追怀父子之军信兼国家之报载竞载跃无以克堪臣虽偶中外义形骨肉事济时康死复何恨无任感恩竞跃之至谨诣某门奉表陈谢以闻
　　爲崔仆射谢许弟寛宣慰表
　　臣宁言中使马承倩至奉传徳音特自宸睠矜臣束身逺镇兄弟别离许令弟寛与臣相见义切君父恩连骨肉神防惊骇不知所之一生有涯万死难报臣某中谢臣实最小众所钟怜臣在剑门强逾二纪形影相吊未尝弃离忽遇圣朝委臣方靣在寛何有累践班荣軄绾通曹贵通三独功慙汗马业谢屠龙禁掖礼闱逾津越分每一念至刻心如焚纵脂分战塲血染边草未之云报降此无图上感推心下排飞谤惟此之际臣知所安但以蕃防外虞苍黄后命饮至清庙或未克期所冀蹔来不失宣抚臣之愿也毎羡聨行独怜廻鴈长思共易不着新衣无任感戴慙惶之至
　　爲崔仆射谢弟除给事中表
　　臣某言伏见某月日恩制除臣弟审给事中宠命自天惊防无地永惟非据腼靣何深臣某载兢载跃顿首顿首臣家本东周代传素业衣冠祖袭岂望繁华至于伯仲虽闻诗礼但欲官常【一作从】讵知生遇圣明日加重寄擢臣偏将之下录臣久戍之勤待罪西南时逾一纪分忧障塞心系两蕃防无类于烧牛功有慙于求犬长怀尸素之责重贻门户之羞今则恩聨兄弟泽及中外在审何者累践通班未闻三谏之勤仍添八年之宠将何以曲承顾问接武名儒分陪掖下之荣专掌殿中之事在盈知缺居宠思危临深履薄莫之爲喻伏以王居涣汗方镇途遥逺有所闻推【疑作摧】谢无及空慙为人之择不遂免冠之让臣无任喜跃屏营之至
　　代郭令公谢男尚公主表　　蘓　颂
　　臣某言伏奉某月日恩制授臣男暧试殿中监驸马都尉尚升平公主圣慈曲被焜耀私门揣分慙恩以荣以惧臣本寒素【类表作单绪】愧【类表作素】非阀阅防男弱稚【类表作植】又乏义方陛下以臣僃位台司服勤王室时收贱族许以国姻宗党生光室家同庆门开鲁馆地列沁园事出非常荣加望外恩深义重何以克堪糜躯粉骨不知所报无任感戴受恩之至
　　爲郭公谢一子三品官表　　邵　说
　　臣某言伏奉二月二十一日恩制勑赐臣一子三品之官并阶鸿私曲临防守飞越臣某中谢臣闻禄位之设以待勲贤茍非其人必贻伊咎臣之弱子未有令闻方且励以义方教之诗礼遽承殊泽将授崇班非唯有黩朝章名噐难假实亦惧招官谤颠沛爲忧寤寐兢惶罔知攸处况臣荣登上相任重总戎子弟数人尽居右职过亢之诫切在于心既怀栋桡之灾宁忘屋漏之媿乞停宠命俯遂愚庶防童无冒进之嫌防臣有知足之谊无任感惧屏营之至
　　代李仆射谢男赐绯鱼袋表　令狐楚
　　臣某言臣得进奏院状报今月七日圣慈召臣男公敏令对见其日中使马承倩奉宣进止赐绯鱼袋钦承失图启处无地臣某中谢臣才非动众勇不兼人仰【一作抑】縁枝叶获展筋力荷天百禄幸据于周诗遗子一经诚慙于汉史男公敏义方未敎容止无仪伏蒙陛下召入清禁之中立于丹墀之下逺忧颠沛伏用兢惶特受宸恩荣绾朱绂【八字类表作岂意明命曲临荣光下烛小觽犹佩忽带金章褐衣才解便绾朱绂】生成之功不次浸润之泽无涯重若戴山辉如衣锦匈奴未灭方忍耻于愚臣童子何知复受恩于圣主六姻交贺百众同欢空竭节于边陲岂酬仁于覆载铭肤镂骨不敢陨坠所守有限不获陈谢臣无任感戴屏营之至
　　谢妻封农郡夫人表【代宗】　常　衮
　　臣某言伏奉恩命赐臣妻杨氏邑号封农郡夫人伏以古者卿大夫之妻咸曰命妇亦曰【一作云】内子但有称谓皆无封邑其后虽有石窌延鄊【陈留风俗传汉与项氏战厄于延郷有翟丹免其难故改延郷爲封丘县以封翟母英华误作延卿类表阙二字】之锡亦无夫人之号唯汉魏戚里晋宋外家平原清河疏郡以驭贵建昌髙密启邑以睦亲犹止于郡县君而已近代着令国朝相袭阶至二品妻封夫人上比鹊巢逺齐翟茀礼秩兼盛等威稍逾其或襄赞【类表作襄劝】勲臣光华戚属以兹而授尚可相循臣以凡贱谬承委遇尸职已乆愧心匪宁仰酬国恩分寸未展内省家事慈渥过丰又蒙曲私霑及主馈特封嘉号载锡徽章中壸庆其秩髙外姻贺其礼盛仪参贵列宠极私门自顾何功叨荣至此顿逾涯分退益兢惶无任荷戴屏营之至谨奉表陈谢以闻
　　谢兄授太子仆表
　　臣某言伏奉五月十七日恩制授臣兄依前秘书省著作郎太子仆特恩曲降殊私【一作渥】下霑踊跃宛转兢惶震越臣某诚欢诚惧顿首顿首臣自承録用已积嵗时内省微効未申防沥虚受禄俸有腼官荣在公无益于已多罪【一作已寛臣罪】及私之幸又奬臣兄伏以顷冒朝章兄合坐罪【一作同坐】伏蒙慈贷仍进常班庇【一作卑】贱孤门已坠复立蒸尝获主将废更存宠被幽明感涕横集【一作戴感天日】求之古今【一作今古】无臣此例虽肝胆涂地未塞前责而粪土余生寻加后命臣授方镇【一作靣】兼锡崇阶兄拜宫僚又参髙秩庆聨鴈序泽及翾【一作环】飞承命若惊何功至此愧心踧踖赧汗流离非望骤迁罔知所措残骸万死难以上酬无任感荷兢抃之至谨遣散将某官某奉表陈谢以闻
　　谢兄授秘书省著作郎表
　　臣某言伏奉闰五月二十四日恩制授臣兄太常丞秘书省著作郎臣待罪兢灼启处不遑宠命荐临惊抃失次臣某诚喜诚惧顿首顿首臣上负国恩自抵邦宪圣慈矜宥屈法全生犹许自新特亏令典【一作时令典郡】惶怖陨越夙夜载驰虽荷殊渥尚忧严命臣兄今【一作合】从连坐伏待贬官不谓造曲成鸿私下覆在忧惕之际特受宠荣当谴斥之时忽承迁转品秩下降清望有加复齿周行获陪班列向非亲纡听断俯烛幽微则骨肉分窜于殊方簪裾永絶于昭代岂望更霑人次再沐朝奉罪重丘山恩过天地感戴慙赧俯伏惊惶臣窃自思惟无所上报庶将惩改前过克励残骸苦节誓心冀申万一无任感恩惶【一作喜】惧之至
　　代伊仆射谢男宥授安州刺史表
　　吕　温
　　臣慎言伏奉某月日勑【集作制书】授臣男宥安州刺史兼侍御史充武昌军兵马留后仍赐紫金鱼袋者雷惊里巷日照闺门宠命自天战局无地臣诚惧诚感顿首顿首臣闻惟君任臣固无虚授知子者父敢私不才臣顷者伏以圣政惟新时清无事遂絶指纵之望求申恋主之诚陛下以臣统兵【集作所统】嵗深周渉【集作旋】艰险长三军之子弟积百战之疮痍将有去留念其情义理资感励事贵便安爰勑臣男试总戎务臣虽训之以义敎之以忠而钝拙【集作朽钝】有涯策磨靡及童儿【集作子】代斵每怀伤手之忧小子【集作儿】在边曾无折屐之喜将何遽膺宠数【集作命】荐沐恩光真授竹符就加金组且祁午之爲军尉父已悬车陆抗之将父兵子非防服岂比臣身居端右男领方州鸣玉防朝朱轓行县【集作乐】焜耀中外超冠【集作冠超】古今名数之乐何加【集作如】人臣之事斯极千载至公之运独被殊私万物咸遂之辰先蒙曲泽沥肝呈胆莫尽微诚毁族灭身【灭集作殒】宁足上报臣无任感恩陨越之至谨奉表陈谢以闻
　　代杜司徒谢男授官表　　　刘禹锡
　　臣某言伏奉今月一日制授臣长男师损秘书省著作郎次男式方太常寺主簿又得进奏官裴遘状报伏承圣恩特降中使送官告到臣宅分付师损者宠渥非常授任不次惊跃无措腼惧失容臣某中谢臣缪分重寄获守外藩受恩既深无绩可纪男师损等器惟凡品教阙义方早沐睿慈已阶官次每怀尘忝常诫满盈岂谓鸿霈曲覃大明私照寛臣尸素之责念臣葵藿之诚命下延恩【集作下延息】叨践班级天书出禁中贵临门荣冠等夷庆流宗族况著作乃撰论之地唯史才是居太常实礼乐之司非儒者勿履顾兹庸谬【集作昧】忽此超升内省慙惶若坠氷谷伏以圣朝立制建官惟贤名实无乖轮辕尽适微臣父子独为幸人非据逾涯自中徂外虚受丘山之赐实增负乘之忧进退彷徨不知所履【集作据】无任战荷屏营之至
　　代杜司徒谢妻封邑表　　　王仲周
　　臣佑言伏奉恩制封臣小男母李氏密国夫人臣某中谢伏以礼经明文妇人本无爵命秦汉以降优贤以宠闺门固无缪及有紊彛典臣小男母李氏本非主馈若贵云因子臣男尚自贱微礼有从夫臣妻又早逝殁岂伊末品忽被殊私此盖陛下念臣齿髪渐衰賔祭无主俾立家而有裕遂开国以防封诗美鹊巢惧无徳而自处礼荣翟茀恐负乘以贻灾瞻上天而以惧以慙顾中阃而载荣载跃不任荷惧屏营之至
　　谢兄除官表　　　　　　　归　冕
　　臣某臣伏奉某月日恩制授臣兄前湖南观察判官侍御史内供奉赐绯鱼袋国子监博士雨露殊私忽霑微贱儒雅盛职光宠衰门承命震惊感恩踊跃臣闻圣王劝学庠序为本故尧命后防典乐以敎胄子周立师氏以敎三徳汉制博士以敎五经歴考校学之官盖今博士之任用人之选非贤莫居臣兄幸遇昌时守臣先训孤贫好学以传家业而圣代推恩遂及兄弟位登五品光贲一门感鹡鸰之诗增友悌之爱齿羔鴈之序媿荀陈之才况臣受任方隅莫申涓効宠荣荐及灰粉难酬誓期杀身以酬万一无任感恩陨越之至
　　爲族兄瑗谢守度支尚书表　王　渭
　　臣某言伏见诏书以臣族兄瑗守度支尚书三元告庆万国朝宗荣命与璧月相辉厚泽与金云并润顾其踈薄宁不震惊臣某中谢臣闻坳堂之水必胶于置杯曲木爲资无阶于刻桷何则适用之风斯替其効靡成失材之道既彰厥功宁着相彼庶物尚或其然矧伊名器理难冒居【一作叨冒】微臣自料浮浅业艺何甄徳匪润身学慙为已文辞小道曾无沉郁之才刀笔浅能非有精明之举特以夙因多幸簉奉承华犹见录其疲骀且弗遗其菅蒯髙荣好爵叠委屦【疑作屡】縻入掌便繁傍参侍从事然积歩竟慙一割窃妨贤路深希退托降阶之念空誓丹愚昭著之恩更彰纶绂差肩六尚方驾八元内省輶轻义无祗冒伏惟陛下明兼七曜照及九幽宁在微臣近亏则哲特愿褰兹旒纩察是刍荛廻此如绘矜其匪石则失应之善永息得人之羙载物议允谐朝经式序不胜
　　代户部孙相公谢授兄太常卿表
　　钱　珝
　　臣某言伏奉今月某日勑命授臣亲兄太常卿检校右仆射者霑泽下临私室相庆臣某诚欢诚荷顿首顿首臣兄某抱公蔵器据徳有邻为善而不欲近名从政而但思利物自臣遽升台辅获导化源虽向国去私戒臣常切而入门避事逺谤每深出趋垂拱之朝退务掩闗之乐陛下礼行舟楫念及埙箎慰其友爱之怀进以优崇之秩伏以九卿之位歴代所尊舜以三礼命伯夷汉以奉常加稷嗣倚古则重得人始光用典之难敢言兄氏方怀惭惕忽荷皇私而阶峻银青宠兼端揆喜溢在原之属恩加电【疑作当】轴之臣既激弼谐且名敎股肱作辅莫成镇抚之功手足相须但有胼胝之誓臣无任










　　文苑英华卷五百九十一
　　钦定四库全书
　　文苑英华卷五百九十二　宋　李昉等　编谢文章
　　谢撰懿德太子哀策文降勑褒表一首
　　谢撰攀龙台碑蒙赐物表一首
</div>
    <div class="pagination">
<a href="文苑英华_page474.html">上一页</a><span>...</span><a href="文苑英华_page470.html">470</a><a href="文苑英华_page471.html">471</a><a href="文苑英华_page472.html">472</a><a href="文苑英华_page473.html">473</a><a href="文苑英华_page474.html">474</a><span class="current-page">475</span><a href="文苑英华_page476.html">476</a><a href="文苑英华_page477.html">477</a><a href="文苑英华_page478.html">478</a><a href="文苑英华_page479.html">479</a><a href="文苑英华_page480.html">480</a><span>...</span><a href="文苑英华_page476.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
