<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 230 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 230 页/共 603 页
  </h1>
  <div class="content">
   二公罢东西曹草奏启事之剧，而参军西南。时人或讥朝廷易其大而难其细，及以为不然。当其天子命将帅以守四方，丞相秉钺，为唐南仲，择佐命介，宜先才者、贤者，事孰大焉！彼夫采薇出车，以遣役劳勤，我则异於是。受王命者不言勤，赴知己者不怆离。今日斗酒，姑展交好，遂以道吾子四方之志，亦使满座歌二公乎！
    ○送商州郑司马之任序
    往岁司马宰湖，而湖人安辑，是德政之孕也。大驾东狩之往复也，其供帐职办，无不整具，因是天子以为能，故宠之以两绶，劳勤也。今兹佐商，增秩也。人谓使人任器之道，当处司马以剧，而观其利用。司马曰：“与其徇名以利人，宁勤身以安亲？况佐郡之逸乎？”於是五采其衣，是日南迈。流火戒节，寒蝉嘹泪，阙白□，片片秋色。二三子之感时伤离者，斯可以言诗矣。
    ○送洪州李别驾还任序
    别驾昔尝宰三县，佐四郡，未始不以廉直为己任，亦未始以廉直已名。仕有馀力，则寄傲於琴，趣远是以曲高，意精是以声全。得於心而形於手，故非外奖所及。当其操弦，如操政焉。时人知其琴，不知其政，善而无伐、光而不耀故也。今也来思，上台解榻，卿大夫士从之如不及，时因观操缦之妙，可以见从政之道。是行也，吾子其懋修乃德，恪儆尔位。夫亦将抑与不暇，求於何有？维汤汤郢音，明旦将远。庐峰湓水，大江间之风景可同，而听不可共，由是众君子赋诗以壮别。且曰：“备《折杨》、《皇华》之韵，用抒他年之相思。”
    ○送韦司直还福州序
    远别非难，行路难；行路非难，相逢难。始者与吾子会於抚，以吾一日长乎子，子尝敦弟兄之好而不吾先。自□摇雨散，凡四悲秋而一会面。亦既道旧，别又继之，斯亦可以怆矣。然君子患德之不逮，不患人不我知。吾子克慎厥身，以荷先大夫之覆露，贲然将命，为邦司直，被服文行而镞砺之，扬其家声。吾惟子之望，岂行迈与聚散，足贻志士之忻戚乎？是别也，祗以歌咏贶吾子而已。
    ○送颍州李使君赴任序
    公之为颍州也，朝廷以不失人为明，颍人以得父母为幸。公独以去色养为戚，故执事者难之。其为公谋者则曰：“受命忘家公也，爱亲让禄私也。君子不以私废公，不以孝弃忠。况国家方亲亲贤贤，而当颍人师长之日，可以此时急闻礼而缓君命乎？”公曰：“诺。然後明日朱两︶而东，竭力致身之诚於是乎全矣。方当辑宁疲人，襦而之，宜其大王事而小行役。岂徂暑之热，远道之思，与前期之难，足搅胸臆？赋诗勖别，於以持赠。
    ○送屯田李员外充宣慰判官赴河北序
    秦吴燕宋之别，昔人所怆。若君子以令德佐王之使臣，将命以适四方，当用文教柔远，威怀示德，则其举也可以悦，其怆也可以遣。况吾子家本全赵，倦游一纪，驷马以过故乡，足展南枝北风之思。买臣归越，相如还邛，古今相望，是可同辙。明日渡滹沱，涉桑乾，布王泽览风俗之暇，为我问台蒯邱，厥状何似；平原乐毅，故事存否。归而扬扌，用广异闻。夫道别离之志，亦缘情之不能已耳。
    ○送归中丞使新罗吊祭册立序
    儒家者流，鲜肯冠獬豸冠者，盖抗节刚奋，以排击为气使故也。今天子以公身衣儒服，力儒行，行之修可移於官，学之精可专对四方。是故公任执法之位，且使操节以济大海，颁我王度於大荒之外。夫新罗嗣王以丧讣，且请命於我矣。我则归继好，以策命命之，实怀远示德，礼之大者。夫亦将宏宣王风，诞敷微言，使鸡林塞外，一变可至齐鲁。不然，归公何以不陋九夷之行也？盖行於忠信者无险易，拘於王程者无远近。故公受诏之日，则遗其身，视涉海如蹈陆，谓穷犹跬步。岂鲸怒鳌，足戒行李？凡以诗贶别，姑美遣使臣之盛云尔。
    ○送渭南刘少府执经赴东都觐省序
    彼徇名者，遭时多故，乘地高势便，罕不争先鞭，务飞速，以夸当代。独吾子以文行裕蛊，思不出其位，奉ぷ金之所遗，羞地芥而不拾。其初以筮仕也，典校秘书，秘书之职修；尉於渭南，渭南无比政。岁二月，以纷Δ燧归觐於洛，白华之恋也。和气用事，春物满眼，之子于征，五彩其服。想成皋花合，谷洛水大，是吾子拜嘉庆、问清高之日欤？夫克家而家肥，策名而名彰，居官而居办，孝之大者也。则貂蝉羔雁，将在子外府，姑务远图，何嗟少别？到洛阳，为我寄声谢鸣皋。故山抒离如之何？诗以赠远。
    ○送馀杭薛郡守入朝序
    有大道者，遗小成之迹；抱宏略者，非曲士所见。公尝以匪躬之故，三入承明，时议用舟楫期公者七载矣。而犹建隼河ヂ，洗帻江岛，兴贝锦之叹，咏跋胡之诗。岂不以名至盛，德至广，而厦材多节，夷道若类乎？今天子受宣室之，忽思贾谊；以谤书之箧，先示乐羊。且搜元珠，俾诣丹阙，则巨鳞方纵，未可料也。虽欲抱黄老之术，与赤松子游，公器所归，难乎免於组矣。夏五月，弭棹睢涣，脂车而西。火□成峰，郊草如织。谁谓秦远？岐予望之，有以见升赤霄、捧白日，在此行也。谓攀四牡者，各《赋南山有台》之四章，取“乐只君子，德音是茂”，以为志云尔。
    ○崔中丞城南池送徐侍郎还京序
    侍郎昔为河南督邮河阳令，其解龟也，东人思其遗美。今出入夷险，历二十载而一来，厅树未老，佐吏半在，公位望章绶，辉光城邑，观者荣之。而东都主人，亦以笾豆，徵会修好之不暇，凡萃止十有五日而去。去之日，主人叹瞻伫之莫及也，故又酾酒於此池。池上有双彩舻，与竹斋对。布宾主位於樽之左右，而兰台金闺、建礼承明之英，十有八人，序列其次。池外有阙塞双岭，遥作外户；嵩高逶迤，数峰当窗。伊洛春树，若刺绣布锦，仙桃火然，顾我则笑。於是游眺之不足，则举白以相劝，而狂歌送之。唱棹鸣榔，箫鼓陈乎其间。醉中疑三江五湖，去人不远；谓千虑万事，无非妄作，况少别可以与怆乎？但驷马行尘，明日将远，登而无赋，谓樽酒何？宜歌而诗之，且以见追攀者之志。
    ○送蒋员外奏事毕还扬州序
    扬州牧赵国崔公，使其部从事侍御史吴兴蒋晁如说师，条奏官府之废置、岁月之要会。其来也，吴楚之众君子，酒而诗之，而薛水部弁、李司直翰双为之序，以冠篇首。既将命，赵公拜左仆射，蒋侯加尚书郎之位。其还也，之子日执书卷以言於朝曰：“始者与数贤别，赖斯文，故常若在眼。今幸而迁秩，行车在门，明旦离群，想今日之会，亦犹於此而思彼也。非置书袖中，人谓我何？”然後西人之旧者，皆赋韵道别，而鄙夫和之。诗大略盖美蒋侯以才智任职，有周爰咨诹之用，而将事不坠，专对不辱，能一其心以佐大府之政。政靡小大，惟公是谋，谋之臧归於府，不知我者则谓我专。赵公所以有成晋坐啸之论而无惭，示乐羊谤书之箧而不疑，斯可谓之明矣。今也於归，腰曳两绶。然浊泾素，春水始生，秦原青青，诸草皆秀，可共乐也，而又别焉。凡我同寮，是以有瞻望不及之叹，故送远之志，悉形於文。
    ○晚秋陪卢侍御游石桥序
    以公责左迁於兹，迨一周星矣。首疾心，继日经怀，实由南冠尚簪，忧所未忘。是以幽求人境之外，将荡涤烦虑，得诸石桥久之。岂无他人，不如我志？愿言卒获者亦久之。殿中御史范阳卢子至，监理下国，未浃辰而居简乘暇，行镳载勒致为客。数公方驾，傧从如林，煌煌焉奔走乎虚落，延属乎禅宫矣。三登弥高，累息以进，而後偕集於桥下。徒观夫挂长虹以飞来，凌半霄而势去，下空如豁，纤萝不生，上顶平衍，惟佳木秀，不可得而总载也。以为本於融结，庸可自然，资於造化，力役不及明矣。东极大水，北走长安，罗郭雉堞，如示诸掌。大田多稼，宜乎有秋，群山积翠以回合，好鸟追飞而下上。有是胜赏，以是开怀，盍赋新诗，以纪一时之事也？侍御以尝忝沼，润色鸿业，以文司录，俾序良游，敢复毕辞，多惭老败。
    ●卷三百八十八
    ☆独孤及（五）
    ○唐故左补阙安定皇甫公集序
    五言诗之源，生於《国风》，广於《离骚》，著於李、苏，盛於曹、刘，其所自远矣。当汉魏之间，虽以朴散为器，作者犹质有馀而文不足。以今揆昔，则有朱弦疏越、太羹遗味之叹。历千馀岁，至沈詹事、宋考功，始裁成六律，彰施五色，使言之而中伦，歌之而成声，缘情绮靡之功，至是乃备。虽去《雅》寝远，其丽有过於古者，亦犹路鼗出於土鼓、篆籀生於鸟迹也。沈、宋既殁，而崔司勋颢、王右丞维复崛起於开元、天宝之间。得其门而入者，当代不过数人，补阙其人也。补阙讳冉，字茂政。元晏先生之後，银青光禄大夫泽州刺史讳敬德之曾孙，朝散大夫饶州乐平县令讳价之孙，中散大夫潭州刺史讳ダ之子。十岁能属文，十五岁而老成。右丞相曲江张公深所叹异，谓清颖秀拔，有江、徐之风。伯父秘书少监彬尤器之，自是令闻休畅。举进士第一，历无锡县尉、左金吾兵曹。今相国太原公之推毂河南也，辟为书记。大历二年迁左拾遗，转右补阙。奉使江表，因省家至丹阳。朝廷虚三署郎位以待君之复，不幸短命，年方五十四而殁，呜呼惜哉！君忠恕廉恪，居官可纪，孝友恭让，自内形外，言必依仁，交不苟合，得丧喜愠，罕见於容。故睹君述作，知君所尚。以景命不永，斯文未臻其极也。盖存於遗札者，凡三百有五十篇。其诗大略以古之比兴，就今之声律，涵咏《风》、《骚》，宪章、颜谢。至若丽曲感动，逸思奔发，则天机独得，有非师资所奖。每舞雩咏归，或金谷文会，曲水修禊，南浦怆别，新声秀句，辄加於常时一等，才锺於情故也。君母弟殿中侍御史曾字孝常，与君同禀学诗之训，君有诲诱之助焉。既而丽藻竞爽，盛名相亚，同乎声者方之景阳、孟阳。孝常既除丧，惧遗制之坠於地也，以及与茂政前後为谏官，故衔痛编次，以论撰见托，遂著其始终以冠於篇。
    ○唐故殿中侍御史赠考功郎中萧府君文章集录序
    足志者言，足言者文。情动於中，而形於声，文之微也；粲於歌颂，畅於事业，文之著也。君子修其词，立其诚，生以比兴宏道，殁以述作垂裕，此之谓不朽。侍御讳立，南兰陵人也，御史中丞汝州刺史府君之仲子。奕世纯嘏，及公始大。襁褓克岐，十五而立。神静气和，才与道并，孝悌忠信，以为己任。行有馀力，故幼而学文。尝谓扬、马言大而迂，屈、宋词侈而怨，沿其流者，或文质交丧、雅郑相夺，盍为之中道乎？故夫子之文章，深其致，婉其旨，直而不野，丽而不艳。天宝元年，诏徵贤良方正，以备多士。公时年十七，射策甲科，盛名翕然，震喧京邑。论者知远大之迹，自此始也。既而荏苒宦途，遭遇世故，历佐戎幕，周旋江海。攸徂之邦，必闻其政，嘉谟成绩，藏在诸侯之策。既言中彝伦，亦动与吉会。由是自廷尉评拜监察御史，转殿中侍御史。观其逐爱利往，冥冥翰飞，方将乘惊风以骋骛，视青□如咫尺。天道何善而无报？与其才而不与其寿，成其器而不成其志。命矣夫！斯才也，而有斯年也。公之元兄尚书库部员外郎兼侍御史曰某，与公俱以文学政事为台阁领袖。丹穴之双凤才举，棠棣之一花先落，天伦之恸，可胜既邪！以公瑰姿玮度，利器淑德，与东流皆逝，今则已矣。可以藏遗芳以示後嗣者，其惟夙昔丽藻、平生翰墨乎？於是茹痛开缄，扌攵血散帙，缉其遗札，得诗赋、赞论、表启、序颂、铭诔、志记凡若干篇，编为五卷，以为集录，庶几吊贾生者省鹏集之日，问相如者知禅草犹存云尔。
    ○扬州崔行军水亭泛舟望月宴集赋诗序
    言同者无约束而信，心同者未谑浪而乐，声应情至，则不俟外奖。况遗累之言，造适之笑，与杯中物、池上月、风中弦，五者合以贶余，欢其可胜既乎？於时众君子栖公翰林，如翔鸟之得茂树也。至是登於仙舟，泳彼新流，掇芳玩奇，以永今日。日不足，故用夜漏以继之。羽觞未及数履，银河横而金波上，乐作神王，百忧如失。而弦繁管清，悲欢交乎其间，则高歌争进，或道旧以泣，酒酣意真、乐极感至故也。当斯时，视身後之竹书鼎铭，犹ㄗ米刍狗也，况细故乎？二三子醉犹能赋，且酌且咏，余属而和之。
    ○送武康颜明府之鄂州序
    多故以来，干禄者进必欲速，大抵悉弃夷道而趋捷径。颜子独曳儒服，非其知己之命不苟合，非稽古力所致不妄动。今其来斯也，不以贿，不以名，不以游眺，挟策读书，艺成而去，君子哉若人邪！将以特舟片帆，氵斥洄於大江秋涛之中。涉彭蠡，历西塞，浮於潜，逾於沔。吾子安於忠信，亦当安於风波，况滔滔江汉、茫茫禹迹乎？於此乘渚反顾，齐吴榜以击汰，其声可想。司马子长浮沅湘，窥九疑，亦此路也。足以览古乘兴，穷极视听，行将搜异不暇，惧於何有？凡今赋诗，以抒居者之思，且以用勖吾子四方之志云尔。
    ○送六合林明府清白名闻上都赴选序
    今之为邑者，祗事趣辨而已矣，之子独以公廉不苛闻於朝廷。夫公则能力，廉则不苟，不苛则无害。六合之人，饱是三德，故家肥人让，而名随之。其黜陟考绩之日，首冠贤能之选也宜哉！夫上方勤恤人隐，渴良吏如不及，之子令闻，将与位偕。行将见函洛春物，迎马首於千里之外，勿谓芜城衰草，足怆远别。二三子何以持赠？其歌诗乎？
    ○送崔詹事中丞赴上都序
    初公由尚书郎出佐蜀郡，无何，熊轼畅毂，专席而坐，休绩布於巴汉。天子器之，时人谓公逸足，视公卿犹步武耳。既而剖符驱传，出入吴楚，专五城，佐三府。府罢身退，复藏於密，出处之道，历二十载而未光。知公者不堪其叹，公未始屑於胸臆，贞直廉让之德内充故也。夫贞则专，直则固，廉则不竞，让则後时，故其宠不及，而名益茂也宜哉！今上方励精熙载，用官人安民为急，百工以，不至者知罪，故公朝贲然，伏轼入阙。时然後行，动而不格，在是役也。销忧者莫若酒，酒中乐酣；可以道千里之意者莫若文，群贤诗之以送远，盖古人杂佩以赠之之流也？
    ○送李副使充贺正使赴上都序
    之子领秘书著作於是邦，参我军事，事必肃，谋必忠，居处必恭，三年矣，而身无择行，职无比政。政之和，非吾子曷赖？今兹将东诸侯之命，朝於京师，称寿之仪举，专对之才达。是行也，将为度材者所得，岂复顾池中乎？正月元日，和气资始，大行设九宾於蓬莱前殿，皇帝辇出，百辟奉贺。公将以此时捧章奏於□陛之下，得观虞舜之九成《箫韶》、涂山之万国玉帛。况惟仲氏，典司宸翰，棠棣之华，交映於朝，斯可谓之荣矣！懋修乃职，尚慎行迈，勉从栾伯之戒，将复臧，孙之烈。至如遵大路之叹，不足为吾子设矣。吾尝同寮，且士龙之执也。江楼醉别，何用贶远？以其章句当佩玉琼琚乎？
    ○送张徵君寅游江南序
    初贞元二年，进贤星明，於是夫子与广陵马曾，俱以元辟焉，一命而俯，受服赤墀之下。子甘节不夺，归耕南阳。议者称马之利用，陋子之独善。及以为不然。君子之道，舒之则云蒸雨降，以救大旱；卷之则天倪道机，不盈一握。姑务忠信，以安圣时，则歌《国风》於亩亩，是亦为政。有民人焉，有社稷焉，何必薄游，然後称德？至是夏六月，以菰菜之兴，扁舟而东，是行也，与夫乘桴扬ぎ者不同日矣。津楼直望，江汉在目。少别非志士所悲，深衷岂短章能见？桃源秋至，仆当搴其仙实，俟子於武陵之南溪。
    ○送李白之曹南序
    曩子之入秦也，上方览《子虚》之赋，喜相如同时，由是朝诣公车，夕挥宸翰。一旦幞被金马，蓬累而行，出入燕、宋，与白□为伍。然则适来时行也，适去时止也。彼碌碌者，徒见三河之游倦、百镒之金尽，乃议子於得失亏成之间，曾不知才全者无亏成，志全者无得失。进与退，於道德乎何有？是日也，出车桐门，将驾於曹，仙药满囊，道书盈箧，异乎庄舄之辞越、仲尼之去鲁矣。送子何所？平台之隅。短歌薄酒，击筑相和。大丈夫各乘风波，未始有极，哀乐且不足累上士之心，况小别乎？请偕赋诗，以见交态。
    ○送张处士申还旧居序
    海水不扬波久矣，故昆虫草木，得遂本性；夔益巢许，各安其节。天锺静於子，而博之以文，大壑无底，虚舟任触。世皆尚白，独守太元，顾流俗而不言，退将修乎初服。吾於是见全人之操矣，乃知白□上下，盖无心自出；黄鹤飞去，当有时而来。他年孤舟，冀再会於五湖之口。
    ○宋州送姚旷之江东刘冉之河北序
    春叶尉吴兴姚旷至自洛阳，中山刘冉至自长安，俱以文博我，相与交欢於睢涣之。始则开青天豁其□雾，亦既窥武库见其矛戟。凡旬有五日，而姚适吴，刘济河，余归梁，各有四方之事，将为千里之别。夏四月，抗手於卢门，议别故也。夫别与会，悲乐存乎其中，故贤智所不能遣。然达者游世，随变所适，静而与阴同德，动而与阳同波，异乎金尼之有系、匏瓜之莫食。子其行矣，别何为者？北斗在已，南风始来，台草长，京口水阔。何以送远？唯当赋伐木以为仁人之赠。
    ○送张泳赴举入关序
    彼驰骛乎士林者，鲜不争九流之胜负，徇三川之声利，而张侯独以善闭关。乃知纯白内充，天机外朗，则尘垢糠比，所不能入。癸巳岁六月，始以出处之道，问仕於余。予洒然曰：“今四表文明，八屡顿，此志士所当登秀造而取青紫。不奋不跃，如休明何？”由是罢琴高台，投竿旧浦，单车匹马，是日西上，君子以为知几。吾见垂天之□，不复顾北溟矣，盍使居者歌吾子乎？
    ○送史处士归滏阳别业序
    初史侯至自帝邱，仆方酾酒於将氏之馆。揖让堂下，由东阶升，於是一酌而宾礼举，再酌而交态接，三酌而威仪幡幡，深衷毕见。醉里投分，客中忘形，吾固知握手难常，嘉会可惜。其聚也，言不浃日而意气感；其散也，兴未及尽而离忧至。则临觞徒倚，孰能不以之黯然？穷阴欲腊，漳滏冰厚，班马连嘶，归□无色，非诗何以见离群者之志。
    ○送开封李少府勉自江南还赴京序
    世或谓邦有道谷，或谓全於德者不以徇名降志，彼於致命，犹数数然，孰与李侯两忘而吻合之？张其天机，与道出处，道长则陈力筮仕，绩成而退藏於密。战胜江海之上，然後乘归流而返旧京。乃知凌□丽天，则切玉利器，於夫子为邓林之一叶耳。而精微纯粹，岂中士所能得其门哉？然当今尧亲九族，契敷五教，材之美者，工将度之。子虽忘机机未忘子，庸讵知泥蟠沙卧，不为□霄之凿枘乎？但兰舟桂楫，倏忽鸟逝，朔风秋草，奈离忧何？缘情者莫近於诗，二三子盍咏歌以为赠。
    ○送陈留张少府勋东京赴选序
    每岁孟春，冢宰悬象魏之法，以官民材。天下髦士，於是乎云屯词锋，角立智刃。今子投袂而起，将鼓行乎其间。其於湛卢发硎、批如玉、繁弱在手、舍拔则获者，吾惟子之望。当知君子广其业，达其道，则荣誉贵仕，可得而拾。孰云袅袅秋风，悠悠远道，足为志士之感哉？杂佩可以申永怀，尊酒可以慰别绪。其赠言之分，顾谓坐者志之。
    ○送弟忄面之京序
    苍龙居元枵之岁，与尔吹熏篪於长安灵台之下。当时尔方青襟，余适纨，各志小学，相期大来。其後尔以经术荐，遂观光於上国，余牢落两河，为病所系，星分雨散，十有二载。中间暂携手一笑者，及今而三，昨日游寓，今成畴昔，此会绵邈，空成梦想，岂不欲申橘柚之性、咏和乐之什，乐未终也，别又继之。然君子修诚则物应，克已则名彰。尔能璋特达，甲胄忠信，致逸足於千里，吾有望焉。方务远图，何嗟少别？到秦地有问吾事者，为报江湖闲心。
    ○送韦评事赴河南召募毕还京序
    自唐蒙、司马相如开凿零山，於是西南夷君长始受汉印。及国家绥以大道，振以长策，滇越邛世亦皆为外臣。蠢兹六蛮，独抗王旅，天子方将开外户，扫绝漠。故授相国卫公钺，俾出作方叔，入为吉甫。且募如貔之介士，将翦长蛇之速飞，由是分命我延尉评事韦公实佐其任。公以止戈谕之，《采薇》歌之，使政有典则，人知义所。故燕齐少年、韩魏劲卒，召募如景附，赴敌如驰。自春至於是月，受命羽檄之下，凡万八千计。然後颁赐算级，将朝於京师。夫勤王集事之谓忠，周爰咨询之谓智，复命而不愆於素之谓信。姑树三德，载驰六辔，行当以柱下之书、赞幕中之画，是役也，冥冥羽翰，非瞻望所及矣。请偕赋以知魏风。
    ○检校尚书吏部员外郎赵郡李公中集序
    志非言不形，言非文不彰，是三者相为用，亦犹涉川者假舟楫而後济。自典谟缺、《雅》、《颂》寝，世道陵夷，文亦下衰，故作者往往先文字後比兴。其风流荡而不返，乃至有饰其词而遗其意者，则润色愈工，其实愈丧。及其大坏也，俪偶章句，使枝对叶比，以八病四声为梏[
XDI]，拳拳守之，如奉法令。闻皋繇史克之作，则呷然笑之。天下雷同，风驱云趋。文不足言，言不足志，亦犹木兰为舟、翠羽为楫，玩之於陆而无涉川之用，痛乎流俗之惑人也旧矣！帝唐以文德於下，民被王风，俗稍丕变。至则天太后时，陈子昂以邪易郑，学者浸而响方。天宝中，公与兰陵萧茂挺、长乐贾幼几勃焉复起，振中古之风，以宏文德，公之作本乎王道，大抵以五经为泉源，抒情性以托讽，然後有歌咏。美教化，献箴谏，然後有赋颂。悬权衡以辩天下公是非，然後有论议。至若记序、编录、铭鼎、刻石之作，必采其行事以正[B14A]贬，非夫子之旨不书。故《风》、《雅》之指归，刑政之本根，忠孝之大伦，皆见於词。於时文士驰骛，飙扇波委，二十年间，学者稍厌《折杨》、《皇》，而《窥咸》池之音者什五六。识者谓之文章中兴，公实启之。公名华，字遐叔，赵郡人。安邑令府君第三子。质直而和，纯固而明，旷达而有节，中行而能断。孝敬忠廉，根於天机，执亲之丧，哀达神明。其任职绩，外若坦荡，内持正性，谏不犯颜，见义乃勇，举善惟惧不及，务去恶如复仇。与朋友交，然诺著於天下。其伟词丽藻，则和气之馀也。学博而识有馀，才多而体愈迅。每述作，笔锋风生，听者耳骇。开元二十三年举进士，天宝二年举博学宏词，皆为科首，由南和尉擢秘书省校书郎，八年历伊阙尉。当斯时，唐兴百三十馀年，天下一家，朝廷尚文。夫羿工乎？中微，拙於使人无已誉。公才与时并，故不近名而名彰，时辈归望，如鳞羽之於虬龙也。十一年拜监察御史，会权臣窃柄，贪猾当路。公入司方书，出按二千石，持斧所向，郡邑为肃。为奸党所嫉，不容於御史府，除右补阙。禄山之难，方命圯族者蔽天聪明，勇者不得奋，明者不得谋。公危行正词，献纳以诚，累陈诛凶渠、完封疆之策，阍犬迎吠，故书留不下。时继太夫人在邺，初潼关败书闻，或劝公走蜀诣行在所。公曰：“奈方寸何？不若间行问安否，然後辇母安舆而逃。”谋未果，为盗所获。二京既复，坐谪杭州司功参军。太夫人弃敬养，公自伤悼。以事君故，践危乱而不能安亲；既受，非其疾而贻亲之忧；及随牒愿终养，而遭天不吊，由是衔罔极之痛者三。故虽除丧，抱终身之戚焉。谓志已亏，息陈力之愿焉。因屏居江南，省躬遗名，誓心自绝。无何，诏复授左补阙，又加尚书司封员外郎。玺书连徵，公卿已下，倾首延伫。至之日将以司言处公，公曰：“焉有隳节夺志者，可以荷君之宠乎？遂移疾请告。故相国梁公岘之领选江南也，表为从事，加检校吏部郎中。明年遇风Φ，徙家於楚州。疾痼贫甚，课子弟，力农圃，赡衣食。雅好修无生法，以冥寂思虑，视爵禄形骸，与遗土同。惟吴楚之士君子，撰家传，修墓版，及都邑颂贤守宰功德者，靡不赍货币，越江湖，求文於公，得请者以为子孙荣。公遇暇日，时复缀录以应其求。过是而往，不复著书。
    少时所著者，多散落，人间。自志学至校书郎已前八卷，并《常山公主志文》、《窦将军神道碑》、《崔河南生祠碑》、《礼部李侍郎》、《碑安定三孝论》、《哀旧游诗》、《韩幼深避乱诗序》、《祭王员外端、沈起居兴宗、裴员外腾文》、《别元旦诗》，并《杨骑曹集序》、《王常山碑》，并因乱失之，名存而篇亡。自监察御史已後所作颂赋、诗歌、碑表、叙论、志记、赞祭，凡一百四十三篇。公长子羔字宗绪，编为二十卷，号《中集》。其中陈王业，则《无疆颂》；主文而谲谏，则《言医》、《含元殿赋》；敦礼教，则《哀节妇赋》、《灵武二孝赞》；表贤达盛德，则《崔宾客集序》、《元鲁山碣》、《房太尉德政碑》、《平原张公颂》、《梁国李公传》、《德先生诔》、《权著作墓志》、《李太夫人传》、《卢夫人颂》；一死一生之间抒其交情，则《祭萧功曹、刘平事、张评事文》；吟咏情性达於事变，则《咏古诗》；思旧，则《三贤论》；辨卿大夫之族姓，则《卢监察神道碑》；自叙，则《别相里造范伦序》；诠佛教心要而合其异同，则《南泉真禅师、左溪朗禅师碑》。其馀虽波澜万变，而未始不根於典谟。故览公之文，知公之质，不俟觌容貌、听词气。假令束带立於史臣之位，足以润色王度。天而病之，时不幸欤！公之病也，尝以斯文见托，诒某书曰：“桓谭论扬雄当有身後名，华亦谓足下一桓谭也。”及於公才，宜播其述作之美，明於後人，故拜命之辱而不让，今乃著其文德，为之冠於篇首焉。（“自监察御史”已下，《文苑英华》作“自监察御史已後迄至於今所著述者，公长男羔字宗绪编而集之。断自监察御史已前十卷号为《前集》，其後二十卷，颂赋、诗碑、表叙、论志、记赞、祭文凡一百四十四篇，为《中集》。其中陈王业，则《无疆颂》；议世道，则《卜原论》、《质文论》；主文而谲谏，则《言凿》、《含元殿赋》；敦礼教，则《哀节妇赋》、《灵武二孝赞》、《与外孙女二孩书》；表贤达盛德，则《元鲁山碣》、《房太尉颂德铭》、《崔宾客集序》、《平原张公颂》、《梁国李公传》、《德先生诔》、《权著作墓表》、《李夫人传》、《卢夫人颂》；一死一生之间，抒其交情，则《祭萧功曹、刘评事、张博士文》；吟咏情性，达於事变，则《咏古诗》辨卿大夫族姓，则《卢监察神道碑》；思旧，则《三贤论》；自叙，则《别相里造范伦序》；诠佛教心要，而会其异同，则《南泉真禅师、左溪朗禅师碑》。其馀虽比兴万变，而未始不根於道德。故览公之文，知公之质，不俟觌容貌、听词气，而後睹其行。若使束带立於史臣之位，其备献替足以润色王度，正一代之训典。天而病之，国不幸也！然遐叔身甚病而心甚壮，文益瞻而才不竭，则前路逸气，讵可度矣？他日继於此而作者，当为《後集》。及常游公之藩也久，故录其述作之所以然著於篇。”）
    ○送孟评事赴上都序
    孟子以乡举秀才，射策甲科，二十年矣。同时中杨叶者，今或蔚为六官亚卿，或彤虎符，秩二千石。而孟子犹羸马青袍，客江潭间。遇与不遇，何其寥也！然君子不患贫，患业不修；不患位下，患道不行。孟子言忠信，行笃敬，好学工文，令名蔼然。今兹入关，有司之喜也，诸公展相遇之礼，其肯不以推之挽之为已任？见三月四月之交，沣灞之间，王睢飞鸣，草木畅茂。是吾子弹冠之时也，二三子不可以不赋。
    ○送柳员外赴上都序
    初弱用之拜也，吏者隐者相见皆贺曰：“朝廷搜贤不遗邱壑中人，则绅之贤者日至矣，未有贤人至而太平不兴者。”而弱用独以衰疾行迈为忧，谏议大夫昌黎韩幼深贻弱用书曰：“君子之命，知已之遇，其可易乎？”由是不敢言病，即日戒路。夫君子之道，进不苟容，退不怀安，不以欲弗人，不以私弃公，时止则止，时行则行。弱用之心也仁矣哉，与夫舍龟观颐、自盛以橐者异矣。方今主上用文思柔远，魏邴谋谟，惟贤是渴。想见眉大冠，俯偻於朝廷，与公卿大夫言三代故事，出入金马石渠之署，国人孰不宜之？今之史臣乐安蒋镇、博陵崔儒，顷与弱用同以德进。倘与夫二君子道旧，必话鄙夫疲於郡斋之状，勿使不知我者谓我不思。若夫抒今日秦吴之别，斗酒之外，诗而已矣。
    ○送崔员外还鄂州序
    员外曳朱组，拥使节，将鄂州牧御史中丞吴公之命，方舟如吴。祗役蒇事，肆觐伯姊，展欢申悲，浃辰而还。饮水恪慎，夙夜匪懈，孝悌友恭，形於容止。追攀者观礼於公，见公之仁。ム公之先，德与位偕，由大王父已下，一门三太子保傅、二御史大夫、一宰相、四二千石，家之范可刑於国。今则兄掌冬官，弟列郎署，闺门怡怡，花萼相鲜。欲辞必复之荣，朝廷其肯舍诸？永言夙昔，将继旧好，惠而顾我，其敢不以久要为答？虽嘉肴充圆方，旨酒盈樽，祗搅别绪，不足慰瞻望不及之叹，故可以於此乎言诗。
    ○送朱侍御赴上都序
    子以才茂经明，乡党称仁，起褐衣四五年，超参夏口军事。同时诸生有未登贤能之书者，公以惠文冠出入殿中、兰台。其以文章干禄，何啻如拾芥，吴中贤士大夫由是益劝。今复戒鞅而西，言赴所从。昔陆士衡入洛，张华如旧相识。之子之文章粲然，有昔贤风采，彼茂先之徒，其肯舍吾子乎？将子献诗著论，特备风雅，以宣上德、抒下情为己任，勿独夸吴趋阊门之废兴、辩莼羹羊酪之优劣而已。急贤之日，何患人不已知？凡今赠别，皆吴士也。
    ○送少微上人之天台国清寺序
    或问上人曰：“文者所以足言也，言说将忘，文字性离，示入此徒，无乃累一相乎？”答曰：“称示入者过矣，以习气未之泯也。率性修道，庶几因言遣言，故欲罢之，而未能耳。”时人谓上人为知言知道。岁次乙卯，自京持钵而来，给事中天水赵公涓赋诗抒别，卿大夫已下属而和者二十七章。既而飞锡济江，休於晋陵。又东至於姑苏，将涉震泽，逾会稽，上天台，至国清上方而止。趣静境者，不料远近；登渐门者，不计岁月。则上人还斯，讵可知也？上人之文章，可得而闻也。诸公将议远别，得不以斯文为赠乎？
    ○送陈赞府兼应辟赴京序
    初公读《梁竦传》，始慨然薄游，耻揭其公器，退而耕於楚县。知言者以为子真吴都御、寇圃田、卜商西河，与公道虽不同，其操一也。羿工於中微，拙於使人无已誉。固知大名之下，天爵难让。十二载冬十月，果以公才徵。龙泉自惜，暂隐牛斗之次；美玉无胫，竟为秦人所得。且晋以梁山召伯宗，汉以明堂延申公，尊德问礼，於斯为盛，况朝廷顿八绂久矣。顷来儒服立於鲁人之门者，公祗命台铉，将濯缨而孤矣。当贞女不字，十年反常，及大翼怒飞，知一日几万？问离群何赠，请宾赋车乘。主人赋《南有嘉鱼》，以代“零雨”之什。
    ○送司华自陈留移华阴赴任序
    去年春，公自京兆北部尉谪掾陈留。议者或叹公大才未光，直道而黜。君子则曰否，患德不立，不患遇坎。始用举至是，虽速谤何伤？有才与时，不远而复。其明年春，肆大眚，冢宰量殿最厚薄，以令闻迁公於华阴，然後知朝廷之禄用也。华阴者，左崤函，右雍州。潼津钟池，缀於分野；长河太华，为之襟带。甸近所以难其选，地雄所以宠其秩。公将以利器刃物，清机临人，吾见岑公孝不得专美於南阳。大火初落，昊天欲高，远山云开，归路秋色。请各抒别操，使行者得歌而咏之。
    ●卷三百八十九
    ☆独孤及（六）
    ○吏部郎中厅壁记
    太微五帝星座後十五星曰郎位，秦汉之君，则而象之，乃建郎官。至魏世祖分尚书曹为六，郎各六人。今之吏部，魏之选曹也，掌选举铨，以正公卿大夫士群吏之品位。凡废置之柄，官府之序，岁终令天下郡县会计致事，而郎官起草立议，操而成之，然后尚书受成於郎中。郎中之选，非楚金百炼、弓六钧弗与也。故居官者不由选曹而进，罔以见其才之馀地，亦犹剑刀之刃，未尝大瓜、切大玉，则虽曰我且必为镆钅耶，人犹疑之。由其途而，必骤周三台，翰飞两掖，登喉舌、秉刀尺者什六七，诸曹郎莫敌也。岁在乙巳，河南贺若公用贞干谅直，实莅厥位。往岁公为员外郎也，东曹朗然如得水镜；治馀杭也，吴人熙熙若逢阳春。今也来斯，八法在手，操割成务，弥纶旧章，悉如初政。尝以前哲轨躅，我之韦弦，而武德以来，廨署鼎新者数，官曹易名者五，若姓不表、年不纪，是废德也，将来何观？故谨而列之，俾我曹之春秋存乎座右。其选部司列天官文部之目，各因其所革时之先後，冠於其首，以为志云。
    ○慧山寺新泉记
    此寺居吴西神山之足，山小多泉，其高可凭而上，山下灵池异花，载在方志。山上有真僧隐客遗事故迹，而披胜录异者，贱近不书。无锡令敬澄字深源，以割鸡之馀，考古案图，葺而筑之，乃饰乃圬。有客竟陵陆羽，多识名山大川之名，与此峰白□相与为宾主，乃稽厥创始之所以而志之。谈者然後知此山之方广，胜掩他境。其泉伏涌潜泄，氵集[A16C]舍下，无无窦，蓄而不注。深源因地势以顺水性，始双垦袤丈之沼，疏为悬流。使瀑布下锺。甘溜湍激，若酾醴乳。喷发於禅床，周於僧房，灌注於德地，经营於法堂。潺潺有声，聆之耳清。濯其源，饮其泉，能使贪者让，躁者静，静者勤道，道者坚固，境净故也。夫物不自美，因人美之。泉出於山，发於自然，非夫人疏之凿之之功，则水之时用不广，亦犹无锡之政烦民贫，深源导之。则千室襦，仁智之所及，功用之所格，动若响答，其揆一也。予饮其泉而悦之，乃志美於石。
    ○太常少卿厅壁记
    太常掌玉帛钟鼓等威文物，以报本乎天地神人鬼。凡吉凶宾军嘉之礼，唐虞谓之秩宗，周谓之宗伯，秦谓之奉常，汉谓之太常，其掌一也。後魏太和十五年，始建少卿官。少小也，用别二卿大小之序，亦犹宗伯有小宗伯、列国有上卿下卿、郡有守丞，亦位亚一等，以少参长，而佐其成务焉。故事自御史中丞、给事中、中书舍人迁秩为亚卿者，必於是司。故官因职雄，地以人贵，馀八卿不敢与太常齿。广德中，上尤审官，注意礼乐。其选也，以才能不以资，以恩泽不以劳。谓李公卿材也，是用超拜。公将以忠孝敬慎肃恭神人，且懋其官府政令，俾无不恪。方议酌前贤之遗尘而损益之，乃瞻屋壁，所记漫灭。於是夏五月己丑，皆姓而名之，使如珠之贯，盱衡指顾，俨若对面。曰：“贤者吾得而师之，不贤者吾韦而弦之。贤远乎哉？”既进牍，然後命博士河南独孤及为之志。
    ○江州刺史厅壁记
    古者国有史氏，君举必书，倚相、董狐、史酋、史へ，即其人也。秦已来国化为郡，史官废职，策牍之制寝灭，记事者但用名氏岁月，书於公堂。而《春秋》、《杌》，存乎屋壁，其来旧矣。是州也，在荆之域，於浔之阳。江从岷山东注渤，洪涛至是派分为九。而庐山湓水，周於雉蝶；洞庭、彭蠡，为之襟带。故自晋元康讫於梁陈，出入五代四百馀载，世称雄镇，且曰天府，匪亲匪贤，莫荷其寄。唐有天下，六便一轨，设险斯废，惟民是恤，则命官择任，与列郡等矣。至德已来，戎马生而楚氛恶，犹以是邦咽喉秦吴、跨蹑荆徐，而提封万井，歧路五裂，每使臣计郡县之财入，调军府之储峙，玺节旁午，羽书络绎，走闽禺而驰於越，必出此路，而防虞供亿，功倍他郡，故亦大其任而难其人。今年春，渤海封公继践厥位。夫为政犹工之攻木也，得於手，应於心，则盘曲拥肿，迎刃而解，况美材乎？故公以发硎之利，导胜残之俗，布政三月，而人从。每叹曰：“茫茫旧壤，千载在目。观乎版筑，则灌婴之业，朗而存焉；披乎图牒，则温太真、庾元规之车尘，若可窥焉。义宁已来，百四十有九载，纂斯位者，风声相聆，轨躅相蹑，前贤後贤，累累如贯珠。善恶成败，我之元龟，酌而行之，吾师存焉。”於是徵诸故老，鸠其名氏之存者，凡若干人，揭而书之，以为《九江郡国志》。
    ○抚州南城县客馆新亭记
    古者国野之道，十里有庐，庐有饮食；三十里有宿，宿有路室。於是乎宾客有止息，羁旅有寄寓。而是邦也，与两越七闽，犬牙其疆，守官者以为地遐途穷，而琐琐行迈之罕到也，则杀其礼而阙其物焉，无修除之备，井树之设。及客至，则候人不为导，里不授馆，而盘飧薪刍之贶┑如也。由是途而往者，佥曰陋如之何。是岁也，台司审县尹之寄，擢王公昕为南城。公至之日，则制其事典，陈其艺极，视年之上下，去民之疾苦，凡三月而南城之人和。於是饰厩置以候宾客，葺旅次以待羁旅。夏六月，筑其馆，辨其域於道周，作新亭於馆之阳。厦屋耽耽，俯瞰壑，宾位在左，主位在右。然後产刂硗确，堙坎[
VDC]，以为大逵，属之於溪。设双船於清津，以备迳渡。每将之迎之，则自郊劳至於致饩，无旷礼，无违物。而兹亭之经始也，取废彻之材以利用，用乃有节；入鞭扑之赎以庀工，工忘其劳；崇栋宇之制以礼宾，宾至如归。三者不愆於素，功是以懋，政是以立。若行者有犯之祭，居者修饮饯之好，登斯临斯，酾酒以赠之。溪云竹风，生於栋牖，而绿野青山为之亭障。三爵之後，可以送千里之目，可以道四方之志焉，兹又胜会之佳境也。凡底绩以兴利，革故以谋始，修礼以备物，亻孱功以成务，政之大者，宜其刊作者之茂实，以示後嗣。不然，他山之石，何以在此？是岁广德二年也。
    ○豫章冠盖盛集记
    凤凰雏，翔於碧霄，非梧竹不下而食；贤人君子，有四方之志，非乐国不适其土。豫章郡左九江而右洞庭，接苗氏之遗墟，非观风按郡参事莅职者，则长者车辙莫由至也。岁次辛丑春正月，东诸侯之师有事於淮西。是役也，以蜂虿窃发，华夷震惊，执事者匪遑启居，亦既播越。我都督防御观察处置使兼御史中丞韦公元甫，克振远略，殷为长城，且修好於邻侯，从交相见，敦同盟戮力之义，图靖难勤王之举。故三吴舟车，八使冠盖，名公髦士，群后庶尹，辐辏鳞集，其来如归。於是户部尚书兼御史大夫李公亘至自广陵，越州刺史兼御史中丞杜公鸿渐至自会稽，润州刺史试鸿胪少卿韦公儇至自京口，苏州刺史韦公之晋至自吴，庐州刺史前尚书右丞徐公浩至自合淝。由是越人、吴人、荆人、徐人，以其孥行，络绎荐至大江之涯。於是乎宏舸巨，舳接舻隘，车鸾镳，彗挂毂击。每讲射合礼，宾主好会，峨星弁，执象笏，雁行而揖者，五十有九人。凡处八座者一，历中司者三，尚书司辖者二，建隼者九，冠獬豸者十一。其载笔掖垣，曳裾廷寺、分曹环卫、典校蓬阁者，印绶累然若差肩，驾於宇下翼如也。夫卫甸侯也，以多君子而夸列国；梁孝王汉宠弟也，有邹、枚、严、马之盛而後世。孰与以一郡之狭，五湖之阻，而济济俊，驰轩冕而就客位者？殆九州多士之半，则凤群翔而萃止不若也。彼昔人所称，方斯其陋乎？岁二月，楚氛扫除，江介底定，然後皆整归旆，分镳言旋。絷继莫从，音徽将远，不颂不述，後嗣何观？公夜间谨而目之，且列其爵里史氏於馆，俾来世知众君子之车尘在此境也。
    ○卢郎中浔阳竹亭记
    古者半夏生，木槿荣，君子居高明，处台榭。後代作者，或用山林水泽、鱼鸟草木以博其趣。而佳景有大小，道机有广狭，必以寓目放神，为性情筌蹄，则不俟沧洲而间，不出户庭而适。前尚书右司郎中卢公，地甚贵，心甚远，欲卑其制而高其兴，故因数仞之邱，伐竹为亭。其高出於林表，可用远望。工不过凿户牖，费不过翦茅茨，以俭为饰，以静为师。辰之良，景之美，必作於是。凭南轩以瞰原隰，冲然不知锦帐粉闱之贵於此亭也。亭前有香草怪石，杉松罗生，密条翠竿，腊月碧鲜，风动雨下，声比萧籁。亭外有山围湓城，峰名香炉，归□轮，片片可数，天香天鼓，若在耳鼻。是其所以夸逋客而傲汉貂也。百里奚爵禄不入，故饭牛而牛肥。卢公恬智相养，於是竹亭构而天机畅。尝试论亭之趣：夫物不感则性不动，故景对而心驰也；欲不足则患不至，故意惬而神完也。耳目之用系於物，得丧之源牵於事，哀乐之柄成乎心。心和於内，事物应於外，则登临殊途，其适一也。何必嬉东山，禊兰亭，爽志荡目，然後称赏？公欲其迹之可久，故命余为志。
    ○风后八阵图记
    物不终静，必授之以动。当纯坤用事，阴疑於阳，则飞龙战；大朴已散，圣盗并起，故戎马生。乃有力吞八荒，争截九有。大者天柱折，地维绝；小者作慝卢山，负阻中冀。上帝凭怒，下土是恤，乃眷武德，黄帝受之，始顺杀气以作兵，法文昌以命将。於是乎征不服，讨不庭。其谁佐命？曰元老风后，盖戎行之不修，则师律用爽；阴谋之不足，则凶器何恃？故天命圣者，以广战术，俾悬衡於未然，察变於倚数，握机制胜，作为阵图。夫八宫之位正，则数不愆，神不忒。故八其阵，所以定位也。衡抗於外，轴布於内，风□附其四维，所以备物也。虎张翼以进，蛇向敌而蟠，飞龙翔鸟，上下其势，所以致用也。至若疑兵以固其馀地，游军以按其後列，门具将发，然後合战。弛张则二广迭举，犄角则四奇皆出，必使陷坚阵，拔深垒，若星驰天旋，雷动山破，魏之鹤列，郑之鱼丽，周武之熊罴，昆阳之虎豹，出匪以律，我异於是。既而图成樽俎，帝用经略，北逐獯鬻，南平蚩尤。戡黎於版泉，省方於崆峒，底定万国，旁罗七曜。鼎成龙至，去而上仟，於是遗风冥冥，时亡而图存焉。於戏！圣迹长往，神机未昧，酌其流者，犹足以决胜三军，御侮万里。故项藉得之，以霸西楚；黥布得之，奄有九江。汉孝武得之，攘匈奴，服瓯越，东收猎貊，西拓大夏。然则圣图幽赞，未始有涯。天宝中，客有为韬铃者，得其遗制於黄帝书之外篇，裂素而图之。胜败之关，在我指掌；天地之心，见於毫末。议欲献诸策府，用广武事。会天子以不战为师，无为为宝，则是图也，兴於多难，废於升平。堙沦不书，盛德其没，乃旌诸图侧，以为三皇之故事，六艺之馀伎云。
    ○吴季子札论
    谨按季子三以吴国让，而《春秋》[B14A]之。余徵其前闻於旧史氏，窃谓废先君之命，非孝也；附子臧之义，非公也；执礼全节，使国篡君弑，非仁也；出能观变，入不讨乱，非智也。左邱明、太史公书而无讥，余有惑焉。夫国之大经，实在择嗣。王者所慎，德之不建，故以贤则废年，以义则废卜，以君命则废礼。是以太伯之奔勾吴也，盖避季历。季历以先王所属，故纂服嗣位而不私；太伯知公器有归，亦断文身而无怨。及武王继统，受命作周，不以配天之业让伯邑考，官天下也。彼诸樊无委历之贤，王僚无武王之圣，而季子为太伯之让，是徇名也，岂曰至德？且使争端兴於上替，祸机作於内室，遂错命於子光，覆师於夫差，陵夷不返，二代而吴灭。以季子之闳达博物、慕义无穷，向使当寿梦之眷命，接馀昧之绝统，必能光启周道，以霸荆蛮。则大业用康，多难不作，阖庐安得谋於窟室？专诸何所施其匕首？呜呼！全身不顾其业，专让不夺其志，所去者忠，所存者节。善自牧矣，谓先君何？与其观变周乐，虑危戚钟，曷若以萧墙为心，社稷是恤？复命哭墓，哀死事生，孰与先衅而动，治其未乱？弃室以表义，挂剑以明信，孰与奉君父之命，慰神之心？则独守纯白，不干义嗣，是洁已而遗国也。国之覆亡，君实阶祸，且曰非我生乱，其孰生之哉？其孰生之哉？
    ○招北客文（谨按是篇文苑英华作岑参）
    蜀之先曰蚕丛兮，纵其目以称王；当周室陵颓兮，乱无纪纲。洎乎杜宇，从天而降，鳖灵氵斥江而上，相禅而帝；据有南国之九世。蜀本南夷人也，皆左其衽而椎其髻。及通乎秦也，始於惠王之代。五牛琢而秦女至，一蛇死而力士毙。二江双注，群山四蔽，其地卑陋，其风脞脆。蛮貊杂处，滇为邻；地偏而两仪不正，寒薄而四气不均。花叶再荣，秋冬如春；暮夜多雨，朝旦多□。阳景罕开，阴气恒昏，以暑以淫，（一作湿）为瘵为厉。气蛰以中人，吾知重追之疾兮，将婴尔身。蜀之不可往，北客归去来兮！其东则有大江，下绝地垠‘百谷相吞，出於荆门。突怒吼划，附於太白；渤硼砰，会於沧溟。跳喷浩淼，上溅飞鸟；蹙缩盘涡，下漩鼋鼍。三峡两壁，乱峰如戟，义岈屹，氵顷洞划坼，高於天霓；□外水积，昼日无光，其下黑窄。瞿塘无底，浅处万尺，啼猿哀哀，肠断过客。复有千岁老蛟，能变其身，好饮人血，化为妇人，服靓装，游於水滨。五月之间，白帝之下，洪涛塞峡，不见滟，翻天蹙地，霆吼雷怒。亦有行舟，突然而去，人未及顾，棹未及举，瞥见阳台，不辨□雨，千里一歇，日未移午。须臾黑风暴起，拔树震山，石走沙飞，波腾浪翻。舟子失据，摧樯折竿，漩入九泉，没而不还，支体糜散，荡入石间，水族砑砑，拔刺争餐。蜀之东不可往，北客归去来兮！
  </div>
  <div class="pagination">
   <a href="全唐文_page229.html">
    上一页
   </a>
   <span>
    ...
   </span>
   <a href="全唐文_page225.html">
    225
   </a>
   <a href="全唐文_page226.html">
    226
   </a>
   <a href="全唐文_page227.html">
    227
   </a>
   <a href="全唐文_page228.html">
    228
   </a>
   <a href="全唐文_page229.html">
    229
   </a>
   <span class="current-page">
    230
   </span>
   <a href="全唐文_page231.html">
    231
   </a>
   <a href="全唐文_page232.html">
    232
   </a>
   <a href="全唐文_page233.html">
    233
   </a>
   <a href="全唐文_page234.html">
    234
   </a>
   <a href="全唐文_page235.html">
    235
   </a>
   <span>
    ...
   </span>
   <a href="全唐文_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
