<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 70 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 70 页/共 96 页
  </h1>
  <div class="content">
   见行公事，甲库先有专知官一人。於长兴二年停废，後来於令史内选差一人，承受主管诸杂制敕，及逐季抄录，关报史馆。所有选人受官黄甲，备录关送吏部，出给告身，及具名衔关牒，送格式收附员阙，准格出给新授令、录、判司、主簿签符。本官每官纳朱胶钱一百二十，依除内每惯二百刺送都省，除外供应三铨及本司公使废置。准敕格，应内外官员亡父追赠，及不年驳放选人，准《长定格》节文，牒吏部选差五考已上谙事令史五人，共行详断。及州县官名央讳、御名，并准格例改正。（《五代会要》二十二）
    ○漕运水陆行程奏（显德五年闰七月，度支）
    当司漕运水陆行程制。陆行，马日七十里，步及驴五十里，车三十里。水行，溯流，舟之重者，汴河日三十里，江四十里，馀水五十里；空舟，汴河日四十里，江五十里，馀水六十里；沿流之舟，轻重同制，河日一百五十里，江一百里，馀水七十里。其三峡、磔柱之类，不拘此限。若遇风、水浅不得行者，听折半功。河南、河北、河东、关内等四道诸州，运租庸杂物等，脚每驮一百斤，一百里一百文，山阪处一百二十文，车载一千斤九百文。从黄河及潞河，自幽州运至平州，每十斤溯流十六文，沿流六文，馀水溯流十五文，沿流五文。从沣、荆等州至扬州四文。其山阪险难，驴少处每驮不得过一百五十文，平易处不下八十文。有人员处，两人分一驮。其运向播、黔等及涉海，各在本处量定。（《五代会要》十五）
    ○祠祭合供芹菲等五件奏（显德五年闰七月，司农寺）
    奉敕节文，删集见行公事，送中书门下者。当寺每年季冬祠祭，合供使芹、韭、菁、葱、葵菹等五件，准例至藏之时，牒三司支给。寺司请领藏，准例一冬供应。（《五代会要》十六）
    ○定州县各官料钱停废俸户奏（显德五年十二月，中书）
    诸道州府县官及军事判官，一例逐月各所有宵处主户等第，依下项则侧所定料钱及米麦等，取显德六年三月一日後起支，其俸户并停废。
    一万户己上县，令逐月料钱二十千，米麦共一石；主簿料钱一十二千，米麦共三石；七千户己上县，令逐月料一十八千，米麦共五石；主簿料钱一十千，米麦共三石；五千户已上县，令逐月料钱一十五千，米麦共四石；主簿料钱八千，米麦共三石；三千户己上县，令逐月料钱一十二千，米麦共四石；主簿料钱七千，米麦共三石。不满三千户县，令逐月料钱一十千，米麦共三石；主簿料钱六千，米麦共二石。
    五万户已上州，司录事参军及两京司录，每月料钱二十千，米麦共五石；司户、悼司法每月料钱一十千，米麦共三石；三万户已上州，司录事参军每月料钱一十八千，米麦共五石，司户、司法每月料钱八千，米麦共三石；一万户已上州，司录事参军每月料钱一十五千，米麦共四石；司户、司法每月料钱七千，米麦共三石。五千户已上州，司录事参军每月料钱一十二千，米麦共四石；司户、司法每月料钱六千，米麦共二石。不满五千户州，司录事参军每月料钱一十千，米麦共三石；司户、司法每月料钱五千，米麦共二石。诸司军事判官，一例每月料钱一十千，米麦共三石。
    右诸州府、京百司、内诸司、州县官、课户、庄户、俸户、柴炭纸笔户等，望令本州及检田使臣依前项指挥，勒归州县，候施行毕，具户数奏闻。仍差本州判官精细点数後，差使臣覆视，及有人论诉称有漏落，抵罪在本州判官及千系官典。如今後更有人户愿充此等户者，便仰本州勒充军户，配本州牢城执役。（《五代会要》二十八）
    旧徵光省礼钱及蠲免钱数状（天成元年九月二十五日，门下、中书两省）
    准旧例，检校官合纳光省礼钱。伏见尚书省检校官礼钱，近降敕命，除翊卫勋庸、藩垣将佐外，其馀不带平章事节度使，及防御、团练、刺史、诸道副使、郎中己下，并三司职掌监院官、县令、录事参军、判官等，凡关此例，并可徵收者。伏缘省官旧例，别无钱物，只徵礼钱，以充分廨破使。盖值离乱，致失规绳，即目纵有检校官，未奉敕命许令依旧徵理，其检校左右散骑常侍，乞依尚书省。除翊卫勋庸、藩垣将佐外，并许徵收。冀朝廷故事，免失於根源；省阁旧仪，长存於规制。谨具本朝元徵旧例钱数，乞奏闻者。
    中书约本省旧徵礼钱及蠲减钱数如左：防御、团练、刺史、诸道郎官、三司职掌、检校左右散骑常侍，旧例各纳钱一十五千，今减外各纳钱五千。两府及次府少尹、左右司马、别驾、长史，旧例各纳钱十千，今减外各纳钱四千。诸道将校，旧例纳钱五千，今减外各纳钱三千。都押衙至大将，各纳钱五千，今减外各纳钱二千五百。进奏官各纳钱二千。其馀都头指挥使己下，并与免放。（《五代会要》十三）
    ○州府勾帐委使导按状（建中元年四月，比部）
    天下请州及军府赴勾帐等格，每日诸色勾徵，令所由长官录事参军、本判官据案状子细勾会。其一年勾获数及勾当名品，申比部。一千里已下正月到，二千里已下二月到，馀尽三月到尽。省司检勘，续下州知，都至六月内结。数关度支，便入其年支用。旨下之後，限当年十二月三日内纳足者。诸军支使亦准此。又准大历十二年六月十五日敕，诸州府请委当道观察判官一人，每年专按覆讫，准限比部者。自去年以来，诸州多有不到。今请其不到州府，委黜陟使同观察使计会勾当，发遣申省，庶皆齐一，法得必行。（《唐会要》五十九）
    ○覆推勘盗贼致死状（长兴二年，中书）
    今後凡关贼徒，若推勘因而致死者，有故以故杀论，无故减一等。如栲次因增疾患，候验分明，如无他故，虽辜内致死，亦以减等论。（《册府》六百一十三）
    ○选差勾当吏部甲库状（长兴二年闰五月十九日，吏部）
    当司制敕甲库坟知官，一例近停废者。伏缘当司主掌制敕甲库，与三库不同，常日检寻，诸司取证，稍有差缪，所失非轻，无人主持，必虞败阙。今欲於吏部令史内选差一员勾当，又缘公事至重，仍遣别不执行他事，兼乞除本役外，特与减二年劳考者。（《五代会要》十四）
    ○每月公案只录状敕状（天福五年六月二七日日，大理寺）
    当寺自前每月公案一道，除断状外，须全写三本，内一本申奏，一本送刑部，一本下本道者。伏缘近年诸处公案并多，寺司常虑淹延，况所行断遣案文，此谓举明条法，况本道已有元推公案，固不烦备录施行。今欲只录断状，连敕颁宣，亦不碍於规矩。况刑部、大理寺亦是己有具案，元祗以断覆词降敕归司，其诸道元推司，今欲乞准刑部例，只降断状，连敕施行，所贵将来免滞刑狱。（《五代会要》十六）
    ○南曹见行条件公事状（显德五年闰七月，吏部流内铨）
    铨司先准格例，南曹十一月末开宿判成选人後，先具都数申铨司，铨举状，便榜示选人，引纳京诸司官使印家状，及试判纸三度榜引得齐足，方至十二月上旬内，定日锁铨者。铨司若候南曹十月内开宿引纳家状，虑成淹滞。今後才南曹锁宿後，先榜示选人，预纳家状，其合保文状，或识官司使印，限开曹後两日内赴铨送纳，须得齐足。如限内不纳到家状、保状、试纸人便人姓名落下，不在绩纳之限。据纳到文状，至十月二十二日己前锁铨。先准格例，锁铨後便榜示引验正身、告赤文书，三引共九日，如三度引如不至者，便落下。铨司今後锁铨日，便牒示选人，至次日引验正身及告赤文书，限三日内三引毕。如不到者便落下。
    每年南曹判成，选人中多有托故不赴铨引，铨司准格例伺候，须及三引，计九日不至者，方始落下。今後有此色人，逐引不到，便据姓名落下。先准格，诸色人三引毕後，赍使印保状赴铨，并合保後，令、录重引验合保，审其才术者，铨司欲三引後次日，重内引验令、录，审其才术及合保，如限内不至者，据姓名落下。铨司引验後，本行准格敕及将铨状，历任告赤文书，限三日内点检，无违碍，具姓名关报，试判注拟。
    所有选人，历任有於未注官已前，写帖送过院选人所合注使员缺。锁铨後，便具状申中书门下，乞降指挥，应选人试判。今欲锁铨内，预准敕於中书省请印到逐人试纸，候点检毕，开报名衔齐足。此日便定日试判三场，逐场次日申奏後，限两日内供纳宣黄，次日乞降可否敕命，铨司自前注拟诸色选人，准格三注。每注注内，有不伏官者，限三日内具状通退，三注共九日者。铨司自今後第一、第二注榜出後，各限次日内具通官文状，便具姓名落下，第三注毕日开铨，不在开通官之限，三注共五日者。准格，铨司逐年二月二十五日送门下省毕，三月十五日过官毕，三月三十日进黄移省毕。
    三拟毕後，省甲案便於格式内逐旋覆阙入官，过院修写省历，至十月十四日已前，牒送门下省毕，铨司门下省押定，牒到取两日祗候，取判过堂。次日乞降可否堂帖。其黄甲限四日内修写，句勘印署，至十二月六日牒送门下省。至十二月九日进黄毕。所有衙谢对扬，在格眼内应行内诸司公事，或有千系，申铨取裁，铨司便准敕格指挥。如铨司难议裁酌，即申堂取裁。（《五代会要》二十一）
    ○三公上仪约开元礼为仪注议（元和六年十月，礼官）
    按《开元礼》有册拜官上仪，初上者，咸与卑官答拜。今左右仆射皆册拜官也，令准此礼为定。伏寻今之所行仪注，其非典礼之文，又无格敕为据，斯乃越礼随时之法，有司寻合厘正，岂待议而後革也。伏以《开元礼》者，其源太宗创之，高宗述之，元宗纂之，曰《开元礼》，後圣于是乎取则。其不在礼者，则有不可以传。今信射初上，受百寮拜，是舍高宗、元宗之祖述，而背开元之正文；是有司失其传，而又云礼，得无咎哉？今既奉明诏详定，宜守礼文以正之。议者或云：致敬之礼，或有三品拜一品，四品拜二品，如之何致敬则先拜，所以下文云，丞相令助教拜博士，即今丞及助教必先拜之，是也，非不答拜。何者？《礼记》云：“大夫、士相见，贵贱不敌。主人敬客，则先拜客，客敬主人，则先拜主人。”是谓致敬。又曰：“非国君，无不答拜者。”郑元注曰：“礼尚往来”又曰：“君于士不答拜，非其臣则答之。”郑元注曰：“不敢臣人之臣。”今令仆射不答拜，是臣其百僚，不亦重乎？又按汉制，八座及丞、郎初拜官，并集都堂交礼。仆射，八座也，又无法答之文。伏以左右伏射，旧左右丞相也，次三公，答拜而仆射受之，固非伦也。且约三公上仪及《开元礼》而为仪注，庶几等威之序，允归至当之论。（《唐会要》五十七）
    ○宪庙配享议（会昌六年，都省议）
    伏以宪宗皇帝元德英猷，迈越千古，神机睿算，恢复四荒，既戮惠琳，联诛辟，眷求良辅，果集大勋。乃覆淮蔡之妖巢，刈河朔之馀孽，皇威震耀，寰宇和宁，偃武修文，几无遗事。陛下崇严享礼，爰轸孝思，将举元勋，以显丕绩。臣等伏以故司徒兼中书令赠太师裴度，天纵公忠，道宏匡济，始处司言之任，屡陈忧国之诚。尝因别召，深得圣旨，乃贰邦宪，使于藩方。处嫌疑者，尽付心诚，怀顾虑者，必得腰领。俄升相位，专任大事，遂乃擒元济，枭师道，承宗效顺，刘总叩头，程权来朝，同捷就戮。盖宪宗有知人之明，而度尽致君之道也。于是息疮痍，培根本，区宇无犷悍之俗，元和为盛明之代。薰灼天下，将明帝图，古往今来，善无与让。即宜祗配圣德，光扬大勋，详考功行，无先於度。（《唐会要》十八）
    ○请依统类计赃议（清泰三年，御史台、刑部、大理寺）
    旧例，枉法赃十五匹绞，天宝元年加至二十匹。请今後犯枉法赃十五匹，准律绞。不枉法赃，是例三十匹加役流，受所监临五十匹，流二千里。今请依《统类》，不枉法赃过三十匹，受所监临赃五十匹。（《册府》六百一十三）
    ○上中书记事帖（天成三年十二月二日，学士院）
    枢密院近送到权知高丽国诸军事王建表，令赐诏书者。其高丽国未曾有人使到阙，院中并无彼国诏书式样，木审呼卿呼汝，兼使何色纸书写及封裹事例。伏请特赐参酌，详定众院者。（《五代会要》十三）
    ○荐送举人先行乡饮礼帖（清泰元年九月，中书门下）
    太常以长兴三年敕，诸科举人常年荐送，先令行乡饮酒之礼。凡预举人，例从乡赋，遂奏《鹿鸣》之什，俾腾龙化之津，雅音既动於笙簧，厚礼复陈於篚，行兹盛事，克振儒风。宜令复行乡饮酒之礼，太常草定仪注，颁行诸州，预前肄习，举人之时，便行此礼。其仪速具闻奏。（《册府》六百五十一）
    ○玉玺述（周广顺三年二月，史臣）
    国以玉玺为传授神器，邃古无闻。《运斗枢》曰：“舜为天子，黄龙负玺。”《世本》曰：“鲁昭公始作玺。”秦兼七国称皇帝，李斯取蓝田之王，玉工孙寿刻之，方四寸，斯为大篆之形制，如鱼龙凤鸟之状，希世之至宝也。秦亡，子婴九于轵道，汉帝得之，与斩白蛇剑世世传宝之。王莽之篡，使王舜求玺于元后。后怒，投之於阶，一角微缺。莽诛，公孙宾以玺送更始。刘玄败，以授盆子。及熊耳之败，盆子以玺降光武。汉末，黄门张让投玺于井中，孙坚讨董卓入洛，见井有五色气，乃杼得之，持归以授袁术。卫败，荆州刺史徐ギ得之，诣许授献帝。汉禅魏，文帝得之。魏禅晋，武帝得之。刘聪陷洛阳，得之。聪死，归刘曜。曜为石勒所擒，玺归于邺。石季龙传冉闵，闵败，东濮阳太守戴施入邺得之，送江东授穆帝。晋禅宋，刘裕得之。宋禅齐，萧阳得之。齐禅梁，萧衍得之。台城之陷，候景得之。景败，其将侯子鉴欲以玺走江北，追兵所迫，乃投于栖霞寺井中，寺僧永杼匿而得之。陈永定三年，永弟子普智上陈文帝。随平陈，随叔宝入长安，随乃始得秦真传国宝。炀帝在江都，宇文化及篡逆，以玺北度，至韦县为窦建德所败，宝入建德。建德擒於武牢，其妻曹氏以宝献唐高祖。（本传：曹氏以八宝降于长安。）禄山之乱，肃宗即位於灵武，上皇遣崔圆送玺于凤翔。代宗之避狄分陕，德宗之移幸山南，皆以八宝从。黄巢之乱，僖宗再幸山南，昭宗播越石门，神器俱在。天祐四年，辉王禅位于梁，命宰臣扬涉送宝于大梁。梁亡，庄宗入汴得之。同光末，内难作，宝为火所灼，文字讹缺，明宗、清泰复得之。清泰败，以传国宝随身自焚而死，其宝遂亡失。
    其神宝者，方六寸，厚一寸七分，高四寸六分，蟠龙隐起，文与秦玺同，但玉色不及，形制高大耳。不知何代造。东晋孝武十九年，南雍州刺史郄恢於慕容永部得之，送於金陵。东晋末，传於宋高祖。宋亡，入齐，萧道成得之。齐亡入梁，萧衍得之。台城之陷，侯景得之。景败，待中赵思齐携走江北，献齐文宣帝。宇文氏灭齐，武帝得之归长安。宇文亡入随，文帝改号传国玺，又改为受命玺。开皇九年平陈，始得秦氏真传国玺，仍以秦玺後出，得於亡陈，以北朝所传神玺为第一，秦玺次之。随亡，窦建德妻与秦玺俱献长安，唐高祖得之。唐末不知所在。
    秦初制受命宝时，别制六玺：一曰“皇帝行玺”，封册诸王公用之；二曰“皇帝之玺”，与王公书用之；三曰“皇帝信玺”，诸夏发兵用之；四曰“天子行玺”，封册蕃国用之；五曰“天子之玺”，赐蕃国书用之；六曰“天子信玺”，徵蕃国兵用之。六玺皆白玉刻螭虎纽，方一寸五分，高寸，传之历代，或有亡失。北朝铸之以金，所谓乘舆八宝也。太宗贞观中别刻玄玺，庄宗时或引玄玺，又别刻受命宝。天福初，晋高祖以国宝为清泰所焚，特制宝一坐。开运末，契丹陷中原，张彦泽入京城，晋主奉表归命於虏主，遣皇子延煦等奉国玺并金印三面送于虏主，其国宝即天福初所造者也。延煦等回，虏主与晋帝诏曰：“所进国宝，验来非真传国宝，其真宝速进来。”晋主奏曰：“真传宝因清泰末伪主从珂以宝自焚，自此亡失。先帝登极之初，特制此宝，左右臣寮备知，固不敢别有藏匿也。”汉朝二帝未暇修制，故太祖命有司特制二宝焉。（《册府》五百九十四）

    ●卷六十一
    ☆阙名（九）
    ○上柳学士书
    某谬至显荣，皆承阙乏。昨者玺书慰勉，兰省迁超，虽上意欲壮於军威，在外臣转深於官谤。此皆学士曲垂奖会，潜为扶持，继产容於北风，为主人於东道。况兼姻媾，早接清华，推魏公感外家之情，用何氏奉诸姨之敬，念深外妹，亦爱愚夫。不然，则安得道已隔而分更敦，官转尊而志愈下？藏之不忘，佩以弥芳，思奉冰霜，邈同云汉，仰计亘霄路於高阁，隔人烟於禁垣。啸傲霞高，从容日近，闲挥彩笔，时弄紫泥，益彰叔夜鸾鹤之恣，转映王恭神仙之状。便当乘御灏气，濯弄瑶池，秉阴阳之炉锤，辅天地之橐签。异时获赐，今日先知，瞻望风猷，常在魂梦。某再拜。（《云郁漫钞》八）
    ○上柳侍郎书
    侍郎颉顽重霄，腾棱迥汉，刻名仙馆，绝迹人寰，润饰洪猷，承迎中旨。金茎瑞露，云表先尝；玉辇灵桃，窗间暗识。方兹独步，谁敢争衡？况艺奋神工，时推妙翰，凤鸾异态，龙虎殊姿。白首何人，墨池谁子？後生是畏，前圣有言。若非思与神凝，韵无俗累，则安能致兹遒逸，超彼等夷，穷锺蔡之楷模，入王羊之阃域。往者韦相公尝谓侍郎能以书谏者，今则行执陶钧，坐登台辅，终提一笔，以绝百僚，後这来者，延颈而俟。某素无勋效，叨滥宠荣，一授藩垣，两迁官秩。犹以处床操扇，粗识孤虚；跨马弯弓，未为迟暮。誓将丹恳，以奉休明。所冀侍郎猥录孤微，终垂庇遇，使其晚节，无愧平生。下情云云。（仝上）
    案：《云麓漫钞》云：“柳公权亲笔启草，前辈俱跋为柳笔，但启中有笔谏之语，岂他人上柳启，而自书之耶？”愚案公权历官工部侍郎、学士承旨，《云麓》以为他人上诚悬启，是也。今收入缺名。
    ○使至帖
    使至，得状为慰。五月中杨庆回，已遣书，此不一一。付白肜。（所）七月十二日，无事，勿专使人来。（《宝真斋法书赞》）
    ○奉礼帖
    诸奉礼谢世，法当□憾度越。中书人零万尽，远公夙德，不可接对。但时复看古帖，窥先贤之迹，以遣日而已。（同上）
    ○不倦帖
    笔砚用来多时，渐欲调适，殊发人书兴。若不醉有目疾，亦到暮书之不倦也。（同上）
    ○清慎帖
    李玄胄曰：“先帝问□□□□□者何先？”或对曰：“清固为先。”次复问吾，吾答诏曰：“清慎之道，相须而成，必不获已，慎为大也。清者不必慎，慎者必自清，亦由仁者必有（下缺）。”（同上）
    ○神州等第录序
    天府之盛，神州之雄，选才以百数为名，等列以十人为首。起自开元、天宝之世，大历、建中之年，得之者抟跃云衢，阶梯兰省，即六月冲霄之渐也。今所传者，始于元和景戌岁，次叙名氏，目曰《神州等第录》。（《唐摭言》二）
    ○善兴寺舍利函记
    大唐显庆二年岁次丁巳十一月乙酉朔十三日丁酉，於桂州城南善兴寺开发建立。此妙搭七级，耸高十丈。至显庆四年岁次己未四月丁未朔八日甲寅，葬佛舍利贰拾粒。东去大□三十馀步，舍利锁寺，普其法界，一切含识，永充供养。故立铭记。（《十二砚斋金石录》）
    ○裴琳德政记
    朝请郎捡校令上骑都尉河东裴琳，字元瑶，儒（缺五字）兼□，河汾派其□□，□辟温其风雅。曾祖矩，随仕黄门侍郎，皇朝任户部尚书、安邑敬公，历政三朝，朱紫递袭，仪表海内，国史详焉。祖恭道，皇朝任（缺五字）奏□阙廷，风韵韶朗，贤才允属，德望攸归。父承亮，文笔秀异，光彩射人，雄略挺生，英姿迈俗，以孝廉擢第，俄授朝议郎，行□□□军，寻迁洺州司功参军事。屈斯一德，佐彼百城，冰壶皎其从政，霜剑方其断割。君即府君之元嗣也。以门资解褐，授定州望都县丞。去长安二年秋九月，匈奴大侵边，防御大使薛公持节访察，以鹿泉地连云朔，□险须材，遂委君以莅之。君伯祖崇道，□敏有大□，义甯初持降墨掉委之，坐镇本县令，今君又嗣之。刘静父子，代□庐江，冯□弟兄，更临上郡，量德校义，彼实多惭。其年，捡校官奉敕总停，君则随停例也。百姓众庶而谋曰：“我君去矣，人斯悴矣。若不□命而诣阙乞留□，道路相属。”奉长□三年四月敕：“元瑶清平化俗，奉法无私，人不忍欺，吏不敢犯，绥强抚弱，悯孤恤穷，礼义兴行，生业修理。特听修旧捡校。”夫以□居上察，空闻编庶之谣；康理元城，但有尚书之奏。岂夫黔甿屡请，紫诰频临，礼义因天涣发挥，以澂为神明赞，岂同年而语者哉？（《常山贞石志？）
    ○唐石堂山高凉灵泉记
    昔徵（缺十一字）子（缺八字）初（缺十字）门（缺十字）或□石堂（缺六字）山泉之秀（缺十六字）开皇中□宇文□□二（缺六字）容（缺六字）之间。其後□□惟新（缺七字）或（缺五字）香□□所求福祜，多（缺八字）有托焉。转□□请□获其验（缺十六字）因於旧基而立庄宅。尔其山崖（缺五字）凉，近而不喧，幽而不野，实人间之佳境，仁智之游从也。朝散大夫清河崔府君讳融，地光轩冕，德茂芝兰，澄爽□以含秋，映清规而吐月，词峰意而包涵枚马之前，书因发挥□□之内旁求谷□，化谧不言；缅想齐郊，惠□□狄。故得□□屏而仁义成，犴圄清而哥咏起。夫人荣阳□氏，琼干金枝，荣镜海内；兰姿蕙问，驰骛域中。（缺五字）怀无玉叶，乃相与单车而适野，祈告于石堂山（缺四字）致诚，挹清流而絜敬，歆然有感，即事可追，徵兰之（缺三字）日□□月府。君以为明灵之不欺，宜其如在，乃命立碑□□而传祀焉。其铭曰：
    崇崇隆北，潏潏玄流。惟神是宅，惟道为逑。（缺六字）洞幽。明明宰君，厥德惟醇。神之听之，其从如云。然府□，垂之万春。大周久视元年岁次庚子十一月三日造。（《金石苑》二《八琼室金石补正》四十五）
    ○董日进造石浮图记
    □力增明，善牙宿植，同舍净衬，修未来因，於此招提敬造石浮图一所，上为皇帝，中报四恩，十代先亡，见存眷属，出生死海，入功德林，泽及无边，一时成佛。天宝十一载八月十三日建。（《常山贞石志》九）
    ○殷审续造石浮图记
    浮图主比邱尼贞固、净福寺尼正观。右识性冲融，行惟谨卓，心常不染，志在无为，以戒是功，以经为务，处世间而世间无著，虽在家而不异出家。顷为去载四大乖和，阴阳失候，药而不效，疗亦无瘳，发希有心，愿造此浮图一所，奉为皇帝皇后圣化无穷，师僧父母永保安乐，法界有情□得利苦，俱登觉道。天十一载三月二十八日建。（《常山贞石志》九）
    ○唐益州学馆庙堂记
    （上缺）文翁为蜀郡守，始趋文学（缺十六字）堂（缺）初闻时逢百六烈火□灾，堂及□□二（缺七字）唯石室独存。至东汉兴平元年岁（缺）名堂为周公礼殿。其堂壁上图画上古盘古李老□□历代帝王之像，梁上画仲尼及七十二（缺）中益州刺史张收所画，今检□皆（缺七字）军（缺三字）有□□蜀中□二（缺）楹有书更精妙，甚可观□有能（缺三字）欲（缺十一字）此久（缺）益州刺史刘悛所画耳。东石室北壁，有晋义熙九年，刺史朱龄石□□高（缺）二晋益州刺史新淦县侯罗浚所树。其一□齐永明元年刺史刘悛（缺）前文字磨灭，时代不得而绎矣。案庙堂东南柱上，锺会八分书题（缺六字）会（缺）凿度开建泮宫，立堂布观。至壬申年，故府梓潼文君增造□寺二百馀间，四百年之（缺）失命烈火，□炎一都之舍，官民寺室，同朝变为灰烬，独留文翁石室，庙门之内（缺）民淳乐兴则国化。郡将陈留高（缺六字）斯十有三载（缺六字）涂炭（缺）文参古，久已讹缺，此不备举。其初平，即献帝之年也。献帝，灵帝之子，中平六年岁在已已立（缺）十二月改永隆元年，一岁之中，三改年号。□年岁在庚午，改为初平元年，至五年岁在甲戍，又改为（缺）时火德浸微，天下丧乱，西蜀僻远，年号不通，故仍取旧名，为初平五年也。四年岁在癸酉，五年岁在甲戍，（缺）汉书年历，兴平元年岁在甲戍，乃与铭记相苻合，《尔疋释天》：“九月为旻天。”以此推之，即知此堂（缺）分崩，海内云扰，圣皇膺录，克定中原，吴蜀未通，声教尚阻。大业十三年冬十月已（缺）五年推於初平，皆此例也。自兴平元年至大唐永徽元年，凡经九代册八君，四百五十人（缺）间并从炎燎。东汉太守高关因其旧墓，重复修立。自尔迄今，多历年所。逮西晋至于宋齐之间，（缺）於後仪刑礼制，法度可观。然其此堂原以竹瓦上栈，年代既深，竹瓦渐将摧折。
    今银青光禄大夫（缺）爰应纶言，述□□汉，宣赞皇猷，镇兹雅俗，敬遵朝典，抚绥黎庶，导德齐礼，崇教兴（缺）兹七稔，愍斯崇构，恐致倾危。因率所司，共加修缮。粤以永徽元年岁次庚戍二月庚午朔卅日已亥，分（缺）门遗更具材瓦，以□为像，将归倾颓，并增涂饰，其栋梁结构，汉时旧制，及晋世已（缺三字）浚（缺）不坠。昔柱史违周，苦乡之祠□泯；宣尼□鲁，阙里之庙□高。是知至德□芳，先贤□□，所以（缺）册籍，纪其年月，以为斯记。其在位寮采，爰及部司，并题氏族，勒名於後，庶以悬诸日月，永永□□者欤！（石刻。《八琼室金石补正》三五、《金石苑》二）
    按：此记後人于碑阴题“贺遂亮撰”，虽亦见于苏集，而《集古录》以为颜有意，《金石录》以为姓名残缺不可考，姑入阙名。
    ○明觉寺持律比丘尼心印记
    粤以梁国郡高氏台息，有女如云，匪我思存，是大道之法象，为真如之律身。知涅盘之安乐，表世界之苦空，返迹潜道，归或至尊。道尊德贵，空寂亡神，守律虚院，三年化体。体气去至，劫劫生天，缘住来依，佛佛连声。悲夫！魄无华月之光，魂有法明之至，故以法华之理而归妙焉。乃以大历十三年岁次戊午正月戊申廿七日甲戍，於上都西长安承平乡，瞻仰至尊，俯临佛位，爰命下才斫石刻记。（《十二砚斋金石录》、《关中石刻文字新编》四、《八琼室金石补正》六十四）
    ○王二娘造石浮图像记
    若夫梵帝难名，霭慈云於火宅；仁王易悟，纵法舸於灰河。莫不汲引四生，津梁五荫。故知三千大地，终摩灭而为尘；百亿诸天，荩成散而无定。佛弟子王二娘亲归蒿里，灵瘗松门，伤白日之长辞，痛黄泉之不夜。知色身之若影，暂像须臾；悟四大之假形，合离俄尔。遂乃抽兹□宝，割此净财，等尸毗之饲鹰，类道林之养马。今为亡父母敬造石浮图一所，上有阿弥陀像一铺，今见成就。其像玉毫流彩，卅二相之光姿；金体成辉，一丈六尺之仪好。何者三乘莲目，兴华殿而齐明；十地霜头，共星宫而并耀。上为皇帝，下及苍生，同出爱河，咸登彼岸。维大周久视元年岁次庚子十□乙巳朔廿三日丁卯（缺）所记。（石刻。《八琼室金石补正》四十五）
    ○唐观心寺禅律故尼大德坟前尊胜石幢记
    大德续姓裴，法号惟彻，孟州人也。童子出家，住持此寺，□□经□严约在身，戒行常持，终天无缺。大师善因宿植，天生法芽，金□□宣，无遗不搅。奈何大运有日，掩化有期，去大中二年迁化於当寺，卅六夏，春秋□五。当便择吉□□，葬於河阳县盐坎北坡。子弟三三人，上□义达，次庆宗，次元操，准教使□置一虚塔，今世僧尼，多是甃砖为之，寻恐隳坏，起坚牢於石。子弟等日夜寝食不安，各咸□□□□同造此幢，伏愿和尚华资切德，莲华代生，般若舟中，常游法海；见存子弟，观心不二，同证菩提，今生来生，共同佛会。乃为赞曰：
    ヌ罗尊胜，诸佛秘门。破诸地狱，能离垢尘。建资幢赞，用济幽魂。巍巍不朽，万古千春。（《孟县志》）
    ○尊胜陀罗尼经幢记
    唐咸通十年三月癸未九日辛卯，□内奉先考府君遗言，於当县永安禅院前建立幢两所，功德至当年内各得成就，福资主苏州嘉兴（缺五字）。（《嘉兴府志》）
    ○唐重修化城龛记
    法性本空，至无边际之寂灭；如来大觉，恐不悟者默耳沉轮。是乃广设多门，立斯缘&lt;是吕&gt;，现巍峨之圣，不动不摇；任生死之真容，证天证地。唐唐金质，俯仰者无不罪销；湛湛法身，稽首者齐增庆祐。洎我佛归化聋盲，若饮淄而何求，赖遗教以留仪，许乎瞻礼。今化城龛者，乃化现之所示也。後俗奉灵踪，达信玄诚，雕镌遍谷河沙，神圣随锋钅刃以众会于双林，百亿如来降威仪，偕归於万室，事滋年代，累历岁寒，或风雨所侵，或埃尘所昧。陇西公以惠慈立志，慜达肃心，依仰正真，栖奉咸切。牟尼大圣、千佛弥陀、地藏观音、极乐眷属，皆沉古质，普换神容，乃石发之所沿，挂藤罗而拂触，使胸迷万字，髻失宝珠，莫明五彩之相鲜，愧以六铢之更易。公乃凝（去声）情尽（上声）日，怏怦躇蹰，叹感于三步不能进，遂以禄中减美衣，弃华装，备青蚨之八十馀千，绘圣贤之二百五位，赆得精诚，俨肃灵质，昭然相性圆明，威德自在，感世寰所视，喜若只园；振天帝之窥，何惭金粟。斯人臣之道，著文德而是修；则业果之因，以菩提而积善。公即保持大法，栖仰正宗，舍五欲之爱财装严，何百灵而不卫护？善哉胜事，深助良缘，永乘不朽之功，必降无疆之圣，感滋瞬日，用述纪怀。光启三年□□□月二十有一日成就，明季正月十八日斋庆毕。绘士布衣张万馀。（《金石苑》二）
    ○唐宝禅院造象记
    窃闻大像出现，与日月之同明，生在普愿即坚，千身万化，灵力无边，□（缺）验获目前，愚迷不辩，有苦千（缺三字）白刃到孟津，始拟造船，人（缺四字）田，三业有报，伏种何缘，急（缺四字）勒佛前，僧人寡劣，偏忄冒莫（缺四字）尽归泉，略标立记，永镇此（缺）乾符四年十月二日，造佛舍俗（下缺）（《金石苑》二、《八琼室金石补正》七十七）
    ○秦府十八学士写真图记
    武德四年，大宗皇帝为太尉尚书令雍州牧左右卫大将军，新命为天策上将军，位在三公上。乃锐意经籍，怡神艺学，开学馆以待四方之士。乃降教曰：“昔楚国尊贤，存道先於申穆；梁园接士，比德至於邹枚。咸以著范前修，垂光後烈。顾惟菲薄，多谢古人，高山仰止，能亡景慕？於是芳兰始被，深冠盖之游；舟桂初丛，广旄俊之士。既而场苗盖寡，空留皎皎之姿；乔木徒运，终愧嘤嘤之友。所冀通人正训，匡其阙如，侧席亡倦於齐庭，开筵有惭於燕馆。属大行台司勋郎中杜如晦、记室考功郎中房玄龄及于志甯、军谘祭酒苏世长、天策府记室薜收、文学褚亮、姚察、太学博士陆德明、孔颖达、主簿李玄道、天策仓曹李守素、秦王记室虞世南、参军蔡允恭、颜相时、著作郎记室许敬宗、薛元敬、太学助教盖文达、典签苏勖等，或背淮而致十里，或通赵以欣三见，咸能垂裾邸第，委质藩维，或弘礼度而成典则，畅词学而路风雅，优游幕府，是用嘉焉。宜可以守本官兼文学馆学士。及薛收卒，徵东虞州录事参军刘孝孙入馆。寻遣库直阎立本图形貌，具题名字爵里，仍教文学褚亮为之像赞，勒成一卷，号十八学士，并给珍膳，分为三番，更直宿千阁。每军国务静，参谒归休，即引见论讨坟典，商略前载，考其得失，或夜分而寝，又降以温颜，礼数甚厚。由是天下归心，奇杰之士咸思自效。于时预入馆者，时所倾慕，谓之登瀛州云。（《历代名画记》九）
    ○鹿泉寺造象记
    鹿泉县丞北平田垂棘，初恭乃位，不曰以□夙□□乘，心存□域，敬造菩提圣像壹躯，于碑之额□□□□式瞻，咸登福利。石邑县宰北平阳承庆闻善若惊，请事斯语，又勒式待菩萨□像之侧，以续刊□卧□□者利物之心焉。（《常山贞石志》）
    ○比邱尼等造石浮图残记
    （上缺四字）惟徵非可以乡（缺五字）妙乃（缺六字）能以筏以成而（缺四字）善逝世界，惟觉正觉，调御丈夫知□日知□无□□□上士，非相合相，有□□□名来不来，以谛真谛，静默而自然□化，希夷而（缺五字）难见闻，况□□无□□常□诸有苦。弟子比丘尼一□□人等，厌嚣尘而入觉道，在处无为；杂苦空而□家，志登彼岸。尚姑赵英信尚、张四依尚、杜大尚、赵七尚、赵法果尚、赵妙果尚、李贵尚、刘真□尚、袁□□□、赵胜光尚、赵仵娘尚等，禀气中和，结兰馥而修行；厥生清净，荣明王以□降。神泯色而共途，□□识而合□，表虚清泰，约□守真，修性以保神，安心以全已，至□微妙，可知理知，体要□玄，忘观欢而後乐，以恬泊独著，旷然无忧，以道虽持孝心□父天母地，生我劬劳，欲报之恩，昊天罔极。发无□之愿，崇有果之日，成就法□□苦□上为文武圣皇帝，下□师僧父母，众共虔心，敬造石浮鄙一所。访（缺五字）九泉（缺二十字）虚心（下缺三字）（同上十）
    ○唐张公□造像记
    （上缺）瞿昙二者不诘乘乃（缺）兮（缺三字）福而祸殇乎为殇顾而（缺七字）老聃，二教既北，一乘斯南，爰因玉垒，移妙檀龛。剑□□层，他山别仞。龙门仿佛，巴水分潭。阅川增感，爱树馀甘。既继组而谢病，将勒铭而愈惭。真要岂渝於石劫，金颜永灼於山岩。（缺）铭曰：
    （上缺）裕述而不作，人其谓何。爰□□音，式光（缺）隔婚姻之故，远托斯文。况（缺三字）已ク迹（缺）列垂（缺三字）像雅好幽闲□□可上济（缺）范阳张公□兹因华（缺）功德山是龛为之覆□□行而为一（缺）邑里真仪璀璨以增（缺四字）而（缺）咸与□□，乃铲嶙（缺六字）峭绝（缺四字）身（下缺）（石刻）
    ○唐造像记
    （上缺）幽苦攻金攻玉式传□身威神力（约缺五字）拟陈郡袁通恭恪成性，操□行（约缺六字）命，今也则亡，刑于寡妻，抚尔（约缺五字）人之产，购当□之工，仪形金仙，追（约缺六字）圣像□开毫光，天龙俨然，势未（约缺七字）谁能敌之，期乎廓冥路之胚（约缺六字）阃阈，君子若曰，铭以志之。颂曰：（约缺六字）晔晔，神功潜运脱苦业，不骞不崩（下缺）十一月五日毕。（《金石苑》二）
    ○赵仁造释迦象记
    且夫天道（缺）谷之有变迁□□莫（缺）岂灭威神之力哉！是知妙法之（缺）凭，悟福因之可托，上为天（缺）法界，七代先亡，及□□敬造释迦石象一铺，在本村东一里（缺）壁之区宇也。而前即念德（缺）宫却祭丘墟崎岖（缺）途之广（缺）牵顺□之商车□接（缺）卅二之毫相，八十种之握（缺）则理邃幽玄，道□冥（缺）□希夷宇宙之外，化两仪而独尊。非有非无，岂□德之（缺）测；不生不灭，讵庸鄙之所知。聊且略以言诠，未可穷之於短笔。（《常山贞石志》四）
    ○怀州河内县西金城创修功德院记
  </div>
  <div class="pagination">
   <a href="唐文拾遗续拾_page69.html">
    上一页
   </a>
   <span>
    ...
   </span>
   <a href="唐文拾遗续拾_page65.html">
    65
   </a>
   <a href="唐文拾遗续拾_page66.html">
    66
   </a>
   <a href="唐文拾遗续拾_page67.html">
    67
   </a>
   <a href="唐文拾遗续拾_page68.html">
    68
   </a>
   <a href="唐文拾遗续拾_page69.html">
    69
   </a>
   <span class="current-page">
    70
   </span>
   <a href="唐文拾遗续拾_page71.html">
    71
   </a>
   <a href="唐文拾遗续拾_page72.html">
    72
   </a>
   <a href="唐文拾遗续拾_page73.html">
    73
   </a>
   <a href="唐文拾遗续拾_page74.html">
    74
   </a>
   <a href="唐文拾遗续拾_page75.html">
    75
   </a>
   <span>
    ...
   </span>
   <a href="唐文拾遗续拾_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
