<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 12 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 12 页/共 153 页
  </h1>
  <div class="content">
   西京赋
张平子善曰：范晔后汉书曰：张衡，字平子，南阳西鄂人也，少善属文。时天下太平日久，自王侯以下，莫不踰侈。衡乃拟班固两都，作二京赋，因以讽谏。十年乃成。安帝雅闻衡善术学，公交车征拜郎中。出为河间相。乞骸骨，征拜尚书，卒。杨泉物理论曰：平子二京，文章卓然。
薛综注善曰：旧注是者，因而留之，并于篇首题其姓名。其有乖缪，臣乃具释，并称臣善以别之。他皆类此。
西京赋
有凭虚公子者，凭，依托也。虚，无也。言无有此公子也。善曰：博物志曰：王孙公子，皆古人相推敬之辞。凭，皮兵切。心奓体头。奓、头，言公子生于贵戚，心志奓溢，体安骄泰也。泰或谓头习之头，言习于丽好也。善曰：声类曰：奓，侈字也，昌氏切。小雅曰：狃，头也。雅好博古，学乎旧史氏，言公子雅性好博知古事，故学于旧史。旧史，太史掌图典者也。是以多识前代之载。善曰：刘向七言曰：博学多识与凡殊。小雅曰：载，事也。言于安处先生公子为先生言也。安处，犹乌处，若言何处，亦谓无此先生也。郑玄礼记注曰：先生，老人教学者。曰：「夫人在阳时则舒，在阴时则惨，此牵乎天者也。阳谓春夏，阴谓秋冬。牵，犹系也。善曰：春秋繁露曰：春之言犹偆也，偆者，喜乐之貌也。秋之言犹湫也，湫者，忧悲之状也。偆，充尹切。湫，子由切。处沃土则逸，处瘠土则劳，此系乎地者也。善曰：国语，公甫文伯之母曰：沃土之人不材，淫也；瘠土之人莫不向义，劳也。韦昭曰：硗埆为瘠。沃，肥美也。惨则垬于驩，劳则褊于惠，能违之者寡矣。违，犹易也。言人惨戚则不能以驩逸，劳苦则不能以施惠，少有能易此者。善曰：垬，少也，与鲜通也。广雅曰：褊，狭也，卑缅切。小必有之，大亦宜然。小，谓庶人。大，谓王者。善曰：庶人因沃瘠而劳逸殊，王者亦因险易而强弱异也。故帝者因天地以致化，兆人承上教以成俗。言帝王必欲顺阳时，居沃土，欢逸其人，使下承而化之，以成奢泰之俗。善曰：管子曰：君据法而出令，百姓顺上而成俗。化俗之本，有与推移。言化之本，还与沃瘠相随逐推移也。善曰：淮南子曰：法其所以为法，与化推移也。何以核诸？核，验也，胡革切。秦据雍而强，周即豫而弱。高祖都西而泰，光武处东而约。政之兴衰，恒由此作。作，起也。善曰：过秦论曰：秦孝公据雍州之地。吕氏春秋曰：河、汉之间为豫州也。按雍州厥土惟黄壤，厥田惟上上，是沃土也。故云秦据雍而强，高祖都西而泰。荆、河惟豫州，厥土惟坟垆，厥田惟中上，是瘠土也。故云周即豫而弱，光武处东而约。左传，晋叔向曰：存亡之道，恒由此兴。周礼曰：夫筋之所由憺，恒由此作。先生独不见西京之事欤？请为吾子陈之。善曰：郑玄礼记注曰：吾子，相亲之辞也。
「汉氏初都，在渭之涘。涘，涯也。善曰：汉书，东方朔曰：汉都泾、渭之南。毛诗曰：在渭之涘。秦里其朔，寔为咸阳。里，居也。朔，北也。寔，是也。秦地居其北，是曰咸阳。善曰：史记曰：秦孝公作咸阳，徙都之。左有崤函重险，桃林之塞。崤及函谷关、桃林皆在长安东，故言左。善曰：殽、函，已见西都赋。左氏传曰：以守桃林之塞。按桃林，弘农，在阌乡南谷中。缀以二华，巨灵赑屃，高掌远跖，以流河曲，厥迹犹存。华，山名也。巨灵，河神也。巨，大也。古语云：此本一山，当河水过之而曲行，河之神以手擘开其上，足蹋离其下，中分为二，以通河流。手足之迹，于今尚在。赑屃，作力之貌也。善曰：贾逵国语注曰：缀，连也。山海经曰：太华之西，少华之山。遁甲开山图曰：有巨灵胡者，偏得坤元之道，能造山川，出江河。杨雄河东赋曰：河灵矍踢，掌华蹈襄。赑，扶秘切。屃，许备切。跖，之石切。矍，居缚切。踢，丑略切。右有陇坻之隘，隔阂华戎。善曰：汉书音义，应劭曰：天水有大阪曰陇。坻，丁礼切。广雅曰：隘，狭也。说文曰：隔，塞也。小雅曰：阂，限也，五代切。岐梁汧雍，说文曰：岐山在长安西美阳县界，山有两岐，因以名焉。善曰：汉书，右扶风好畤县有梁山。又汧山在扶风汧县西。汧，音牵。陈宝鸣鸡在焉。善曰：汉书曰：秦文公获若石，于陈仓北阪城祠之。其神光辉若流星，从东方来，集于祠城，则若雄雉，其声殷殷云，野鸡夜鸣。以一太牢祠之，名曰陈宝。应劭曰：时以宝瑞作陈宝祠，在陈仓，故曰陈宝。于前则终南太一，二山名也。善曰：尚书曰：终南惇物，至于鸟鼠。汉书曰：太一山，古文以为终南。五经要义曰：太一，一名终南山，在扶风武功县。此云终南、太一，不得为一山明矣。盖终南，南山之总名；太一，一山之别号耳。隆崛崔崒，隐辚郁律。山形容也。善曰：埤苍曰：崛，特起也，鱼勿切。崔，徂回切。崒，情律切。辚，怜轸切。连冈乎嶓冢，善曰：尔雅曰：山脊曰冈。尚书曰：导嶓冢至于荆山。嶓，音波。抱杜含鄠音户，杜陵、鄠县，言终南、太一含裹之。欱沣吐镐，善曰：沣、镐，二水名也，已见西都赋。说文曰：欱，歠也，呼合切。歠，昌悦切。爰有蓝田珍玉，是之自出。蓝田，弘农县也。善曰：尔雅曰：爰有寒泉。范子计然曰：玉英出蓝田。是之自出，谓玉出自蓝田之中也。于后则高陵平原，据渭踞泾。善曰：尔雅曰：大阜曰陵。又曰：高平曰原。毛苌诗传曰：据，依也。大戴礼曰：独坐不踞然。踞，却倚也，音据。澶漫靡迤，作镇于近。澶漫靡迤，陵原之形，为作近镇也。善曰：子虚赋曰：登降迤靡，案衍澶漫。澶，徒旦切。漫，莫半切。其远则九嵕甘泉，涸阴冱寒。日北至而含冻，此焉清暑。九嵕甘泉，其处常阴寒。日北至，谓夏至时犹冱寒而有冻。帝或避暑于甘泉宫，故云清暑。善曰：左氏传，申丰曰：涸阴冱寒。冱，胡故切。汉书曰：夏至于东井，北近极，故晷短为温暑。上林赋曰：盛夏含冻裂地。尔乃广衍沃野，厥田上上，善曰：郑玄周礼注，下平曰衍。汉书曰：秦地沃野千里。尚书，雍州曰厥田惟上上。寔惟地之奥区神皋。神皋，接神之声。善曰：汉书曰：自古以雍州积高，神明之隩，故立畤郊上帝，诸神祠皆聚之。广雅曰：皋，局也，谓神明之界局也。昔者大帝说秦缪公而觐之，飨以钧天广乐。帝有醉焉，乃为金策。锡用此土，而翦诸鹑首。大帝，天也。翦，尽也。善曰：山海经曰：浪风之山，或上倍之，是谓玄圃；或上倍之，是谓大帝之居。史记曰：赵简子疾，扁鹊视之，曰：昔缪公常如此，七日而寤。寤之日，告公孙支曰：我之帝所甚乐。帝告我，晋国且大乱。今主君之疾与之同。二日，简子寤曰：我之帝所甚乐，与百神游于钧天，广乐九奏万舞，不类三代之乐，其声动心。虞喜志林曰：喭曰：天帝醉，奏暴金误陨石坠。谓秦缪公梦天帝奏钧天乐，已有此喭。列仙传赞曰：秦缪公受金策，祚世之业。汉书曰：自井至柳谓之鹑首之次，秦之分也。尽取鹑首之分，为秦之境也。是时也，并为强国者有六，韩、魏、燕、赵、齐、楚。然而四海同宅，西秦岂不诡哉？」宅，居也。诡，异也。初缪公梦，然后六国竟灭，秦果并而居之，岂不异哉？
「自我高祖之始入也，五纬相汁，以旅于东井。善曰：五纬，五星也。汉书曰：汉元年十月，五星聚于东井，沛公至灞上。又曰：此高祖受命之符。已见西都赋。方言曰：汁，协也，之十切。郭璞曰：协，和也。娄敬委辂，干非其议。善曰：汉书，娄敬脱挽委辂曰：臣愿见上言便宜。又说上曰：陛下都洛阳，不如入关中。言娄敬贫乏人，不合干上，妄议其说，允合帝心。汉书音义，应劭曰：辂，谓以木当胸以挽辇也。辂，胡格切。干，音干。薛君韩诗章句曰：干，正也。谓以其议非而正之。天启其心，谓五星聚也。人惎之谋。惎，教也，谓娄敬之谋。善曰：惎，音忌。及帝图时，意亦有虑乎神祇。宜其可定以为天邑。言高帝图此居之时，意亦以虑于天地阴阳，而思可宜定以为天邑。善曰：尔雅曰：图，谋也。尚书曰：肆予敢求尔于天邑商。岂伊不虔思于天衢？伊，惟也。虔，敬也。言此时岂惟不敬思居天气四交之处邪？谓东京也。岂伊不怀归于枌榆？怀，思也。枌榆，丰社，高祖所起也。岂惟不思归处枌榆社之域，都于洛邑也？善曰：汉书曰：高祖祷丰枌榆社。张晏曰：枌，白榆也。社在丰东北一十五里，是也。天命不滔，畴敢以渝！渝，易也。天使都长安，谓五星聚于东井也。善曰：左氏传，子高曰：天命不滔。滔与伦，音义同。于是量径轮，考广袤。南北为径，东西为广。善曰：周礼，大司徒掌九州岛之地，广轮之数。郑玄曰：轮，纵也。说文曰：南北曰袤。莫又切。经城洫，营郭郛。洫，域池也。善曰：周礼曰：广八尺、深八尺谓之洫。呼域切。公羊传曰：郛者何？域外大郭也。芳俱切。取殊裁于八都，岂启度于往旧？裁，制也。八都，犹八方也。启，开也。言采取八方异制，以为宫室之巧，非复遵往日之故法也。乃览秦制，跨周法。跨，越也。因秦制，故曰览。比周胜，故曰跨之也。狭百堵之侧陋，增九筵之迫胁。诗曰：筑室百堵。今以为陋。周礼，明堂九筵。今又增之也。善曰：以九筵为迫胁，故增广之。周礼曰：明堂度九筵，东西九筵各九尺。正紫宫于未央，表峣阙于阊阖。天有紫微宫，王者象之。紫微宫门名曰阊阖。宫门立阙以为表。峣者，言高远也。善曰：辛氏三秦记曰：未央宫，一名紫微宫。然未央为总称，紫宫其中别名。疏龙首以抗殿，状巍峨以岌嶪。抗，举也。善曰：三辅黄图曰：日营未央，因龙首以制前殿。上林赋曰：嵯峨趸嶪。此之谓也。亘雄虹之长梁，亘，径度也。虹，蝃蝀也。谓殿梁皆径度，朱画五色如蝃蝀。蝃蝀有雌雄，雄者色鲜好也。善曰：楚辞曰：建雄虹之采旄。亘，古邓切。结棼橑以相接。善曰：棼橑，已见西京赋。蔕倒茄于藻井，披红葩之狎猎。茄，藕茎也。以其茎倒殖于藻井，其华下向反披。狎猎，重接貌。藻井，当栋中交木方为之，如井干也。善曰：声类曰：蔕，果鼻也。蔕，音帝。孔安国尚书传曰：藻，水草之有文者也。风俗通曰：今殿作天井，井者，东井之像也。菱，水中之物，皆所以厌火也。说文曰：葩，华也，普华切。饰华榱与璧珰，华榱，画其榱也。善曰：璧珰，已见西都赋也。流景曜之韡晔。曜，光也。韡晔，言明盛也。善曰：景，光景也。雕楹玉俌，善曰：西都赋曰：雕玉瑱以居楹。说文曰：楹，柱也。广雅曰：俌，礩也。俌与舄，古字通。绣栭云楣。栭，斗也。楣，梁也。皆云气画如绣也。善曰：王褒甘泉颂曰：采云气以为楣。三阶重轩，镂槛文?。槛，兰也。皆刻画。又以大板广四五尺加漆泽焉，重置中间兰上，名曰轩。善曰：西都赋曰：重轩三阶。王褒甘泉颂曰：编玳瑁之文?。声类曰：?，屋连绵也，婢祗切。右平左嗵，嗵，限也。谓阶齿也。天子殿高九尺，阶九齿，各有九级。其侧阶各中分左右，左有齿，右则滂沱平之，令辇车得上。善曰：西都赋曰：左嗵右平也。青琐丹墀。善曰：汉书曰：赤壁青琐。音义曰：以青画户边镂中。王逸楚辞注曰：文如连琐。汉官典职曰：丹漆地，故称丹墀。刊层平堂，设切劯隒。刊，削也。善曰：郭璞山海经注曰：层，重也。宋衷太玄经注曰：堂，高也。切与砌，古字通。说文曰：隒，劯也，和检切。坻崿鳞眴，栈齴巉崄。殿基之形势也。善曰：广雅曰：山坻，除也。文字集略曰：崿，崖也。埤苍曰：眴，音荀。栈，士眼切。齴，音眼。巉，助奄切。崄，鱼检切。鳞眴，无涯也。栈、崄，皆高峻貌。襄岸夷涂，修路峻险。襄，谓高也。夷，平也。峻，陡也。险，危也。重门袭固，奸宄是防。奸，邪也。窃宝曰宄。善曰：周易曰：重门击柝，以待暴客。淮南子曰：闺门重袭，以避奸贼。郭璞尔雅注曰：袭，重也。孔安国尚书传曰：寇贼在外曰奸，在内曰宄。仰福帝居，阳曜阴藏。帝居，谓太微宫，五帝所居。福，犹同也。太微宫阳时则见，阴时则藏。言今长安宫，上与之同法矣。洪钟万钧，猛虡趪趪。洪，大也。猛，怒也。三十斤曰钧。县钟格曰笋，植曰虡。趪趪，张设貌。言大钟乃重三十万斤，虡力猛怒，故能胜之焉。善曰：周礼曰：凫氏写兽之形，大声有力者，以为钟虡。虡，音巨。趪，立黄。负笋业而余怒，乃奋翅而腾骧。当笋下为两飞兽以背负，又以板置上，名为业。腾，超也。骧，驰也。言兽负此笋业已重，乃有余力奋其两翼，如将超驰者矣。朝堂承东，温调延北。西有玉台，联以昆德。皆殿与台名也。善曰：尔雅曰：延，陈也。说文注曰：联，连也。锊峨崨嶪，形势也。罔识所则。不能名其所法则也。若夫长年神僊，宣室玉堂。四殿之名。善曰：并见西都赋。麒麟朱鸟，龙兴含章。善曰：龙兴、含章，皆殿名也。汉宫阙名有麒麟殿、朱鸟殿。譬众星之环极，极，北极也。环，犹绕也。言宫观台榭楼阁之周于正殿，如众星之绕北极也。善曰：中宫天极星，环之筐十二星，藩臣。西都赋曰：奂若列宿，紫宫是环。叛赫戏以辉煌。叛，犹焕也。赫戏，炎盛也。辉煌，光耀也。善曰：淮南子曰：焜昱错眩，照耀辉煌。叛，音判。戏，音羲。辉，音辉。煌，音皇。正殿路寝，用朝群辟。周曰路寝，汉曰正殿。群辟，谓王侯公卿大夫士也。大夏耽耽，九户开辟。屋之四下者为夏。耽耽，深邃之貌也。都南切。善曰：三辅三代故事曰：大夏殿，始皇造铜人十枚在殿前。大戴礼曰：明堂者，古有之，凡九室。郑玄礼记注曰：天子路寝，制如明堂。然则既有九室，室有一户也。说文曰：辟，开也。嘉木树庭，芳草如积。善曰：韩诗曰：绿徃如蔶。蔶，积也。薛君曰：蔶，绿徃盛如积也。徃，音竹。高门有闶，列坐金狄。善曰：毛诗曰：皋门有伉。与闶同。郑玄礼记注曰：皋之言高也。金狄，金人也。史记曰：始皇收天下兵，销以为金人十二，各重千斤，致于宫中。内有常侍谒者，常侍，阉官。谒者，寺人也。奉命当御。善曰：奉传诏命而递当进也。左传，子朱曰：朱也当御。蔡邕独断曰：御，进也。凡进皆曰御也。兰台金马，递宿迭居。兰台，台名。善曰：金马，已见西都赋序。尔雅曰：递，迭也。小雅曰：迭，更也，徒结切。次有天禄石渠，校文之处。善曰：天禄、石渠，已见上文。重以虎威章沟，严更之署。虎威、章沟，未闻其意。严更，督行夜鼓。署，位也。徼道外周，千庐内附。卫尉八屯，警夜巡昼。卫尉帅吏士周宫外，于四方四角立八屯士，士则傅宫外向为庐舍，昼则巡行非常，夜则警备不虞也。徼，音叫。善曰：西都赋曰：徼道绮错。汉书曰：卫尉掌门卫屯兵。孔安国尚书传曰：警，戒也。植铩悬??，用戒不虞。」植，柱也。善曰：说文曰：铩，铍有镡也。一曰鋋，似两刃刀。方言曰：盾或谓之??。周易曰：君子以治戎器，戒不虞。铍，芳皮切。铩，山例切。??，音伐。
「后宫则昭阳飞翔，增成合驩。兰林披香，凤皇鸳鸾。皆后宫别名，善曰：皆殿名，已见西都赋。汉宫阙名有凤皇殿。群窈窕之华丽，嗟内顾之所观。观，睹也。谓内顾所睹，皆盛好也。善曰：窈窕，已见西都赋。小雅曰：嗟，发声也。三略曰：将内顾则士卒慕之也。故其馆室次舍，善曰：周礼曰：宫正掌宫中次舍。郑玄礼记注曰：次，自循止之处。采饰纤缛。采，五色也。纤，细也。善曰：说文曰：缛，繁采饰也，音辱。裛以藻绣，文以朱绿。善曰：西都赋曰：裛以藻绣。傅毅七激曰：楹桷雕藻，文以朱绿也。翡翠火齐，络以美玉。善曰：翡翠，鸟名也。火齐，玫瑰珠也。六韬曰：纣作琼室、鹿台，饰以美玉。列子曰：穆王为中天之台，络以珠玉。齐，才计切。流悬黎之夜光，缀随珠以为烛。明月，大珠，夜则有光如烛也。善曰：悬黎、夜光、随珠，已见西都赋。金戺玉阶，彤庭辉音浑辉。彤，赤也。辉辉，赤色貌。善曰：广雅曰：戺，砌也，音俟。西都赋曰：玉阶彤庭。珊瑚琳碧，瓀莅璘彬。璘彬，玉光色杂也。善曰：珊瑚瓀莅，已见西都赋。璘，力神切。彬，方莅切。珍物罗生，焕若昆仑。珍美之物，罗列布见，焕焉如昆仑之所生者。善曰：山海经云昆仑之墟有珠树、文玉树。虽厥裁之不广，侈靡踰乎至尊。谓其裁制，虽事事狭小于至尊，然其靡丽之好，乃过之也。善曰：丧服传曰：天子至尊。裁，才再切。于是钩陈之外，阁道穹隆。善曰：钩陈，已见西都赋。穹隆，长曲貌。属长乐与明光，径北通乎桂宫。长乐、桂宫，皆宫名。明光，殿名也。汉书武帝故事，上起明光宫、桂宫、长乐宫，皆辇道相属，悬栋飞阁，北度从宫中西上城至神明台。命般尔之巧匠，般，鲁般，一云公输之子，鲁哀公时巧人。尔，王尔，皆古之巧者也。善曰：淮南子曰：鲁般以木为鸢而飞之。般，音班。又曰：王尔无所错其剞劂。尽变态乎其中。变，奇也。态，巧也。后宫不移，乐不徙悬。善曰：上林赋曰：庖厨不徙，后宫不移。刘向新序曰：孟献子聘于晋，韩宣子止而觞之，饮三徙，钟石之悬，不移而具也。门卫供帐，官以物辨。善曰：供帐，已见东都赋。门卫，已见上。恣意所幸，下辇成燕。穷年忘归，犹弗能遍。善曰：孙卿子曰：知物之理，没世穷年不能遍也。瑰异日新，殚所未见。」瑰，奇也。殚，尽也。言奇异之好，日日变易，皆所未尝目见之物也。
「惟帝王之神丽，惧尊卑之不殊。虽斯宇之既坦，心犹凭而未摅。坦，大也。凭，满也。摅，舒也。思比象于紫微，恨阿房之不可庐。庐，居也。时阿房已坏，故不得居也。覛往昔之遗馆，获林光于秦余。覛，视也。善曰：汉书音义，瓒曰：林光，秦离宫名也。覛，亡狄切。处甘泉之爽垲，乃隆崇而弘敷。甘泉，山名。应劭曰：甘泉在冯翊云阳县。爽，明也。隆崇，高也。弘敷，犹延蔓也。善曰：左氏传曰：齐景公欲更晏子之宅，曰：请更诸爽垲者。杜预曰：就高燥也。既新作于迎风，增露寒与储胥。善曰：汉书曰：武帝因秦林光宫，元封二年增通天、迎风、储胥、露寒。托乔基于山冈，直墆霓以高居。墆霓，高貌也。善曰：墆，徒结切。霓，五结切。通天訬以竦峙，通天，台名。武帝元封二年作。汉书旧仪云：高三十丈，望见长安城。訬，高也。竦，立也。峙，住也。善曰：訬，音眇。径百常而茎擢。径，度也。倍寻曰常。茎，特也。擢，独出貌也。上辬华以交纷，下刻玮其若削。辬华，敷大也。刻玮，升高也。善曰：辬，音斑，又音葩。玮，七笑切。翔鹍仰而不逮，况青鸟与黄雀。鹍，大鸟。青鸟、黄雀，皆小鸟。翔。高飞也。善曰：穆天子传曰：鹍鸡飞八百里。郭璞曰：鹍即抡鸡也。抡与鹍同，音昆。左氏传曰：青鸟氏司启者也。杜预曰：青鸟，鸧鹒也。战国策，庄辛曰：黄雀俯啄百粒。伏棂槛而俯听，闻雷霆之相激。伏，犹凭也。棂，台上兰也。俯，低头也。苍颉篇曰：霆，霹雳也。言台之高，于上低头听，雷声乃在下。善曰：俯，古字，音府。柏梁既灾，越巫陈方。建章是经，用厌火祥。善曰：汉书曰：柏梁灾。越俗有火灾，复起屋，必以大，用胜服之。于是作建章宫。汉武故事曰：以香柏为之，香闻数十里。厌，于冉切。营宇之制，事兼未央。兼，犹倍也。所以顺巫言也。善曰：汉书曰：刘向上疏曰：项籍燔其宫室营宇。圜阙竦以造天，若双碣之相望。善曰：字书曰：圜，亦圆字也。甘泉赋曰：直峣峣以造天。音操。孔安国尚书传曰：造，至也。又曰：碣石，海畔山也。又曰：三山，言相望也。凤骞翥于甍标，咸溯风而欲翔。甍，栋也。标，末也。溯，向也。谓作铁凤凰，令张两翼，举头敷尾，以函屋上，当栋中央，下有转枢，常向风如将飞者焉。善曰：楚辞曰：凤骞翥而飞翔。说文曰：骞，飞貌也。骞，许言切。翥，之庶切。阊阖之内，别风嶕峣。善曰：阊阖，已见上文。别风，已见西都赋。何工巧之瑰玮，交绮豁以疏寮。瑰玮，奇好也。疏，刻穿之也。善曰：交结绮文，豁然穿以为寮也。说文曰：绮，文缯也。广雅曰：豁，空也。然此刻镂为之。苍颉篇曰：寮，小窗也。古诗曰：交疏结绮窗。干云雾而上达，状亭亭以苕苕。亭亭、苕苕，高貌也。干，犯也。神明崛其特起，井干迭而百增。崛，高貌。善曰：广雅曰：增，重也。神明、井干，已见西都赋。跱游极于浮柱，结重栾以相承。跱，犹置也。三辅名梁为极，作游梁置浮柱上。栾，柱上曲木，两头受栌者。广雅曰：曲枅曰栾。释名曰：栾，体上曲拳也。累层构而遂隮，望北辰而高兴。齐，升也，子奚切。北辰，北极也。善曰：山海经曰：层，重也。消雰埃于中宸，集重阳之清澄。消，散也。雰埃，尘秽也。宸，天地之交宇也。言神明台高，既除去下地之埃秽，乃上止于天阳之宇，清澄之中。上为清阳，又为阳，故曰重阳。善曰：楚辞曰：集重阳而入帝宫兮，造旬始而观清都。雰，音氛。宸，音辰。瞰宛虹之长鬐，察云师之所凭。鬐，脊也。云师，毕星也。台高悉得视之。善曰：鬐，渠祗切。广雅曰：瞰，视也。如淳汉书注曰：宛，虹也。小雅曰：凭，依也。广雅曰：云师谓之丰隆。上飞闼而仰眺，正睹瑶光与玉绳。飞闼，突出方木也。善曰：春秋运斗枢曰：北斗七星，第七曰瑶光。春秋元命苞曰：玉衡北两星为玉绳。将乍往而未半，怵悼栗而怂兢。怵，恐也。悼，伤也。栗，忧戚也。言恐堕也。善曰：广雅曰：乍，暂也。方言曰，怂，栗也，先拱切。怵，音黜。栗，音栗。非都卢之轻趫，孰能超而究升？善曰：汉书曰：自合浦南有都卢国。太康地志曰：都卢国，其人善缘高。说文曰：趫，善缘木之士也，绮骄切。馺娑骀荡，焘奡桔桀。枍诣承光，睽罛庨豁。馺娑、骀荡、枍诣、承光，皆台名。焘奡、桔桀、睽罛、庨豁，皆形貌。善曰：焘，徒到切。奡，五告切。桔，音吉。睽，呼圭切。罛，计狐切。庨，呼交切。橧桴重棼，锷锷列列。善曰：锷锷、列列，皆高貌。反宇业业，飞檐壊壊。凡屋宇皆垂下向，而好大屋飞边头瓦皆更微使反上，其形业业然。檐，板承落也。壊壊，高貌。善曰：西都赋曰：上反宇以盖戴。壊，鱼桀切。流景内照，引曜日月。言皆朱画华采，流引日月之光，曜于宇内。天梁之宫，寔开高闱。天梁，宫名。宫中之门谓之闱。此言特高大。旗不脱扃，结驷方蕲。尔雅曰：熊虎为旗。扃，关也。谓建旗车上，有关制之，令不动摇曰扃。每门解下之。今此门高，不复脱扃，结驾驷马，方行而入也。蕲，马衔也。善曰：左氏传曰：楚人惎之脱扃。古荧切。蕲，巨衣切。楚辞曰：青骊结驷齐千乘。轹辐轻骛，容于一扉。驭车欲马疾，以棰栎于辐，使有声也。长廊广庑，途阁云蔓。谓阁道如云气相延蔓也。善曰：许慎淮南子注曰：廊，屋也。说文曰：庑，堂下周屋也，无宇切。闬汗庭诡异，门千户万。善曰：苍颉篇曰：闬，垣也，胡旦切。说文曰：诡，违也。西都赋曰：张千门而立万户。重闺幽闼，转相踰延。移贱切。宫中之门小者曰闼。言互相周通望貎窱以径廷，眇不知其所返。貎窱、径廷，过度之意也。言入其中皆迷惑不识还道也。善曰：窱，他吊切。廷，他定切。返，方万切。既乃珍台蹇产以极壮，墱道逦倚以正东。蹇产，形貌也。墱，阁道也。逦倚，一高一下，一屈一直也。乃从建章馆踰西城，东入于正宫中也。善曰：甘泉赋曰：珍台闲馆。西都赋曰：凌墱道而超西墉。墱，都亘切。逦，力氏切。倚，其绮切。似阆风之遐阪，横西洫而绝金墉。阆风，昆仑山名也。洫，城池也。墉，谓城也。绝，度也。言阁道似此山之长远，横越西池而度金城也。西方称之曰金。善曰：东方朔十洲记，昆仑其北角曰阆风之巅。洫，已见上文。城尉不弛柝，而内外潜通。」弛，废也。潜，嘿也。言城门校尉不废击柝之备，内外已自嘿通也。善曰：弛，诗纸切。郑玄周礼注曰：柝，戒夜者所击也。柝与柝同音。
「前开唐中，弥望广潒。弥，远也。善曰：唐中，已见西都赋。汉书曰：五侯大治第室，连属弥望。弥，竟也。言望之极目。字林曰：潒，水潒瀁也，大朗切。顾临太液，沧池漭沆。漭沆，犹洸潒，亦宽大也。善曰：太液，已见西都赋。漭，莫朗切。沆，胡朗切。渐台立于中央，赫昈昈以弘敞。善曰：渐台，高二十余丈，已见西都赋。埤苍曰：昈，赤文也，音户。清渊洋洋，神山峨峨。列瀛洲与方丈，夹蓬莱而骈罗。上林岑以垒嶵，下崭岩以岩龉。三山形貌也。峨峨，高大也。善曰：三辅三代旧事曰：建章宫北作清渊海。毛诗曰：河水洋洋。三山，已见西都赋。骈，犹并也。垒，鲁罪切。嶵，音罪。崭，士咸切。龉，音吾。长风激于别壔，起洪涛而扬波。水中之洲曰壔，音岛。善曰：高唐赋曰：长风至而波起。浸石菌于重涯，濯灵芝以朱柯。石菌、灵芝，皆海中神山所有神草名，仙之所食者。浸，濯也。重涯，池边也。朱柯，芝草茎赤色也。善曰：菌，芝属也。抱朴子曰：芝有石芝。菌，求陨切。海若游于玄渚，鲸鱼失流而蹉跎。海若，海神。鲸，大鱼。善曰：楚辞曰：令海若舞冯夷。又曰：临沅、湘之玄渊。薛君韩诗章句曰：水一溢而为渚。三辅旧事曰：清渊北，有鲸鱼，刻石为之，长三丈。楚辞曰：骥垂两耳，中阪蹉跎。广雅曰：蹉跎，失足也。于是采少君之端信，庶栾大之贞固。善曰：史记曰：李少君亦以祠灶谷道却老方见上，上尊之。少君者，故深泽侯舍人主方。栾大，见西都赋。凡人姓名及事易知而别卷重见者，云见某篇，亦从省也。他皆类此。立修茎之仙掌，承云表之清露。屑琼蕊以朝飧，必性命之可度。善曰：汉书曰：孝武作柏梁、铜柱、承露仙人掌之属。三辅故事曰：武帝作铜露盘，承天露，和玉屑饮之，欲以求仙。楚辞曰：屑琼蕊以为粮。王逸曰：糜，屑也。美往昔之松乔，要羡门乎天路。善曰：松、乔，已见西都赋。史记曰：始皇之碣石，使燕人卢生求羡门。韦昭曰：羡门，古仙人也。枚乘乐府诗曰：美人在云端，天路隔无期。要，乌尧切。想升龙于鼎湖，岂时俗之足慕？善曰：史记曰：齐人公孙卿曰：黄帝采首山铜，铸鼎于荆山下。鼎既成，龙垂胡髯下迎黄帝，黄帝骑龙乃上去。名其处鼎湖。天子曰：嗟乎，诚得如黄帝，吾视去妻子如脱屣耳。若历世而长存，何遽营乎陵墓？」善曰：言若历代而不死，何急营于陵墓乎？
「徒观其城郭之制，则旁开三门，参涂夷庭。方轨十二，街衢相经。街，大道也。经，历也。一面三门，门三道，故云参涂。涂容四轨，故方十二轨。轨，车辙也。夷，平也。庭，犹正也。善曰：方，言九轨之涂，凡有十二也。周礼曰：营国方三门。郑玄仪礼注曰：方，并也。周礼曰：国中营途九轨。西都赋曰：立十二之通门。廛里端直，甍宇齐平。都邑之空地曰廛。甍，栋也。善曰：周礼曰：以廛任国中之地。北阙甲第，当道直启。第，馆也。甲，言第一也。善曰：汉书曰：赠霍光甲第一区。音义曰：有甲乙次第，故曰第也。北阙，当帝城之北也。程巧致功，期不阤陊。言皆程择好匠，令尽致其功夫，既牢又固，不倾陊也。善曰：方言曰：阤，坏也。阤，式氏切。说文曰：阤，落也，直氏切。木衣绨锦，土被朱紫。言皆采画如锦绣之文章也。善曰：说文云：绨，厚缯也。朱、紫，二色也。武库禁兵，设在兰锜。锜，架也。武库，天子主兵器之官也。善曰：刘逵魏都赋注曰：受他兵曰兰，受弩曰锜，音蚁。匪石匪董，畴能宅此？善曰：汉书曰：石显，字君房，少坐法腐刑，为黄门中尚书。元帝被疾，不亲政事，事无大小，因显口决。又曰：董贤，字圣卿。哀帝悦其仪貌，拜为黄门郎。诏将作监为贤起大第北阙下。土木之功，穷极技巧，柱槛衣以绨锦，武库禁兵，尽在董氏。尔乃廓开九市，通阛带阓。廓，大也。阛，市营也。阓，中隔门也。崔豹古今注曰：市墙曰阛，市门曰阓。善曰：九市，已见西都赋。苍颉篇曰：阛，市门，胡关切。旗亭五重，俯察百隧。旗亭，市楼也。善曰：史记，褚先生曰：臣为郎，与方士会旗亭下。隧，已见西都赋。周制大胥，今也惟尉。善曰：周礼曰：司市胥师二十人。然尊其职，故曰大。汉书曰：京兆尹，长安四市皆属焉。与左冯翊、右扶风为三辅。然市有长丞而无尉，盖通呼长丞为尉耳。瑰货方至，鸟集鳞萃。瑰，奇货也。方，四方也。奇宝有如鸟之集、鳞之萃也。鬻者兼赢，求者不匮。鬻，卖也。兼，倍也。赢，利也。匮，乏也。尔乃商贾百族，裨贩夫妇。坐者为商，行者为贾。裨贩，买贱卖贵以自裨益。裨，必弥切。善曰：周礼曰：大市，日仄而市，百族为主。朝市，朝时而市，商贾为主。夕市，夕时为市，裨贩夫妇为主。鬻良杂苦，蚩眩边鄙。良，善也。先见良物，价定，而杂与恶物，以欺惑下土之人。善曰：周礼曰：辨其苦良而买之。郑玄曰：苦读为盬。苍颉篇曰：蚩，侮也。广雅曰：眩，乱也。杜预左氏传注曰：鄙，边邑也何必昏于作劳，邪赢优而足恃。昏，勉也。邪，伪也。优，饶也。言何必当勉力作勤劳之事乎，欺伪之利自饶足恃也。善曰：尚书曰：不昏作劳。彼肆人之男女，丽美奢乎许史。言长安市井之人，被服皆过此二家。善曰：汉书曰：孝宣许皇后，元帝母。帝封外祖父广汉为平恩侯。又曰：卫太子史良娣，宣帝祖母也，兄恭。宣帝立，恭已死，封恭长子高为乐陵侯。若夫翁伯浊质，张里之家。击锺鼎食，连骑相过。东京公侯，壮何能加？善曰：汉书食货志曰：翁伯以贩脂而倾县邑。浊氏以胃脯而连骑。质氏以洗削而鼎食。张里以马医而击锺。晋灼曰：胃脯，今大官以十日作沸汤燖羊胃，以末椒姜坋之讫，曝使燥者也。燖，在盐切。坋，步寸切。如淳曰：洗削，谓作刀剑削也。张里，里名也。都邑游侠，张赵之伦。齐志无忌，拟迹田文。善曰：汉书曰：长安宿豪大猾箭张回、酒市赵放，皆通邪结党。一云，张子罗、赵君都，其长安大侠。具游侠传。轻死重气，结党连群。寔蕃有徒，其从如云。寔，实也。蕃，多也。徒，众也。善曰：尚书曰：寔繁有徒。毛诗曰：齐子归止，其从如云。茂陵之原，阳陵之朱。趫悍虓豁，如虎如貙。善曰：原，原涉也。朱，朱安世也。史记曰：诛獟锶。獟与趫同，欺谯切。说文曰：悍，勇也，户旦切。毛诗曰：阚如虓虎。呼交切。尔雅曰：貙獌，似狸。貙，敕珠切。睚眦虿芥，尸僵路隅。僵，仆也。善曰：汉书曰：原涉，字巨先，自阳翟徙茂陵。涉外温仁内隐忍，好杀，睚眦于尘中，触死者甚众。广雅曰：睚，裂也。说文曰：眦，目匡也。淮南子曰：瞋目裂眦。睚，五解切。眦，在卖切。张揖子虚赋注曰：蔕介，刺鲠也。虿与蔕同，并丑介切。丞相欲以赎子罪，阳石污而公孙诛。善曰：汉书曰：公孙贺为丞相，子敬声为太仆，擅用北军钱千九百万，下狱。是时诏捕阳陵朱安世。贺请逐捕，以赎敬声罪。后果得安世。安世遂从狱中上书曰：敬声与阳石公主私通。遂父子俱死狱中也。阳石，北海县名也。若其五县游丽，辩论之士。街谈巷议，弹射臧否。剖析毫厘，擘肌分理。善曰：五县，谓五陵也。长陵、安陵、阳陵、武陵、平陵，五陵也。已见西都赋。毛诗曰：未知臧否。声类曰：毫，长毛也。汉书音义曰：十毫为厘，力之切。郑玄周礼注曰：擘，破裂也，补革切。说文曰：肌，肉也。所好生毛羽，所恶成创痏。毛羽，言飞扬。创痏，谓瘢痕也。善曰：苍颉曰：痏，殴伤也，胡轨切。郊甸之内，乡邑殷赈。五十里为之郊，百里为甸师。殷赈，谓富饶也。善曰：尚书曰：五百里甸服。尔雅曰：赈，富也，之忍切。五都货殖，既迁既引。迁，易也。引，致也。善曰：五都，已见西都赋。迁谓徙之于彼，引谓纳之于此。商旅联烟，隐隐展展。言贾人多，车枙相连属。隐隐展展，重车声也，丁谨切。善曰：说文曰：烟，大车枙也，居责切。冠带交错，方辕接轸。冠带，犹搢绅，谓吏人也。善曰：杨雄蜀都赋曰：方辕齐毂，隐隐轸轸。枚乘兔园赋曰：车马接轸相属，方轮错毂。说文曰：轸，车后横木也。封畿千里，统以京尹。善曰：毛诗曰：封畿千里，惟民所止。汉书曰：内史，周官，武帝更名京兆尹。张晏曰：地绝高曰京，十亿曰兆。尹，正也。郡国宫馆，百四十五。离宫别馆在诸郡国者。善曰：三辅故事曰：秦时殿观百四十五所。右极盩厔，并卷酆鄠。盩厔，山名，因名县。善曰：汉书曰：右扶风有盩厔县。盩，张流切。厔，张栗切。左暨河华，遂至虢土。」暨言及也。华阴县故属京兆。善曰：汉书，右扶风有虢县。
「上林禁苑，跨谷弥阜。跨，越也。弥，犹掩也。大陵曰阜。上林，苑名。禁，禁人妄入也。东至鼎湖，邪界细柳。鼎湖、细柳，皆地名也。鼎湖在华阴东，细柳在长安西北。掩长杨而联五柞，长杨宫在盩厔。五柞亦馆名，云有五株柞树。善曰：郑玄毛诗笺曰：掩，覆也。绕黄山而款牛首。绕，裹也。款，至也。善曰：汉书，右扶风槐里县有黄山宫。三辅黄图曰：甘泉宫中有牛首山。缭垣绵联，四百余里。植物斯生，动物斯止。缭垣，犹绕了也。绵联，犹连蔓也。四百余里，苑之周围也。善曰：今并以亘为垣。西都赋曰：缭以周墙。三辅故事曰：北有甘泉、九嵕，南至长杨、五柞，连绵四百余里也。植物，草木。动物，禽兽。善曰：周礼曰：动物宜毛物也，植物宜皁物也。众鸟翩翻，群兽??騃。皆鸟兽之形貌也。善曰：薛君韩诗章句曰：趋曰??，行曰騃。??，音鄙。騃，音俟。散似惊波，聚以京峙。京，高也。水中有土曰峙。言禽兽散走之时，如水惊风而扬波；聚时如水中之高土也。善曰：峙，直里切。伯益不能名，隶首不能纪。善曰：列子曰：北海有鱼名鲲，有鸟名鹏，大禹行而见之，伯益知而名之，夷坚闻而志之。世本曰：隶首作数。宋衷曰：隶首，黄帝史也。林麓之饶，于何不有？木丛生曰林。善曰：谷梁传曰：林属于山曰麓。注曰：麓，山足也。木则枞栝袄柟，梓棫楩枫。枞，松叶柏身也。栝，柏叶松身。梓，如栗而小。棫，白蕤也。枫，香木也。善曰：郭璞山海经注曰：袄，一名并闾。尔雅曰：梅，柟。郭璞曰：柟木似水杨。又曰：棫，白桵。枞，七容切。栝，古活切。袄，子公切。柟，音南。梓，音姊。棫，音域。郭璞上林赋注曰：楩，杞也，似梓。楩，鼻绵切。枫，音风。嘉卉灌丛，蔚若邓林。嘉，犹美也。灌丛、蔚若，皆盛貌也。善曰：山海经曰：夸父与日竞走，渴饮河、渭，不足，北饮大泽，未至，道渴死，弃其杖，化为邓林。郁蓊薆薱，橚爽櫹槮。皆草木盛貌也。善曰：薱，徒对切。橚，音肃。櫹，音箫。槮，音森。吐葩扬荣，布叶垂阴。葩，华也。草则葴莎菅蒯，薇蕨荔苀。善曰：尔雅曰：葴，马蓝。郭璞曰：今大叶冬蓝，音针。尔雅曰：薃，侯莎。又曰：白华，野菅。郭璞曰：菅，茅属，古颜切。声类曰：蒯，草中为索，苦怪切。毛苌诗传曰：薇，菜也。尔雅曰：蕨，鳖也。说文曰：荔，草似蒲，音隶。尔雅曰：苀，东蠡。郭璞曰：未详。苀，胡郎切。王刍莔台，戎葵怀羊。善曰：尔雅曰：菉，王刍。郭璞曰：今菉蓐也。尔雅曰：莔，贝母。郭璞曰：似韭，武行切。尔雅曰：台，夫须。又曰：葿，茙葵。郭璞曰：今蜀葵。葿，音眉。茙，音戎。尔雅曰：瘣，怀羊。郭璞曰：未详。苯莱蓬茸，弥皋被冈。弥，犹覆也。言草木炽盛，覆被于高泽及山冈之上也。善曰：苯，音本。莱，子本切。筱簜敷衍，编町成篁。筱，竹箭也。荡，大竹也。敷，布也。衍，蔓也。编，连也。町谓畎亩。篁，竹墟名也。善曰：尚书曰：瑶琨筱簜既敷。町，音挺。山谷原隰，泱漭马党切无疆。泱漭，无限域之貌。言其多无境限也。善曰：泱，乌朗切。乃有昆明灵沼，黑水玄址。小渚曰址。善曰：汉书曰：武帝穿昆明池。黑水玄址，谓昆明灵沼之水沚也。水色黑，故曰玄址也。周以金堤，树以柳杞。金堤，谓以石为边隒，而多种杞柳之木。善曰：金堤，言坚也。子虚赋曰：上金堤。杞，即楩木也。山海经曰：杞，如杨，赤理。豫章珍馆，揭焉中峙。皆豫章木为台馆也。善曰：三辅黄图曰：上林有豫章观。说文曰：揭，高举也，渠列切。牵牛立其左，织女处其右。善曰：已见西都赋。日月于是乎出入，象扶桑与蒙汜。善曰：言池广大，日月出入其中也。淮南子曰：日出旸谷，拂于扶桑。楚辞曰：出自阳谷，入于蒙汜。汜，音似。其中则有鼋鼍巨鳖，鳣鲤鱮鲖。鲔鲵鲿鯋，修额短项。大口折鼻，诡类殊种。自鲿鯋以上，皆鱼名也。修额至折鼻，皆鱼形也。诡类殊种，多杂物也。善曰：郭璞山海经曰：鼍，似蜥蜴，徒多切。郭璞尔雅注曰：鳣，似媂，知连切。郑玄诗笺曰：鱮，似鲂，翔与切。尔雅曰：鳢，鲖也，音童。毛苌诗传曰：鲔，似从。鲔，乎轨切。从，奴谦切。又曰：鲿，扬也。鯋，鮀也。鲿，音尝。鸟则鹔鷞鸹鸨，鴐鹅鸿鹍。善曰：高诱淮南子注曰：鹔?，长胫绿色，其形似鴈。张揖上林赋注曰：鴐鹅，野鹅。又曰：鹍鸡，黄白色，长颔赤喙。鸹鸨，已见西都赋。凡鱼鸟草木，皆不重见。他皆类此。鹔，音肃。鴐，音加。鹍，音昆。上春候来，季秋就温。善曰：周礼曰：上春生穜稑之种。礼记曰：孟春鸿来。郑玄曰：鴈自南方来，将北反其居也。又曰：季秋之月，鸿鴈来宾。郑玄曰：来宾，止而未去也。列子曰：禽兽之智，违寒就温。南翔衡阳，北栖鴈门。善曰：尚书曰：荆及衡阳惟荆州。孔安国曰：衡山之阳。汉书有鴈门郡。奋隼归凫，沸卉軿訇。奋，迅声也。隼，小鹰也。善曰：周易曰：射隼高墉之上。軿，芳耕切。訇，火宏切。众形殊声，不可胜论。」论，说也。善曰：广雅曰：胜，举也。
「于是孟冬作阴，寒风肃杀。寒气急杀于万物。孟冬十月，阴气始盛，万物雕落。善曰：礼记曰：孟秋天气始肃，仲秋杀气浸盛。雨雪飘飘，冰霜惨烈。飘飘，雨雪貌。惨烈，寒也。善曰：李陵书曰：边土惨烈。百卉具零，刚虫搏挚。草木零落，阴气盛杀，鹰犬之属，可挚击也。善曰：毛诗曰：百卉具腓。礼记曰：季秋，豺祭兽戮禽也。尔乃振天维，衍地络。维，纲也。络，网也。谓其大如天地矣。振，整理也。衍，申布也。善曰：衍，以善切。荡川渎，簸林薄。林薄，草木丛生也。荡，动也。簸，扬也。谓驱兽也。鸟毕骇，兽咸作。草伏木栖，寓居穴托。谓禽兽惊走，得草则伏，遇木则栖，非其常处，苟寄而居，值穴而托。为人穷迫之意。起彼集此，霍绎纷泊。谓为彼人所惊，而来集此人之前。霍绎纷泊，飞走之貌。在彼灵囿之中，前后无有垠锷。言禽兽之多，前却顾视，无复齐限也。善曰：灵囿，已见东都赋。淮南子曰：出于无垠鄂之门。许慎曰：垠锷，端崖也。虞人掌焉，为之营域。虞人，掌禽兽之官。善曰：周礼曰：山虞，若大田猎，则莱山之野。焚莱平场，柞木翦棘。善曰：周礼曰：牧师赞焚莱。毛苌诗传曰：莱，草也。贾逵国语曰：槎，邪斫也。柞与槎同，仕雅切。左氏传曰：翦其荆棘。结罝音嗟百里，迒杜蹊塞。罝，网也。迒，道也。蹊，径也。皆以网杜塞之也。善曰：迒，公郎切。小雅曰：杜，塞也。麀鹿麌麌，骈田偪仄。鹿牝曰麀。麌麌，形貌。骈田偪仄，聚会之意。善曰：毛诗曰：麀鹿攸伏。麀，于牛切。麌，鱼矩切。天子乃驾雕轸，六骏驳。雕，画也。天子驾六马。驳，白马而黑画为文如虎者。戴翠帽，倚金较。翠羽为车盖，黄金以饰较也。古今注曰：车耳重较，文官青，武官赤。或曰：车蕃上重起如牛角也。善曰：毛诗曰：猗重较兮。音角。说文曰：较，车垭上曲钩也。较，工卓切。垭，一伎切。璇弁玉缨，遗光儵音叔爚。弁，马冠也。又髦以璇玉作之。缨，马鞅也。以玉饰之。遗，余也。儵爚，有余光也。爚，音药。建玄弋，树招摇。玄弋，北斗第八星名，为矛头，主胡兵。招摇，第九星名，为盾。今卤簿中画之于旗，建树之以前驱。善曰：礼记曰：招摇在上，急缮其怒。郑玄曰：缮读曰劲。画招摇星于其上，以起军坚劲，军之威怒，象天帝也。栖鸣鸢，曳云梢。礼记曰：前有尘埃，则载鸣鸢。栖，谓画其形于旗上。云梢，谓旌旗之流，飞如云也。善曰：高唐赋曰：建云旆。弧旌枉矢，虹??蜺旄。弧，星名。通帛为??。雄曰虹，雌曰蜺。善曰：周礼曰：弧旌枉矢，以象牙饰。楚辞曰：建雄虹之采旄。上林赋曰：拖蜺旌也。华盖承辰，天毕前驱。华盖星覆北斗，王者法而作之。毕，网也，象毕星也，前驱载之。善曰：刘歆遂初赋曰：奉华盖于帝侧。韩诗曰：伯也执殳，为王前驱。千乘雷动，万骑龙趋。善曰：东都赋曰：千乘雷起，万骑纷纭。属车之簉，载猃猲獢。大驾最后一乘悬豹尾，以前为省中侍御史载之。簉，副也。善曰：古今注曰：豹尾车，同制也，所以象君豹变。言尾者谨也。属车，已见东都赋。毛诗曰：輶车鸾镳，载猃猲獢。毛苌曰：猃、猲獢，皆田犬也。长喙曰猃，短喙曰猲獢。簉，初遘切。猃，吕验切。獢，许乔切。匪唯翫好，乃有秘书。小说九百，本自虞初。小说，医巫厌祝之术，凡有九百四十三篇。言九百，举大数也。善曰：汉书曰：虞初周说九百四十三篇。初，河南人也。武帝时以方士侍郎，乘马，衣黄衣，号黄车使者。小说家者流，盖出于稗官。应劭曰：其说以周书为本。从容之求，寔俟寔储。持此秘术，储以自随，待上所求问，皆常具也。善曰：尚书曰：从容以和。尔雅曰：俟，待也。说文曰：储，具也。于是蚩尤秉钺，奋鬣被般。善曰：山海经曰：蚩尤作兵，伐黄帝。史记曰：黄帝与蚩尤战于涿鹿之野。苍颉篇曰：钺，斧也。毛苌曰：鬣般，虎皮也。上林赋曰：被班文。般与班，古字通。禁御不若，以知神奸。螭魅魍魉，莫能逢旃。善曰：左氏传曰：王孙满谓楚子曰：昔夏铸鼎象物，使人知神奸。故人入川泽，不逢不若，螭魅魍魉，莫能逢旃。杜预曰：若，顺也。说文曰：螭，山神，兽形。魅，怪物。槡锹，水神。毛苌诗传曰：旃，之也。陈虎旅于飞廉，正垒壁乎上兰。陈，列也。善曰：周礼，虎贲，下大夫。旅贲氏，中士也。飞廉、上兰，已见西都赋。结部曲，整行伍。善曰：司马彪续汉书曰：大将军营五部，部有校尉一人，部下有曲，曲有军候一人。左传曰：行出犬鸡。杜预云：二十五人为行，行亦卒之行列也。周礼曰：五人为伍。燎京薪，駴雷鼓。积高为京。燎谓烧之。善曰：周礼曰：鼓皆骇。郑玄曰：雷击鼓曰骇。骇与駴同。纵猎徒，赴长莽。莽，草。长，谓深且远也。方言曰：草，南楚之间谓之莽。迾卒清候，武士赫怒。善曰：郑玄礼记注曰：迾，遮也。迾，旅结切。清候，清道候望也。郑玄毛诗笺曰：赫，怒意也。缇衣韎韐，睢盱拔扈。善曰：缇衣韎韐，武士之服。字林曰：缇，帛丹黄色，他迷切。毛诗曰：韎韐有奭。毛苌曰：韎者，茅搜染也。字林曰：睢，仰目也。盱，张目也。睢，火隹切。盱，火于切。毛诗曰：无然畔援。郑玄曰：畔换，犹拔扈。拔与跋，古字通。光炎烛天庭，嚣声震海浦。烛，照也。海浦，四渎之口。善曰：解嘲曰：未仰天庭。郑玄周礼注曰：嚣，讙也，许朝切。河渭为之波荡，吴岳为之阤雉堵。波荡，摇动也。阤，落也。善曰：汉书曰：自华西名山七，一曰吴山。郭璞云：吴、岳，别名。百禽缀遽，骙瞿奔触。缀，犹怖也。遽，促也。骙瞿，走貌。奔触，唐突也。善曰：羽猎赋曰：虎豹之陵遽。白虎通曰：禽，鸟兽之总名，为人禽制。缀，音陵。遽，渠庶切。骙，音逵。瞿，巨驹切。丧精亡魂，失归忘趋。投轮关辐，不邀自遇。言禽兽亡失精魂，不知所当归趋也。反关入轮辐之间，不须邀逐，往自得之。趣，向也。邀，遮也。飞罕潚箾，流镝赞剀。潚萷，罕形也。赞剀，中声也。善曰：说文曰：罕，纲也。潚，音肃。萷，音朔。赞，普麦切。剀，芳邈切。矢不虚舍，鋋不苟跃。舍，放也。跃，跳也。矢鋋跳跃，必有获矣。善曰：说文曰：鋋，小戈也。当足见蹍，值轮被轹。音历。足所蹈为碾，车所加为轹。善曰：蹍，女展切。僵禽毙兽，烂若碛七亦切砾。僵，仆也。石细者曰砾。谓所获禽鸟，烂然如聚细石也。但观罝罗之所砺结，竿殳之所揘毕。砺，缢也。结，缚也。竿，竹也。殳，杖也。八棱长丈二无刃，或以木为之，或以竹为之。揘毕，谓撞盗也。善曰：砺，古犬切。揘，音横。毕，于笔切，又音笔。叉蔟之所搀捔，徒搏之所撞盗。搀捔，贯刺之。撞盗，犹揘毕也。善曰：蔟，楚角切。搀，士衔切。捔，助角切。撞，直江切。盗，房结切。白日未及移其晷，已狝思衍切其什七八。」晷，景也。狝，杀也。言日景未移，禽兽什已杀七八矣。善曰：汉书，张竦曰：日不移晷，霍然四除。
「若夫游鷮高翚，绝坑踰斥。雉之健者为鷮，尾长六尺。诗云：有集唯鷮。翚，翚飞也。斥，泽崖也。善曰：鷮，举乔切。坑，音刚。斥，音尺。毚兔联猭，陵峦超壑。毚，狡兔也。联猭，走也。峦，山也。壑，坑谷也。自游鷮至此，皆说禽兽轻狡难得也。善曰：毛诗曰：趯趯毚兔。音谗。猭，敕缘切。比诸东郭，莫之能获。善曰：战国策，淳于髡曰：夫韩国卢，天下之骏狗也；东郭？，海内之狡兔也。环山三，腾冈五，韩卢不能及之。郑玄礼记注曰：比，犹比方也。孔安国尚书传曰：诸，之也。乃有迅羽轻足，寻景追括。迅羽，鹰也。轻足，好犬也。括，箭括之御弦者。鸟不暇举，兽不得发。举，飞也。发，骇走也。善曰：高唐赋曰：飞鸟未及起，走兽未及发。青骹挚于鞴沟下，韩卢噬于惞末。青骹，鹰青胫者善。曰韩卢犬，谓黑色毛也。挚，击也。噬，啮也。惞，挛也。鞴，臂衣。鹰下鞴而击，犬挛末而啮，皆谓急搏不远而获。善曰：说文曰：骹，胫也。战国策，淳于髡曰：韩国卢者，天下之骏狗也。骹，苦交切。惞，音薛。礼记曰：犬则执惞。郑玄注曰：惞、纼、靮，皆所以系制之者。守犬、田犬问名，畜养者当呼之名，谓若韩卢、宋鹊之属。及其猛毅髬髵，隅目高匡。髬髵，作毛鬣也。隅目，角眼视也。高匡，深瞳子也。皆谓猛兽作怒可畏者。善曰：髬，普悲切。髵，音而。威慑兕虎，莫之敢伉。兕，水牛类也。伉，当也。谓兽猛，兕虎且犹畏之，人无敢当之者。善曰：郑玄毛诗笺曰：慑，恐惧也。伉，古郎切。乃使中黄之士，育获之俦，朱鬕??髽，植发如竿。绛帕额，露头髻，植发如竿，以击猛兽，能服之也。善曰：尸子曰：中黄伯曰：余左执泰行之獶，而右搏雕虎。战国策，范雎说秦王曰：乌获之力焉而死，夏育之勇焉而死。说文曰：鬕，带髻头饰也。通俗文曰：露髻曰??，以麻杂为髻，如今撮也。鬕，莫亚切。髽，士瓜切。??，作计切。袒裼戟手，奎踽盘桓。奎踽，开足也。盘桓，便旋也。善曰：毛诗曰：袒裼暴虎。左传曰：戟其手。广雅曰：盘桓，不进也。奎，欺棰切。踽，去禹切。鼻赤象，圈巨狿。象鼻赤者怒。巨狿，??也。怒走者为狿。谓能戾象鼻，又穿??以着圈。善曰：说文曰：圈，畜闲也，其兖切。狿，音延。据狒猬，？窳狻。？，兽身人面，身有毛，被发迅走，食人。猬，其毛如刺。窳，窫窳也，类貙虎，亦食人。狻，狻猊也，一曰师子。据，？，皆谓戟撮之。善曰：据，子加切。狒，房沸切。猬，音谓。？，侧倚切。窳，音庾。狻，音酸。猊，五奚切。揩枳落，突棘藩。善曰：字林曰：揩，摩也，口阶切。说文曰：枳，木似橘，居纸切。杜预左氏传注曰：藩，篱也。落，亦篱也。梗林为之靡拉，朴丛为之摧残。靡拉、摧残，言揩突之，皆擗碎毁拆也。拉，郎答切。善曰：方言曰：凡草木刺人为梗，古杏切。毛苌诗传曰：朴，包木也，补木切。轻锐僄狡趫捷之徒，轻锐，谓便利捷疾也。言如此者多也。赴洞穴，探封狐。陵重巘，猎昆駼。洞穴，深且通也。探，取也。封，大也。陵，犹升也。山之上大下小者曰巘。昆駼，如马，跂蹄，善登高。言能升重巘之岭，而猎取昆駼之兽。善曰：巘，言免切。駼，音途。杪木末，擭獑猢。杪，犹表也。獑猢，猿类而白，腰以前黑，在木表。擭，谓掘取之也。善曰：杪，音眇。擭，于白切。獑，在衔切。猢，音胡。超殊榛，濓飞鼯。」殊，犹大也。榛，木也。濓，捎取之也。善曰：尔雅曰：鼯鼠，夷由。郭璞曰：状如小狐，肉翅，飞且乳。濓，大结切。鼯，音吾。
「是时后宫嬖人昭仪之伦，嬖，幸也。昭仪，后宫官也。常亚于乘舆。亚，次也。乘舆，天子所乘车。慕贾氏之如皋，乐北风之同车。善曰：左氏传曰：贾大夫恶，取妻三年不言不笑。御以如皋，射雉获之，其妻始笑而言。杜预曰：贾国之大夫。诗北风曰：惠而好我，携手同车。盘于游畋，其乐只且。盘，乐也。善曰：尚书曰：不敢盘于游畋。毛诗曰：其乐只且。辞也，子余切。于是鸟兽殚，目观穷。殚，尽也。穷，极也。所观毕也。善曰：国语，伍举曰：若周于目观。迁延邪睨，集乎长杨之宫。迁延，退旋也。善曰：高唐赋曰：迁延引身也。说文曰：睨，斜视也，鱼计切。息行夫，展车马。息，休也。善曰：左氏传曰：子反令军吏，缮甲兵，展车马。郑玄礼记注曰：展，整也，张辇切。收禽举胔，数课众寡。胔，死禽兽将腐之名也。数，计。课，录。校所得多少。善曰：胔取肉名，不论腐败也。置互摆牲，颁赐获卤。互，所以挂肉。摆，谓破砾悬之。颁，谓以所卤获之禽兽赐士众也。善曰：摆，芳皮切。汉书音义曰：卤与虏同。割鲜野飨，犒勤赏功。谓飨食士众于广野中，劳勤苦，赏有功。善曰：子虚赋曰：割鲜染轮。杜预左氏传曰：犒，劳也。犒，苦到切。五军六师，千列百重。善曰：汉官仪，汉有五营。五军，即五营也。周礼，天子六军。六师，即六军也。尚书曰：张皇六师。千列，列千人也。酒车酌醴，方驾授饔。酒肴皆以车布之。善曰：郑玄仪礼注曰：方，并也。杜预左氏传注曰：熟曰饔。升觞举燧，既釂鸣钟。燧，火也。谓行酒举烽火以告众也。以釂，鸣锺鼓也。善曰：升，进也。说文曰：釂，饮酒尽也，焦曜切。膳夫驰骑，察贰廉空。膳夫，宰夫也。察、廉，皆视也。贰为兼重也。空，减无也。言宰人骑马行视，肴有兼重及减无者。善曰：礼记曰：御同于长者，虽贰不辞。郑玄曰：贰，重也。肴，膳也。炙炰伙，清酤?。皇恩溥，洪德施。诗有炰鳖。清酤，美酒也。善曰：史记曰：楚人谓多为伙。音祸。毛诗曰：既载清酤。音户。广雅曰：?，日多也。音支。皇，皇帝。普，博施也。徒御悦，士忘罢。善曰：毛诗曰：徒御不惊。毛苌曰：徒，辇者也。御，御马也。罢，音皮。巾车命驾，回旆右移。巾车，主车官也。回车右转，将旋也。善曰：孔丛子，歌曰：巾车命驾，将适唐都。郑玄周礼注曰：巾犹衣也。相羊乎五柞之馆，旋憩乎昆明之池。相羊，仿羊也。池，即所谓灵沼也。善曰：楚辞曰：聊逍遥以相羊。憩，息也。登豫章，简矰红。豫章，池中台也。简，省也。缴，射矢，长八寸，其丝名矰。音曾。蒲且发，弋高鸿。善曰：列子，蒲且子之弋，弱矢纤缴，射乘风而振之，连双鸧于青云也。且，子余切。挂白鹄，联飞龙。挂，矢丝挂鸟上也。飞龙，鸟名也。磻不特絓，往必加双。」沙石胶丝为磻。非徒获一而已，必双得之。善曰：说文曰：磻，似石着缴也。磻，音波。絓，音卦。
「于是命舟牧，为水嬉。舟牧，主舟官。嬉，戏也。善曰：礼记曰：舟牧覆舟。琴道，雍门周曰：水嬉则艕龙舟。浮鹢首，翳云芝。船头象鹢鸟，厌水神，故天子乘之。翳，覆也。为画芝草及云气以为船覆饰也。善曰：淮南子曰：龙舟鹢首。甘泉赋曰：登夫凤皇而翳华芝。垂翟葆，建羽旗。谓垂羽翟为葆盖饰，建隼羽为旌旗也。善曰：琴道，雍门周曰：水嬉则建羽旗。齐帏女，纵棹歌。善曰：帏女，鼓帏之女。汉书音义，韦昭曰：帏，楫也，杨至切。棹歌，引棹而歌也。西都赋曰：棹女讴。汉武帝秋风辞曰：发棹歌。方言曰：楫或谓之棹。郭璞曰：今云棹歌也，直教切。发引和，校鸣葭。奏淮南，度阳阿。发引和，言一人唱，余人和也。葭，更校急之乃鸣。和，胡卧切。杜挚葭赋曰：李伯阳入西戎所造。汉书曰：有淮南鼓员四人。谓舞人也。淮南子曰：足蹀阳阿之舞。感河冯，怀湘娥。善曰：感，动也。庄子曰：冯夷得道，以潜大川。说文曰：怀，念思也。楚辞曰：帝子降兮北渚。王逸曰：言尧二女娥皇、女英，随舜不及，堕湘水中，因为湘夫人。惊槡锹，惮蛟蛇。槡锹，水神。蛟，龙类。惊、惮，谓皆使骇怖也。善曰：杨雄蜀都赋曰：其深则有水豹蛟蛇也。然后钓鲂鳢，纚鰋鲉。纚，网如箕形，狭后广前。鲂、鳢、鰋、鲉，皆鱼名。善曰：纚，所买切。鲉，长由切。摭紫贝，搏耆龟。搏、摭，皆拾取之名。耆，老也。龟之老者神。善曰：相贝经曰：赤电黑云谓之紫贝。楚辞曰：耆蔡兮踊跃。王逸曰：蔡，龟也。摭，之石切。搤水豹，馽潜牛。水豹、潜牛，皆谓水处也。善曰：说文曰：搤，捉也。杨雄蜀都赋曰：水豹蛟蛇。说文曰：馽，绊马也。上林赋曰：沈牛鹿麋。南越志：潜牛，形角似水牛。搤，音厄。馽，中立切。泽虞是滥，何有春秋？泽虞，主水泽官。滥，施罟罔也。言不顺时节，常设之也。善曰：周礼曰：泽虞掌国泽之政。国语曰：鲁宣公滥于泗流。擿漻澥，搜川渎。布九罭，设罜稺。漻澥，小水别名。擿、搜，谓一一周索也。善曰：毛诗曰：九罭之鱼鳟鲂。尔雅曰：九罭，鱼网。国语，里革曰：罝禁罜稺。韦昭曰：罜稺，小网也。摘，土狄切。漻，音了。澥，音蟹。罭与緎，古字通。罭，音域。罜，音独。稺，音鹿。摷昆鲕，殄水族。昆，鱼子。鲕，细鱼族类也。摷、殄，言尽取之。摷，责交切。善曰：国语，里革曰：鱼禁鲲鲕。鲲，音昆。鲕，音而。蘧藕拔，蜃蛤剥。蘧，芙蕖。蜃，蛤蚌也。善曰：蜃，音肾。逞欲畋魰，效获麑麇。逞，极也。鹿子曰麑，麋子曰麇。善曰：左氏传，季良曰：今民馁而君逞欲。广雅曰：逞，快也。孔安国尚书传曰：田，猎也。田与畋同。说文曰：魰，捕鱼也。音鱼。国语曰：兽长麑麇。麑，音迷。麇，乌老切。摎蓼浶浪，所求遍也。善曰：摎，古巧切。蓼，音老。浶，音劳。浪，音郎也。干池涤薮。善曰：孔安国尚书传曰：涤，除也。郑玄礼记注曰：薮，大泽。上无逸飞，下无遗走。擭胎拾卵，蚳蝝尽取。善曰：国语曰：鸟翼鷇卵，虫舍蚳蝝。韦昭曰：蚳，蚁子也，可以为醢。蝝，复陶也，可食。未乳曰卵。蚳，直尸切。蝝，音缘。取，苍茍切。取乐今日，遑恤我后？皇，暇也。言且快今日之茍乐，焉能复顾后日之长久也。善曰：毛诗曰：我躬不阅，遑恤我后。既定且宁，焉知倾阤？」天下已定，贵在安乐，极意恣心，何能复顾后日倾坏也。阤，音雉。
「大驾幸乎平乐，张甲乙而袭翠被。平乐馆，大作乐处也。袭，服也。李尤乐观赋曰：设平乐之显观，处金商之维限。善曰：班固汉书赞曰：孝武造甲乙之帐，袭翠被，冯玉几。音义曰：甲乙，帐名也。左氏传曰：楚子翠被。杜预曰：翠羽饰被。披义切。攒珍宝之玩好，纷瑰丽以奓靡。攒，聚也。纷，犹杂也。瑰，奇也。丽，美也。奓靡，奢放也。临迥望之广场，程角抵之妙戏。程，谓课其技能也。善曰：汉书曰：武帝作角抵戏。文颖曰：秦名此乐为角抵。两两相当，角力技艺射御，故名角抵也。乌获扛鼎，都卢寻橦。善曰：史记曰：秦武王有力士乌获、孟说，皆大官。王与孟说举鼎。说文曰：扛，横开对举也。扛与?同，古尨切。汉书曰：武帝享四夷之客，作巴俞、都卢。音义曰：体轻善缘。橦，直江切。冲狭燕濯，胸突铦锋。卷簟席，以矛插其中，伎儿以身投从中过。燕濯，以盘水置前，坐其后，踊身张手跳前，以足偶节踰水，复却坐，如燕之浴也。善曰：汉书音义曰：铦，利也，息廉切。跳丸剑之挥霍，走索上而相逢。挥霍，谓丸剑之形也。索上，长绳系两头于梁，举其中央，两人各从壹头上，交相度，所谓舞渉者也。跳，都雕切。华岳峨峨，冈峦参差。神木灵草，朱实离离。华山为西岳。峨峨，高大貌。参差，低仰貌。神木，松柏灵寿之属。灵草，芝英朱赤也。离离，实垂之貌。善曰：西都赋曰：灵草冬荣，神木丛生。毛诗曰：其桐其椅，其实离离。毛苌曰：离离，垂也。总会僊倡，戏豹舞罴。白虎鼓瑟，苍龙吹篪。仙倡，伪作假形，谓如神也。罴豹熊虎，皆为假头也。女娥坐而长歌，声清畅而蜲蛇。蜲蛇，声余诘曲也。善曰：女、娥，娥皇、女英也。洪涯立而指麾，被毛羽之襳襹。洪涯，三皇时伎人。倡家托作之，衣毛羽之衣。襳，衣毛形也。善曰：襳，所炎切。襹，史宜切。度曲未终，云起雪飞。初若飘飘，后遂霏霏。飘飘、霏霏，雪下貌。皆巧伪作之。善曰：班固汉书曰：元帝自度曲。瓒曰：度曲歌终，更授其次，谓之度曲。毛诗曰：雨雪霏霏。复陆重阁，转石成雷。复陆，复道阁也。于上转石，以象雷声。礔养激而增响，磅磕象乎天威。增响，委声也。磅磕，雷霆之音，如天之威怒。善曰：礔，敷赤切。磅，怖萌切。磕，古盖切。巨兽百寻，是为曼延去声。作大兽，长八十丈，所谓蛇龙曼延也。善曰：汉书曰：武帝作漫衍之戏也。神山崔巍，欻从背见。欻之言忽也。伪所作也。兽从东来，当观楼前。背上忽然出神山崔巍也。欻，许律切。熊虎升而挐攫，猿狖超而高援。皆伪所作也。善曰：挐攫，相搏持也。挐，奴加切。攫，居缚切。怪兽陆梁，大雀踆踆。皆伪所作也。陆梁，东西倡佯也。踆踆，大雀容也。七轮切。善曰：尸子曰：先王岂无大鸟怪兽之物哉？然而不私也。白象行孕，垂鼻辚囷。伪作大白象，从东来，当观前，行且乳，鼻正辚囷也。善曰：辚，音邻。囷，巨贫切。海鳞变而成龙，状蜿蜿以蝹蝹。海鳞，大鱼也。初作大鱼，从东方来，当观前，而变作龙。蜿蜿、蝹蝹，龙形貌也。善曰：蜿，于袁切。蝹，于君切。含利颬颬，化为仙车。骊驾四鹿，芝盖九葩。含利，兽名。性吐金，故曰含利。颬颬，容也。骊，犹罗列骈驾之也。以芝为盖，盖有九葩之采也。善曰：颬，呼加切。蟾蜍与龟，水人弄蛇。作千岁蟾蜍及千岁龟，行舞于前也。水人，俚儿，能禁固弄蛇也。善曰：蟾，昌詹切。蜍，市余切。奇幻儵忽，易貌分形。儵忽，疾也。易貌分形，变化异也。善曰：幻，下办切。吞刀吐火，云雾杳冥。善曰：西京杂记曰：东海黄公，立兴云雾。汉官典职曰：正旦作乐，漱水成雾。楚辞曰：杳冥兮昼晦。画地成川，流渭通泾。善曰：西京杂记曰：东海黄公，坐成山河。又曰：淮南王好方士，方士画地成河。东海黄公，赤刀粤祝音沟。东海有能赤刀禹步，以越人祝法厌虎者，号黄公。又于观前为之。冀厌白虎，卒不能救。善曰：西京杂记曰：东海人黄公，少时能幻，制蛇御虎，常佩赤金刀。及衰老，饮酒过度，有白虎见于东海，黄公以赤刀往厌之，术不行，遂为虎所食。故云不能救也。皆伪作之也。挟邪作蛊，于是不售。蛊，惑也。售，犹行也。谓怀挟不正道者，于是时不得行也。尔乃建戏车，树修旃。树，植也。旃，谓??也。建之于戏车上也。侲僮程材，上下翩翻。侲之言善。善童，幼子也。程，犹见也。材，伎能也。翩翻，戏橦形也。善曰：史记，徐福曰：海神云，若侲女即得之矣。侲，之刃切。突倒投而跟絓，譬陨绝而复联。突然倒投，身如将坠，足跟反絓橦上，若已绝而复连也。善曰：投，他豆切。说文曰：跟，足踵也，音根。百马同辔，骋足并驰。于橦子作其形状。善曰：陆贾新语曰：楚平王增驾，百马同行也。橦末之伎，态不可弥。弥，犹极也。言变巧之多，不可极也。弯弓射乎西羌，又顾发乎鲜卑。」弯，挽弓也。鲜卑，在羌之东，皆于橦上作之。善曰：魏书曰：鲜卑者，东胡之余也。别保鲜卑山，因号焉。
「于是众变尽，心酲醉。盘乐极，怅怀萃。酲，饱也。萃，犹至也。于是游戏毕，心饱于悦乐，怅然思念所当复至也。善曰：孟子曰：盘游饮酒，驰骋田猎。阴戒期门，微行要屈。要或为徼。善曰：期门，已见西都赋。汉书曰：武帝微行所出。张晏曰：骑出入市里，不复警跸，若微贱之所为，故曰微行。要屈，至尊同乎卑贱也。降尊就卑，怀玺藏绂。天子印曰玺。绂，绶也。怀藏之自同卑者也。便旋闾阎，周观郊遂。善曰：闾，里门也。阎，里中门也。郊，已见西都赋。周礼有六遂也。若神龙之变化，章后皇之为贵。龙出则升天，潜则泥蟠，故云变化。章，明也。天子称元后。皇，汉帝称也。善曰：管子曰：龙被五色，欲小则如蚕蝎，欲大函天地也。然后历掖庭，适驩馆。掖庭今官，主后宫，择所驩者乃幸之。捐衰色，从嬿婉。嬿婉，美好之貌。善曰：毛诗序曰：华落色衰。韩诗曰：嬿婉之求。嬿婉，好貌。嬿，于见切。婉，于万切。捐，弃也。促中堂之骥坐，羽觞行而无筭。中堂，中央也。善曰：楚辞曰：瑶浆蜜勺实羽觞。汉书音义曰：羽觞，作生爵形。仪礼曰：无筭爵。郑玄曰：筭，数也。秘舞更奏，妙材骋伎。秘，言希见为奇也。更，递也。奏，进也。妖蛊艳夫夏姬，美声畅于虞氏。善曰：左氏传，子产曰：在周易，女惑男谓之蛊。音古。又左氏传曰：楚庄王欲纳夏姬。杜预曰：夏姬，郑穆公女，陈大夫御叔妻。七略曰：汉兴，善歌者鲁人虞公，发声动梁上尘。畅，条畅也，敕亮切。蛊，媚也。始徐进而羸形，似不任乎罗绮。嚼清商而却转，增婵蜎以此豸音雉。清商，郑音。蝉蜎、此豸，恣态妖蛊也。善曰：宋玉笛赋曰：吟清商，追流征。婵，音蝉。蜎，于缘切。纷纵体而迅赴，若惊鹤之群罢。纵体，舞容也。迅疾赴节相越也。相鹤经曰：后七年学舞，又七年舞应节。振朱屣于盘樽，振，犹掉也。朱屣，赤丝履也。奋长袖之飒纚。舞人特作长袖。飒纚，长貌也。善曰：韩子曰：长袖善舞。飒，素合切。纚，所倚切。要绍修态，丽服扬菁。要绍，谓娟婵作姿容也。修，为也。态，娇媚意也。菁，华英也。善曰：楚辞曰：夸容修态。要，于妙切。菁，音精。眳藐流眄，一顾倾城。眳，眉睫之间。藐，好视容也。流眄，转眼貌也。眳，亡井切。善曰：汉书，李延年歌曰：北方有佳人，绝世而独立。一顾倾人城，再顾倾人国。展季桑门，谁能不营？善曰：国语曰：臧文仲闻柳下惠之言。韦昭曰：柳下，展禽之邑。季，字也。家语曰：昔有妇人，召鲁男子，不往，妇人曰：子何不若柳下惠？然妪不逮门之女也，国人不称其乱焉。桑门，沙门也。东观汉记，制楚王曰：以助伊蒲塞桑门之盛馔。说文曰：营，惑也。列爵十四，竞媚取荣。后宫官从皇后以下凡十四等，竞争邪媚求荣爱也。善曰：列爵十四，见西都赋也。盛衰无常，唯爱所丁。善曰：尔雅曰：丁，当也。卫后兴于鬒发，飞燕宠于体轻。善曰：汉书曰：孝武卫皇后，字子夫。汉武故事曰：子夫得幸，头解，上见其美发，悦之。毛诗云：鬒发如云。之忍切。荀悦汉纪曰：赵氏善舞，号曰飞燕，上说之。事由体轻而封皇后也。尔乃逞志究欲，穷身极娱。逞，娱也。娱，乐也。善曰：楚辞曰：逞志究欲，心意安之也。鉴戒唐诗，他人是偷。唐诗，刺晋僖公不能及时以自娱乐，曰：子有衣裳，弗曳弗娄，宛其死矣，他人是偷。言今日之不极意恣娇亦如此也。善曰：国语曰：鉴戒而谋。贾逵曰：鉴，察也。自君作故，何礼之拘？善曰：国语，鲁侯曰：君作故事。韦昭曰：君所作则为故事也。商君书曰：贤者更礼，不肖者拘焉。增昭仪于婕妤，贤既公而又侯。善曰：汉书曰：孝成帝赵皇后有女弟，为婕妤，绝幸，为昭仪。又曰：孝元帝傅婕妤有宠，乃更号曰婕妤，在昭仪上，尊之也。又曰：封董贤为高安侯，后代丁明为大司马，即三公之职也。许赵氏以无上，思致董于有虞。善曰：汉书曰：成帝谓赵昭仪曰：赵氏故不立许氏，使天下无出赵氏上者。王闳争于坐侧，汉载安而不渝。」渝，易也。善曰：汉书曰：上置酒麒麟殿，视董贤而笑曰：吾欲法尧禅舜，何如？王闳曰：天下乃高帝天下，非陛下有之。统业至重，天子无戏言。
「高祖创业，继体承基。暂劳永逸，无为而治。善曰：剧秦美新曰：汉祖创业蜀、汉。汉书，平当曰：今汉继体承基三百余年。又杨雄曰：不一劳者不久佚。论语曰：无为而治，其舜也欤？耽乐是从，何虑何思？善曰：尚书曰：惟耽乐之从。周易曰：天下何思何虑？多历年所，二百余期。期，一墚也。从高祖至于王莽，二百余年。善曰：尚书曰：殷礼配天，多历年所。徒以地沃野丰，百物殷阜。沃，肥也。丰，饶也。殷，盛也。阜，大也。岩险周固，衿带易守。谓左崤、函，右陇坻，前终南，后高陵。善曰：左氏传曰：制，岩邑也。李尤函谷关铭曰：衿带咽喉。管子曰：地形险阻，易守难攻。得之者强，据之者久。流长则难竭，柢深则难朽。故奢泰肆情，馨烈弥茂。言土地险固，故得放心极意而夸泰之，馨烈益以茂盛。鄙生生乎三百之外，传闻于未闻之者。鄙生，公子自称，谦辞也。三百，自高祖以下至作赋时也。善曰：孔丛子，子高谓魏王曰：君闻之于耳邪？闻之于传邪？者，之与切。曾髣佛其若梦，未一隅之能睹。善曰：甘泉赋曰：犹髣佛其若梦。说文曰：彷佛，相似，见不谛也。论语曰：子曰：举一隅而示之。此何与于殷人屡迁，前八而后五？居相圮耿，不常厥土。盘庚作诰，帅人以苦。善曰：广雅曰：与，如也。言欲迁都洛阳，何如殷之屡迁乎？言似之也。尚书曰：自契至成汤八迁。尚书序曰：盘庚五迁。又曰：河亶甲居相，祖乙圮于耿。孔安国曰：河水所毁曰圮。盘庚迁于殷，殷人弗适有居，率吁众戚，出矢言。圮，平鄙切。方今圣上同天，号于帝皇，天称皇天。帝，今汉天子号。皇帝兼同之。善曰：方今，犹正今也。尚书刑德放曰：帝者，天号也。天有五帝。春秋元命苞曰：皇者，煌煌也。掩四海而为家，掩，覆也。善曰：礼记，孔子曰：大道既隐，天下为家。又曰：圣人能以天下为一家也。富有之业，莫我大也。三皇以来，无大于汉者。善曰：周易曰：富有之谓大业也。徒恨不能以靡丽为国华，善曰：国语，季文子曰：吾闻以德为国华。韦昭曰：为国光华也。独俭啬以龌龊，忘蟋蟀之谓何？俭啬，节爱也。蟋蟀，唐诗刺俭也。言独为节爱，不念唐诗所刺邪？汉书注曰：龌龊，小节也。王逸楚辞注曰：谓，说也。何休公羊传注曰：谓据疑问所不知者曰何也。岂欲之而不能，将能之而不欲欤？蒙窃惑焉，言我不解何故，反去西都从东京，置奢逸即俭啬也。善曰：蒙，谦称也。周易曰：匪我求童蒙也。愿闻所以辩之之说也。」说，犹分别解说。




京都中


目录 [隐藏]
1 赋乙
1.1 京都中
1.1.1 东京赋
赋乙

京都中

京都有三卷，此卷居中，故曰京都中。[1]
东京赋
东京谓洛阳，其赋意与班固东都赋同。[2]
张平子
薛综注
东京赋
　　安处先生于是似不能言，怃亡禹[3]然有间，有间，谓有顷之间也。先生闻公子称西京奢泰之事，心怪其所贵者，谓违礼失道，故愕然有顷乃能言也。善曰：安，犹乌也。处，处也。言何处有此先生，盖虚假之也。论语曰：孔子似不能言者。孟子曰：夷子怃然为间也。赵岐曰：怃然，犹怅然也。乃莞尔而笑曰：「若客所谓，末学肤受，贵耳而贱目者也！莞尔，舒张面目之貌也。末学，谓不经根本。肤受，谓皮肤之不经于心胸。贵耳[4]谓东京，先生笑公子以西京为贵，以东为贱也。善曰：论语曰：莞尔而笑。又曰：肤受之愬。桓子新论曰：世咸尊古卑今，贵所闻，贱所见。苟有胸而无心，不能节之以礼，苟，犹诚也。言宾诚信胸臆之所闻，而心不能以礼节度其可否也。善曰：韩诗曰：鄙野之人，僻陋无心也。论语曰：不以礼节之。贾逵国语注曰：节，制也。宜其陋今而荣古矣！言人不能以礼节度其事情者，固宜薄陋今日之事，而以此所闻古事为荣贵也。善曰：夫尊古而卑今，学者之流也。由余以西戎孤臣，而悝苦灰[5]缪穆公于宫室，孤臣，谓孤陋之臣也。善曰：史记曰：由余本晋人，亡入西戎，相戎王，使来聘秦，观秦之强弱。穆公示以宫室，引之登三休之台。由余曰：臣国土阶三尺，茅茨不翦，寡君犹谓作之者劳，居之者淫。此台若鬼为之，则神劳矣；使人为之，则人亦劳矣。于是穆公大惭。郑玄礼记注曰：凡穆或作缪。悝，犹嘲也。如之何其以温故知新，研核是非，近于此惑？」如，奈也。核，实也。研，审也。先生言由余但西戎孤陋之臣耳，尚知非秦宫室之大，如何公子雅好博古，温故知新之德，当审实事理之是非，而返惑于此事？论语曰：温故知新，可以为师矣。王褒责髯奴曰：研核否臧。
　　「周姬之末，不能厥政，政用多僻。姬，周姓也。末，谓幽、厉二主。周末世之王多邪僻之政也。善曰：毛诗曰：民之多僻也。始于宫邻，卒于金虎。邻，近也。谓幽王近于宫室，惑于褒姒，卒有祸败也。金虎，西方白虎神王金。金，白也。善曰：应劭汉官仪曰：不制之臣，相与比周。比周者，宫邻金虎。宫邻金虎，言小人在位，比周相进，与君为邻，贪求之德坚若金，谗谤之言恶若虎也。嬴氏搏音附翼，择肉西邑。嬴，秦姓也。周书曰：无为虎搏翼，将飞入邑，择人而食也。搏翼，谓着翼也。[6]是时也，七雄并争，竞相高以奢丽。七雄，谓韩、魏、燕、赵、齐、楚、秦也。争，谓各强盛而竞相高以奢溢，将为国好，不复顾于礼法也。善曰：答宾戏曰：七雄虓阚。史记，张释之曰：秦以苛察相高。尚书曰：弊俗奢丽也。楚筑章华于前，赵建丛台于后。左氏传曰：楚子成章华之台于干溪，一朝叛之。于前，在春秋之时。史记曰：赵武灵王起丛台，太子围之三月。于后，在六国之时。善曰：邹阳上书曰：全赵之时，武力鼎士，袨服丛台之下。臣瓒曰：在邯郸城内也。秦政利觜长距，终得擅场，言秦以天下为大场，喻七雄为斗鸡。利喙长距者，终擅一场也。史记曰：秦始皇，秦[7]襄王子，名政。说文曰：擅，专也。思专其侈，以莫己若。莫，无也。若，如也。言始皇所以思专擅其奢侈者，以天下之君无如于我也。乃构阿房傍，起甘泉，三辅故事：秦始皇上林苑中作离宫别观一百四十六所，不足以为大会群臣。二世胡亥起阿房殿，东西三里，南北三百步，下可建五丈旗。在山之阿，故号阿房也。甘泉，山名也。战国策，范雎曰：秦北有甘泉宫。谓其下有甘泉水，因以名之。善曰：阿房、甘泉，已见上文。结云阁，冠南山。结，连也。云阁，阁名也，高如云，故言云。三辅故事曰：秦二世胡亥起云阁，欲与山齐。冠，覆也。终南山在长安南。征税尽，人力殚。言征税之赋，尽于奢泰之用，天下之力，尽于长城与宫室也。殚，尽也。善曰：郑玄礼记注曰：征，税也。毛苌诗传曰：税，敛也。然后收以太半之赋，威以参夷之刑。汉书，伍被曰：秦作阿房宫，收太半之赋。韦昭曰：凡数，三分有二为太半。言秦造宫室奢丽，费用不足，乃复收其太半之赋，百姓赋税不得者，诛其三族。汉书曰：秦用商鞅之法，造参夷之诛。参，三也。谓灭三族也。其遇民也，若薙氏之芟所衔草，遇，逢遇也。周礼，有薙氏掌山泽，芟除草菅。毛诗：载芟载柞也。既蕴崇之，又行火焉！左氏传曰：周任有言曰：若农夫之务去草，芟夷蕴崇之。杜预曰：芟，杀。蕴，积也。崇，聚也。言秦始皇酷虐百姓，如芟草积而放火焉。惵惵徒颊切黔首，岂徒局局高天，蹐籍厚地而已哉？乃救死于其颈！史记曰：秦皇更名民曰黔首，谓黑头无知也。局蹐，恐惧之貌也。毛诗曰：谓天盖高，不敢不局。局，伛偻也。谓地盖厚，不敢不蹐。蹐，累足也。谓此时之民，非徒局高天，蹐厚地而已，乃昼夜畏死其颈。善曰：岂，非也。老子曰：圣人在，天下锘锘焉。国语，单襄公曰：兵在其颈，不可久也。驱以就役，唯力是视，谓不复知民有缓急与饥寒，唯趍驱令作力而已。善曰：左氏传曰：除君之恶，唯力是视。言所观者，唯力是求，余无所顾也。百姓弗能忍，是用息肩于大汉而欣戴高祖。」忍，堪也。言秦天下之民，若檐重物，不得休息，今来归汉，得息肩膊。善曰：左氏传曰：郑成公疾，子驷请息肩于晋。杜预曰：以负檐喻也。国语曰：祭公谋父曰：商王大恶，庶民不忍，欣戴武王。贾逵曰：戴，奉也。
　　「高祖膺箓受图，顺天行诛，杖朱旗而建大号。膺箓，谓当五胜之箓。受图，卯金刀之语。顺天，谓顺天命而起。又悟神姥之言，举朱旗而大呼，天下之英雄，与其定事也。善曰：春秋命历引曰：五德之运，征符合膺[8]，箓次相代。周易曰：顺乎天。汉书，高祖立为沛公，旗帜皆赤，故曰朱也。周易曰：涣汗其大号。郑玄曰：号，令也。所推必亡，所存必固。言高祖所推击者，使之亡，所存者，使之坚固。善曰：尚书曰：推亡固存，邦乃其昌。扫项军于垓下，绁子婴于轵纸[9]涂。扫，除也。项，项羽也。垓，地名。汉王围项羽于垓下。羽闻四面有楚歌，乃与数百骑走。高祖使灌婴追之，斩羽东城。绁，犹系也。子婴，秦子婴也。善曰：史记，秦王子婴乘素车白马，系颈以组降于轵道旁也。苏林曰：轵，亭名，在长安城东十三里。因秦宫室，据其府库。因，仍也。据，就也。府、库，谓官吏所止为府，车马器械所居曰库也。作洛之制，我则未暇。作洛，谓造洛邑也。我，我高祖也。谓天下新造草创，不暇改作如制礼[10]也。是以西匠营宫，目翫阿房。西匠，谓秦之旧匠也。目，视也。翫，习也。阿房，宫名也。汉书曰：梧齐侯，阳城人，名延[11]，为少府，作长乐、未央宫也。规摹踰溢，不度入不臧。规，图也。踰，越也。溢，过也。度，法也。臧，善也。谓西匠所图越过，不得礼法，皆言不善也。善曰：声类曰：摹，法也。损之又损之[12]，然尚过于周堂。损，减也。言高祖虽数损减其制度，犹过于周家之堂。善曰：老子曰：损之又损之，以至于无为也。观者狭而谓之陋，帝已讥其泰而弗康。」观，视也。陋，小也。康，安也。言观者习见秦之夸丽，睹今日之减小，皆以为陋，然高祖犹已讥其泰而不安也。谓七年冬，上自将击韩王信，萧丞相留长安，营起未央宫，立东阙、前殿、武库、太仓，高祖见其壮丽，怒曰：何修宫室之过也！
　　「且高既受命建家，造我区夏矣。高，高祖也。区，区域也。夏，华夏也。言高祖受上天之命，建立国家，制造区夏。善曰：毛诗[13]曰：文王受命作周也。郑玄曰：受天命以王天下。尚书盘庚曰：永建乃家，用肇造我区夏。文又躬自菲薄，治致升平之德。文，文帝也。躬自菲薄，谓俭约。汉书曰：文帝欲作露台，召匠计直百金，曰：吾奉先帝宫室，常恐太奢，何用台为？故文、景之际，号为升平。升平，谓国太平也。善曰：禹菲薄饮食。孝经钩命决曰：明王用孝，升平致誉。武有大启土宇，纪禅肃然之功。武，武帝也。汉书武纪曰：定越地为南海七郡，北置朔方等五郡，故云大启土宇。启，开也。纪，记也。肃，敬也。谓登封太山，升禅肃然。善曰：尚书曰：建邦启土，毛诗曰：大启尔宇。宣重直用威以抚和，戎狄呼韩来享。宣，宣帝也。汉书宣纪曰：呼韩邪单于款五原塞，愿奉国珍。毛诗曰：自彼氐、羌，莫敢不来。享，享献也。抚，安也。戎、狄、呼韩，并国名也。左氏传曰：子教寡人和戎、狄。言宣帝能和戎、狄。咸用纪宗存主，飨祀不辍，咸，皆也。纪，录也。宗，太宗，文帝庙号也。主，木主，言刻木为人主神，置庙中而祭之。辍，止也。凡天子五世则废。今庙不迁毁其主，各四时祭祀，无止绝时。善曰：汉书景纪曰：高皇帝为太祖庙，文皇帝为太宗庙，言天子宜世世献祖宗之庙也。郑玄论语注曰：辍，止也。铭勋彝器，历世弥光。彝，常也。宗庙之器称彝。勋，功也。历，经也。弥，益也。铭，勒也。勒铭于宗庙之器于[14]钟鼎，万祀弥益光明。善曰：左氏传，臧武仲曰：夫以大伐小，取所得彝器，铭其功烈，以示子孙也。字林曰：铭，题勒也。今舍纯懿而论爽德，尔雅曰：纯，大。懿，美也。爽，差也。今公子反舍四帝纯大懿美之德，而专论说爽差之过失者也。善曰：国语曰：实有爽德。贾逵曰：爽，贰也。以春秋所讳而为美谈，春秋讳国之恶，今公子反以为美谈也。善曰：公羊传曰：大恶讳之，小恶书之。又云：鲁人至今以为美谈也。宜无嫌于往初，故蔽善而扬恶，祗吾子之不知言也。宜之言义也。无，犹不也。祗，是也。今公子之义，不嫌于蔽国之善，扬国之恶，是公子之不知言也。善曰：说苑，楚文侯曰：邑中豪好蔽善而扬恶，可亲问之。论语，子曰：不知言，无以知人也。毛苌诗传曰：祗，适也。必以肆奢为贤，则是黄帝合宫，有虞总期，固不如夏癸之瑶台，殷辛之琼室也。肆，放也。贤，善也。谓黄帝明堂以草盖之，名曰合宫。舜之明堂，以草盖之，名曰总章。言难公子：黄帝等造此是守俭也。善曰：尸子曰：欲观黄帝之行于合宫，观尧、舜之行于总章。章、期，一也。汲冢古文曰：夏桀作倾宫瑶台，殚百姓之财，殷纣作琼室，立玉门也。汤武谁革而用师哉？汤，谓殷汤。武，谓武王。革，改也。言谁遣革改殷纣、夏桀而用师哉？以其奢侈淫放，所以汤、武顺天命而行罚之。此讥西京公子也。善曰：汤、武革命，已见东都赋。孔丛子曰：舜、禹揖让，汤、武用师，非相诡，乃时也。盍合亦览东京之事以自寤乎？」盍，犹何不也。览，视也。自寤，自觉寤也。言公子何不视东京之行事，心自觉寤耶？
　　「且[15]天子有道，守在海外。淮南子曰：若天下无道，守在四夷。天下有道，守在海外。言四夷皆为臣仆。善曰：郑玄礼记注曰：道，谓仁义也。守位以仁[16]综作人[17]，不恃隘害。仁[18]，谓众庶也。隘，险也。言要须择任贤臣，不以隘害为牢固。善曰：周易曰：何以守位？曰：仁[19]也。苟民志之不谅，何云岩险与襟带？苟，诚也。谅，信也。公子称岩险周固，襟带易守，故今答曰：诚使人心不信，何用周固反[20]易守乎？善曰：李尤函谷关铭曰：襟带、咽喉也。秦负阻于二关，卒开项而受沛。负，恃也。卒，终也。言负二关以为牢固，终受二人所入也。二人，谓高祖从武关入，项羽从函谷关入。善曰：汉书曰：沛公使兵守函谷关，项羽使黥布攻破之，至戏下。又云：沛公攻武关入秦。应劭曰：武关，秦南关。彼偏据而规小，岂如宅中而图大。」彼，谓秦也。据，依也。言彼秦偏据关西，所规近在二关之内，故云小也。岂如东京居天地之中，所图者四海之外。善曰：尚书曰：自服于土中。孔安国曰：洛邑，地势之中。孔丛子曰：子贡谓东郭充曰：今子位卑而图大。
　　「昔先王之经邑也，先王，谓周成王也。邑，洛邑也。善曰：毛苌诗传曰：经，度也。掩观九隩，靡地不营。掩，犹及也。九隩，谓九州岛之内也。靡地不营，谓遍求之，卜瀍、涧及黎水，皆不吉。善曰：新序曰：营，度也。九隩，合道四海也。土圭测景，不缩不盈。郑玄曰：土[21]，度也。缩，短也。盈，长也。谓圭长一尺五寸，夏至之日，竖八尺表，日中而度之，圭影正等，天当中也。若影长于圭，则太近北。圭长于影，则太近南。近北多寒，近南多暑，近东多风，近西多雨。总风雨之所交，然后以建王城。总，犹括也。王城，今河南也。周礼曰：土圭之法，测土深正日景，以求地中四时之所交，风雨之所会，阴阳之所和，乃建王国也。审曲面势，审，度也。谓审察地形曲直之势，而建王都。善曰：周礼曰：或审曲面势，以饬五材，以辨民器。郑司农曰：察五材曲直方面形势之宜也。泝素洛背河，左伊右瀍。泝，向也。洛，洛水。河，黄河。伊，伊水。瀍，瀍水。善曰：尚书曰：予朝至于洛师，卜涧水东，瀍水西，惟洛食。孔安国曰：洛出上洛山，伊出陆浑山，瀍出河南北山。西阻九阿，东门于旋。谓东有旋门，在成皋西南十数里。阪形周屈，故曰于旋。善曰：穆天子传曰：天子西升九阿。郭璞曰：旋，今新安县十里有九阪。阻，险也。阿，曲也。盟津达其后，太谷通其前。孟津，四渎之长，故武王为诸侯约誓于其上。尚书曰：东至于盟津。盟津，地名，在洛北。都道所凑，古今以为津。太谷在辅氏北、洛阳西也。洛阳记曰：太谷，洛城南五十里，旧名通谷。回行道乎伊阙，邪径捷乎轘辕。伊阙，山名也。轘辕，阪名也。回，曲也。捷，邪也。谓大道迂曲，乃当伊阙之外，邪径趣疾，当历轘辕。善曰：贾逵国语注曰：道，由也。史记，吴起曰：桀之居伊阙。王逸楚辞注曰：捷，疾也。左氏传注曰：捷，邪出也。汉书曰：沛公从轘辕。薛综曰：轘辕阪十二曲，道将去复还，故曰轘辕。[22]臣瓒曰：在缑氏东南。大室作镇，揭竭以熊耳。大室，嵩高别名也。揭，犹表也。言以嵩高之岳，为国之镇也。复表以熊耳之山。善曰：郭璞山海经注曰：大室在阳城县西。羽猎赋曰：揭以崇山。熊耳，山名也。尚书传曰：熊耳山在宜阳之西也。底柱辍流，镡徒南以大岯。底柱，山名也，在河东县东，南向，居河中，犹柱然也。辍，止也。善曰：尚书曰：导河至于底柱，东过大岯。韵集曰：镡，剑口也。言大岯之险，同乎剑口也。庄子曰：天子之剑，以周宋为镡。温液汤泉，黑丹石缁。言泉水如汤，浴之可以除病，在河南梁县界中也。黑丹石缁，谓黑石杂色也。言温液即汤泉之流，黑丹石缁之所出。善曰：孝经援神契曰：德至于山陵，则出黑丹。张揖子虚赋注曰：玄厉黑石，可用磨也。王鲔岫居，能奴来鳖三趾。山有穴曰岫也。王鲔，鱼名也，居山穴中。长老言：王鲔之鱼，由南方来，出此穴中，入河水，见日目眩，浮水上，流行七八十里，钓人见之，取之以献，天子用祭。其穴在河南小平山。善曰：周礼曰：春献鲔。郑玄曰：王鲔，鱼之大者。山海经曰：阳狂水西南流，注于伊水中，有三足鳖。尔雅曰：鳖三足曰能。宓妃攸馆，神用挺纪。攸，所也。馆，舍也。传曰：成王迁九鼎于洛邑，卜年七百，卜世三十，后皆如其言，故云神所挺纪。谓告年纪之处也。善曰：楚辞曰：迎宓妃于伊、洛。王逸曰：宓妃，神女，盖伊、洛之水精。龙图授羲，龟书畀姒。尚书传曰：伏羲氏王天下，龙马出河，遂则其文，以画八卦，谓之河图。又曰：天与禹，洛出书。谓神龟负文而出，列于背。善曰：尔雅曰：畀，赐也。史记，禹姓姒氏。召伯相宅，卜惟洛食。相，视也。宅，居也。惟，有也。食，谓吉兆。善曰：尚书曰：召公既相宅，卜惟洛食。孔安国曰：卜必先墨画龟，然后灼之，兆顺食墨，吉也。周公初基，其绳则直。谓初造洛邑。言召公先相宅，卜之吉，周公绳度之，合于制度。善曰：尚书曰：周公初基，作新大邑于东国洛。毛诗曰：其绳则直。毛苌曰：言不失绳直之宜也。苌直良弘魏舒，是廓是极。苌弘，周大夫也。魏舒，晋大夫献子也。廓，犹规也。极，致也。谓二人率诸侯曰，敬以致功，规度王城，三旬而立之。善曰：国语曰：敬王十年，刘文公与苌弘欲城周，为之告晋。左氏传曰：晋魏舒合诸侯之大夫以城周也。经途九轨，城隅九雉。南北为经。途，道也。轨，车辙也。善曰：周礼：国中经途九轨。郑玄曰：涂容九轨，谓辙广也。又周礼曰：王城隅之制九雉。郑玄云：雉，度也。谓高一丈，长三丈为雉。度徒洛堂以筵，度室以几。堂，明堂也。筵，席也，长九尺。几，俎也，长七尺。善曰：周礼曰：室中度以几，堂上度以筵。京邑翼翼，四方所视。京，大也。大邑，谓洛阳也。翼翼，礼仪盛貌。言常为四方观，翼翼然也。善曰：毛诗曰：商邑翼翼，四方之极。汉初弗之宅[23]，故宗绪中圮」痞。绪，统也。圮，绝也。汉家不居于洛，故宗庙之统，中途废绝也。
　　「巨猾间去声舋许觐，窃弄神器。巨，王莽字巨君也。猾，狡也。间，候也。舋，隙也。神器，帝位也。言王莽因成、哀无嗣，元后秉政，汉祚微弱，篡处高位。善曰：老子曰：天下神器，不可为也，为者败之。韦昭汉书注曰：神器，天子玺也。历载三六，偷安天位。载，年也。三六，十八年。谓王莽篡位一十八年也。天位，帝位也。善曰：尚书曰：天位艰哉。于时蒸民，罔敢或贰。于，于也。蒸，众也。罔，无也。言是时众民无敢有二心于莽者。毛诗曰：于时言言。尚书，蒸民乃粒。其取威也重矣！威，畏也。重，犹多也。谓为天下所畏己者多矣。善曰：左氏传，先轸曰：报施救患，取威定霸。我世祖忿之，世祖，光武也。忿，恚。疾王莽威重如此也。乃龙飞白水，凤翔参所今墟。白水，谓南阳白水县也，世祖所起之处也。初为更始大司马，讨王郎于河北，[24]北为参、虚分野。龙飞凤翔，以喻圣人之兴也。善曰：周易曰：飞龙在天，大人造也。授钺四七，共工是除。授，与也。钺，斧钺也。四七，二十八将也。共工，霸天下者，以喻王莽也。六韬曰：凡国有难，君召将以授斧钺。汉书曰：颛顼有共工之阵，以定水灾。欃枪旬始，群凶靡余。欃枪，星名也。谓王莽在位，如妖气之在天。世祖除之，凶恶无余。尔雅曰：彗星，为欃枪也。旬始，妖气也。史记曰：旬始，状如雄鸡也。靡，无也。今言世祖除凶贼，无有遗余也。区宇[25]乂宁，思和求中。天地之内称?。言海内既已乂安，思求阴阳之和，天地之中而居之。睿哲玄览，都兹洛宫。睿，圣也。玄，通也。言通见此洛阳宫也。善曰：尚书曰：睿作圣，明作哲。老子曰：涤除玄览。河上公曰：心居玄冥之处，览知万物，故谓之玄览。王弼曰：玄，物之极也。广雅曰：玄，远也。曰止曰时，昭明有融。曰，辞也。时，是也。融，长也。言当止居是洛邑，必有昭明之德，长久之道也。善曰：毛诗曰：曰止曰时，[26]昭明有融。既光厥武，仁洽道丰。止戈曰武。谥法曰：功格天下曰光，谇定祸乱曰武。洽，合也。丰，盛也。世祖既能止戈，故谥光武。言仁义之道大丰盛也。善曰：洽，沾也。登岱勒封，与黄比崇。」登，上也。岱，泰山也。谓王者功成作乐，治定制体，故封泰山，勒功于石，以纪号也。黄，黄帝也。史记曰：崇，高也。言世祖与黄帝比其尊号。善曰：史记曰：黄帝封泰山，禅云、亭。司马彪续汉书曰：建武三十二年，乃封禅。孔安国尚书传曰：崇，尊也。
　　「逮至显宗，六合殷昌。逮，及也。殷，盛也。昌，炽也。显宗，明帝号也。六合，天地四方也。善曰：吕氏春秋曰：神通乎六合。高诱曰：四方上下为六合也。乃新崇德，遂作德阳。崇德、德阳，皆殿名也。崇德在东，德阳在西，相去五十步。启南端之特闱，立应门之将将。启，开也。端门，南方正门。应门，中门也。善曰：尔雅曰：宫中门谓之闱。洛阳宫舍记曰：洛阳有端门。毛诗曰：应门将将。毛苌曰：将将，严正之貌。昭仁惠于崇贤，抗义声于金商。崇贤，东门名也。金商，西门名也。谓东方为木，主仁，如春以生万物，昭天子仁惠之德，故立崇贤门于东也。西为金，主义，音为商，若秋气之杀万物，抗天子德义之声，故立金商门于西。善曰：汉书曰：角为木为仁，商为金为义也。飞云龙于春路，屯神虎于秋方。德阳殿东门称云龙门，德阳殿西门称神虎门。神虎，金兽也。秋方，西方也。飞，飞龙也。易曰：云从龙，为水[27]兽。春路，东方道也。善曰：汉书曰：东宫苍龙。又曰：东方于时为春。宫殿簿，北宫有云龙门。王逸楚辞注曰：屯，陈也。汉书曰：西宫白虎。又曰：西方于时为秋。宫殿簿，北宫有神虎门。建象魏之两观，旌六典之旧章。象魏，阙也，一名观也。旌，表也。言所以立两观者，欲表明六典旧章之法。谓悬书于象魏，浃日而敛之。善曰：周礼曰：太宰掌建邦之六典：一曰治典，二曰教典，三曰礼典，四曰政典，五曰刑典，六曰事典。旧章，法令条章也。[28]左传曰：旧章不可忘。其内则含德章台，天禄宣明。温饬迎春，寿安永宁。八殿皆以休令为名，美时君之德，在应门之内也。飞阁神行，莫我能形。言阁道相通，不在于地，故曰飞人。不见行往，故曰神形。谓天子之形容，言我无能说其形状也。濯龙芳林，九谷八溪。洛阳图经曰：濯龙，地名，故歌曰：濯龙望如海，河桥渡似雷。芳林，苑名。九谷八溪，养鱼池。芙蓉覆水，秋兰被涯音宜。芙蓉，荷华也。秋兰，香草，生水边，秋时盛也。善曰：楚辞曰：秋兰兮青青。郑玄注周易曰：兰，香草也。被，亦覆也。渚戏跃鱼，渊游龟蠵音惟。渚，水渚也。戏，游也。跃，跳也。毛诗曰：王在灵沼，于牣鱼跃。蠵，龟类也。凡此物谓取有时，非时则恣之游戏，不惊动也。永安离宫，修竹冬青。永安，宫名也。修，长也。冬青，谓不雕落也。阴池幽流，玄泉洌清。水称阴。幽流，谓伏沟，从地下流通于河也。水黑色，故曰玄泉。洌，清澄貌。善曰：楚辞曰：临沅、湘之玄渊。毛诗曰：冽彼下泉。鹎匹鶋居秋栖，鹘骨鸼竹交春鸣。[29]尔雅曰：鷽斯，鹎鶋。郭璞曰：鹎鶋，匹鸟，腹下白也。又曰：鶌鸠，鹘鸼。郭璞曰：鹘鸼似山鹊，头[30]尾青黑色。秋栖、春鸣，谓各得其性也[31]。鴡七余鸠丽离黄，关关嘤嘤。尔雅曰：鴡鸠，王鴡也。郭璞曰：鴡，鹘鸼[32]类也。又曰：鸧鹒，鵹黄也。郭璞曰：鹂，黄黑也。关关嘤嘤，谓音声和也[33]。于南则前殿灵[34]台，龢驩安福。前殿，露寝也。灵台，台名也。龢驩、安福，二殿名，并在德阳殿之南。謻直移门曲榭，邪阻城洫。謻门，冰室门也。台有木曰榭。阻，依也。洫，城下池。冰室门及榭皆屈曲邪行，依城池为道也。奇树珍果，钩盾垂允所职。奇，异也。珍，贵也。钩盾，今[35]官，主小苑。善曰：钩盾，五丞也。尔雅曰：职，主也。西登少华，亭候修敕。登，升也。并有亭有候也。修，治也。敕，整也。谓西园中有少华之山。九龙之内，寔曰嘉德。九龙，本周时殿名也。门上有三铜柱，柱有三龙相纠绕，故曰九龙。嘉德，殿名，在九龙门内也。西南其户，匪雕匪刻。毛诗曰：西南其户，不雕[36]不刻。尚质也。言殿舍之多，其户或西或南也。我后好约，乃宴斯息。我后，谓明帝也。宴，安也。息，止也。善曰：周易曰：君子以向晦入宴息也。于东则洪池清蘌[37]语，渌水澹澹徒敢。内阜川禽，外丰葭菼。洪，池名也，在洛阳东三十里。阜，多也。丰，饶也。内多鱼鳖，外饶芦薍也。善曰：汉书音义：应劭曰：蘌，在池水上作室，可用栖鸟，鸟入则捕之[38]。高唐赋曰：水澹澹而盘纡。说文曰：澹澹，水摇貌也。尔雅曰：葭，苇也。菼，薍也。薍，五患切。献鳖蜃与龟鱼，供蜗古花蠯蒲佳与菱芡。蜗，螺也。菱，芰也。芡，鸡头也。善曰：周礼曰：春献鳖蜃，秋献龟鱼，祭祀供蜱蠃。郑玄曰：蜃，大蛤也。杜子春曰：蜃，蚌也。蜱与蠯同。礼记曰：蜗，醢而众食。周礼曰：加笾豆[39]之实，有菱芡也[40]。其西则有平乐都场，示远之观。平乐，观名也。都，谓聚会也。为大场于上以作乐，使远观之，谓之平乐。在城西也。龙雀蟠盘蜿纡元，天马半汉。龙雀，飞廉也。天马，铜马也。蟠蜿、半汉，皆形容也。善曰：华峤后汉书曰：明帝至长安，迎取飞廉并铜马，置上西门平乐观也。瑰异谲诡，灿烂炳焕。瑰，奇也。谲诡，变化也。灿烂炳焕，絜白鲜明之貌。奢未及侈[41]，俭而不陋。言皆合于礼，故奢不至侈，故[42]俭不至陋也。规遵王度，动中得趣。」规，摹也。遵，循也。趣，意也。度，先王之法度，举动合礼之意也。家语，孔子曰：公甫之妇，动中得趣[43]。
　　「于是观礼，礼举仪具。具，足也。言观王之光明礼仪皆备具也。善曰：左氏传曰：诸侯宋、鲁于是观礼。经始勿亟居力，成之不日。勿，犹不也。亟，急也。成之不日，言不用一日即成之。善曰：毛诗曰：经始勿亟，庶人于来。毛苌曰：经，度也。又曰：庶民攻之，不日成之。犹谓为之者劳，居之者逸。劳，苦也。逸，乐也。善曰：贾子曰：翟王使使者之楚，楚王飨客于章华之台。楚王曰：翟亦有台乎？使者曰：翟王茅茨不剪，采椽不斲。犹以作者大劳，居者大逸也。慕唐虞之茅茨，思夏后之卑室。唐，唐尧也。虞，虞舜也。夏后，夏禹也。善曰：墨子曰：尧，舜茅茨不剪，采椽不刊。说文曰：茅茨，盖屋也。论语云：禹卑宫室，而尽力于沟洫也。乃营三宫，布教颁班常。三宫，明堂、辟雍、灵台。颁，布也。常，旧典也。所以行教化，布典礼之宫也。复福庙重屋，八达九房。复庙，重复也。重屋，重栋也。谓明堂庙屋，前后异制。善曰：礼记曰：复庙、重檐、达乡，谓天子庙饰也。大戴礼曰：明堂九室而有八牖，然九室，则九房也，八牖，八达也。规天矩地，授时顺乡。谓宫室之饰，圆者象天，方者则地也。乡，方也，言颁政赋教，常随时月而居其方。月令曰：孟春，居苍龙左丢。善曰：大戴礼曰：明堂者，上圆下方。范子曰：天者，阳也，规也；地者，阴也，矩也。三辅黄图曰：明堂方象地，圆象天。又曰：明堂顺四时行令也。造舟清池，惟水泱泱央。造舟，以舟相比次为桥也。毛诗曰：造舟为梁。泱泱，水流貌。善曰：毛诗曰：瞻彼洛矣，惟水泱泱。左制辟雍，右立灵台。言德阳殿东有辟雍，于西有灵台。谓于其上班教令者曰明堂，大合乐射乡者曰辟雍，司历纪候节气者曰灵台也。因进距衰，表贤简能。进，善也。衰，老也。言因其进则举而用之，衰减者拒而退之。谓择贤以大射，所以表明德行，简录其能否，谓辟雍也。善曰：尸子曰：治国有四术：一忠爱，二无私，三用贤，四简能。尔雅曰：简，犹择也。冯皮冰相息亮观祲浸，祈禠丝禳灾。」善曰：周礼曰：春官宗伯，冯相氏掌岁日月星辰之位，辨其灾祥，以为时候。郑玄曰：冯，乘也。相，视也。祲，谓阴阳气相浸渐以成灾也。祈，求福也。禳，除也。灾，祸也。谓求祈福而除灾害也。尔雅曰：禠，福也。郑玄周礼曰：却变异曰禳。
　　「于是孟春元日，群后旁戾。尚书曰：正月元日，舜格于文祖。孟春，正月也。元日，正日也。群后，公卿之徒也。旁，四方也。戾，至也。言诸侯正月一日从四方而至，各来朝享天子也。百僚师师，于斯胥洎。尚书曰：百僚师师。百僚，谓百官也。师师，谓相师法也。胥，相也。洎，及也。言元日百官于此相连及而来朝贺也。藩国奉聘，要荒来质。综曰：谓王侯藩称国也。言要荒之外，所奉聘令者尽来朝见。善曰：周礼曰：镇服外五百里曰藩服。魏相上封曰：显明功臣，以镇藩国。郑司农周礼注曰：众来曰俯，寡来曰聘。尚书曰：五百里要服，又五百里荒服。汉书曰：楼兰王遣子质汉也。具惟帝臣，献琛执贽。具之言俱也。献，贡也。琛，宝也。执，持也。贽，礼也。言藩国来贡者，谓随土所出宝而贡之也。善曰：万邦黎献，具惟帝臣。毛诗曰：来献其琛。封禅书曰：百蛮执贽。周礼曰：以六禽作六贽。郑玄曰：贽之言至也，所执以自致也。当觐乎殿下者，盖数万以二。觐，见也。言于此之时，当入见于殿下者可数万人，分于阙下夹道为二部。尔乃九宾重平，胪庐人列。言鸿胪所主，羌胡之人，皆罗列于朝廷也。善曰：汉书曰：群臣朝十月仪，大行人设九宾，胪句传。韦昭曰九宾，则周礼曰九仪，谓公、侯、伯、子、男、孤、卿、大夫、士也。胪，传也，次以传上令也。苏林曰：上传语告下胪，下传告上句。胪，犹行也。二训虽殊，皆以行上语为胪也。崇牙张，镛庸鼓设。崇牙，栒虡上板作剑鎝者。横曰栒，植曰虡。张，谓树之以县锺鼓也。善曰：毛诗曰：崇牙树羽。又曰：镛鼓有斁。毛苌诗传，大曰镛。郎将司阶，虎戟交铩杀。言虎贲中郎将主夹阶而立。虎贲，或执戟，或持铩而相对也。交铩，谓交加而设兵器也。善曰：汉书曰：仪兵郎中夹阶。说文曰：铩，铍有镡。龙辂充庭，云旗拂霓。马八尺曰龙。辂，天子之车也，故曰龙辂。充，满也。庭，朝廷。旗，谓熊虎为旗，为高至云，故曰云旗也。楚辞曰：载云旗之逶夷。拂，至也。霓，天边气也。夏正三朝，庭燎晢晢。夏家建寅之正，汉家所用也。三朝，岁月日朝。晢晢，大光明也。善曰：东都赋曰：春王三朝。三朝，岁首朔日也。毛诗曰：夜如何其？夜未艾，庭燎晰晰。撞洪锺，伐灵鼓，撞，铿也。伐，击也。灵鼓，六面鼓也。善曰：周礼曰：灵鼓灵浅。旁震八鄙，軯普耕磕苦代隐訇火宏。旁，四方也。震，惊也。八鄙，四方与四角也。軯磕隐訇，锺鼓之声也。若疾霆转雷而激迅风也。」霆，霹雳也。迅，疾也。言锺鼓之声，又若雷霆之相转，亦如急风之迅疾也。
　　「是时称警跸已下雕辇于东厢。警，谓清道也。辇，人挽车。雕，谓有雕饬也。殿东西次为厢。善曰：汉书仪注曰：皇帝辇动，则左右侍帷幄者称警。孔安国尚书传曰：雕，刻镂也。冠通天，佩玉玺，通天，冠名也。佩，带也。玉玺，天子印也。蔡雍独断曰：天子冠通天。纡皇组，要干将。纡，垂也。皇，大也。组，绶也。干将，剑名也。越绝书曰：楚王令欧冶子、干将为铁剑三枚，一曰龙渊，二曰太阿，三曰工市也。吴越春秋曰：干将者，吴人，造剑二枚，一曰干将，二曰莫耶。负斧扆，次席纷纯，白与黑谓之斧。扆，屏风，树之坐后也。次席，竹席也。纷纯，谓以组为缘。善曰：礼记曰：天子负斧扆，南向而立。郑玄曰：负之言背也。周礼曰：大朝觐，王设黼依，设莞席纷纯，次席黼纯，左右玉几。次席纷纯，谓二席俱设，互言之。左右玉几而南面以听矣。周礼曰：天子左右玉几，郑玄曰：左右有几，优至尊也。善曰：周易曰：离者，明也，南方之卦也。圣人南面听天下，向明而治。盖取于此也。然后百辟乃入，司仪辨等，百辟，诸侯也。司，主也。仪，法也。辨，别也。言百官有分别者，谓司主之次也。善曰：百辟其刑之。周礼曰：司仪主礼，掌九仪之宾客，分别五等之诸侯。左传，臧僖伯曰：明贵贱，辩等差。尊卑以班，璧羔皮帛之贽既奠，班，位次也。谓尊卑有等差也。善曰：国语曰：班爵贵贱以列之。周礼曰：子执谷璧，孤执皮帛，卿执羔，大夫执鴈，士雉，各有次第。奠，置也。天子乃以三揖之礼礼之。善曰：周礼曰：王土揖庶姓，时揖异姓，天揖同姓。郑玄曰：庶姓，无亲者也。土揖，推手小下之也。异姓，昏姻也。时揖，平推手也。天揖，推手小举之。又曰：诸侯，心平手礼。伯男，手在心下礼。外国君，在心上礼。穆穆焉，皇皇焉，济济焉，将将焉，信天下之壮观也。壮观，言天下之人壮大观览也。礼记曰：天子穆穆，诸侯皇皇，大夫济济，士将将。郑玄曰：威仪容止之貌。史记曰：天下之壮观也。乃羡公侯卿士，登自东除，羡，延也。登，进也。谓命之上殿也。天子从中阶，诸侯从东西阶。善曰：东除，嗬也。访万机，询朝政，尚书曰：一日二日万机。言机微之事，日有万种。询，谋也，谓与谋朝政，有所先后者也。勤恤民隐，而除其眚。恤，忧也。隐，痛也。眚，病也。言有隐痛不安者，今忧恤之也。善曰：国语，祭公谋父曰：勤恤民隐，而除其害也。人或不得其所，若己纳之于隍。隍，城下坑无水者。善曰：孟子曰：伊尹思天下之民，匹夫匹妇不与被尧舜之泽者，若己推而纳之于沟中也。郑玄毛诗笺曰：纳，内也。说文曰：城池无水曰隍。荷天下之重任，匪怠皇以宁静。荷，负也。怠，懈也。皇，暇也。言无有懈怠于宁静者，谓常有所忧也。善曰：孙卿子曰：国者，天下之大器也，重任也，可不善择而后错之？毛诗曰：不敢迨遑。发京仓，散禁财。发，开也。京，大也。禁，藏也。善曰：尚书曰：散鹿台之财，发巨桥之粟。毛诗曰：曾孙之庾，如坻如京。赉皇寮，逮舆台。赉，赐也。皇寮，百官也。逮，及也。言天子散发禁库之财，无问贵贱，皆赐及之。善曰：左氏传曰：人有十等：王臣公，公臣大夫，大夫臣士，士臣皁，皁臣舆，舆臣隶，隶臣寮，寮臣仆，仆臣台。汉书，公卿言曰：陛下出禁钱以振元元。应劭曰：少府掌山泽陂池之税，名曰禁钱，以给私养。命膳夫以大飨，饔饩浃乎家陪。周礼曰：膳夫，主食之官。熟曰饔，腥曰饩。浃，遍也。家陪，谓公卿大夫之家。善曰：毛诗曰：牲牢饔饩。论语曰：陪臣执国命。春醴惟醇，燔炙芬芬。醇，厚也。燔炙，谓炙肉也。芬芬，香气盛也。善曰：毛诗曰：为此春酒。又曰：燔炙芬芬。吕氏春秋曰：厚酒肥肉。君臣欢康，具醉熏熏。康，乐也。具，俱也。熏熏，和说貌。言君臣皆欢乐而和说也。善曰：毛诗曰：公尸来止熏熏。毛苌曰：熏，和悦也。千品万官，已事而踆七旬。已，止也。踆，退也。谓品秩官僚等，并止事而退还也。善曰：国语曰：观射父曰：百姓、千品、万官、亿丑。管仲曰：有司已事而竣。踆与竣同也。勤屡省昔井，懋干干。屡，数也。省，察也。懋，勉也。干干，敬也。善曰：尚书曰：屡省乃成。周易曰：君子终日干干也。清风协于玄德，淳化通于自然。协，同也。淳，厚也。玄，天也。自然，通神明也。言帝如此清惠之风，同于天德，淳厚之化，通于神明也。善曰：孔安国尚书传曰：风，教也。老子曰：为而不持，长而不宰，是谓玄德。王弼曰：玄德者，皆有德不知其至，出于幽冥者也。老子曰：天法道，道法自然。王弼曰：自然者，无称之言，穷极之辞。宪先灵而齐轨，必三思以顾愆。宪，法也。先灵，先圣之神灵，即谓尧、舜也。愆，过也。齐，同也。轨，迹也。言有事能思，信与先圣同轨迹也。善曰：论语曰：季文子三思而后行。招有道于侧陋，开敢谏之直言。招，明也。有道，言使郡国于侧陋之中，举有道之士而用之也。直言，谓直谏者也。善曰：尚书曰：明明扬侧陋。汉书曰：举能直言极谏者。聘丘园之耿絜，旅束帛之戋戋。耿，清也。旅，陈也。谓有清絜者也。言丘园中有隐士，贞絜清白之人，聘而用之。束帛，谓古招士必以束帛加璧于上。周易曰：六五，贲于丘园，束帛戋戋。王肃云：失位无应，隐处丘园。盖蒙闇之人，道德弥明，必有束帛之聘也。戋戋，委积之貌也。上下通情，式宴且盘。」上谓君，下谓臣。式，用也。盘，乐也。言君情通于下，臣情达于上，故能国家安，而君臣欢乐也。善曰：墨子曰：古者，圣王惟能审以尚同，是故上下通情。毛诗曰：嘉宾式宴以乐也。
　　「及将祀天郊，报地功，善曰：将，欲也。白虎通曰：祭天必在郊者，天体至清，故祭必于郊，取其清絜也。周礼以正月上辛，郊祀告于上帝，祭天而郊，以报去年土地之功。京房易占曰：立秋报地功。祈福乎上玄，思所以为虔。祈，求也。玄，天也。玄黄天地。言天子祭天地之际，思念所以尽其忠敬。善曰：礼记曰：共皇天上帝之神，以为人祈福。周易曰：天玄而地黄也。肃肃之仪尽，穆穆之礼殚。殚，尽也。善曰：毛诗颂曰：至止肃肃。礼记曰：天子穆穆。然后以献精诚，奉禋祀，曰：『允矣，天子者也。』献，进也。允，信也。天子，言是天帝之子也。善曰：国语曰：精意以享谓之禋祀。周礼曰：以禋祀祀昊天上帝。毛诗曰：允矣君子。乃整法服，正冕带。整，理也。冕，所谓平天冠也。言天子素带朱里，谓三皇已来始冕，制有数种。郑玄曰：长一尺七寸，广八寸，前圆后方，以珠玉饰之也。法服，谓衣服并有法度。善曰：孝经曰：非先王之法服不敢服。珩行紞丁敢纮宏綖，玉笄綦其会。笄，簪也，谓以玉饰之。善曰：左氏传曰：珩紞纮綖，昭其度也。杜预曰：珩，维持冠者。纮，缨从下上者。紞，冠之垂者也。綖，冠上覆者。周礼曰：王之五冕，玉笄也。又曰：王之皮弁，会五采玉琪。郑玄曰：会，缝中。琪如綦。綦，谓结皮弁于缝中，每贯结五采玉十二以为饰，谓之綦会。火龙黼黻，藻繂律鞶厉。善曰：左氏传曰：火龙黼黻，昭其文也。藻繂鞞卽，鞶厉斿缨，昭其数也。杜预曰：火，画火也。龙，画龙也。白与黑谓之黼黻，两己相戾也。藻繂，以韦为之，所以藉玉。鞞，佩刀削上饰；卽，下饰。鞶厉，绅带之垂者。斿，旌旗之斿。缨，在马膺前。结飞云之袷辂，树翠羽之高盖。袷辂，次车也，次车树翠羽为盖，如云飞也。今世谓之羽盖车也。善曰：高唐赋曰：翠为盖。建辰旒之太常，纷焱一作飙悠以容裔。辰，谓日、月、星也。画之于旌旗，垂十二旒，名曰太常，上画三辰，以象天明也。谓天子十二旒，诸侯九旒，大夫三旒。纷，盛也。悠，从风貌。容裔，高低之貌。焱，火花也。言风鼓动旌旗，纷纭盛乱如火花之飞起。善曰：周礼曰：日月为常。左氏传曰：三辰旗旗，昭其明也。六玄虬之弈弈，齐腾骧而沛艾。六，六马也。玄，黑也。天子驾六马。腾骧，趣走也。弈弈，光明。沛艾，作姿容貌也。善曰：甘泉赋曰：六玄虬。毛诗曰：四牡弈弈。司马相如大人赋曰：沛艾赳螑。龙辀华轙蚁，金鋄亡犯镂钖。辀，车辕，辕端上刻作龙头也。华，采画也。善曰：尔雅曰载辔谓之轙。郭璞曰：在轼上，环辔所贯也。蔡雍曰：金鋄者，马冠也。高广各五寸，上如玉华形，在马髦前。镂，雕饰也，当颅刻金为之。毛诗曰：钩膺镂钖。方釳乞左纛，钩膺玉瓖音襄。方釳，谓辕旁以五寸铁镂钖，中央低，两头高，如山形，而贯中以翟尾，结着之辕两边，恐马相突也。左纛，以旄牛尾大如斗，置騑马头上，以乱马目，不令相见也。钩膺，当胸也。瓖，马带玦，以玉饰也。善曰：广雅曰：釳，许乞切。銮声哕哕，和铃鉠鉠于良切。銮在衡，和在轼，皆以金为铃也。哕哕，和鸣声。鉠鉠，小声。善曰：毛诗曰：銮声哕哕，和铃鉠鉠。重轮贰辖，疏毂飞軨零。蔡雍独断曰：乘舆重毂外复有一毂，副辖其外，乃复设辖然。重轮即重毂也。飞軨，以缇紬广八尺，长柱地，画左青龙，右白虎，系轴头，取两边饰。蔡雍月令章句曰：疏，镂也。羽盖威蕤，葩瑵爪曲茎。羽盖，以翠羽覆车盖也。威蕤，羽貌。葩爪，悉以金作华形。茎皆曲，蔡雍独断曰：凡乘舆车皆羽盖金华。爪与瑵同。顺时服而设副，咸龙旗而繁缨。五时之服，各随其车，车各一色，以为副贰。副车各一乘，今谓之五帝车也。龙旗者，交龙为旗也。鞶，今之马大带也。缨，马鞅也。善曰：毛诗曰：龙旗阳阳。周礼曰：玉路钖樊缨。郑玄曰：樊，读如鞶，谓今之马大带也。繁与鞶古字通。立戈迤戛，农舆辂木。戈，谓木勾矛戟也。戛，长矛也。矛，置车上，邪柱之，是谓戎辂。农舆无盖，所谓耕根车也。言耕稼于藉田，乘马无饰，故称木。善曰：迤，邪也。属车九九，乘轩并毂。副车曰属。言相连也。属车有藩者曰轩。皆在后为三行，故曰并毂。善曰：汉杂事曰：诸侯贰车九乘，秦灭九国，兼其车服，故大驾属车八十一乘。旷伏弩重旃，朱旄青屋。通帛曰旃，朱旄。旄，牛尾赤色者也。青屋，青作盖里也。善曰：说文曰：旷，车兰间皮筐以安其弩也。徐广车服志曰：轻车置弩于轼上，载以属车，然置弩于旷，曰旷弩。奉引既毕，先辂乃发。奉引，谓引道者，言引道之次已定，前车乃发。善曰：汉官仪曰：大驾则公卿奉引。尚书曰：先路在左塾之前。鸾旗皮轩，通帛綪蒨旆。鸾旗，谓以象鸾鸟也。皮轩，以虎皮为之。善曰：蔡邕车服志曰：鸾旗，俗人名曰鸡翘。上林赋曰：前皮轩，后道斿。通帛曰旗。国语曰：分鲁公以少帛綪茷。韦昭曰：綪茷，大赤也。云罕九斿，闟戟轇胶輵葛。云罕，旌旗之别名也。九斿，亦旗名也。闟，鋋也。轇輵，杂乱貌。善曰：上林赋曰：载云罕。说文曰：斿，旍施流也。史记曰：赵良谓卫鞅曰：君之出也，操闟戟者旁车而趋。王逸楚辞注曰：轇輵，参差纵横也。髶而利髦被绣，虎夫戴鹖。髶髦，髦头茸骑也。善曰：汉书羿为髦头。应劭曰：绣衣，在天子乘舆之前。鹖，鹥鸟也。斗至死乃止，令武士戴之，取猛也。司马彪续汉书曰：虎贲骑皆鹖冠。驸承华之蒲梢，飞流苏之骚杀。桑葛。驸，副马也。承华，补名也。言取华补之蒲梢，以为副马也。汉官仪有承华补。善曰：后宫蒲梢汗血之马。流苏，五采毛杂之，以为马饰而垂之。续汉书曰：驸马赤珥流苏。挚虞决疑要注曰：凡下垂为苏。骚杀，垂貌。总轻武于后陈，奏严鼓之嘈糹才达。后陈者，谓北军五营兵在后陈列。嘈糹，鼓声。善曰：汉书曰：隤铜丸以挝鼓，声中严鼓之节。晋灼曰：疾击鼓。戎士介而扬挥，戴金钲而建黄钺。戎，兵也。士，士卒也。介，甲也。挥，为肩上绛帜，如燕尾者也。金钲，镯铙之属也。黄钺，以黄金饰之。善曰：左氏传，厨人濮曰：扬徽者，公徒也。徽与挥古字通。蔡邕独断曰：乘舆后有金钲黄钺。清道案列，天行星陈。清道，谓跸止行者。列，犹次也。言天子行如上天之星行，罗列有次。善曰：司马相如上疏曰：清道而后行。周易曰：天行健。尚书大传曰：明明上天，烂然星陈。肃肃习习，隐隐辚辚。肃肃，敬貌。习习，行貌。隐隐，众多貌。辚辚，车声也。殿坫未出乎城阙，旆已反乎郊畛诸邻。殿，后军也。旆，前军也。郊畛，谓郊界也。言从之多后犹未出城阙，前已回于郊界也。善曰：论语曰：孟之反不伐，奔而殿。宋衷太玄经注曰：畛，界也。盛夏后之致美，爰敬恭于明神。」盛，犹嘉也。夏后，禹也。言今嘉欲行禹之事，爰布恭敬于神明也。善曰：论语曰：恶衣服而致美于黻冕，菲饮食而致孝于鬼神。毛诗曰：恭敬明神也。
　　「尔乃孤竹之管，云和之瑟。孤竹，国名，出竹。善曰：周礼曰：孤竹之管，云龢之瑟。和与龢古字通。郑玄曰：孤竹，特生者也，云和，山名也。出美木，用为瑟，其声清亮也。雷鼓鼘鼘，六变既毕。雷鼓，八面鼓也。凡乐六变为一成，则更奏。毕，尽也。善曰：周礼曰：雷鼓路浅奏之，若乐六变，一变，川泽之神见；二变，山林之神见；三变，丘陵之神见；四变，坟衍之神见；五变，地神见；六变，天神见。毛诗，鼓渊渊。冠华秉翟，列舞八佾。冠华，以铁作之，上阔下狭，以翟雉尾饰之，舞人头戴。一行罗列八人，八八六十四人。谓今麦策花也。谷梁传曰：舞夏天子八佾。善曰：蔡邕独断曰：大乐郊祀，舞者冠建华冠。毛诗曰：右手秉翟。马融论语注曰：佾，列也。元祀惟称，群望咸秩。元，大也。祀，祭也。称，举也。谓大祭天地之礼既举，群岳众神望以祭祀之，皆有秩次。善曰：尚书曰：咸秩无文。王肃曰：秩，序也。左氏传曰：乃有事于群望。孔安国尚书传曰：在远者望而祭之。扬槱由燎之炎炀样，致高烟乎太一。扬，飞扬也。槱之言聚也。谓聚薪焚之，扬其光炎，使上达于天也。太一，天之尊神也，曜魄宝也。善曰：周礼曰：以槱燎祀司中司命。郭璞方言注曰：火炽猛为炀。说文曰：致，送也。汉书曰：中宫天极星，其一明者，太一常居也。神歆馨而顾德，祚灵主以元吉。歆，飨也。顾，眷也。祚，报也。灵，明也。元，大也。吉，福也。言天神睹人主之明肃，顾飨其馨香之祭，故报之以大福。尚书曰：明德惟馨。周易曰：黄裳元吉。然后宗上帝于明堂，推光武以作配。宗，尊也。上帝，太微中五帝也。配，对也。言尊祭五帝于明堂，以光武配之。汉书曰：明帝宗祀五帝于明堂，光武皇帝配之。辩方位而正则，五精帅而来摧徂回切。辩，别也。方位，谓四方中央之位也。则，法也。五精，五方星也。帅，循也。摧，至也。言五帝总集至明堂。善曰：汉书曰：祀五帝于明堂，坐位各处其方。孝经钩命决曰：宗祀文王于明堂，以配上帝五精之神。尔雅曰：摧，至也。尊赤氏之朱光，四灵懋而允怀。赤氏，谓汉火德所统，赤帝熛怒也。河图曰：四灵，苍帝神名灵威仰，赤帝神名赤熛怒，黄帝神名含枢纽，白帝神名白招拒，黑帝神名协光纪。今五云四灵，谓除赤，余有四。懋，悦也。怀，安也。善曰：尚书曰：民其允怀。孔安国曰：民信归之。于是春秋改节，四时迭代。改，易也。迭，更也。代，谢也。言感四时之谢，而欲享祀也。善曰：易干凿度，孔子曰：天地有春秋冬夏节，故生四时。又曰：五行迭终，四时更废。蒸蒸之心，感物曾思。广雅曰：蒸蒸，孝也。感物，谓感四时之物，即春韭卵，夏麦鱼，秋黍肫，冬稻鴈。孝子感此新物，则思祭先祖也。善曰：尚书曰：虞舜蒸蒸。广雅曰：感，伤也。躬追养于庙祧吐尧，奉蒸尝与禴祠。言祭皆追感孝养之道，故躬自为之。躬，犹身也。善曰：礼纬曰：祭者，所以追养继孝也。礼记曰：远庙为祧。毛诗曰：禴祠蒸尝。公羊传曰：春曰祠，夏曰禴，秋曰尝，冬曰蒸。物牲辩遍省，设其楅衡。物牲，谓祭祀之牲物，皆遍省视之也。横木于牲角端，以备抵触，谓之楅衡。善曰：周礼曰：牧六牲而阜蕃其物，以供祭祀。凡祭祀，饰其牛牲，设其楅衡。杜子春曰：楅衡，所以持令不得抵触人也。毛炰炮豚胉博，亦有和羹。善曰：郑玄曰：周礼注曰：毛炰者，豚胉去其毛而炰之，以备八珍。毛诗曰：毛炰胾羹。周礼曰：饮食之豆，其实豚胉。杜子春曰：以胉为膊，谓囱也。毛诗曰：亦有和羹。涤濯静嘉，礼仪孔明。涤濯，谓洗涤也。静，絜也。嘉，善也。孔，甚也。言礼仪甚鲜明也。善曰：周礼曰：大祭祀，视涤濯。郑玄曰：涤，溉祭器也。毛诗曰：笾豆静嘉。又曰：礼仪既备。又曰：祀事孔明。万舞奕奕，锺鼓喤喤。万舞，干也。奕奕，舞形也。喤喤，鼓声也。善曰：毛诗曰：万舞奕奕，锺鼓喤喤。灵祖皇考，来顾来飨平声。灵、皇，神名，谓先帝也。言先帝之神顾愍子孙，享其食也。神具醉止，降福穰穰。」神，谓先神也。具，俱也。止，已。降，下也。穰穰，众多也。善曰：毛诗曰：神具醉止，降福穰穰。
　　「及至农祥晨正，土膏脉起。农祥，天驷，即房星也。晨时，正中也，谓正月初也。善曰：国语曰：虢文公曰：太史顺时视土，农祥晨正，土乃脉发。太史告稷曰：土膏其动。韦昭曰：农祥，房星也。晨正，谓立春之日，晨中于午也。脉，理也。膏，土润也。乘銮辂而驾苍龙，善曰：礼记曰：孟春之月，乘銮辂，驾苍龙。郑玄曰：銮辂，有虞氏之车也，有銮和之饰，而饰之以青轮。春，东方色青也。马八尺为龙。介驭间以剡以冉耜。天子车，帝在左，御在中，介处右。善曰：礼记曰：天子祈谷于上帝，亲载耒耜，措之于参保介之御间。郑玄曰：保介，车右，置耒耜于车右与御者之间，明以劝农。又使勇士衣甲而参乘，备非常也。保，犹衣也。毛诗曰：以我覃耜。毛苌曰：覃，利也。郑玄礼记注曰：耜，耒之金也。覃与剡同。躬三推土回于天田，修帝籍之千亩。善曰：东观汉记曰：永明四年，诏书曰：朕亲耕于籍田，以祈农事。礼记曰：躬耕帝籍，天子三推，为籍千亩。杨雄上林苑箴曰：芒芒天田，芃芃作谷。供禘郊之粢盛，必致思乎勤己。禘郊，谓祭天于南郊也。言天子籍田千亩，必须亲耕者，为敬其祖考，用充宗庙之粢盛，故云勤己。善曰：礼记曰：王者禘其祖之所自出。郑玄曰：禘，大祭也。又曰：天子籍田千亩。以事天地，以为齐盛。毛苌诗传曰：器实曰粢，在器曰盛。郑玄礼记注曰：致之言至也。兆民劝于疆埸亦，感懋力以耘耔音子。兆民，谓百姓也。疆，田畔也。耘，去草。耔，壅本也。善曰：毛诗曰：疆埸有瓜，或耘或耔。尔雅曰：懋，勉也。春日载阳，合射辟雍。阳，暖也。言春三月之时，与诸侯合射辟雍，行礼教。善曰：毛诗曰：春日载阳。郑玄曰：载之言则也。东观汉记，永平三年三月，上初临辟雍，行大射礼。设业设虡，宫悬金镛。设，施也。业，栒上板刻为鴈齿，捷业然，植者为虡，横者为栒，以施设悬之宫中也。镛，大锺也。善曰：毛诗曰：设业设虡。周礼曰：正乐悬之位，王宫悬。郑司农曰：宫悬，四面也。镛，已见上文。鼖鼓路浅，树羽幢幢。鼖，大鼓也。浅，小鼓也。幢幢，羽貌。善曰：周礼曰：以鼖鼓鼓军事。又曰：路鼓路浅。毛诗曰：崇牙树羽。毛苌曰：置羽于栒上，以为饰也。于是备物，物有其容。言备具也。物，礼物也。射之礼物并有容饰也。善曰：左氏传，屠蒯曰：事有其物，物有其容。伯夷起而相仪，后夔坐而为工。伯夷，唐虞时明礼仪之官也。后夔，舜臣，掌乐之官。言礼以行施，故云起；乐以静陈，故曰坐。善曰：左氏传曰：孟僖子不能相仪。又曰：昔玄妻，乐正后夔取之。仪礼曰：大射工六人。张大侯，制五正。善曰：毛诗曰：大侯既抗。毛苌曰：大侯，君侯也。周礼曰：王射三侯五正。郑司农曰：王张五采之侯，即五正之侯也。谓天子五正，诸侯三正，大夫、士二正。以布画取五方正色于大侯之上也。设三乏，厞司旌。言大射张三侯，故设三乏。乏以革为之，护旌者之御矢也。司旌，谓执旌司射，中当举之。周礼曰：服不氏，射则以旌居乏而待获。杜子春曰：乏，音为匮乏之乏。尔雅曰：厞，隐也，音翡。并夹既设，储乎广庭。并夹，钳矢者。周礼曰：射则取矢也。言侯高则以并夹取之也。储，待也。广，大也。谓张设于大庭，以待天子也。于是皇舆夙驾，?于东阶，?之言却也。谓却于东阶下，天子未乘之时也。善曰：毛诗曰：皇舆夙驾。?，音柴。以须消启明。扫朝霞，登天光于扶桑。须，俟也。消，不见也。扫，灭也。言晨时启明先见，尚有余光，日出乃不见。霞，日边赤气也。谓天子须启明光消霞灭，日上扶桑，乃就乘舆也。礼：天子日出乃视朝。善曰：毛诗曰：东有启明，西有长庚。淮南子曰：登于扶桑，爰始将行，是谓朏明也。天子乃抚玉辂，时乘六龙。玉辂，谓玉饰之也。郑玄礼记注曰：抚，犹据也。东都宾曰：登玉辂，乘时龙。善曰：周易曰：时乘六龙。此谓各随其时而乘之。发鲸鱼，铿华锺。发，举也。铿，犹击也。华钟，谓有篆刻文，故言华也。善曰：东都赋曰：发鲸鱼，铿华钟。大丙弭节，风后陪乘。善曰：淮南子曰：若夫钳且、大丙之御也，马莫使之而自走。高诱曰：二人，太一之御也。楚辞曰：吾令羲和弭节兮。王逸曰：弭，按节徐行也。史记曰：黄帝举风后以理人。郑玄曰：风后，黄帝三公也。应劭汉官仪曰：常伯任侍中，出即陪乘也。摄提运衡，徐至于射宫。摄提有六星。玉衡，北斗中星，主回转。并饰于车上，徐行至于射宫。射宫，谓辟雍也。善曰：汉书曰：摄提失方。音义曰：摄提随斗杓所建十二月也。杓，匹遥切。春秋保干图曰：斗节运衡。何休公羊传曰：运，转也。礼事展，乐物具。展，谓舒陈器物也。物具，谓器物皆具备也。王夏阕，驺侧留虞奏。王夏，乐名也，天子初出奏也。阕，终也。善曰：周礼曰：出入则奏王夏。又曰：凡射，王奏驺虞之乐。决拾既次，雕弓斯彀古候。决，以象骨着右手巨指，所以钩弦也。拾，鞴捍着左臂也。雕弓，谓有刻画也。彀，张也。善曰：毛诗曰：决拾既次。郑玄曰：次，谓手指相比也。达余萌于暮春，昭诚心以远喻。昭，明也。诚心，谓天子之心也。善曰：礼记曰：季春，勾者毕出，萌者尽达。白虎通曰：天子所以亲射何？助阳气达万物也。名之为侯者何？明诸侯不朝者，则当射之。然则射者，帝诚心远喻于下也。文子曰：诚心可以怀也。进明德而崇业，涤饕叨餮他结之贪欲。射义曰：射所以观德也。崇，犹兴也。业，射业也。涤，荡去也。言有贪婪嗜欲者，皆涤荡去之也。善曰：汉书，明帝诏曰：亲射泰侯，盖选士威恶，助微达阳也。周易曰：君子进德修业。杜预左氏传注曰：贪财曰饕，贪食曰餮。仁风衍而外流，谊方激而遐骛。衍，布也。方，道也。激，感也。遐，远也。骛，驰也。善曰：典引曰：仁风翔乎海表。礼记曰：射者，仁道也。又曰：古诸侯之射，所以明君臣之义也。广雅曰：方，正也。日月会于龙狵鬬，恤民事之劳疚。狵，尾也。日月会于尾，谓十月时也。疚，病也。民劳病于岁事，到此月乃终也，故天子愍恤劳来之。善曰：国语云：日月会于龙狵，国家于是乎蒸尝也。贾逵曰狵，龙尾也。月令，孟冬日在尾。汉书曰：东宫苍龙。因休力以息勤，致欢忻于春酒。谓田事毕，休民力，息勤劳也。善曰：礼记曰：孟冬之月，劳农以休息。春酒，谓春时作，至冬始熟也。毛诗曰：春酒惟淳。执銮刀以袒割，奉觞豆于国叟。言天子亲执銮刀，袒右膊而割牲，以示敬也。善曰：东观汉记曰：永明二年，诏曰：十月元日，始尊事三老，兄事五更，朕亲袒割牲。毛诗曰：执其銮刀。孝经援神契曰：天子亲临辟雍，袒割。礼记曰：食三老五更于太学，天子袒而割牲，执酱而馈，执爵而酳。降至尊以训恭，送迎拜乎三寿。降，下也。至尊，天子也。三寿，三老也。言天子尊而养此三老者，以教天下之敬，故来拜迎，去拜送焉。善曰：左传曰：享以训恭俭。蔡邕独断曰：天子事三老，使者安车狈轮送迎而至家，天子独拜。毛诗曰：三寿作朋也。敬慎威仪，示民不偷以朱反，协韵。敬，宜也。仪，礼也。毛诗曰：敬慎威仪，视民不佻。毛苌曰：佻，偷也。我有嘉宾，其乐愉愉。嘉宾，谓三老、五更也。愉愉，和悦之貌也。善曰：毛诗曰：我有嘉宾。声教布濩护，盈溢天区。」布濩，犹散被也。天区，谓四方上下也。言天子教爱及之。尚书曰：声教讫于四海。
　　「文德既昭，武节是宣。既，已也。昭，明也。宣，犹发也。言文武之教，无处不临。善曰：尚书曰：诞敷文德。汉书，武帝诏曰：躬秉武节。三农之隙，曜威中原。隙，闲也。曜威，谓治兵也。善曰：国语曰：三时务农，一时讲武。韦昭曰：三时，春夏秋。西都赋曰：曜威而讲武事也。岁惟仲冬，大阅西园。西园，上林苑也。善曰：周礼曰：仲冬，教大阅。公羊传曰：大阅者何？简车马也。后汉书曰：先帝左开鸿池，右作上林苑。虞人掌焉，先期戒事。先期，谓期日敕戒群吏修猎具也。善曰：周礼，虞人掌山泽之官，度知禽兽多少。戒，犹告也。悉率百禽，鸠诸灵囿。悉，尽也。率，敛也。鸠，聚也。囿，苑也。囿，谓集禽兽于灵囿之中。善曰：毛诗曰：悉率左右，以燕天子。毛苌曰：驱禽兽于王之左右。郑玄曰：率，循也。悉率驱禽兽，顺其左右之宜，以安待王之射。毛诗曰：王在灵囿。兽之所同，是谓告备。同，亦聚也。备，具也。言禽兽皆已合聚，田物具备也。善曰：毛诗曰：兽之所同。礼曰：告备于王。乃御小戎，抚轻轩。毛诗曰：小戎俴收。谓小戎之车轻便宜田猎。郑玄曰：轻车，驱逆之车。中畋四牡，既佶其栗且闲。中畋马，谓调良马可用猎者。佶，健也。闲，习也。毛诗曰：四牡既佶，既佶且闲。戈矛若林，牙旗缤纷。若林，言多也。缤纷，风吹貌。兵书曰：牙旗者，将军之旌。谓古者天子出，建大牙旗，竿上以象牙饰之，故云牙旗。迄上林，结徒营。迄，至也。结，止也。徒，众也。营，域也。上林，苑名。善曰：说文曰：营，市居也。次一作叙和树表，司铎授钲。次，比也。和，军之正门为和也。表，门表也。司，主也。钲铎，所以为军节。善曰：周礼曰：大阅，虞人为表，以旌为左右和门。又曰：教振旅，辨鼓铎镯铙之用也。坐作进退，节以军声。言声中进退，取锺鼓旌之节。善曰：周礼曰：司马执铎，以教坐作进退疏数之节。三令五申，示戮斩牲。示，教也。言三令五申，示众人毕。有不用命者，斩之若牲也。善曰：尹文子曰：将战，有司读诰誓，三令五申之，既毕，然后即敌。史记曰：孙子约束既布，三令五申之。周礼曰：大阅，斩牲以徇阵，曰：不用令者斩之。陈师鞠旅，教达禁成。陈师，犹列师众也。鞠之言告也。教达，谓三令五申，禁令已行，军法成也。善曰：毛诗曰：陈师鞠旅。火列具举，武士星敷。具，俱也。敷，布也。言武士猎徒如星之布也。善曰：毛诗曰：火列具举。毛苌曰：列，人持火也。鹅鹳灌鱼丽离，箕张翼舒。鹅、鹳、鱼丽，并阵名也。谓武士发于此而列行，如箕之张，如翼之舒也。善曰：左氏传曰：晋荀吴与华氏战于赭丘，郑翩愿为鹳，其御愿为鹅。左氏传曰：王伐郑，郑原繁为鱼丽之阵。轨尘掩迒冈，匪疾匪徐。掩，覆也。迒，迹也。谓车轨之尘，适自覆迹，言得迟疾之中也。?曰：谷梁传曰：搜于红，车轨尘，马候蹄也。驭不诡遇，射不翦毛。孟子曰：为之诡遇，一朝而获十。刘熙曰：横而射之曰诡遇。毛苌诗传曰：面伤不献，翦毛不献。升献六禽，时膳四膏。升，进也。四膏者，礼记曰：牛膏香，犬膏臊，鸡膏腥，羊膏膻。善曰：周礼曰：庖人掌供六禽。郑司农曰：六禽、鴈、鹑、鹄、雉、鸠、鸽也。马足未极，舆徒不劳。极，尽也。舆，众也。劳，罢劳也。善曰：韦昭汉书注曰：舆，车士也。成礼三殴一作驱，解罘伏侯放麟。大鹿曰麟。解，散也。罘，罔也。周易曰：王用三殴，失前禽也。殴与驱同。善曰：谷梁传曰：四时之田用三焉，一曰干豆，二曰宾客，三曰充君之庖。不穷乐以训俭，不殚物以昭仁。穷，极也。训，教也。殚，尽也。物，谓禽兽也。言杀禽兽不尽，即昭明人君行仁之道，谓崇俭故也。善曰：列女传曰：周宣王姜后曰：好奢必乐，穷乐者乱之所兴。左传曰：享以训躬俭。慕天乙之弛罟，因教祝以怀民。天乙，殷汤名也。弛，废也。善曰：吕氏春秋曰：汤见罔置四面，汤拔其三面，置其一面，祝曰：昔蛛蝥作罔，今之人学纾，欲高者高，欲下者下，吾取其犯命者。汉南之国闻之曰：汤德至禽兽，三十国归之。高诱曰：纾，缓也。毛苌诗传曰：怀，来也。仪姬伯之渭阳，失熊罴而获人。仪，则也。姬伯，文王为西伯也。善曰：史记曰：太公望吕尚，东海人，以渔钓干周西伯。西伯将出猎，卜曰：所获非龙，非璛，非虎，非罴，所获霸王之辅。西伯猎，果遇太公渭之阳，与语大说。文王劳之，太公曰：臣闻君子乐其志，小人乐其事。遂载与俱归。泽浸昆虫，威振八?。浸，润也。八?，八方区宇也。善曰：毛诗序曰：文王德及鸟兽昆虫焉。郑玄礼记注曰：昆，明也。明虫者，阳而生，阴而藏也。苍颉篇曰：宇，边也。说文曰：?，籀文「宇」字。好乐无荒，允文允武。允，信也。无荒，言不好荒淫之乐。信与文王、武王等其功德也。善曰：毛诗曰：好乐无荒，允文允武，昭假烈祖。薄狩于敖，既璅璅一作琐焉。敖，郑地，今之河南荥阳也。谓周王狩也。璅璅，小也。言鄙陋不足说也。诗曰：建旐设旄，薄兽于敖。岐阳之搜，又何足数。」岐阳，岐山之阳，谓成王所狩之地，亦以小不足可数也。善曰：左氏传曰：成王有岐阳之搜。
　　「尔乃卒岁大傩奴何，殴除群厉。卒，终，谓一岁之终。傩，逐疫鬼。善曰：汉旧仪曰：昔颛顼氏之有三子，已而为疫鬼，一居江水为疟鬼；一居若水为罔两蛊鬼；一居人宫室区隅，善惊人，为小鬼。于是以岁十二月，使方相氏蒙虎皮，黄金四目，玄衣丹裳，执戈持盾，帅百隶及童子而时傩，以索室中而殴疫鬼也。方相秉钺，巫觋胡激操茢音例。善曰：周礼曰：方相氏，黄金四目，玄衣朱裳，执戈扬盾也。国语曰：在男谓之觋，在女谓之巫也。说文曰：操，把持也。左传曰：襄公乃使巫以桃茢先祓殡。杜预曰：茢，乃黍穰也。侲震子万童，丹首玄制。侲子，童男童女也。朱，丹也。玄制，皁衣也。善曰：续汉书曰：大傩，谓逐疫。选中黄门子弟十岁以上十二以下百二十人为侲子，皆赤帻皁制，以逐恶鬼于禁中。桃弧棘矢，所发无臬牛列切。飞砾雨散，刚瘅亶必毙。桃弧，谓弓也。棘，矢箭也。瘅，难也。言鬼之刚而难者皆尽死也。善曰：汉旧仪，常以正岁十二月，命时傩，以桃弧苇矢且射之，赤丸五谷播洒之，以除疾殃。左氏传曰：桃弧棘矢，以除其灾。说文曰：臬，射埻的也。煌火驰而星流，逐赤疫于四裔。煌，火光也。驰，竞也。赤疫，疫鬼恶者也。四裔，谓四海也。星流，谓群鬼竞走。煌煌然如火光之与星流也。善曰：续汉书曰：傩持火炬，送疫出端门外，骀骑传炬出宫。五营骑士，传火弃洛水中。星流，言疾也。左氏传曰：投诸四裔，以御魑魅。然后凌天池，绝飞梁。凌，升也。善曰：庄子曰：北溟者，天池也。如淳汉书注曰：直渡曰绝。甘泉赋曰：历倒景而绝飞梁。捎所交切魑魅，斮侧角獝其笔狂。魑魅，山泽之神。獝狂，恶戾之鬼名。捎，杀也。斮，击也。善曰：诸鬼之说者各异，今随所释而载之，不改易也。斩蜲纡危蛇移，脑方良。方良，草泽之神也。脑，陷其头也。善曰：庄子，蜲蛇之状，其大若毂，其长若辕，紫衣而朱冠也。囚耕父于清泠零，溺女魃蒲葛于神潢黄。清泠，水名，在南阳西鄂山上。神潢，亦水名，未知所在。善曰：山海经曰：有神耕父处丰山，常游清泠之渊，出入有光。又曰：大荒之中，有山名不勾，有人衣青衣，名曰黄帝女魃，所居不雨。残夔魖虚与罔像，殪烟计野仲而歼子廉游光。残，犹杀也。夔，木石之怪，如龙有角，鳞甲光如日月，见则其邑大旱。说文曰：魖，耗鬼也。罔象，木石之怪。殪，杀也。歼，灭也。野仲、游光，恶鬼也，兄弟八人，常在人间作怪害。八灵为之震慑之涉，况鬾巨宜蛊域与毕方。鬾，小儿鬼。毕方，老父神，如鸟两足一翼者，常衔火在人家作怪灾也。善曰：楚辞曰：合五岳与八灵。王逸曰：八灵，八方之神也。尔雅曰：震慑，惧也。汉旧仪曰：魊，鬼也。魊与蜮古字通。度朔作梗哽，守以郁垒。神荼副焉，对操七刀索苇。东海中度朔山有二神，一曰神荼，二曰郁垒，领众鬼之恶害者，执以苇索而用食虎。善曰：风俗通曰：黄帝书，上古时有神荼、郁垒昆弟二人，性能执鬼。度朔山上有桃树，下常简阅百鬼，鬼无道理者，神荼与郁垒，持以苇索，执以饲虎。是故县官常以腊祭夕，饰桃人垂苇索，画虎于门，以御凶也。毛诗传曰：梗，病也。谓为人作梗病者。目察区陬子侯，司执遗鬼。察，观也。区陬，隅缝之闲也。司，主也。谓于度朔山主执遗余之鬼也。京室密清，罔有不韪。」密，静也。清，洁也。罔，无也。韪，善也。谓无复疫疠，皆得安善也。
　　「于是阴阳交和，庶物时育。庶，众也。汉书曰：阴阳和，风雨时，言疫疠既无，阴阳乃和，众物育养也。卜征考祥，终然允淑。征，巡行也。考，问也。祥，吉也。允，信也。淑，善也。善曰：左氏传，石呒曰：先王卜征五年，而岁卜其祥，祥习则行。周易曰：视履考祥。毛诗曰：终然允臧也。乘舆巡乎岱岳，劝稼穑于原陆。乘舆，天子也。岱，泰山也。种曰稼，收曰穑。谓春敕东方诸侯，课民以耕种，故尚书云：二月东巡狩，至于岱宗，柴。同衡律而壹轨量，齐急舒于寒燠于六。冲，称也。轨，法也。寒燠，犹苦乐。同、壹、齐，皆使中不参差也。善曰：尚书曰：同律度量衡。又曰：谋恒寒若，豫恒燠若。省幽明以黜陟，乃反旆而回复。省，察也。幽，闇也。黜，退也。陟，升也。谓有功者进，无功者退也。故尚书曰：三载考绩，黜陟幽明也。反旆，谓回还也。望先帝之旧墟，慨长思而怀古！先帝，先神也。旧墟，长安也。慨，叹息也。古，往也。谓前汉初也。俟阊风而西遐，致恭祀乎高祖。俟，待也。阊风，秋风也。祠，谓祭祀，高祖庙也。遐，逝也。善曰：东观汉记曰：永明二年十月，幸长安祠高庙。周书曰：恭明祠，专明刑。易说曰：秋，阊阖风至。既春游以发生，启诸蛰于潜户。春游，谓仲春巡行岱岳，是时蛰虫皆开户，帝乃东巡，助宣气也。善曰：尔雅曰：春为发生。礼记曰：仲春之月，蛰虫咸动，启户始出。度秋豫以收成，观丰年之多稌他杜。秋行曰豫。谓秋行礼高祖庙，此时万物始成。善曰：晏子曰：吾王不游，吾曷以休？吾王不豫，吾曷以助？一游一豫，为诸侯度。尔雅曰：秋为收成。毛诗曰：丰年多稌。毛苌曰：稌，稻也。嘉田畯之匪懈，行致赉于九扈。嘉，善也。畯，主田官也。九扈，农正，知田事。扈，正也。言天子行庆福，致赉于九扈，使民不淫放。善曰：毛诗曰：田畯至喜。又曰：夙夜匪懈，左氏传曰：郯子曰：九扈为九农正。杜预曰：扈有九种也：春扈颁鶞，夏扈窃玄，秋扈窃蓝，冬扈窃黄，棘扈窃丹，行扈唶唶，宵扈啧啧，桑扈窃脂，老扈鷃鷃，以九扈为九农之号，各随其宜，以教人事也。左瞰勘旸谷，右睨玄圃。旸谷，日出之处。玄圃，在昆仑山上。瞰，望也。睨，视也。善曰：淮南子曰：日出于旸谷，浴于咸池也。又曰：悬圃在昆仑阊阖之中。玄与悬古字通。眇天末以远期，规万世而大摹莫补，协韵。眇，视也。摹，法也。言帝之巡狩，眇然以天末为远期，规欲以为万代之大法也。善曰：剧秦美新曰：创亿兆，规万世。且归来以释劳，膺多福以安悆羊主。悆，宁也。归，谓西征旋，乃释吏士之劬劳，祭祀受多福，以安宁也。善曰：尚书曰：永膺多福。总集瑞命，备致嘉祥。总，会也。集，聚也。祥，神也，即驺虞、泽马之属也。瑞，应也，即鸾凤之属也。善曰：墨子曰：禹亲抱天之瑞命也。孝经钩命决曰：帝王起纬合宿，嘉瑞贞祥。圉语林氏之驺邹虞，扰泽马与腾黄。圉，牢养也。林氏，山名也。驺虞，义兽也。善曰：山海经曰：林氏有珍兽，大若虎，五采毕具，尾长于身，其名驺吾，乘之日行千里。刘芳诗义疏曰：驺虞或作吾。应劭汉书注曰：扰音柔。扰，驯也。阴嬉谶曰：圣人为政，泽出马。山海经曰：大封国有文马，缟身朱鬣，名曰吉良，乘之寿千岁。瑞应图曰：腾黄，神马，一名吉光。然吉良、腾黄，一马而异名也。鸣女床之鸾鸟，舞丹穴之凤皇。女床，山名，在华阴西六百里。山海经曰：女床之山有鸟焉，其状如鹤，五色文，名曰鸾鸟，见即天下安宁。又曰：丹穴之山有鸟焉，其状如鹄，五采，名曰凤皇。是鸟也，饮食自歌自舞，见则天下安宁。植华平于春圃，丰朱草于中唐。植，犹种也。华平，瑞木也。天下平其华则平；有不平处，其华则向其方倾。中唐，堂涂也。善曰：孝经援神契曰：德至于地，则华平盛也。瑞应图曰：木名也。宫阁记有春王圃。鹖冠子曰：圣王之德，下及万灵，则朱草生。抱扑子曰：朱草长三尺，枝叶皆赤，茎似珊瑚也。如淳汉书注曰：唐，庭也。毛诗曰：中唐有甓。惠风广被，泽洎幽荒。惠，恩也。洎，及也。幽荒，九州岛外，谓四夷也。北燮素颊丁令，南谐越裳。燮、谐，皆和也。越裳，南蛮，今九真是也。丁令，国名。善曰：汉书曰：匈奴北服丁令也。韩诗外传曰：成王之时，越裳氏重九译而至，献白雉于周公。西包大秦，东过乐浪音郎。善曰：司马彪续汉书曰：大秦国名犁鞮鞬，在西海之西。汉书有乐浪郡。重舌之人九译，佥稽首而来王。」重舌，谓晓夷狄语者。九译，九度译言始至中国者也。善曰：国语曰：夫戎狄坐诸门外，而使舌人体委与之。韦昭曰：舌人能达异方之志，象胥之官也。韩诗外传曰：成王之时，越裳氏重九译而至，献白雉于周公。晋灼汉书注曰：远国使来，因九译言语乃通也。说文曰：译，传四夷之语者。尚书曰：禹拜稽首，四夷来王。
　　「是以论其迁邑易京，则同规乎殷盘。京，京师也。规，法也。盘庚，殷王之名也。改奢即俭，则合美乎斯干。斯干，谓周宣王俭宫室之诗也。今汉光武改西京奢华，而就俭约，合斯干之美。善曰：韩诗曰：宋襄公去奢即俭。登封降禅，则齐德乎黄轩。登，谓上泰山封土。降，谓下禅梁父也。言光武登上泰山，下禅梁父，则与黄帝轩辕齐其功德。善曰：黄帝封泰山。为无为，事无事，永有民以孔安。为，作也。事，业也。永，长也。孔，甚也。以无为为功，以无事为业，澹然不烦渎也。善曰：老子曰：为无为，事无事，我无为而民自化，我无事而民自富。遵节俭，尚素朴。遵，循也。朴，质也。言遵循节俭，尚其朴素也。善曰：汉书曰：文帝躬节俭。庄子曰：同乎无欲，是谓素朴。思仲尼之克己，履老氏之常足。孔子曰：克己复礼。马融曰：克己，约身。善曰：老子曰：知足常足也。将使心不乱其所在，目不见其可欲。善曰：老子曰：不见可欲，使心不乱。河上公曰：放郑声，远美人，使心不乱，不邪淫也。贱犀象，简珠玉。简，犹略也。善曰：长杨赋曰：贱玳瑁而疏珠玑。藏金于山，扺纸璧于谷。藏、扺，皆谓不取之，谓俭故也。善曰：庄子曰：藏金于山，藏珠于渊。说文曰：扺，侧击也。翡翠不裂，玳瑁不蔟音族。翡翠，鸟名也。玳瑁，珍名。不裂，不折其羽以为玩饰也。不蔟，不叉蔟取之为器也。所贵惟贤，所宝惟谷。善曰：尚书曰：所宝惟贤，则迩人安。范子计然曰：五谷者，万人之命，国之重宝。民去末而反本，咸怀忠而抱悫若角切。诈伪为末，忠信为本。善曰：淮南子云：守道顺理者，不免于饥寒之患，而欲人之去末反本，是犹发其原而壅其流也。说文曰：悫，谨也。于斯之时，海内同悦，曰：『吁！汉帝之德，侯其袆于离而！』言于此之时，皆同欢乐也。于，于也。悦，乐也。吁，惊也。袆，美也。盖蓂荚为难莳神志也，故旷世而不觌。觌，见也。蓂荚，瑞应之草。王者贤圣，太平和气之所生。生于阶下，始一日生一荚，至月半生十五荚；十六日落一荚，至晦日而尽，小月则一荚厌不落。王者以证知月之小大。尧时夹阶生之谓不世见，故云难莳也。善曰：田俅子曰：尧为天子，蓂荚生于庭，为帝成历。范晔后汉书，班固议曰：汉兴以来，旷世历年。惟我后能殖之，以至和平，方将数所主诸朝阶。后，帝也。惟我帝有至和之德，故必能殖之，方当生于朝陛，得以数知月之大小也。谓上文蓂荚也。善曰：郑玄毛诗笺曰：方，直也。然则道胡不怀，化胡不柔？胡，何也。怀，来也。柔，安也。言皆安之也。声与风翔，泽从云游。翔、游，皆行也。风者，天之号令；云雨者，天之膏润，故声教与风皆翔，恩泽与云俱行也。万物我赖，亦又何求？我赖，赖我也。言万物皆赖帝之恩惠以得所，无复他求也。德?天覆赴，辉烈火烛。?，犹盖也。帝之德盖如天之覆，日月之光辉照于远近也。善曰：国语，勃鞮曰：君之德宇何不宽裕也。?与宇同。礼记，孔子曰：天无私覆。狭三王之趢禄趗七木，轶五帝之长驱。狭，谓陋也。趢趗，局小貌也。轶，过也。驱，驰也。言以三王礼法为局小狭陋，过五帝而远驰，则继三皇之迹也。善曰：战国策曰：乐毅长驱至齐。踵二皇之遐武，谁谓驾迟而不能属？踵，继也。二皇，伏羲、神农也。遐，远也。武，迹也。属，逮也。谁敢谓今所驾者迟而不能逮。言必能逮也。东京之懿未罄，值余有犬马之疾，不能究其精详。懿，美也。罄，尽也。先生言东京之美未尽，遇我有疾，故不能究其美事也。善曰：孔丛子谓魏王曰：臣有犬马之疾，不任国事。毛苌诗传曰：详，审也。故粗为宾言其梗概如此。」粗，犹略也。宾，西京也。梗概，不纤密，言粗举大纲如此之言也。
　　「若乃流遁忘反，放心不觉，乐而无节，后离其戚，言若流情放心，不自反寤，恣意所为，淫乐无礼以无节，终后卒当罹其忧祸，即秦皇、王莽是也。善曰：淮南子曰：凡乱之所由生，皆在流遁。广雅曰：遁，去也。孟子曰：人有放心，不知求学问之道也。一言几渠衣于丧国，我未之学也。几，近也。先生责公子云：取乐今日，皇恤我后，言今非之也。善曰：论语曰：一言可以丧邦乎？且夫挈苦结缾之智，守不假器。言挈缾之小智耳，尚不妄以假人也。善曰：左氏传曰：人有言曰，虽有挈缾之智，守不假器，礼也。况纂祖管帝业，而轻天位。纂，继也。今如公子言，皆淫心放意之事，此乃轻居天王之尊位，而禅于董贤。善曰：长杨赋曰：恢帝业。尚书曰：天位艰哉。瞻仰二祖，厥庸孔肆。庸，功也。孔，甚也。肆，勤也。言瞻望高祖，功庸甚勤苦而得之也。常翘翘以危惧，若乘奔而无辔。言居天子之位，常若奔马而无辔，履冰而负重也。善曰：毛诗曰：予室翘翘。毛苌曰：翘翘，危也。邓析曰：明君之御民，若乘奔而无辔。白龙鱼服，见困豫且子余切。说苑曰：吴王欲从民饮，伍子胥曰：昔白龙下清泠之渊，化为鱼，豫且射中目。白龙不化，豫且不射。君今弃万乘之位，而从于臣，恐有豫且之患。此言先生责公子阴戒期门，微行要屈。虽万乘之无惧，犹怵惕于一夫。万乘，天子也，即秦始皇也，高祖也。昔秦始皇东游，为张良所击，中其副车。汉高祖于柏人亭，殆为贯高所中。善曰：尚书曰：怵惕惟厉。孔安国曰：怵惕，悚惧也。方言曰：戒，备也。过秦论曰：一夫作难。惕，惊也。终日不离其辎重，独微行其焉如？辎重，车也。焉，言安也。如，往也。公子说微行要屈，故先生问之，言欲何往也。善曰：老子曰：终日行不离辎重。张揖曰：辎重，有衣车也。汉书曰：武帝微行始出也。夫君人者，黈纩塞耳，车中不内顾。黈纩，言以黄绵大如丸，悬冠两边当耳，不欲妄闻不急之言也。内顾，谓不外视臣下之私也。善曰：大戴礼，孔子曰：黈纩塞耳，所以塞聪也。鲁论语曰：车中不内顾。崔骃车左铭曰：正位授绥，车中不顾。尘不出轨，鸾以节步。佩以制容，銮以节涂。佩为行容，銮为车节。善曰：礼记曰：君子在车则闻銮和之声，行则鸣佩玉也。行不变玉，驾不乱步。行合容则玉声应，马步齐则銮和响。并谓君之礼法。却走马以粪车，何惜騕乌皎褭宁少与飞兔。却，退也。老子曰：天下无道，戎马生于郊。天下有道，却走马以粪。河上公曰：粪者，粪田也。兵甲不用，却走马以务农田。然今言粪车者，言马不用，而车不败，故曰粪车也。何惜，言不爱之也。善曰：吕氏春秋曰：飞兔騕褭，古之骏马。方其用财取物，常畏生类之殄也。方，将也。生类，谓天下万物之类也。殄，尽也。赋政任役，常畏人力之尽也。谓任役使人，常畏人力尽也。取之以道，用之以时。论语曰：敬事而信，节用而爱人，使民以时，此之谓也。善曰：毛苌诗传曰：太平而微物众多，取之有时，用之有道。山无槎仕假辞五葛，畋不麇乌夭胎。斜斫曰槎。斩而复生曰辞。不麇胎者，言不如公子所道。擭胎拾卵，校获麑麇也。汉书曰：昔先王山不槎蘗，畋不杀胎。草木蕃庑武，鸟兽阜滋。蕃，滋也。庑，盛也。阜，大也。滋，益也。善曰：尚书曰：庶草蕃庑。班固汉书序曰：蕃阜庶物。民忘其劳，乐输其财。民，谓百姓也。言民不以力役为劳苦，不以财赋为损费，故文王有子来之人。武帝时卜式入钱，以助官也。善曰：周易曰：悦以使人，人忘其劳也。百姓同于饶衍，上下共其雍熙。言富饶是同，上下咸悦，故能雍和而广也。论语曰：百姓足，君孰与不足。善曰：尚书曰：黎民于变时雍。又曰：庶绩咸熙。洪恩素蓄，民心固结。洪，大也。蓄，积也。固，牢固也。谓高祖已下，积恩施惠，人心固结。故王莽之时，皆讴吟而思汉也。善曰：四子讲德论曰：洪恩所润，不可究陈。国语，宁庄子曰：民无结，不可以固。孙子曰：吾将固其结也。执谊顾主，夫怀贞节。夫，犹人人也。言执礼义之心，顾思汉德，人怀贞正之志分也。楚辞曰：原生受命于贞节。忿奸慝之干命，怨皇统之见替音铁，协韵。慝，恶也。统，嗣也。替，废也。谓忿王莽之逆命，怨汉统之替废也。玄谋设而阴行，合二九而成谲。玄，神也。谲，变也。谓王莽之谋，阴行十八年而成变计也。登圣皇于天阶，章汉祚之有秩。圣皇，光武也。章，明也。秩，常也。言明汉家之常秩也。善曰：甘泉赋曰：圣皇穆穆。东都赋曰：汉祚中缺。若此，故王业可乐焉。」若，如此也。言如此即王业之可乐也。善曰：毛诗曰：致王业之艰难。
　　「今公子苟好剿子小民以偷逾乐，忘民怨之为仇也；剿，尽也。偷，犹侥幸也。仇，雠也。今公子所言，苟好尽人以侥幸须臾之乐，不知人好共怨己，当成大雠也。善曰：左氏传，晋桓子曰：无及于郑而剿民。杜预曰：剿，劳也。左氏传，师服曰：怨耦曰仇。好殚物以穷宠，忽下叛而生忧也。殚，尽也。宠，骄也。忽，忘也。生忧，谓生己之忧患也。言好尽人之财，以宠极骄逸之乐，忘人叛己之为大患也。汉书，谷永曰：财竭则下叛，下叛则上亡。夫水所以载舟，亦所以覆舟。覆，败也。善曰：孙卿子曰：君者，舟也。人者，水也。所以载舟所以覆舟。坚冰作于履霜，寻木起于櫱鱼竭栽。言事皆从微至着，不可不慎之于初。所以寻木起于牙櫱，洪波出于涓泉。善曰：周易曰：履霜，坚冰至。说文曰：寻，八尺也。山海经曰：寻木长千里。枚乘上书曰：十围之木，始生而櫱。孔安国尚书传曰：用生辞栽。韦昭曰：株生曰櫱。郑玄礼记注曰：栽，植也。櫱与辞古字同。昧旦丕显，后世犹怠。昧，早也。丕，大也。显，明也。怠，懈也。谓起行大明之道，后世子孙犹尚懈怠。善曰：左氏传，谗鼎之铭曰：昧旦丕显，后世犹怠。况初制于甚泰，服者焉能改裁去声，协韵？譬如为人裁衣，始制之洪大，服者得而衣之，何能更小之乎？善曰：贾逵国语注曰：裁，制也。故相如壮上林之观，杨雄骋羽猎之辞。虽系计以隤墙填堑七念，乱以收罝嗟解罘浮。系，继也。乱，理也。司马相如上林赋，其卒曰：乃命有司，隤墙填堑，使山泽之人得至焉。杨雄羽猎赋，其末曰：放雉兔，收罝罘也。卒无补于风规，祇以昭其愆尤。规，犹谏也。祇，适也。愆，短也。尤，过也。言不能补其愆过。臣济奓以陵君，济，谓度也。度于奢侈，谓僭也。陵踰君法，若季氏八佾舞于庭。左氏传，苌弘曰：毛得以济侈于王都。忘经国之长基。言尊卑所以为国，今反陵之，故非所以经国。故函谷击柝托于东，西朝颠覆而莫持。柝，守夜所击木也。颠，陨也。持，扶也。谓王莽之兵，犹击柝守函谷关，而三辅兵已自入长安宫，朝廷颠陨无复扶持也。东谓函谷，在京之东，西朝，则京师也。善曰：周易曰：重门击柝。凡人心是所学，体安所习。所习，为心所好爱者即学。善曰：尚书曰：夫常人安于俗学，溺于所闻。鲍肆不知其怄一作臭，翫其所以先入。翫，习也。先入，言久处其俗也。善曰：家语，孔子曰：入善人之室，如入芝兰之室，久而不知其香；入不善之室，如入鲍鱼之肆，久而不知其怄。皆犹体所习，故今言公子以长安为好亦然也。咸池不齐度于曲乌瓜咬乌交，而众听或疑。齐，同也。咸池，尧乐也。曲咬，淫声也。言咸池之音本不与曲咬同，而众听者乃有疑惑。善曰：乐动声仪曰：黄帝乐曰咸池。宾戏曰：淫曲不可听者，非宠宴之乐也。李奇曰：淫曲，不正也。傅毅琴赋曰：绝激哇之淫。法言曰：哇则郑。李轨曰：哇，邪也。舞赋曰：吐哇咬则发皓齿。然哇与曲同。咬亦不正之声也。咬或作蛟，非也。能不惑者，其唯子野乎？」子野，师旷字，晓音曲者，以喻安处先生也。言西京奢泰肆情，不依礼度，东京俭约，依礼行事。众人观之，谓是其一，唯安处先生得知其指也。善曰：左氏传，叔向曰：子野之言君子哉！
　　客既醉于大道，饱于文义。客斥公子，谓闻东京文义之道，若醉饱焉。劝德畏戒，喜惧交争。劝德，谓公子见先生说东京礼法，自劝勉行其道德，又畏惧先生之戒也。罔然若酲，朝罢夕倦，夺气褫雉魄之为者，罔然，犹惘惘然也。酲，病酒也。朝罢夕倦，晓夜不卧，惘然如神夺其精气。又若魂魄亡离其身，今公子亦如之也。善曰：说文曰：褫，夺也。忘其所以为谈，失其所以为夸。公子本以奢侈为美谈，今见先生怵东京之德，所以忘美失夸也。良久乃言曰：「鄙哉予乎！习非而遂迷也，良久，顷乃复能言也。自鄙其迷惑所学者非正也。善曰：论语曰：荷蒉曰：鄙哉硁硁乎。广雅曰：鄙，固陋不惠。杨子法言曰：习非之胜是，况习是之胜非乎。幸见指南于吾子。言己之惑，不知南北，今先生指以示我，我则足以三隅反也。善曰：桓谭上便宜曰：管仲，桓公之指南。若仆所闻，华而不实；若，如也。公子言：如仆所闻西京之事，盖是虚华而无实录。善曰：左氏传，宁羸曰：晋阳处父华而不实，怨之所聚。先生之言，信而有征。先生，安处先生也。征，验也。言先生之言，信有征验也。善曰：左氏传，叔向曰：君子之言，信而有征。鄙夫寡识，而今而后，乃知大汉之德馨，咸在于此。公子重自鄙曰：如今日后日，乃知大汉之德在于此耳。善曰：论语曰：鄙夫不可以事君。尚书曰：明德惟馨。昔常恨三坟五典既泯。三坟，三皇之书也。五典，五帝之书也。泯，灭也。善曰：左氏传，楚子曰：左史倚相能读三坟、五典、八索、九丘也。仰不睹炎帝帝魁之美，睹，见也。炎帝，神农后也。帝魁，神农名，并古之君号也。善曰：管子曰：管仲对桓公曰：神农封泰山，炎帝封泰山。孝经钩命诀曰：佳已感龙生帝魁。郑玄曰：佳已，帝魁之母也。魁，神名。宋衷春秋传曰：帝魁，黄帝子孙也。得闻先生之余论。则大庭氏何以尚兹？先生，安处先生也。大庭，古国名也。尚，高也。善曰：子虚赋曰：愿闻先生之余论。庄子曰：昔容成氏、大庭氏结绳而用之，若此时则至治也。兹，此也。[44]走虽不敏，庶斯达矣。」走，公子自称走使之人，如今言仆矣。不敏，犹不达也。公子言我虽不敏于大道，庶几先生之说遂达矣。善曰：司马迁书曰：太史公牛马走。孝经，曾子曰：参不敏。
文选考异
↑ 案：此二节，非善注也。袁、茶陵二本不冠注家名于首，恐并非五臣注，但后来窜入耳。
↑ 案：此二节，非善注也。袁、茶陵二本不冠注家名于首，恐并非五臣注，但后来窜入耳。
↑ 袁本作「怃亡禹切」。在注末，是也。茶陵本无，非也。
↑ 陈云「耳」下脱「谓西京贱目」五字，是也。各本皆脱。
↑ 袁本作「枯灰切」三字，在注末，是也。茶陵本无，非也。
↑ 袁本、茶陵本此下有「搏与附同」四字，是也。
↑ 案：「秦」下当有「庄」字，各本皆脱。
↑ 袁本、茶陵本「膺」作「应」，是也。
↑ 袁本、茶陵本作「轵音纸」三字，在注末，是也。
↑ 袁本、茶陵本「制礼」作「礼制」，是也。
↑ 何校「城」改「成」，去「人名」二字，是也。各本皆误。案：所引功臣表文「人名」二字，乃或记于旁而窜入者，善注失旧，于此等可见矣。
↑ 袁本、茶陵本无下「之」字。案：无者是也。此初亦无，与二本同，修改误添之。
↑ 陈云「诗」下脱「序」字，是也。各本皆脱。
↑ 茶陵本无「于」字，袁本有，何校去，陈同。
↑ 袁本、茶陵本「且」下有「夫」字。案：此善有以否，无可考也。
↑ 案：「仁」当作「人」。薛注作「人」。善必与薛同，其注亦自可证，见下。盖五臣「仁」各本所见乱之。
↑ 袁本无此三字，茶陵本有。案：于茶陵为校语，此误存之也。
↑ 袁本、茶陵本「仁」作「人」，是也。此所改甚非。
↑ 案：「仁」当作「人」，各本皆误。考经典释文云「曰人」。王萧、卞伯玉、桓元明、僧绍作「仁」。然则王弼本周易自作「人」，今本作「仁」者非。善亦必作「人」，乃与薛注相应，不知者妄改之，绝不可通，所当订正。
↑ 案：「反」当作「及」，各本皆伪。
↑ 何校「土」改「测」。今案：此疑「土」下有脱，各本皆同，无以补也。
↑ 袁本、茶陵本无此十八字。案：无者最是。
↑ 袁本、茶陵本「宅」下有「也」字。案：此善有以否，无可考也。
↑ 何校「北」上添「河」字。今案：此疑衍「北」字也。
↑ 何校「宇」改「?」。案：所改是也。此薛注字作「?」。下文「威振八?」、「德?天覆」，正文皆作「?」。善此无注者，详在彼也。各本所见皆非。
↑ 案：「昭」上当有「又曰」二字。各本皆脱。善例如此，余不具出。
↑ 袁本、茶陵本「水」作「木」，是也。
↑ 袁本、茶陵本无此七字。案：无者最是。
↑ 何校「尔」上添「善曰」二字，陈同。下节首「尔雅曰鴡鸠」上亦然。今案：所校是也。袁本、茶陵本此二节亦作薛注，皆误。凡赋多误善注为薛，其引书为薛注所不及见，如此尔雅郭璞注之类，较然易辨。又有疑无以明者，难于辄定，当俟再详。
↑ 袁本、茶陵本「头」作「短」，是也。
↑ 袁本「也」下有「鹎音匹鹘音骨鸼竹交切」十字。茶陵本与此同。案：袁本乃真善音之旧，尤所见与茶陵皆误。
↑ 袁本、茶陵本「鹘鸼」作「鸠鵰」是也。
↑ 袁本「也」下有「鵹丽古字通音离」七字。茶陵本有「鵹丽古字通」五字。案：袁是也。鵹下仍当有「与」字，盖脱。
↑ 茶陵本「灵」下校语云五臣「云」，袁本作「云」。案：此南宫云台也。德阳殿西有灵台，别在下文，「灵」但传写误耳。薛注「灵」亦「云」字误。下文灵台，薛亦别有注，可见此薛与善并非「灵」字。
↑ 陈云「今」当作「令」，是也。各本皆误。
↑ 袁本「雕」作「雕」，是也。茶陵本亦误「雕」。案：此正文及下「雕」辇，皆「雕」之误也。
↑ 茶陵本「蘌」作「烃」，注同。袁本皆作「蘌」。何校改「烃」。案：「蘌」即「烃」别体字耳。
  </div>
  <div class="pagination">
   <a href="文选详注_page11.html">
    上一页
   </a>
   <span>
    ...
   </span>
   <a href="文选详注_page7.html">
    7
   </a>
   <a href="文选详注_page8.html">
    8
   </a>
   <a href="文选详注_page9.html">
    9
   </a>
   <a href="文选详注_page10.html">
    10
   </a>
   <a href="文选详注_page11.html">
    11
   </a>
   <span class="current-page">
    12
   </span>
   <a href="文选详注_page13.html">
    13
   </a>
   <a href="文选详注_page14.html">
    14
   </a>
   <a href="文选详注_page15.html">
    15
   </a>
   <a href="文选详注_page16.html">
    16
   </a>
   <a href="文选详注_page17.html">
    17
   </a>
   <span>
    ...
   </span>
   <a href="文选详注_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
