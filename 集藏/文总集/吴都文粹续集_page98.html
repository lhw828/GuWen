<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 98 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 98 页/共 102 页</h1>
    <div class="content">　　唐贤陆龟蒙字鲁望三呉人也幼而聪悟通六籍尤长于春秋尝体江谢赋事名振江右与顔荛皮日休罗隠吴融友性髙洁家贫亲老屈与张博为湖苏二郡佐尝至饶州三月无所诣刺史率官属就见之龟蒙不乐拂衣去居松江甫里多所论撰著呉兴实録四十巻松陵集十巻笠泽丛书八十余篇自谓江湖散人或号天随子甫里先生唐末以左拾遗授之诏下日疾终赠右补阙本朝宋景文公重修唐书仍列于隠逸传今蜀中惟松陵集盛行笠泽丛书未有是书家藏久矣愚谓贮之箧笥以私一人之观览不若镂版而传诸好事度斯文之不坠而鲁望之名复振亦儒者之用心也时圣宋元符庚辰嵗仲秋月郫人樊开题
　　后序　　　　　　　　　　朱衮
　　进退取舎君子之大节惟循于道而不悖然后无媿于圣人之门非明轻重之理知好恶之正者未有不为物所胜也天随子居衰乱之世仕不茍合家于松江躬劳苦甘淡泊而以读书考古为事所养者厚故其文气完而志直言辨而意深一归于尊君爱民崇善沮恶兹非所谓循于道而不悖者邪世所传丛书多舛谬衮既至其邑想其遗风因求善本校证刻之于版俾览者非独玩其辞而巳矣于其志节将取焉政和改元季夏四月毘陵朱衮记
　　同前　　　　　　　　　　叶茵
　　甫里先生吾乡先贤也出处大节巳见本传独著述散漫未有善本今传于世者笠泽丛书松陵集以篇计之仅四百八十一茵居其乡诵其文且和其絶句百八十余首遂于文集中裒集得一百七十一篇合丛书松陵集计六百五十二篇凡可助此书以流行者聚于巻末名曰附录总为二十巻刋寘义庄以广观览其间字画疑者存之舛讹者正之文之有遗逸者行且增补之庶可酬先生泉下之望亦可见茵景慕先哲之意云宝祐五年闰月日叶茵谨识
　　甫里先生文集序　　　　　林希逸
　　汉而下史录诸名家集其残缺不完失灭不可见如欧阳公所叹者不知其几百氏也方其存时或托以交游授之门人付之子孙岂不欲其必传传之必远要之皆不可必其间乃有出于破囊败庋之中几废而幸存者子云不必侯芭太白不必阳冰退之不必李汉子厚不必禹锡千载而后往往不期而进之是岂偶然哉甫里先生之没去今几百载矣遗稿所存仅有松陵笠泽二书其诗似陈拾遗其文似元道州平居以文章自怡虽忧虞疾病无旬日生计未尝暂辍涂窜则其平生所着岂应止尔尝以弃珠遗璧为恨今呉江叶君茵乃作意掇拾而裒益之恳恳勤勤若褚先生之于史记张处度之于冲虚经网罗放失将必有续得而未巳者于先生何忠哉先生之亡研墨泚笔者虽穉紫溪翁鹿门子诸贤皆平昔所深交者岂无一人可任此责苟有焉亦不至散轶如此视叶君殊有媿矣然史称卢携李蔚素与善及当国召拜拾遗诏方下而先生卒以史考之卢李皆相于干符元年五年皆罢而丛书自序乃曰干符六年卧病笠泽是二人既罢而先生犹无恙也若曰六年之冬携等再相则与李蔚无与矣然携附田令孜以进卒为所挤死使先生犹在亦岂斯人可致哉史氏之云若以此为先生惜者误矣宝祐六年冬十有一月朝请郎直宝谟阁林希逸叙
　　重刋甫里先生文集序　　　陆釴
　　长洲甫里为唐陆鲁望先生之隠处故自号甫里先生盖以地也去今六百余祀而流风未冺旧迹犹存遗文俱坠昆山严景和氏居松江之浒密迩甫里素钦甫里之文乃访而重刋之谓余不可以无序也予知陆氏为呉郡四姓之旧晋平原内史陆士衡之诗曰四姓实名家者为可徴焉至先生以髙节称而世并贵其文当时殷文珪览其旧集曰文价沸乎三呉而类唐赋者至于裴晋公白文公之作同编其所着有呉兴实録四十巻松陵集十卷晁氏曰凡六百五十八首笠泽丛书四巻陈氏曰甲乙丙丁诗文杂编朱衮刋于呉江未有四赋用蜀本增入蜀本七巻樊开所序按开序止曰八十余篇而不曰四巻与陈氏所计七巻之数不合丛书松陵集总六百五十二篇并附录为二十巻阅晁氏所校松陵集六巻刋于宝祐中厯胜国以来嵗久板废景和所为重刋者继前贤之胜事诚义举也而丛书四巻八十余篇之数无从补刋矣先生自言平居以诗文自怡防窜涂抹厯年不能写一本或为好事者取去鄱阳马氏録书有小名録三巻周密齐东野语曰先生祠在白莲寺中像设皆唐物咸淳中盛氏子醉仆其像于水满腹皆平生诗文新稿知府倪普更为像腹稿不可复得矣序列先生所著书无小名录集中亦不见序述或在所逸之中岂同与诗文为好事者取去后出而传于今邪抑如晁氏所论无异闻而不书耶所谓腹藏新稿或丛书等成集之故先生既没尚有未及编次者邪殷文珪所览旧集或呉兴实录或丛书或松陵集盖不可知岂巳编者为旧集末集为新稿因置腹中故有新旧之分邪是知先生之制作不独遗逸于当时复遭弃毁于后代为可惜也然其所以为贵者岂専在于文哉惟其立节之髙而巳夫文以昭其节也节以表其文也使徒文焉而节有不立则文者流于一势又何足贵乎先生之生适丁季唐一不中进士举知世之不可为也以髙士召不至史称卢携李蔚当国召拜左拾遗诏下而卒林希逸辩其不然且曰有之决不为卢李軰所致可谓得其心矣至于杨文公谈苑所纪内养鸭事诗家多喜引用茵即故实辨其为诬又以谈苑为别有所据考之文公亦曰出于相传由其一时轻信耳岂别有所据耶以予观于司空图咸通中及第避乱隠中条山僖宗以中书舍人徴拜礼户二部侍郎皆不起又以疾辞朱梁礼部尚书之徴梁史书之殊为失真頼王元之据事考言明其制行之卓幸不汚曲笔其事殆与鲁望类而节幸亦相似譬犹天麟不触世网雪鹤自起鸡羣也方之王维郑防皆能文词书画皆入妙品皆汚伪官不能行郑相如守节可免之言以至于失身后虽皆以诗画得免而良史氏黼衮鈇钺褒贬之公安可废哉因牵聨以书用存素王劝惩之法皮袭美称鲁望之才不减温庭筠李商隠苏长公称表圣诗文髙雅有承平之遗风可谓确论矣表圣之集曰一鸣景和尚求之藏书之家偶刋并传俾读之者因其言而得其节行之详知其不为徒文而明于出处之义流播千载为不朽事则于名教之益也岂小小哉成化丁未春正月之吉赐进士及第奉训大夫右春坊右谕徳邑人陆釴书
　　刻松陵集防　　　　　　　都穆
　　古松陵即今之吴江予同年济宁刘君济民来为邑令谓是集为其邑故物而人未之见授儒士卢雍校勘捐俸刋之予观诗人多尚次韵至元白而益盛唐时萃而成编则有汉上题襟防金及是三集按皮氏自序谓一嵗之中诗凡六百五十八首其富如此则又题襟防金之所无者况其游燕题咏类多呉中之作后之希贤怀古者将于是乎考固呉人所当宝也刘君为政不减古人其刻是集岂直私于一邑盖将公之天下者也治壬戍九月二日前进士呉都穆记
　　范文正公集启　　　　　　　苏轼
　　庆厯三年轼始总角入乡校士有自京师来者以鲁人石守道所作庆厯圣德诗示乡先生轼从旁窃观则能诵习其词问先生以所颂十一人者何人也先生曰童子何用知之轼曰此天人也邪则不敢知若亦人耳何为其不可先生竒轼言尽以告之且曰韩范富欧阳此四人者人杰也时虽未尽了则已私识之矣嘉祐二年始举进士至京师则范公殁既葬而墓碑出读之至流涕曰吾得其为人盖十有五年而不一见其面岂非命也欤是嵗登第始见知于欧阳公因公以识韩富皆以国士待轼曰恨子不识范文正公其后三年过许始识公之仲子今丞相尧夫又六年始见其叔彛叟京师又十一年遂与其季德孺同僚于徐皆一见如旧且以公之遗稿见属为叙又十三年乃克为之呜呼公之功德盖不待文而显其文亦不待叙而传然不敢辞者自以八嵗知爱敬公今四十七年矣彼三杰者皆得从之游而公独不识以为平生之恨若获挂名其文字中以自托于门下士之末岂非畴昔之愿也哉古之君子如伊尹太公管仲乐毅之流其王伯之畧皆定于畎畆之中非仕而后学者也淮隂侯见髙皇帝于汉中论刘项短长画取三秦如指掌及佐帝定天下汉中之言无不酬者诸葛孔明卧草庐中与先主策曹操孙权规取刘璋因蜀之资以争天下终身不易其言此岂口传耳受尝试为之而侥幸其或成也哉公在天圣中居太夫人丧已有忧天下致太平之意故为万言书以遗宰相天下传诵至用为将擢为执政考其平生所为无出此书者今其集二十巻为诗赋二百六十八为文一百六十五其于仁义礼乐忠信孝悌盖如饥渇之于饮食须臾忘而不可得如火之热如水之湿盖其天性有不得不然者虽防翰戏语率然而作必归于此故天下信其诚争师尊之孔子曰有徳者必有言非有言也徳之发于口者也又曰我战则克祭则受福非能战也徳之见于事者也元祐四年四月二十一日龙图阁学士朝奉郎亲知杭州军州事苏轼叙
　　鄱阳顔范二公序　　　　　俞翊
　　鄱阳在江左号古郡昔之为守者固多以贤称者九人而杰出于九贤之中又止唐之颜鲁公本朝之范文正公可谓难得也巳二公名氏在史官大节在天下至于文章散人间虽笔端游戏之余而典雅纯实可以经世而出治垂久而行逺盖其所养得天地之正气故文亦如之然是邦实二公旧治独无墨本而间见于他处诚阙典也翊摄乏来此首访而得之鸠工镂板以传不朽斯人之眷眷二公虽不系于文集之有无然使学士大夫家有其书如潮人之于退之栁人之于子厚因书以致其师仰敬慕之意不犹召南有甘棠之思乎乾道丁亥五月既望邵武俞翊谨识
　　鄱阳刋文正公集引　　　　綦焕
　　鄱阳郡斋州学有文正范公集奏议嵗久板多漫灭殆不可读判府太冲先生尝谓此郡太守名徳如日月之照终古不冺者在唐则顔鲁公本朝则范文正公文正之集士大夫过郡者莫不欲见其可不整治乎于是委属僚以旧京本丹阳集参校且捐公帑刋补之又得诗文三十七篇为遗集附于后其间尚有舛误更俟后之君子访善本订正焉淳熙丙午十二月日郡从事北海綦焕谨识
　　文正公尺牍刋防　　　　　　张栻
　　右文正范公帖得之文定胡公家以刋于桂林郡者栻闻君子言有教动有法其于文正公见之矣观帖虽一时书帖之间亦足以扶世教而垂后法非盛徳者其能然乎敢敬志之以诏来世淳熙三年元日广汉张栻书
　　文正公与兄弟书防　　　　朱子
　　右范文正公与其兄弟之书其言近而易知世之仕者得其説而谨守之亦足以检身而及物矣然所谓仕未尝营私者必若公之先天下之忧而忧后天下之乐而乐事上遇人一以自信不择利害而取舍然后足以充其名而其所论亲僚友以絶壅蔽之萌禁防以杜奸私之渐者引而伸之亦非独効一官者所当知也某年新安朱熹书
　　范忠宣公文集序　　　　　楼钥
　　惟昔贤者皆后世之师表而学者之慕古人则自处有不同如汲黯之慕袁盎司马长卿之慕蔺相如若有不可解于心者本朝先正名徳相继如泰山乔岳景星凤凰事近而易考嘉言善行皆当取则而区区之愚少而读元祐丞相忠宣范公言行录反复终始正学大节伟识宏度赞叹不已于诸钜公间尤愿执鞭欲追随其万一而不可得也如奏议国论等书如责人责巳助亷成徳之训又若避好名之嫌则无为善之路等语皆当终身诵之每恨未见其家集也嘉定五年三月甲戍公之从孙中书舍人之柔见过谓钥曰忠宣文集未行于世晚而谪居永州三年邦人至今怀仰比因沈史君圻赴郡以家藏本属之既巳刋就而旧无序引径以见委钥谨谢之且曰托名不腐岂非晚进之幸岂非平日之愿顾年衰学落何足以与此三辞不获则取而伏读越二日而尽得之盖公天资诚笃确志学问承文正公之亲传博之以泰山孙明复徂徕石守道盱江李泰伯三先生师友之益发为词章根柢六经切于论事无一长语而一出于文正苏文忠序文正公集有曰其于仁义礼乐忠信孝悌如饥渇之于饮食欲须臾忘而不可得又曰虽防翰戏语率然而作必归于此故天下信其诚争师尊之公真是似者哉而钥之所尊敬者此又其余事自朝出镇庙谟相业具载史册不待赘言惟公平日忠恕得吾道之功用深入吾夫子阃域非浅丈夫所能窥者温恭惟谨无异稠人遇有当为勇决过于贲育此其大过人者然亦尚可勉也心平而寛虑周而逺喜怒哀乐所发而必中克伐怨欲不止于不行包含太虚无所适莫姑以其见于外者一二言之邓绾尝奏罢公襄州及言者攻绾则极力争之谓巳经先朝责降不应再有所贬公亦非有意于以徳报怨自谓上惜朝廷事体下以安人情反侧苏黄门诵扬畏惮章而公去相位他日哲宗面斥黄门从容为解黄门谓公为佛地位中人章子厚得罪父年九十议与一便郡公言当置往咎而念其亲公本以议新法不合而去及温公将尽改熙丰之法公谓特当去其太甚又须徐徐经理差役二事尤不可暴操心类如此公既丧明而责知随州寻窜永州葢子厚必欲寘之死地而公素安义命无一语怨之家人犹未平也风雨中覆舟于江以救仅免拭面而语家人曰此亦子厚所为耶呜呼使之从夫子于陈蔡当亦有不容何病之言此非他人所及也蔡新州负罪至公力救之上忤帘中下违同列贤如刘元城亦以吴处厚为义存君亲诋公不遗余力公不为动卒贳其死一时不以为快及事之变吕汲公刘忠肃等虽终于贬所其得免于巳甚者始知公之不寘新州于死之力也汲公軰初窜岭表时郊敕未颁先谓难从恩宥公斋戒九州防等年老衰病何以自存迹其所罪亦因持心未恕好恶任情以异巳为怨仇以疑似为讪谤误国害公覆车可鉴此不惟次寤泰陵正欲感动子厚辈使之革心而从善也呜呼自煕丰元祐以至元符绍圣之间世事屡变反覆非一徽皇践祚改建中靖国流人悉归四海望太平于朝莫钦圣宪肃皇后与徽皇待公而为政致遣中使逺至湖外赐好牵复迎劳不絶公时在瞽废风痹中知上果用我亦欲感激自奋而病不可为矣呜呼天乎倘延以三数年之寿使再得政则必能混一天下可以仰副建中靖国之意岂复有后日之祸哉公既去矣而蔡吕俱召吕又为蔡所排而任蔡愈専矣此所以抚巻长懐而继之太息流涕也后之君子欲多识前言往行以蓄其徳者于此书可不熟复而力行之以代韦之佩乎文正四子长监簿以病早殁忠宣与二季俱显衣冠蝉聫然自忠宣以来一百二十有四年而后中书舍人始绍科第世实监簿之孙范氏之兴未艾也四月丁丑朔正奉大夫参知政事兼太子賔客四明楼钥谨序
　　刻政府奏议防　　　　　　范文英
　　先文正公奏议十七巻韩魏公为序在昔板行于世虽不复存其政府奏议二帙巻中不载兹得旧本惜多漫灭将缮写锓梓而乡士钱翼之见焉乐为之书于是命工刋置于家塾期世传之元统二年甲戌九月八世孙文英谨识
　　石湖居士集防　　　　　　范莘
　　先人尝为莘等言自十四五始为诗文晚而弥笃或寝疾医以劳心见止亦以政自不能不尔谢之手编仅成帙而弃不肖之孤其尚忍言哉当从九京游而未敢者以先人之志未承也诗文凡百有三十巻求序于杨先生诚斋求校于龚编修芥隠而刋于家之寿栎堂春秋霜露思其志意思其所乐僾然如见忾然如闻庶得借口以告我先生云泰嘉二年十二月初三日莘谨书
　　夷白斋稿序　　　　　　　戴良
　　夷白斋稿合若干篇临海陈敬初先生所着予既访之先生尽得其稿而编次之以为三十四巻而复序其篇目曰世道有升降风气有盛衰而文运随之故自周衰圣人之遗言既熄诸子杂陈而汨乱之汉兴董生司马迁扬雄刘向之徒出而斯文始近于古迨其后也曹刘沈谢之刻镂王杨卢骆之纤艶又靡然于当时至唐之久而昌黎韩子以道徳仁义之言起而麾之然后斯文几于汉奈何元气仅还而剥防戕贼已浸滛于五代之陋至宋之刘杨犹务妃青俪白错绮交绣以自衒后七十余年庐陵欧阳氏又起而麾之而天下文章复侔于汉唐之盛未几欧志弗克遂伸学者又习于当时之所谓经义者分裂牵缀气日以卑而南渡之末卒至经史文义判为専门士风頽于科举之业而我朝舆地之广旷古所未有学士大夫乘其雄浑之气以为文者固未易以一二数然自大厯以来擅名于海内惟蜀郡虞公豫章杨公及金华栁公黄公而已盖四公之在当时皆涵淳茹和以鸣太平之盛治其摛词则拟之汉唐説理则本诸宋氏而学问则优柔于周之衰学者咸宗尚之并称之曰虞杨栁黄而本朝之盛极矣继是而后以文名家者犹不下数十如莆田陈公之俊迈则有得于虞公新安程公之古洁则有得于杨公而临川危公之浩博则又兼得四公之指授者耶郁郁彬彬何可及哉近年以来独危公秉笔居中朝自余数公尝想见其丰采习闻其謦欬邈然其不可接者久矣于是沦谢殆尽而得先生以绍其声光也先生黄公之高第弟子尝负其所有渉涛江游吴中久之又自吴逾淮泝河而北达于燕赵角辇毂之下久之于时虽未有所遇然自京师及四方之士不问识与不识见其文者莫不称美之不置则其得之黄公者深矣后由京师还吴适值兵兴藩辅不次用贤即以枢府都事起于家后又用之省幕用之公府迹愈显而文愈工人之求皆随而应葢灿乎其可观矣夫自周衰以来至于今几二千载其渉世非不逺也厯年非不久也能言之士非不伙且众也斯文能自振防以进于古者惟汉唐及宋及吾朝此四世而巳而四世之中士之卓卓可称者又尝不过数人焉何世之不古而人之难得若是欤于此有人焉能以卓卓可称者自期待世其可不为之贵重欤余于先生之文读之累月曾莫有所去取于其间虽片言半简咸附而录之者所以明求一字画之微皆可为斯世之贵重也先生名基字敬初夷白其自号也故以题其稿云九灵山人戴良叙
　　防夷白斋拾遗　　　　　　　朱存理
　　尚宝李公前修郡乘时先得海虞士人家本一册复有遗文三十五篇余悉录之今得王氏本相校异同于海虞本录出为拾遗一巻吴中尤氏藏遗墨数纸内有陈基传一通谢徽诗一首并存拾遗后
　　缶鸣集序　　　　　　　　　胡翰
　　人生而形具矣形具而声发矣因其声而名之则有言矣因其言而名之则有文矣故文者言之精也而诗又文之精者以其取声之韵合言之文而为之也岂易言哉近之于身远之于物矢之为天地变之为鬼神与凡古今治政民俗之不同史氏之不及具载者取而咏歌之载赓之不费辞説而极乎形容之妙比兴之微若是者岂非风雅之遗意哉宜君子有以取之吴郡髙君季迪少有俊才始予得其诗于金华见之未尝不爱及来京师同在史局又得其所谓缶鸣集者阅之累日不倦合古今体数百首其事虽微可以考得失备史氏之所惩劝其辞则予之所欲摹拟而莫之工者铿锵振发而曲折窅如也果何自而得之方吴郡未入版籍不幸为僭窃者据之擅其利者十年矣士于是时孰不茍升斗之禄以自活鬵釡间季迪日与之处曾不凂焉顾乃率其俦类倡和乎山之厓水之涘取世俗之所不好者而好之含毫伸牍吟声吚吚及其得意又自以为天下之乐举不足以易其乐焉此其所得为何如哉吾闻钟声铿而立号石声磬而立辨丝声哀而立亷竹声滥而立防鼓鼙之声讙而立动若缶鸣之声果何音也其西音乎南音乎抑太古之遗音乎不然则天下将治正始之音将作而此其兆乎何为一旦而及吾耳也得乎天者不求知于人求知于人者不得乎天季廸不求知于予而予知之者商声之歌不必出乎已也而曾子歌之奚斯之颂不必费辞也而后世称之则季廸之乐亦予乐也嗟夫憧憧往来朋从尔思孰能为余发其吟风之趣乎季廸由是求之其于道也亦几矣洪武二年秋七月长山病叟胡翰序
　　又序　　　　　　　　　　　王祎
　　高季廸诗十二巻凡为乐府五七言近体古九百三十七首余为叙而评之曰季廸之诗俊逸而清丽如秋空飞隼盘旋自折招之不肯下又如碧水芙蓉不假雕饰翛然尘外有君子之风焉以余之所言而余之所不言从可知已然则季廸之诗集不可不传欤季廸中吴人予尝论中吴之士唐有陆鲁望宋有范至能夫鲁望之诗寄兴幽逺而其音响则骎骎已廹于晚唐至能之诗措辞温缛然其格调特宋焉耳在胜国时余适吴则陈子平诗其为言平寔而流丽揆之陆范吾不知其孰先孰后也吴之诗在元惟子平而知者益鲜吾于是复得季廸之诗焉今季廸年方壮志气伟然其所自见殆不止于诗而其于诗则已能自成家与唐宋以来作者又不知孰先孰后也嗟乎诗之道微矣世之有志于斯者莫不鞠明防曛疲心思于简牍间而后为言乃或有可传其不可传者固不可胜数是不可不谓之难也以诗之难能如此而季廸乃以此自成家追古之作者以为并岂非其才之过人也欤而传之世必有因其诗而知其才者矣季廸名启季廸字也顷承诏与予同修元史寻入内府教胄子授翰林国史编修云洪武庚戌三月翰林侍讲制金华王袆序
　　又序　　　　　　　　　　　谢徽
　　言之精者谓之文诗又文之最精者何以知其然耶二气为之槖籥而鼓之以风霆然后天之声出焉众窍为之呼吸而荡之以江河然后地之声出焉受形于两间而灵于物者为人然气至混然天成发宣鸿郁然后人之声出焉凡人有声斯有言有言斯有文文至于诗包括品彚陶冶化工根乎性情之真达于音响之妙宫商间作金石并鸣由是而声之用极矣世皆知以诗而观诗或未知以文而观诗因谓诗特文章之末技庸讵知声成文谓之音而诗之中文巳具焉韩退之之言曰李杜文章在光焰万丈长斯言也其善论诗者巳然非天机悟入识见超诣亦何足以语此哉渤海高君季廸疎爽俊迈警敏絶人无书不读而尤邃于羣史与余交二十年余知季廸之能言也久然未尝不以其诗而得之也始季廸之为诗不务同流俗直欲趋汉魏以还及唐诸家作者之林每一篇出见者传诵名隠隠起诸公间及游四方不懈益勤刮磨潄涤日新月异绅衿诸老咸自以为不及季廸之于诗诚精矣然其意则自谓古风人之辞不如是也三百篇之传岂皆出于一人之手哉着其一二皆可遗之后来尚奚以多为哉吾非欲成一家言亦性焉而嗜之之笃殆与人之躭悦世好者同一肆志用情而其乐盖未能以此而易彼也闻者以为然当其一室燕坐图书左右离别拂拭尘几埃案间冥黙静思神与趣融景与心会鱼龙出没巨海中殆难以测度或花间月下引觞独酌酒酣气豪放竒作楚调已而吟思俊发涌若源泉捷如风雨顷刻数百言落笔勿能休故季廸之诗缘情随事因物赋形横纵百出开合变化而不拘拘于一体之长其体制雅醇则冠冕委蛇佩玊而长裾也其思致清逺则秋空素鹤回翔欲下而轻云霁月之连娟也至其文采缛丽如春花翘英蜀锦新濯其才气逸俊如泰岳秋隼之孤鶱昆仑八骏追风蹑电而驰也季廸之于诗可谓能尽心焉尔季廸之诗甚多有吹台集缶鸣集鳯台集凡为诗几二千首皆当世之儒先君子序其端今年冬予访之吴淞江上季廸出其诗示余盖取旧所集诸诗益加删改彚粹为一总题曰缶鸣集自古乐府歌行而下至五七言诸体得诗三百余篇皆其精选富矣哉亦可谓不易矣然是编也特以今年庚戌冬而止后有所作当别自为集季廸不以予不肖属予序之庸敢叙诸编端以俟季廸家姑苏尝应召修元史教西学弟子员入翰林为编修擢户部侍郎赐归乡里云洪武三年十二月既望史官吴郡谢徽序
　　髙太史大全集序　　　　　刘昌
　　故嘉议大夫户部侍郎前翰林国史院编修官授诸王经青丘先生高启文集二十四巻旧一千若干篇今二千若干篇儒士徐庸字用理之所广也用理既以类广先生文集乃以示昌昌谨为之序曰夫将以所学明先王之道救当世之则必着于言焉庶几见者之用闻者之有考也六经更圣人之手其言粹然一出于正要之所以存鉴戒者亦多圣人殁纵横捭阖之説兴而大义微汉广游学之路董生贾谊始各以其学自见著书数千万言沈雄简奥其明先王之道陈当世之务畧备矣唐韩愈起力变八代之衰习故其言雅醇而杜甫李白又各以其学自见明王道具时政谓之诗史宋欧阳修博学力行本论之言有益于治至朱元晦则根据六经之防攘斥百氏之非岿然为世儒宗其大要使人审王伯之畧致义利之辩而巳今诸家之言具存考之可知用之犹尚可行也盖三代而下汉唐宋之所以耸徳着业而继焉以称治者有赖于是焉先生生元丙子少禀神慧长读六经诸家之言融而通之会而成之又取而力行之其发之于言则浩乎如大水之决防也锵乎如洞庭之张乐也儵乎如幽壑之舞蛟也致之于用则如射者之于的凖乎其无疑也然值国歩之既促不见用隠于青邱登高望逺抚时怀古其言多激烈慷慨若将与世无所求者及我太祖高皇帝定鼎建业肆诏征贤先生起与元史之修録善丑恶儒者之功庶几彰施史成授诸王经进户部侍郎尊显极至先生感之颂先王之道以匡济世务言多雄伟竒古足以耸张徳业神益治化时甚赖之未久即辞去去后蹇连以死呜呼殆天所以厄斯文也尝窃论焉天道恶满取之不可以全然诎其身必信其声是以董贾贬逐而名用长甫白穷放而诗传韩愈欧阳修朱元晦虽号通显而未免罢斥然其言至于今诵习而师承者不衰正柳宗元所云生而不遇死则垂声者也方先生死始三十有九使少优游而待之则学将止于是乎言将止于是乎行将止于是乎呜呼天实为之谓之何哉用理师学于先生之言得之既深遂勤图传之亦使闻者考之而可知见者用之而可行以明其言之果有赖于世也呜呼厚矣景泰元年庚午冬十二月望日赐进士出身吴人刘昌序
　　眉庵诗集序　　　　　　　江朝宗
　　予布衣时雅闻杨孟载先生盛名及入翰林为史官奉勅纂修大明一统志攷先生先世于蜀嘉州人因大父仕江左而生吴中遂家焉又诵先生诗云我家岷山更西住正见岷山发源处于是乎益知先生虽生吴中实蜀人也先生生于元末仕于国初宏逺之器淳正之学初任荥阳令再谪钟离间居江宁句容久之被荐陞江西省幕宾复使湖南广右累官山西按察使志载先生读书日记数千言尤工于诗与高启徐贲张羽为诗友故时有高杨张徐之称云先生所着有眉庵集五七言古律五七言古体及歌行排律絶句词曲总若干篇教授郑纲编集巳板行矣字多讹谬先后失序而缺畧尤甚识者惜焉吴中张公企翺以名进士累官广东佥宪素重先生之诗每遇公暇輙研究之补其缺畧次其先后履厯之字之谬讹者悉考正之厘为十二巻绣梓以广其传其用心亦厚矣哉间以示余俾为之序夫诗言志也三百篇之后变而为汉魏为六朝宋元以前惟唐为盛今先生之诗秾丽纤蔚蔼然正大和平之音殆有唐人风味夫岂易得者哉佥宪公能俾先生之诗大显于天下后世天下后世即其诗可以知其志知其志可以知其人然则先生不但有光于吴而且有光于蜀也余后生小子因佥宪公之命不敢以谬悠辞而僭序之其景仰之诚得不于是而少舒哉成化二十年夏六月既望赐进士奉直大夫广东市舶提举前翰林侍读学士经筵官兼太子讲读江朝宗书
　　眉庵集后志　　　　　　　　张习
　　眉庵杨先生孟载吾苏之吴邑人家天平山南赤山之下自幼敏悟絶人日记数千言弱冠工文词议论古者亦数万言谓之论鉴尝絜以试仪曹值元季兵兴勿果就职当时文章大家若参政饶介之周左丞伯温见皆竒之会稽杨亷夫以诗伯一时少所推可侨云间往来吴下以所号铁笛谓先生能歌之乎先生曰不惟为作铁笛歌尤且效老铁体翌日成以呈亷夫不觉自失曰吾意诗道巳芜今复得子老铁当退歩让尔一头地也遂偕之东游呼从者曰吾在吴又得一铁来矣若等就之学优于老铁学也交与成忘年故当时有老杨小杨之称云避兵围城中日与才友高季廸王正仲朱来仪徐幼文辈倡和以自适迨我圣祖肇基之初即受荐任河南荥阳令寻谪钟离间居秣陵江滨久之又用荐为江西省幕宾以累复落职处句曲山中又起奉使河南广右既而擢山西按察副使陞按察使而卒此履厯闻诸故老验诸诗所载特其大概缘当时无有笔其行实者故莫克致详然先生平日之诗甚富皆率意为之畧不存稿尝见先生自序一帙云因吾友方君不得余全集为恨故留此以示之尔则是先生盛年稿已散失今流传人间者十无二三况皆抄本又无序志家异而人殊后至天顺间郡人郑教授尝为刋行间多讹谬矧诸竒作失载识者病焉习在髫龄即授诵先生之诗徧假抄录觊图弥盈及长而仕偕以出入有年犹每随访随录卒莫致其全兹官岭表念齿已迈爰命庠生顔恭文起会各本录就请前翰林学士西蜀江君序诸首重图锲梓以传噫文章在穹壤间譬之精金美玉不求乎人而人自即之无有久暂而异所好然好金玉之宝者世人之常情而文章雅谈非有景贤好古之心莫克以致其所好之笃也习为乡人晚生敬慕前哲之贤自幼抵老不忍冺冺是固庸陋无文不能表章乎幽潜则区区素愿讵不由之少慰哉若夫先生学力之充才气之雄以致诗之清豪自成一家言者览是集当自得之兹不凟成化乙巳秋桂月胐同邑后学张习志
　　静居集后志　　　　　　　　张习
　　吾吴之诗自唐皮陆倡和为一盛再盛于元季自王元俞郑元祐张伯雨龚子敬陈子平宋子虚钱翼之陈敬初顾仲瑛辈各出所长以追匹乎古者继而张仲简杜彦正王正仲杨孟载高季廸宋仲温徐幼文陈维寅丁逊学王汝器释道衍辈附和而起故极天下之盛数诗之能必指先屈于吴也维时张来仪先生自江右来与高杨徐相友善聚首之际未尝不以诗为事积之既盛名为大家舆论比唐之四杰故老言不惟文才之似而其攸终亦不相逺眉庵盈川令终如一太史存心无疵而毙则同乎宾王北郭虽不溺海仅全要领而非首邱先生窜岭表寻召还以对内政之不恊恐祸及已遽投龙江以没又与照邻无异噫诗在天壤间患惟不工耳茍工而名家则凡具人心者罔不知好之故不欲其传而人自无不传诗之存人之存也是知先生之年虽不永于当世而自有以延于后世未可以彼而易此吴中钞本所谓静居集者什惟二三生自幼抵老求之冀得其全不克文梓垂毕又得吴兴本较之虽曰加倍犹未克备亦并刋入尚期博识同志畀足成之尤为幸甚治辛亥秋八月十二日吴晚生张习谨志
　　翠寒集序　　　　　　　　邓光荐
　　诗恶乎变三百篇后变乎携手上河梁下迨建安齐梁数变至唐洎宋季之诗大变而絶何邪诗闗乎风化系乎气数士昔骛于时文视诗为长物虽有不工工不及唐矣非诗之变乃时之变也吁诗贵乎变不守一律千变万化变之不穷惟子美能当之岂惟诗文亦然宋之诗病非胶挛浅易则窒泥狂怪搜猎竒事穿穴异闻失丰厚而就俭约趋窘局而弃高逺不能平澹萧散雍容和缓求如晚唐杜荀鹤方干辈斯可矣吴逸士宋子虚诗则不然子虚生景定间未弱冠时已废科举学故惟诗是学大篇如天孙织绢云经雾纬自出机柚小律则日光虹彩浑然尺璧秾丽缜密而不艶含郁静婉而不怨其深于变之也余客江东会西溪王公称其才学茂异弗就观其人渊黙似不能言者其诗超迈而自劲后得所寄天马歌诸作乃益叹服盖本于学防养有力不汲汲于成名其行业皆然不独诗然也余将泝九江子虚始出稿畀余序余所知子虚者浅矣子虚之不屑为者深呜呼作诗难序诗尤难子虚之诗显果在予序则唐之三百家无序者其诗皆能晦乎系其诗之工拙尔少陵云清诗句句尽堪传奚在予序子虚之诗足以重予言也故序之子虚名无翠寒其斋扁云嵗在屠雍赤奋若清明日庐陵邓光荐中父叙
　　又序　　　　　　　　　　赵孟頫
　　吴古为都会山水富甲东南长材秀民间出层见以济时需独唐皮日休陆鲁望隠松陵为诗文相倡酬故吴之山川自西子馆娃宫鹿游胥台残花遗草烟霾日噎悒鬰千载间皆能发而化之为诗余先子昔处是邦尝往来吴中皮陆之风尚可想见辛夘秋客燕子虚与予游甚稔每话具区山水之胜出所为诗风流蕴籍脍炙可喜皆不经人道语子虚年未艾有能声诗且通史西溪王中丞以茂才举之辞不就余观子虚多子负虽时以巻舒岂若唐之皮陆真能隠于诗邪使子虚仕与诗并进大篇长什当有写御屏者子虚姓宋旧以晞顔字行世居晋陵家值兵难迁吴冒朱姓云元贞乙未中秋吴兴赵孟頫子昻又序
　　又序　　　　　　　　　　冯子振
　　天诎西北曰无旷古未有有姓而以无为之名者吴人宋子虚乃以无为之名斯名也子虚殆始自亡是公乌有先生乎卢仝异自异之对待相与莫逆于是不能无仝自仝异自异之对待吾欲取某姓而姑名之曰有为子虚之对待而三千载之有姓氏不闻单无之只字为之名者徐无鬼公子无忌之属生战国者无之且必连缀某字者以为名未若宋子虚之无有独无对之特出茍求其故毋巳则春秋之冉有乎或曰以冉有对宋无与卢仝对冯异固无以异而嵗月卜之吾东家圣师之阙里则去冉有也惜逺矣有无姑置吾读子虚所为诗则求之吴中殆无诎第二指然则五茸三泖之地望不但无能名子虚者并与子虚之诗无之此邦不可无斯人可无其诗乎其乌夜啼公无渡河战城南公莫舞至妾薄命古研歌诗诸家古锦神林鬼家外带三分凤麟洲山飞仙羽翮格力其五字律风调凄惋不胜江哀浦思之情悰如承恩金马诏失意玉环词落月今谁吊长庚夜自明虽使太白复生亦应为子虚击节七言律杨栁黄昏晓西月梨花明白夜东风秋千庭院人初下春半园林酒正中五言如乙鸟归来社辛夷开过春如身黄松上防头白竹间禽七言如桃叶歌残秣陵酒梨花梦断景阳钟五言如采药逢毛女焚香对羽人客愁三月尽春梦五更初七言如缩地日愁龙作杖卧云时约凤吹笙五言若蜀魄花成血山魈树隠身竹枝歌峡夜椰子醉蛮春如空悲祖龙死但觉鲍鱼腥如织女支机穏山人作枕便异或称羊化疑应讶虎眠不湏填碧海直欲补青天如勒铭留水寺应供宿江城夏减游方兴秋添住岳情标致极似唐人诸诗而对偶之工兴寄之永飘飘然自异于金陵含风鸭绿粼起防日鹅黄袅袅垂北风吹树动西日照窓凉之类至其絶句雅淡清洁一字不可易岂但吴中无子之诗乎子虚有韵人之姿而天壤间知子虚最晚恨予老无能为矣姑取其诗集而序之好事者写之于图有味乎其言而时讽诵之彼韵春风防凉月之客主岂特可摽而出诸大门之外虽引却百驿数十日犹俗气溷人也子虚尝举茂材于王西溪平生独刻意于诗宦情云薄以故不肯轻就笼络焉追逐时好以取世资其胷中泊然无营殆眼中真无其匹者太湖三万六千顷宁当无真识子虚者也异时白醉吟生七月能识之无二字是孩提时巳识宋子虚云矣醉吟晚守姑苏惜子虚不当是时如子虚当其盛时持其诗纳之白传则翠寒之集若不嘘而奏之白玉之堂他日亦应俎豆洛社诸人之右宁当别有识子虚者其未能如醉吟翁方孩提识之无者勿以语之翠寒诗集之雅号云延祐庚申冬孟一日海一粟冯子振序
　　翠寒集防　　　　　　　　钱良右
　　子虚先余廿年虽知嗜吟其亦未始置齿牙间自其壮年游江东首见知中丞王公侍御邓公今承防赵公皆序其巻最后集贤冯公闻其诗欲行将有以资之而亦未尝见其巻也公一日过子虚索稿子虚不容已遂出稿公疾视黙览遇佳句輙首肯而声诵之谓子虚曰子诗真刻意于唐者明当为子序之翌旦子虚袖二纸请焉公欣然援毫不烦脱稿一扫千余言昨所声诵亹亹出笔下至于题之前后句之次第畧不少差其一二所许可皆子虚平生得意句世所谓脍炙者子虚亟拜且喜坐客皆为之叹服吁士之处世能不逐声利而独嗜片言只字以陶写其心腹不求人知有终其身而诗不传者乎今子虚是也冯公序其诗时年巳逾耳顺何一览其巻而尽能黙记佳句于俄顷之间抑子虚之诗如正声雅乐入耳而不忘邪序虽撷其英为公论余意翠寒集其堪击节者恐不翅若是也因徴予书获识巻末且以纪冯之才之强记云至治二年六月一日里人钱良右谨书










　　吴都文粹续集巻五十五
　　钦定四库全书
　　吴都文粹续集巻五十六　　明　钱谷　撰诗文集序
　　甘白先生后集序　　　　　　朱逢吉
　　文章声心也见乎学力之浅深才识之髙下而心为之本焉譬如习乐心所尚者古淡也则蒉桴土鼓不假音律而自然之声叶焉茍所尚者哇淫也则郑衞交作流宫泆羽而去古逺矣故观文章必先观其人观其人必先求其心然后其识其才其学可见也古今骚人韵士学博才髙者众矣而求其识之卓心之古则可屈指焉甘白先生可谓全备者乎余来吴中闻先生之名而不及见矣得见其子用轸淳笃而文雅其鼓琴尝动乎帝听其才行克振先生之髙风者也间出先生文集俾余序其端呜呼先生往矣其出处大节已于贞木俞公志中见之而先生之古心卓识髙才博学则于是编著焉灿然星斗之辉也岿然河海之深也其天地间之正气乎气正矣辞严义直而理无不致益世教多矣故能委顺以时乐天知命不以夷险易其守不以否泰二其中而遂克考终于其官殆犹驾万斛之舟乗风涛于沧溟汹涌中而终允济非古心卓识其克尔耶与古之君子不假勲业而名徳拔类者同其休声可谓俯仰无媿者矣用轸其广传之以为后学者式斯不负先生之用心焉永乐元年春二月望日修史官奉议大夫大理寺右寺丞朱逢吉序
　　甘白先生诗集序　　　　　陈鉴
　　甘白先生诗集凡六巻其孙大理评事祝承命于父放翁之所刋也先生姑苏人姓张氏名适字子宜自幼頴悟年七嵗即能赋诗弹琴九嵗能诵五经十二应江浙乡试人以神童目之值元运将革遂不仕国朝洪武初与渤海高季廸诸公同徴修元史授工部水部郎中无何乞归乡里日与周正道陈惟寅及季廸辈更倡迭和而先生才思尤敏捷方其吟琢直欲旋斡造化牢笼万物使无一或有可遁者先生将以此自老而复以明经荐授广西理问厯滇池鱼课及宣课二司大使遂终于官先生所作之诗甚多遗稿若乐圃南湖江行滇南诸集藏于家者殆数十巻两遭回禄今所刻者才得什二三于煨烬之余及士林传诵者而已虽然昔人于诗有以一篇之佳一句之美若崔颢题黄鹤楼林和靖之暗香疎影自足使名闻后世今先生之佳篇美句求之集中岂少也哉是亦不足较于此也经曰诗言志盖诗者志之所发然则诵先生之诗者殆亦可以识先生之志焉先生之志有所未竟其将竟之于祝乎祝予同学友而放翁又与父友因观是集故为序而书之正统六年嵗在辛酉仲冬初吉通议大夫都察院右副都御史同郡陈鉴有戒书
　　王先生诗集序　　　　　　邹亮
　　天地间流行之物皆诗也若夫光华为日月动荡为风霆森列昭明为星辰河汉灿烂为云霞辉映为虹霓融润凝冱为雨露霜雪以至山岳之流峙花木之妍蔚鸟兽鱼龙之飞跃变化何莫而非诗乎是物者人皆得以用之而患不能成乎诗诗之而患不能曲尽其妙诗之道可谓难矣吾乡王先生汝玊风韵豪迈藻思俊逸学问博渊邃为文敏捷辞意通畅于诗为尤工葢尝驰骋出入古乐府汉魏六朝唐人诸作故其五言古选若三代鼎彛虽朱湮翠融而龙章鸟迹欵识典雅无雕锼镂防之状殊可玩焉七言歌行如奔流出峡汪洋演迤层澜万顷自然成文长风冲激骇浪滔天物怪出没则又可惊可愕焉五七言近体犹大将军出师纪律严整旗旌鲜明劒防铦利军容整肃鼓吹既作其声悲壮激烈鋭气凭陵直欲拔唐人之垒焉五七言絶句譬之鹤唳秋空清音嘹亮回视他人之作不啻草根蛩语蚓窍蝇声焉耳呜呼先生之诗可谓兼备古人之体制者矣予自早嵗即防心斯事惜乎学识谫陋无所成就不足以窥先生之藩篱尚敢望闯其户而入其室耶乡友华彦谋雅擅好事之誉尝编次先生之诗夀梓以传于后征序其端輙评先生之诗如此且谓先生得乎两间万物之妙用故其诗卓然为一名家云景泰二年嵗在辛未秋九月上澣监察御史郡人邹亮序
　　青城山人诗集序　　　　　徐珵
　　国朝文章之盛称洪武而永乐次之若宋承防景濓胡征君仲申徐征君大章王待制子元苏太史平仲高太史季廸张太常来仪辈皆杰然名家者然当其时高皇帝初定天下惩元之寛无制而矫之以猛网罗天下之豪杰用法剪除之而彼诸老皆胜国之遗才虽用于维新之朝而偪于法或死或遯不得以尽其鸣世之能事及太宗之入乘丰富致太平乃崇儒术广文学之选以润饰鸿业照耀天下于是士之幸存而后出者始皆濯拂登进以鸣一时之盛而致翰林检讨兼春坊赞善太子宾客諡文靖王公汝玊则其先鸣者也公之学长于春秋其为文盖兼古今体制而诗则深得唐法其所著述甚富而稿之藏家者皆烬于火独其诗散逸于四方好事者得而录之公之孙铠缮写藏于箧笥友人华彦谋与王氏连婣尤好公诗既为编次复锓梓以传于世而诿予序予尝评公之诗清而不刻丽而不靡佚宕而不麄俗骤而见之如九霄一鹤盘云独游如玊井莲花浥露初发如瑶台仙子临风微歩殆难以尘情凡态想像如武陵年少衣轻防骏驰骋春风紫陌间意气奕奕不可耐品而第之其大厯贞元诸才子之流乎因并着之序末以与知言者商确之青城山人者盖公所自号也凡公之生平官簿事行则国史备焉景泰癸酉春正月之望奉直大夫太子谕徳兼翰林侍讲兼修国史玊牒东海徐珵元玊序
　　后防　　　　　　　　　　王铠
　　右青城诗集若干巻先大父文靖公之所着也大父自幼以诗文名接交当时海内硕儒非一徃来倡和靡不见之赋咏自入国朝登仕籍洎陞翰林声光益着其制作特盛然两为回禄所虐稿皆残缺所幸别或收贮得十之二阅嵗既久铠以菲才宦游古汴束以自随公暇因掇拾分类缮写一帙有外集者附之藏之箧中家居以来罔敢失坠偶婣好华君彦谋过而见之三复嗟叹遂于内各删百首命工刻次呜呼大父文名盖一世著述布天下而遗稿灰灭无几又弗克传世岂造物者不使有见于后哉实子孙不肖不能述先业之所致也今大父殁余三十年而一旦幸表而出之是明珠宝劒之起于重渊必有待其时欤彦谋读书好义常辑其族谱诸集行世足羡故家子孙立志超卓不屑细故如是时正统十二年嘉平望日孙铠谨识
　　谢孔昭诗集序　　　　　　　周传
　　诗自国风以降言选者称汉魏言律者独称唐而已为选而不宗汉魏非选也为律而不宗唐非律也选岂易言哉自梁昭明太子选汉魏以来诸杰作者因时所尚分为五言七言皆以偶对切实音韵谐协者中其律而诗以律称矣则欲学诗者舍古人奚取法哉然后人拟之者不失之疎则失之浅调格似矣而意趣则未易及也由古及今以诗名家者几何人哉姑苏自吾朝以来文运与时大兴以诗名者则有高君季廸杨君孟载为尤二君之诗言选则入汉魏言律则入于唐音响调格宛然相合而意趣或有过之虽识者莫能辨其异也余友孔昭谢氏自少嗜诗得二君之防趣故其为诗不茍必拟于古人调格似矣而音响之不合者不作也音响似矣而意趣之不佳者不作也不作则已作则必欲如古人焉是将骎骎乎汉魏唐者也今编其稿分为选诗律诗絶句凡若干首属予为序余岂知诗者哉然闻志于古者即古人也诗而逼于汉魏唐之作则虽以今之诗为汉魏唐之诗可也诗而不能效古其如古人何哉孔昭有志于古而用意若此苏人翕然称之则苏人以诗名家而不絶者将不系于孔昭乎愧予非能诗者不足以知之姑序所闻于简以塞其请云癸未嵗七月既望汝南周传序
　　又序　　　　　　　　　　张肯
　　书云诗言志心之所之之谓志诗者言其心之所之者也在心为志发言为诗有诸内而形诸外也心之所之之不同而其诗亦有忧抑感伤愤怨悲戚喜乐和恱之异观其诗则知其所志矣故穷夫出妇逐臣逆旅必多忧抑伤感愤怨悲戚之言骚人胜士富翁贵客必多和恱喜乐之语非才之优劣而诗之不同观其志则知其人矣虽然世道有升降风气有盛衰而其诗亦然因而随之者有矣其言之喜乐和恱者大抵多盛世之音也其不然者则其人有大过人而不系于时者也又岂可一于心之所之而然乎呜呼诗之言志有不同如是邪诗之言志虽不一然其同者则同得其性情之正也诗而不得其性情之正则不足以言诗矣欲得其性情之正非学问之功其可得乎诗而得性情之正斯可以言诗矣余少也亦尝执笔而学言也由其志之卑陋而又无学问之功其所言恶能得其性情之正哉今观夫谢君孔昭之诗凡二百余篇其忧抑伤感愤怨悲戚而不伤也喜乐和恱而不流也奕奕乎其风韵也翩翩乎其英俊也皜皜乎其洁而白也而又皆得性情之正噫非有学问之功者其能然乎予方自愧有不可企及之叹而又命予序其篇目予非能诗者将何所言乎姑书诗之言志者以为叙云永乐甲申五月十日浚仪张肎序
　　草窓集序　　　　　　　　姚绶
　　予弱冠时草窓先生以诗鸣吴下及予壮游学宫先生起为太医院吏目以诗鸣公卿间声价籍甚景泰癸酉予领荐书上京师先生已卒于邸舍竟弗之识往往见谈于诗句警防而气舂容恨不得其生平之集而尽观之尔来余二十年其子俸手一编于吴门寓馆曰此某先君子之草集愿为之序受而观之总若干篇诸体悉备厘上下巻以授梓焉呜呼先生往矣其诗则存往者同存者独悲其往序其存可也世谓诗人之心声也予独本之气焉夫气在天地之间迎之不见其首随之不见其后洪纎生息者以之人与物同禀而独得其清故身心之中凡一运动莫不由此养之以直不为势摧不为利拘不为欲屈则浩然充塞沛然流行有不可得而御且遏者诗云乎哉吾用是知先生自少至壮优游于典坟涵濡于义理不浮于约不华以实养成是气罔或少馁故其所发随扣随应譬犹富足之家所积者厚一旦用之羡余尚多诚非一朝一夕之故也其在公卿间彼此忘势必有忠谠之论可施于用隂为裨益惜无纪载奚止诗而已也论者又曰诗由性情止乎礼义先王典则以垂美刺易风俗系世运非曰小补今先生词意之正足以风励来学有非骚囊之风云月露同日并语又不可以诗为先生少也予恨未能知言或味乎此幸获尽观其所作姑序其所存以归其子将以俟夫知言者论定之如何先生姓刘氏名漙字原博草乃其别号云成化十六年七月上浣赐进士出身第前广东道监察御史嘉兴姚绶书于云东精舍
　　刘文恭公文集序　　　　　吴寛
　　文章之士世固有之山林之间贱而在下者其文既多晦而不传至于贵显之人或放而无行读其文者且嗤之况欲其传哉夫人自少至老矻矻然执笔缵言能造其妙者几人幸其文之妙矣贵而鄙其行贱而揜其名欲其传又难如此寛故于乡先达文恭刘公之集读之所以深叹也刘为吴中世家自宋以来以儒官相承入国朝值家中衰而公居贫力学未尝降志永乐间竟取科第入翰林益笃于学纂修讲读皆称其任文名既着有求者輙酬应之若不辞拒然平生慎许可少假借言之所施未尝殉俗以悦人人亦未敢易而求之也葢公之为人俭质无华而少玩好静退不竞而絶奔趋故形于著作者不以险怪侈靡为工往往于和平简淡之中而有温纯典雅之意知公者以为似其为人焉公既没藏于箧中率多乱稿其子瀚从仕中外皆以刑狱为职未暇编次及是以陜西按察副使致仕始以其暇为之以寛居同里及仕又尝同朝契好甚久乃奉其遗稿以示俾序其首寛生也后不获承公之教特从诸生中一尝望见其顔色而已今幸得其遗稿而读之亦何异蒙公之指授者顾浅陋之学虽按察君谬加委重其非公之望乎既辞不获他日君则以书俾其子今直阁尚宝卿棨来言曰某老矣先子之文将板刻行世愿序文之及见也盖公在翰林最久后自国子祭酒擢少詹事亦贵显矣而公所以俭质静退自持者愈至犹夫山林人也故其行巳乡人知之同时之人知之逺方后辈或有不知者将无疑其文乎孔子曰有徳者必有言敢书曰此有徳者之言也学者宜相与传之公没数年后天子念公为春宫旧学之臣特赠礼部左侍郎諡曰文恭而有司复祠公于学宫知徳者以为合于公议云治癸丑冬十二月甲申资善大夫掌詹事府事礼部尚书兼翰林学士延陵吴寛谨序
　　感楼集序　　　　　　　　杨循吉
　　诗在精不在多在専不在备诚以其道之难尽故也有唐氏之世诗莫甚焉然自数大家外其余诸公之集偏或局于一体简有止于数篇此岂其力之不能乎亦知诗之难为不必多与备也故其时诗人量力尽智各能自成一家言竟以取名于千载之下者以此大抵诗在天地间实艺之至精者其工可为其妙不可为也妙在触触则情感故其句美虽善诗者莫能知之是以求好诗必有所俟俟于事之触境之触无故之触也不触则不可举笔就题而浪为然则虽欲其多且备又乌能多且备也先生吴中之耆旧刚明介特有通变之才素不业进遂隠于时其正则不惑鬼神其达则不讳负乏勤俭自持以清儒致产千金持邦人风俗之柄者数十年其为人岂特诗而已哉既没之明嵗其子慈息抱稿见命定其次初漫録殆千篇三选三减止于【阙】十【阙】首或以咎我曰太少哉余曰诗有片纸而存有累箱而亡者其传否不在乎多与少也诗人之诗多以迫成非必尽其胷次中语也余用是逆推先生之意以为此编所谓有触妙作具在焉岂必其多且备哉观者自知之矣先生姓贺讳甫字美之其仲子恩中戊子解元有学行不第而殁孙放今亦未冠游场屋其将益显大先生之隠行而及其诗乎治四年夏四月二日礼部主事前进士吴人杨循吉序
　　杜东原诗集叙　　　　　　　王鏊
　　东原先生讳琼字用嘉家吴城之乐圃里孝友退让好古力行于时同志则有陈醒庵孟贤二人皆有高义皆好为诗醒庵诗清脆可诵而先生沈着古雅有风致间喜画山水故其诗于评画尤深也诗多散佚不传鏊从其子启所得百篇焉读之为选定如左仍附杂著若干篇于后序之曰先生其隠者欤昔之隠者姓名邑里影响恐闻于人顾其诗乃若有不能自巳者焉而张志和魏野林逋之流尤喜为诗其于世之兴衰理乱毁誉得失荣辱进退忧悲愉怿一切末杀不独玩于烟云泉石之间其词冲澹幽深而其名特焜燿在人者盖世方卓行之为贤而夫人者复高标掲已以惊动流俗万乘诣而不见千金召而不屈其迹竒其声烜赫而流于人世谓今之世无隠士是果然哉盖有之矣而世方以科目是崇是长外是有人皆摈弗用敺一世之人相摩相染于熟烂之程文言竒者得疑行殊者来毁庙堂不闻物色之访丘园不覩束帛之贲于是时也所谓隠者即有之方且潜身裹迹日遁于大山长谷之中世安得而知世不得而知则遂曰无亦宜也其果然哉鏊犹及见先生与醒庵深衣幅巾曵杖履革苍顔白发所至人望之若绮皓郡将县大夫延礼宾致恐后缙绅之行过吴下者必请造其庐而贩夫樵子皆知二先生之为贤也二先生死吴中耆旧亦益衰后生之知者益鲜而知之者顾犹以其诗也惜乎东原诗稿传世者止此然平生大畧具焉读其词考其世得其所以为人于戯岂非古所谓遁世无闷之君子欤乐圃里在吴城西其东有原焉故世称东原先生先生好着鹿皮冠又称鹿冠道人治七年二月奉训大夫右春坊右谕徳王鏊序
　　武功伯徐先生文集序　　　　万安
　　文章者期于世用而已非雕虫篆刻之谓也故学者以此自负朝廷以此取士上下相期莫不以经纶参赞为事也使非期于实用而惟爵禄之为荣虽有文抑末矣将安用哉若武功伯徐公有贞平生立朝大节持危扶颠廷臣无岀其右负其豪气志在行其所学真所谓间世之才而用世之文也公自幼颖敏年十二三入小学巳能古文词既长登进士第及被选翰林益自砥砺日有造诣凡经传子史百家杂説以及夫天文地理医卜释老之书无不该防更取秘书考古军旅刑狱水利良法孳孳讲求明可以施于今者而识之盖期于有用之学也厥后正统末邉郡绎骚京师戒严公出领玺书即往抚谕之比至要害民老稚潜匿山壑间者甚众见公出慰劳而复业者数万人遂鸠为义兵教以战攻击刺之法民喜有赖而事亦旋定公在经筵时会河决山东之沙湾前此遣治河者卒皆绩用弗成公应诏出治乃乘舟遡河源逾济汶沿衞及沁循大河道濮范而返因陈治水之防起自金隄张秋之首凡百余里便宜法制水势底平国家永赖之以无虞天顺改元以公有迎复功陞兵部尚书兼翰林院大学士内阁办事寻封推诚宣力守正文臣特进光禄大夫柱国武功伯食禄一千一百户兼华盖殿大学士办事如故仍锡诰券追封其三代子孙世袭锦衣衞指挥使公感上知遇毎奏对多剀切上亦才公多所开纳一时委任权力无复有过之矣呜呼公以用世之学得展经济之才故一时勲业之隆盖我朝之韩范富欧而文章之盛则我朝韩栁苏王也岂非用世之学之文而雕虫篆刻者云乎哉是集之流传其有功于学甚大予故乐而序之赐进士资善大夫礼部尚书兼翰林院学士知制诰经筵官眉山万安书
　　完庵诗集序　　　　　　　吴寛
　　夫诗自魏晋以下莫盛于唐唐之诗如李杜二家不可及巳其余诵其词亦莫不清婉和畅萧然有出尘之意其体裁不越乎当时而世事相隔其情景皆在乎目前而人不能道是以家传其集论诗者必曰唐人唐人云抑唐人何以能此由其蓄于胷中者有高趣故写之笔下往往出于自然无雕琢之病如韦栁又其首称也世传应物所至焚香扫地而子厚虽在迁谪中能穷山水之乐其高趣如此诗有不妙者乎完庵先生刘公少为刑部属出佥山西按察司事居三载即弃官归吴中年始五十耳公神情萧散无冠裳之累其家长洲之野江湖之上日玩云水不足引水为池累石为山号小洞庭与客登眺以乐兴至輙瞪目为吟哦声其诗専法唐人语多与合当时所与倡和者武功徐公参政祝公及隠士沈石田数人而巳自公之殁而徐祝二公相继下世吴中风流文雅不可复见矣予与公为后辈而托交久成化辛夘予北上与公别明年公遂不起窃恨之于是公之曾孙布登进士第既喜公之有后而布尝辑公诗名曰完庵集者请序则又喜其诗之不亡也完庵者公归田时号也自以保其声名幸而无亏如玉返璞以全其真观公晚节之善如此又唐人王右军辈有不可及者其诗仅百篇所遗者尚多读者如得其为人则又奚以多为哉治十七年夏五月朔旦资善大夫掌詹事府礼部尚书兼翰林院学士延陵吴寛序
　　完庵诗集后序　　　　　　王鏊
　　故山西按察佥事刘公诗凡四巻公讳珏字廷美自少志向不凡郡守况钟将引为从事公言于况曰愿为儒不为吏况从之遂登应天乡荐久之授刑部主事擢山西按察佥事三年上疏固乞致仕以归焉公髙节清操年甫五十脱屣名利而自乐于山巅水涯凡有触一于诗发之诗多清妙可喜公又喜行草兼工绘事今其断缣残墨往往流传吴下而警句脍炙人口思欲得其集观之则未能也治壬戌公之曾孙布登进士始以一编授予予疾读一遍叹其能以眼前语道胷中事信有唐人之风乎而平日传诵之句或不在焉乃知公之著述遗落多矣其可惜也虽然读其集论其世见公之胷次翛然超出埃之表呜呼是亦足矣公尝言士之保身应常如玉之无玷乃为完节故自号完庵卒列祀郡学乡贤之祠云正徳壬申光禄大夫柱国少副太子太傅兼户部尚书武英殿大学士知制诰国史经筵官致仕王鏊序
　　括囊稿序　　　　　　　　李东阳
　　括囊稿者涞水教谕赠南京太仆丞文君功大所着诗也其子知温州府林欲刻于郡齐未果而卒今南京太仆少卿森手自编校刻于家比上京师请序首简夫士之为古文者每夺举业或终身不相合至于山林岩穴之间虽当有述作或不本之经术卒未免支离畔散而无所归论者盖两难之封君早邃于经学执经问业者往往掇巍科阶膴仕以去君独不时售累举仅得一第而程试之暇不废吟讽其所为诗又尚风韵有节制宁朴而不为巧宁简而不为泛故虽月累嵗积而其所自择者止于如此且其古体有谨身慎独语又词人艺匠所不能道非根于经术者能然乎杂文若干篇亦皆平实简静类其为诗今并为一集虽非君所自择而亦君之志也且经学之于词赋深浅难易固不俟论然茍可以合绳墨取名籍而巳又不若行四方传后世者其难尤甚故父子祖孙世守经业者时不乏人而词赋之承传殆不数见文氏兄弟继举进士职业治行光于前人又皆以词翰侈声闻东吴文献于是有征焉君之孙征明方绩学待用尤善楷书是稿其手録者故附书之正徳十年二月朔特进光禄大夫柱国少师兼太子太师吏部尚书华盖殿大学士长沙李东阳序
　　又序　　　　　　　　　　　王鏊
　　故易州涞水县学教谕文先生苏之长洲人也古貌古心清苦力学学尤深于易吴下士多从之游从游者多去为显官而先生久不达晚乃授涞水教谕未几輙自免归以卒初先生于世无所好顾独好为诗时有张豫源者实与之相上下豫源天才豪宕奔佚顷刻千言见之辟易先生呐焉如不能言者而兴寄闲逺有唐人之风焉初读之若简淡咀嚼之久乃有味乎其言也故豫源之名大噪吴下而先生则以经学名非与其游者殆不知其工于诗也忆成化初鏊侍先生傅于太学始学为诗先生过之授以诗法今老矣于其言之未能忘而亦终莫之至也闻其家有所谓括囊稿者思一见而读之则未暇也今年春先生仲子监察君森始出以授鏊读之数过未尝不喜其精而恨其少也虽然诗岂在乎多哉杂著若干篇监察君选附于后先生讳洪字功大赠太仆寺丞今列祀郡胶之乡贤祠正徳辛未二月之吉
　　括囊稿自序　　　　　　　　文洪
　　古人于诗以发情止义为主故不必工不必不工工则泥于雕琢不工则流于鄙近予性喜作诗少与内兄张豫源共学日有所课不间寒暑稍长从事举业遂置去不省潦倒塲屋三十年童习忘之久矣然燕居游赏间闗羇旅卒不能终忘也一时欲言之防畧已就之彀率间自评之谓如春山早莺初出深谷舌弱语涩不能成声盖虽不渉于雕琢而鄙近特甚以求所谓发情止义而合和平醇厚之防何可得哉暇日检前后所作汰其已甚得百篇聨録为册时自展适不敢示人因命括囊稿云
</div>
    <div class="pagination">
<a href="吴都文粹续集_page97.html">上一页</a><span>...</span><a href="吴都文粹续集_page93.html">93</a><a href="吴都文粹续集_page94.html">94</a><a href="吴都文粹续集_page95.html">95</a><a href="吴都文粹续集_page96.html">96</a><a href="吴都文粹续集_page97.html">97</a><span class="current-page">98</span><a href="吴都文粹续集_page99.html">99</a><a href="吴都文粹续集_page100.html">100</a><a href="吴都文粹续集_page101.html">101</a><a href="吴都文粹续集_page102.html">102</a><a href="吴都文粹续集_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
