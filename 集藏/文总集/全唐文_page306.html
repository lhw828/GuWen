<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 306 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 306 页/共 603 页
  </h1>
  <div class="content">
   ●卷五百二十八
    ☆顾况（一）
    况字逋翁，苏州人，至德二年进士。以校书郎徵，迁著作郎，贬饶州司户参军。
    ○高祖受命造唐赋（并序）
    隋文帝灭陈，荡定海内。炀昏多罪，坠失先业，身灭国替。幼恭以神人非圣莫可，乃命太保萧造，奉皇帝玺绶，归我高祖。高祖固让，谣歌狱讼，已归唐矣。而薛举、王充、窦建德等，陈胜倡祸，为汉祚阶。夫鹿台之积，非无财也；闾左之戍，非无卒也。汤以七十里，文王以百里，而臣诸侯，非有土也。隋地遍天下，二帝之业，一朝埽尽，可不谓大悲乎！吴公子札，古之达天命者，其歌唐思深哉！其有陶唐氏之遗风乎？气蒸芒砀，龙跃太原，天命也。昔司马相如赋《子虚》，诸侯之事，非天之事，汉武闻之，犹曰：“朕独不得与此人同时。”班固、张衡、左太冲所赋《两京》、《三都》，各务夸大，而王者受命，则阙而不书。盖赋者古诗之流，古者采诗，言之无罪。今王泽不竭，斯文未丧，翰墨间作，其谁曰不然？先王建国，始以文经，上行下效；终以武定，强本弱枝，四方翕然，无凶人矣。故明德慎罚，文王所以造周也；应天顺人，武王所以克商也。《书》云：“帝尧聪明文思，帝舜浚哲文明。”断自唐虞，洎乎周汉，帝王美称，以文为首。我唐文德，宜在三代之上；微臣赋颂，耻居数子之下。初论隋氏颠覆，次论皇家开统，末论告厥成功。简於上帝，铺乎下土，播乎无穷，固非常才浅虑之所能及。意者实以祖宗光灵，引耀鼓动之所致也。其辞曰：
    在桓灵之道а兮，本小而末大，下陵而上替。君臣相失，南北历帝。天丑隋而命唐，纂周汉之鸿裔。大哉文王！王季其父，武王其子。父作子述，叶天命以应期。炀为不道，庶官携贰；鱼烂土崩，荒沈所致。虽曰匹夫之勇，有盗中原之意。凶贯既盈，果不保於神器。江都之祸，酷甚望夷之事。亡国之君，虽绵古而必类，王者父天母地，非所以苟其身而贪厥位。岂有男女疾痛，而父母不为之欷乎？此真主所以乘时而建义也。曾不一战，而得行其志。
    汤武应天也，其实誓师；高祖受禅也，其实揖让。犹感思以恸哭，乃立代而尊炀。仗顺而升，盖前经之所旷。承土德以播业兮，与炎灵而更王。维李其根，降居真源。洎武昭之陇胄，扬太祖之周勋。典则明融，是将贻乎子孙。高皇生而豁达，大度徇齐，弱而能言。神光佳气兮烂以氤氲。兆白雀兮戴紫云。隐隐兮始乎太原。君子得时，有如追奔。岷峨导江兮，河出昆仑。雷砰电掣，浩浩浑浑。厥波虽雄，为海所吞。乾健而坤顺兮，利配乾而法坤。有何奸豪，恃险偷存。乃建皇极，锺乎历数。革旧鼎新兮，式闾封墓。百神以咸秩兮，包五岳而作固。过蒲津而川后增流兮，次霍邑而山灵告路。彼上碜下黩兮，我宽刑以薄赋。陋茅屋兮土阶，遵朱干与大辂。乃有严更之署。环卫钩陈，文昌武库。玉册韬府兮，内八景之真文；金盘粲霞兮，承九天之清露。
    元圣有作，恢法度也。厥祖草昧，诸夏宗臣。蛮夷酋长，从德如归。若王固让，而天下可违乎？有社稷焉，不可阙祀；有人焉，不可无主。是以木曰威仰，火曰怒，辰戌丑未，王我唐土。天实若曰，四海横波。虔刘札瘥。若王盘桓，奈天下何。义宁二年，五月甲子，高祖即位。木宫曰甲，水宫曰子。干支相生，成字为李。虽子卯不举，而以是为戒，此臣子所以服泰阶也。
    神祗叶从，龟筮攸同。乃更正朔，以刀文为开通。告於上下，予昧乃德；嘉乃丕绩，若将殒於厥躬。草艾渠魁兮，罔驾英雄。拔万姓於汤火兮，散三光於昊穹。此皇王所以职教化也，非天不应，非圣不作，造我钜唐。在夏之兴，弼成九服，经启九道，荒厥迹之茫茫。在周之兴，西至流沙，东至乐浪，重九译乎越裳。在汉之盛，大夏身毒，月支夜郎。辰韩之国，画革傍行。未若我唐歌其声，舞其容，十有二部，镜立乎中央。唐既有土德，乐亦有臣妾，《易》曰：“殷荐上帝”，又曰“行地无疆”。提封所经，声教所被，穷天下之琛怪，截海外之梯航。逾蟠桃而跨弱水兮，盖四十万里，鸟飞骥兮，鳞萃乎ゴサ。不以三代为境土，七雄为富强乎？何则？汉高提剑，学校兴於文景；周武载戈，颂声作於成康。卜代三年，延祚四百，亦谓之享国久长。与夫青牛绀纟宪，白马朱鬃，报千祀於元君兮，呼万年於太行。林邑贡能言之鸟，大宛奉汗血之马，孰与四白鹿、四白狼乎？擒建德於武库兮，格魏公於敖仓。耕有三十年之蓄，以备凶荒。战有百万众之师，以戎羌。胡骄则马衔塞草，寇虐则龙决天潢。又孰与周汉之广建康庄。在岁九天之下，九地之上兮，合二九为一方。凝碧树於洞房。送白□於帝乡。舞破阵於清庙兮，准文始於西厢。迎气於东郊兮，养老於上庠。之礼，鬯圭瓒兮辟雍明堂。袭蛟炉之馥馥，叠鼍鼓之镗镗。羽林孤儿，青矜胄子，森琳琅以锵锵。河山巨防，百二盘冈。渭水贯都兮，来天汉之汤汤。浞龙宫而捎鬼国，延苑囿而峻墉隍。驼余，犀象乘黄。附翼之马，骨腾肉飞，灭没陆梁。出女床。军鸡白鹇，孔翠翱翔。缩沙碛与江湘。休徵四塞兮，花萼连芳。大容挥弦兮，子晋吹簧。飞廉驰道兮，河鼓服箱。雍门韩娥，流徵叩商。彻歌钟於未央，校羽猎於长杨。
    升平既久，兵设不防。虏自燕垂，限乎洛阳。云雷遘难，金火耀芒。上帝之哀下人兮，生魂魄而起膏盲。肃宗龙飞日出凤翔兮，肆诛犬羊。代宗赫怒兮，草被严霜。复九庙之郊，三辰忽乎煜煌。扶已挠之厚栋，维既绝之颓纲。然一胡作乱，四海奔亡。父习乎勇，母抱其子，乘城看战，电埽八荒。
    天下大定，朝廷无事，帝端拱於穆清。呀溟渤以为池兮，拓宇宙以为城。务子来之经营，乃有栋宇之盛。肃文，刻桷雕楹。甲乙於方中兮，势夭矫而上征。东西两京，岳立云峙。宫室相望，八百馀里。虽千数万名，犹未尽也。翼翼峨峨，重关四塞。抵昆明而瞰太液。象蓬壶之广大，践太华而节终南，抱周秦之襟带。於是偃师偶人，郢匠圬墁之辈，工发藻绘，情生眄睐。式瞻魄骇。爰处体忄太。乃有舆服之饰，缕毂错衡，霓旌羽盖。纹窗绣户，玲珑以相对。明月夜光，焕合影乎其内。青琴素女，间木难之首饰。响结绿之腰佩。嗟神人之叶和，感雨露之滂沛。职贡隘入，舟车溢载。冯夷阳侯，既降於英灵；木魅山鬼，不劳乎祈赛。
    於时太府太仓，粟腐缯败。荔枝橘柚，鱼盐惟错之蓊隘。幽明黜陟，轻重约法之殿最。垂二百年天下，九百馀万户、六千三百万口，徭轻敛寡，国富家肥。硪截岌。良々磕磕兮，沸渭及沓；訇訇哕哕兮，亘地罄天，来朝会兮天子。於是乎班瑞等威，卑其君长，降为牧守，宸衿恢张，以天地之无外，一万二千年为一纪，三万六千年为一代。
    古者登泰山七十二君，两汉踵武，亭亭云云。八百馀年，寂寥无闻。我唐传祚以来，革隋一，封岱二，克复三，除凶四。五将发，三门备。南正司天，北正司地。勾测影於北至，建相风於南寺。太微太一，金版玉笥。逮夫淹中阙里之类，盖三十万卷，倾古今之文字，振古以来，未之有也。其事始於武德，成於贞观，兴乎开元、天宝之间。唐虞夏殷之世，不足多也。然则天子四海为家，六合为都。方明参乘，昌寓为御。三代考绩，五载一巡狩，观万国之有无。禹会会稽，舜游苍梧。曰予后，后来其苏。天子於是命有司，兴农圃。废土木。放女谒，斥谗夫。臣拜手稽首，载陈厥谟。康哉良哉！耻其君不及唐虞。
    ○茶赋
    稽天地之不平兮，兰何为兮早秀，菊何为兮迟荣。皇天既孕此灵物兮，厚地复糅之而萌。惜下国之偏多，嗟上林之不生。至如罗玳筵，展瑶席。凝藻思，开灵液。赐名臣，留上客。谷莺啭，宫女。泛浓华，漱芳津。出恒品，先众珍。君门九重，圣寿万春。此茶上达於天子也。滋饭蔬之精素，攻肉食之膻腻，发当暑之清吟，涤通宵之昏寐。杏树桃花之深洞，竹林草堂之古寺。乘槎海上来，飞锡云中至。此茶下被於幽人也。《雅》曰：“不知我者，谓我何求。”可怜翠涧阴，中有碧泉流。舒铁如金之鼎，越泥似玉之瓯。轻烟细沫霭然浮，爽气淡烟风雨秋。梦里还钱，怀中赠橘，虽神秘而焉求。
    ○莽墟赋
    大历迷者至莽然之墟也，前山极高，犹在其下。聚首峨峨，去天无多。中有灵草，洞泉浇沙。倒壁挂松，灵莳接波。乳窦滴沥，芝房骈罗。野火不钻，枯木戛摩。阴岑胶加，流响灭华。阳冈豁寥，上景澄霞。何意万里之荒谷兮，有此数百家。此家何代，图记不载。为当去殷，为当避秦。商山老人，不为汉臣。岂知人情之险鄙，征税之愁辛。迷叟归到家，持辞不可陈。儿征防丁，女事东沤。神龙吟兮凤舞。莽墟之所，超逍遥以容与。
    ○上高祖受命造唐赋表
    臣况言：臣闻上古灭迹以恢至道，其次立名以扶大化。臣山谷之人，顷为韩参谋。性嫉恶，臣性孤直；先朝露，臣复故山。陛下拔臣，臣况口噤汗出，不敢论天下事。然自开元、天宝以来，耳目所接，精经茂德，略有百人，不沾一命。非不欲出，无益所以不出。岂大国无人，而党与之徒，未详菽麦，骤居清贵？此由权臣上负明主，下负苍生，中遏贤路耳。是非邪正，势不两立。
    唐有天下，赋敛甚薄，刑罚甚宽，神人保和，鸟兽咸若。然而时有反侧逋逃之诛，得无因乎？惟天启圣，无有一物不得其所。《书》曰：“远人不服，来以文德。”德犹土也，广厚载物；文犹火也，光明丽天。克金之象，生土之义。盖闻朝出群龙多士，如海出夜光、明月，所以别好恶而扇华夷，未有影不从表，声不从听。圣德惟新，颂声不作，臣下之阙也。谨进《高祖受命造唐赋》一篇，论皇家大庆，历祚延久，恍若光灵，促臣上献。
    伏惟陛下赫赫巍巍，与天同功。凤凰巢於阿阁，麒麟乳於郊薮，臣之愿也。无任冰谷之怖，谨奉表以闻。臣况诚惶顿首顿首。谨言。
    ○太尉晋国公韩谥议（代太常博士李、畅当作）
    议曰：韩天然风操，自建名实，驭下威重，允凝绩用。顷天下兵兴，务给财食，月计亿费，王府一空。中岁，领小司徒，实专出纳，平准齿革之材，贸迁虞衡之赋，邸无敛货，市均靡物，加以啬用，殆复充盈。洎拥旄吴楚，封略数千里，盛名大烈，望而斯畏，严令山镇，不可轻沮。谕意维扬，则张瑗之谋戢矣；飞书斩将，则沈清之乱平矣。采卫邦伯，文武陪寮，怙势之徒，负阻之族，莫不轧轧如也。且天宝以来，江左无事，物产资赡，文法浸宽。贪夫徇财，小人趋利，求兹官者，十恒八九。尼能制动，丝克理棼，过之所至，刑必纠之，非简能之不知，方矫时而为理。兴元初，奸宄偷变，震惊我师，首献方物，奔贡汉中。庆赐遂行，邦用由济。贞元初，岁不有秋，秦将歉食，上忧乏用，人心大摇。发廪救灾，不俟终日，万锺继至，三辅斯给。昔萧何转漕关中，寇恂资用河内，皆以勤王干蛊，推功第一。若敌而言，则之功非细也。爰命作相，咨以财计，用统邦赋，汉粟诚多，超古之才，高谢主臣而已。会登用日浅，其道未光，然累行畴庸，可得而拟。
    《谥法》曰：“虑国忘家曰忠，安君不念已危曰忠。”安国荒馑，济君艰难，属时多虞，立权修赋，危已从怨，忘家在公，得非忠乎？《谥法》曰：“刚德克就曰肃，执心决断曰肃。”刚而得位，师克以贞，令出惟行，刑其必犯，得非肃乎？臣闻举善不必求备，易名是其大者。昔谢炎定谥，特以忠肃褒荣，何曾议谥？诏以忠肃追美，稽勋劳，无忝前烈。伏请谥曰忠肃。谨议。
    ○礼部员外郎陶氏集序
    乐殷上帝，上帝临下，俾夫文星，惊动民心。二南六义，在乎章句；安乐哀思，在乎音响。君子入其国，观其乐，知其教，制氏徒备乎铿锵，此立言之大。《传》称“不朽”，《易》曰“尚词”。唐词臣姓陶氏，讳翰，冀方思深之裔：前汉青，後汉谦，东晋侃，至靖节、贞白二先生。生人表秀，间朝育才，方守省署，庆锺於君。开元十八年进士上第，天宝文明载登宏词拔萃两科，累陟太常博士礼部员外郎。喉舌密勿，坛场破的，无发不中。行在六经，志在五言，尤精赋序。朝出暮遍，殷如奋铎，声塞海隅，化诸溺音，蔚公之容，风山籁静。然华实光於苑圃，綦母著作潜、王龙标昌龄则其敌。登公之门，李膺之门也，鲍、马二京兆中书谢舍人良弼、良辅，侍御史李封殿中刘全诚名自公出。名著公器，神人所怪，宁贵不名详矣。大抵文体十年一更，有体病而才赡，有言纡而事直，有文胜而理乖，雅艳殊致，云和之源，杳以无穷。折为万派，嗣子问儒为法官。捧先人之集，霜露之疾，将於吾綦母通问之世友。抚事编次，咨於彝训，稽於故实，是有冠篇之述乎哉。
    ○信州刺史刘府君集序
    上天文明，以配我朝，光照四海，丽於百谷。主文之臣，如太之於勾芒，先甲之士也。公姓刘氏，名太真。天宝中，与兄太冲登秀才之科，兰陵萧茂挺目以孔门游夏。官践御史左史尚书紫微郎秘书监工邢部二侍郎，时谓得人，翕然慕义，恐在其後。君既耸善，心亲人，色与人，行加人，言胜人。在位者见君之如此，物恶其上，自然不容。君既施政，春煦物，雨濡物，风动物，惠归物。在位者又闻君之如此，主恩人望，斯未之替，竟免其官。亮彼褊人，不徵细故，必获他咎。窃名之党，自此而坚。然则於是清响不奋，哮哓有声，或以其言黩朝典。贱子西向泣拜曰：“不然。日月有蚀，五星有孛，故能成天之纪。唐尧之时，亦有谗竖，故能成尧之大。”夫国有蠹，如树之有蝎，不敢篾焉。役文之士，惧祸之不暇，朝夕虔惕，苟无深疵，不敢言瑕。春秋暮矣，温温生疾，竟终馀水之上。君门深而不得觐，旧山迩而不得归。明主方觉，而君已没。有文集三十卷，游名山而窥洞壑者，略举奇峰，纪胜境，至於鬼怪，不可纪焉。临终赋诗，意不忘本，凡古人所咏山水、游仙、田家之什，脱罗走思以自适，其可得乎？奄忽之辰，以况从表兄弟，平生相爱，手运遗札，心存顾托。冢子讽构厥德，不忘前好，得而叙之。
    ○右拾遗吴郡朱君集序
    因都国出麟角、凤喙，为续断之胶，与本无异。朱君能以烟霞风景，补缀藻绣，符於自然。山深月清中有猿啸，复如新安江水，文鱼彩石，历历可数，其杳飒，若有人衣薜荔而隐女萝，立意皆新。可创离声乐友之什，情思最切。虽有谏职，心游江湖，谢病而来。慕出尘之侣，精好《涅》、《维摩》经，爱人为善。有志未就，终於广陵舟中。识与不识，聆风向义，相与兴叹。我主人延陵包君、兵部李侍郎、礼部刘侍郎，皆有托孤之旧。子郁，袭其先行，敬事父友，泣捧遗文，祈余冠序。
    ○监察御史储公集序
    圣人贤人，皆锺运而生，述圣贤之意，亦锺运盛衰矣。开元十四年，严黄门知考功，以鲁国储公进士高第，与崔国辅员外、綦母潜著作同时；其明年，擢第常建少府、王龙标昌龄，此数人皆当时之秀，而侍御声价隐隐，蔺轹诸子。其文篇赋论，凡七十卷。虽无云雷之会，意气相感；而扶危拯病，绰有贤达之风。拔身虏庭，竟陷危邦，士生不融，可以言命。然窥其鸿黄窈窕之学，金石管磬之声，如登瑶台而进玉府，灵扃邃宇，景物寥映，绿流翠草，佳木好鸟，不足称珍。嗣息曰溶，亦凤毛骏骨。恐坠先志，溯洄千里，泣拜告余曰：“我先人与王右丞，伯仲之欢也。相国缙云，尝以序冠编次。会缙云之谪，亡焉。”後辈据文之士，风流不接，故小子获忝操简。伏恐魂游无方，嗤责造次，茫茫古道，不见来者。岂以龙战，害乎鹿鸣，齐竽竞吹，燕石争宝。呜呼！薄游之士，未跻一峰，己伐其峻；登阆风者，乃知其迤逦昏明，掩豁将尽，复通之者，其若是乎！
    ○戴氏广异记序
    予欲观天人之际，察变化之兆，吉凶之源，圣有不知，神有不测，其有干元气，汨五行。圣人所以示怪、力、乱、神，礼乐行政，著明圣道以纠之。故许氏之说天文垂象，盖以示人也。古文“示”字如今文“不”字，儒者不本其意，云“子不语”，此大破格言，非观象设教之本也。
    大钧播气，不滞一方：杌为黄熊，彭生为大豕；苌宏为碧，舒女为泉；牛哀为虎，黄母为鼋；君子为猿鹤，小人为虫沙；武都女子化为男，成都男子化为女；周娥殉墓，十载却活，嬴谍暴市，六日而苏；蜀帝之魂曰杜鹃，炎帝之女曰精卫：洪荒窈窕，莫可纪极。古者青乌之相冢墓，白泽之穷神奸；舜之命夔以和神，汤之问革以语怪；音闻鲁壁，形镂夏鼎；玉谍石记五圆九，说者纷然。故汉文帝召贾谊，问鬼神之事，夜半前席。志怪之士，刘子政之《列仙》，葛稚川之《神仙》，王子年之拾遗，东方朔之《神异》，张茂先之《博物》，郭子潢之《洞冥》，颜黄门之《稽圣》，侯君素之《旌异》，其中神奥，陶君之《真诰》，周氏之《冥通》，而异苑搜神，山海之经，幽冥之录；襄阳之耆旧，楚国之先贤。风俗所通，岁时所记；吴兴阳羡，南越西京。注引古今，辞标淮海。裴松之、盛宏之、陆道瞻等，诸家之说，蔓延无穷。国朝燕公《梁四公传》，唐临《冥报记》，王度《古镜记》，孔慎言《神怪志》，赵自勤《定命录》，至如李庾成、张孝举之徒，互相传说。
    谯郡戴君孚幽赜最深，安道之允，若思之後。邈为晋仆射，逵为吴隐士。世济文雅，不陨其名。至德初，天下肇乱，况始与同登一科。君自校书终饶州录事参军，时年五十七。有文集二十卷，此书二十卷，用纸一千幅，盖十馀万言。虽景命不融，而铿锵之韵，固可以辅於神明矣。二子钺、雍，陈其先志，泣诸父友。况得而叙之。
    ●卷五百二十九
    ☆顾况（二）
    ○江西观察宴度支张侍郎南亭花林序
    右洞庭，左彭蠡，公所临也；先庚式武，後甲徵文，公所总也。夫以清净和平之德，下施於民，犹之不理，既当其乐，不观其华，不在吐曜腾光，自开自落而已。欣戚之气，实栖其间。绣衣使者词客张君，相ト之贤从事，于公疆理，一曰均赋，二曰省徭，三曰主文能中质。兹亭之乐，其可节乎？盖取之明离丽君子健应之象。
    ○宴韦庶子宅序
    昔洛下邺中，兰亭岘首，文雅之盛，风流之事，盖一方耳。今席有芳樽，庭有嘉木，饮酒赋诗，皆大国圣朝群龙振鹭、握兰佩玉者也。在古其有陋乎？在今其有荣乎？终宴一夕，寄怀千载，是时也，暮春骀荡，孟夏恢台之交耳。
    ○送朱拾遗序
    楚天暮秋，衰草多霜。我送朱兄，置酒寒塘。他方有遗名之人，语出世之事。昔我大师居毗耶离方丈之室，以虚空量，纳诸群有，为法而来，难於酬对。兄辩才者，精於语默，雪山有草，可生醍醐。上贤不自丰，故贫也；上智不任数，故乐也；言出以机，在心为咎，故慎也。和平发中，金玉铿锵，如秋水之溢塘，殊不知长松倚空，远鹤孤唳。如兄也，将刀画水，水中不断；以道亲人，人何有别？何山不可以为家，何水不可以泛舟。我送朱兄，浮於乱流。主明不在谏，故谏臣在澜漫之游。
    ○陪江西李大夫东湖赋诗送宣武军赵判官还使序
    相国大司徒统戎於汴，汴之介者，有长鬣广颡，乘遽四方，交欢诸侯，以利军实。我大夫待以加等，问其所欲。盖相国於其君，义疏而後有诫，诫存而後有别。此敬相国而及子，其告复，乃赋平字之什以宠之。《春秋》之义，凡君子之嘉一善、接一士，皆欲有所用，必相其宜而比之。昔代之阿鄄，燕侵河上，晏相之荐穰苴，文能附众，武能威敌，果却燕晋之师。
    ○送韦处士适东阳序
    珠玉在渊，兰在深林。士不定方而处。东阳佳地，楼上隐侯之八咏，溪中康乐之赠答。韦生翱翔，若复故都，会予放逐，相逢姑蔑之山。所裁新诗，婉而有意；凡游山水，苦无卷轴。复无幽人携手，一何异飞鸟一翼，行车只轮，眼界孤矣。放言自遣，以贶处士乎哉。
    ○送张鸣谦适越序
    晋司空十四代梁尚书左仆射缵，五代孙曰鸣谦，问行於我。我对曰：乃祖蹈道隐黄鹄山，乃先敦德隐朝阳山，今子洽闻，继修先好，是一门而三隐矣。台仲之处也，云翔冥廓，亦复何碍？又将嫁於四方。余常适越，东至剡，南登天姥，天姥而西即东阳，太末姑蔑之地。盘桓乎弋阳，其山霞锦，其水绀碧，其鸟好音，其草芳葩，夺人眼睛，犹未丽也。仙人城在其上，可以汰神，可以建文，可以栖（阙一字）子独不见错诛而回乐乎？感隙驷之末光，事涂龟之修龄，观万化之始终。道训曰：处其厚不处其薄，丈夫之事。予亦从此逝矣。适人之适，孰与自适其适乎？
    ○送宣歙李衙推八郎使东都序
    《传》称公侯子孙必大也。天宝末，安禄山反，天子去蜀，多士奔吴为人海。帝命乃祖掌乎春官，介建侯，统江表四十馀郡，雷行蛰动。时况摇笔获登龙门，断乎礼部，讫乎吏部，陈谋沃论五十载，感恩怀故。今复得子，盖天赞子，不夺前好。铺耀光列，庆锺於後，相如植文，文以澡行，行以宣业，业盛而罔有不安，身安而後坦虑，坦虑而後造适臻其平。我恢拓寻度，不在职之小大，禄之厚薄，在蛊乃事也。十连之方，九层之霄也，使乎东洛，尽族而来之谓何？夫宣洞邑险而栖盗，古不偃兵，今则不然，革其土，乐其民，安其俗，阜其业。客有乘坚策肥，缓步阔视者，张厥羽翰，待风而振。予见子之达也。《雅》之略曰“有华皇皇”，公所以宠大夫也。
    ○仙游记
    温州人李庭等，大历六年，入山斫树，迷不知路，逢见氵祭水。氵祭水者，东越方言以挂泉为氵祭。中有人烟鸡犬之候，寻声渡水，忽到一处，约在瓯闽之间，云古莽然之墟，有好田泉竹果药，连栋架险，三百馀家。四面高山，回还深映。有象耕雁耘，人甚知礼，野鸟名鸲，飞行似鹤。人舍中唯祭得杀，无故不得杀之，杀则地震。有一老人，为众所伏，容貌甚和，岁收数百匹布，以备寒暑。乍见外人，亦甚惊异。问所从来，袁晁贼平未，时政何若。具以实告。因曰：愿来就居得否？云此间地窄，不足以容。为致饮食，申以主敬。既而辞行，斫树记道。还家，及复前踪，群山万首，不可寻省。
    ○宋州刺史厅壁记
    商邱之地，辰火之宿，孟诸之湄，阏伯所迁，微子所封之国也。厥贡，厥篚纤纩；有蒙卢二门，有雎涣二水。炊骨易子，陨星退；仲尼之伐树，子罕之弃甲，皆此地焉。梁孝王时，四方游士邹生、枚叟、相如之徒，朝夕晏处，更唱迭和。天寒水冻，酒作诗滴，是有文雅之台。清泠之地，雁鹜之所栖集，园苑三百馀里，制度法於长安。汉末始置为雎阳郡，皇家大臣房梁公尝牧此州。今相国彭城刘公勋德有光，亦典此郡。前破李灵曜，後破李希烈，为梁开路。而东方诸侯，井赋盐泉，所入岁约三千万缗，商在其外。明年，西朝天子，天子嘉之。俾平水土，乃拜司空；俾敷五教，乃拜司徒。入参大政，出曜威武。范阳君以智略佐之，由御史中丞行军司马节度留後而领於是邦，幕府得人，於斯为盛。下车之日，无土不殖，桑麦翳野，舟舻织川，城高以坚，士选以饱。《诗》所谓“谁谓宋远”，“谁谓河广”者矣。自贞观以来，列名氏者，以房梁公为首，存乎东壁。大历之後，继声躅者，宜司徒公为首，遂刊於座右。贞元五年四月十九日记。
    ○湖州刺史厅壁记
    江表大郡，吴兴为一。夏属扬州，秦属会稽，汉属吴郡，吴为吴兴郡。其野星纪，其薮具区，其贡橘柚、纤缟、茶，其英灵所诞，山泽所通，舟车所会，物土所产，雄於楚越，虽临淄之富不若也。其冠簪之盛，汉晋以来，敌天下三分之一。其刺史沿革不同，或称太守，或称内史，或称都督。他州或否，如鲁史晋乘，侯牧一也。其鸿名大德，在晋则顾府君秘、秘子众、陆玩、陆纳、谢安、谢万、王羲之、坦之、献之，在宋则谢庄、张永、褚彦回，在齐则王僧虔，在梁则柳恽、张谡，在陈则吴明彻，在隋则李德林，国朝则周择从令闻也，颜鲁公忠烈也，袁给事高谠正也，刘员外全白文翰也。洎于ν大夫作塘贮水，溉田三千顷。
    今使君词，唐景皇帝七代之孙，先公尚书先公大夫奕叶之勋，有功於民，公实嗣之。孔悝铭鼎，天下重器。天王褒拔于公陟襄阳节度，李公陟当道观察，统诸道盐铁转运。二牧既陟，唯公盘桓。鸿鹄不飞，飞即摩汉。其逋者复，其危者安，其忧者泰，所谓善缉。於是拓郛莱，就便除害。政之馀力，作消暑楼於南端，复亭署於白洲。聿兴废土，光明敞豁，涌出溪谷。其旧记吏部李侍郎纾撰。其图经竟陵陆鸿渐撰，使君命况总两家之说，ㄈ落晋宋，讫於我唐，凡一百九十七人，及历代良二千石，仪形略也。铺张屋壁，设作存劝，竦神告人，《春秋》不朽之义也。贞元十有五年十二月哉生魄，华阳山人顾况述。
    ○嘉兴监记
    正德利用，阜财足食，国之本也。天宝末，天下兵起。乾元初，上司奏议，宜以盐铁之职，总以社稷之臣，斡乎山海之利，以富人也。淮海闽骆，其监十焉，嘉兴为首。朝廷以是蠲贷恒赋，实乎大内，大臣奉法，为事选人，拔其贤干，升於宪署。以宣原隰光华之宠，趋其署者，如好鸟之栖茂林。相国刘公，尝以大监小州不相若也，故其职员不忝乎爵秩，其刀布必倍於租入。渤海高君日伦，世以勋烈，缓步阔视，胸襟洞开，中有方略，不循进级，故一廷评，於兹二纪。倾酒定交，掷金市义，不饵不仁之粟。前使张侍郎滂王尚书纬，总其卜式宏羊之计，遂有采山煮海之役。十年六监，兴课特优，至是未期，从百万至三百万。盐（一作监）人贾人，各得其所。故端介之节，风彩自高，继夫漕运，波委陆溢，此天下之利器也，可示人乎？夫以步光莫耶，切玉如泥，绋钟无声，不以一割均其钝。君子以知人则哲，无德不酬，鸿飞九霄，骥骋千里。前秘书省著作佐郎顾况，美使臣之得人，贞元十七年岁在辛巳正月朔记。
    ○华亭县令延陵包公壁记
    陶氏之隐诰云，张李二君，勤行仁义，异代同德。庆锺包君，鲍靓通灵之士。秦有包邱，汉有包咸，世为学官。随晋南渡，今为延陵人也。《隋书儒林传》，包恺、包愉兄弟，皆治《汉书》，从子弟千馀人，树碑纪德。惟皇六叶，鸿胪宣力於王室，著作垂名於当代。起居祭酒，声隐都野，与翰林供奉晁析其流派。君辟秀才，以文字自附，尝梦入冥府，浃时而苏。根於修短有开之兆，言地下之法，峻於人间，颇符干宝《搜神》之事。随难奉天，重围暗解，上抚其背，而春官亦以宾礼待之。及为华亭，有辟田增户均赋爱人之政。《语》曰：“千室之邑，百乘之家，由也可使治其赋。”而君实有之。旧章壁记，记其官叙，野史之流也。平原之谷水昆山，鲈鱼莼菜，海错陆产，彼何人而不知？今记其异，庶有补於化耳。
    ○宛陵公署记
    博陵崔公端，宪台出九江，涉吴换虢，三牧作，仁声上腾，上褒之以宣歙等，州团练观察采石军使。内栖茂行，外传纯德。德铺生人，生人受赐。所部无事，缉乎井屋，高栋大庑，楼传高亭，署以崇牙，虔君命也。略五千架，圬墁赭垩，烛乎一川，竹钉木屑，皆适所用，前镇未之有也。其辟一士，未尝不当其任；其裁一简，未尝不以忧人为心。兵马使南阳张伯阳，承公指挥，应接不暇，广而不费，华而中俭，堡有严柝，封有巨防。巢洞之寇，化为平民。铜官战马牛渚姑熟之隘，笼波络谷，莫不帖焉。夫宣户五十万，一户二丁，不待募於旁郡，而宣力之半，已五十万矣。劲弩，耀雄戟，吞敌如脯，戎心不启。其或有启戎心，备锐而袭之，淮海之援，过宾之宠，亦所以补凡例也。庚辰年正月下旬日，前秘书著作郎顾况记。
    ○王氏广陵散记
    众乐，琴之臣妾也；《广陵散》曲之师长也。琅邪王淹兄女未笄，忽弹此曲，不从地出，不从天降，如有宗师存焉。曲有《日宫散》、《月宫散》、《归云引》、《华岳引》，意者虚寂之中，有宰察之神，司其妙有，以授王女。於戏！天地鄙吝而绝，神明倜傥而授，中散没而王女生（一作“传”），其间寂寥五六百年。先王作乐，殷荐上帝，有不得，而闻者。鼓钟时动，敢告於太师。
    ○阴阳不测之谓神论
    皇帝建立甲子，考定星历，於是有天地神人之官。少昊既衰，神人杂扰，颛命羲和，以司天地。三苗九黎，不复乱逆。周室既坏，君不告朔；汉道隆兴，方定馀闰，世时昭昧，君平，季主，张衡，索ヨ，陈训，韩友，卜，京房，管辂，郭璞，干宝，乐房。
    班固云：“阴阳多拘忌，以为无益。”嗟乎！古论阴阳，以和神人，以顺风雨，以播稼穑，以除灾害。後之学者，但张恢谲，不自戒慎。不固亲疏之道，不精逆顺之理，不达性命之分；而裁衣拜官，沐浴翦爪，徵於历日，岂不悖哉！左道乱政，先王无赦。往见术者序卜筮之书，及诸家秘诀，七曜九宫六壬三五复返；十精飞鸟天目地耳计神。汉历以天赦母仓为吉，朔历以云汉密莫为吉，各生异气；天竺律法，复与大衍有差：吾谁归矣？又以姓配音，以音配墓，以墓配杀，此庄惠以荒唐舛驳之论。且黄帝二十五子，得其姓者十三人，或以地为姓，或以官为姓，或以谥为姓，或以王父字为姓。士会在虞为陶唐氏，在夏为御龙氏，在商为豕韦氏，在周为唐杜，在晋为范宣子，在随为随武子，在秦为刘氏，女嫁栾为祁氏焉。此一人之身，改姓三，改氏五。范蠡在陶为朱公，在齐为鸱夷子，范睢称张禄先生。第五伦王伯齐鲍永本姓包，京房本姓李，张良之後为留氏，田横之後为王氏，姓有两字、三字、四字、五字，孰先孰後？孰是孰非？长平同坑，南阳同封，时日或同，吉凶或异。行年本命，其事安在？周时玉尺，汉代黄钟，河汾鼎气，沈埋自久。不可仰则，其道多门，行则无尽不如也。是故文字非上学，上学神听，原其性也；集解非宗师，宗师授受，扶於理也。端心静一，神明将至。黄帝遗元珠，象罔得之。汉主心动获贯高，襄子心动得豫让。披发祭野，野人之遗魂。非有阴阳算术之功，涉津无涯，安济所届？
    释氏五荫，轮为四生，或居人中，以为鬼神，唯代有佛法，独能究竟。白□依山，出入自得；飞鸟以灭，虚空不碍。清明在躬，志气如神，阴阳不测，唯佛而已。
    ○文论
    《周语》之略曰：“孝、敬、忠、信、仁、义、智、勇、教、惠、让，皆文也。”天有六气，地有五行，此十一者，经纬天地，叶和神人，名之为文。其实行也，文顾行，行顾文，文行相顾，谓之君子之文，为龙为光。
    上古云：“言之无文，行之不远。”尧之为君，聪明文思，文王既没，文不在兹乎？文王之代，草木鸟兽皆乐，文王之沼曰灵沼，文王之台曰灵台。虞芮不识文王，入文王里，所见耕者让畔，行者让路，班白不提挈。自相谓曰：“吾党之小子，不可治於君子之庭。”诗人美之云：文王断虞芮之讼。晋文与楚子战而霸，谥曰文公。夫以伏羲之文造书契，黄帝之文垂衣裳，重华之文除四凶、举八元，周公之文布法於象魏，夫子之文木铎徇路，此其所以理文也。伊尹之文放太甲，霍光之文废昌邑，吕尚之文杀华士，穰苴之文斩庄贾，毛遂之文定楚从，蔺相如之文夺赵璧，西门豹之文引漳水、沈女巫。建安正始，洛下邺中，吟咏风月，此其所以乱文也。夫以文求士，十致八九，理乱由之，君臣则之。舜尧禹汤有文，桀纣幽厉无文，太颠闳夭有文，飞廉恶来无文。昔霍去病辞第曰：“匈奴未灭，无以家为。”於国如此，不得谓之无文。范蔚宗著《後汉书》，其妻不胜珠翠，其母唯薪樵一厨，於家如此，不得谓之有文。且夫日月丽乎天，草木丽乎地，风雅亦丽於人，是故不可废。废文则废天，莫可法也；废天则废地，莫可理也；废地则废人，莫可象也。郁郁乎文哉！法天、理、地、象人者也。
    《周易》赞《乾》曰：“大哉乾元！万物资始。”赞《坤》曰：“至哉坤元！万物资生。”唯大者配乾，至者配坤；幽者赜鬼神，明者赜礼乐。不失於正，谓之为文。
    ○如意轮画赞（并序）
    《金刚记》、《宝顶记》、《花三昧》、《顶轮三昧》等经云：苏迷卢南有俱露州，州西南面夷罗国俱尸那城，南去八千由旬，至於雪山，兹山纯白，厥草肥腻，高六十由旬，周二千二百，拔提河在左，长仙园在右，清热恼海在南，跋陀海在北，善法堂在上，瞽龙洞在下。日月回泊在俱物罗奢，半空胁是龙居，此洞地坚牢，恒沙诸佛成道诸所如意轮於此山间。佛言毗勒那钵奢，无忘无心是，离那奢多，性本空是；祗弥物都思，观身实相是；悉那钵多弥，观佛亦然是。又问何者是陀罗尼相貌？佛言空观心，无为心，广大心，常住心，不变异心，无无心。无无心是恒沙诸佛诸佛摩项密语也。言在身中，恐人轻教，诸佛不许，内外双立，非贤不转。如意轮本名少足少法也，其法满足，谓之少足，与夫圆满满愿广大大悲等慈慈观智网宝手千手眼得无畏清净光除业道破诸暗无障碍无等等，与夫普明慈明千光王佛十亿之号，犹为至略。净华宿王智佛时所立名记普门愿行，此应见闻，随方说法，法同而名异，固云贤劫中千佛助化此为一佛。二尊不并，愿为侍者。宝德佛时名庶命仙人，定光佛时名安忍童子，请愿之後，名如意轮大悲菩萨是。愚於荫界，画彼真形，《法华经》云：“一华献画像，渐见无量佛。”赞曰：
    同体如来所说总持法，内外双建为普门。大悲广运无边际，已渡尘沙生灭海。圆满满足各如意，破除业暗发光彩。
    ○玉笥山书堂石伞峰铭
    亭亭石伞，有物有名。如盖若倾，如芝一茎。又如摇袂，拂著上清。俯踏不平，仰扪云行。石伞山东，山衔日宫。石伞山西，山衔月宫。南峦北阜，首出屹雄。千里在掌，五更见日。我来豫疾，毛竖汗出。齐侯贲趾，以隐为荣。往往洞穴，闻金奏声。橡栗险，猿猴相争。乔木千寻，凡人几生。芳树洌泉，懵夫惶惚。螺旋锦沓，鹤鸣山空。杳兮神乎，不宰其功。
    ○释祀篇
    龙在甲寅，永嘉大水，损盐田。温人曰：“雨潦不止，请陈牲豆，备嘉乐，祀海龙，拣辰告庙，拜如常度。”况曰：“不可。夫天雨若，其冥数也。天苟不已，龙曷能已？先王经物，祀典有常。今海为川长，龙为介长，不应祀而祀之，非礼也。动不合礼，祀犹不典。颓典毁教，皋之大者也。夫温夷越杂居，役敛烦多，皆有远志，宜昭赏刑，谨吏则，勤而不懈，犹恐罔从，而淫神贪福，海盗亦将乱，温人其不免乎？昔三王祭川，先河後海。而诸侯祭其疆，季氏旅於梁甫，孔子讥之。今海庙在温，温人其可祭乎？神祸慢祉虔，丑回嘉直者也。驱迫穷氓，索罄南邑，罔其神以纵，毋乃不可乎？三代之祈甘雨也，则纳稷契；其除水害也，则流共工。其爱人胜祀。”翼日雨止，盐人复本，泉货充府。
    ●卷五百三十
    ☆顾况（三）
    ○衢州开元观碑
    王太上也，谓之三清；渊神灵也，谓之三洞。洞之法，金玉佩之书，玉马之券。回车毕道，天诰也；负石填河，师誓也。得之者上腾九天，失之者不衅十祖，故曰万劫秘而五千文行。萧武好佛法，道士挑搅释藏徒聊顺帝旨，强说为大教佛经，故论者短之。多称道家唯有《老子》两卷，井蛙不知尾闾也。大哉玉皇！上极金阙，青童紫微扶桑之君，仲侯左灵东华之君，人虽位在上清，而犹臣妾玉皇，太上已下，如陪臣焉。凡三十六天，三十六洞地道，下通华阳林屋，傍通龙邱九岩，其土神秀，厥生道奥。
    徐先生名含真，中书侍郎安贞之族子也。传八景之真文，握九光之灵符，隶乎此观。初栋宇坛单，惟彼瓦砾，郁为草莽。先生之功，林堂象设，始吐光彩，萧寥同映。养屯茹气、蹈火吞刀之士，不可呼而来。夫道可不遇，文复何昌？铭曰：
    天地未生，圣人未作。阴阳央，日月磅礴。道隐乎先，气流形博。乃播群法，灵神沃若。奔景无天。回元豁落。（其一）
    帝作玉府，以般灵居。四辅之目，三清之书。不得其人，旷劫秘诸。臣拜稽颡，以度宝魄之明浩舆。（其二）
    ○书衢州开元观碑後
    况往尝盗开灵书，罚露天诰，免冠自惩，虑不塞咎戾，矢其文以自赎。盖欲铺简神明，非为道士所发。自贞元辛未岁九月哉生明，余穷愁幽愤，思以自适，吟咏道篇，以摅烦襟。时长安尉杜陵史镐在焉，为余搦管挥洒。後汉神仙之士王次仲者，善为此书。余今日见史侯，如汉世矣。
    ○虎邱西寺经藏碑
    阖闾之葬海浦也，水银为溟渤，黄金为凫雁，精气为白虎，是名虎邱。东晋王、王珉，舍山造寺，生公忍死待西国经来之所也。山中塔庙，叔父有功。叔讳七觉，字惟旧，容相端静。神龙初，八岁剃度，万言一览，学际天人。尝以部禅林万法之母，法从数起，乃读外书，小馀大馀，以为证据。《维摩》所谓通达善道，《法华》所谓通达大智。况受经於叔父，根钝智短，曾不得乎少分。至德三年，示终本山，付嘱门人澹交曰：“此山法事，莫不圆对，而经藏犹阙。”
    澹交僧缶俗姓何，庐江次宗，其胄奉佛，不敢废师之命。自至德贞元，龙在戊寅。绍建方毕。瞿昙教迹，不舍有表，不住无表，船若用中。坛摄其六，顶摄其四。譬如无根，安得有华？故觉华长者得《定光如来授记》，鹿仙长者得《释迦如来授记》，宝手菩萨得《空王如来授记》，皆因造藏而得作佛。从虚空藏流出一切藏，一切藏流出四大藏，四大藏一亿大藏，四亿小藏，围绕涌出，状如莲花。灌於四藏，流出十二藏；从十二载，分为三藏：一声闻藏，二菩萨藏，三真如性海藏。海水可量，虚空不可量；虚空可量，菩萨摩诃萨成就众生变化随感不可量。菩萨摩诃萨修行地位，有分剂故，故可量；诸佛真如性海，无分剂故，故不可量。灌於三藏，流出八万四千藏，修多罗藏摩诃藏为上首。於是有法藏宝藏，甚深微密藏，妙花光云等藏。藏无尽在色究竟天，众生福薄，不得瞻睹。谟呼罗摩海醯首罗大自在神，天树云音日轮速疾执金刚神，净光光香云最上光严身众神，清净华髻ヤ檀树光足行神，雷音幢相雨花妙眼道场神，净花普照无等光焰主空神，永断迷惑普游净空主方神，示现宫殿乐胜庄严主昼神，普得净光诸根尝喜平等护音寂静海音主夜神。其摩竭提国有金刚藏，中有摩尼缶王，变现自在，雨无尽缶严好花，是诸菩萨演说如来广大境界，慈目缶髻，发生喜乐。可爱乐正念天王十方海中一切宝王，吐云弥覆，流出教纲，其佛号法水觉空如来。严持器仗夜王，力坏高山夜王，毗楼博，焰口海光龙王等，甚可怖畏鸠荼王，美目端严鸠荼王，日光天子，月光天子，星宿王天子，威德光明天子，各各恒沙恒沙眷属相与掌护，其南海楞伽山下娑竭罗龙宫，其光明藏大地劫尽诸方等诸经，纳於龙宫，其赡部洲大藏六万卷，中藏六千卷，小藏四千卷。大悉地有空有不空，广略平等，譬如万法出一尘中。千论百疏，又如一尘流出。如帝释宫殿因陀罗网一珠映八千亿珠。法界义中，法身法性，百佛世界，细一毛端。析一毛端，成微尘数世界一一世界。法身演无量百千万亿诸佛法藏，是身为陀罗尼藏，涌法海藏，众法缶藏，舍乘敷藏，花顶众藏，密耶护藏。言顿显也，此皆奢摩他毗钵舍那定惠之力，观见如来等藏，藏依识摄有舍藏。
    理发於心而形於藏，内外俱朗，不其然乎？斯文淳一，非敢戏论，光佛相好，赞佛功德，从佛知见中来。颂曰：
    雪山绀宫，等虚空耶？叔父付嘱，澹交续耶？妙华光云，香普熏耶？娑竭所指，摩醯护耶？喝剌呼卢，归命护耶？
    ○苏州乾元寺碑
    五蕴、十二入、十八界，此上三科，能包万法因缘，生为有无。自性为空，空有融一，即中道义。虽石船渡海，蚊背负山，不为希有事。僧法与和合众法藏等造乾元寺者，晋高士戴逵子禺之宅也。乾元初，节度使郑昊之奏立，观察李涵、李道昌皆有力。大臣求无上道，以心无所愿无边，受者实得，施者实与。虽空不败，有为有灭，无为无灭。无为有为之体，有为无为之用。无生无灭，无相无名。无相法，无言语说法。以无言语说故，有相大乘；无观法门，有相大乘。无观法门，于法有所得，有相大乘义；於法无所得，无相大乘义。所得无所得，俱真一乘之义事也，为妙因果。譬如种子，依地而生；又如大地，能荷群有。虚空之体，大於天地，天地有尽，虚空无尽。如来之体，大於虚空，光明虚觉，圆寂万亿。故於无住本建乎诸法，不动真际，恒沙烦恼，莫不断除。鱼吞钩，虎落井，蛾拂火，此众生自取其毒。道本平坦，树本清凉，佛在摩竭提国城等正觉，诸弟子栖乎茂林，藉彼祥草。厥後因时设教，犹著弊衣，行次乞食，及往忉利省摩耶夫人，优填王铸金刻木，始用胶漆泥布，佛有像自此始也。与佛在时，功德无异。於是给孤长者造祗园精舍，末由底迦造龙宫精舍，竺乾法兰造洛阳白马寺，佛图澄造邺中九百七十三寺，释道安造襄阳一十五寺，远法师造庐山东林西林寺，度法师造摄山栖霞寺，杯渡法师造南陵隐静寺，傅大士造东阳双林寺，思大师造衡阳南岳寺，智者大师造天台国清玉泉寺，三十五寺略也。涅无前无後，般若无新无旧。法上人重旧德不轻新学，门人清瑛请况於藏经中抄佛心说，永示无极。文曰：
    倬哉迷卢，宏亘大千。百亿日月，藕丝贯穿。蚊背负之，飞登梵天。尘劳为海，般若为船。截生死流，是曰希有。大哉乾元，实则不朽。和众云臻，为称首。佛告善来，宝坊崇哉。法雨洒埃，慈云徘徊。
    ○广陵白沙大云寺碑
  </div>
  <div class="pagination">
   <a href="全唐文_page305.html">
    上一页
   </a>
   <span>
    ...
   </span>
   <a href="全唐文_page301.html">
    301
   </a>
   <a href="全唐文_page302.html">
    302
   </a>
   <a href="全唐文_page303.html">
    303
   </a>
   <a href="全唐文_page304.html">
    304
   </a>
   <a href="全唐文_page305.html">
    305
   </a>
   <span class="current-page">
    306
   </span>
   <a href="全唐文_page307.html">
    307
   </a>
   <a href="全唐文_page308.html">
    308
   </a>
   <a href="全唐文_page309.html">
    309
   </a>
   <a href="全唐文_page310.html">
    310
   </a>
   <a href="全唐文_page311.html">
    311
   </a>
   <span>
    ...
   </span>
   <a href="全唐文_page307.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
