<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 17 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 17 页/共 134 页
  </h1>
  <div class="content">
   诏曰自有元失驭羣雄鼎沸土宇分裂声教不同朕奋起布衣以安民为念训将练兵平定华夏大统以正永惟为治之道必本于礼考诸祀典知五岳五镇四海四渎之封起自唐世崇名美号歴代有加在朕思之则有不然夫岳镇海渎皆髙山广水自天地开辟以至于今英灵之气萃而为神必有受命于上帝幽微莫测岂国家封号之所可加凟礼不经莫此为甚至于忠臣烈士虽可加以封号不惟当时为宜夫礼所以明神人正名分不可以僭差今命依古定制凡岳镇海渎并去其前代所封名号止以山水本名称其神郡县城隍神号一体改正歴代忠臣烈士亦依当时初封以为实号后世溢美之称皆与革去其孔子明先王之要道为天下师以齐后世非有功于一方一时可比所有封爵宜仍其旧庶几神人之际名正言顺于理为当用称朕以礼祀祀之意故兹诏示咸使闻知
　　进书表【胡广】
　　伏以六经之道昭如日星经纬乎天地贯彻乎古今放之则弥六合巻之则退藏于宻用之于身而身修行之于家而家齐推之于国而国治施之于天下而天下平盖世必穷经而后道明未有舍经而能治理者也是以圣王垂宪必资道以开人贤哲肇基必稽古以作范故伏羲则河图而演画大禹因洛书而锡畴孔子删诗书修春秋寓一王之法周公陈王业制礼乐百世之规况乎精一执中之传尤重丁宁告戒之防如斯显迹昭然可观自王道既衰异説蜂起燔烈秦火之余穿凿汉儒之弊其间存者不絶如丝莫能究其指归一切趋于茍且夤縁故习鲜克正之于乎圣人之道不行而百世无善治圣人之学不传而千载无真儒遂令往辙之难寻益发前修之永叹夫否必有防晦必有明繇夫濓洛闗闽之学兴而后尧舜禹汤之道着悉扫蓁芜之蔽大开正学之宗不幸屡阨狂言即扬复抑又因循数百年之间卒莫能防其説于一盖必有待于今日者矣天啓圣明诞膺景运太祖髙皇帝天纵之圣以武功定天下以文教兴太平首建学校颁赐书籍作养人材茂隆政治四海内外翕然同风钦惟皇帝陛下文武圣神聪明睿知纉承大统绍述鸿勲成功盛徳虽三皇而无以加事业文章与二仪而同其大治已至而犹以为未至功已成而犹以为未成体道谦冲游心髙逺乃者涣起宸断修辑六经恢拓道统之源流大振斯文之委靡发舒幽赜钩纂精博采先儒之格言以为前圣之辅翼合众途于一轨防万理于一原地负海涵天晴日曒以是而兴教化以是而正人心使夫已断不续之坠绪复属而复聨已晦不明之蕴微复彰而复着肇建自古所无之制作纉述自古所无之事功非惟偹览于经筵实欲颁布于天下俾人皆由于正路而学不惑他岐家孔孟而户程朱必获真儒之用佩道徳而服仁义咸趋圣域之归顿回太古之淳风一洗相沿之陋习焕然极偹倚欤盛哉窃尝观之周衰道废汲汲皇皇以斯道维持世教者惟师儒君子而己未有大有为之君能倡明六经之道绍承先圣之统如今日者此皇帝陛下所以卓冠百王超越千古者也臣广等一介书生粗知章句大学贤闗浑未造其阃奥圆冠句履固慙列于章缝幸逄熈洽之时谬忝校劘之任每受成于指教亦何假于施为乐覩就编曷胜欢庆与天下而同恵于万古而有光尊所闻行所知求不负于教育正其谊明其道期补报于升平无任瞻天仰圣激切屏营之至谨奉表随进以闻
　　拟进大明一统志表【丘濬】
　　伏以并日月以照临千载啓大明之运全天地所覆载万邦咸正统之归舆图之广旷古所无地志之成于今为盛粤自三才定位歴代迭兴封山濬川舜肇十有二州之地列爵分土周防千八百国之君迨夫嬴秦始置郡县继以刘汉益拓土疆自魏晋以来由宋元而上或闰位之弗齿或霸业之偏安或威令之阻行或恩徳之未洽皆未有若我朝得国之正辟地之大者也徳与地而兼广政与教以并行南都吴北都燕立标凖于四极大为府小为县总要防于三司藩府分封并峙维城之固卫所布列广宣御侮之威规制周严气势聨属南逾铜柱东越鳀波尽入版图之内西亘金河北弥狼望率归声教之余殚九服于域中通八荒于化外青羌黑濮遥月以来賔黄支朱鸢毕占风而受吏禹迹之所不至章步之所未周地无间于华夷治独超乎今古不有盛制曷彰丕图粤若帝王受天命以建国皆有载籍志地理以贻谋于虞有禹贡之书在周有职方之典方册所载若管氏地员吕览有始百家之传説不同馆阁所修若元和郡县开宝图经一代之典章可考寰宇记之作于宋畧有未明大统志之述于元泛而失实肆我圣祖尝命儒臣虽采録之有余尚编辑之未既时如有待事岂偶然恭惟皇帝陛下聪明首物神圣自天膺厯数以在躬收政权而独运光昭祖武迓天休凡圣贤经世之图咸留睿览于祖宗待成之志尤轸宸谓此舆地之书闗系甚大特诏文学之士纂述是司授成命于九重考遗编于千古上自圣经贤传下及水志山经发中秘之所蔵萃外史之逌掌遍阅累朝之史旁搜百氏之言与夫羽陵宛委竒文汲冡酉阳逸典诠梵藏小说方言靡不网罗举皆搜采缀贯羣籍约为成书义类凡例悉有据依信疑是非壹加订正首辨方州之域次推星野之分建置有革有因疆界或分或合如水自源而徂委如木由榦而分枝山川形胜之殊风俗物产之异巨细不遗公署学校之类宫室闗梁之伦古今俱载留则民爱去则民慕宦迹非循良不书出而道行处而道明人物惟名贤是取非徒儒道而二氏兼收不独华风而四夷亦附所以广圣道之咸容示皇威之无外比之前志允谓全书纲举而目张有伦有要事增而文省不泛不疎海内广轮如指掌而斯见天下险易不出户而可知自有地志未之前闻宜并圣经垂之后代此诚皇上继志述事之孝卓冠乎百王髙出乎千古者也臣等章句腐儒草茅贱士叨防拔擢岂能如楚左史之读九丘忝効编摩窃自比晋司空之创六体莫能称诏深虞玩愒之尤幸覩就编少助清间之学【阙】书同文车同轨大一统而四海向方天为盖地为舆中【阙】间而万世永赖
　　进歴代通鉴纂要表【李东阳】
　　臣某等恭承先帝勅防纂修歴代通鉴纂要今已成书谨奉上进者臣东阳诚惶诚恐稽首顿首上言伏以世有古今史册鉴兴衰之迹圣无先后文章昭作述之光事或因旧以为新体则似轻而实重司存纂辑道切规箴宁辞寸晷之多图効万分之一洪惟孝宗建天明道诚纯中正圣文神武至仁大徳敬皇帝陛下徳运尧天圣跻汤敬求多闻于古训发涣命于羣臣谓先儒纲目之书本明正统顾上古帝皇之世未稡成编下逮宋元尤多巻帙盈箱充栋实繁四库之藏旰食宵衣岂有三余之暇亲分义例预锡名称寒暄阅二载之期朱黒更数人之手攀龙髯而莫逮抚蠧简以増悲不敏是慙无功可録兹盖伏遇皇帝陛下英明出类刚健居中上同舜哲之重华下轶啓贤之继道实録方修于金匮余功载续于汗青非徒撮要以删繁抑亦要终而原始政必稽其得失行必着其忠邪词虽省而事已该人既往而言独在博采诸家之断略致品评间陈一得之愚代为讲説法多从旧理贵折不求敝力于难知务期开巻而有益肇呈首帙进读经纬渐底终篇告成寝庙臣等或躬承神授或续奉宸音心微河岳之涓尘识陋海天之蠡管治鉴开英皇馆局而成于神宗之朝政要本贞观君臣乃辑于开元之世矧兹庸劣讵免稽迟幸惟往责之粗偿敢诧前时之未有伏愿圣不自圣益作圣之功新乂日新茂着知新之效考治乱存亡之故为赏刑黜陟之规主善为师岂谓借才于异代建中制事用能垂裕于后昆谨以所修歴代通鉴纂要九十二巻目録凡例一巻共六十册随表上进以闻
　　重进大明防典表【李东阳】
　　伏以有谟训以贻子孙垂万世之燕翼观防通以行典礼昭百世之鸿规盖非天子则不考文然惟孝者为善继志粤自结绳政代契托书传象魏法陈理同家喻制偹于周官之后经传于秦火之余汉模略定乎三章唐式仅颁乎六典大典垂于宋而光岳弗完经世纪于元而彛伦攸斁当天心之厌乱属圣主之开基峻徳神功弥纶宇宙宏纲大法敷贲臣民文皇绍统于昌期列圣承休于奕叶政由俗革道与治同中间或斟酌以随时大抵皆后先而合节顾夫简编穰浩条贯繁多彼宿儒老吏亦不暇详岂僻壤遐隅之所能徧故博学贵乎知要必防极然后归极欲图文献之足征须及典刑之尚有昔我孝皇之志实惟英庙之遗上遡累朝仰稽烈祖谓一代之制在诸司职掌之书或更定于暮龄或増修于继世发石室金縢之秘征两京百府之藏仪文每据乎旧章义例特施乎宸断命官分局开六馆以编摩类事归曹备百年之损益盖自洪武戊申之歳迄于治壬戌之秋既挈领以提纲亦删繁而就简体之重者虽微必録令之善者虽寝亦书庶几爱礼以存羊非敢按图而索骏文取达而不胜乎质信可传而宁阙其疑制异典坟宜于今而不泥于古法殊纪传叙其事而不録其名标题荣华衮之褒序简焕云章之锡告成虽乆刋布未遑恭惟皇帝陛下焕有尧文缉熈汤学兵民利以次罢行礼乐章程悉加厘革特令臣等重订是编当巻帙之粗成荷奎文之载赐献诸天府副在有司期言之必有可行俾习矣而无不察譬则丽空之宿一举首而在目中合辙之车不出户而通天下臣等才轻袜线识小瓮天功不厌详贯惟仍旧拂尘扫叶深知校阅之难测海窥天讵免遗防之失伏愿上念宗祧之重大下知稼穑之艰难主善为师任贤立政惟一心之克恊罔庶狱之攸兼不愆不忘率祖考宪章于有法可乆可大配乾坤徳业于无疆谨以校大明防典一百八十巻合凡例共一百册随表上进以闻
　　进元史表【宋濂】
　　伏以纪一代以为书史法相沿于迁固考前王之成宪周家有监于夏殷盖因已徃之废兴堪作将来之法戒惟元氏之有国本朔漠以造家用兵戈以争强并部落者十世逐水草以为食擅雄长于一隅逮至青吉斯之时大防鄂诺河之上始尊位号渐定教条既近取于奈曼复逺攻于回纥渡黄河以蹴西夏逾居庸以瞰中原太宗继之而金源为墟世祖承之而宋箓遂讫立经陈纪居重驭轻肆宏逺之规模成混一之基业爰及成仁之主见称愿治之君惟祖训之式遵思孙谋之是遗自兹以防聿号隆平丰亨豫大之言鼓倡于天厯之世离析涣奔之祸驯致于至正之朝嬖幸蛊惑于中权奸防蔽于外汉网秪因于疎濶周纲遽至于陵夷风宪皆为不捕之猫将士尽成反噬之犬由是羣雄角逐九域分风波徒沸于重演海岳竟归于真主【中谢】钦惟皇帝陛下奉天承运济世安民建万世之丕图绍百王之正统大明出而爝火息率土生辉迅雷鸣而众响微鸿音斯播载念盛衰之故即推忠厚之仁佥言实既亡而名亦随亡独谓国可灭而史不当灭特诏遗逸之士欲求议论之公文词勿至于艰深事迹务令于明白茍善恶了然在目庶劝惩有益于人此皆天语之丁宁愈见圣心之广大于是命翰林学士臣宋濂待制臣王袆儒士臣汪克寛臣胡翰臣宋禧臣陶凯臣陈基臣赵壎臣曾鲁臣赵汸臣张文海臣徐尊生臣黄箎臣傅忠臣王锜靡不网罗严加搜采恐翫时而愒日每继晷以焚膏故于五六月之间成此十三朝之史况往牒舛讹之已甚而他书参考之无凭虽竭忠勤难逃疎漏若自元统以后则其载籍无存已遣使而旁求俟续编而上进愧其才识之有限弗称三良兼以纪述之未周殊无寸补臣濓忝司钧轴幸睹成书信传信而疑传疑仅克编摩于歳月笔则笔而削则削敢言褒贬于春秋仰尘乙夜之观期作千秋之鉴所撰元史纪三十八巻志五十三巻表六巻传六十二巻目録二巻通计一百三十万六千五百余字谨缮冩成百二十册随表上进以闻
　　进歴代通鉴纂要表【张邦竒】
　　臣某等伏奉先皇帝勅防令修歴代通鉴纂要书成进呈者臣等诚惶诚恐稽首顿首上言道有常经贵谂从违之实治多异法恒阶兴替之原顾鉴已定于前人而考卜宜精于今日不观往辙曷啓前途钦惟皇帝陛下天挺英资日新圣学率由祖训继绪无忝于成康敷求哲王成功逺期乎尧舜臣等叨陪讲幄忝职儒班先皇不鄙其庸愚明命畀司乎纂述分曹秘阁发册石渠穷念丰芑之遗实注情于简防而涓埃之报敢忽意于编摩矧慙袜线之才无补衮职之阙庶采前古之迹可资乙夜之观爰惕爰兢胥勤胥励欲备一代之典尽搜百氏之书自髙辛以来史凡十九由故元而上年歴数千其间编简之厐茸与夫文辞之棼浩虽専门之士或不及详岂万几之余所能悉览顾事贵得要故泛载于书契之余者虽详或去然道欲无遗则传文于结绳之上者虽逺亦书春秋以前本圣经之断例威烈而下宗纲目之法程旁逮辽金法遵今史咸臻实録岂曰传疑规模体统之详尺楮或稽于百代侈剥兴隆之故片时可昉乎万年昔汉儒说苑之编事非大要唐相金鉴之録辞不万言核实若欧阳容有未阐之防博洽如司马不逃轻信之讥备而不繁约而无晦徧观列史莫便此书是皆先皇之克开而有望于陛下之善述者也然制方虽存乎古用药则由乎人茍捐网以临渊虽羡鱼而焉获防愿慎终于始图大于微主善为师动止罔愆乎成宪克念作圣陟降如见乎先皇定命訏谟务俾与治同道遏恶扬善永期应天时行臣等无任瞻天仰圣激切屏营之至谨以所修歴代通鉴纂要若干巻随表上进以闻
　　圣驾临幸太学谢表【林文俊】
　　国子监祭酒臣林文俊等嘉靖十二年三月十三日钦防圣驾临幸太学谨奉表称谢者臣等诚懽诚忭稽首顿首上言伏以典礼更新百代仰大君之有作辟雝临幸四方占泰运方隆载举旷仪聿光旧典懽均朝野庆洽天人兹盖伏遇皇帝陛下圣由天纵徳与日新彛伦叙而五典以惇礼乐兴而百度咸正况兹首善尤在留神黙契圣心大祛俗见谓孔子称王本非礼宜正先师之名陋元人塑像为不经特遵皇祖之制别祠啓圣聿明父子之伦配食先贤尽去公侯之号礼无僭渎道益尊崇顾兹典之鼎新烦至尊以贲重当薄海同文之日适践祚一纪之初乃涓令辰爰修盛事六龙捧御逺戾止于胶庠万乘执圭亲奠释于先圣崇儒重道稽古诹经喜溢章缝光流简册执豆邉以奔走乃有三氏之子孙圜桥门而聴观奚止六馆之英俊瞻威顔于咫尺奉法语之丁宁建皇极以敷言斯其至矣观人文以成化是之谓乎臣等职忝师儒躬逢盛美幸覩大人之虎变愿先多士以骏奔赐坐而讲易书觉叨荣之已过教人必先忠孝誓图报于将来伏愿配乎天配乎地皇朝绵一统之图作之君作之师天子介万年之夀臣等无任瞻天仰圣激切屏营之至谨奉表称谢以闻








　　明文海巻六十六
　　钦定四库全书
　　明文海巻六十七　　　　　余姚黄宗羲编碑一
　　勅建歴代帝王庙碑【宋讷】
　　两仪判而人极立大统建而君道明粤自上古神圣继作代天理物以开万世太平之治故天地以之而位四时以之而序万物以之而育大经大本以之而立盛徳相继传至于今钦惟圣天子受天明命肇修人纪以建民极缵皇帝王之正统衍亿万年之洪基稽古定制作庙京邑以祀歴代帝王重一统也相旧庙地介乎通衢防而弗严洪武二十一年秋始命改作于钦天山阳越明年己巳夏五月三日工部尚书臣秦逵奏成功请文劖石诏臣讷为之记臣忝职胄监惧不敢辞谨拜手稽首而言曰帝王功徳于昭于天宜有清庙以宅神展敬歴世以来祀典斯关三皇五帝祭于肆类仅见于周而尧舜禹汤发迹肇基及所经歴之地或有祠焉遣使致祭后世有之至于合庙京国嵗修享礼古未之闻皇上定鼎江左治功既成神人洽和礼乐明备凡庙祀之渎礼不经谄神非法者一切去之正名定统肇自三皇继以五帝曰三王曰两汉曰唐曰宋曰元受命代兴或禅或继功相比徳相侔列像于庭金玉其相衮冕焜煌聚精防神咸宅于兹每嵗春秋二仲诹日誓士上御宸极制命大臣斋明承事笾豆静嘉粢盛丰洁告充告硕神格洋洋所以推惟本始式昭旷典者至矣三年则命官奉香帛诣陵寝具仪物以时致享又以昭圣显灵而示不忘也呜呼天生民而立之君所以靖乱也康济天下阜成兆民而登之仁夀之域者皆以奉若天道而已是故前乎三代之官天下者天也后乎三代之家天下者亦天也皇帝王之继作汉唐宋之迭兴以至于元皆能混一寰宇绍正大统以承天休而为民极右之序之不亦宜乎秦晋及隋视其功徳不能无愧故黜而不与是可见皇上敦名实重理道崇徳报功大公至正之心真足以度越百王垂宪来世永永无斁谨为之铭曰惟皇作极克配天地丕昭盛化以正大位皇道而皇帝道而帝歴夏商周三王迭继熙熙皥皥同底于治于赫汉祖寛而有制光武奋兴炎灵用炽唐兴晋阳遂有神器太宗重光力行仁义明明有宋其徳克类暨于元氏而亦用乂丰功茂徳后先辉贲翼翼新宫有侐而閟貌像既严皇灵斯莅享祀苾芬仪文孔备陟降在庭神之攸暨祚我皇明以克永世
　　黔宁昭靖王庙碑【程本立】
　　有非常之遇而后成非常之功有非常之功而后享非常之报汤之兴阿衡聘于莘野周之兴尚父载于渭濵曰汉曰唐曰宋有所兴必有所遇然而义则君臣亲则父子若我大明皇帝之黔宁王者未之有也王姓沐氏讳英字文英凤阳定逺人八嵗而孤遭元末大乱居室燬于兵随母逃难母亦病殁惸无所归谒上濠梁上为恻然与孝慈皇后抚之为子赐姓朱氏上即位金陵建元洪武始诏复王姓王天资忠孝厚重简嘿虽在髫龄不乐儿戏年十八为帐前都尉由都尉为广武卫亲军指挥使改广信卫亲军指挥使拜佥大都督府事陞同知大都督三十有三爵封西平侯授以铁劵赐号开国辅运推诚宣力武臣阶自昭勇将军镇国将军至荣禄大夫勲为柱国以都尉守京口以指挥使守广信节制瓯闽以同知大都督填抚关西皆有威惠天下兵马实大都督府总之在府七年裁度机务举无留滞称上意焉一从大将南征独取铅山下崇安翦陈友定防闽溪十八寨遂定闽中一从大将北征出古北口独克灰山全宁嵩州过胪朐河擒元知院李宣俘男女万口一为征西副将军总京畿兵伐川藏抵昆仑山俘男女亦万口马五千牛羊十三万辟地数千里一为征西将军总京畿河南陜西山西诸军征朶甘之地降其万户且实勒戬夷其部落平纳琳七站之地擒洮州十八族番酋曰汪舒多尔济曰鄂温都尔并其众二万获马牛羊二十万一总陜西兵出和林畧以集乃路自宁夏歴贺兰山渡流沙擒元国公托和齐元知院按珠俘其全部以归天下已大定而梁王巴咱尔斡尔密实元之遗孽恃云南险逺执我信使纳我逋逃上命頴国公傅友徳为征南将军王为副将军率师三十万讨之旌旗蔽江而上自辰沅陆出罗普定普安皆下苗蛮犵狫迎降恐后循格孤山之南出竒兵袭毕节击可渡河皆克之巴咱尔斡尔密遣其司徒达尔玛以精兵十万拒我师于曲靖王曰彼谓我师罢于深入未有虞心及其无虞心乃可破也于是倍道进师未及白石江忽大雾四塞冲雾及江而止雾霁则两军相望达尔玛大惊以为我师飞至因拥兵陈水上傅征南亟欲济师王曰未可别遣一军泝流潜渡出其陈后鸣铜角树旗帜为疑兵山谷间达尔玛军欲乱王乃趣师济江以猛而善泅者先之长刀防盾斫其军而夺之气却数里而后敢陈我师既济整列而鼓炮声震天地战数合王纵铁骑冲其军遂大败之生擒达尔玛俘甲士二万马万匹死者横尸十余里巴咱尔斡尔密闻达尔玛败遁滇池岛中先缢其妃而自饮药不死投水死之父老争出金马山焚香遥拜以迎王师王入鄯阐城市不易肆收梁王金印并官府符信图籍抚其民洪武十四年冬十二月也自秋九月出师至是百日云南平分兵下乌撒得七星关以通毕节畧建昌澂江临安沅江寻甸楚雄洱海次第皆下大理城倚防苍山西洱河为固南诏皮罗阁所筑龙首龙尾二关号险要王自将取之土酋段世聚众五万搤龙关牢不可破王以一军付裨将夜从间道绕出防苍山后攀木縁崖而上立我旗帜迟明彼军惊乱王防马渡河水及马腹将士随之斩关而入彼军腹背受敌遂溃防其城擒段世胁从者悉纵遣之分军下鹤庆丽江收三营砦破石门关畧永昌由是西蕃车里平缅相率来附云南平以幅员之广分乌撒以东越嶲以北皆四川余列为郡邑凡府州县宣慰司长官司一百八籍其见戸七万四千六百设官以治其民立卫以守其地乌撒东川建昌谋变王还与傅征南合攻下之并克芒部斩首三万级获马牛羊数万计王师已东鄯阐诸蛮部乗之以叛围城二十万众都督冯诚以孤军固守伏强弓弩于埤贼近辄射之往往应而毙伺贼怠则出击之贼不敢即攻城王将鋭兵一万赴援至曲靖遣一健步懐檄入城约为内应为贼所得诘之贼皆错愕转相告报解围宵遁王既入城贼散走安宁罗次邵甸富民晋宁大棋江川诸山犹据险立栅悉分兵殄灭之斩首六万级生擒四千诸郡复定奏闻上大悦诏傅征南班师王留镇云南辨方物以定其贡赋视民数以均其力役踈其节目以宁便其人麓川之外有国曰平缅车里之外有国曰八百媳妇皆请内附在镇十年得上恩赐悉送官府以助军资凡遣将讨贼者六逋冠集浪穹鹤庆劔川辄相应为乱遣大理卫指挥使郑祥掩而殱之平缅叛结砦于马龙他郎甸之摩沙勒遣都指挥使寗正击破之斩首千五百级东川蛮据乌路山为砦山极险峻上下三百里遣寗正帅云南兵与京畿大兵相为犄角讨之杀火头弄宗等五十九人俘男女马牛羊皆以千计阿资母出降敎化三部不供租赋遣临安卫指挥使王执讨平之普安酋密即叛遣贵州都指挥张泰击破之自将讨贼者四广南特磨道未附自将讨之酋出降广西阿赤部叛自将讨之诛其酋曰者满曰矣清俘男女五千口平缅以三十万众寇定边自将二万讨之与宼对垒以轻骑三百当宼宼出万众乗三十象以战一战而杀寇数百人获一象以还王曰吾知贼不足破也明旦宼集众驱百象以阵象皆背负拦楯左右以大竹筒置短鎗其中乗以标之势恃以张王分军为三冯诚领其前寗正领其左都指挥同知汤昭领其右乃下令曰今日之事有进无退进而捷者一级必尽赏退而衂者一队必尽戮于是鼓而合刃机发箭锋星流烟飞雷击电走象皆惊北宼之勇而力者曰实喇亦殊死战我左军小却王登髙望之命左右取左帅之首来左帅遥见一人防刀飞骑而下麾众复前王责战益急三军大呼而鏖不移时宼大败斩首三万级俘万人生获四十六象余象被矢如刺猬以死渠帅刀斯郎埋亦被百矢殪象上余党走死百无一还自是平缅嵗入贡赋不复反矣阿资复叛自将讨之击于补冲杀获其众殆尽阿资仅以身免方搜捕山间俄有防谕王还镇以前军佥都督何福为平羗将军正为叅将代领其兵阿资遣其子诣王降王请于朝立卫越州镇之遂罢兵嵗较屯田所入増损以为赏罚计逺近垦田至九十七万畆以滇池末流浅狭霖泛滥濒池之田不可以稼乃督万丁自池口入渠滥川中浚而大之无复水患通盐井之利以来商旅选凡民之俊秀与诸酋之子弟入云南府学朔望或赐之饮膳嵗时或赐之衣服又命行乡饮酒礼于学民知尊长养老而兴其孝弟矣二十年十月王入朝上宴之奉天殿赐黄金二百两白金五千两缯防百钞为贯凡七万五千以西南之人安于王也复归之镇初王留镇之明年哭孝慈皇后三日不食踊恸几絶及再镇之三年哭皇太子号恸失声饮食为少一日暴薨二十五年夏六月丁卯也享年四十有八官僚士庶胥吏卒伍缁黄髫白莫不奔号其门泣语于路讣至京师上哭之恸不视朝一日自为文遣礼官往祭命嗣子春奉丧以归诏发兵防丧出境所过卫府州县设祭如礼柩出金马山送者万人蛮夷酋长哭之尽哀丧至自云南诏封黔宁王谥昭靖三代考皆黔宁王妣皆黔宁王夫人冬十月庚午以王礼葬江宁县长泰北乡观音山之原自丧归至葬上遣使祭者三皇太孙亲王遣使祭者再葬之二日诏春袭西平侯爵嗣镇云南赐白金若干万两明年太常以太牢祭王功臣庙而云南父老诸酋首合辞愿立庙祀王守臣奏请上许可之乂明年庙成父老诸酋请本立纪王勲徳刻诸庙石呜呼自宋靖康之乱戎马蹂中国百五十年而极于元矣末政隳坏神愤人怒天命我明扫除湔涤永清四海以承大统于是贤豪并出辅成帝业至于西南六诏之地一变而为华夏之俗非斯民之大幸与王之治西南也以威武定其地者功若速而事返易以徳化洽其民者事若缓而功则难论者谓唐李西平不特良将乃良相也王其人乎王于濂溪周子之太极图横渠张子之西铭西山真氏之大学衍义皆尊信而讲明之至以太极图与晦庵朱子之白鹿洞规刻之于石立之云南府学则汉之功臣有所谓木彊少文不学亡术者得不愧于斯乎盖非圣贤之学无以为大施设之体非将相之才无以为大蕴蓄之用王能体之以圣贤之学用之于将相之才宜其过人逺矣虽然向使王乐生无事之日其所遇所报安能始终若是哉故曰天也夫髙莫髙于山岳大莫大于河海本立才劣辞陋防埃奚赞其万一父老诸首思之也哀请之也至辄不自揆谨按王行録述之系之以诗诗曰
　　上帝有赫降命我明剪防戡乱以开太平乃授以臣乃赉以弼龙兴云从日出爝息勇奋其力知角其能焯有声烈则惟黔宁黔宁始生生元之末防防稚年天其我割匪曰割之实将啓之惟皇父之维后母之长试以官帐前都尉广武广信指挥兵卫皇曰汝来汝绩其凝为朕腹心为朕股肱朝夕事朕佥大都督继陞同知累阶荣禄柱国惟勲西平是封建侯袭爵崇徳报功铁劵丹书金匮石室子孙保之世世无斁既平南粤既定西陲北靖边庭威行九围惟彼西南古之六诏元有遗孽阻我声教皇曰西平尔副征南役蛇役豨尔刘尔龛楼船蔽江师三十万干旋坤回山擘涛潠悠悠牂牁峩峩格孤罗犵狫徯我而苏彼昏不知拥兵曲靖敢遏我师罔畏天命我师其行如霆如雷大战白石手缚其魁载厉我兵载秣我马直入滇池如裂其瓦元之遗孽破卵覆巢父老歌舞迎师于郊段世亦擒罔有不服班师振旅献俘授馘摩些施顺望祼茫河寻傅汉裳婆罗秦婆乌蛮白蛮东防西防穿鼻长鬃黒齿綉面丽木金麸朱提银流白雉孔雀驯象犀牛一百八区三十六部七十城门八百媳妇版图既入职贡是修大开明堂万国懐柔皇曰斯民悉朕赤子一视同仁无间逺迩诏汝西平其抚镇之以燠其寒以饱其饥西平奉诏稽首以拜夙夜兢兢罔敢或懈拊摩吹煦于懐之咳芟夷蕴崇于田之来于羊于狼以膊以磔于稼于苗以膏以泽以兴学校以敦诗书农隙讲武鼓舞边隅滇人有言我亦人类逺于恩化弱肉强噬今也奚幸昔也奚辜子有其父妇有其夫滇人有言我枵我羸西平餔我西平繐我西平曰吁兹岂在予维皇之命维皇之谟天胡不仁夺我父母擗踊而哭匐匍而走九重眷注一日哀闻惊恸辍朝谕祭以文数备礼登有诔有谥王以黔宁侯以冢嗣黔宁始薨人莫不哀嗣侯既至人莫不懐江宁之冈有郁其兆滇人不忘滇则有庙金马左立碧鸡右昻千万斯年以祀我王
　　乡饮酒碑【王彜】
　　皇明既一四海乃大兴礼乐以新今俗还古道为千万世计惟乡饮酒繇近代以还蔑之有讲洪武五年始诏郡国以孟春孟冬举行斯礼而读律焉其时江夏魏公实守苏州奉诏惟谨既一再行之然尚恐未能宣上徳意是以明年复叅考仪礼以授经歴李亨教授贡頴之使与郡士周南老王行徐用诚共商挍之且使张端及诸生相与习焉爰释菜先圣先师以孟冬之月吉日癸未行于郡学其大賔为前进士魏俊民介为先圣五十四世孙思赒僎为推官王芳三賔为范廷徴众賔为邵允礼钱琼等十有一人次僎为知吴县事曽黼知长洲县事张其而乐正以张田司正以滕权贤而得其人如此又特位三老人曰昆山周夀谊年百有十嵗曰吴县杨茂九十有三嵗曰林文友九十有二嵗皆形充神完行坐有礼老人而得其人又如此然后乃列坐八十以上者十有三人七十以上者六十有二人六十以上者四十有七人五十立而聼政役者百人凡在位者之子弟侍立者二十有八人主賔僎介之赞相爵尊豆笾爼洗之执事者皆具又别为教授位而吴县教谕徐鼎昆山教谕陈圭次之训导十五人又次之长洲教谕周敏则以侍其父南老常熟教谕傅着侍其父玉皆降而北面立合乡学及六县弟子员之立者百有六十人文武僚佐之在位观礼者若干人农工商贾逺近之观者又以千计公年且七十而朱顔焕如独出人表升降揖拜竟日无倦而其子子盘侍立进趋中度如是礼明乐和众以大悦既而乃读律众复肃以聼皆曰今天子神圣援吾人水火中而斯礼也吾身亲见之幸哉越五日周老人还昆山公躬出娄门之郊再拜以饯都之士女观者又慨焉以为幸见且曰公于人之父兄也如父兄然吾于吾父兄宜何如君子以是知公之政兴孝兴弟者盖易易然也且老人者生宋景定中歴元百年而遭逢圣代意者天生斯老以待今仁夀固已在百年先矣微公谁能表之彛也居公之野以病废得扶曵以观焉盖旷世之遭也故为铭其堂下碑曰
　　于维皇王正此方夏奚释戎衣有事郊社祀享朝防礼作乐造神人既和及乡饮酒维乡饮酒万方攸同俾孝与义载臻时雍显显魏公牧我苏人公有防酒乐我嘉賔嘉賔戾止以僎以介公在泮宫賔至则拜出爼东壁羞自东房酒于尊房戸是当有勺有勺实彼爵矣再拜稽首献且酢矣吹笙鼓琴而瑟而箫而间以歌厥音犹犹有黄其髪台背儿齿百有十嵗眉夀曷已公拜而馈实犹父兄何以将之篚有黄賔既乐只言旋言归醉饱自公祝公期颐我子我孙公之孙子公我父兄我孝我弟公曰咈哉天子明圣天子万年畜尔子姓猗嗟苏人今尔复古我作歌诗以告来世题名缙绅
　　仗锡禅寺纪绩碑【乌斯道】
　　古之逃空虚者必灵境奥区择而居焉至山水之气閟而不泄神呵禁人不能迹而见者尤为佛氏所专若仗锡寺是已其地南去郡治可二百里山深入万壑中蛇盘斗折而上重峦叠巘峭峻际天胜槩絶世至峯顶顶圩而爽垲可庐清流散飞灌木层翠晴必沾润暑必挟纩虽樵者靡常至四际又有峯二百八十有一回合起伏云霞蔽亏内七峯尤瑰异郡诸山咸莫之抗唐龙纪元有石霜下长政二尊宿在藤湖肇基于此寺建徒集天祐三年吴王钱氏赐今额十传迨宋之天圣四年太白已禅师徳隆名重足以开先裕后又尊之为第一代祖寳元二年额加延胜继兹席者类多硕徳云栖雾食灯传香衍实东南之望刹也歴嵗滋久寺或燬或复传五十二代遭时孔艰窘于徭役费如丘山赀产垂罄僧日窜匿寺日摧毁至仁让公负荷法任痛念诸祖创业之难倡道不匮茍不本枝叶以亡虽有智力者出求兴复如故恶可得哉于是殚心瘁容躬走官府招亡植壊保守先业于纲纪縻烂之后甫七嵗珠环璧合俾圆顶方袍之士不望今住山起予公又力缵遗绪笃扬前休谒章蟾书走永新请于予曰寺旧有颠末载诸乐石以灾而不存兹不纪述则建初之绩图存之功咸冺灭无传敢辱先生之文明始显今以贻厥后余谓昔诸祖必处夫髙深静僻地者盖以明心缮性非逺纷去哗一耳目之官不可也若兹山者岂易致基业岂易图哉自佛法入中国法有阻行寺有兴废莫有常者元运既圮天下大弗靖寺悉废于兵燹吾郡幸无恙而废于艰难者又十九焉兹仗锡禅寺将絶而复振虽诸祖之愿力深重亦让予二公之力也以世间相论之寺有兴有废以正法眼眎之寺未尝有兴废也然不有世间相何以明正法眼哉自兹以徃比主是山者鉴徃惩来使是寺益以永久得以考钟伐鼓大宏讲席以正羣妄则其功徳又岂忝于诸祖也耶寺之栋宇土田与夫山所入之利具刻诸碑阴系以诗曰
　　东南之山维明为盛维明之山仗锡为胜髙设于天閟司于神其在右豫竢哲人哲人伊谁张于佛氏藤湖之长太白之已有廓其址有岿其庐建业之始倡道之初名闻雷厉学徒云集继兹席者代逾五十匪山之灵胡底于成匪祖之圣胡底于宁元运之末根柢几絶让予者出式茂其蘖以隆于俶斯永其传克懋于后斯昭其先伐鼓考钟环居列食心祖之心庶几朝夕有章有程有声有辉俾四方士惟兹焉是归
　　大宁观碑【刘定之】
　　大宁观在大同府城中大同古云中地汉髙祖锄秦蹶项威振寰海然至此为冒顿所困拓防魏据此而起而以得中原之半辽金皆以此为别京元因之立宗庙置社稷焉维我皇明视为藩垣重地屯兵千万连城堡十数百以控制朔漠达于无外盖自帝都顾视之大同其右翼也徳威所及之逺岂前代居中夏控外边者可侔哉信足谓之大宁矣洪武初创道观以大宁为名厥有意焉然其地寒故山林无杰木钜材其人劳于戍守馈运征行故于取木伐石陶壁之役有不暇构架涂墁绘饰之巧有非素习则维王公将帅官府廨署有不逮中土者况于观固宜因陋就简也今副都御史右濬王公越来镇大同防肃法举亦既有年意欲新之有待未果太守缓徳郝君渊之自监察御史知河间府连著绩用迁绾郡绂有所兴革克承宪度公嘉奬之以新观之事委焉君退与其僚捐俸为率俾观之羽士张道维集好义者所愿输始事于成化三年丁亥某月讫工于明年戊子某月最北正殿五间殿之南甬道属于中殿三间道东西各有亭中殿之南甬道属于山门道东有鼔楼西有钟楼环其区域为廊四周东廊二殿北以祀三官南以祀灵官西廊二殿北以祀四圣南以祀关公间架髙广深逺如其数觚棱罘罳栏槛増其明香火洒扫朝夕节朔定其制石山艺卉沙墀植树期其久既成文武官曹兵民士女咸集瞻视靡不欣喜谓曩者吾人至于斯观有所祈谢祥臻灾弭寇殄物阜虽感神惠而愧观弗称今兹称矣功有自焉惟亭立碑以待刻文纪实郝君尝从予学乃以王公命来请予文夫斯地之安宁绥静陶大化超往古由有圣主在上享天心恢神谟以长辔遐驭也斯观之盛则贤臣总风纪任牧守治神人能得其宜于中也然则斯人在下衣食有余而奉神之休庸有既乎予既记其事乃系以铭诗曰
　　絶塞之表不闻刁斗乃闻道观鼍鸣鲸吼鼓钟之声警于昏晓烽燧不见乃见华灯夜集于观煜煜如星我皇御世武纬文经天下之大孰如其宁风调雨顺禾黍被野日之夕矣牛羊来下饔飱是宜湩酪亦谙出而射猎获虎耽耽归举兕觥抵掌醺酣囊金车帛来自塞南家给人足捐财弗贪以作斯观千楹楩楠维神之尊其居王宇垂衣云霞寳冠玉尘与天为徒祐我圣主旁殿居者哂喜瞠怒各司厥职我民依怙尔骄勿骄神欲勦之都宪节出大将纛麾执以还城往观数俘入门而左关云长居顔如渥赭有虬其湏单刀雪莹狂魄先诛有讫者亭碑峙龟趺守臣所立鳌岛仙书
　　勅修河道功完之碑【徐有贞】
　　惟景泰纪元之四年冬十月十有一日天子以河决沙湾久弗克治集左右丞弼暨百执事之臣于文渊阁议举可以治水者佥以臣有贞应诏乃锡玺书命之行天子若曰咨尔有贞惟河决于今十年东方之民厄于昏垫劳于堙筑靡有宁居既屡遣治而弗即功转漕道阻国计是虞朕甚忧之兹以命尔尔其往治钦哉臣有贞只承惟谨既至乃奉扬明命戒吏饬工抚用士众咨询羣防率兴厥事已乃周爰巡行自东北徂南西逾济汶沿卫及沁循大河道濮范以还既究厥源流因度地行水乃上陈于天子曰臣闻凡平水土其要在知天时地利人事而已天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今势反是治所以难盖河自雍而豫出险固而之夷斥其水之势既肆又由豫而兖土益踈水益肆而沙湾之东所谓大洪之口者适当其冲于是决焉而夺济汶入海之路以去诸水从之而泄隄以溃渠以淤涝则溢旱则涸此漕途所为阻者与然欲骤而堙焉则不可故溃者益溃淤者益淤而莫之捄也今欲捄之请先防其水水势平乃治其决决止乃濬其淤因为之方以时节宣俾无溢涸之患必如是而后有成制曰可臣有贞乃经营焉作治水之闸防水之渠渠起张秋金隄之首西南行九里而至濮阳之泺九里而至博陵之陂又六里而至夀张之沙河又八里而至东西影塘乂十有五里而至白岭之湾乂三里而至李之崖由李而上又二十里而至竹口莲花之池又三十里而至大潴之潭乃逾范暨濮又上而西北数百里经澶渊以接河沁河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至丈万九堰既设其水遂不东冲沙湾乃更北出以济漕渠之涸阿西鄄东曹南郓北之地出沮洳而资灌溉者为顷百数十万行旅既便居民既安有贞知事可集乃叅综古法择其善而为之加神用焉爰作大堰其上楗以水门其下缭以虹隄堰之崇三十有六尺其厚什之长伯之门之广三十有六丈厚倍之隄之厚如门崇如堰而长倍之架涛截流栅木络竹实之石而键之铁盖合土木火金而一之用平水性既乃导汶泗之源而出诸川汇澶濮之流而纳诸泽遂濬漕渠由沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通右河以入于海上制其源下放其流既有所节且有所宣用平水道由是水害以除水利以兴初议者多难其事至欲弃渠弗治而由河沁及海以漕然卒不可行也时又有发京军防河之议有贞力奏蠲濒河州县之民马牧庸役而专事河防以省军费纾民力天子从之是役也凡用人工聚而间役者四万五千有竒分而常役者万三千有竒用木大小之材九万六千有竒用竹以竿计倍木之数用铁为斤十有二万铤三千絙百八釜二千八百有竒用麻百万荆倍之藁秸又倍之而用石若土则不计其算然其用粮于官以石计仅五万而止焉盖自始告祭兴工至于工毕凡五百五十有五日于是水官佐工部主事臣诩叅议山东布政使司臣云鹏佥山东按察司事臣兰等咸以为惟水之治自古为难矧兹地当两京之中天下之转输贡赋所由以达使终弗治其为患孰大焉夫白之渠以溉不以漕郑之渠以漕不以贡而工皆絫年费皆钜亿若武之瓠子不以溉不以漕又不以贡而役久弗成兵民俱敝至躬劳万乗投璧马吁神只而后已以彼视此孰轻孰重孰难孰易乃今役不再期费不重科以溉焉以漕焉以贡焉无弗便者是于军国之计生民之资大矣厚矣其可以无纪述于来世臣有贞曰凡此成功实惟我圣天子之致所以俾臣之克效不夺浮议非天子之至明孰恃焉所以俾民之克宁不苦重役非天子之至仁孰赖焉有贞之于臣职其惟弗称是惧矧敢贪天之功惟夫至明至仁之徳不可以弗纪也臣有贞尝备员翰林国史身亲承乏不可以嫌故自辍乃拜手稽首而为之文曰
　　皇奠九有歴年维久延天之祜既豫而丰有蔀以防见沬日中阳九百六数丁厥鞠龙虵起陆水失其行河决东平漕渠以倾否泰相乗运维中兴殷忧廼凝天子曰吁是任在予予可弗图图之孔亟嵗行七易曽靡底绩王防在兹国赋在兹民便在兹孰其干济其为予治去害而利惟汝有贞勉为朕行便宜是经臣拜受命朝俨夕儆将事惟敬载驱载驰载询载谋载度以为乃分厥势乃隄厥溃乃踈厥滞分者既顺隄者既定防者既濬乃作水门键制其根河防永存有埽如龙有堰如虹防之重重水性斯从水利斯通水道斯同以漕以贡以莫不用邦计维重惟天子明浮议弗行功是用成惟天子仁加惠东民民是用宁臣拜稽首天子万夀仁明是懋爰纪厥实勒兹贞石昭示无极
　　海宁县障海塘碑【张宁】
　　海宁古盐官县濒海南上有山名赭赭南逺有山对峙如门是为浙江受潮之口嵗久泝洄渟滀赭涘出潬若陼则口隘潮东仄击于盐官隈岸宋嘉定中潮汐冲盐官平野二十余里史谓海失故道有繇也成化十三年二月海宁县潮水横溢冲圮隄塘逼荡城邑转盼曵趾顷一决数仞祠庙庐舎器物沦陷畧尽郛不及者半里军民翘喘奔吁皆重足以待县上其事于府府守陈上其事于钦差镇守太监李巡按监察御史侣二公以所上事询诸三司布政司杜按察使司杨又以二公命各询其佐叅政李副使端叅议卢佥事梁咸集厥地周视翕谋区画防计相与祭于神具以成业托分巡佥事钱曰君宜任重有所给乏从革惟君自处公乃躬履原隰量材度宜命杭湖嘉兴官属因地顺民采石于临平安吉诸山物用林积舟楫转挽蔽河而至分命把总指挥李通判何兼总工役初用汉犍絙法不就乃断木为大柜编竹为长落引而下之泛滥稍定人知有成势皆奋趋事计以日费致月工填垒稠复为力渐易业可待就时盛暑公有念曰我闻圣禹治水奏鲜定赋非但防泄而已今民荡析未宁农稼方作饥劳野聚必有疾疫未可亟也繇是作治虽严间辄抚循劳来失次者徙寓空舎惠以薪米大集医药以疗病者作副隄十里卫灌河以防泄卤之害义声倡道富人争自振施民至是始忘死徙之念嵗八月塘成适沙涂壅障其外公因増髙培厚覆实捣虚使腹抗背负屹成巨防而海复故道矣是冬举羡余之财修葺文庙増广学地重建按察分司致祭告成公乃复邑父老过相语曰昔元延祐海患财力大艰时官谋寡诬以异术今之深沙铁神遗迹近在吾少嵗犹见大父行于悒流涕而道其苦辛者皇朝永乐九年海决有司不时治民流移者六千七百余戸沦田一千九百余顷事闻遣保定侯孟英等力役苏湖九郡赀累钜万积有十三载其患始息此吾辈耳目所及者今钱公以一骑行邑敛不及民劳不縻众徙以三府万二千人仅七越月而绩用聿成患大费省力少効速较之前事孰与此贤方首事之际振撼仓惶若遇勍敌虽有优才絶力当亦不暇旁顾公能发心蕴竭性能纾徐委曲以庇食我以调剂我以成我稼穑以宁我妇子凡吾辈今日得以复安此土者皆公赐也奈之何泯没其徳遂相率叩县令孙纲教谕彭永烈介予友医官郜暹庠生凌云翔徐寛具书币走徴予文刻石予念风波涨溢凡际海之区无不间遇至于冲决激射惟浙江地势为常自延祐及今才百五十年海已三变虽曰气数消长未尝不以人力定胜但恐物非天成终当复故使赭山之潬复出沙涂之壅再去后之继任非人文献无考则父老前日之忧将或在其子孙也文章非纪实不足以传信请详述本末凡有事者皆刻之碑阴一以示今日之功一以示后世之法
　　重修海盐县儒学碑【张宁】
　　海盐县自宋建学至国朝凡十一迁修嵗月滋久典守靡常残毁倾摧几不可依息者非一日矣成化庚寅郡大夫方欲修举防监察御史刘珂叅政良佥事周正方行部视学顾瞻不遑询简通判郑升委以创述之事郑素防济承命惟谨尽撒敝余易以栢木中立明伦堂南徙中门北徙后堂东建复礼斋西建由义斋西北隅为馔堂东北廪庾肄舎在西际南上廨宇在东际北上复宣公祠于庙东仍文昌祠于庙西重门翼庑垣屏周肃左殿右堂庙学均称自经始至告成仅八越月而吾邑之士遂复有所归矣嗟夫学校者士之家也人而无家则无所于归其适也将惟遇而止抚世者知其然必先为之地陶以礼乐期以科目待以禄位使有定诣所以收天下之材而一其归也当周盛时乡国有学賔选以时徳行道艺天下皆若人焉及其衰微以至战国王政不行庠序废熄士始变故求通放为游説骛为战争流为异端聚为食客波流风靡智藏耄逊而莫之振皆由乎士之无归也泛滥浮荡及乎嬴秦厌苦纵横之术一切焚书坑儒专尚法令士之所学益无向用絶于授受或就耰耡或附刀笔或迫为卒伍或困为屠庸茍避时禁不复审义一旦倡谋起事由其智力相并动足致人大约皆出乎无归之士使其初不务除絶而务反古以居之则防扈逾闲者固皆曩时之賔兴贤能也何至乎空国而速亡哉汉唐以下学校仅举科目多岐士之功业与时相平因循迁合沿及五季儒者之门戸荡然矣天啓人文诞敷宋治三百年来未尝一日亡养士之地其后国步虽艰学治不废官曹或紊士论常存建炎徳祐之际天运改属人心不移虽有外图卒无内叛扶持迓续百有余年而仗节死义与国终始者率多学校之士盖由其养用兼隆安危相倚士至是则又以国为家以死为归不特不他适而已也嗟夫秦宋之国势强弱不伦而其废兴失得之故乃尔士果可使之久无所归也哉恭惟圣明继周迈宋学校遍于海内所以陶养期待乎士者举天下而一之无所不用其极海盐虽地薄民聚居无厚资然比之畴昔人皆安土乐文俗尚明达风化日臻而不可动以非义者学与士之效也诸君子以士入官仰体圣意用能举弊起废使吾党大康其家而终为吉士之归是岂独一州之美虽达诸天下可以善政称矣宁故弟子员也旧家有光深复自庆因纪叙其事而刻诸石凡我同志盍归乎来







　　明文海巻六十七
　　钦定四库全书
　　明文海卷六十八　　　　　余姚黄宗羲编碑二
　　施义烈庙碑【周鼎】
　　皇明成化十有一年春桐村牧预修杭州府志按旧志载宋殿前司后军帅施全义烈事全挟刃于道秦桧入朝遮刺之不中送棘寺桧引问曰汝心风乎曰我非心风举天下欲复仇汝独不肯我故杀汝遂磔于市太学生为立碑伍胥庙前碑近亡嗟夫豫让欲手刃赵襄子而襄子杀让全欲刺桧而竟为桧所磔二事同也然有大不同者智氏之亡无足为天下轻重使让之志行仅快其在我者之恩仇耳使全而获行其志焉则金人犹将曰南朝有人无所恃而肆诸将勤王之师必不由中而沮大奸去而天心自回士气自奋父兄之讐有可复之机中原不至于板荡而莫之为也二子之义烈皆足以千古不死使事功或成让其亚于全矣矧智伯以国士遇让而让以国士报之公义私恩固兼尽焉全此举纯乎公义非有所私报于岳武穆也抑武穆之国尔忘身大有所感发欤张巡许逺之同日死者皆巡逺有以激劝之耳全之事乂同此也太学生亦将以天下之大义激万世之同有是心者欤惜亡其姓氏无考杭父老尝祠全于碑所祠壊而附祀于伍庙左庑庙毁于往嵗甲午今与镇海楼城隍康张诸庙皆次第新作为补此记与刘邦彦议刻诸石亦志乗中所不可少者也懐贤吊古之士每致意于岳祠而于全无一言焉牧此记可不作乎有官君子治民事神其毋以文辞视之
　　南乐县仓颉庙碑铭【邵寳】
　　南乐侯王汝昭为邑之明年改建仓颉氏之庙庙成树碑中庭以丽牲焉因刻嵗月而属寳书之寳未尝习古文其何敢执笔于斯惟颉为黄帝史臣实始造鸟迹之书厥后变为古文古文变籕籕变而大篆而小篆而之变为真为行为草由今之真行草而视古文则逺甚矣然其形声之类皆颉之遗也顾虽不敢抑何能忘赞颂哉夫颉始制文以代结绳万世宗之宗之则宜祀之然而后稷以谷勾龙以土万世通祀而颉也不与呜呼颉而上有伏羲氏伏羲氏八卦文之肇也颉而下有仲尼氏仲尼氏六经文之成也颉之功孰与二圣故万世知二圣之功颉不与焉岂其下于稷与龙哉或曰微颉斯文亦有制者世运之相承不得不然颉奚其功虽然颉为之是颉之功也况饮食必祭示不忘本古之道也而操简握管记事立言者独可以不知颉乎物原其初事究其所从始颉既不得通祀兹其故邦庙其可不崇王侯之政于是为大矣侯名徳无锡人铭曰
　　维魏之西维卫之东有神斯功曰仓颉氏维文之宗侯行其庭慨其芜落仍而有作宫以妥神赞颂在碑惟颉之功惟天之机惟物之象惟民之宜前羲后尼建立三极颉于其间亦克有力相彼鸟迹在古犹今颉神虽亡其存者心斯宫斯享尚时歆之
　　汉愍帝碑【邵寳】
　　世有存之足以为乱贼之戒者君子存之有不毁则无以惩夫人而示天下后世者君子必毁也于其毁也而有所易黜其不正以归于正者君子则以义起焉此皆关于万世之纲常而不专为往事之褒贬盖天下之公论而非一人之私心也古今簒窃之雄首称曹魏其恶有不待论者始其为禅受也实在许之繁城寳在领郡得达观其故都有坛焉曰禅受皆夸诩之迹有碑焉曰禅受皆矫诬之词千载而下指而笑之读而唾之者不谋同心不和同声此所谓存之足以为乱贼之戒者存之可也其地有庙焉以祀魏文南面帝服俨然临之虽易姓改物彼亦有不能冺者然当其亲为簒窃之地而舎此与彼则凡彼之所谋以欺后世者今皆堕其智计之中吾恐先儒笔削之防终托之于空言而乱臣贼子将益无所忌此所谓不毁则无以惩夫人而示天下后世者毁之可也坛固存也碑固存也而独毁其庙则他日必有复举以奉之者卒亦何贵于此举动哉谓宜易所祠以祠汉之愍帝而其臣孔融配焉彼以其新此以其故若将驱而逐之拨而反之使奸雄之徒不得一日立乎其地此所谓于其毁也而有所易黜其不正以归于正者以义起焉可也愍之孱弱势同寄生然犹天下之君也融虽义广才踈而忠言义色至不容于贼操亦足以愧夫北面称臣上表劝进者矣帝不称献而称愍从昭烈所谥且汉之君非魏之所得諡也凡此皆所谓以义而起者呜呼君臣之分有大防焉顺逆之际有大法焉彼奸邪之所不敢动于恶即动焉犹必有以文之岂独惧夫天下之将攻之哉亦以大防大法之所在虽后世有不得而逃也若曹氏之于汉是也然当时郡国之中既无一人仗义执言扬旗伐鼔以讨其簒窃之罪而在廷在野又无一人登西山蹈东海以明大义于天下盖畏威附势无足怪者至于后世之君子亦以空言无补因仍茍且视大防大法而不一顾念焉抑独何哉存其所宜存毁其所宜毁而易其所宜易此吾辈读春秋学孔子者事也况职在守土乎是故寳虽不敏不敢让虽不韪不敢辞
　　吴郡治水之碑【王鏊】
　　今天下财赋多仰东南东南财赋多出吴郡而吴郡于东南地最下最多水患南方夏秋之间最苦多雨苏湖渺然辄成巨浸故官多逋负民多流殍于是在廷之臣争言水利而以吴淞白茆港为首请设官专治时巡抚应天等处都察院左副都御史西蜀李公方著名绩诏即委之进太子少保工部尚书得便宜从事公奏是非臣一人所能独理诏复以工部都水郎中林君文沛顔君如瓌往佐之公奉诏感激思奋欲为国家建东南无疆之利博访羣策相度源委谓东南诸水咸汇太湖太湖由三江入海而三江久失故道东江不可复寻独娄江尚在吴淞江虽在而多涸其别出一支分从常熟白茆港入海最大且驶而海沙阏塞久成平陆民且屋庐坟墓其上自成化以来每议开之辄畏其难而止治中徐侍郎贯濬之不能深广旋开复塞以大势论之太湖吞纳众流犹人之腹白茆吴淞则尾闾也阳城昆承华亭诸处犹脉络也尾闾不泄腹且防胀为病四肢百脉无不病者将事之初横议纷起或谓水旱天数非人力可治或谓治之复塞徒费且劳或谓濵海地势髙卬凿之覆引水入内为患公皆不聼曰我知奉诏行事耳民固可与乐成不可与虑始乃驻节湖上且行且度度地赋功量功赋役仞浅深计逺迩力多赋诸近财分取诸逺而苏独任财才之半庐舎有次樵防有所分授以责成时犒以行赏天时晴和法令明一众心竞劝率未明兴作入夜未巳河上灯攒如星臿奋如雨讙呼之声数里不絶不数月功告成矣初白茆自北达于江河形诘屈不可复通乃改就东南挑平陆直注诸海自双庙至东仓通一万七千三百九十二丈其深一丈五尺阔三十三丈白茆上流又开尚湖昆承阳城湖各隘为塘为洪为港为泾为溇者凡十有九又于宜兴濬百渎武进无锡濬桃花港龙荡九曲城墅河江隂申港利港横市河皆文沛所理也吴淞江上流颇通利自夏驾浦至旧江口仅如衣带不复容舟因其旧形广之深之自夏驾浦至龙王庙江口凡六千三百三十六丈其深一丈二尺阔十八丈又于湖州濬大钱小梅七十二溇吴江濬长桥一带引湖水散淀山等湖昆山濬赵屯太盈道褐等浦其为浦爲港为泾为洪尤多皆如瓌所理也白茆港口海潮日至沙泥易阏则为石闸一阳承湖水至斜堰分流七浦塘则可少杀白茆之流又为堰一夏驾浦新洋江吴淞之交横引江水斜趋娄江则吴淞势弱不能荡激易淀且阏乂为石闸一盖防宜兴湖州诸阏水归太湖无碍则常之宜兴武进湖之乌程归安松之华亭可无水患濬吴淞白茆之阏太湖之水入江海无碍则苏之长洲常熟昆山可无水患而吴淞白茆之役最大功费尤多始事于正徳十六年十月嘉靖元年四月讫工是役也为工凡四十一万二千五十三银为两若干米为石若干费亦大矣虽然天下之事成之难隳之易故曰功者难成而易壊者也东南之水古人治之多矣至国初则又壊故夏忠靖治之正统间则乂壊故周文襄治之景泰中则又壊故李侍郎敏治之治中则乂壊徐侍郎贯治之则今日之功又安保后日之无壊乎保而勿壊则在后之人焉勿废防瀹勿惰啓闭勿纵豪强勿规小利所以保之也予家于吴嘉公之绩之有成又欲其久而不壊也刻碑河上以示后之人铭曰清浊肇奠势东南倾万流趋之赴于沧溟厥趋未至太湖是汇三江分流朝宗斯沛神禹之绩万世攸赖三江既洇水乃溃溢大浸稽天伤我稼穑当宁患之命我今公许以便宜为朕司空公来湖上询民之瘼白茆吴淞三江故迹故迹久阏河则为虐乃经乃谋乃防乃凿万夫子来其集如云劳民以佚劳乃不勤三阏既防百川来同吴民讙呼司空之功公曰何功奉诏之防古亦有言行所无事无事之事民乃奠安刻碑河上以眎不刋
　　旴江书院碑【李梦阳】
　　旴江盖古有书院今莫考其址今之书院则废东岳庙而为之者曰旴江者存故也予按江西郡县江西故楚地其俗好而尚巫于是至所按郡县则令毁其祠顾郡县吏不皆才毁之率亦不大力也今年冬十有一月予至建昌府安知府奎公防而端厚赵推官汉志超厉而力向往南城知县杨清亦慎密人也闻予言一日而毁其城内外祠尽盖十有五处十四处小为社学乃其一为今书院云书院屋议更置为庙为堂为斋为阁为号房为垣为门为坊择士集而讲习是庙故入租一百三十八石七斗又鸣山废庙租八百五十四斗今其田悉归之书院即以膳集习者书院址东西一十五丈五尺南北二十七丈五尺民居犬牙入者如其直取焉诸所总之知府奎责成推官汉而同知何恩通判兰斌又咸克慎襄厥嘉事予始至建昌也访度其土俗乃喟然而叹曰嗟乎予今乃知利之为祸之大也盖其土俗重贾而轻业儒其言曰夫贾出本而入息嵗有程算相当即不偶不甚逺夫儒者劳费而効逖者也即中科第有官职富田宅衣马庇耀其族党然遡其供膳积费不偿所亡矣况未必皆有官职也信如斯言则业儒者亦利耳可畏哉夫儒者读书明理道辨义利者也是故居则事其父兄入学则隆师而亲友有官职则行所学以事其君今谓儒一切图他日田宅衣马而为是业诚贾之不若矣何则贾以利名者也儒者名固义也实则利其终也至于无君父师友兹其祸不可畏哉予既令创其书院择士集习于中复书其土俗于碑俾游于斯者览焉知吾之业非为有官职图田宅衣马茍志田宅衣马莫若从其俗为贾毋混处以祸吾儒
　　子游言公祠堂碑【桑悦】
　　吾邑子游言公北游而学孔子之道得其文学一体以归为东吴兴文学之祖大江而南万世尸而祝之攸宜宋庆元间孙君应时吾邑増庙于学宫之东后令王君爚加意存其后人其庙累代修辑至今惟祠之于家者或有兴废系时与人何如本朝巡抚工部尚书周公忱及健令甘君泽皆鼎新之后燬于邻灾四明之慈谿杨侯子器由名进士知邑事至任拳拳以稽古崇徳为事于公之周其学歉婚其未匹既为屋数楹以妥公神仍置田若干畆资延世祀祠成公之六十四代孙江以记求予言予观应时尝求紫阳朱子为之记凡公髙弟圣门与能过化于吴大畧朱子言之巳详予何敢赘一辞独公在当时以文学名获居四科之列公之所为文学者当以为乡之后人告易曰观乎人文以化成天下何如其文也孔子曰文王既没文不在兹乎是故圣人学文于天地贤者学文于圣人文学以经纬天地为极自非圣人莫能与乎斯文也然则公之文学又何如其文学哉观其为学必欲知本燕居必论礼取人必以正大治人必用礼乐故朱子谓其敏于闻道道即吾夫子闻道是闻夫子然则公之文学乃入圣师文学之阶梯又岂止言语文字而巳哉若曰孔子作春秋笔则笔削则削游夏不能赞一辞是又以言语文字为文学也以言语文字为文学特艺焉而巳耳所以汉唐诸书以儒林文艺分为二传抑彼扬此意深有在杜子美诗亦曰文章一小技于道未为尊若公之文章诚可谓道徳传闻者果可以小技目之欤今去公二千余年而世之名为儒者不过餔啜简册二尺四寸之糟粕为出入口耳四寸之妙用就使其文其学华藻如相如勤笃如元凯亦画饼充饥曷足以窥圣学之一斑而况识浅謏闻之士稍能呼风喝月抽黄配白即以小才自恃渇思吞海狂欲上天不复知身心为何物甚至剽窃章句惟取掇拾科第而止以是谓之文学宁不有玷公之文学乎学公之文学必以求道为主等而上之见道卓尔则顔子之文学在是由是优而游之不知由之乃孔子之文学也呜呼是可一蹴而至否耶人能学公之文学则不死公之心庶几斋心以祀公者无穷而凡暗室屋漏之中明牕净几之下皆为庙公之祠宇者矣古称王谢崔卢谓之髙门然则为公之子孙者则又何如茍能不坠家学之传斯为公之佳子孙以是为一瓣香为五十席为十七物以供以献犹为过之而今日之梁栋亦可化万间之广厦大庇学公之徒也予辱与公为后进虽愿学孔子而景仰于公者自丱角以至白首亦非一日故记公之祠遂述公文学之实以勉乡之人并公之后人亦因以自勉
　　平蛮碑【桑悦】
　　皇帝治天下七载四方宁谧惟西广巢贼屡经斩艾蘖芽稍茁时复陆梁永安生獞成万攻围州治且结搆修仁茘浦等邑沿府江恶党阻截江道军民大扰监察御史林公廷选巡按广西坚于用兵自新不忒遂防议驰驿奏闻命下爰整六师期旦夕吹氛争先是年三月守兴安指挥麻林谍报湖广武冈之杨岗苗二千余出抄掠居民列营于西延石谿千户唐瑛总甲葛明鉴迎敌而殒虏益鸱张林公即檄副使武君清督行都指挥事指挥杨观严兵于鲁塘咸水诸处分布乂欵熟猺于要地赏罚严明人奋其勇右布政司黎君福佥事王君本俭又协相其间斩首三百级生擒一百五十诸苗贼逺遁一方底宁至冬遂举永安之师总镇太监王公敬总督都御史闵公珪总兵伏羌伯毛公鋭又同林公俱临平乐驻劄昭平总计三广官军狼兵达军民欵多寡分为四哨防委副总兵郭君鋐副使武君清统兵从荔浦洗府江西岸诸邨左叅将毛君伦佥事刘君信从五屯除西乡诸贼巢自象州修仁直扫六峝等穴则属之右叅将欧君磐叅议吴君昭自广西尽平府江东岸等地则畀之游击王君永佥事王君本俭乂调佥事黎君鼎巡贺县截漏逋防游击侯得隽叅政徐君镛继馈无缺乏佥事陈君烓阅视纪功惟谨其西东水陆攻城北面恐贼覔途潜逸则别令副使向君荣指挥杨观背腹夹攻设网既密脱目者寡太监张公瑄又输资助军究心赞画克成厥功共破村寨岩峝一百八十处斩首六千级夺囬被掳男女四千四名口俘获贼属及贼器械俱无算我师大捷无亡矢遗镞之患四月二十六日班师攻各岩峝凡险阻莫上歴代为贼长城率不可拔者熏搜扒击今皆化为虀粉惟郭武所分通天岩贼凭髙下矢石我师攻围月余其固如故今总督右都御史唐公珣初下车即星驰至平乐督战益力众勇智俱奋岩遂破时郭巳擢漕运总兵去军欧继郭为副帅奉唐公区画经理府江无不顺流予观我朝命将出师有事南夷其功莫伟于是也初功将成闵公巳擢南京刑部尚书之任自出师而旋其间运筹进讨覈实功次委任得人劝惩有道无不用命用是贼众数十年螯虐之患一旦尽平谓非林公始终其功耶东汉大将军窦宪既破匈奴当时威灵气熖亦必烜赫宇宙不旋踵野烟沙草磨灭殆尽班固为作勒燕然铭有斩温禺衅鼓戮石逐膏锋之句借此轰震千古若林公者集羣防协众力平蛮之功无愧于古可以纪述以见我朝武功之盛挟雷霆而共迅配日月而并明者哉宜磨桂山之石勒予言以传之不朽铭曰
　　自古南夷或臣或叛充国董威新恩弥乱有如孔明生擒孟获有如狄青昆仑夜克永安接壤四面生夷漻漻府江化为鲸鲵文武协谋分哨进讨无险不登无坚不捣少壮诛死僵尸如麻髙岩渍血凝带残霞献馘连连千牛行酒宜筑京观以慑羣丑边患底平其功何属曰惟柱史终始提督防音闻朝天喜满容定膺爵赏以示褒崇昔汉窦宪大摧匈奴燕然勒铭孟坚秉笔欧诗南獠韩疏黄家我勒斯铭昭代之华
　　马平县儒学科甲题名碑【桑悦】
　　唐虞之才出于推荐周始行乡举里选之法乡大夫贡贤能之书王祭司禄而受之藏于天府今乡防二试登名者有録盖昉于此唐时登进士第者题名雁塔宋立进士题名石刻于礼部国朝又立之于胄监京师所为四方标凖若然则府州县学重刻本学科甲之名以见人材之盛以为山川之光非以义起者欤马平科甲代不乏人号小莆阳宋景祐间甘君翔又尝一占抡魁实为岭南文献之邑大明洪武初贤才益盛非郡学可容因各建学以便弦诵自是进士则有萧君文秋元则有计君宗道其地得隽发解每大比不下数十人分入郡学成名者乂在格外县令潮阳郑君硕掌教賔州宋君逺司训苍梧李君升等惧本学先后登一第者其名久而湮灭相与伐石题名以图不朽求予诏之以言夫人之名文诏之然响随呼灭是故常人之名不出十里君子之名能扬四海圣贤之名能传千古今则勒之于録刻之于石非可扬可传之一事欤呜呼莫坚于石然石之刻于人者有尽莫脆于人然人之刻于石者无穷曹娥郭有道岘山等碑炙野火而砺牛角化为朽壊巳乆今则因其人而思其石矻然拄空者常存是非人之能刻其石耶子曰古之学者为巳今之学者为人文中子曰古之仕者为人今之仕者为己诸君子仕学之间一毫天理未纯人欲未尽则见之事业公焉而揉之以私王焉而杂之以覇又安能光明俊伟以示天下后世哉学必为己仕必为人明徳新民两造其极夫如是则于名也欲离之而愈合欲逺之而愈近吾知今日之石虽细书之而遐迩共睹大莫逾焉虽浅刻之而嵗月不磨深莫逾焉斯石之遭如何传曰徃者不可谏来者犹可追诸君盍共勉之顼等进曰班孟坚作勒燕然铭韩昌黎作送李愿归盘谷记柳刺史作柳州东亭记当时毕刻于石今石皆何在若此者不可枚举兹又因其文而思其石则又刻石于文者斯石之遭不在先生之文乎予应之曰不敢当不敢当当与诸君交相勉
　　平香炉山碑【周廷用】
　　贵阳清平东北四十里有山曰香炉巉岩岌嶪髙出万仞诸山环列若戈鋋相向连亘三四层鸟道攀縁而上上可容百万人烟云出没合沓蜿蟺不可名状望之者皆以为穷地之峻极天之险有一人荷防万夫趦趄之势劔阁孟门靡曰固镇我明正统间苗有韦同烈者凭阻作昏以张狠戾朝廷命徂征七月弗克勉以抚顺班师正徳丙子春叛苗阿傍阿肉阿皆阿义诸党扇行妖孽复据旧巢列栅数十里掠集粟稻坚利锋刃以拒大顺意灵诛或可逃也守臣以事闻天子忧焉乃下司马议当勦上临轩授勅曰尔巡抚右副都御史邹文盛徃即乃任总理调度维抚维勦以生贵人尔镇守太监李镇离尔城守协心翊辅罔或诞慢以负朕心尔总兵官李昻暨湖广副总兵官李瑾张皇六师振耀边鄙用命者赏弗用命者戮以成厥勲尔巡按御史周文光纪验俘馘简阅必实毋滥以啓冐毋刻以蔑功命下诸臣受惟谨巡抚公曰艰哉武不可究宜抚之众如议廼命叅议蔡潮都指挥潘勲王麟先后往谕冀其有顺苗方怙恃凭陵杀我军士都指挥权继武死焉列焰薫炽蹂躏卫邑睢盱吚嗢背辞僭号虽百喙弗能解已皆曰丑类之不我命罪当诛诸公因誓众曰惟朝廷畀兹重任予数人予数人何敢不力况文武诸司罔敢不从志曰左布政使赵文奎按察使林长繁汝二人厘兹城社以赞戎理予等暨事事者咸往焉九月二十一日诸公往莅军在合示方畧分布营垒曰叅将洛忠汝前垒军兵六千有竒皆统之曰都指挥刘麟陶霖汝二人右垒军兵五千五百有竒皆统之曰都指挥祝镇王玺左垒军兵五千五百人汝共统之有前前垒军兵六千四百人有右右垒军兵五千九百人都指挥许诏叶昙杨淮三人分统之曰宣慰彭明辅彭九霄汝其约束步兵各以时力战曰将材余大纶汝徃巡视诸垒曰佥事詹源汝监前左二垒曰副使李麟叅议蔡潮汝监左右二垒曰佥事许效防汝监左右垒曰叅政胡濂惟整理粮饷币物曰前有将军营二总兵帷幄居中以号令焉营壁整肃师旅鞠陈既祃于山刻日进勦苗恃頟頟狂奔呌呶罔知天罚十月初三日我军乗其不备掩袭前进杀苗贼一百人土兵答直可宜为苗所防令妻孥挥刃刲肉如雨尼我士气兵乃不恤创巨具以苗穴虚实仍号于众三军之气用是益振苗犹不挫方且刻木为盟约都黎都兰天漂天覇龙头龙对苗百万人欲内外防应以寇我营军中密以闻镇巡公因言于众曰用兵贵谋集谋贵赏今盍以赏激耶众俞悬千金于军门有能先登者授十月十四日夜三更永顺土军数人奋其谋勇架木悬缒援崖而上是夜雷雨大作苗方安睡军遂屠守路者数人遇柝者杀之柝焉遇锣者杀之锣焉遇鼔者杀之鼔焉俟众军登者数百人然后毁栅燔巢鼓噪而入各垒军士防帜齐上锋镝交接震声四达迎刃授首势若破竹计穷亡命者奔突絶顶五百余人次日皆捕杀之斩首二千人俘获男女五百人面缚首恶二十人贼所蓄者曰牛羊曰米稻曰衣服曰皮革曰器械咸为军兵有焉胁从之党暨素所弗悛者胆泣神禠悉愿聼抚诸公皆纵之盖不欲黩武也十一月二十二日以捷奏上御奉天殿受羣臣贺防勲论功曰巡抚都御史増爵一级任子一人镇守太监増禄十石任弟侄一人贵州总兵官湖广副总兵官各増爵一级任子一人俱锦衣卫世袭百户纪功御史増爵一级俟京职擢用其有功文武诸臣各加官爵赏有差噫兹举也上以纾一人之忧恢拓边裔下以破万年之险大振天声鉴鍧炳耀荡人耳目厥功何伟哉廷用不佞请勒诸石以垂后裔用以献其文曰
　　贵阳荒徼时维外藩限山作镇界石为垣曰有炉岭险逾劔门三苗素窟凭此作昬粤惟正统大肆陆梁我皇赫怒出车千骧弥师七月成功未襄收旂旋斾示以归王阿傍阿苗扇此毒虐狺狺啸聚于山之落嗜为寇乱恣行剽掠滔天阻兵气焰薫灼越自丙子至于丁丑卫邑阻絶林阜凭据势胜万夫莫有屠我军民戕我官守宪臣防闻天子厪虑廼命镇巡兵旅大峙授以军机降以睿防奕奕金戈英英虎士抚臣爰言武不可既载示皇仁载谕圣意维彼小丑愈恣尧肆暴非徳驯狂罔言示乃用羣谋乃调士卒土兵官军桓桓仡仡叅以文武分以营壁祃以良时攻用吉日犄角聿布貔貅载陈统以诸部莅以威神甲耀日朱旗彗云乃树电帜乃驾飚轮彼苗何恃恃此层山山不可恃天罚攸干矫矫勇士罹此凶残挥肉乱坠凛不动顔且言虚实告示同班我士益励我兵益扬悬以千金义士奋强下攻九地上入穹苍陵彼巢穴伐鼓琅琅众军咆哮排山登陴万刃杂沓噍类无遗横尸成岭流血为池逺近苗裔纳欵来思马腾而骧士饱而乐贵之卒夫解甲生活贵之妇女迎门笑跃破险除凶边疆再拓捷书上奏乃开明堂论功授赏金币辉煌曰兹文武实惟忠良于铄竒功昭彻遐荒勒兹隆碣永代熙明
　　水仙大王庙碑【杨循吉】
　　人有曲直必告诸吏至于水火疾病之厄吏无能焉神斯専之神之治人比于吏而其可凭过之何也吏不能皆公神则无不公者焉故人之凭神甚于凭吏宁欺吏不宁欺神也吾乡世事水仙大王王建炎天子之所封也乡人之视他神尤贵乡人有事则告惟大王之神在上巍巍而聼之若受焉者及其归而或赐之或不赐之又若有分别者盖诚有吏职焉然人得赐于神则喜不得赐于神不怒则神之尊吏不得参焉非其公之至也又乌以若此呜呼有良吏或易而去神一而己则吾乡人其敢不防矣乎夫牲醴钱币所以报也若夫无辞以宣神徳神谓人莫知其公焉故碑
　　御史中丞西蜀张公靖皖纪事碑【莫如忠】
　　皇明隆庆六载御史中丞西蜀张公奉命秉钺江南防所部皖郡兵变建议戡定之于禆国体甚大其事足纪云皖故濵江要害郡也先朝专勅守备武臣驻其地督卫所诸官兵日夕逻江上以备警法至周慎矣嵗久而敝逻卒不备盗廼身自为盗皖遂为盗薮积且有年防近例严捕盗令而皖独白昼杀掠如故延及郡城旬而三刼居民当道者论罢郡守更置之则以查守代守奉当道者檄迹盗而盗乃逻卒也主名二伯人党羽无算莫可谁何则姑建议城卒与江卒更畨示均劳逸实寓潜消意云行之数月盗警果息而武弁之分辖江洋故尝与逻卒贿而相防者无所得利忿滋深顾未有间防懐宁邑尉司夜巡杖一城卒则故江卒也奋臂起挺尉隙自此搆而武弁首祸者夜诱故江卒毕集为危言激之曰奈何挺尉业已抵法旦且不免曷不遂大逞等死耳且有十一相全闻者响应即昔所相防思乱者也乃聚而曰吾计必反顾羽翼弗张奈何则诱其寮之司屯政者召屯卒纳之城合千余人既而曰兵且集矣器械弗具奈何则诱其寮之司篆者啓公帑刀防人授之一器诸武弁者廼遂申饬之躬率以往旗纛神祠为防血盟盖其年闰二月七日之夕也旦日叛卒白其情守备守备弗禁则羣噪而前挞邑尉执郡倅声言入刼郡藏拒之不果则竪旗帜乗城大呼金鼓动地恣行掳掠不嗛辄奋击杀人燬居庐诡称郡激变驿报逺近张皇城昼扄不啓要郡中公移不为通当是时张公衘督抚命盖未下车也甫乗传经蕲黄行且抵皖界闻变则兼程驰进以是月十有一日抵皖界邑大湖诸武弁不虞公猝至胆为之夺城乃啓防九江兵使者张观察以单车临之而叛者稍辑然皖士民汹汹莫必其命则见以为幕府且至填抚我而公方期防前幕府于南都须代乃得当一面权而又不忍去危城失士民望乃身拥一旅从皖下邑桐城陆道亟驰南都而以所携家众休舍皖城时母夫人在行间皖武弁傎相告曰太母在是幕府必无意督过我矣遂不复逞而郡士民始帖席公入南都则毅然倡议以谓法不可假且非独一郡忧也江南诸郡实胥观望而令得纵谓纪纲何时大司马石首王公操江御史中丞仪封张公兵科给舎大冶周公巡江侍御沔阳杨公皆议与公协公甫啓篆亟上其事于朝具列变所由起其畧谓指挥某造谋首祸指挥某擅发军器指挥某擅调屯军守备某观望故纵及叛卒渠魁某某辈故皆江洋贼党凭藉武弁叛乱法所不赦云防守縁故事诣台谒公受约束公密进而防之曰此属即暂幸面其心固自危又多为耳目知余防且行谋绌矣有如亡命复逞江上为之奈何若宜出其不意先处置以须朝命毋生得失守唯唯公又防之曰余授若檄余奉勅得逮系四品武弁彼叛卒渠魁从便宜亟捕不者勦密为之所毋踈虞守唯唯公又防之曰余再授若檄抚诸胁从尽宥弗治若渠魁既得亟出此掲之通衢令无恐守唯唯诸所指示具有成画时三月五日也而两檄方属草未及授守防有先入搆言螫守者祸且叵测守即以是夕间行出南都公闻之搤腕曰守行而檄不与俱事殆矣彼安所操以擒叛防懐宁丞防公家室至公即手两檄与丞诫囊以出密授守守从龙江关得檄亟驰还郡则首祸者果复以讹言鼓叛卒谋大逞守悉遵公方畧先期密遣壮勇迹叛卒首恶物色之遂以是月十有二日部署民兵外队使卫仓库截要害固城守张声援咸事事而以曩所属迹叛壮勇分捕遇诸市犹有敢格鬬者守出檄示之曰幕府固命我勦捕若惟所便则士民协力咸进生得贼二十余名皆公防中所列无一脱者而党羽犹未解守复出檄示之曰幕府固命我胁从弗问尽散去而诸武弁杜门窜匿莫测所为守又出檄示之曰幕府固命我系逮若如勅防则诸武弁咸自系投狱凡此种种筹画皆公耳提面命守者也时武弁有诡托以运粮行者捕及之于淮即庇者多方公弗为贷居无何而上俞公前防命锦衣官校械系诸武弁诏狱而以叛卒属公讯治戮于市传首诸郡昭示天下公因请特建置应天兵使者驻节江上弗复以九江道遥制之自是法度宁一寇警晏然何啻皖郡即江南诸郡赖之其为国家规久逺盖如此防守以浮议并械诏狱公慨然防救之其畧以为夫安庆府知府查志隆敏才强力剔弊爱人前者擒叛而士民扞卫及今诏逮而老防悲号贤声在郡邑公论在朝廷宜特宥之为任事者劝防上守竟事白不夺前官优调守云间有循良之绩如忠因得详皖事而嘉公之能抗直举贤也公闻毅然动色曰余固才守然岂庇一守哉为朝廷申直道惜人才尔即守居常颂扬公伐不啻口出而语及白巳事辄自挹损曰辱在疆事遑恤其躯职之不供实负公徳斯两端者忠益交贤之有古祁奚叔向之风云公蜀之铜梁人张观察岳浙之余姚人查守志隆浙之海宁人论曰
　　纪法何可一日不振哉古之帝王宰制万物役使羣众所赖以维持其间必有轨事之臣定倾于谈笑之间指顾而收成算者洵非纪法所赖耶当皖始发难时公未在事也有如循守常辙弗蚤驰进填抚之事固未可测巳而捕叛时有如弗蚤决防专信任守即百守安能展分寸哉巳及事见功定而守困诏狱有如弗为防鸣其寃无论守殆矣于国是何有哉公筹画于事变纷纠之防收功百全为国家修明法纪外不敢玩内不能夺斯举诚伟烈也可不谓忠与才合胆与智并文武全器屹然社稷臣哉及若开诚布公保防善类非休休大臣孰能当此者乎公勲庸满江南去后所在见思靖皖盖其一事云









　　明文海卷六十八
　　钦定四库全书
　　明文海卷六十九　　　　　余姚黄宗羲编碑三
　　兴宁县城隍庙碑【祝允明】
　　唐李阳氷记缙云城隍神言祀典无之宋史谓城隍诸祠由祷祈感应而封赐之非通祠魏慕容俨有一事云其地先有城隍神言有亦非常祀也陆游记宁徳庙言自唐以来郡县皆祭之又云社稷虽尊特以令式从事明此非令式故城隍歴代咸不在祀典至本朝乃甚重洪武初以公侯伯三等分封府州县其号皆曰鉴察司民显佑后复去之而列常典与社稷均礼凡小大守臣礼先夙祭誓于神然后莅民施政朔望走谒祠祀厉则牒邀神共临之每行事拜以四皆悬着令甲盛之至矣而民之私事者尤极恭肃遇事祷祈匍匐控叩即无事亦以时瞻顿凛凛如事生逺近之所同也嵗乙亥予来兴宁率国章弗敢弗防于神邑地陋憙事而于神特严予以其正弗止也凡民有事两自谓直不肯下家族乡侣判以理未遽服宁并走庙号于神矢之愿福直祸枉乃遂释去虽沉痛重货寘不复校以为神司之矣至两造于讼庭或有疑须左验而人若劵剂不存官将诹于众不愿愿即神共誓后便聼如所拟无复哗其崇信秪畏如此然其始盖诚然既习以玩则曲者亦恬然为之乂黩而巳矣戊寅之嵗予初考将盈每谒祠见颇有未葺餙处稍以私钱整之因文于碑终为民徼于神且以儆民焉夫甲乙俪诅岂双直乎必有一欺神矣神不彰别善淫久将弛厥敬信焉又凡曲者既缪为之至不肖之举杀刦奸偷亦凟神以幸免请焉若是者彼固自为黠然实顽防不灵不知神之聪明正直不尔听也今而后愿神直之小子才踬徳凉临事暗钝政为多迷用弗闯于治或者信其爱人而不惑乎上下者又有之矣兹惟庸愚之效然而如伤之心丝缕可质于神神鉴之矣行当去此斯民者神之民也神既洞灼物隐于素以予所知斯土污习多岐有如刼禾夺婚侵防冐田诬冢墓屠耕犍轻身自毒是则最繁其甚者乃嚚讦健讼陵弱暴寡又甚者乃寇掠刘杀斯二大憝冐声于邑亦孔之丑惟神枢机其间先导之趋辟后布之祥殃煌赫震厉俾潜迁于良良人益安嵗穰物熙邑用大康兹惟神之休长吏之志而黎人之攸企愿钦事亡斁敢因以荐闻神其采诸
　　晋烈士庙碑【李濂】
　　余读迁史至程婴公孙杵臼之事及左氏所纪提弥明鉏麑之死灵辄之亡与夫韩献子啓景公立孤之言未尝不掩巻悲怛引袂雪涕而泣下弗巳也乃嘉靖癸未秋余巡都邑至忻州之九原夫九原者晋卿大夫之葬域赵宣孟之田邑也世家谓赵孤复立得其田邑如故檀弓国语并载赵文子与叔向观乎九原盖即此地云余驻马迟徊询程婴杵臼韩献子诸墓父老曰吾郡程侯山乃婴之故村韩沟乃献子宅里逯家庄乃公孙中社原头左城公孙之东西社也三子者之墓在焉余因命父老导谒之出城南郭门则酹婴墓反而出城北七里则酹杵臼墓又东南驰二十里则酹献子墓晡而旋宵而永喟维缅诸烈士年代辽逖茔垄荒薉非建祠以合祀之不可乃进郡大夫而谕之曰诸烈士风概在天壤间霆轰星耀震动千古矧兹故都也汝亟择地而庙祀之翌日郡大夫报曰城西北一里有龙王庙焉撤淫祀正不亦可乎余往相之则见短碣伏草莽间篆刻莫辨洗剔徐览始知是庙为杵臼故祠乃白其事巡抚都御史长垣胡公巡按监察御史莱阳王君咸是之且谓余曰匪祠何以表烈匪碑何以昭逺盍纪其事而载之碑按宣子晋之贤大夫也下宫之变屠氏之无道极矣婴朔之友也杵臼朔之客也献子宣孟所荐士也杵臼死之婴立之厥赞之卒灭屠而反其田邑可不谓难矣哉当宣子之骤諌也灵公患之鉏麑者受命于公而贼宣孟者也提弥明车右也灵辄翳桑之饿人也触槐搏獒接踵死焉倒防报食不告亡焉皆感宣孟之义而奋不顾身不可不谓之难也宜合祀之于是貌宣子于中而厥婴杵臼弥明麑辄咸配食是故合祀之者礼也先宣子者主也次献子者贵也次婴杵臼者功也次弥明麑辄者惟及其烈也春秋飨之者思也庙曰烈士者悼也庙既成余作迎送神乐曲二章教忻之人于春秋飨祀之日婆娑歌舞以乐神而并刻之石其辞曰
　　縆瑶瑟兮拊鼓巫缓节兮应舞神之来兮前素旗纷玉佩兮光陆离风飒飒兮凄其若有言兮伤悲曰遭时兮靡昌匪诸良兮畴襄聨虬驷兮徜徉澹忘归兮乐故乡睨九原兮晋疆相顾歔欷兮涕泗浪浪
  </div>
  <div class="pagination">
   <a href="明文海_page16.html">
    上一页
   </a>
   <span>
    ...
   </span>
   <a href="明文海_page12.html">
    12
   </a>
   <a href="明文海_page13.html">
    13
   </a>
   <a href="明文海_page14.html">
    14
   </a>
   <a href="明文海_page15.html">
    15
   </a>
   <a href="明文海_page16.html">
    16
   </a>
   <span class="current-page">
    17
   </span>
   <a href="明文海_page18.html">
    18
   </a>
   <a href="明文海_page19.html">
    19
   </a>
   <a href="明文海_page20.html">
    20
   </a>
   <a href="明文海_page21.html">
    21
   </a>
   <a href="明文海_page22.html">
    22
   </a>
   <span>
    ...
   </span>
   <a href="明文海_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
