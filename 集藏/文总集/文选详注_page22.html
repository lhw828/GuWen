<!DOCTYPE html>
<html>
<head>
    <meta charset="UTF-8">
    <title>文选详注 - 第 22 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 22 页/共 153 页</h1>
    <div class="content">注「英谓华也」：袁本、茶陵本无此四字。案：在今汉书颜注。
蜼玃飞??：茶陵本「??」作「蠝」。案：注中三见，下二字不从「土」，汉书作「蠝」，史记作「?」，单行本索隐仍作「蠝」。考集韵五旨，「?」下重文有六，而不载「蠝」，可证其非。袁本正文作「??」，注皆作「蠝」，以南都赋互证，疑五臣本之误，而又相乱也。
注「飞??鼠也」：案「鼠」上当有「飞」字。案汉书注、史记集解、索隐有。陈云别本有，各本皆脱。南都赋注引「蠝，飞鼠也」，脱上「飞」字，当互订。
注「在树暴戏姿态也」：陈云「暴」当作「共」。案：汉书注、史记正义引作「共」。各本皆误。
注「说文曰杪末也」：袁本、茶陵本无此六字。
娱游往来：案：「娱」当作「娭」。各本皆伪。注引说文「娭，许其切」，非「娱」甚明。史记作「嬉」，「娭」、「嬉」同字也。今本汉书及注误与此同。又见羽猎赋。
注「有似虬」：何校引徐七来惇复曰：「似」下脱「玉」字，据汉书注校，是也。各本皆脱。
注「龙也无角」：何校引徐曰「子」误「也」，据汉书注校。袁本「无」作「有」，茶陵本亦作「无」。案：汉书注作「有」。说文「虬，龙子有角者」，稚让所本，故其广雅亦云「有角曰??龙，??即虬，上卝者，角也」，此注决不当自为两解。唯王逸注离骚「有角曰龙，无角曰虬」。善彼注仍之，所以各存异说，或不知者用彼以改此也。
注「李善曰孙叔者」：袁本、茶陵本「李善」作「郑玄」。案：「玄」当作「氏」，汉书注作「氏」，最是。「郑氏」，见颜师古叙例臣瓒云「郑德」者也。
注「言击严鼓簿卤之中也」：袁本、茶陵本「簿卤」作「卤簿」，是也。陈云别本二字乙。
河江为阹：茶陵本作「江河」，云善作「河江」。袁本作「江河」，无校语。史记、汉书皆作「江河」。
注「生谓生取之也」：袁本、茶陵本「谓生取」三字作「抗」字。案：尤所添改，在今汉书颜注，亦未是。「抗」当作「执」，「生执之也」四字一句读。五臣向注「生，生执」，即袭韦，可借为证。
注「绔谓绊络之也」：袁本、茶陵本无「谓绊之」三字。案：史记集解引有此三字。尤延之盖依彼添。
注「司马彪汉书曰」：何校「汉」上添「续」字，陈同。各本皆脱。
椎蜚廉：案：「椎」史记、汉书皆作「推」。颜注云「推，亦谓弄之也」，其字从「手」。今流俗读作「椎击之椎」，失其义矣。考五臣铣注「椎谓击杀」，其本作「椎」之明文。善既不注此字，袁、茶陵二本又俱无校语，未审何作也。凡偏傍「扌」「木」每相混。
注「以白羽为箭」：袁本、茶陵本「为」作「羽」。案：重「羽」最是。上「羽」言体，下「羽」言用。汉书注、史记正义引皆可证。
注「郭璞老子经注曰」：陈云此七字衍。张氏乃曹魏时人，不当引郭语。老子又无郭注。其说是矣。各本皆衍。
注「与元通灵」：陈云「元」当作「天」，汉书注可据。今案：汉书注伪也。史记正义正作「元」。郑礼记注引孝经说曰「上通元莫」，即此「元」字之义。
注「乐汁图」：案：「图」下当有「征」字。史记索隐引有。各本皆脱。
注「率径驰去也」：袁本、茶陵本「径」作「然」。案：考汉书颜注曰「率然直去意」，或尤改「驰」为「径」而误去「然」字。
蹶石阙：袁本、茶陵本「阙」作「关」，而不着校语。案：依此善与五臣同作「关」也。汉书作「关」，史记作「阙」，善引张揖汉书注则作「关」，未为非。恐此是尤延之依史记改。前卷及汉书杨雄传俱作「关」字。
注「一曰载民」：案：「民」当作「氏」。各本皆伪，下有明文。汉书注误与此同。
淮南干遮：何云「干」史、汉作「于」。案：善及小司马皆引张揖汉书注，不当有异文，盖今各本作「于」并伪耳。
注「皆刚勇」：袁本、茶陵本无此三字。案：史记索隐引无，集解有，尤盖依彼添。
注「冲激急风也」：袁本、茶陵本「冲」上有「激」字，单行本索隐有，舞赋及七发注有，七命注「冲激」作「激冲」，脱下「激」字，当互订。
注「结风亦急风也」：案：单行本索隐「结风」下有「回风」二字，舞赋、七发、七命注皆有，依文义，有者是也。各本此注脱。
注「皆是靡曼美色也下或云」：袁本、茶陵本「美色也」三字作「也色」二字。案：「也」句绝，「色」属下，尤添改失之。
柔桡嫚嫚：案：「嫚嫚」当作「????」，汉书作「??」，可证也。善注「于圆切」，正为「??」字作音，或五臣误为「嫚」，而各本乱之耳。史记作「嬛」，亦「??」字之伪。徐广曰「音娟」。「??」即「娟」字，古人每以同字为音也。小司马引广雅「????，容也」。今索隐尽作「嬛」，大误。
注「香气盛也沤一候切又曰」：袁本、茶陵本无此十字。
注「嫮以姱」：袁本、茶陵本「嫮」作「奼」。案：此尤校改也。
注「更以十二月为正」：何校引徐曰「二」当作「三」。案：所校是也。汉书武纪「太初元年以正月为岁首」。师古曰：「谓建寅之月为正也。」郭取彼事为义。「夏以十三月为正」，原出纬书，不知者误改之。
德隆于三王：茶陵本云五臣作「皇」，袁本云善作「王」。案：各本所见皆非也。史记、汉书皆作「皇」，善自与之同，传写伪耳。
注「郑玄毛诗曰」：案：「诗」下当有「笺」字。各本皆脱。
而乐万乘之侈：袁本「之」下有「所」字，云善无。茶陵本云五臣有「所」，汉书有。何云「万乘之所侈，谓天子犹谓此太奢侈者也」。今案：史记亦有，或各本所见脱之。

羽猎赋

并序
羽猎赋
　　杨子云
　　孝成帝时羽猎，服虔曰：士卒负羽也。善曰：高唐赋曰：传言羽猎。雄从。以为昔在二帝三王，应劭曰：尧、舜、夏、殷、周也。善曰：春秋说题辞曰：尚书者，二帝之迹，三王之义，所以推期运，明命授之际。宫馆台榭，沼池苑囿，林麓薮泽，财足以奉郊庙，御宾客，充庖厨而已，善曰：财与纔同。毛苌诗传曰：御，进也。礼记曰：天子无事，岁三田：一为干豆，二为宾客，三为充君之庖也。不夺百姓膏腴谷土桑柘之地。女有余布，男有余粟，善曰：孟子曰：以羡补不足，则农有余粟，女有余布也。国家殷富，上下交足。故甘露零其庭，醴泉流其唐，善曰：礼记曰：天降膏露，地出醴泉。孝经援神契曰：甘露，一名膏露。应劭曰：尔雅曰：庙中路，谓之唐也。凤凰巢其树，黄龙游其沼，麒麟臻其囿，神爵栖其林。善曰：礼记曰：凤皇麒麟，皆在郊薮，龟龙在宫沼。汉书注曰：神雀，大如鸡，斑文。昔者禹任益虞而上下和，草木茂，善曰：尚书，帝曰：畴若予上下草木。禹曰：益哉。帝曰：汝作朕虞。孔安国曰：上谓山，下谓泽也。成汤好田而天下用足；善曰：吕氏春秋曰：汤见网置四面，汤拔其三面也。文王囿百里，民以为尚小；齐宣王囿四十里，民以为大：裕民之与夺民也。善曰：孟子：齐宣王问孟子曰：文王之囿方七十里，有诸？曰：有之。若是其大乎？答曰：民犹以为小也。寡人之囿方四十里耳，民犹以为大，何也？答曰：文王之囿，与人同之，民以为小，不亦宜乎？王之囿四十里，杀其麋鹿，如杀人之罪，人以为大，不亦宜乎？孙卿子曰：足国之道，节用裕民，而善藏其余。不知节用裕民，虽好取侵夺，犹将寡获也。武帝广开上林，东南至宜春鼎湖御宿昆吾，晋灼曰：鼎湖宫，黄图以为在蓝田。昆吾，地名，上有亭。善曰：宜春，已见上文。三秦记曰：樊川，一名御宿。旁南山西，至长杨五柞，善曰：汉书曰：盩厔有长杨、五柞宫。旁，步浪切。北绕黄山，滨渭而东，善曰：汉书曰：槐里有黄山之宫。滨，涯也。言循渭水之涯而东也。公羊传，涛涂曰：滨海而东。滨与宾同音也。周袤数百里。善曰：说文曰：南北曰袤。穿昆明池，象滇河，瓒曰：西南夷有昆明国，又有滇池，故作昆明池以象之，以习水战。营建章凤阙神明馺娑，孟康曰：馺娑，殿名也。善曰：郑玄毛诗笺曰：营，治也。建章，宫名也。神明，台名也。渐台泰液，象海水周流方丈瀛洲蓬莱。善曰：汉书曰：建章，其北治太液池，渐台高二十余丈，名曰泰液，中有蓬莱、方丈、瀛洲，象海中仙山。服虔曰：海中三山名，法效象之。游观侈靡，穷妙极丽。虽颇割其三垂以赡齐民，善曰：三垂，谓西方、南方、东方。武帝侵三垂以置郡，故谓之割。汉书：杜邺上书曰：三垂蛮夷。又雄上书曰：北狄，中国之坚敌，三垂比之县矣。尔雅曰：边，垂也。如淳曰：齐，等也。无有贵贱，故谓之齐人，若今言平人矣。晋灼曰：中国被教齐整之民。然至羽猎甲车戎马器械储偫禁御所营，善曰：说文曰：储偫，待也。应劭曰：御，禁也，谓禁止往来。营，谓造作也。即赋云御自汧、渭，经营酆、鄗。甲或为田，非也。尚泰奢丽夸诩，善曰：毛苌诗传曰：诩，大也，许羽切。非尧舜成汤文王三驱之意也。善曰：三驱，已见西都赋。又恐后世复修前好，不折中以泉台，服虔曰：鲁庄公筑台，非礼也，至文公毁之。公羊讥云：先祖为之而毁之，勿居而已。今杨雄以宫观之盛，非成帝所造，勿修而已，当以泉台为折中也。韦昭曰：制或为折也。故聊因校猎赋以风之。善曰：七略曰：羽猎，永始三年十二月上。校猎，已见上文。其辞曰：
　　或称羲农，岂或帝王之弥文哉？善曰：假为或人之意，言古之朴素而合礼者，咸称羲、农，是则岂或谓后代帝王弥加文饰而不合礼哉。故论者答之于下。论者云否，各以并时而得宜，奚必同条而共贯？善曰：论者，雄自谓也。言帝王文质各并时而得宜，何必同条而共贯乎？言必不然也。尚书大传曰：否，不也。汉书，武帝制曰：帝王之道，岂不同条共贯也？则泰山之封，焉得七十而有二仪？孟康曰：封禅各言异也。善曰：管子曰：古之封太山禅梁父者七十二家，而夷吾所记者，十有二焉。是以创业垂统者俱不见其爽，遐迩五三孰知其是非？张晏曰：爽，差也。不差其优劣，谁知其贤愚也。善曰：言创业垂统者，各随时立制，皆不见其差爽，故五帝、三王，谁知其是非乎？但文质不同，明无是非也。广雅曰：爽，差也。遂作颂曰：丽哉神圣，处于玄宫。富既与地乎侔訾，贵正与天乎比崇。善曰：玄，北方也。礼记月令曰：季冬，天子居玄堂右个。蔡邕月令章句曰：玄，黑也，其堂尚玄。庄子曰：夫道，颛顼得之以处玄宫。又曰：莫神于天，莫富于地，莫大于帝王，故曰帝王之德配天地。齐桓曾不足使扶毂，楚严未足以为骖乘。狭三王之阨僻，峤高举而大兴。善曰：史记曰：齐公子小白立，是为桓公。又曰：楚穆王卒，子庄王侣立。春秋感精记曰：黄池之会，重吴子，滕、薛夹毂，鲁、卫骖乘。郑氏曰：阨僻，陋小也。王逸楚辞注曰：峤，举也。峤，音矫。历五帝之廖廓，涉三皇之登闳。善曰：寥廓，高远也。韦昭曰：登，高也。闳，大也。建道德以为师，友仁义与之为朋。
　　于是玄冬季月，天地隆烈，善曰：北方水色黑，故曰玄冬。隆烈，阴气盛。万物权舆于内，徂落于外，善曰：尔雅曰：权舆，始也。大戴礼曰：孟春，百草权舆。帝将惟田于灵之囿，开北垠，受不周之制，善曰：薛君韩诗章句曰：惟，辞也。孟康曰：西北为不周风，谓冬时也。以奉终始颛顼玄冥之统。应劭曰：颛顼、玄冥，皆北方之神，主杀戮者。乃诏虞人典泽，东延昆邻，西驰阊阖。善曰：孔安国尚书传曰：虞，掌山泽之官。又曰：延，及也。张晏曰：东至昆明之边也。善曰：阊阖，已见上文。储积共偫，戍卒夹道。善曰：郭舍人尔雅注曰：共，具物也。偫，具事也。汉书曰：廷中陈车骑戍卒卫官也。斩丛棘，夷野草。善曰：杜预左氏传注曰：夷，杀也。御自汧渭，经营酆镐。善曰：孔安国尚书传曰：经营，规度也。章皇周流，出入日月，天与地沓。善曰：章皇，犹彷徨也。周流，周匝流行也。出入日月，言其广大，日月似在其中出入也。张晏曰：日出扶桑，入汤谷。应劭曰：沓，合也。尔乃虎路三嵕以为司马，围经百里而为殿门。晋灼曰：路，音落。落，累也。服虔曰：以竹虎落此山也。应劭曰：外门为司马门，殿门在内也。善曰：三嵕，已见上文。外则正南极海，邪界虞渊。应劭曰：虞渊，日所入也。善曰：尔雅曰：极，至也。淮南子曰：至于虞渊，是谓黄昏。鸿蒙沆茫，揭以崇山。韦昭曰：鸿蒙沆茫，水草广大貌也。善曰：薛综东京赋注曰：揭，犹表也。鸿，胡孔切。蒙，莫孔切。沆，胡朗切。茫，音莽。揭，音竭也。营合围会，然后先置乎白杨之南，昆明灵沼之东。张晏曰：先置供具于前也。服虔曰：白杨，观名也。善曰：三秦记曰：昆明池中有灵沼神池。贲育之伦，蒙盾负羽，杖镆邪而罗者以万计。善曰：说苑曰：勇士孟贲，水行不避蛟龙，陆行不避虎狼。育，夏育也，已见西京赋。说文曰：镆邪，大戟也。镆，音莫。邪，弋奢切。其余荷垂天之罼，张竟壄之罘。善曰：言罼之大，垂天之边也。靡日月之朱竿，曳彗星之飞旗。善曰：朱竿，太常之竿也。周礼：日月为太常，王建太常。穆天子传曰：日月之旗，七星之文。河图曰：彗星者，天地之旗也。楚辞曰：揽彗星以为旗。青云为纷，红蜺为缳，属之乎昆仑之虚。韦昭曰：纷，旗旒也。缳，旗上系也。善曰：郑玄丧服传注曰：属，连也。尔雅曰：河出昆仑虚。缳，下犬切。属，之欲切。虚，音墟。涣若天星之罗，浩如涛水之波。善曰：天星之罗，言光明也。涛水之波，言广大也。淫淫与与，前后要遮。善曰：淫淫与与，皆行貌也。欃枪为闉，明月为候。孟康曰：闉，战斗自障蔽，如城门外女垣也。善曰：杜预左传注曰：候，望敌者。荧惑司命，天弧发射。张晏曰：荧惑法使司命不祥。天弧，虚上二星。善曰：乐纬稽耀嘉曰：荧惑主命。礼记曰：凡生于天地之间者，皆曰命。汉书曰：狼下有四星曰弧。鲜扁陆离，骈衍佖路。服虔曰：鲜扁，战斗军阵貌也。骈衍，军垒骈衍也。晋灼曰：佖，满也。善曰：扁，音篇。佖，频一切。徽车轻武，鸿絧緁猎。晋灼曰：徽，疾貌也，音挥。善曰：广雅曰：武，健也。鸿絧。相连貌也。緁猎，相次貌也。鸿，胡弄切。絧，徒弄切。緁，音捷。殷殷轸轸，被陵缘岅。穷敻极远者，相与列乎高原之上。善曰：殷轸，盛貌也。敻或为冥。殷，音隐。羽骑营营，昈分殊事。韦昭曰：骑负羽也。苏林曰：昈，明也。善曰：毛苌诗传曰：营营，往来貌。昈分，谓羽骑明白分别，各殊其事也。昈，音户。缤纷往来，轠轳不绝。若光若灭者，布乎青林之下。孟康曰：轠轳，连属貌也。如淳曰：轠，音雷。轳，音卢。
　　于是天子乃以阳晁始出乎玄宫，善曰：阳朝，阳明之朝。晁，古字同也。撞鸿锺，建九旒，善曰：尚书大传曰：天子将出，则撞黄锺之锺。礼记曰：龙旗，九旒也。六白虎，载灵舆。善曰：杜业奏事曰：辌车驾白虎四。白虎，马名。服虔曰：灵舆，天子舆也。蚩尤并毂，蒙公先驱。善曰：韩子曰：黄帝驾象车，异方并毂，蚩尤居前。楚辞曰：选众以并毂。汉书音义曰：蒙公，蒙恬也。如淳曰：蒙公，髦头也。晋灼曰：此多说天子事，如说是。并，步浪切。立历天之旗，曳捎星之旃。韦昭曰：历，干也。捎，拂也。霹雳烈缺，吐火施鞭。应劭曰：霹雳，雷也。烈缺，闪隙也。火，电照也。善曰：言威德之盛，役使百神，故霹雳烈缺，吐火施鞭，而为卫也。闪，失染切。萃傱沇溶，淋离廓落，戏八镇而开关。应劭曰：四方四隅为八镇。如淳曰：不言九者，一镇在中，天子居之故也。善曰：埤苍曰：傱，走貌也。沇溶，盛多之貌也。上林赋曰：沇溶淫鬻。傱，先勇切。沇，以永切。溶，音容。戏，音麾。飞廉云师，吸嚊潚率，鳞罗布烈，攒以龙翰。善曰：楚辞曰：后飞廉使奔属。王逸曰：飞廉，风伯也。云师，已见吴都赋。说文曰：吸，喘息也。埤苍曰：嚊，喘息声也。潚率，吸嚊之貌。鳞罗，若鳞之罗也。攒以龙翰，若龙翰之聚也。郑玄尚书大传注曰：翰，毛之长大者。嚊，普利切。潚，音肃。啾啾跄跄，入西园，切神光。善曰：郭璞三苍解诂曰：啾啾，众声也。啾或为秋。跄跄，行貌。楚辞曰：鸣玉鸾之啾啾。张晏曰：切，近也。神光，宫名也。望平乐，径竹林。张揖曰：平乐，馆名。晋灼曰：在上林中也。蹂蕙圃，践兰唐。善曰：蕙圃，已见子虚赋。服虔曰：兰唐，兰生唐中也。举烽烈火，辔者施技，善曰：辔者，执辔之人也。方驰千驷，狡骑万帅。晋灼曰：狡健之骑也。善曰：郑玄毛诗笺曰：方，并也。虓虎之陈，从横胶轕。猋拉雷厉，驞駍駖磕。服虔曰：虓，音哮。邓展曰：拉，音猎。善曰：毛诗曰：噉如虓虎。拉，风声也。哮，火交切。轕，音葛，驞，疋人切。駍，普萌切。駖，力茎切。汹汹旭旭，天动地岋。善曰：汹汹旭旭，鼓动之声也。韦昭曰：岋，动貌也。汹，旭勇切。岋，五合切。羡漫半散，萧条数千里外。善曰：羡，弋战切。
　　若夫壮士忼慨，殊乡别趣。善曰：乡，音向。毛苌诗传曰：趣，趋也。东西南北，骋耆奔欲。善曰：言各随其耆欲而奔骋也。耆，音嗜。扦苍狶，跋犀牦，蹶浮麋。韦昭曰：跋，蹋也。应劭曰：蹶，顿也。善曰：广雅曰：扦，引也，音他。浮麋，过麋也。跋，步末切。蹶，居月切。斮巨狿，搏玄猿。韦昭曰：斮，斩也，侧略切。服虔曰：巨狿，兽名也。善曰：广雅曰：搏，击也。狿，已见上林赋。腾空虚，距连卷。张晏曰：连卷，木也。善曰：距，古岠字也。孔安国尚书传曰：距，至也。卷，音拳。踔夭蟜，娭涧间。张晏曰：踔夭蟜之枝也。善曰：三苍诂训曰：踔，踰也，丑孝切。莫莫纷纷，山谷为之风猋，林丛为之生尘。善曰：莫莫纷纷，风尘之貌也。及至获夷之徒，蹶松柏，掌蒺藜。服虔曰：获夷，能获夷狄者。善曰：蹶，踏也。掌，以掌击之也。尔雅曰：茨，蒺藜。猎蒙茏，辚轻飞。善曰：蒙茏，已见上文。轻飞，轻兽飞禽也。屦般首，带修蛇。如淳曰：般，音班。班首，虎之头也。善曰：屦，谓践履之也。淮南子曰：吴为封豕长蛇。钩赤豹，摼象犀。韦昭曰：摼，扼也。善曰：摼，古牵字。跇峦坑，超唐陂。如淳曰：跇，超踰也。音义曰：峦，山小而锐。坑，大阪也。车骑云会，登降闇蔼。善曰：闇蔼，众盛貌。闇，乌感切。泰华为旒，熊耳为缀。张晏曰：旒幡，缀旌也。善曰：缀，亦旒也。司马相如大人赋曰：垂绛幡之素蜺。张揖曰：以赤气为幡，缀以白气也。木仆山还，漫若天外。如淳曰：还，音旋，言山为之回旋也。善曰：宋玉大言赋曰：长剑耿介倚天外。储与乎大浦，聊浪乎宇内。服虔曰：储与，相羊貌也。浦，水涯也。善曰：淮南子曰：阴阳储与。聊浪，放荡也。与，音余。浦，音普。浪，音琅。
　　于是天清日晏，善曰：许慎淮南子注曰：晏，无云之处也。逢蒙列眦，羿氏控弦。善曰：吴越春秋曰：黄帝作弓，后有楚狐父以其道传羿，羿传逢蒙。说文曰：匈奴名引弓曰控弦。皇车幽輵，光纯天地，服虔曰：皇车，君车也。李奇曰：纯，缘绕也。善曰：幽輵，车声也。方言曰：纯，文也。輵，一辖切。纯，之允切。望舒弥辔，服虔曰：望舒，月御也。如淳曰：楚辞曰：前望舒使先駈。善曰：弥辔，按行貌也。弥与弭古字通。弥，穆尔切。翼乎徐至于上兰。晋灼曰：上兰观在上林中也。移围徙阵，浸淫蹴部。善曰：部，军之部伍也。毛苌诗传曰：蹙，促也。蹴，古字通，子育切。曲队坚重，各按行伍。善曰：队，徒内切。行，胡郎切。壁垒天旋，神抶电击，善曰：言威之盛也。埤苍曰：抶，笞击也。逢之则碎，近之则破。善曰：六韬：太公曰：当之者破，近之者亡。鸟不及飞，兽不得过。善曰：高唐赋曰：飞鸟未及起，走兽未及发。军惊师骇，刮野扫地。善曰：言杀获皆尽，野地似乎扫刮也。宋衷春秋纬注曰：惊，动也。广雅曰：骇，起也。刮，古滑切。扫，先早切。及至罕车飞扬，武骑聿皇。善曰：罕，罼罕也。聿皇，轻疾貌。蹈飞豹，羂嘄阳。善曰：嘄阳，即狒狒也，已见上文。羂，工犬切。追天宝，出一方。应劭曰：天宝，陈宝也。晋灼曰：天宝鸡头而人身。应駍声，击流光。野尽山穷，囊括其雌雄。如淳曰：陈宝神来下时，駍然有声，又有光精。应劭曰：下时穷极山川天地之间，然后得其雌雄也。善曰：太康记曰：秦文公时，陈仓人猎得兽，若彘，而不知其名，道逢二童子，曰：此名为?弗述。?弗述亦语曰：彼二童子名为宝鸡，得雄者王，得雌者霸。陈仓人舍?弗述，逐二童子，化为雉，雄止陈仓化为石，雌如楚止南阳也。?，浮谓切。沇沇溶溶，遥噱乎弦中。晋灼曰：口之上下名为噱。言禽兽奔走倦极，皆遥张噱吐舌于纮网之中也。善曰：噱，其略切。三军芒然，穷冘阏与。孟康曰：冘，行也。阏，止也。言三军之盛，穷阏禽兽，使不得逸漏也。善曰：孟康之意，言穷其行止，皆无逸漏。如淳曰：穷，音穹。冘者，懈怠也。晋灼曰：阏与，容貌也。如、晋之意，言三军芒然懈倦，容貌阏与而舒缓也。今依如、晋之说也。芒，莫郎切。冘，音滛。阏，于庶切。与，音豫。亶观夫剽禽之绁隃，犀兕之抵触。韦昭曰：亶，音但。善曰：古但字。绁与跇同，已见上文。文子曰：兕牛之动，以抵触也。熊罴之挐玃，虎豹之凌遽。韦昭曰：挐玃，惶遽也。善曰：说文曰：凌，越也。遽，窘也。徒角枪题，注?竦詟。怖魂亡魄，触辐关脰。晋灼曰：徒，但也。服虔曰：兽以角触地也。善曰：?与蹙同。尔雅曰：竦、慑，惧也。詟与慑同。触辐关脰，言触车辐因关其颈也。枪，七羊切。?，子育切。脰，音豆。妄发期中，进退履获。善曰：言矢虽妄发而期于必中，进退之际，必践履而获之也。韩子曰：新砥砺杀矢，彀弩而射，虽冥而妄发，其端未尝不中秋毫者也。创淫轮夷，丘累陵聚。张晏曰：淫，过也。夷，平也。言兽被创过大，血流与车轮平也。音义曰：创血流平于车轮也。善曰：丘累陵聚，言积兽之多也。
　　于是禽殚中衰，善曰：中，竹仲切。相与集于靖冥之馆，以临珍池。晋灼曰：靖冥，深闲之馆也。服虔曰：珍池，山下之流。灌以岐梁，溢以江河。晋灼曰：梁，梁山。善曰：尚书曰：治梁及岐。孔安国曰：治山通水，故以山名。东瞰目尽，西畅无崖。善曰：目尽，尽目而望也。无崖，广远也。随珠和氏，焯烁其陂。善曰：焯，古灼字。烁，式药切。玉石嶜崟，眩耀青荧。善曰：玉石，玉之与石也。李彤单行字曰：嶜崟，高大貌。青荧，光明貌。汉女水潜，怪物暗冥，不可殚形。应劭曰：汉女，郑交甫所逢二女也。善曰：不可殚形，不能尽其形也。高唐赋曰：曾不可殚形也。玄鸾孔雀，翡翠垂荣。善曰：荣，光荣也。王雎关关，鸿鴈嘤嘤。群娱乎其中，噍噍昆鸣。善曰：毛诗曰：关关雎鸠。毛苌曰；雎鸠，王雎也。又曰：鸟鸣嘤嘤。噍与啾同，子由切。说文曰：昆，同也。凫鹥振鹭，上下砰磕，声若雷霆。善曰：言鸟飞上下，翅翼之声若雷霆也。乃使文身之技，水格鳞虫。服虔曰：文身，越人也，能入水取物也。凌坚冰，犯严渊，探岩排碕，薄索蛟螭。善曰：严，言可畏也。岩，岸侧嵚岩之处也。孔安国尚书传曰：薄，迫也。贾逵国语注曰：索，求也。嵚，口衔切。蹈獱獭，据鼋鼍，善曰：郭璞三苍解诂曰：獱，似狐，青色，居水中，食鱼。服虔曰：音宾。善曰：广雅曰：据，引也。抾灵蠵。郑玄曰：抾，音袪。韦昭曰：抾，捧也。服虔曰：蠵，觜蠵。入洞穴，出苍梧。晋灼曰：洞穴，禹穴也。善曰：郭璞山海经注曰：吴县南太湖，中有包山，山下有洞庭道也。言潜行水底，无所不通也。乘巨鳞，骑京鱼。善曰：京鱼，大鱼也，字或为鲸。鲸亦大鱼也。浮彭蠡，目有虞。应劭曰：彭蠡，大泽，在豫章。善曰：有虞，谓舜也。方椎夜光之流离，剖明月之珠胎，善曰：郑玄毛诗笺曰：方，且也。明月珠，蚌子珠，为蚌所怀，故曰胎。椎，直追切。鞭洛水之宓妃，饷屈原与彭胥。郑玄曰：彭咸也。晋灼曰：胥，伍子胥也。皆水没也。善曰：楚辞曰：愿依彭咸之遗制。王逸曰：殷贤大夫自投水而死。宓妃，已见上。子胥，已见吴都赋。
　　于兹乎鸿生巨儒，俄轩冕，杂衣裳，韦昭曰：俄，卬也。车有蕃曰轩。冕，大冠也。善曰：管子曰：先王制轩冕，足以章贵贱。杂衣裳，言衣裳殊色也。修唐典，匡雅颂，揖让于前。昭光振耀，蠁曶如神。善曰：蠁曶，疾也。蠁与响同。曶与忽同。仁声惠于北狄，武谊动于南邻。善曰：南邻，南方之邑。是以旃裘之王，胡貉之长，移珍来享，抗手称臣。如淳曰：以物与人曰移。善曰：周礼曰：职方掌九貉。郑司农曰：北方曰貉。犍为舍人尔雅注曰：献珍物曰珍，献食物曰享。毛诗曰：自彼氐羌，莫敢不来享。尔雅曰：享，献也。抗手，举手而拜者也。貉，莫白切。前入围口，后陈卢山。孟康曰：单于南庭山。群公常伯阳朱墨翟之徒，善曰：常伯，侍中也，已见籍田赋。阳朱、墨翟，取古贤以为喻。列子曰：阳朱南游沛，逢老聃。高诱吕氏春秋注以为宋人。喟然并称曰：「崇哉乎德，虽有唐虞大夏成周之隆，何以侈兹！善曰：周易曰：先王以作乐崇德。乐录图曰：成、康之隆，妖孽灭也。夫古之觐东岳，禅梁基，舍此世也，其谁与哉？」善曰：东岳，泰山也；梁，梁父也，已见上文。
　　上犹谦让而未俞也，张晏曰：俞，然也。方将上猎三灵之流，下决醴泉之滋。如淳曰：三灵，日、月、星垂象之应也。服虔曰：受福流也。善曰：贾逵国语注曰：猎，取也。发黄龙之穴，窥凤凰之巢，临麒麟之囿，幸神雀之林。奢云梦，侈孟诸。善曰：言以云梦、孟诸为奢侈而非之也。云梦，楚薮泽名也。左氏传曰：楚灵王与郑伯田于江南之云梦。孟诸，宋薮泽也。又曰：楚穆王欲伐宋，昭公导以田孟诸也。非章华，是灵台。善曰：言以楚章华为非，而以周之灵台为是。左传：楚子成章华之台。罕徂离宫而辍观游。善曰：罕徂，言希往也。土事不饰，木功不雕，善曰：晏子曰：土事不文，木事不镂。丞民乎农桑，劝之以弗怠，善曰：声类曰：丞，亦拯字也。说文曰：拯，上举也。侪男女使莫违。善曰：杜预左氏传注曰：侪，等也。莫违，谓以时为婚，无违于期也。毛诗序曰：男女多违。侪，士阶切。恐贫穷者不遍被洋溢之饶，开禁苑，散公储，创道德之囿，弘仁惠之虞。善曰：虞与娱古字通。驰弋乎神明之囿，览观乎群臣之有亡。善曰：言驰弋神明之囿，冀以齐其圣德，观其有无而加恩施。放雉兔，收罝罘。麋鹿蒭荛与百姓共之，善曰：毛苌诗传曰：刍荛，薪采者也。盖所以臻兹也。于是醇洪鬯之德，丰茂世之规。善曰：鬯与畅同。畅，通也。加劳三皇，勖勤五帝，不亦至乎！乃祗庄雍穆之徒，善曰：祗，敬也。雍，和也。立君臣之节，崇贤圣之业，未遑苑囿之丽，游猎之靡也。因回轸还衡，背阿房，反未央。善曰：丽，光华也。郑玄礼记注曰：靡，奢侈也。
文选考异
羽猎赋：案：赋下当有「一首」二字，后每题尽同。袁、茶陵本无。说见前。又前第七、八，后第十三、十四、十六各卷首子目亦放此。
东南至宜春：何云汉书无「东」字，疑衍。案：据史文，此云「南至」，下云「西至」，又下云「北绕」，又下云「颇割其三垂」，故何云即指「上林之三垂」而言，是也。其东滨渭，则云「滨渭而东」而已，无所开广，亦无所割，此句不得有「东」字。但善解「三垂」为武帝侵西南东三方以置郡，岂所见汉书有「东」字与下「滨渭而东」相接连，以上林为不仅有三垂耶？然所解实未安。
滨渭而东：案：「滨」当作「宾」。注云「滨」与「宾」同音也。盖善正文作「宾」，所引公羊作「滨」，故有此语。今各本以五臣作「滨」而乱之。难蜀父老「率土之滨」注「本或作宾」，可为此作「宾」之证。今汉书作「濒」，又异本耳。袁、茶陵二本无注「滨与宾同音也」六字，误谓此专发音，与五臣「滨音宾」重复而削去，益非。
不折中以泉台：案：「折」当作「制」，善引韦昭曰「制或为折也」，是其证矣。盖五臣作「折」，而各本乱之。颜注汉书作「折」，即韦所云「或为」耳。
注「鲁庄公筑台」：陈云「筑」下当有「泉」字，是也。各本皆脱。
注「假为或人之意」：袁本、茶陵本「为」下有「人也」二字。
各以并时而得宜：袁本、茶陵本「以」作「亦」，案：汉书作「亦」，此疑尤本误也。
注「封禅各言异也」：陈云别本「言」字在「封」上为是。案：今未见，但汉书注如此。
以奉终始颛顼玄冥之统：袁本、茶陵本无「奉」字。案：汉书无，疑尤本误。
注「郭舍人尔雅注曰」：陈云尔雅郭注，与所引不同，则知非景纯也。下文「移珍来享」句，又引犍为舍人尔雅注。今案：其说是也。尔雅犍为郡文学卒史臣舍人注二卷，见陆氏释文叙例。必「犍为」二字各本误改作「郭」。
注「落累也」：袁本、茶陵本无此三字。案：在今汉书颜注。
注「荧惑法」：案：「法」上当有「执」字。「荧惑或谓之执法」，见广雅。各本及今汉书注皆脱。
注「使司命不祥」：案：「命」字不当有。各本皆衍。汉书注无。
注「阳朝阳明之朝」：案：上「朝」字当作「晁」，此善以「朝」解「晁」，故下云「晁古字同也」，各本皆伪。
注「杜业奏事曰」：袁本、茶陵本无「奏事」二字。案：此文今在汉书霍光传注中，云「杜延年奏载霍光柩以辌车」云云，非「杜业」明甚。宋孝武宣贵妃诔「晨辒解凤」注所引云云，亦在霍光传注。然则当作「杜延年奏曰」。各本皆误。
鳞罗布烈：茶陵本云五臣作「列」，袁本云善作「烈」。今案：各本所见皆非也。汉书作「列」，善自与之同，但传写伪耳。又案上文「霹雳烈缺」，二本校语亦云然，彼汉书仍作「列」，而以应劭「闪隙」之义求之，作「烈」自通，善、颜亦不尽同也。恐此涉彼而加「火」。
注「吸喘息也」：袁本、茶陵本「喘」作「内」。案：二本是也，「喘」字误。
跋犀牦：袁本、茶陵本云善无「犀」。案：二本所见非也。汉书有，尤本独未伪。
掌蒺藜：茶陵本「藜」作「蔾」，注同。袁本正文「藜」，注「蔾」。案：汉书作「疾梨」。考字书「藜」、「蔾」二字有分别，据此知「蒺蔾」乃变体加「卄」，非借「藜藿」字。当依茶陵本。
各按行伍：袁本、茶陵本云「伍」善作「五」。案：汉书作「伍」，或善作古字也。蹴部注「军之部伍也」，当同此。
注「罼罕也」：袁本、茶陵本「罼」作「毕」。案：「毕」字是也。上「荷垂天之罼」，汉书作「毕」。或善「毕」、五臣「罼」而乱之。尤并此亦改为「罼」，未是。「太元毕格，禽鸟之贞」，用「毕」字，亦可证。
注「应劭曰下时」：袁本、茶陵本无「劭曰」二字。案：汉书注有。
魂亡魄：袁本、茶陵本下有「失」字，云善无。案：各本所见皆非也。汉书有，善自与之同，传写脱耳。陈云上当以「徒角枪题注」为句，而「?竦詟怖」、「魂亡魄失」各以四字为句也。
注「言兽被创过大血流与车轮平也」：袁本、茶陵本无「大血流车」四字。案：无者是也。言「兽被创过」，解「创淫」；「与轮平也」，解「轮夷」，即谓获兽平轮耳。张此解与下引音义迥别，尤所添改复沓，非是。
群娱乎其中：袁本、茶陵本「娱」作「嬉」，云善作「娱」。案：所见皆非也。汉书作「娭」，音许其反，说见上林赋「娭游往来」下。又案：上文「娭涧间」，袁、茶陵本亦云善作「娱」，此本独未伪，或尤延之依汉书校正。
注「郑玄曰抾音袪」：案：「玄」当作「氏」。各本皆误。又下注「郑玄曰：彭咸也」之「玄」，亦当作「氏」。「郑氏」说见上林赋内。
注「愿依彭咸之遗制」：案：「制」当作「则」。各本皆伪。陈云别本作「则」，今未见。
注「自彼氐羌」：袁本、茶陵本无此四字。
注「单于南庭山」：袁本、茶陵本「南庭」作「庭南」。案：「庭南」是也。今本汉书注亦误倒。
阳朱墨翟之徒：袁本、茶陵本「阳」作「杨」，注同。案：「阳」盖尤本之伪，汉书作「杨」。
注「高诱吕氏春秋注以为宋人」：袁本、茶陵本无此十一字。





文选卷第九
赋戊
目录 [隐藏]
1 畋猎下
1.1 长杨赋
1.2 射雉赋
2 纪行上
2.1 北征赋
2.2 东征赋
畋猎下

长杨赋

并序
</div>
    <div class="pagination">
<a href="文选详注_page21.html">上一页</a><span>...</span><a href="文选详注_page17.html">17</a><a href="文选详注_page18.html">18</a><a href="文选详注_page19.html">19</a><a href="文选详注_page20.html">20</a><a href="文选详注_page21.html">21</a><span class="current-page">22</span><a href="文选详注_page23.html">23</a><a href="文选详注_page24.html">24</a><a href="文选详注_page25.html">25</a><a href="文选详注_page26.html">26</a><a href="文选详注_page27.html">27</a><span>...</span><a href="文选详注_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
