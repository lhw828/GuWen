<!DOCTYPE html>
<html>
<head>
    <meta charset="UTF-8">
    <title>明文海 - 第 85 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 85 页/共 134 页</h1>
    <div class="content">






　　明文海巻三百五
　　钦定四库全书
　　明文海巻三百六　　　　　余姚黄宗羲编序九十七
　　序事
　　张氏纪畧序【汤显祖】
　　晋人有言比来离别常数日作恶余为寛言之曰生别犹可死别何若年过耳顺愈不喜逆戒客幸无以悲伤事相闻即世间悲伤文字亦不必见也何也其叙述世家坎坷流连乃至若数冬而不遘一春恒夜而不经一旦者固却无视视亦不竟早衰恐神伤也属者客乃以昆山张元长所志六世以来行畧见示则有不忍不视视而不忍不竟者竟而去之去之而复在几阁间悱恻慨叹一月而神弗怡客曰夙若某若某者皆尝述其世家以烦子目未见子不呴然而艳也读张氏略而然伤之太比于人情与余解之曰固也吾亦世人耳世之所喜吾得不喜世之所悲吾得不悲且彼其家男子而世缨组妇女而世祎翟外内休融夀考咸遂何徳而至斯张之世徳讵逺于斯与何乆瘁而不艳也客曰何如曰其六世祖道瑾起于赘壻立而与妇愿归孝弟力田以有其子徳声为县从事辄自免自领赋万石以休其同人迂骑而避少妇之渉者嵗晚则与妇方浣枲纫緼以衣里中防孺广糜饵以饲囚有徳者矣而子诸生唐文乃二十二嵗而死且死衣冠强起坐使画工传之曰后人庶知吾赍志以殁乎妻为卢节妇也抚其子抑甫六嵗时秋夜起见月华云成五色蔽天呼母卢起视惊喜令儿整襟肃拜见短髪萧萧印月下恸欲絶为述亡考读书时事相抱痛哭而云中雁声裂然嗟乎闻此而有不然者情耶抑甫为诸生巳复弃去而其妇晋孺人嵗祭扫必戒必泣曰先姑有言儿孙奉养有尽但緑杨纸钱年年如故则儿家之祥也至抑甫有子诸生宗翰能文章有当世之志幸乃五十二而贡于乡矣终六十二而不受一命之荣妇季行年八十矣而为其子食贫防纑不能自休以末此岂不足悲乎生子也才如元长发舒五世之郁伊将是焉在而为诸生且五十年竟以病废至云母子之间徒以声相闻者四十年母病时以手按母肌肉消减含泣大恐而母夫人犹喘喘好语曰恨儿不见吾面犹未有死理也斯语也闻之而不亦悲乎天下有目者皆欲与元长目不可得矣有子铁儿而殇有女孝仲秀慧端婉晓书传大义所谓闰阁中钟子期也为孟家妇几年而复殇天之困元长也不愈悲乎凡此数端者客以为何如也客曰若然诚悲矣安知前所云世家者之先容愈张氏而张氏后乃终不如前数世家耶夫冬之必有春而夜之必有旦亦天道也予为嘻然乆之曰固也语不云乎天不可与期道不可与谋元长且置无悲需诸季之后幸乃如客言可也
　　防孙尚书仲益尺牍七条【冯梦祯】
　　尝过震泽僧寺见有孙尚书觌仲益手牍数条石刻大似大苏公书因徘徊其下乆之今用卿所示手牍七条与石刻书法无二杂之书帖中不能辨也帖中语及东坡先生者一而与徳固者半其自守之正为人之厚彷佛可见不独尺牍之工书法之妙也首二帖多战笔似晚年书闻之毘陵人士尚书实大苏公遗体孙老得公弃婢而生尚书畏时禁不能自明而详其颠末于家乗则尚书书法其渊源盖有自矣









　　明文海巻三百六
　　钦定四库全书
　　明文海巻三百七　　　　　余姚黄宗羲编序九十八
　　时文
　　醒泉稿序【刘绘】
　　学士大夫有谓今举业无禆于吏道蔽矣夫吏倚法则难近以俗尚通则巧宦以能二者世指为贤吏道其居是邪攷秦汉之后史传循良自叔敖氏公孙子产不下数十人大抵赟赟多经学儒雅也今举业首经书义固艺文之精奥焉括综经防浸渍圣术搜体遗绪防衍微响非若辞赋歌诗犹可以骋浮艳侈枝叶也其业淳正沉澹不诡圣贤之训则经世理物其机何所不逹哉醒泉黄君令息政本敦愿以与良民亲编户极贫卑皆不令畏惮而扰恭俭任恤导民疏清浍稼穑蓄蹄革筋角薪藁榻布欲百姓殷给而公衙待收贵谷重糈泊如也逾年氓力本业供上兴作吏治不劳条贯灿然日引诸生论讨经籍燕笑在泮息诸生以君起姚江振迹明经争抠衣愿从防不去君以吏事辞乃出稿经义数百篇是时谢生谨段生中选孟生养浩皆君夙所防隽与诸生诵习咸喜得大家铏冶而乐其陶铸丞程荘史田大礼感君徳化捐俸偕邑文学广徳杨万仞平山梁尽忠松滋谢燧锓以广其传焉黄君且好文指授童冠不倦怡神翰藻骚雅书画追逼前哲醖借旷逸非所谓愽物君子邪故举业有真赝得其真者良矣彼法吏俗能吏巧世得文吏而裁以经术非绾组佩印之英也哉
　　王季重小题文字序【汤显祖】
　　时文字能于笔墨之外言所欲言者三人而己归太仆之长句诸君爕之绪音胡天一之竒想各有其病天下莫敢望焉以今观王季重文字殆其四之而季重以能为古文词诗歌故多风人之致光色犹若可异焉大致天之生才虽有能众亦不独絶至为文词有成有不成者三儿时多慧裁识书名父师述之以传注帖括不得见古人纵横浩渺之书一食其尘不复可觧一也乃幸为诸生困未敏逹蹭蹬出没于校试之场久之气色渐落何暇议尺幅之外哉二也人虽有才亦视其所生生于隠屏山川人物居室逰御鸿显髙壮幽竒怪侠之事未有覩焉神明无所练濯胸腹无所厌饫耳目既吝手足必蹇三也凡此三者皆能使人才力不己也才力顿尽而可为悲伤者徃徃如是也若季重者五嵗遍受五经十嵗恣为文章二十而成进士盖一代之才也而天亦若有以异之者大越之墟古今冠带之国也固巳受灵气于斯而世籍都下徃来燕越间起禹穴吴山江海淮沂东上岱宗西迤太行归乎神都所逰目天下之股脊喉顋防也英雄之所躔美好之所铺咸在矣于以豁心神纡眺听者必将郁结乎文章而又少无专门承学之间灵心洞脱孤逰浩杳蚤为贵公钜人所赏闻所未闻出见少年裘马弓剑旗亭陌道之间頋而乐之此亦文心之所贻伫也身复蚤逹曽无诸生一日之忧名字所至赞叹盈瞩故其为文字也髙广其心神亮浏其音莭精华甚充顔色甚悦焉者如岭云之媚天霄绚焉者如红霞之荡林樾乍翕乍辟如崩如兴不可廹视莫或殚形大有传疏之所曽遗着録之所未经者矣嗟夫以一代之才而絶三者之累若此不亦宜乎其为古文词诗歌又何如也虽然才士而宦业流通亦无以周世物之容而既以当涂令髙第为郎矣复抑而命青浦青浦故屠长卿所治县也长卿既以此出大越名天下而季重书来乃更以归休读书为懐夫季重固己读书矣凡为若谈者当亦有未尽其才之叹耶然则天之于季重诚若有以异之无巳也夫
　　汪明府制义跋【黄道周】
　　天下城郭居庐通率在于平阜制栅巷涂轨使车马鸡犬无异也至其王气所导奔防络绎万人所都必有千出之峰登舸遡澜疲车顿走而市防稚子画其步隅以为函盖居处如是者此髙人长者之所大笑也往为孝亷得从计车循漕道走京师见江北平陆如行袵席羣头巾相告谓江北率无巃嵸者既稍走诸旁辅凡诸山川盘鬱舒吐甚于江南乃大悔以为蚤瞆今士子见先辈作文章方圎平直谓是无竒者蚤瞆然以为万家之郡无一出之峰遥望巃嵸诋为山野则是万里沙陀与砥矢争道也甲乙之间仆在词林项水心先生文誉噪海内仆得共往反数日间谈诸文章奇正利病如冈阜都邑之有结作起伏跬目所限不得相非先生略不道但云通都大郡无钜儒名公介夫贞妇此犹之三家之市耳仆唯唯心然其言今又十年水心始自得士仆困于丛棘无所见知但从田野读邑父母制义劝诫子弟因得复诵水心之言水心以为至性之人热血欲洒托大当重必有可观由是而思言无至性虽嵚嵜歴落防摉穷缒犹从穴捉鸟道见光仅喜而己况遵鸭畔立鸡栖以为动静晦明不爽咫尺者乎汪父母世家新都新都山川竒奥压宇内人多钜儒名公介夫贞妇之所簇举余尝一至白岳食顷輙去作数日思再登黄山穷数日不得首尾乃慨然兴叹以为是徽国所以挺出钟陵所以逶逓也而市防稚子顾画其步隅以为是神明之所卜度髙人长者之所大聚则虽日聆水心之言诵彦辅之书寻行数墨仲规屈矩以求当于函盖重大之务则亦罕矣予废久不谈文事又素以愚着无所解于世之论服强复谈之知其无当也








　　明文海巻三百七
　　钦定四库全书
　　明文海巻三百八　　　　　余姚黄宗羲编序九十九
　　时文
　　诗艺存选序【胡嘉】
　　余观仲鲁之名诗而叹其深于诗也夫诗异于文也味之跃然于胸歌之欲溢于口而解之卒不易解水中之月镜中之花严仪氏彷佛言之矣今夫懐人者瞩于其目致于其心感而落涕劳而咳呻久之而时物之变迁梦寐之恍忽皆仿佛焉踯蠋焉何无己也及见而感者忽散劳者忽畅而意己尽矣不见之妙于见如是也诗之为道所最忌者长言咏叹而意先尽也故理穷于易情穷于诗法穷于春秋非以能尽为穷而正以其不必尽为穷伏羲氏画卦有象而无文故苞理极风雅颂有言而无説故懐情深圣人作麟史亦有案而无断故用法曲此三者所以为圣人精微之书也诗莫善于唐即一代而具初盛中晚之变三变而益下岂后之才减于初而造意之不工惟其才愈拓意愈工而附才与意以俱尽初之浑浑盛之莽莽至此无余矣皮陆之幽险李温之怪艳防欲破天荒翻地轴轶正始而上之而诗以是晚故余尝语朱原信曰中晚之无诗不以其靡而以其尽也今以诗为文且为今制艺之文其能无尽乎然余所为不尽非韵短音微之谓也含情于无穷虽极之百千万言而其不尽者自不可尽老氏以为众妙之门非不妙而不尽于妙故曰者闇也黙也所为藏之于不见者也仲鲁删诗而名之以是得夫不尽之防而寄焉者予故曰仲鲁深于诗也
　　自序【郑之】
　　陆放翁于自巳诗文动云娱忧纾悲放翁一生自家受用巳极古人实歴所到徃徃不能自己观放翁诗文不但豪气纵横使人拍案而起有真情有至性一种快心之谈在笔外墨外当拂郁烦闷时读之真有消释觧散之功故开放翁之帙亦遂流连一览而不容不尽此文字之快境也制义之业戋戋无当但有此物即有此物之声价有此物之嫡逢时之儒髯枯肠呕至于皓首一生恶趣防为苦海快亦自难余于此道初不甚理理不求深思不求奥不宗大家不谈元脉茍出口取适而己是故肤浅合离之病一一自知然或于无人处自讽之则亦时冁然而开口盖惟不求深不求奥所以不至于攅眉自苦而惟不宗大家不谈元脉所以一意不为深奥少年才情颇活得文之多于防醺于独步于偶阅他书于将寝或梦觉索笔急书防有可观而入社拈题对垒靣壁则决不得一快语往在京师与诸同舍谈文各为一评而余自评谓如人家寻失猫子平日覔不得有时还自来其来亦可喜诸同舍莫不笑之公车数载笔墨愈狂至亲相念者勉之以入时之文勿令浅癖徒逢已意毋论予必不能即能之巫师禹步自憎靣目真性情都无复有卑竟我自作我矣凡予前后所刻有科头乱发求巳一快者而亦有俛首受八比之令茍且拂巳而事人者文章之道不以自快而从遇合立想岂不悲哉因遣人重录一过尽芟其巳意之不堪者非谓娱忧纾悲足尽于此举十年来不能快人之业付之一焚或遂如刘蜕尽封之梓州未忍也
　　涂瞻生制义小序【郑之】
　　予与瞻生同时得隽一十八年于兹矣其时壬子之才蒸蒸甚盛瞻生白晳茂美其人特妙制举言清洒绝尘其文尤妙中原旌鼓未知与瞻生孰先后也俯仰之间遂成往事曩歳见瞻生于长安衣染京尘白晳如故今日复见瞻生寄至之文则致坚理宻入之不肤出之不棘造诣浑成将大有所偿为吾党之后劲无疑矣武夷之茶妙于天下浑阳之酒妙于七郡幔亭往来乏绝茶既不可常得而海氛为梗酒舶俱断岂非懊事今瞻生之文乃能自逺而致是何当摘茶洞之旗枪出春瓶之玊带相与口尝而舌别之不能无望于瞻生矣















　　明文海巻三百八
　　钦定四库全书
　　明文海卷三百九　　　　　余姚黄宗羲编序一百
　　时文
　　陈耆仲近萟序【姜周】
　　南海陈耆仲吾师宗伯公仲子耆仲小即有至性当师以执奏宗藩事圣怒几不可测时耆仲长安相依日犇走夜涕泣忧虞以至于感为心疾幸而师奉恩归里耆仲相随而还太夫人含贻相笑疾乃获释亡何而谗蜮载张弧欲射几及雁行耆仲衔芦相警则益俯首下帷予尝过师侍谈视耆仲子舍兄弟一灯笔研之声丙夜相畣所为举业文乃能超博疏越髙步先民往复之余囘味弭善于是人皆知耆仲之文能肖吾师而不知耆仲之心当其甚疾则不能为文其可敬可畏更甚于其为文也吾辈文章之防不过以忠孝二者为端耳师为忠臣耆仲为孝子故耆仲之心疾良胜于他人无疾之心他人以无疾之心为文而如彼耆仲以有疾之心为文而如此耆仲岂可浅近窥测乎予则愿耆仲毋忘所以致此疾时操如是之文出而以家学经天下今中原涂炭谋夫孔多君子如祉乱庶遄巳圣明天子当必思师言之为正直赐环卜瓯拭目咸俟充成之业更望耆仲吾正恐四方同声徒知奇耆仲之文谓为韶龄逼人而不知其为文之心实出于忧危营画慨慷惊恐之余发愤郁勃悲喜相宣宜其不犹夫乌衣子弟纨绮习气予故为序而着之以见耆仲之至孝而又因乎吾师之纯忠尔予言安足以重耆仲耆仲勉哉
　　代畊编序【姜周】
　　予与梁渐子里居南北依倚梁子大母以节受旌今遐夀未艾则予母之姑母也两家歳时扶杖相过不为客礼毎食请所与则互命童女使米盐有无则不怯相乞假渐子少即以尊人有良先生命同予弟延师为学数年予往来吴越归则梁子以爲古文词甚赡且工所着史睂考究甚坚悉予弟学为举子业不成则退而归畊板桥梁子遂与予互相师友梁子业举子皆以其所为史与古文者为之于时体甚合顾梁子雅不乐时趋庚辰南宫试竣即趣命驾出途次乃闻落第之报夷然安之归而嗜古益工此梁子所以成其梁子也予性戅肠热当其揖见长官或礼貌不如体或论事是非枉曲轻忽恣肆或意不相属则予必恂恂而退落落日逺其于上交人皆谄乞予独期于不失节致罪而已予家乃日落无敢过望于人其卖文为养母计亦势所不得不然也梁子则宁概不交故亦复不得不卖文代畊编其所存者读其自序而可以见梁子之志矣虽然予殆有以为梁子寛且自寛也梁子谓以一缣贽予辈为文乃以数缣贽所代之官之名若以予辈之为之为劳且贱予则以予辈之文而五防绣之金书而施张之拜跪局曲以将之其为清白吏则传之为世寳以示子孙使知桐乡之爱即反是者益复以为解嘲饰説荣耀乡里之符若是则向者所为于予礼貌不如体者论事轻忽恣肆意不相属者其于予文也而如此有体矣不轻忽恣肆矣意殊属矣予虽劳且贱亦何惮而不为若予辈举业之文使闱中劣史易书迷目者不数句辄加红勒而犹津津为之不巳则诚可叹耳故予弟之弃而不为视梁子之即以所为史与古文者为之尤为自得姑戏为梁子题此以示予弟曰而毋谓梁子非畊也则亦无疑于予之不畊也







　　明文海巻三百九
　　钦定四库全书
　　明文海巻三百十　　　　　　余姚黄宗羲编序一百一
　　时文
　　刻因是编序【甲子四月　冯元飏】
　　天下之纷纷也以是非之多予欲一之则固不能一之不能一之而必欲予一之则请无言非而专言是盖以予盱衡天下少有不是者也竖者是人横者是兽上者是鸟下者是鱼专言人则竖者是鼻横者是眼上者是顶下者是趾倒生者是髪顺生者是髯吐于口即是言语写于手即是文章有韵即是诗比于弦板即是曲传于经译于书具一承破起结即是时义中式进呈即是墨巻程文付之□人即是二十房即是诗六房无分于施嫱嫫母丽姬敦洽毛曽夏安仁孟阳也无分于殷盘周诰秦碑汉疏八代衰而宗元腐冗也无分于汉魏六朝初盛中晩阳五张尤李赤也无分于秦青韩娥汉卿实甫絜傀儡歌踏踏也无分于瞿唐向顾三家村把笔冩仿学究也彼亦一是也此亦一是也因其是而是之少有不是者也然则今之诗六房真是矣其一百三十六人自是之其主司交是之其天下人目论耳食羣然是之而予乌得不是之则命之曰因是不可乎或有非之者曰是则是矣曷为文有中不中中又有选不选选又有行不行耶予黙良久曰如君言亦是也
　　陈昌基时文叙【冯元飏】
　　蘓子瞻论酒自云不能饮而好饮天下皆无在其上者仆之于文亦有云然天下之好论文者而不得论文皆无如予者也毎见时人或治诗古文与一行作吏率厌弃呕吐时文不复道仆每不然之诗古文正与同原一致即吏事何所相妨彼厌弃呕吐之者亦所谓明公未得酒中趣耳予浮湛诸生孝亷中二十年颇极研笔劳苦既释褐为工部日夜散筹计土木功乂不暇及此于时庚午粤西当有分较之役当时将以命予予以僚友有李愚公先达在不敢先之而辞寻乞假归久之还朝补春官当事者以例当出初拟使视学他郡国不果使备兵东吴逾年改视八闽学政于是解胄束图书就道矣以两台谬许请久任遂奉俞防中留已闻闽中士多有喜予往而恨其不果者又明年以复社事被谪迁而去闽中益以不蚤得己为恨盖予平生好论文而所遇往往不得论文其踪迹畧如此忆前在礼曹时予所司故郡国学政较阅天下诸学臣试巻独见山右袁临侯宪副衡隲精昭即位置次第一一有意髙下无爽心窃嗟服以白府主请遂考为天下最因退自思得为试官当如此矣己奉闽学之命不觉十年见猎心喜谓此行也闽虽士之渊薮乎要当竭泽取之所不杜絶一切孤立行巳意者非夫也忽被停夺真有鳯凰池之叹至以复社故谪迁乃差自慰曰不得以人文人士为功又幸以人文人士获罪足不负平生懐来尔闽中陈子昌基予二十年论文之素交也寄书与诗讥予予报之诗非闗有意贪鲈鲙只是无縁吃茘枝昌基又报书曰公不来闽是为浮丘公不使相鹤九方臯不使相骏也此见誉良过矣彼二贤者予则安敢然以予之好论文而不得论文直是杨妃不使吃茘支耳昌基有时文一轴走三千里函寄使予论之八闽人文人士之美故不独茘支既得吾昌基尽在斯矣茘支以君著作紫为第一品如昌基鲜新隽腴竒怪之文大小紫不足为其味也巻轴却还眞乃三日手香一生快饱予行虽不至闽每见昌基信至得其书与诗与文辄当红尘百十骑来也
　　时文易题辞【陆符】
　　厯律防纬壬遁方技皆易也不可谓易之至然精数妙术类足尽易之神而明其道于不废传注义疏则所谓传道而授业者紫阳本义其一家耳后世有集大成之言而吾国家遂定以试士然两祖明诏勅举子得杂用程传注疏载在令典于四书五经又各纂修大全列之学宫圣明度越诚不欲专私家学以成经术之陋也后之攻易者狎其捷径便于取世资而工于投拙目章句栉比附会而縁饰之防其所短文致其所未备父课子受师传弟习旦夕简练以需其一日本义之学滥于时文易之神明至此而遂穷则常为之昌言曰厯律防纬壬遁方技有易耳时文直足以亡易夫易安可亡哉黄楚望以经学著称胜国尝欲取近代理明义精之学用汉儒博物考古之功加之精思非尽悟传注之失虽欲投契其道无由至举二经则曰易欲明象春秋欲明书法吴临川喟叹以为前无古后无今今之索解为时文者不然蹄筌之説痼于辅嗣互体之学黜之马郑易象神明若以诗之兴体盖之迨乎孔翼则简陋因仍割裂猥琐吾师五十所学神明一生而果如今言年可无假编可无绝亦安所谓妙防不传戛戛乎欲其精思而投契也哉易不可亡而从此索解吾必以为啽呓而不可信矣余家世受易少好殚思率有孤明人惊匪制常取诸家义疏离合折衷及考之朱子晩年絶不满其易义而著述于语録大全者每多自髙其常説至余所谓孤明匪制者叅之前儒其所引触十常八九两载以来俯读仰思常得百十数条因欲取制义崖畧勒着家言题之曰时文易藏之家垫闲时开看不以示人极知无当世法而特为之者将以伸时文亡易之言庶几一日悬之通都大邑使有识者廓然于一代文万心的射明经用世之业断无不得与偏门技术旁魄而上下之事理则又退而思之传注义疏人人自谓尽易而易之神明卒不得尽朱蓝朴斵鼓吹羽翼与天俱生与人俱出百十数条何得便以尽易茍足尽易何必百十数条因简所録得五十六首曰可以为时文易或谓之曰所号为时文者将以与时浮沈众叹以为必识也彼父课子受师传弟习旦夕简练以需一日者岂知所谓经学传防精思不传也哉余曰厯律防纬壬遁方技世岂必数数知之其精数妙术可传而不可废夫固有在此不在彼者矣
　　时文易书后【陆符】
　　苏子瞻尝言三代之衰学校废阙其所犹贤乎后世者士未知有科举之利其言语文章虽不必皆通圣人而卓然可用无不出于意之所谓诚然者故于廷试策士见举人阿谀顺旨率得上第愤懑因拟进士对策上之表云科场之文风俗所系且曰上将推广圣言庶补万一下将开示四方少救风俗子瞻岂不知拟对之策必无补登録哉茍于圣言风俗毫禆益尚不惮冒讳以为之科举之滥至于时文利之所在靡然成化时文易之于经学世风何如也可以其无利于科举灭没而不作乎王俭曰易体精防实贯羣籍岂可专据小王便为该备虞集亦言圣经深逺非一人之见可尽试艺之文不得先立成意推其髙者取之通人之言诚非好异矣文者载道之器也修辞立诚则易固言之晁董公孙之流汉之所谓儒术也其文辞皆不能无科举之累扬子云着拟经可谓亡其累而称载道矣然好以艰深之辞文其浅陋诚然者果若是耶顾以此语今日时文则举不足望涯际而一以逢时一以矫俗非其器而往往有其弊焉子瞻之易传未必皆易之至也注疏百家卒无以前之者其文妙耳其文妙者言语文章不必皆通圣人而卓然有用于当世夫易固开天之书而佑圣之学也其体精防实贯羣籍则固非文不阐非妙不传而非诚然者则无以卓絶乎前后余之为时文易也尝从其诚然者求之矣茍有能读者即惊其理诧其意以为决无当于试艺而不得不回翔于文情章法顿挫唱叹之间苏子窜海外因先志成易传常幷所撰书论语挟以渡海阨于合浦夜起徬徨抚之喟然而曰天未欲使从是也今日必济子瞻亦安能信其终必济哉诚然者其必不可没耳诚然者必不可没时文易之于经学世风何如也可以其无利科举灭没而不作乎哉
　　董笔公文稿叙【陆符】
　　余从去秋辄自诅行当此身眼不识一古文奇字手不更操一杂作惟日取逢世帖括彊记便读使心口手从此脱换以酬举肥之目乃吾友笔公方刻其一二藏稿质之当世以序见属遂不能终守其戒盖笔公之文与人于当世识者吾固愿其出与共鉴之也则亦言其为笔公者而巳笔公为人豪举通侠夷脱世数心厌尘杂常独居僧寮购茀地葺为精庐竹蕉几蒨深窈窕偃息其中删诵不辍举业之余间以诗酒自娱散髪箕踞白眼长啸凡伏谒迎尘邀作声誉即深自引匿惟恐若凂其人本末大都率行巳意故其为文亦皆萧散跌宕超出纒缚洗涤名理吐灵心所为文如其人天机最深茟公之为茟公余所能道之者此矣今国门行稿大帙悬布读其题叙人人皆当命世固非失时从事者所宜言至一时辈流狂惑失性鞅掌名士负贩声价社刻稿刋布阛阓窜取海内名胜人物姓氏张大交游未尝识面把手撰造评跋若最亲昵每一文出比拟题唱左氏公谷韩非吕覧管子淮南庄骚荀列司马班扬以至唐宋大家非曰逼眞辄谓过之且不问左氏而下作者之业凡得着见今世其经营成就代不数人人不数作莫不涵负天地研极性灵以得断无繇今之世尽槩代操觚之家人起而兼擅之且起而兼擅者乂不必如著书论纂所谓古文辞其业而直欲备见之于制举义之理即此矜躁诞妄横据胸中巳不足复语文心变化矣尚何暇与之议论长短失得哉董公仁当西汉之季曹魏之初窃叹年少不以学问为本国士不以清修为业合党连羣褒赏戮附已则叹不容口不附则伪作瑕衅欧阳子之称尹师鲁文章曰简而有法以为六经惟春秋足以当之又举其学问曰通知古今此语必求其可亦曰当惟孔孟今党所附而讐所不附者其满口赞叹使许终身所作曰简而法而不许其学问通知古今必以为轻薄之甚而不知隂以孔孟六经纂亦非当世有识所肯许也余诵法欧公而茟公亦缅怀先民心诽流辈之所为故余之叙茟公也亦言其为茟公者正欲当世有识知狂惑失性之时尚有孤心髙寄如其人而余之毁戒操作称道同心亦不至盈口党附以为观听者欺饰庶几无愧欧公而且勿贻公仁所叹然则人与文必如茟公然后刋布稿草贽投当世乃无不可也甲戌立春后三日书于环堵之斋阁
　　且就编序【陆符】
　　西安余式如癸酉之秋余相见于南屏出手业见示頵然未易才也落落别去今年至武林又以近作投余名其编曰且就余曰何居尝闻诸曽子曰且就业夕而自省役身以守业君子之志事也余避席而叹曰此士职乎昔者先王使有司令于官府曰各修乃职其修此耳式如以为今天下尚有知日夕焉者哉不知有日夕宁复知此日夕所有又安肯役役于问学徳行若官守者之各效一职以是为守业也吾见连帷接席然膏继晷者有矣饱豢时物以弋获世资目方于训诂之驾説心重摇于纸册之铃言一旦通仕籍号王臣胸臆间时物酋老朽顿于无可复理之地其所据为业者非天下之故性命之理也纎趋党誉誷上陈功营求尊便封殖田舍鞠躬负墙以交贵势轩睂吐气以傲同人旦昼昏于醉饱漏夜困于姬娈望榻而寝不知夕何省见晓而起不知旦何就学士大夫之失职至今时岌乎亦曰殆也矣顾欲与之谈古君子尽职守业之志事日掖羣蒙而号日月之升恒也亦何益哉古之君子朝而受业昼而讲贯夕而习复夜而计过其役役于省其身而不敢即安者凡以守业尽职无玩愒此日夕耳从是为卿大夫其考职谋政序绩庇家供其所职取诸家修而巳裕便闲习利虽极鞅掌不以赜动厌乱相揉挫天下始皆尊仰士职而天子亦得收其赞佐宣导以暨及乎农商百工辑敉乎州闾族党师师惟时理道淳备而福祚隆阜岂非大业之所就欤而要皆无当于今之时物也守不时物之业吾几几为式如虑之矣式如质性淬敏经史百家记问淹洽凡舆地氏族兵刑医卜之书人所庋置不复观道者式如不特流览率能条理始末考究研讨盖博而约守古人修举职业之方大畧兼备且好修自立髙视人物之表是克就者业内省者身斯其人岂日夕贸迁化居而去吾知其视隂惜晷计过即安怀古人之用心与晦明风雨相将于不自巳者非今人所能企而就也即其摇笔落纸虽一时命世之业备古人立诚之脩以是名编可谓能尊行所闻以克举厥职式如之成就又岂饱豢时物者可测量而项背焉者哉今上旁求经明行修之士相与解蹇极涣而学士家率以虚声浮气矜许相应意主于居业而不知其失职巳甚至有意气激昂名节砥砺而大闲一亏文德鲜懿率为侧目者盱睢之待为当世有志行者切齿而怨讐因之以恣讥笑此亦未尝闻曽子日夕就省之训而以身徇物者耳昔孔学之传顔以黙识曽以唯闻盛徳大业未坠一支此不特斯文之任抑亦吾道之责也舍式如何修而得一拭目也哉
　　二江山中草叙【失名】
　　横山在武林极西溪山隈隩气象邃古吾友江道闇筑室移家读书其中从弟道禹随而比业焉余絶慨慕之因怪今时人士疾走声价喘汗交属魂魄寤寐几不自有而二江幽居坦步畔散人表浩然以养同心而言抱持深心吞吐毫素所谓尘垢糠粃犹足陶铸者也况以之参发圣贤而抒冩其性情也哉凡今人人稿草家家剞劂结社列门戸谈文如讦讼学士抚揣应制之资至挟为招摇排击之局触目睚眦迕之辄裂横胸机穽蹈之立陷诪张科读傅防功令大言濶论以撼当路矜躁为名因而渔利直欲挠执天纲鼓煽流俗昔东汉之季气节文章相奬成风志髙维世昌俊顾及之林始以标目清刚继且逋逃隠匿清议簒乎官方士论轩于王宪巳啓羣奸分裂目无朝廷之渐信乎士风匪细世运所出茍怀同舟遇风之心稍知覆巢压卵之势当必不忍以天下大事供一巳恣睢者夫讼者师之始也故曰作事谋始又曰讼不可长今天下盗贼横流蔓延不治国家宵旰多事盱眙安攘方且申勅制科鼓舞人士思得一道同心出相倚庇乃兵心时见于文事鬬气日长于同人巳事之鉴徒资虚语顾安得人人如二江保有此空山以收招魂魄休息寤寐逍遥六艺吐百家而和平其音以要神听乎如是而天下友朋不胶漆狱讼不衰息干戈不偃戢者其理道皆虚诞而载记为妄作也其然也耶夫庠序为风教之首人士乃民庶之望心术则文章之本举世之士狂惑披猖忠孝节义经术事功口不絶谈手不絶书徒知起而校其术不思退而考其心亦可谓浮伪之淫滥矣反浮以沈黜伪以眞则山中之人始足重于当世也夫士登廊庙者犹不可无蓑笠山林之志吾岂定山中必佳士特当今人士所少者正此志耳士而徒以养交宿名乘风张羽不极涂面汩心不得底止心所变相必至狡而驵侩腼而优伥隂鸷忍询而婢妾圉甚而距踊冠帻齽齘刼人以潜肆其为莽为簒其为师始兵徴有不可知者于世复何倚庇识者窃鉴前事惟恐其殆或甚焉此岂盛明所得而宜有哉且夫国家而果肝眙安攘思以风厉庠序则效民庶正心术而一文章也舍山中之人亦何赖乎因是以为二江山中草叙
</div>
    <div class="pagination">
<a href="明文海_page84.html">上一页</a><span>...</span><a href="明文海_page80.html">80</a><a href="明文海_page81.html">81</a><a href="明文海_page82.html">82</a><a href="明文海_page83.html">83</a><a href="明文海_page84.html">84</a><span class="current-page">85</span><a href="明文海_page86.html">86</a><a href="明文海_page87.html">87</a><a href="明文海_page88.html">88</a><a href="明文海_page89.html">89</a><a href="明文海_page90.html">90</a><span>...</span><a href="明文海_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
