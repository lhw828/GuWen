<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 370 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 370 页/共 658 页</h1>
    <div class="content">　　每观载籍，志士仁人有发中心任直道而行者，有怀知阳愚负情曲从者，所用虽异，而并传後世。故比干处三仁之中，箕子为名贤之首。後人用舍，参差不同，各信所见，率应而至，或荣名显赫，或祸败系踵，此皆不量时趣，以身尝祸，虽有々之称，而非大雅之致，此亦下官所不为也。世人乃云下官正直，能犯艰难，斯谈实过。下官知主上圣明，明公虚己，思求格言，必不使尽忠之臣，屈于邪枉之门也。是以敢献愚诚，布之执事，岂与昔人拟其轻重邪！亦以臣之事君，惟思尽忠而已，不应复计利钝，事不允心则谠言悟主，义感于情则陈辞靡悔。若怀情藏意，蕴而不言，此乃古人所以得罪于明君，明君所以致法于群下者也。

　　桓温事迹，布在天朝，逆顺之情，暴之四海，在三者臣子，情岂或异！凡厥黔首，谁独无心！举朝嘿嘿，未有唱言者，是以顿笔案气，不敢多云。桓温于亡祖，虽其意难测，求之于事，止免黜耳，非有至怨也。亡父昔为温吏，推之情礼，义兼他人。所以每怀愤发，痛若身首者，明公有以寻之，王以下官议殷浩谥，不宜暴扬桓温之恶。感其提拔之恩，怀其入幕之遇，托以废黜昏暗，建立圣明，自谓此事足以明其忠贞之节，明公试复以一事观之。昔周公居摄，道致升平，礼乐刑政皆自己出。以德言之，周公大圣，以年言之，成王幼弱，犹复遽避君位，复子明辟。汉之霍光，大勋赫然，孝宣年未二十，亦反万机。故能君臣俱隆，道迈千岁。若温忠为社稷，诚存本朝，便当仰遵二公，式是令矩，何不奉还万机，退守藩屏？方提勒公王，匡总朝廷，岂为先帝幼弱，未可亲政邪？将德桓温，不能听政邪？又逼胁袁宏，使作九锡，备物光赫，其文具存，朝廷畏怖，莫不景从，惟谢安、王坦之以死守之，故得稽留耳。会上天降怒，奸恶自亡，社稷危而复安，灵命坠而复构。

　　晋自中兴以来，号令威权多出强臣，中宗、肃祖敛衽于王敦，先皇受屈于桓氏。今主上亲览万机，明公光赞百揆，政出王室，人无异望，复不于今大明国典，作制百代，不审复欲待谁？先王统物，必明其典诰，贻厥孙谋，故令问休嘉，千岁承风。愿明公远览殷周，近察汉魏，虑其所以危，求其所以安，如此而已。（《晋书·范弘之传》）

　　○与王书

　　见足下答仲堪书，深具义发之怀。夫人道所重，莫过君亲，君亲所系，忠孝而已，孝以扬亲为主，忠以节义为先。殷侯忠贞居正，心贯人神，加与先帝隆布衣之好，著莫逆之契，契阔艰难，夷以之，虽受屈奸雄，志达千载，此忠良之徒所以义干其心不获以已者也。既当时贞烈之徒所究见，亦後生所备闻，吾亦何敢苟避狂狡，以欺圣明。足下不推居正之大致，而怀知己之小惠，欲以莫府之小节夺名教之重义，于君臣之际，既以亏矣。尊大君以殷侯协契忠规，同戴王室，志厉秋霜，诚贯一时，殷侯所以得宣其义声，实尊大君协赞之力也。足下不能光大君此之直志，乃感温小顾，怀其曲泽，公在圣世，欺罔天下，使丞相之德不及三叶，领军之基一构而倾，此忠臣所以解心，孝子所以丧气，父子之道固若是乎？足下言臣则非忠，语子则非孝，二者既亡，吾谁畏哉！

　　吾少尝过庭，备闻祖考之言，未尝不发愤冲冠，情见乎辞。当尔之时，惟覆亡是惧，岂暇谋及国家。不图今日得操笔斯事，是以上愤国朝无正义之臣，次惟祖考有没身之恨，岂得与足下同其肝胆邪？先君往亦尝为其吏，于时危惧，恒不自保，仰首圣朝，心口愤叹，岂复得计策名昔日，自同在三邪？昔子政以五世纯臣，子骏以下委质王莽，先典既已正其逆顺，後人亦已鉴其成败。每读其事，未尝不临文痛叹，愤忾交怀。以今况古，乃知一揆耳。（《晋书·范弘之传》）
卷一百二十六
熊远
远字孝文，豫章南昌人，初为县功曹，郡辟文学掾，察孝廉不行，郡又辟功曹，州又辟主薄别驾秀才，除监军华轶司马，领武昌太守宁远将军，元帝为丞相，引为主簿，转参军，又转从事中郎，及即位，累迁太子中庶子、尚书左丞、散骑常侍，转御史中丞，迁侍中，出补会稽内史，王敦举兵，徵拜太常，敦引为长史，寻病卒，有集十二卷。

　　○广昌乡君丧宜废冬至小会表

　　案礼，君于卿大夫，比葬不食肉，比卒哭不举乐，恻隐之心，未忍行吉事故也，被尚书符，冬至後二日小会。臣以为广昌乡君丧殡日浅，圣恩垂悼。礼，大夫死，废一时之祭，祭犹可废，而况馀事乎？冬至唯可群下奉贺而已，未宜便小会。（《晋书·礼志》中，元帝姨广昌乡君丧未葬，中丞熊远表，又见《通典》八十一、一百四十七。）

　　○闻北陵被发上疏

　　园陵既不亲行，承传言之者未可为定。且园陵非一，而直言侵犯，远近吊问，答之宜当有主。谓应更遣使摄河南尹案行，得审问，然後可发哀。即宜命将至洛，修复园陵，讨除逆类。昔宋杀无畏，庄王奋袂而起，衣冠相追于道，军成宋城之下。况此酷辱之大耻，臣子奔驰之日！夫修园陵，至孝也；讨逆叛，至顺也；救社稷，至义也；恤遗黎，至仁也。若修此四道，则天下响应，无思不服矣。昔项羽杀义帝以为罪，汉祖哭之以为义，刘项存亡，在此一举。群贼豺狼，弱于往日；恶逆之甚，重于丘山。大晋受命，未改于上；兆庶讴吟，思德于下。今顺天下之心，命<豸>貅之士，鸣檄前驱，大军後至，威风赫然，声振朔野，则上副西土义士之情，下允海内延颈之望矣。（《晋书·熊远传》，元帝作相，列为主簿时传，北陵被发，将举哀，远上疏。）

　　○上疏谏亲征杜

　　皇纲失统，中夏多故，圣主肇祚，远奉西都。梓宫外次，未反园陵，逆寇游魂，国贼未夷。明公忧劳，乃心王室，伏读圣教，人怀慷慨，杜小竖，寇抄湘川，比年征讨，经载不夷。昔高宗伐鬼方，三年乃克，用兵之难，非独在今。伏以古今之霸王遭时艰难，亦有亲征以隆大勋，亦有遣将以平小寇。今公亲征，文武将吏，度支筹量、舟舆器械所出若足用者，然後可征。愚谓宜如前遣五千人，径与水军进征，既可得速，必不後时。昔齐用穰苴，燕晋退军；秦用王翦，克平南荆。必使督护得才，即贼不足虑也。（《晋书·熊远传》，远转丞相参军，时琅邪国侍郎王鉴劝帝亲征杜，远上疏。）

　　○因灾异上疏

　　被《庚午诏书》，以雷电震，暴雨非时，深自克责。虽禹汤罪己，未足以喻。臣暗于天道，窃以人事论之。陛下节俭敦朴，恺悌流惠，而王化未兴者，皆群公卿士不能夙夜在公，以益大化，素餐负乘。秕秽明时之责也。

　　今逆贼猾夏，暴虐滋甚，二帝幽殡，梓宫未反，四海延颈，莫不东望。而未能遣军北讨，雠贼未报，此一失也。昔齐侯既败，七年不饮酒食肉。况此耻尤大。臣子之责，宜在枕戈为王前驱。若此志未果者，当上下克俭，恤人养士，彻乐减膳，惟修戎事。陛下忧劳于上，而群官未同戚容于下，每有会同，务在调戏酒色而已，此二失也。选官用人，不料实德，惟在白望，不求才干，乡举道废，请托交行。有德而无力者退，修望而有助者进；称职以违俗见讥，虚资以从容见贵。是故公正道亏，私涂日开，强弱相陵，冤枉不理。今当官者以理事为俗吏，奉法为苛刻，尽礼为谄谀，从容为高妙，放荡为达士，骄蹇为简雅，此三失也。

　　世所谓三失者，公法加其身；私议贬其非；转见排退，陆沈泥滓。时所谓三善者，王法所不加；清论美其贤；渐相登进，仕不辍官，攀龙附凤，翱翔云霄。遂使世人削方为圆，挠直为曲，岂待顾道德之清涂，践仁义之区域乎！是以万机未整，风俗伪薄，皆此之由。不明其黜陟，以审能否，此则俗未可得而变也。

　　今朝廷群司以从顺为善，相违见贬，不复论才之曲直，言之得失也。时有言者，或不见用，是以朝少辩争之臣，士有禄仕之志焉。郭翼上书，武帝擢为屯留令，又置谏官，所以容受直言，诱进将来，故人得自尽，言无隐讳。任官然後爵之，位定然後禄之。敷奏以言，明试以功，车服以庸。舜犹历试诸难，而今先禄不试，甚违古义，乱之所由也。求才急于疏贱，用刑先于亲贵，然後令行禁止，野无遗滞。尧取舜于仄陋，舜拔贤于岩穴，姬公不曲绳于天伦，叔向不亏法于孔怀。今朝廷法吏多出于寒贱，是以章书日奏而不足以惩物，官人选才，而不足以济事。宜招贤良于屠钓，聘耿介于丘园。若此道不改，虽并官省职，无救弊乱也。能哲而惠，何忧乎兜，何迁乎有苗，何畏乎巧言令色孔壬！此官得其人之益也。（《晋书·熊远传》，远为御史中丞，时冬雷电，且大雨，帝下书责躬引过，远复上疏。）

　　○奏请议狱皆准律令

　　礼以崇善，法以闲非，故礼有常典，法有常防，人知恶而无邪心。是以周建象魏之制，汉创画一之法，故能阐弘大道，以至刑厝。律令之作，由来尚矣。经贤智，历夷险，随时斟酌，最为周备。自军兴以来，法度陵替，至于处事不用律令，竞作属命，人立异议，曲适物情，亏伤大例。府立节度，复不奉用，临事改制，朝作夕改，至于主者不敢任法，每辄关谘，委之大官，非为政之体。若本曹处事不合法令，监司当以法弹违，不得动用开塞，以坏成事。案法盖粗术，非妙道也，矫割物情，以成法耳。若每随物情，辄改物制，此为以情坏法。法之不一，是谓多门，开人事之路，广私请之端，非先王立法之本意也。凡为驳议者，若违律令节度，当合经传及前比故事，不得任情以破成法。愚谓宜令录事更立条制，诸立议者皆当引律令经传，不得直以情言，无所依准，以亏旧典也。若开塞随宜，权道制物，此是人君之所得行，非臣子所宜专用。主者唯当徵文据法，以事为断耳。（《晋书·刑法志》，《通典》一百六十四，元帝为丞相时，主簿熊远奏云云。）

　　○建议劝农桑

　　立春之日，天子祈谷于上帝，乃择元辰，载耒耜，帅三公、九卿、诸侯、大夫，躬耕帝藉，以劝农功。《诗》云：“弗躬弗亲，庶人不信。”自丧乱以来，农桑不修，游食者多，皆由去本逐末故也。（《晋书·熊远传》，江东草创，农桑弛废，远建议。）

　　○怀帝梓宫未返正会不宜作乐议

　　谨案尚书，尧崩，四海遏密八音。《礼》云，凶年，天子彻乐减膳。孝怀皇帝梓宫未反，豺狼当涂，人神同忿。兆庶怨嗟。公明德茂亲，社稷是赖。今杜蚁聚湘川，比岁征行，百姓疲弊，故使义众奉迎未举。履端元日，正始之初，贡士鳞萃，南北云集，有识之士于是观礼。公与国同体，忧容未歇。昔齐桓贯泽之会，有忧中国之心，不召而至者数国，及葵丘自矜，叛者九国。人心所归，惟道与义。将绍皇纲于既往，恢霸业于来今，表道德之轨，阐忠孝之仪，明仁义之统，弘礼乐之本，使四方之士退怀嘉则，今荣耳目之观，崇戏弄之好，惧违《云》、《韶》、《雅》、《颂》之美，非纳轨物，有尘大教。如矜黎庶涂炭之困，以废欢悦伎乐之事，谓宜设膳以赐群下而已。（《晋书·熊远传》，《通典》一百四十七，建兴元年十二月，主簿熊远议。）

　　○谏以尚书令荀组领豫州牧启

　　伏见吏部以太尉荀组为尚书令，复令豫州牧。自三代以来，未闻以纳言之臣而出领牧伯者。组朝之素望，识了旧典，不应处外。（《初学记》十一，《通典》二十二。）

　　○论亲死贼中启

　　父母死河北贼中，如襄国平阳，可依此制。若王化所被，人迹所及，可往而不往，非以笃孝道也。诗人丧马，犹求之林下，不得漫依东关。（《通典》九十八）
辛谧
谧字叔重，又字处道，陇西狄道人，召拜太子舍人诸王文学，不起，永嘉末以为兼散骑常侍，慰抚关中，刘聪陷长安，徵太中大夫，不受，历石勒石虎，并不应辟命，冉闵僭号，徵为太常，不食而卒。

　　○遗冉闵书

　　昔许由辞尧，以天下让之，全其清高之节。伯夷去国，子推逃赏，皆显史牒，传之无穷。此往而不反者也。然贤人君子虽居庙堂之上，无异于山林之中，斯穷理尽性之妙，岂有识之者邪！是故不婴于祸难者，非为避之，但冥心至趣而与吉会耳。谧闻物极则变，冬夏是也；致高则危，累棋是也。君王功已成矣，而久处之，非所以顾万全远危亡之祸也。宜因兹大捷，归身本朝，必有许由、伯夷之廉，享松乔之寿，永为世辅，岂不美哉！（《晋书·隐逸辛谧传》，又见《十六国春秋》十九。）
孔夷
夷，建兴初为从事中郎。

　　○颜含周丧嫁女议

　　郑玄以未嫁成人降其旁亲，以明当及时者同降。若嫁有时而遭丧，因丧而降之，非言齐衰之中可嫁女。学者多昧此旨，非独在今，含应见原。（《通典》六十，刘隗上言，王籍周丧娶，主簿江启，又言颜含周丧遣女，从事中郎议主簿孔夷议。）
孔愉
愉字敬康，会稽山阴人，吴平迁洛，後还乡，建兴初年五十，始应元帝召为丞相掾，仍除驸马都尉，参丞相军事，以讨华轶功封馀不亭侯，建武初长兼中书郎，大兴中出为司徒左长史，累迁吴兴太守，明帝时拜御史中丞，迁侍中，成帝时为太常，徙尚书，转尚书右仆射，领东海王师，迁左仆射，後为尚书仆射。转护军将军，加散骑常侍，复徙领军将军，加金紫光禄大夫，领国子祭酒，出为镇军将军会稽内史，致仕，咸康八年卒，年七十五，赠车骑将军开府仪同三司，谥日贞。

　　○重表让禀赐

　　臣以朽暗，忝厕朝右，而以惰劣，无益毗佐。方今强寇未殄，疆场日骇，政烦役重，百姓困苦，奸吏擅威，暴人肆虐，大弊之後，仓库空虚，功劳之士，赏报不足，困悴之馀，未见拯恤，呼嗟之怨，人鬼感动。宜并官省职，贬食节用，勤抚其人，以济其艰。臣等不能赞扬大化，纠明刑政，而偷安高位，横受宠给，无德而禄，殃必及之，不敢横受殊施，以重罪戾。（《晋书·孔愉传》，咸和八年，诏给左仆射，愉以二十人禀赐，愉上疏固让，优诏不许，重表。）

　　○奏日蚀伐鼓非旧典

　　《春秋》，日有蚀之，天子伐鼓于社，攻诸阴也；诸侯伐鼓于朝，臣自攻也。案尚书符，若日之有变，便击鼓于诸门，有违旧典。（《晋书·礼志》上，《宋书·礼志》一，又《通典》七十八作有司奏。）

　　○为旧君服议

　　应从弟子服师之制。昔夫子既丧，门人若丧父而无服，吊服加麻。今纵不能尔，自宜三月，加以，未闻深衣之制，白袷布衣，是今之吉服，君吊其臣狯锡，况临故君，而可夺情服乎？（《通典》九十）
孔汪
汪字德泽，愉子，孝武时累迁至侍中尚书太常卿，出为征虏将军、假节都督交广二州军事平越中郎将、广州刺史，太元十七年卒，有集十卷。

　　○四府君郊配议

　　太始开元，所以上祭四府君，庆以世数尚近，可得飨祠，非若殷周先世，王迹所因也。向使京兆尔时在七世之外，自当不祭此四王。推此知既毁之後，则殷所绝矣。（《宋书·礼志》三、太元十二年，诏议明堂郊祀，太常孔汪议。）

　　○答范甯问

　　范甯问孔德泽云：“甲无子，取其族子乙为後。所生父没，降服周。甲晚自生子，乙归本家。後甲终，乙当有服否？若服，当制何服？”孔答曰：“代人行之，似当无服。继母尝为母子，既出服周。推此粗可相况。”（《通典》九十六）

　　范又难：“必当有服，未辨服之定准。云继母既出服周，此礼所出为分明释耳”。孔又答云：“继母出为服周，是父没而嫁，贺循要记亦谓之出。当以舍此适彼，不独在嫁，可以意领，故不必继于本也”。（同上）
孔安国
安国字安国，愉第三子，孝武时为侍中太常，安帝时再为会稽内史，迁领军将军，领东海王师，历尚书左右仆射，义熙四年卒，赠左光禄大夫。

　　○殷祠启

　　元兴三年夏，应殷祠。昔年三月，皇舆旋轸。其年四月，便应殷，而太常博士徐乾等议云：“应用孟秋”。台寻校自太和四年相承皆用冬夏，乾等既伏应孟冬，回复追明孟秋非失。御史中丞范泰议：“今虽既之後，得以蒸尝，而无殷荐之比。太元二十一年十月应殷，烈宗以其年九月崩。至隆安三年，国家大吉，乃修殷事。又礼有丧则废吉祭，祭新主于寝。今不设别寝，既，祭于庙。故四时蒸尝，以寄追远之思，三年一，以习昭穆之序，义本各异。三年丧毕，则合食太祖，遇时则殷，无取于限三十月也。当是内台常以限月成旧”。就如所言，有丧可殷。隆安之初，果以丧而废矣。月数少多，复迟速失中。至于应寝而修，意所未譬。（《宋书·礼志》三，义熙二年六月，白衣领尚书左仆射孔安国启云云。）
</div>
    <div class="pagination">
<a href="全上古三代秦汉三国六朝文_page369.html">上一页</a><span>...</span><a href="全上古三代秦汉三国六朝文_page365.html">365</a><a href="全上古三代秦汉三国六朝文_page366.html">366</a><a href="全上古三代秦汉三国六朝文_page367.html">367</a><a href="全上古三代秦汉三国六朝文_page368.html">368</a><a href="全上古三代秦汉三国六朝文_page369.html">369</a><span class="current-page">370</span><a href="全上古三代秦汉三国六朝文_page371.html">371</a><a href="全上古三代秦汉三国六朝文_page372.html">372</a><a href="全上古三代秦汉三国六朝文_page373.html">373</a><a href="全上古三代秦汉三国六朝文_page374.html">374</a><a href="全上古三代秦汉三国六朝文_page375.html">375</a><span>...</span><a href="全上古三代秦汉三国六朝文_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
