<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 79 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 79 页/共 396 页</h1>
    <div class="content">　　○奏对四

　　雨雹对【汉董仲舒】

　　元光元年二月京师雨雹鲍敞问董仲舒曰雹何物也何气而生之仲舒曰阴气胁阳气天地之气阴阳相半和气周回朝夕不息阳徳用事则和气皆阳建巳之月是也故谓之正阳之月阴徳用事则和气皆阴建亥之月是也故谓正阴之月十月阴虽用事而阴不孤立此月纯阴疑于无阳故谓之阳月诗人所谓日月阳止者也四月阳虽用事而阳不独存此月纯阳疑于无阴故亦谓之阴月自十月以后阳气始生于地下渐冉流散故言息也阴气转收故言消也日夜滋生遂至四月纯阳用事自四月以后阴气始生于天上渐冉流散故云息也阳气转收故言消也日夜滋生遂至十月纯阴用事二月八月阴阳正等无多少也以此推移无有差忒运动抑扬更相动荡则熏蒿歊蒸而风雨云雾电雷雪雹生焉气上薄为雨下薄为雾风其噫也云其气也雷其相击之声也电其相击之光也二气之初蒸也若有若无若实若虚若方若圎攅聚相合其体稍重故雨乗虚而坠风多则合速故雨大而疎风少则合迟故雨细而宻其寒月则雨凝于上体尚轻微而因风相袭故成雪焉寒有髙下上暖下寒则上合为大雨下凝为冰霰雪是也雹霰之流也阴气暴上雨则凝结成雹焉太平之世则风不鸣条开甲散萌而已雨不破块润叶津茎而已雷不惊人号令启发而已电不眩目宣示光耀而已雾不塞望浸淫被泊而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则阴阳和风雨时也政多纰缪则阴阳不调风发屋雨溢河雪至牛目雹杀驴马此皆阴阳相荡而为祲沴之妖也敞曰四月无阴十月无阳何以明阴不孤立阳不独存耶仲舒曰阴阳虽异而所资一气也阳用事此则气为阳阴用事此则气为阴阳阴之时虽异二体常存犹如一鼎之水而未加火纯阴也加火极热纯阳也纯阳则无阴气息火水寒则更阴矣纯阴则无阳加火水热则更阳矣然则建巳之月为纯阳不容都无复阴也但是阳家用事阳气之极耳荠麦枯由阴杀也建亥之月为纯阴不容都无复阳也但是阴家用事阴气之极耳荠麦始生由阳升也其尤者葶苈死于盛夏欵冬花于严寒水极阴而有温泉火至阳而有凉焰故知阴不得无阳阳不容都无阴也敞曰冬雨必暖夏雨必凉何也曰冬气多寒阳气自上跻故人得其暖而下蒸成雪矣夏气多暖阴气自下升故人得其凉而上蒸成雨矣敞曰雨既阴阳相蒸四月纯阳十月纯阴斯则无二气相薄则不雨乎曰然纯阳纯阴虽在四月十月但月中之一日耳敞曰月中何日曰纯阳用事未夏至一日纯阴用事未冬至一日朔旦夏至冬至其正气也敞曰然则未至一日其不雨乎曰然颇有之则妖也和气之中自生灾沴能使阴阳改节暖凉失度敞曰灾沴之气其常存耶曰无也时生耳犹乎人四支五脏中也有时及其病也四支五脏皆病也敞迁延负墙俛揖而退

　　对台诘辞【郎顗】

　　台诘顗曰对云白虹贯日政变常也朝廷率由旧章何所变易而言变常又言当大蠲法令革易官号或云变常以致灾或改旧以除异何也又阳嘉初建复欲改元据何经典其以实对顗对曰方春东作布徳之元阳气开发养导万物王者因天视听奉顺时气宜务崇温柔遵其行令而今立春之后考事不息秋冬之政行乎春夏故白虹春见掩蔽日曜凡邪气乗阳则虹蜺在日斯皆臣下执事刻急所致殆非朝廷优寛之本此其变常之咎也又今选举皆归三司毎有选用辄参之掾属公府门巷宾客填集送往迎来财货无巳其当迁者竞相荐谒各遣子弟充塞道路开长奸门兴致浮伪非所谓率由旧章也尚书职在机衡宫禁严宻私曲之意元不得通偏党之私或无所用选举之任不如还在机宻臣诚愚戆不知折中斯固逺近之论当今之宜又孔子曰汉三百载计厯改宪二百四岁为一徳五徳千五百二十歳五行更用王者随天譬犹自春徂夏改青服绛者也自文帝省刑适三百年而轻微之禁渐以殷积王者之法譬犹江河当使易避而难犯故易曰易则易知简则易从易简而天下之理得矣今去奢即俭以先天下改易名号随事称谓易曰君子之道或出或处同归殊途一致百虑是知变常而善可以除灾变常而恶必致于异今年仲竟来年入季仲终季始厯运变改故可改元所以顺天道也臣顗愚蔽不足以答圣问

　　对锺繇诘辞【魏毛玠】

　　锺繇诘毛玠曰司徒之职男子入于罪隶女子入于舂槀汉律罪人妻子没为奴婢黥墨之刑入于古典此何以负于神明之意而当致旱按典谟急恒寒若豫恒燠若寛则亢阳所以为旱玠之吐言以为寛邪以为急邪急当阴霖何以反旱成汤圣世野无生草周宣令主旱魃为虐亢旱以来积三十年归婢黥面为相值不玠讥谤之言流于下民不恱之声上闻圣听且以状对玠曰臣闻萧生缢死困于石显贾子放外谗在绛灌白起赐剑于杜邮晁错致诛于东市伍员絶命于吴都斯数子者或妬其前或害其后臣垂髫执简累勤取官职在机近人事所窜属臣以私亡执不絶语臣以寃亡理不细人情淫利为法所禁法禁于利埶能害之青蝇横生为臣作谤谤臣之人执不在它昔王叔陈生争政王廷宣子平理命举其契是非有宜曲直有所春秋嘉焉是以书之臣不言此无有时人说臣此言必有征要乞蒙宣子之辨而求王叔之对若臣以曲闻即刑之日方之安驷之赠赐剑之来比之重赏之惠谨以状对

　　西边患对【唐沈亚之】

　　元和十有二年夏六月亚之西出咸阳行岐陇之间采其风得西土亡降故老为余言边之所以为患可痛之状辞甚条悉或短曰微叟以西戎蠕蠕之旅而为邉出若言使闻壮塞匈奴杂虏之风叟曾不哭也葢天子之忧甚勤与师长分节符给所用以事边何困对曰不然今言所以为患者非一因此而边兵不得习伎险不得为固百姓不可为生如此吏尚轻易之然则壮蕃匈奴虽以逸马强弓乗严寒时南驰其来众不过数千其所掠民财货一人所举而已犹鸷隼不能止屯兵留塞且北迥千里而属烽望其兴尘知奔蹄之几视其状则烽燧次发然后收民畜严壁而待之且每岁八月戍有清野之火使其马无所食彼纵至不暇解鞍而旋矣而西戎则不然其众蚁聚多包山川沮陆之利其兵材虽不能当唐人然其策甚逺力战不患死所守必险所取必地而唐人军中以为材不能皆易之故自安西以东河兰尹甘及西凉至于会寜天水万三千里凡六镇十五军皆为西戎有由易而见亡也闻其始下凉城时围兵厚百里伺其城既窘乃令能通唐者告曰吾所欲城耳城中人无少长即能东吾亦谨兵无令有伤去者城中争号曰能围即解其后取他城尽如凉城之事由此人人皆顾生无坚城意自得其策以来为语相传尚近柰何客独不闻其说乎岐陇所以可固者以陇山为阻也昔其林比繁故戎不得为便道今尽于斩伐矣而蹈者无不达且又虚兵号与实十五又有非战鬬而役入山林伐麞鹿麂麏麝豪豕是徭者居十之三穷嵒障芟繁取材斤声合呌不息于寒暑是徭者居十之四发畜粟金缯文松大梓竒药珍禽熏臭之具挽辕于陆浮筏于渭东抵咸阳入长安部署相属是徭者居十之二其余兵当守烽击柝昼夜捕候者则皆困于饥寒衣食或经时不振顾其心怨望幸非常尚能当戎邪是皆赖主上圣神彼戎畏其化而不敢东刃今岐陇之土甚饶而农食不充粃稗衣结缕无完布其租税纳粟官一而耗倍细吏慿法而要赂赂厚者虽逋亦寛之虽粟后至必亟与符赂薄者或稽一日即白吏笞之粟当输则曰次当某人又当某人故有累日而不得者其它征徭放此农尽所获不能出其费尚无不忍吏是民由蓬息而处又何聊生今所患众多其畧可痛如此长吏终不省尚轻易之噫奈何为不困

　　文章辨体彚选巻一百四十八

　　●钦定四库全书

　　文章辨体彚选巻一百四十九

　　（明）贺复征 编

　　○奏议一

　　刘勰曰周爰谘谋是谓为议议之言宜审事宜也昔管仲称轩辕有明台之议则其来逺矣夫动先拟议明用稽疑所以敬慎羣务弛张治术必标以显义约以正辞文以辨洁为能不以繁缛为巧以明核为美不以深隠为竒乃为要耳驳者杂也杂议不纯故曰驳也　吴讷曰周书曰议事以制政乃不迷眉山苏氏释之曰先王人法并任而任人为多故临事而议是则国之大事合众议而定之者尚矣今采汉唐宋所上诸议次于奏疏以备一体

　　变法议【秦卫鞅】

　　孝公既用卫鞅鞅欲变法恐天下议已卫鞅曰疑行无名疑事无功且夫有髙人之行者固见非于世有独知之虑者必见教于民愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以强国不法其故茍可以利民不循其礼孝公曰善甘龙曰不然圣人不易民而教知者不变法而治因民而教不劳而成功縁法而治者吏习而民安之卫鞅曰龙之所言世俗之言也常人安扵故习学者溺扵所闻以此两者居官守法可也非所以论于法之外也三代不同礼而王五伯不同法而霸知者作法愚者制焉贤者更礼不肖者拘焉杜挚曰利不百不变法功不十不易器法古无过循理无邪卫鞅曰治世不一道便国不法古故汤武不循古而王夏殷不易礼而亡反古者不可非而循礼者不足多孝公曰善以卫鞅为左庶长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受上爵为私斗者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富无所芬华令既具未布恐民之不信已也乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之輙予五十金以明不欺卒下令令行扵民期年秦民之国都言初令之不便者以千数于是太子犯法卫鞅曰法之不行自上犯之将法太子太子君嗣也不可施刑刑其传公子虔黥其师公孙贾明日秦人皆趋令行之十年秦民大说道不拾遗山无盗贼家给人足民勇于公战怯扵私斗乡邑大治秦民初言令不便者有来言令便者卫鞅曰此皆乱化之民也尽迁之扵邉城其后民莫敢议令

　　焚诗书百家议【李斯】

　　始皇置酒咸阳宫愽士七十人前为寿仆射周青臣进颂曰他时秦地不过千里赖陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威徳始皇悦愽士齐人淳于越进曰臣闻殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长乆者非所闻也今青臣又面谀以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今餙虚言以乱实人善其所私学以非上之所建立今皇帝并有天下别黒白而定一尊私学而相与非法教人闻令下则各以其学议之入则心非出则巷议夸主以为名异取以为髙率羣下以造谤如此弗禁则主势降乎上党与成乎下禁之便臣请史官非秦记皆烧之非愽士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师制曰可

　　羣臣上帝号议【李斯】

　　丞相绾御史大夫劫廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可

　　羣臣论封建议【李斯】

　　丞相绾等言诸侯初破燕齐荆地逺不为置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏逺相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安寜之术也置诸侯不便

　　迎立代王议【汉宋昌】

　　诸大臣乃使人迎代王代郎中令张武等曰汉大臣习兵多诈愿称疾毋徃以观其变中尉宋昌曰秦失其政豪杰并起卒践天子之位者刘氏也天下絶望一矣髙帝封王子弟地犬牙相制所谓盘石之宗也天下服其强二矣除秦苛政施惠徳人人自安难动摇三矣以吕太后之严擅权専制太尉一呼士皆左袒此乃天授非人力也今大臣虽欲为变百姓弗为使其党宁能専一耶方今内有朱虚东牟之亲外畏吴楚淮阳琅琊齐代之强方今髙帝子独淮南王与大王大王又长贤仁孝闻扵天下故大臣因天下之心而欲迎立大王大王勿疑也代王报太后许之

　　文帝庙乐议【申屠嘉】

　　陛下永思孝道立昭徳之舞以明孝文皇帝之盛徳皆臣嘉等愚所不及臣等议曰功莫大扵髙皇帝徳莫盛于孝文皇帝髙皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子岁献祖宗之庙请着之竹帛宣布天下

　　请广贤才议【公孙弘】

　　谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一岁皆輙试能通一艺以上补文学掌故缺其髙第可以为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令他如律令

　　正朔服色议【儿寛】

　　帝王必改正朔易服色所以明受命扵天也创业变改制不相复推传序文则今夏时也臣等问学褊陋不能明陛下躬圣发愤昭配天地臣愚以为三统之制后圣复前圣者二代在前也今二代之统絶而不序矣惟陛下发圣德宣考天地四时之极则顺阴阳以定大明之制为万世则

　　击匈奴议【韩安国　王恢】

　　建元六年匈奴来请和亲上下其议大行王恢燕人数为边吏习胡事议曰汉与匈奴和亲率不过数岁即背约不如勿许举兵击之安国曰千里而战兵不获利今匈奴负戎马足懐鸟兽心迁徙鸟集难得而制得其地不足为广有其众不足为强自上古弗属汉数千里争利则人马罢虏以全制其敝势必危殆臣故以为不如和亲羣臣议多附安国于是上许和亲明年雁门马邑豪聂壹因大行王恢言匈奴初和亲亲信边可诱以利致之伏兵袭击必破之道也上乃召问公卿曰朕饰子女以配单于币帛文锦赂之甚厚单于待命加嫚侵盗无已边竟数惊朕甚愍之今欲举兵攻之何如大行恢对曰陛下虽未言臣固愿效之臣闻全代之时北有强胡之敌内连中国之兵然尚得养老长幼种树以时仓廪常实匈奴不轻侵也今以陛下之威海内为一天下同任又遣子弟乗边守塞转粟挽输以为之备然匈奴侵盗不已者无他以不恐之故耳臣窃以为击之便御史大夫安国曰不然臣闻髙皇帝尝围于平城匈奴至者投鞍髙如城者数所平城之饥七日不食天下歌之及解围反位而无忿怒之心天圣人以天下为度者也不以已私怒伤天下之功故乃遣刘敬奉金千斤以结和亲至今为五世利孝文皇帝又尝壹拥天下之精兵聚之广武常溪然终无尺寸之功而天下黔首无不忧者孝文寤扵兵之不可宿故复合和亲之约此二圣之迹足以为効矣臣窃以为勿击便恢曰不然臣闻五帝不相袭礼三王不相复乐非故相反也各因世宜也且髙帝身被坚执鋭蒙雾露沐霜雪行几十年所以不报平城之怨者非力不能所以休天下之心也今边竟数惊士卒伤死中国槥车相望此仁人之所隠也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与正朔服色非威不能制强弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使边郡乆废耕织以支胡之常事其势不相权也臣故曰勿击便恢曰不然臣闻鳯鸟乘于风圣人因于时昔秦缪公都雍地方三百里知时宜之变攻取西戎辟地千里并国十四陇西北地是也及后蒙恬为秦侵胡辟数千里以河为竟累石为城树榆为塞匈奴不敢饮马于河置■〈逢上火下〉■〈队上火下〉然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以强弩射且溃之痈也必不留行矣若是则北发月氐可得而臣也臣故曰击之便安国曰不然臣闻用兵者以饱待饥正治以待其乱定舍以待其劳故接兵覆众伐国堕城常坐而役敌国此圣人之兵也且臣闻之冲风之衰不能起毛羽强弩之末力不能入鲁缟夫盛之有衰犹朝之必莫也今将巻甲轻举深入长驱难以为功从行则迫胁衡行则中絶疾则粮乏徐则后利不至千里人马乏食兵法曰遗人获也意者有他缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之边吾选枭骑壮士阴伏而处以为之备审遮阻险以为其戒吾势已定或营其左或营其右或当其前或絶其后单于可擒百全必取上曰善乃从恢议

　　罢边备议【侯应】

　　周秦以来匈奴暴桀冦侵边境汉兴尤被其害臣闻北边塞至辽东外有阴山东西千余里草木茂盛多禽兽本冒顿单于依阻其中治作弓矢来出为冦是其苑囿也至孝武世出师征伐斥夺此地攘之扵漠北建塞徼起亭隧筑外城设屯戍以守之然后边境得用少安漠北地平少草木多大沙匈奴来冦少所蔽隠从塞以南径深山谷徃来差难边长老言匈奴失阴山之后过之未尝不哭也如罢备塞戍卒示夷狄之大利不可一也今圣徳广被天覆匈奴匈奴得蒙全活之恩稽首来臣夫夷狄之情困则卑顺强则骄逆天性然也前以罢外城省亭隧今裁足以候望通烽火而已古者安不忘危不可复罢二也中国有礼义之教训罚之诛愚民犹尚犯禁又况单于能必其众不犯约哉三也自中国尚建闗梁以制诸侯所以絶臣下之觊觎也设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乘塞则生嫚易分争之渐五也徃者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈候望急何然时有亡出塞者七也盗贼桀黠羣辈犯法如其窘迫亡走北出则不可制八也起塞以来百有余年非皆以土垣也或因山岩石木柴僵落溪谷水门稍稍平之卒徒筑治功费乆逺不可胜计臣恐议者不深虑其终始欲以一切省徭戍十年之外百岁之内卒无他变障塞破壊亭隧灭絶当更发屯缮治累世之功不可卒复九也如罢戍卒省候望单于自以保塞守御必深徳汉请求无已小失其意则不可测开夷狄之隙亏中国之固十也非所以永持至安威制百蛮之长策也

　　毁郡国庙议【韦玄成】

　　礼王者始受命诸侯始封之君皆为太祖以下五庙而迭毁毁庙之主藏乎太祖五年而再殷祭言一禘一祫也祫祭者毁庙与未毁庙之主皆合食于太祖父为昭子为穆孙复为昭古之正礼也祭义曰王者禘其祖自出以其祖配之而立四庙言始受命而王祭天以其祖配而不为立庙亲尽也立亲庙四亲亲也亲尽而迭毁亲疏之杀示有终也周之所以七庙者以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业制礼作乐功徳茂盛庙犹不世以行为谥而已礼庙在大门之内不敢逺亲也臣愚以为髙帝受命定天下宜为帝者太祖之庙世世不毁承后属尽者宜毁今宗庙异处昭穆不序宜入就太祖庙而序昭穆如礼太上皇孝惠孝文孝景庙皆亲尽宜毁皇考庙亲未尽如故祖宗之庙世世不毁继祖以下五世而迭毁今髙皇帝为太祖孝文皇帝为太宗孝景皇帝为昭孝武皇帝为穆孝昭皇帝与孝宣皇帝俱为昭皇考庙亲未尽太上孝惠庙皆亲尽宜毁太上皇主宜瘗园孝惠皇帝为穆主迁扵太祖庙寝园皆亡复修

　　郊祀议【匡衡】

　　帝王之事莫大乎承天之序承天之序莫重于郊祀故圣王尽心极虑以建其制祭天扵南郊就阳之义也瘗地扵北郊即阴之象也天之于天子也因其所都而各向焉徃者孝武皇帝居甘泉宫即于云阳立泰畤祭于宫南今行常幸长安郊见皇天反北之泰阴祠后土取东之少阳事与古制殊又至云阳行溪谷中阸陜且百里汾阴则渡大川有风波舟楫之危皆非圣主所宜数乘郡县治道共张吏民困苦百官烦费劳所保之民行危险之地难以奉神灵而祈福佑殆未合于承天子民之意昔者周文武郊于丰镐成王郊于洛邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定

　　甘泉泰畤坛议【匡衡】

　　甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾辂骍驹寓龙马不能得其象于古臣闻郊紫坛飨帝之义埽地而祭上质也歌大吕舞云门以竢天神歌太簇舞咸池以竢地祗其牲用犊其席槀秸其器陶匏皆因天地之性贵诚上质不敢修其文也以为神祗功徳至大虽修精微而备庶物犹不足以报功惟至诚为可故上质不饰以章天徳紫坛伪饰女乐鸾路骍驹龙马石坛之属宜皆勿修

　　封殷后议【匡衡】

　　王者存二王后所以尊其先王而通三统也其犯诛絶之罪者絶而更封它亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡乆逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世为汤后

　　雅乐议【平富】

　　汉承秦灭道之后赖先帝圣徳愽受兼听修废官立太学河间献王聘求幽隠修兴雅乐以助化时大儒公孙弘董仲舒等皆以为音中正雅立之大乐春秋乡射作于学宫希阔不讲故自公卿大夫观听者但闻铿锵不晓其意而欲以风谕众庶其道无由是以行之百有余年徳化至今未成今曅等守习孤学大指归于兴助教化衰微之学兴废在人宜领属雅乐以继絶表微孔子曰人能弘道非道弘人河间区区小国藩臣以好学修古能有所存民到于今称之况扵圣主广被之资修起旧文放郑近雅述而不作信而好古于是以风示海内扬名后世诚非小功小美也

　　受伊邪莫演降议【谷永】

　　汉兴匈奴数为边害故设金爵之赏以待降者今单于诎体称臣列为北藩遣使朝贺无有二心汉家接之宜异于徃时今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏徳沮善令单于自疏不亲边吏或者设为反间欲因而生隙受之适合其策使得归曲而直责此诚边境安危之原师旅动静之首不可不详也不如勿受以昭日月之信抑诈谖之谋懐附亲之心便

　　为共皇立庙议【师丹】

　　圣王制礼取法于天地故尊卑之礼明则人伦之序正人伦之序正则乾坤得其位而阴阳顺其节人主与万民俱蒙佑福尊卑者所以正天地之位不可乱也今定陶共皇太后共皇后以定陶共皇为号者母从子妻从夫之义也欲立官置吏车服与太皇太后并非所以明尊卑亡二上之义也定陶共皇号谥巳前定义不得复改礼父为士子为天子祭以天子其尸服以士服子亡爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也

　　毁庙议【刘歆】

</div>
    <div class="pagination">
<a href="文章辨体汇选_page78.html">上一页</a><span>...</span><a href="文章辨体汇选_page74.html">74</a><a href="文章辨体汇选_page75.html">75</a><a href="文章辨体汇选_page76.html">76</a><a href="文章辨体汇选_page77.html">77</a><a href="文章辨体汇选_page78.html">78</a><span class="current-page">79</span><a href="文章辨体汇选_page80.html">80</a><a href="文章辨体汇选_page81.html">81</a><a href="文章辨体汇选_page82.html">82</a><a href="文章辨体汇选_page83.html">83</a><a href="文章辨体汇选_page84.html">84</a><span>...</span><a href="文章辨体汇选_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
