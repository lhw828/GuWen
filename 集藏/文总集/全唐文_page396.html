<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 396 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 396 页/共 603 页
  </h1>
  <div class="content">
   臣闻戎狄者，一气所生，不可剪而灭也，五方异族，不可臣而畜也，故为侵暴之患久矣。而备御之略亦多矣，考其要旨，大较有四焉：若乃选将练兵，长驱深入之谋，自王恢始；建以三表，诱以五饵之术，自贾谊始；厚以赂遗，结以和亲之计，自娄敬始；徙人实边，劝农教战之策，自晁错始。然则用王恢之谋，则殚财耗力，罢竭生人，祸结兵连，功不偿费，故汉武憬然而下哀痛之诏也；用贾谊之术，则羌胡之耳目心腹，虽诱而荒矣，而华夏之财力风教，亦随而弊矣，故汉文知其不可而不行也；用娄敬之计，则启宠纳侮，厚费偷安，虽侵略之患暂宁，而和好之约屡背，故汉氏四代为匈奴所欺也；用晁错之策，则边人有安土之患，未免攻战之劳，匈奴无得志之虞，亦绝归心之望，故汉武犹病之有广武之役也。是以讨之以兵，不若诱之以饵；诱之以饵，不若和之以亲；和之以亲，不若备之有素。斯皆前代已验之事，可覆而视也。以今参古，弃短取长，亦可择而用焉。然臣终以为近算浅图，非帝王久远安边之上策。何者？臣观前代，若政成国富，德盛人安，则虽六月有北伐之师，不足忧也；若政缺国贫，德衰人困，则虽一时无南牧之马，不足庆也。何则？国富则师壮，师壮则令严，人安则心固，心固则思理，如此久久，则天子之守，不独在於诸侯，将在於四夷矣，则暂虽有事，何足忧焉？若国贫则师弱，师弱则不虞，人困则心离，心离则思乱，如此久久，则天子之忧，不独在於边陲，或在於萧墙矣，则暂虽无事，何足庆焉？盖古之王者，庆在本而不在末，忧在此而不在彼也。今国家柔中怀外，近悦远来，北虏向风，南蛮底贡，所未化者，其馀几何？伏愿陛下畜之如犬羊，视之如蜂虿，不以士马强而才力盛，恃之而务战争，不以亭障静而烟尘销，轻之而去守备，但且防其侵轶，遏其虔刘，去而勿追，来而勿纵而已。然後略四子之小术，宏三王之大猷，以政成德盛为图，以人安师壮为计。故德盛而日闻则服，服必怀柔；师壮而时动则威，威必震。夫然，可以不縻财用，不烦师徒就盟誓而外服，不和亲而内附。如此则四海之内，五年之间，要荒未服之戎，必匍匐而来，河陇已侵之地，庶从容以归。上策远谋，不出於此矣。
    △四十九、备边并将帅
    臣伏见方今备边之计，未得其宜。何则？京师之兵，其数颇众，域堡甚备，器械甚精，以之遏侵掠，禁夺攘，则可矣，若犬戎大至，长驱而来，臣恐将卒虽多，无能抗者。今所以轸陛下虑者，岂非此乎？其所以然者，荩由镇垒太多，主将太众故也。夫镇多则兵散，兵散则威不相合，而力不相济矣；将众则心异，心异则胜不相让，而败不相救矣。卒然有事，谁肯当之？今若合之为五将，统之以一帅，将合则戮力，帅一则同心，仍使均握其兵，分守其界，明察功罪，必待赏罚，然後据便宜之地，扼要害之冲，以逸待劳，以寡制众，则虽黠虏，无能为也。臣又以为自古及今，有不能守塞之兵，而无不可守之塞；有不能备戎之将，而无不可备之戎。故曰十围之木，持千钧之屋，得其宜也；五寸之关，能制其开阖，居其要也。伏惟陛下握戎之要，操塞之关，则西陲之忧，可以少息矣。
    △五十、议守险，德与险兼用
    问：《易》曰：“王公设险，以守其国。”《记》曰：“在德不在险。”然则用之则乖“在德”之训，弃之则违“守国”之诫，二义相反，其旨何从？
    又问：以山河为宝者，万夫不能当也，以道德为藩者，四夷为之守也，何则？苗恃洞庭，负险而亡，汉都天府，用险而昌，又何故也？今欲鉴昌亡，审用舍，复何如哉？
    臣闻《易》曰：“王公设险，以守其国。”又秦得百二，以吞天下，齐得十二，而霸诸侯。荩恃险之论，兴於此矣。《史记》曰：“在德不在险。”《传》曰：“九州之险，是不一姓。”荩弃险之议，生於此矣。臣以为险之为用，用舍有时，恃既失之，弃亦未为得也。何者？夫险之为利大矣，为害亦大矣。故天地闭否，守之则为利；天地交泰，用之则为害。荩天地有常险，而圣人无常用也。然则以道德为藩，以仁义为屏，以忠信为甲胄，以礼法为干橹者，教之险，政之守也。以城池为固，以金革为备，以江山为襟带，以邱陵为咽喉者，地之险，人之守也。王者之兴也，必兼而用之。昔汉高帝除害兴利，以安天下，自谓德不及於周，而贤於秦，故法洛之易，即秦之险，建都创业，垂四百年，是能兼而用之也。桀、纣、三苗之徒，负大河，凭太行，保洞庭，而不修德政，坐取覆亡者，是专恃其险也。莒子恃其僻陋，不修城郭，浃辰之间，丧其三都者，是怠弃其险也。由斯而观之，山河之阻，沟墉之固，可用而不可恃也，可诫而不可弃也。智以险昌，愚以险亡，昌亡之间，唯陛下能鉴之。
    △五十一、议封建论郡县
    问：周制五等，其弊也，王室衰微；秦废列国，其败也，天下崩坏；汉封子弟，其失也，侯王僭乱。何则？为制不同，同归於弊也。故自古及今，议其是非者多矣。今若建侯开国，恐失随时之宜；如守专城，虑乖稽古之义。考其要旨，其谁可从？
    又问：封建之制，肇自黄唐，郡县之规，始於秦汉，或沿或革，以至国朝。今欲子兆人，家四海，建不拔之业，垂无疆之休，大鉴兴亡，从长而用，无论古今，择善而行。侯与守而何先？郡与国而孰愈？具书於策，当举行之。
    臣闻封建之废久矣，是非之论多矣，异同之要，归於三科。或曰：“周人制五等，封亲贤，其弊也，诸侯擅战伐，陪臣执国命，故闻蚕食瓜剖，以至於衰灭也，而李斯、周青臣之议，繇是兴焉。”又曰：“秦皇废列国，弃子弟，其败也，万民无定主，九族为匹夫，故鱼烂土崩，以至於覆亡也，而曹ぁ、士衡之论，繇是作焉。”又曰：“汉氏侯功臣，王同姓，其失也，爵号太尊，土宇太广，故鸱张瓦解，以至於勃乱也，而晁错主父之计，繇是行焉。”然则秦惩周之弊也，既以亡而易衰；汉鉴秦之亡也，亦矫枉而过正。历代之说，无出於此者。以臣所观，窃谓知其一，未知其二也。何者？臣闻王者将欲家四海，子兆人，垂无疆之休，建不拔之业者，在乎操理柄，立人防，导化源，固邦本而已，荩刑行德立，近悦远安，恩信推於中，惠化流於外，如此则四夷为臣妾，况海内乎？虽守罢侯，亦无害也。若法坏政荒，亲离贤弃，王泽竭於上，人心叛於下，如此则九族为仇敌，况天下乎？虽废郡建邦，又何益也。故臣以为周之衰灭者，上失其道，天厌其德，非为封建之弊也；秦之覆亡者，群其毒，人离其心，非唯郡县之咎也；汉之祸乱者，宠而失教，立不选贤，非独强大之故也。繇是观之，苟固其本，导其源，虽郡与国，俱可理而安矣；苟逾其防，失其柄，虽侯与守，俱能乱且危矣。伏惟陛下虑远忧近，鉴古观今，以敦睦亲族为先，不以封王为急，以优劝劳逸为念，不以建侯为思，以尊贤宠德为心，不以开国为意，以安抚黎元为事，不以废郡为谋。则无疆之休，不拔之业，在於此矣。况国家之制，垂二百年，法著一王；理经十圣，变革之议，非臣敢知。
    △五十二、议井田阡陌，息游惰止兼并实版图
    问：三代之牧人也，立井田之制，别都鄙之名。其为名制，可得而知乎？其为功利，可得而闻乎？
    又问：自秦坏井田，汉修阡陌，兼并大启，游惰实繁。虽历代因循，诚恐弊深而害甚；如一朝改作，或虑失业而扰人。既废之甚难，又复之非便，斟酌其道，何者得中？
    臣闻王者之贵，生於人焉；王者之富，生於地焉。故不知地之数，则生业无从而定，财征无从而平也；不知人之数，则食力无从而计，军役无从而均也。不均不平，则地虽广，人虽多，徒有富之名，而无富之实。是以先王度土田之广狭，画为夫井，量人户之众寡，分为邑居。使地利足以食人，人力足以辟土，邑居足以处众，人力足以安家，野无馀田，以启专利，邑无馀室，以容游人，逃刑避役者，往无所之，败业迁居者，来无所处，於是生业相因，食力相济，其出财征也，不待徵书而已平矣，其起军役也，不待料人而已均矣，然後天子可以称万乘之贵，四海之富也。洎三代之後，厥制崩坏，故井田废则游惰之路启，阡陌作则兼并之门开，至使贫苦者无容足立锥之居，富强者专笼山络野之利，故自秦汉，迄於圣朝，因循未迁，积习成弊。然臣以为井田者，废之颇久，复之稍难，未可尽行，且宜渐制。何以言之？昔商鞅开秦之利也，荡然废之，故千载之间，豪奢者得其计；王莽革汉之弊也，卒然复之，故一时之间，农桑者失其业。斯则不可久废、不可速成之明验也。故臣请斟酌时宜，参详古制，大抵人稀土广者，且修其阡陌，户繁乡狭者，则复以井田，使都鄙渐有名，家夫渐有数。夫然，则井邑兵田之地，众寡相维；门闾族党之居，有亡相保。相维则兼并者何所取，相保则游惰者何所容？如此则庶乎人无浮心，地无遗力，财产丰足，赋役平均，市利归於农，生业著於地者矣。
    △五十三、议肉刑，可废不可用
    问：肉刑者其来尚矣，其废久矣，前贤之论，是非纷然。今欲弃之而不行，法或乖於稽古；若举而复用，义恐失於随时。取舍之间，何者为可？
    臣伏以汉除肉刑，迨今千有馀祀，其间博闻达识之士，议其是非者多矣。其欲废之者，则曰刻肤革，断支体，人主忍而用之，则恺悌恻隐之心乖矣，此缇萦所谓虽欲改过自新，其道亡繇者也；其欲复之者，则曰任令，用鞭刑，酷吏倚而行之，则专杀滥死之弊作矣，此班固所谓以死罔人，失本惠者也。臣以为议事者宜徵其实，用刑者宜酌其情，若以情实言之，则可废而不可复也。何者？夫肉刑者，荩取劓、腓、黥、刖之类耳，《书》所谓五虐之刑也。昔苗人始淫为之，而天既降咎；及秦人又虐用之，而天下亦离心。夫如是，则岂无滥死者耶？汉文帝始除去之，而刑罚以清；我太宗亦因而弃之，而人用不犯。夫如是，则岂有罔人者耶？此臣所谓徵其实者也。臣又闻圣人之用刑也，轻重适时变，用舍顺人情，不必乎反今之宜，复古之制也。况肉刑废之久矣，人莫识焉，今一朝卒然用之，或绝筋，或折骨，或面伤，则见者必痛其心，闻者必骇其耳，又非圣人适时变、顺人情之意也。徵之於实既如彼，酌之於情又如此，可否之验，岂不明哉！《传》曰：“君子为政，贵因循而重改作。”又曰：“利不百，不变法。”臣以为复之有害而无利也，其可变而改作乎？
    △五十四、刑礼道，迭相为用
    问：圣王之致理也，以刑纠人恶，故人知劝惧；以礼导人情，故人知耻格；以道率人性，故人反淳和。三者之用，不可废也。意者将偏举而用耶，将并建而用耶？从其宜，先後有次耶？成其功，优劣有殊耶？然则相今日之所宜，酌今日之所急，将欲致理，三者奚先？
    臣闻人之性情者，君之土田也，其荒也则之以刑，其辟也则莳之以礼，其植也则获之以道。故刑行而後礼立，礼立而後道生，始则失道而後礼，中则失礼而後刑，终则修刑以复礼，修礼以复道。故曰刑者礼之门，礼者道之根，知其门，守其根，则王化成矣。然则王化之有三者，犹天之有两曜，岁之有四时，废一不可也，并用亦不可也，在乎举之有次，措之有伦而已。何者？夫刑者可以禁人之恶，不能防人之情；礼者可以防人之情，不能率人之性；道者可以率人之性，又不能禁人之恶。循环表里，迭相为用。故王者观理乱之深浅，顺刑礼之後先，当其惩恶抑淫，致人於劝惧，莫先於刑；划邪窒欲，致人於耻格，莫尚於礼。反和复朴，致人於敦厚，莫大於道。是以衰乱之代，则弛礼而张刑；平定之时，则省刑而宏礼；清净之日，则杀礼而任道。亦如祁寒之节，则疏水而附火；徂暑之候，则远火而狎水。顺岁候者，适水火之用，达时变者，得刑礼之宜，适其用，达其宜，则天下之理毕矣，王者之化成矣。将欲较其短长，原其始终，顺其变而先後殊，备其用而优劣等，离而言之则异致，合而理之则同功，其要者在乎举有次，措有伦，适其用，达其理而已。方今华夷有截，内外无虑，人思休和，俗已平泰，是则国家杀刑罚之日，崇礼乐之时。所以文易化成，道易驯致者，由得其时也。今则时矣，伏惟陛下惜而不失焉。
    ○策林四
    △五十五、止狱措刑，在富而教之
    问：成康御宇，囹圄空虚，文景继统，刑罚不用；太宗化下，而人不犯。成此功者，其效安在？桀纣在上，比屋可诛；秦氏为君，赭衣满道。致此弊者，其故安在？今欲鉴桀、纣、秦氏之弊，继周、汉、太宗之功，使人有耻且格，刑措不用。备详本末，著之於篇。
    臣闻仲尼之训也，既庶矣而後富之，既富矣而後教之。管子亦云：“仓廪实，知礼节。衣食足，知荣辱。”然则食足财丰，而後礼教所由兴也；礼行教立，而後刑罚所由措也。荩前事之不忘，後事之元龟，臣请以前事明之。当周成康之时，天下富寿，人知耻格，故囹圄空虚，四十馀年；当汉文景之时，节用劝农，海内殷实，人人自爱，不犯刑法，故每岁决狱，仅至四百；及我太宗之朝，勤俭化人，人用富庶，加以德教，至於升平，故一岁断刑，不满三十。虽则明圣慎刑，贤良┰狱之所致也，然亦由天下之人，生厚德正而寡过也。当桀纣之时，暴征雠敛，万姓穷苦，有怨无耻，奸宄并兴，故是时也，比屋可戮；及秦之时，厚赋以竭人财，远役以殚人力，力殚财竭，尽为寇贼，群盗满山，赭衣塞路，故每岁断罪，数至十万。虽则暴君淫刑，奸吏弄法之所致也，然亦由天下之人，贫困思奸而多罪也。由是观之，刑之繁省，系於罪之众寡也；教之废兴，系於人之贫富也。圣王不患刑之繁，而患罪之众；不患教之废，而患人之贫。故人苟富，则教斯兴矣；罪苟寡，则刑斯省矣。是以财产不均，贫富相并，虽尧舜为主，不能息忿争而省刑狱也；衣食不充，冻馁并至，虽皋陶为士，不能止奸宄而去盗贼也。若失之於本，求之於末，虽圣贤并生，臣窃以为难矣。至若察畜之狱，审轻重之刑，定加减於科条，得情伪於察色，此有司平刑之要也，非王者┰刑之德也。至若尽钦┰之道，竭哀矜之诚，使生者不怨，死者不恨，此王者┰刑之法也，非圣人措刑之道也。必欲端影於表，澄流於源，则在乎富其人，崇其教；开其廉耻之路，塞其冤滥之门，使人内乐其生，外畏其罪，则必过犯自省，刑罚自措，斯所谓致群心於有耻，立大制於不严，古者有画衣冠异章服而人不犯者，由此道素行也。
    △五十六、论刑法之弊，升法科选法吏
    问：今之法，贞观之法，今之官，贞观之官，昔何为而太和，今何为而未理？事同效异，其故何哉？将刑法不便於时耶，抑官吏不得其人耶？
    臣伏以今之刑法，太宗之刑法也，今之天下，太宗之天下也，何乃用於昔而俗以宁壹，行於今而人未休和？臣以为非刑法不便於时，是官吏不循其法也。此由朝廷轻法科，贱法吏，故应其科与补其吏者，率非君子也，甚多小人也。荩刑者，君子行之，则诚信而简易，简易则人安；小人习之，则诈伪而滋彰，滋彰则俗弊。此所以刑一而用二，法同而理殊者也。矧又律令尘蠹於栈阁，制敕堆盈於案几，官不遍睹，法无定科。今则条理轻重之文，尽询於法直，是使国家生杀之柄，假在於小人。小人之心，孰不可忍，至有黩货贿者矣，有怙亲爱者矣，有陷仇怨者矣，有畏权豪者矣，有欺贱弱者矣。是以重轻加减，随其喜怒，出入比附，由乎爱憎，官不察其所由，人不知其所避。若然，则虽有贞观之法，苟无贞观之吏，欲其刑善，无乃难乎？陛下诚欲申明旧章，划革前弊，则在乎高其科重其吏而已。臣谨按汉制，以四科辟士，其三曰：“明习律令，足以决狐疑，能按章覆问，文中御史者，辟而用之。”伏惟陛下悬法学为上科，则应之者必俊也；升法直为清列，则授之者必贤良也。然後考其能，奖其善，明察守文者擢为御史，钦┰用情者迁为法官。如此，则仁恕之诚，廉平之气，不散於简牍之间矣；掊刻之心，舞文之弊，不生於刀笔之下矣。与夫愚诈小吏，窃而弄之者，功相万也。臣又闻管仲夺伯氏之邑，没无怨言；季羔刖门者之足，亡而获宥；孔明黜廖立之位，死而垂泣。三子者，可谓能用刑矣。臣伏思之，亦何代无其人哉，在乎求而用之，考而奖之而已。伏惟陛下再三察焉。
    △五十七、使人畏爱悦服，理大罪赦小过
    问：政不可宽，宽则人慢，刑不可急，急则人残，故失於恢恢，则漏网而为弊，务於察察，则及泉而不祥。将使宽猛适宜，疏密合制，上施畏爱之道，下有悦服之心，刑政之中，何者为得？
    臣闻圣人在上，使天下畏而爱之，悦而服之者，由乎理大罪赦小过也。《书》曰：“宥过无大。”况小者乎？“刑故无小”，况大者乎？故宥其小者仁也，仁以容之，则天下之心，爱而悦之矣；刑其大者义也，义以纠之，则天下之心，畏而服之矣。臣窃见国家用法，似异於是。何则？急察之政，急於朝官，而宽於外官；惩戒之刑，加於小吏，而纵於长吏。是则权轻而过小者，或反绳之；寄重而罪大者，或反舍之。臣复思之，恐非先王宥过刑故之道也。然则畜之喻，其犹鱼耶？鱼之在泉者小也，察之不祥；鱼之吞舟者大也，漏之不可。刑烦犹水浊，水浊则鱼喁；政宽犹防决，防决则鱼逝。是以善为理者，举其纲，疏其网，纲举则所罗者大矣，网疏则所漏者小也。伏惟陛下举其纲於长吏，疏其纲於朝官，舍小过以示仁，理大罪而明义，则畏爱悦服之化，暗然而日彰於天下矣。
    △五十八、去盗贼，举德选能安业厚生
    臣闻圣王之去盗贼也，有二道焉；始则举有德，选有能，使教化大行，奸宄好者去，次又安其业，厚其生，使廉耻大兴，贪暴者息。故舜举皋陶，不仁者远，晋用士会，盗奔於秦，此举德选能之效也；成康阜其俗，礼让兴行，文景富其人，盗贼屏息，此安业厚生之验也。由是观之，则俗之贪廉，盗之有无，系於人之劳逸，吏之贤否也。方今禁科虽严，桴鼓未静，襄攵者时闻於道路，穿窬者或纵於乡闾。无乃陛下之人，有多困穷冻馁者乎？无乃陛下之吏，有非循良明白者乎？伏惟陛下大推爱人之诚，广喻称善之旨，厚其生业，使俗知耻格，举以贤德，使国无幸人，自然廉让风行，奸滥日息，则重门罕闻於击柝，外户庶见於不扃者矣。
    △五十九、议赦
    臣谨按《书》曰：“眚灾肆赦。”又《易》曰：“雷雨作解，君子以赦过宥罪。”斯则赦之不可废也必矣。《管子》曰：“赦者奔马之委辔也，不赦者痤疽之兼石也。”又谚曰：“一岁再赦，妇儿喑哑。”斯又赦之不可数也明矣。然则赦之为用，用必有时，数既失之，废亦未为得也。何者？赦之为德大矣，为贼亦甚矣。大凡王者践祚改元之初，一用之则为德也；居常致理之际，数用之则为贼也。故践祚而无赦，则布新之义缺，而好生之德废矣；居常有数赦，则惠奸之路启，而召乱之门开矣。由此而观，荩赦者可疏而不可数也，可重而不可废也。用舍之要，其在兹乎？
    △六十、救学者之失，《礼》、《乐》、《诗》、《书》
    问：学者教之根，理之本。国家设庠序以崇儒术，张礼乐而厚国风，师资肃以尊严，文物焕其明备，何则学《诗》《书》者，拘於文而不通其旨，习礼乐者，滞於数而不达其情，故安上之礼未行，化人之学将落。今欲使工祝知先王之道，生徒究圣人之心，《诗》《书》不失於愚诬，礼乐无闻於盈减，积之为言行，播之为风化，何为何作，得至於斯？
    臣闻化人动众，学为先焉，安上尊君，礼为本焉，故古之王者，未有不先於学本於礼，而能建国君人，经天纬地者也。国家删定六《经》之义，裁成五《礼》之文，是为学者之先知，生人之大惠也。故命太常以典礼乐，立太学以教《诗》《书》，将欲使四术并举而行，万人相从而化。然臣观之，太学生徒，诵《诗》《书》之文，而不知《诗》《书》之旨；太常工祝，执礼乐之器，而不识礼乐之情。遗其旨，则作忠兴孝之义不彰，失其情，则合敬同爱之诚不著，所谓去本而从末，弃精而好粗。至使陛下语学有将落之忧，顾礼有未行之叹者，此由官失其业，师非其人，故但有修习之名，而无训导之实也。伏望审官师之能否，辨教学之是非，俾讲《诗》者以六义风赋为宗，不专於鸟兽草木之名也；读《书》者以五代典谟为旨，不专於章句诂训之文也；习礼者以上下长幼为节，不专於俎豆之数、裼袭之容也；学乐者以中和友孝为德，不专於节奏之变、缀兆之度也。夫然，则《诗》《书》无愚诬之失，礼乐无盈减之差。积而行立者，乃升之於朝廷；习而事成者，乃用之於宗庙。是故温柔敦厚之教，疏通知远之训，畅於中而发於外矣；庄敬威严之貌，易直子谅之心，行於上而流於下矣。则睹之者莫不承顺，闻之者莫不率从，管乎人情，出乎理道，欲人不化上不安，其可得乎？
    △六十一、黜子书
    臣闻仲尼没而微言绝，七十子丧而大义乖，大义乖则小说兴，微言绝则异端起，於是乎歧分派别，而百氏之书作焉。然则六家之异同，马迁论之备矣，九流之得失，班固叙之详矣，是非取舍，较然可知。今陛下将欲抑诸子之殊途，遵圣人之要道，则莫若宏四术之正义，崇九《经》之格言。故正义著明，则六家之异见，不除而自退矣；格言具举，则九流之偏说，不禁而自隐矣。夫如是，则六家九流，尚为之隐退，况百氏之殊文诡制，得不藏匿而销荡乎？斯所谓排小说而扶大义，斥异端而阐微言，辨惑、向方、化人、成俗之要也。伏惟陛下必行之。
    △六十二、议礼乐
    问：礼乐并用，其义安在？礼乐共理，其效何徵？礼之崩也，何方以救之乎？乐之坏也，何术以济之乎？
    臣闻序人伦，安国家，莫先於礼；和人神，移风俗，莫尚於乐。二者所以并天地，参阴阳，废一不可也。何则？礼者纳人於别，而不能和也；乐者致人於和，而不能别也。必待礼以济乐，乐以济礼，然後和而无怨，别而不争。是以先王并建而用之，故理天下如指诸掌耳。《志》曰：“六经之道同归，而礼乐之用为急。”故前代有乱亡者，由不能知之也；有知而危败者，由不能行之也；有行而不至於理者，由不能达其情也；能达其情者，其唯宗周乎？周之有天下也，修礼达乐者七年，刑措不用者四十年，负垂拱者三百年，龟鼎不迁者八百年，斯可谓达其情、臻其极也。故孔子曰：“吾从周。”然则继周者，其唯皇家乎？臣伏闻礼减则销，销则崩；乐盈则放，放则坏。故先王减则进之，盈则反之，济其不及而泄其过，用能正人道，反天性，奋至德之光焉。国家承齐、梁、陈、隋之弊，遗风未弭，故礼稍失於杀，乐稍失於奢。伏惟陛下虑其减销，则命司礼者大明唐礼；防其盈放，则诏典乐者少抑郑声。如此则礼备而不偏，乐和而不流矣。继周之道，其在兹乎？
    △六十三、沿革礼乐
    问：礼乐之用，百王共之。然则历代以来，或沿而理，或革而乱，或损而兴，或益而亡，何述作之迹同，而失得之效异也？方今大制虽立，至理未臻，岂沿袭损益，未适其时宜，将文物声明，有乖於古制？思欲究盛礼之旨，审至乐之情，不和者改而更张，可继者守而不失。具陈其要，当举而行。
    臣闻议者曰：“礼莫备於三王，乐莫盛於五帝，非殷周之礼，不足以理天下，非尧舜之乐，不足以和神人。是以总章、辟雍、冠服、簋之制，一不备於古，则礼不能行矣；干戚、羽旄、屈伸、俯仰之度，一不修於古，则乐不能和矣。”古今之论，大率如此。臣窃谓斯言，失其本，得其末，非通儒之达识也。何者？夫礼乐者，非天降，非地出也，荩先王酌於人情，张为通理者也。苟可以正人伦，宁家国，是得制礼之本意也；苟可以和人心，厚风俗，是得作乐之本情也。荩善沿礼者，沿其意不沿其名；善变乐者，变其数不变其情。故得其意，则五帝三王不相沿袭，而同臻於理；失其情，则王莽屑屑习古，适足为乱矣。故曰行礼乐之情者王，行礼乐之饰者亡，荩谓是矣。且礼本於体，乐本於声，文物名数所以饰其体，器度节奏所以文其声，圣人之理也。礼至则无体，乐至则无声。然则苟至於理也，声与体犹可遗，况於文与饰乎？则本末取舍之宜，可明辨矣。今陛下以上圣之资，守烈祖之制，不待损益，足以致理，然苟有沿革，则愿陛下审本末而述作焉。荩礼者，以安上理人为体，以别疑防欲为用，以玉帛俎豆为数，以周旋裼袭为容。数与容，可损益也；体与用，不可斯须失也，乐者，以易直子谅为心，以中和孝友为德，以律度铿锵为饰，以缀兆舒疾为文。饰与文，可损益也；心与德，不可斯须失也。夫然，则礼得其本，乐达其情，虽沿革损益不同，同归於理矣。
    △六十四、复乐，古器古曲
    问：时议者或云：“乐者，声与器迁，音随曲变。若废今器，用古器，则哀淫之音息矣；若舍今曲，奏古曲，则正始之音兴矣。”其说若此，以为何如？
    臣闻乐者本於声，声者发於情，情者系於政。荩政和则情和，情和则声和，而安乐之音，由是作焉；政失则情失，情失则声失，而哀淫之音，由是作焉。斯所谓音声之道，与政通矣。伏睹时议者，臣窃以为不然。何者？夫器者所以发声，声之邪正，不系於器之今古也；曲者所以名乐，乐之哀乐，不系於曲之今古也。何以考之？若君政骄而荒，人心动而怨，则虽舍今器用古器，而哀淫之声不散矣；若君政善而美，人心和而平，则虽奏今曲废古曲，而安乐之音不流矣。是故和平之代，虽闻桑间濮上之音，人情不淫也，不伤也；乱亡之代，虽闻咸&lt;音&gt;韶武之音，人情不和也，不乐也。故臣以为销郑卫之声，复正始之音者，在乎善其政和其情，不在乎改其器易其曲也。故曰乐者不可以伪，唯明圣者能审而述作焉。臣又闻若君政和而平，人心安而乐，则虽援蒉桴击野壤，闻之者亦必融融泄泄矣；若君政骄而荒，人心困而怨，则虽撞大钟伐鸣鼓，闻之者适足惨惨戚戚矣。故臣以为谐神人和风俗者，在乎善其政欢其心，不在乎变其音极其声也。
    △六十五、议祭祀
    问：圣王立郊庙重祭祀者，将以展诚敬而事鬼神乎？将欲裨教化而利生人乎？
    又问：近者敬失於鬼，祭祀以淫，禳祷者有僭滥谄媚之风，蒸尝者失疏数丰俭之节。今欲使俗无淫祀，家不黩神，物省费而厚生，人守义而不惑。何为何作，可以救之？
    臣闻祭祀之义，大率有三：於天地，所以示人报本也；祠於圣贤，所以训人崇德也；享於祖考，所以教人追孝也。三者行於天下，则万人顺、百神和，此先王所以重祭祀者也。臣又观之，岂直若是而已哉。盖先王因事神而设教，因崇祀以利人，俾乎人竭其诚，物尽其美，美致於鬼，则利归於人焉。故阜其牲，则牛羊不得不蕃矣，丰其黍稷，则仓廪不得不实矣；美其祭服，则布帛不得不精矣。不畜者无牲，不田者无盛，则游惰者不得不惩矣，勤本者不得不勉矣。四者行於天下，虽曰事鬼神，其实厚生业也。故曰：“礼行於祭祀，则百货可极焉。”斯之谓矣。然则物力有馀，则奢淫之弊起；祀事不节，则谄黩之萌生。先王又防其然也，是以宗庙有数，丰约有度，疏数有时。非其度者，则鬼不享而礼不容；非其类者，则神不歆而刑不舍。二者行於天下，则人与神不相黩矣，不相伤矣。近代以来，稍违祀典，或礼物失於奢俭，或巫史假於淫昏，追远者昧从生之文，亻敫福者有媚神之祭，虽未甚弊，亦宜禁之。伏惟陛下崇设人防，申明国典，尝不经者示之以礼，禳祷非鬼者纠之以刑。所谓存其正抑其邪，则人不惑矣；著其诚谨其物，则人厚生矣。斯亦齐风俗和人神之大端也，惟陛下详之。
    △六十六、禁厚葬
    臣伏以国朝参古今之仪，制丧葬之纪，尊卑丰约，焕然有章。今则郁而不行於天下者久矣，至使送终之礼，大失其中，贵贱昧从死之文，奢俭乖称家之义。况多藏必辱於死者，厚费有害於生人，习不知非，浸而成俗，此乃败礼法伤财力之一端也。陛下诚欲革其弊抑其淫，则宜乎振举国章，申明丧纪，奢侈非宜者齐之以礼，凌僭不度者董之以威。故威行於下，则坏法犯贵之风移矣；礼适其中，则破产伤生之俗革矣。移风革俗，其在兹乎？
    △六十七、议释教，僧尼
    问：汉魏以降，像教浸兴，或曰足以耗蠹国风，又云足以辅助王化。今欲禁之勿用，恐乖诱善崇福之方；若许之大行，虑成异数殊俗之弊。裨化之功诚著，伤生之费亦深，利病相形，从其远者。
    臣闻上古之化也，大道惟一，中古之教也，精义无二，荩上率下以一德，则下应上无二心，故儒、墨六家不行於五帝，道、释二教不及於三王。迨乎德既下衰，道又上失，源离派别，朴散器分，於是乎儒、道、释之教，鼎立於天下矣。降及近代，释氏尤甚焉。臣伏睹其教，大抵以禅定为根，以慈忍为本，以报应为枝，以斋戒为叶。夫然，亦可诱掖人心，辅助王化。然臣以为不可者，有以也。臣闻天子者奉天之教令兆人者奉天子之教令，令一则理，二则乱，若参以外教，二三孰甚焉？况国家以武定祸乱，以文理华夏，执此二柄，足以经纬其人矣，而又区区西方之教，与天子抗衡，臣恐乖古先惟一无二之化也。然则根本枝叶，王化备焉，何必使人弃此取彼？若欲以禅定复人性，则先王有恭默无为之道在；若欲以慈忍厚人德，则先王有忠恕恻隐之训在；若欲以报应禁人僻，则先王有惩恶劝善之刑在；若欲以斋戒抑人淫，则先王有防欲闲邪之礼在。虽臻其极则同归，或能助於王化，然於异名则殊俗，足以贰乎人心。故臣以为不可者，以此也。况僧徒月益，佛寺日崇，劳人力於土木之功，耗人则於金宝之饰，移君亲於师资之际，旷夫妇於戒律之间。古人云：“一夫不田，有受其馁者；一妇不织，有受其寒者。”今天下僧尼，不可胜数，皆待农而食，待蚕而衣，臣窃思之，晋宋齐梁以来，天下凋弊，未必不由此矣，伏惟陛下察焉。
    △六十八、议文章，碑碣词赋
    问：国家化天下以文明，奖多士以文学，二百馀载，文章焕焉。然则述作之间，久而生弊，书事者罕闻於直笔，褒美者多睹其虚辞。今欲去伪抑淫，芟芜划秽，黜华於枝叶，反实於根源，引而救之，其道安在？
    臣谨案《易》曰：“观乎人文，以化成天下。”《记》曰：“文王以文理。”则文之用大矣哉！自三代以还，斯文不振，故天以将丧之弊，授我国家。国家以文德应天，以文教牧人，以文行选贤，以文学取士，百二百馀年，焕乎文章，故士无贤不肖，率注意於文矣。然臣闻大成不能无小弊，大美不能无忻，是以凡今秉笔之徒，率尔而言者有矣，斐然成章者有矣，故歌咏、诗赋、碑碣、赞诔之制，往往有虚美者矣，有愧辞者矣。若行於时，则诬善恶而惑当代，若传於後，则混真伪而疑将来。臣伏思之，大非先王文理化成之教也。且古之为文者，上以纫王教，系国风，下以存炯戒，通讽谕，故惩劝善恶之柄，执於文士褒贬之际焉，补察得失之端，操於诗人美刺之间焉。今褒贬之文无核实，则惩劝之道缺矣，美刺之诗不稽政，则补察之义废矣，虽雕章镂句，将焉用之？臣又闻稂莠秕稗生於谷，反害谷者也；淫辞丽藻生於文，反伤文者也。故农者耘稂莠，簸秕稗，所以养谷也；王者删淫辞，削丽藻，所以养文也。伏惟陛下诏主文之司，谕养文之旨，俾辞赋合炯戒讽谕者，虽质虽野，采而奖之，碑诔有虚美愧辞者，虽华虽丽，禁而绝之。若然，则为文者必当尚质抑淫，著诚去伪，忻小弊，荡然无遗矣。则何虑乎皇家之文章，不与三代同风者欤？
    △六十九、采诗，以补察时政
    问：圣人之致理也，在乎酌人言察人情，而後行为政顺为教者也。然则一人之耳，安得遍闻天下之言乎？一人之心，安得尽知天下之情乎？今欲立采诗之官，开讽刺之道，察其得失之政，通其上下之情，子大夫以为何如？
    臣闻圣王酌人之言，补已之过，所以立理本，导化源也，将在乎选观风之使，建采诗之官，俾乎歌咏之声，讽刺之兴，日采於下，岁献於上者也。所谓言之者无罪，闻之者足以自诫。大凡人之感於事，则必动於情，然後兴於嗟叹，发於吟咏，而形於歌诗矣。故闻《蓼萧》之篇，则知泽及四海也；闻《禾黍》之咏，则知时和岁丰也；闻《北风》之诗，则知威虐及人也；闻《硕鼠》之刺，则知重敛於下也；闻“广袖高髻”之谣，则知风俗之奢荡也；闻“谁其获者妇与姑”之言，则知征役之废业也。故国风之盛衰，由斯而见也；王政之得失，由斯而闻也；人情之哀乐，由斯而知也。然後君臣亲览而斟酌焉，政之废者修之，阙者补之，人之忧者乐之，劳者逸之。所谓善防川者，决之使导，善理人者，宣之使言。故政有毫发之善，下必知也；教有锱铢之失，上必闻也。则上之诚明，何忧乎不下达，下之利病，何患乎不上知？上下交和，内外胥悦，若此而不臻至理，不致升平，自开辟以来，未之闻也。老子曰：“不出户，知天下。”斯之谓欤！
    △七十、纳谏，上封章广视听
    问：国家立谏诤之官，开启沃之路久矣，而謇谔者未尽其节，谋猷者未竭其诚。思欲取天下之耳目，裨我视听，尽天下之心智，为我思谋，政之壅蔽者决於中，令之绝灭者通於外，上无违德，下无隐情。何为何方，得至於此？
    又问：先王立训，唯谏是从。然则历代君臣，有贤有否，至若献替之际，是非之间，若君过臣规，固宜有言必纳，如上得下失，岂可从谏如流？以是训人，其义安在？
    臣闻天子之耳，不能自聪，合天下之耳听之而後聪也；天子之目，不能自明，合天下之目视之而後明也；天子之心，不能自圣，合天下之心思之而後圣也。若天子唯以两耳听之，两目视之，一心思之，则十步之内，不能闻也，百步之外，不能见也，殿庭之外，不能知也。而况四海之大，万几之繁者乎？圣王知其然，故立谏诤讽议之官，开献替启沃之道，俾乎补察遗阙，补助聪明，犹惧其未也，於是设敢谏之鼓，建进善之旌，立诽谤之木，工商得以流议，士庶得以传言，然後过日闻而德日新矣。是以古之圣王，由此涂出焉。臣又闻不弃死马之骨，然後良骥可得也，不弃狂夫之言，然後嘉谋可闻也，苟臣管见之中，有可取者，陛下取而行之，苟臣刍言之中，有可采者，陛下采而用之，则闻之者必曰：“如某之言，如某之见，犹且不弃，况愈於某之徒欤？”则天下谋猷之士，得不比肩而至乎？天下謇谔之臣，得不继踵而来乎？故览其谋猷，则天下之利病，如悬於握中矣；纳其謇谔，则朝廷之得失，如指诸掌内矣。所谓用天下之耳听之，则无不聪也；用天下之目视之，则无不明也；用天下之心识思谋之，则无不圣神也。圣神启於上，聪明达於下，如此则何壅蔽之有耶，何绝灭之有耶？臣又尝观历代人君有愚有贤，举事非尽失也，人臣有能有否，出言非久也，然则先王勤勤恳恳，劝从谏、诫自用者又何哉？岂不以自古以来，君虽有得，未有愎谏而理者也，况其有失乎？臣虽有失，未有从谏而乱者也，况其有得乎？勤恳劝诫之义，在於此矣，惟陛下鉴之。
    △七十一、去谄佞从谠直
    问：天地无私，贤愚间生焉；理乱有时，邪正迭用焉。然则理代岂无愚邪者耶，将有而不任耶？乱代岂无贤正者耶，将有而不用耶？思决所疑，可徵其验。
    又问：历代之君，无不知用贤则理，用愚则乱，从谏兴，从佞亡也。而取舍之际，纷然自迷，故诛放者多非小人，宠用者鲜有君子，至使衰亡危乱，历代相望。岂臣之邪正惑其心乎，将已之爱恶昏其鉴乎？昏惑之由，必有其故。
    臣闻昏明不并兴，邪正不两废。荩贤者进则愚者退矣，曲者用则直者隐矣，亦由昼夜相代，寒暑相推，必然之理也。然则盛明之代，非无小人，小人之道消，不能见而为乱也；昏衰之代，非无君子，君子之道消，不肯出而为理也。故殷纣之末，三仁在朝，虞舜之初，四凶在位，虽仁在朝，不能用之，所以丧天下速於旋踵也，虽凶在位，卒能去之，所以理天下易如覆掌也。用舍兴亡之验，唯明主能察之。然则历代之主，莫不知邦以贤盛，以愚衰，君以谏安，以佞危，然则有前车覆而後车不诫者何也？荩常人之情，悦其从命逊志者，恶其违己守道者，又君子难进而易退，况恶之乎？小人易进而难退，况悦之乎？是则常主之待君子也，必敬而疏，其遇小人也，必轻而狎。狎则恩易下及，疏则情难上通，是以面从者日亲，动则假虎威而自负也，骨鲠者日疏，言则犯龙鳞而必死也。故政令日以坏，邦家日以倾，斯所以变盛为衰，转安为危者矣。是以明主知君子之守道也，虽违於己，引而进之；知小人之徇惑也，虽从於命，推而远之；知谠言之为良药也，虽逆於耳，恕而容之；知佞言之为美疹也，虽逊於心，忍而绝之。故政令日以和，邦家日以理，斯所以变衰为盛，转危为安者矣。盛衰安危之效，唯明主能鉴之。
    △七十二、使臣尽忠人爱上，在乎明报施之道
    夫欲使臣节尽忠，人心爱上，则在乎明报施之道也。《传》曰：“美恶周必复。”又曰：“其事好还。”然则复与还，皆报施之谓也。夫日月不复，则昼夜不生；阴阳不复，则寒暑不行；善恶不复，则君臣不成。昔者五帝接其臣以道，故其臣致君以德也；三王使其臣以礼，故其臣事君以忠也；秦汉以降任其臣以利，故其臣奉君以贾道。贾道者，利则进，不利则退。故君昏寡救恶之士，国危鲜致命之臣，是以其君独安独危，其臣亦独忧独乐。君臣之道，既阻於上，则兆庶之心，不得不离於下也。故曰君视臣如股肱，则臣事君如元首；君待臣如犬马，则臣待君如路人；君爱人如赤子，则人爱君如父母；君视人如土芥，则人视君如寇仇。孔子云：“审吾之所以适人，知人之所以求我也。”则尽忠爱上之策，在於此不在於彼矣。
    △七十三、养老，在使之寿富贵
    臣闻昔者西伯善养老而天下归心。善养者，非家至户见衣而食之也，荩能为其立田里之制以安其业，导树畜之产以厚其生，使生有所养，老有所终，死有所送也。近代之主，以为老者非帛不暖，非肉不饱，而特颁其布帛肉粟之赐，则谓养老之道，尽於是矣。臣以为此小惠也，非大德也。何则？赐之以布帛，仁则仁矣，不若劝其桑麻之业，使天下五十者可以衣帛矣；赐之以肉粟，惠则惠矣，不若教其鸡豚之畜，使天下七十者可以食肉矣。然後牧以仁贤，慎其刑罚，虽不与之年，而老者得以寿矣；不夺其力，不扰其时，虽不与之财，而老者得以富矣；使幼者事长，少者敬老，虽不与之爵，而老者得以贵矣。此三代盛王所以不遗年而兴孝者，用此道也。
    △七十四、睦亲，选用
    臣闻圣人南面而理天下，自人道始矣。人道之始，始於亲亲。故尧之教也，睦九族而平百姓；文王之训也，刑寡妻而御家邦。斯可谓教之源，理之本也。今陛下诚欲推其恩，广其爱，使惠洽九族，化流万人，则宜乎先亲後疏，自近及远者也。然後其师傅，闲之以教训，选其贤能，授之以官政，或出为牧守，入为公卿，如此则虽无三代封建之名，而有三代翼戴之实也。使《棣华》之咏协於内，《麟趾》之风著於外，所谓枝叶茂而根本可庇，骨肉厚而家国俱肥，则天下之人，相从而化矣。故曰未有九族睦而万人叛者也，未有九族离而万人和者也。荩先王所以布六顺而化百姓，敷五教而协万邦者，由此道素行也。
    △七十五、典章教令
    问：子大夫才膺间出，副我旁求，宜当悉心，靡有所隐。其或典章有违於古，禁令不便於今，尔无面从，予将亲览。
    臣伏以今之典章，百王之典章也，安有戾於古道者欤；今之禁令，列圣之禁令也，安有乖於昔时者欤？但在乎奉与不奉，行与不行耳。陛下之念至此，诚思理之心切，好问之旨深也。此臣所以极千虑、昧万死而献狂直者，以副天心之万一焉。臣闻典章不能自举，待教令而举；教令不能自行，待诚信而行。今百王之典具在，列圣之法明备，而禁未甚止，令未甚行者，臣愚以为待陛下诚信以将之。昔宓贱行化，德及泉鱼，非严刑所致也，推其诚而已；鲁恭为理，仁及春翟，非猛政所驱也，委其信而已。今以陛下上圣之资，仁惠之力，令行禁止之势，万万於一邑一宰也，何虑教不敷而化不洽乎？臣闻周公之理也，周年而变，三年而化，五年而定。陛下苟能勤教令以抚之，推诚信以奉之，则三年化成，五年理定，臣窃未以为迟矣。伏惟陛下少垂意而待焉。
    ●卷六百七十二
    ☆白居易（十七）
    △得甲居蔡曰宝，人告以为僭，不可，入官，诉云：“偻句不余欺，是以宝之。”11
    鲁道浸微，守臣丧职，眷兹臧氏，代称冢卿，方构祸於家门，始有诬於内子。问则以默，察而愈欺。理异斩关而放，迹同据邑之请。三年一兆，既徒稽於大蔡；始僭终吉，彼何幸於纤人。故帝舜格言，唯先蔽志；宣尼垂范，数而为黩。则知祸福无门，通塞唯数，焉有性命之理，存乎卜祝之间？若废兴之道适然，是善恶之徵一贯。人与僭而不入，因君子之明刑。
    △得甲畜北斗龟，财物归之，遂至万千。或告违禁，词云：“名在八龟。”
    财无苟得，义不厌取，若奉业以往，积而无伤，或非道以行，动且为害。於稽尔甲，爰契我龟。已见负图，不独七星之号；空嗟入梦，讵终千载之期。是诸侯之宝，念彼当畜，非宗伯之属，其谁敢私？岂伊匪人，妄致诸椟。迹罔厕於主守，家用宝於神龟，徵以从长，占八九之数，穷於既厌，收千万之盈。兹乃多藏，且不豫於官事；靡尝知禁，亦可畏於人言。必曰职我之由，守而勿失。名可覆视，余无尔刑。
    △得甲去妻，後妻犯罪，请用子荫赎罪，甲怒不许。
    二姓好合，义有时绝；三年生育，恩不可遗。凤虽阻於和鸣，乌岂忘於反哺？旋观怨偶，遽胆铟刑。王吉去妻，断弦未续，孔氏出母，疏网将加，诚鞠育之可思，何患难之不救？况不安尔室，尽孝犹慰母心，薄送我畿，赎罪宁辞子荫？纵下山之有怒，曷陟屺之无情？想《莒》之歌，且闻乐有其子；念《葛ぱ》之义，岂忍不庇於根？难抑其辞，请敦不匮。
    △得辛氏夫遇盗而死，遂求杀盗者而为之妻。或责其失贞行之节，不伏。
    亲以恩成，有雠宁拾，嫁则义绝，虽报奚为。辛氏姑务雪冤，靡思违礼，励释憾之志，将殄萑蒲，畜许嫁之心，则乖松竹。况居丧未卒，改适无文，苟失节於未亡，虽复仇而何有。夫仇不报，未足为非，妇道有亏，诚宜自耻。《诗》著靡他之誓，百代可知，《礼》垂不嫁之文，一言以蔽。无效尤於邾妇，庶继美於恭姜。
    △得乙与丁俱应拔萃，乙则趋时以求名，丁则勤学以待命，互有相非，未知孰是。
    立己徇名，则由进取，修身俟命，宁在躁求？智乎虽不失时，仁者岂宜弃本。属科悬拔萃，才选出群，勤苦修辞，乙不能也，吹嘘附势，丁亦耻之，躁静既殊，性习遂远。各从所好，尔由径而方行，难强不能，吾舍道而奚适。观得失之路，或似由人，推通塞之门，诚应在命。所宜励志，焉用趋时？若弃以菲葑，失则自求诸己，傥中其正鹄，得亦不愧於人。无尚苟求，盍嘉自致。
    △得丁冒名事发，法司准法科罪，节度使奏丁在官有美（集作善）政，请免罪授真，以劝能者，法司以乱法不许。
    宥则利淫，诛则伤善，失人犹可，坏法实难。丁僭滥为心，亻黾亻免从事，始假名而作伪，咎则自贻，及励节而为官，政将何取？节使以功惟补过，请欲劝能；宪司以仁不惠奸，议难乱纪。制宜经久，理贵从长，见小善而必求，材虽苟得，逾大防而不禁，弊将若何？济时不在於一夫，守法宜遵乎三尺，盍惩行诈，勿许拜真。
    △得乙上封，请永不用赦。大理云：“废赦何以使人自新？”乙云：“数赦则奸生，恐弊转甚。”
    刑乃天威，赦惟王泽，於以御下，存乎建中。上封以宥过利淫，幸门宜闭；大理以荡邪除旧，权道当行。皆推济国之诚，未达随时之义。何则？政包宽猛，法有弛张，习以生常，则起为奸之弊，废而不用，何成作解之恩？请思《砭石》之言，兼咏《蓼萧》之什，数则不可。无之亦难。
    △得景居丧，年老毁瘠。或非其过礼，景□：“哀情所锺。”
    孝乃行先，则当衔┰；子为亲後，安可危身？景丧则未终，老其将至，怀荼蓼之慕，诚合尽哀，迨桑榆之光，岂宜致毁？所以爰资肉食，唯服麻，况血气之既衰，老夫耄矣，纵哀情之罔极，吾子忍之。苟灭性而不胜，则伤生而非孝。因杀立节，庶毕三年之丧，顺变从宜，无及一朝之患。既亏念始，当愧或非。
    △得辛奉使，遇昆弟之仇，不斗而过，为友人责。辞云：“衔君命。”
  </div>
  <div class="pagination">
   <a href="全唐文_page395.html">
    上一页
   </a>
   <span>
    ...
   </span>
   <a href="全唐文_page391.html">
    391
   </a>
   <a href="全唐文_page392.html">
    392
   </a>
   <a href="全唐文_page393.html">
    393
   </a>
   <a href="全唐文_page394.html">
    394
   </a>
   <a href="全唐文_page395.html">
    395
   </a>
   <span class="current-page">
    396
   </span>
   <a href="全唐文_page397.html">
    397
   </a>
   <a href="全唐文_page398.html">
    398
   </a>
   <a href="全唐文_page399.html">
    399
   </a>
   <a href="全唐文_page400.html">
    400
   </a>
   <a href="全唐文_page401.html">
    401
   </a>
   <span>
    ...
   </span>
   <a href="全唐文_page397.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
