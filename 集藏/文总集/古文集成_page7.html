<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 7 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 7 页/共 23 页
  </h1>
  <div class="content">
   古文集成巻十九　　　　宋　王霆震　编前丙集五
　　书
　　上席侍郎书【唐子西】
　　迂斋批【古人未尝凿事以为功故有功不为夸无功不为慊若耻于无功则不安于无事矣发明甚佳此是规讽宣政间纷纭制作之病何函相则何防也】
　　某备员学校三载于此在辈流中年齿最为老大词气学术最为浅陋教养训导之方最为疎拙所以未即逐去正赖主人以为重今阁下还朝晓夕大用为执政为宰相为公为师此诚门下小子之所愿闻然孤宦小官遽夺所依此其胸中不能无介然者日夜思虑求所以补报万一而书生门户无有他技因效其所得于古人者惟阁下裁择某初读书时未习时事意谓古之圣贤例须建立功名其后涉世益深更事益多考论前代经史益见首尾乃知古人之心本不如此舟遇险则有功烛遇夜则有功药遇病则有功桔橰遇旱则有功戈弩劔防临冲兠鍪遇战鬬则有功【以物谕人○精于物理】凡物有功悉非得已【结上生下】龙蛇杂处而禹有功草木障塞而益有功民不粒食而稷有功天理人伦颠倒失次而卨有功夷蛮贼冦干纪乱治而咎繇有功【説人之功】自此以降不可胜举然皆因时立功非圣贤本意伊陟臣扈巫咸相太戊无他竒功以格上帝乂王家为功巫贤甘盘傅説相祖乙武丁不闻有功以保乂有商为功君陈相成王毕公相康王不自立功以循周公之业为功【使禹稷臯益处伊陟臣扈巫贤甘盘傅説之时功业亦只得如此使此数人者当禹稷臯益之世则不容无功】后世知有功之为功而不知无功之为功【佳】其去道已逺至谓圣贤有心于功名其探圣贤亦浅矣天下承平日乆纲纪文章纎悉备具无有毫髪未尽未便一部周礼举行略遍但不姓姬尔窃谓今日正当持循法度不宜复有増广建置【主意】歌呼于吏舍者勿问醉吐于车茵者勿逐客至欲有所开説者饮以醇酒勿聴择士唯取通大体知古谊者用之虽不立功功在其中矣【斡旋佳】某之所得于古人者如此不知其当否也阁下倘以为然归见何丞相其亦以此説告之
　　上范待制书【李泰伯】
　　尝闻之鹖冠子曰贱于无所用中流失舡一壶千金始犹未信今乃知之嗟乎古之为士者何其显荣哉身敝緼而宠逾华衮腹藜糗而富埒千乘故有以南面之王而拥篲于匹夫公子国相而执辔于羸老兹战国之士尚未足法汉有天命四海之逺化戎为华而犹求如不及州郡察焉四府辟焉一介之善无敢漏落县乡小吏名污贱者也翼之而仕角之而朝者往往有焉此无他盖有国者虑下情之壅遏得人以快耳目当途者畏旷官之罪以举贤为称职习俗相尚气焰薫灼而然也故于时能言以上多自瑑饰闺门为进仕之阶乡党乃荣名之路奬助风教夫岂小欤厥后古道不逞词科浸长不由经济一出声律源而海之以至今日矧惟真帝在上皇天乃睠太平之根穏贯坤厚四鄙酣寝无鸡鸣犬吠之惊法令流畅罔或枝梧役夫贱类驰一乘之传则足以呼舞诸侯矣三尺童子据桉弄笔则足以斩决彊梗矣不待伟人深智而职事已治故虽浮华贱类之辈率为可用声律取士孰不曰宜学小则易工利近则可欲员位有数而求之者多国朝患其或私谒也于是糊其名易其书混致于考官之手固不知其立身之行干蛊之才虽有仁如伯夷孝如曾参直如史鱼亷如于陵一语不中则生平委地况执其柄者时或非人声律之中又有遗焉荐于乡奏于礼部第于殿廷偶失偶得如奕棋耳名卿大臣以其无举知之责也闭其口不复言天下士俛视同术疏若秦越养威重崇爱恶管库之洒扫之仆皆得以保任而惜一言以举遗逸虽然好古亷洁之士寜忍饥而死耳安得仰面以希其咳唾于戯道之无益如此夫宜其腐儒小生去本逐末父诏其子曰何必读书姑诵赋而已矣兄教其弟曰何必有名姑程试而已矣故有缣缃凝尘不记篇目而致甲科帷薄行辱市井不齿而阶美仕劝善惩恶将安在邪万一史臣示书法于后世则赤墀之下当有任其责者矣噫非大贤君子其曷敢矫之某建昌南城人也生二十九年矣龆龀喜事以进士自业摘花蘂写云烟为世俗辞语颇甚可取愚不惟道之隆替时之向背辄游心于圣人之蕴志将尧吾君羲吾民晨夜精思颇为有得视缺政如已之疾视恶吏如已之雠恨无斗水以自濯瑕秽四顾悲歌时或涕洟然而命薄计拙动成颠仆乡书之不録况爵命乎孤贫无依载其空文走南北楫焉而川泽竭蹄焉而道路穷尝游京邑凡时之所谓文宗儒师者多请谒焉但伏执事之名时最乆矣谋之于儒林则又谓执事表知乐之士有自褐衣得召者如某等辈庶可依归不幸未及弛担而执事以言左迁时异事变卒无所遇彷徨而归又黜乡举身病矣力穷矣仰喜朝车适留兹土故不逺五百里犯风雨寒苦来拜于庑下古之君子居易以俟命不患人之不已知今某也踽踽而来若行贾之为者其故何哉伏念家世贫乏幼孤无兄弟老母年近六十饥焉而无田寒焉而无帛喁喁科举求不可望之禄以为养抑疎濶矣毎朝夕进侧则见其髪体臞而食淡衣麄乌鸟之情痛劈骨髓王城百舍天门九闗铢铜不畜何路自达遐方小郡知已断絶奸邪所怒哆沾所笑身无油腻日就干腊往时多事勤苦成疾今兹忧愁益复发作长恐医饵不继忽沈沟壑内孤慈母上负明时所怀不伸抱恨泉里以此计较不宜黙黙是以来也
　　答谭思顺书【澹庵】
　　向者辱牋教扳援河伯海若问荅及引孟子观海难为水游圣门难为言之论以至正人心之説反覆数百言三复感叹知足下之望于仆也至矣乡以方有私家戚不即裁荅因循至今夫言辞之不酬虽孔子不得行于互乡况如足下之学诚非互乡之比而又于仆恳恳耶又安得嘿嘿而但已哉夫自古论圣人之道以江海为谕者多矣而皆未能尽河海之极致何者以其未尝识海也某尝浮于海矣窃自谓世之知海之极致者宜莫如某今夫海之为器也南灔炎荒北洒璇极东演蒙汜西薄月渺沧溟与渤澥波黏天以漭沆浟湙防灎浮空迷岸襄陵广舄防防浩汗彯砂礐石荡穹沃日云屑雨崩涛卷雪状如天毂胶戾而激转倐若坤舆挺拔而幅裂飞流溅沫决眦股栗其虫鱼千怪万状而不可悉数其鸟兽诡类殊形而不可致诘其舟如凌空之山其帆如垂天之云千寻之艬万斛之巨舰广若般若舶若防若若呉之艅艎艂艭若楚之艨艟迅鹘千艘万柁舳舻相衔翩若鸿惊瞥若鸥没飘风一日踔数千里漫不见畔岸决樯摧撞冏然鸟逝吁可畏哉水怪则有海童邀路马衔当蹊河冯蝄像出没隠见蜃楼忽起突兀万仭摩云排空天地黯黮斗变异色则有吞舟之防峌孤游长鬐稍云巨鬛刺天哆口脩牙劔防差差崇岛巨鼇延袤千里擘洪涛而防北斗五岳鼔舞穷世间万彚举不足以尽其变态虽极班彪之览木华之赋郦元之经卢肇之説韩愈之碑雄辞杰识曾莫能诘其髣髴信乎观于海者难为水也知海之难为水则知圣门之难为言亦犹是矣今夫源深者流必洪必至之理也有徳者必有言亦必至之理也难为水者非水之难也其渊源之大为难难为言者非言之难也其徳之盛为难徳水也言浮物也水之大而物之浮者小大毕浮徳盛则其言也防必逺亦其理宜也昔者孔子道大而徳愽其垂世立教非有心于言也而能言之类莫能加焉门弟子得其防辞奥义者寡矣惟许顔回于吾言无所不説至于商也赐也可与言诗雍也然偃也是于漆雕开则説之于曽防则与之亦庶几矣然子夏之学流而为田子方子方流而为庄周周之书喜称子方之为人则商虽可与言诗其失也诞子贡之辩多为圣人所诎至荅原宪之问终身耻以为过则赐虽可与言诗其失也躁子防习于礼至论本末而子夏以为过则偃虽言是而其失也诬若夫宰予善为説辞而圣人且有失之子我之讥颛孙师论致命思义善矣而偃也参也皆诋其不仁圣人亦疑其忠信不足有若彊识好古能明孝弟善矣而于羣弟子之问懵不能对夫数子者皆号升堂入室而不若回也得圣人之所以言其不谓之难乎哉善乎齐太史子与之言曰乃今而后知泰山之为髙沧海之为大惜乎夫子之道徳不加于民也信乎其知圣人之道也某也学苦而身益穷何足与论圣人之道而足下不以为可鄙乃至扳援古者以发固陋辞义髙逺殆非区区者所宜得也然仆窃有疑焉惜足下不期至乎海而自比于河伯而止也夫防河而下苟不止虽有疾迟必至于海故学者必慎其所道道于曲学异端而欲究圣人之言诚韩愈所谓航断港絶潢以望至于海也故欲究圣人之言必自韩子始士固伸于知已足下其毋谓仆哓哓不一
　　荅汪主簿书【澹庵】
　　某闻古之君子其所谓知与遇者天今之君子其所谓知与遇者人古之君子其所谓知与遇者非天也已也今之君子其所谓知与遇者非人也利也古之君子其言曰下学而上达知我者其天乎又曰吾之不遇鲁侯天也其知也其遇也皆天也而以为非天何邪曰圣人嗟时不已知而曰知我者其天乎言人不已知亦不必天之已知也君子自知明已有善必知之已有不善必知之不谓天知而为善不谓天不知而为不善天之知不知我何与焉故曰知我者其天乎疑辞也然则不遇鲁侯天也亦疑辞邪曰然曷疑哉曰君子之遇不遇在已而已耳已诚善则在困亦亨虽不遇犹遇也已诚不善居宠亦危虽遇犹不遇也夫在困亦亨天岂得而否之居宠亦危天岂得而安之是遇不遇在已而已天何与焉故曰吾之不遇鲁侯天也疑辞也然则天生徳于予天未欲平治天下皆归之天亦疑辞邪曰然曷疑哉曰圣人固云我非生而知之而肯自矜曰徳为天生乎曰天生徳云者有为而言之也或曰固天纵之将圣云者亦非圣人意乎曰非也夫圣孔子不居况肯居天纵之名乎若夫平治天下人主职耳亦何与于天其曰天云者甚嗟之之辞纣云我生不有命在天其臣固非之曰乃罪多参在上乃能责命于天而谓轲也诚以治乱聴于天乎故曰古之君子其知与遇非天也已也今之君子则异矣其求知也不求诸已其遇合也不在于道附丽匪人而谓之知已同流合污而谓之遇主夫不患人之不已知求为可知也已无可知之善而附丽匪人以为知已其知也岂仲尼之所谓知也哉遇主于巷恶其委曲求合若委巷然不由其道也而同流合污以遇主岂轲老之所谓遇也哉故曰今之君子其所谓知与遇者利也某也辱书为赐始未及古人所谓知与遇之道其论甚美至于称道过实则非仆之所敢知也辄叙所闻于师友者以为谢执事以为然否
　　上张子韶书【诚斋】
　　某尝言之士穷于穷亦通于穷达于达亦病于达且夫爵三公得万钟达矣谓道必待达而后达则公孙之相徒足为其曲学阿世之资饭茹草曲肱饮水穷矣谓道必以穷而遂穷则顔氏之巷乃适借之以心斋坐防之地嗟夫吾然后知富贵者中人之膏肓而贫贱者君子之谷粟欤昔者孔孟尝言如有用我而舎我其谁矣岂尝矫情而不愿于达哉葢其用也意乃在于为东周其不舍也意乃在于平治天下尔此孔孟之不忍独乐其乐而欲以天下乐其乐也若其所以真乐者岂用不用舎不舍之谓邪自常人观之忠恕之味固不足以疗不糁之饥仁义之恱心亦岂足以苏辙环之疲也哉然非不糁非辙环非伐木非削迹非自卫反鲁非退自齐梁则吾之真乐犹有未遂其极不然重围之中胡为援琴而歌其出昼也初无不悦之色此其心果何所属而其乐果将安寄邪故曰吾得之于桑落之下又曰我岂若处畎畆之中此圣贤之意也厥今天下之士何病哉志欲泽物而忘其我道欲被乎天下而曽不用其一身皆曰达则行惜乎吾之穷也幸而达矣叩之则空空无有矣盖前日之惜穷所以为今日之无有也欤某也生乎今之世而慕乎古之乐独尝叹中庸一贯之妙致知格物之学此圣贤授受之秘而六经流出之源子思不识尧舜而以是识尧舜孟子不见孔子而以是见孔子圣贤之所以内而正心诚意外而开物成务不待富贵而欣不因贫贱而悲者也盖有志焉而其学莫之传其盟莫之主也窃闻淛江之西有君子焉异时防多士之先居朝廷之上人皆贺其达而曾不以为达一旦寘之于蛮徼投之以黜辱人皆惜其穷而曽不以为穷居约置散者且将二十年矣而闻其貌夷然无自失之色其气盎然无不平之愤方且日泳洙泗登杏坛而入由也未入之室在回也所在之寝启中庸大学之管籥而决论语孟子之渊泉渺渺焉若仲尼居而参侍若与回言而终日也此其心必有至乐乎其中而不可以声臭窥测者某也愿撰履摄齐以躬洒扫应对之役求闻所以好之乐之之旨旧矣而未之得此来天诱其衷筦库于此而适遇从者之至是以踽踽焉自进于函丈而窃有请也夫语道于非其人不智语人以非其道不仁先生必不其然
　　上苏仁仲书【诚斋】
　　某闻君子之于世无意于合也有意于合者折旋委曲惟合之求然未得其所无先丧其所有古之君子所以合者惟无意于合也无意于合人者有守于已者也有守于已者是惟无合于人合则胶固而不可解者昔齐人鼔瑟以干齐王而有骂之者曰王好竽而子鼔瑟瑟虽工如王之不好何説者往往笑齐人之工于瑟而不工于求齐以为不求合者之戒嗟夫是知齐人之拙于合而不合未知唐人之巧于合而不合韦苏州之诗天下之所同美也客有效韦公之体以见公者而公不恱既而以已平生之诗见公而公悦之当其效人之诗体以求合于人自以为巧矣而其巧适所以为拙则夫舎已以狥于人与夫信已以俟于人其巧拙未易以相过也彼齐人者患瑟之不工而已矣瑟果工矣天下必有好瑟者矣无遇于此安知不有遇于彼哉且吾之所能者瑟也所不能者竽也今舎瑟而学竽竽未能而瑟先忘矣吾且不吾信安能使王之吾信乎与其学竽而未必能也孰若工瑟以有待也世之君子不惩于唐人之巧而惩于齐人之拙则亦误矣阁下乘使者车方春而行部其风采之所动声光之所临士之挟寸长负片善者孰不翘首企足愿忠而望赐也哉甲则曰苏公之所好者何道乙则曰苏公之所恶者何事趋其所好而避其所恶惟恐后也噫是知所以求合之合而未知不求合之合也阁下以元祐名相之子孙而退然若一介之寒士文学行艺加人数等而欿然如有所不及其未用也初不愠于退用之而未尽也亦不怿于进小人之所异而忌焉君子之所同而怙焉公之于人盖未始有意于求合者公则不欲求合于人而顾欲人之求合于已耶某生晚而学无朋地寒而时无遭将欲挈不肖之身以自进于门下既无可喜之状以取悦又无求合之言以取售而独持此书以见焉不知者又以为拙也夫以巧而求合于人者某实耻之不惟某耻之阁下实耻之也
　　见虞彬甫书【诚斋】
　　某闻之天下之情必有忧有忧必有所在不在民则在君不在君则在相天下有事无一人出而任之者当是之时其忧在君与民虽然天下之所甚忧而君子以为不足忧何者无一人任此事安知果无一人任此事者至于有一人焉出而任之任之而不堪不堪而不能忧此真可忧者也盖吾既相吾君而任此事则吾君不任忧矣天下之民举其忧以归之君君举其忧以诿之相至于相则复谁诿者故夫天下之忧至于相之身而止矣不去矣又不去于吾身而吾乃趯然欲自宁于忧之外嗟夫殆哉昔者白公之役楚子髙之入也楚之人或曰恐伤君若之何不胄或曰国人望君如望嵗若之何胄欲子髙之胄者爱之者也欲子髙之不胄者亦爱之者也子髙何修而得此于民哉盖子髙者楚之命也无子髙是无楚也忧其不胄而至于伤虽然斯言也既见子髙者之言也见子髙者一人而未见子髙者千万人千万人未见则有千万人之忧国人欲解此忧而皇皇焉不知所付子髙而胄也国人何从而识也国人无从而识则忧无从而解子髙何修而得此于民哉无乃任之而能堪故欤无乃堪之而能忧故欤任之而能堪堪之而能忧楚无事矣今之天下其可为耶其不可为耶闻之曰孟贲之手无重负仓公之乡无沈痼何则天下之事自有能之者也独患能者不得为为者不能尔异时虏囚乘我积安不战之后卒然而临长江天下之忧何如也枢宻与紫岩张公今副枢陈公起而麾之天下之不忧何如也然则任之而能堪堪之而能忧不在枢宻而谁耶自枢宻之归蜀也国之人西其首者几何时矣至于屡召而未至也不特天下之忧吾君亦忧之矣三数日来窃怪国之人何其喜也问之则曰吾相虞公既至云耳非喜也喜其忧之解也喜枢宻之来果足以付此忧也某也逺方书生未尝有足迹于王公贵人之门非敢倨也重于从也有从则无改矣可不重乎自至都下独一见副枢陈公天幸又遇枢宻之至私窃自喜将得其从也且陈公曰吾将言子于虞公某之所以来也某有书三十篇极陈天下之事而不知时之所讳欲有献于上而未能某贫故也敬纳其副于东阁当今之世不惟士求宰相宰相实求士古者不相求而相值者有矣两相求而不相值者有矣某之此来也枢宻不谓之去不敢去不谓之留不敢留将惟枢宻之所以命

　　古文集成巻十九
　　钦定四库全书
　　古文集成巻二十　　　　宋　王霆震　编前丙集六
　　书
　　上苏公书【晁补之】
　　古先哲王之世士无贵贱而道同国无逺近而俗均王公大人服冠劔而坐庙堂握图印而临海县所以宰制万物役使羣动者有道而穷岩深林长啸逺引之人所以为藏迹而不耀闭口而不传者亦是道也邹鲁之邦洙泗之间老幼叙于席男女别于涂乡饮时祭执笾献豆之容不阙于堂而家塾党庠鸣琴击磬之声不乏于耳流风善政相渐成俗以波及夫宋卫燕晋秦楚者亦是俗也世衰道防诸侯错立而国自为治家自为法矣徳礼之所全羣岐之所厚山川之所产风气之所习故其民思虑不纯而趣舍异向不幸而小道异术羣起而乘之驾徜徉之文张诡怪之事而使人动目骇耳而为列御冦庄周诋前言往行而自大尊礼法刑名以为贤而为荀卿韩非峩冠博带髙谈乎九州之外闳大而不经文具而难施而为衍奭防辞隐语滑稽不穷其混迹若髙其防恶若卑而为淳于髠稷下学者伏车结驷东奔西驰而使楚兵不得合临淄秦甲不得下函谷而为苏秦张仪左手把人之袖右手揕人之胸义不返顾计不旋踵以快一时之忿而为荆轲聂政葢先王之道披猖磔裂此其极矣而秦汉已降则又有山东出相山西出将之説鲁多平原广野土厚而水深故其民朴而少文齐北有渤海南有琅琊鱼盐货利之与俱故其民险而多诈晋介齐秦之面搏燕楚之脇其道四平舟车之所大防甲兵之所驰突故其民危而好乱燕土埆北迫匈奴马羊水草之所聚故其民健而少虑秦倚华山阻函谷鹰击韩魏垂头中国一夫当闗百夫莫前故其民勇而轻鬭楚接呉越之封杂荆舒之地故其民剽而难恃其余穷邦小国不可殚数要之天下荡然无复先王之民矣由汉歴唐虽贤君相望异人间出慨然太息有忧天下之心而卒之道不同俗不均者其来有渐也某不佞尝窃叹此夫有盖天下之名而后可以服天下之心有服天下之实然后可以望天下之化阁下布衣单车﨑岖出蜀一日而声振四方四方之士拱手而来降向风而交驰可谓有盖天下之名矣横身当职不肯碌碌出辞吐气无所阿避可谓有服天下之实矣然则天下之所为望而化者非阁下何以哉昔者文翁一入蜀而蜀之民虽县邑小吏皆知文雅之可好常衮一治闽而闽之人咸厉读书颖脱而出者相望于途夫江之南五湖之间其人便防而多能轻清而好竒阁下亦既知之矣阁下之入呉也呉人固已有随舳舻于末流望冠盖于后尘者使阁下少借之以貌薄诱之以言彼孰不由然喜翕然变哉故某将首为呉人庆而次为天下有望于阁下而化者庆也某济北之鄙人生二十年矣其才力学术不足以自致于阁下之前独幸阁下官于呉而某亦侍亲从官于呉也故愿随呉人拜堂庑而望精光焉盖闻君子尊贤而容众嘉善而矜不能某非能贤且善也而方其盘辟俯偻从众人之后以幸君子之知而不自慊某虽不能亦阁下所宜容而矜之传曰苟以是心至斯受之而已辄敢进其説以累执事者伏惟幸恕而少进之
　　上楼内翰书【陈筼牎】
　　窃以文于天地间为物最钜放之则横八极斥四海充塞乎宇宙之外啬之则入秋毫巻一握揜閟乎尘坱之内抗之则翻沆瀣披鸿蒙引星辰而上也抑之则洞山岳达河汉决土壤而下也其清也则澄波月明寒松露滴孤鹤唳空惊鸿呌夕乙乙冥防韵韶武而杂咸英也其壮也则崩涛裂山狞飚折石雷车响空鐡骑临敌震震栗栗絶甬道而赴赵壁也其惨然而思也则荒域悲风空山暮景逺客怀归孤嫠吊影戚戚凄凄歌楚些而赋湘累也其薫然而和也则春来东郊气回寒谷发秀山川敷荣草木欣欣怿怿登春台而歌夀域也窅窅乎其深而章章乎其眀也愔愔乎其古而肃肃乎其泽也倐幽而忽彰骤钜而遽细恍乎其不可名也逺能见之近晦能揭之着泛乎其不可形也是非文之体欤论文之至六经为至经者道之所寓也故经以载道文以饰经文近则经弗传经弗传而道存者妄也书之质诗之变易之动礼之宜乐之和春秋之严盖与天地均阖辟与日月争光明优优乎大哉必如是而后为天下之至文也已子思氏得之而中庸孟轲氏得之而醇屈原得之而幽庄周得之而愽降是则有太史公之洁贾生之眀相如之富扬雄之雅班固之典韩愈之闳深栁宗元之健元结之约李白之逸杜甫之工门庭轨辙不能一防而皆深于文者也文乎文乎尚可以易言乎窃怪近世之士不守其根而好其叶未尝知有古六经亦未尝知六经之后有诸子也朝研夜诵惟时文之学焉夫今之取士固以时文而不以六经诸子也然六经诸子独不为时文之根源邪而学者屏之是以器识浅隘而议论浮薄也然某于此病昔者未之知也某少小读书猥欲以文词自命毎一篇出同流叹誉之颇亦自以为不可及也年来大悔悟惩创又自谓其可厌返求之六经又求之诸子既乆爽然自失知向之学乃时文之学而非六经诸子之学也更以六经诸子涵泳演绎蚤夜不惫既乆乃觉其胸中与曩者异把笔行墨稍洋洋然视时文之学或自谓逺过之矣然已以为然而人则不然退之云小称意则人小怪之大称意则人大怪之然则怪之者是欤怪于人者是欤以怪者为是则虽称意不足道也以怪于人者为是则愈怪愈可贺也栁子厚云扬雄没而法言大兴马迁生而史记未振夫其大兴于没后而未振于生前者何也有一时之毁誉有千载之是非君子常惧乎千载之非不惧夫一时之毁使可以耀生前而不可以垂死后君子不由也又况天下之文章苟合乎古必不合乎今苟合乎今必不合乎古学者其求合于今乎其求合于古乎此不足为俗子道也亦以俟知者知耳某偃服执事之盛名四十年矣恨未得一望顔色以快此生也去秋忽有骫骳之文呈于堂下者执事实爱赏之以为近于古人之文夫古人之文令人之所弃也而执事顾有取焉将使世俗移其所以议某者而议执事而执事不顾某之归感宜何如哉不逺千里俯伏于门葢欲略叙此谢以祈一言之诲庶或有所持循以几乎道而执事私淑之名善诱之功亦昭灼于无穷顾不韪欤昔李氏子蟠年十七好古文退之嘉其志作师説以贻之故退之之名与泰山北斗等髙大某也年逺过蟠才不逮蟠而志则蟠之志也执事自许宜不在退之下执事其裁之
　　上王司封书【刘云龙】
　　运判司封阁下六博最技之贱者不张之以气则不胜氛雾集野旦犯焉而气不主体则百疾縁是而作盖气之不可恃也如此然有甚乎此者是故有寓物以感动其气者或相与浮海以观渺弥之澜或登泰山而小无穷之天下而是人初非山与水也有因事之适然以移其气者或观舞剑而进乎字书绘画之巧或摄袵式鼃而鬬士之勇百倍而是人卒与剑相忘鼃异适也庸非气之钟乎人者无索而不得邪匹夫无故杀人于道有折之者必屈不善用气故也童子立至孟贲惧焉气足故也弱赵之璧抵彊秦之府垂入者数矣相如一聣柱之顷而赵则反璧而秦则不敢售欺曹沬三丧地于齐劔锋未揣其咽而向所负者按籍不失锱铢气之不可不恃也如此然又有甚乎此者其文章欤其气完者其辞浑以壮其气削者其藻局以卑是故排而跃之非怒张也缀而留之非惧脇也遒纵捷发非吝而骄也纡余不肆非惫而痿也时出冷汰以示其清务为厐浑以示其厚如将不得已以示其平无适而不在于理以示其専破觚扫轨以示其数鼔而不竭也丹艧缋绘以示其朝彻而更新也有毅然不可犯如汲直之面折者有时女守柔如回车以避亷颇者有省语径説如曽子之守约者有洒落快辩无敢校对如季布之呵曹武阳者故曰文章以气为主岂虚言哉孔子之气周天地该万变故六经无余辞焉而其小者犹足以叱夹谷之彊齐孟子芥视万钟小晏婴管仲而其自养则有所谓浩然者故其书卒贻后世语赋者莫如相如其作似不从人间来者以其慕蔺也语史者莫如子长瑰玮豪爽视古无上者以其上防稽探禹穴闚九疑浮沅湘以作其气也唐之文人固无出退之者其入王庭凑军也视若轩渠乳儿则足以知其气矣若夫持正褊中禹锡浮躁元稹縁官人取宠吕温茹便僻规进而宗元戚嗟于放废之湘南皆其气之不完者故其文章终绥于理亦其势然也某从事于兹有间矣自以为有得是狂也以为无得是诬也凡此皆非所以慁凂阁下者自顷以来防有感发小复翺笔伸纸时时各有胜处视古人身后翰墨若冠屦然戢戢在目直未仰赍而俯纳耳得非气使之然乎不幸少失严训着鞭不早三十得官拔从白丁则气之摇夺者十一二矣愁凄脾以吟梁父物怵情以赋归欤则气之摇夺者十三四矣訾黒四出孤怀无所托宿而流俗病其前妬轧其后于是气之摇夺者殆过半矣夫以拙疎之一身气之所存才十五之余不为孟子所谓梏亡者无几耳方是时文章杰立有如阁下曽不自列以规一眄之遇则尚谁恃耶万一阁下矜无庸而贷其贱割有余而佐之教左培右拥使得稍复追缉往时过半之摇夺以完其所自养以振其存焉而未尽亡者则虽某不韵独不得歩古人后尘而髙谢翺湜温稹等数子耶旧所为歌诗并杂著合三通谨献诸下执事凡此皆出于平日气之摇夺而仅存者阁下独无意激发之乎
　　答徐赓书【诚斋】
　　宿昔辱临晤语有顷知嗜学之不浅鑚文之不惰将有以应吾君俊茂之求而赴当世经济之用也甚欣甚贺兹又防移书诹以今日科目文词之利病某陈人也敢知时世词章之利若病哉方掩荀跞之耳闭弥明之口之不暇而暇荅乎哉非不敢也非不暇也闻之者必不信也信与不信固非所宜恤而又足下诹之而不置聊复狂言盖闻文者文也在易为贲在礼为缋譬之为器工师得木必解之以为朴削之以为质丹雘之以为章三物者具斯曰器矣有贱工焉利其器之速就也不削不丹不雘解焉而已矣号于市曰器莫吾之速也速则速矣于用奚施焉时世之文将无类此抑又有甚者作文如作宫室其式有四曰门曰庑曰堂曰寝缺其一紊其二崇痹之不伦广狭之不类非宫室之式也今则不然作室之政不自梓人出而杂然聴之于众工堂则隘而庑有容门则纳千驷而寝不可以置一席室成而君子弃焉庶民哂焉今其言曰文乌用式在我而已是废宫室之式而求宫室之美也抑又有甚者作文如治兵择械不如择卒择卒不如择将尔械鍜矣授之羸卒则如无械尔卒精矣授之妄校尉则如无卒千人之军其禆将二其大将一万人之军其大将一其禆将十善用兵者以一令十以十令万是故万人一人也虽然犹有阵焉今则不然乱次以济阵乎驱市人而战之卒乎十羊九牧将乎以此当笔阵之勍敌不败奚归焉借第令一胜所谓适有天幸耳抑又有甚者西子之与恶人耳目容貌均也而西子与恶人异者夫固有以异也顾凯之曰传神写照正在阿堵中又曰颊上加三毫殊胜得凯之论画之意者可与论文矣令则不然逺而望之巍然九尺之干迫而视之神气索如也恶人而已乎抑又有甚者昔三老董公説髙帝曰仁不以勇义不以力惟文亦然由前之説亦未离乎勇力邦域之中也盍见董公而问之问而得之则送君者当自崖而返矣若夫前辈所谓古文者某亦尝耳剽而手追矣顾足下方业科目夫业科目者固将有以合乎今之律度也合乎今未必不违乎古合乎古未必售于今使足下合乎古而不售于今足下何获焉坌炭无爱也其他日之俟
　　上陈丞相书【撙斋】
　　学问贵少器识贵壮事业贵老未老之事业不出于器识者也未壮之器识不出于学问者也器识不自学问出则凡事业不自器识出则陋去凡去陋法在善养之善成之而已矣是故养事业有道器识未成莫养事业也养器识有道学问未成莫养器识也人生十年曰幼学自十年而之学心计学乐学射御此学问之端也自二十而之学礼舞大夏行孝弟如此十年则学问成矣所以养器识也故曰贵少自三十而之理男事博学无方孙友视志如此十年则器识成矣所以养事业也故曰贵壮自四十而之始仕方物出谋发虑道合则服从不可则去如此十年则事业可成矣自五十而之命为大夫而服官政岂非责其事业以成欤故曰贵老此孔孟之教也躬行如之孔子四十不惑孟子四十不动心其壮年器识固然矣养之然得学问力也鲁定公十四年孔子五十有竒为鲁相发少正卯奸状而诛之周显王三十有三年孟子五十有竒为梁师攻惠王邪心而正之七十有竒为齐卿充宣王仁心而大之其老年事业固然矣养之然得器识力也故万世之下言器识言事业莫贵于孔孟公于今其为卿非齐卿其为相非鲁相周之卿相也其为师非一国之师天下之师也视孔孟为有幸矣而公之年又与孔孟俱学问器识不得以未成为解继自兹事业不一毫凡陋视孔孟始为无愧仆望于公如此未知公视仆如何仆自垂壮第太常衰已甚始列通籍盖六十有三于兹矣初矢不鸣其老于人也今则伯夷太公以天下大老当天下大寄老者可一以其情鸣焉孔子去齐接淅而行曰去他国之道也孟子去齐三宿而后出昼曰王犹足用为善去岂所欲哉理无疑矣容有为焉未尽也仆考之鲁昭公三十二年孔子去齐实四十二后之日犹长也未五十不称老未老不称叟周显王之三十三年孟子至梁惠王曰叟则孟子盖五十有竒也后二十三年是为赧王元年留齐对沈同伐燕之问又后始辞齐去则七十有竒后之日短矣后之日长则事业之心寛寛故不惜去不惜去故其行速后之日短则事业之心切切故惜去惜去故其行迟仆无孟子之徳也犬马之年去留齐去齐无几鈆刀未防一割其心切实如之区区此来进退之机重于一决虽然公之求士甚于士之求公自初参大政如欧阳文忠公然也位若年今加于文忠则求士之念今切于文忠矣其如视仆殆有寸长曽无一日雅何计于兹进退之机重于一决尤甚于仆人于是观焉仆于是聴焉




　　古文集成巻二十
　　钦定四库全书
　　古文集成巻二十一　　　宋　王霆震　编前丙集七
　　书
　　荅李诩论性书【欧阳公】
　　前辱示书及性诠三篇故思与吾子卒其説脩患世之学者多言性故常为説曰夫性非学者之所急而圣人之所罕言也易六十四卦不言性其言者动静得失吉凶之常理也春秋二百四十二年不言性其言者善恶是非之实録也诗三百五篇不言性其言者政教兴衰之美刺也书五十九篇不言性其言者尧舜三代之治乱也礼乐虽不完而杂出于诸儒之记然其大要治国修身之法也六经之所载皆人事之切于世者是以言之甚详至于性也百不一二言之或因言而及焉非为性而言也故虽言而不究予之所谓不言者非谓絶而无言盖其言者鲜而又不主于性而言也论语所载七十二子之问于孔子者问孝问忠问仁义问礼乐问修身问为政问朋友问鬼神者有矣未尝有问性者孔子之告其弟子者凡数千言其及于性者一言而已予故曰非学者之所急而圣人之罕言也书曰习与性成语曰性相近习相逺者戒人慎所习而言也中庸曰天命之谓性率性之谓道者明性无常必有以率之也乐记亦曰感物而动性之欲者明物之感人无不至也然终不言性果善果恶但戒人慎所习与所感而勤其所以率之者耳予故曰因言以及之而不究也脩少好学知学之难凡所谓六经之所载七十二子之所问者学之终身有不能达者矣于其所达行之终身有不能至者矣以予之汲汲于此而不暇乎其他因以知七十二子亦以是汲汲而不暇也又以知圣人所以教人垂世亦皇皇而不暇也今之学者于古圣贤所皇皇汲汲者学之行之或未至其一二而好为性説以穷圣贤之所罕言而不究者执后儒之偏説事无用之空言此予之所不暇也或有问曰性果不足学乎予曰性者与身俱生而人之所皆有也为君子者修身治人而已性之善恶不必究也使性果善邪身不可以不修人不可以不治使性果恶邪身不可以不修人不可以不治不修其身虽君子而为小人书曰惟圣罔念作狂是也能修其身虽小人而为君子书曰惟狂克念作圣是也治道备人斯为善矣书曰黎民于变时雍是也治道失人斯为恶矣书曰殷民顽又曰旧染污俗是也故为君子者以修身治人为急而不穷性以为言夫七十二子之不问六经之不主言或虽言而不究岂略之哉盖有意也或又问曰然则三子言性过欤曰不过也其不同何也曰始异而终同也使孟子曰人性善矣遂怠而不教则是过也使荀子曰人性恶矣遂弃而不教则是过矣使扬子曰人性混矣遂肆而不教则是过也然三子者或身奔走诸侯以行其道或著书累千万言以告于后世未尝不区区以仁义礼乐为急盖其意以谓善者一言不教则失而入于恶恶者勤而教之则可使至于善混者驱而率之则可使去恶而就善也其説与书之习与性成语之性近习逺中庸之有以率之乐记之慎物所感皆合夫三子者推其言则殊察其用心则一故予以为推其言不过始异而终同也凡论三子者以予言而一之则譊譊者可以息矣予之所説如此吾子其择焉
　　荅横渠张子厚书【程明道】
　　承教谕以定性未能不动犹累于外物此贤者虑之熟矣尚何俟小子之言然尝思之矣敢贡其説于左右所谓定者动亦定静亦定无将迎无内外苟以外物为外牵已而从之是以已性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则亦乌可遽语定哉夫天地之常以其心普万物而无心圣人之常以其情顺万事而无情故君子之学莫若扩然而大公物来而顺应易曰贞吉悔亡憧憧往来朋从尔思苟规规于外诱之除将见灭于东而生于西也非惟日之不足顾其端无穷不可得而除也人之情各有所蔽故不能适道大率患在于自私而用智自私则不能以有为为应迹【一作物】用智则不能以明觉为自然今以恶外物之心而求照于无物之地是反鉴而索照也易曰艮其背不获其身行其庭不见其人孟氏亦曰所恶于智者为其凿也与其非外而是内不若内外之两忘也两忘则澄然无事矣无事则定定则眀眀则尚何应物之为累哉圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为如何哉夫人之情易发而难制者惟怒为甚第能于怒时遽忘其怒而观理之是非亦可见外诱之不足恶而于道亦思过半矣心之精防口不能宣加之素拙于文辞又吏事怱怱未能精虑当否伫报然举大要亦当近之矣道近求逺古人所非惟聪明裁之
　　寄张钦夫书【胡五峯】
　　比得款论窃识左右胸中正矣大矣大体既是正好用工近察诸身逺察诸物穷竟万理一以贯之直造寂然不动之地然后吉凶与民同患为天之所为矣此圣门事业也钦夫勉之哉则又有进于左右者尧授舜舜授禹曰人心惟危道心惟防防言防妙也危言无常也故孔圣自十五志于学积十五年工夫然后敢以立自许自是而后每积十年工夫而一进未至从心所欲不逾矩则犹有人心消磨未莹彻也及至从心所欲不逾矩方才纯是道心与天无二故中庸称孔圣之徳终以天地之所以为大结之不更称仲尼也今之学道者少有所得则欣然以天地之美为尽在已自以为至足矣就世俗而言之亦可谓之君子论于圣人之门乃是自暴自弃耳左右方妙年所见大体已是知至矣当至之知终矣当终之则顔曽地位何患不到钦夫戒之哉干干不舎工夫深后自然已不得也今且当以速成为戒耳
　　荅陆子静书【晦庵】
　　前书诲谕之悉敢不承教所谓古之圣贤惟理是视言当于理虽妇人孺子有所不弃或理致虽出古书不敢尽信此论甚当非世儒浅见所及也但熹窃谓言不难择而理未易明若于理实有所见则于人言之是非不翅白黒之易辨固不待讯其人之贤否而为去取不幸而吾之所谓理者或但出于一已之私见则恐其所取舎未足以为羣言之折衷也况理既未明则于人之言恐亦未免有未尽其意者又安可以遽绌古书为不足信而直任胸臆之所裁乎来书反复其于无极太极之辨详矣然以熹观之伏羲作易自一画以下文王演易自乾元以下皆未尝言太极也而孔子言之孔子賛易自太极以下未尝言无极也而周子言之夫先圣后圣岂不同条而共贯哉若于此有以灼然实见太极之真体则知不言者不为少而言之者不为多矣何至若此之纷纷哉今既不然则吾之所谓理者恐其未足以为羣言之折衷又况于人之言有所不尽者又非一二而已乎既防不鄙而教之熹亦不敢不尽其愚也且夫大传之太极者何也即两仪四象八卦之理具于三者之先而緼于三者之内者也圣人之意正以其究竟至极无名可名故特谓之太极犹曰举天下之至极无以加此云尔初不以其中而命之也至如北极之极屋极之极皇极之极民极之极诸儒虽有解为中者盖以此物之极常在此物之中非指极字而训之以中也极者至极而已以有形者言之则其四方八面合辏将来到此筑底更无去处从此推出四方八面都无向背一切【阙】　故谓之极耳后人以其居中而能应四外故指其处而以中言之非以其义为可训中也至于太极则又初无形象方所以可言但以此理至极而谓之极耳今乃以中名之则是所谓理有未明而不能尽乎人言之意者一也通书理性命章其首二句言理次三句言性次八句言命故其章内无此三字而特以三字名其章以表之则章内之言固已各有所属矣盖其所谓灵所谓一者乃为太极而所谓中者乃气禀之得中与刚善刚恶柔善柔恶者为五性而属乎五行初未尝以是为太极也且曰中焉止矣而又下属于二气五行化生万物之云是亦复成何等文字义理乎今来喻乃指其中者为太极而属之下文则又理有未明而不能尽乎人言之意者二也若论无极二字乃是周子灼见道体逈出常情不顾旁人是非不计自己得失勇往直前説出人不敢説底道理令后之学者晓然见得太极之妙不属有无不落方体若于此防得破方见得此老真得千圣以来不传之秘非但架屋下之屋叠牀上之牀而已也今必以为未然是又理有未明而不能尽人言之意者三也至于大传既曰形而上者谓之道矣而又曰一隂一阳之谓道此岂真以隂阳为形而上者哉正所以见一隂一阳虽属形器然其所以一隂而一阳者是乃道体之所为也故语道体之至极则谓之太极语太极之流行则谓之道虽有二名初无两体周子所以谓之无极正以其无方所无形状以为在无物之前而未尝不立于有物之后以为在隂阳之外而未尝不行乎隂阳之中以为通贯全体无乎不在则又初无声臭影响之可言也今乃深诋无极之不然则是直以太极为有形状有方所矣直以隂阳为形而上者则又昧于道器之分矣又于形而上者之上复有况太极乎之语则是又以道上别有一物为太极矣此又理有未明而不能尽乎人言之意者四也至熹前书所谓不言无极则太极同于一物而不足为万化根本不言太极则将沦于空寂而不能为万化根本乃是推本周子之意以为当时若不如此两不説破则读者错认语意必有偏见之病闻人説有即谓之实有见人説无即以为真无耳自谓如此説得周子之意已是大煞分明只恐知道者厌其漏泄之过甚不谓如老兄者乃犹以为未稳而难晓也请以熹书上下文意详之岂谓太极可以人言而为加损者哉是又理有未明而不能尽乎人言之意者五也来书又谓大传明言易有太极今乃言无何耶此尤非所望于髙明者今夏因与人言易其人之论正如此当时对之不觉失笑遂至被劾彼俗儒胶固随语生解不足深怪老兄平日自视为如何而亦为此言耶老兄且谓大传之所谓有果如两仪四象八卦之有定位天地五行万物之有常形耶周子之所谓无是果虚空断灭都无生物之理耶此又理有未明而不能尽乎人言之意者六也老子复归于无极无极乃无穷之义如庄生入无穷之门以游无极之野云尔非若周子所言之意也今乃引之而谓周子之言实出乎彼此又理有未明而不能尽乎人言之意者七也髙明之学超出方外固未易以世间言语论量意见测度今且以愚见执方论之则其未合有如前所陈者亦欲奉报又恐徒为纷纷重使世俗观笑既而思之若遂不言则恐学者终无所取正较是三者寜可见笑于今人不可得罪于后世是以终不获已而竟陈之不识老兄以为如何













　　古文集成巻二十一
　　钦定四库全书
　　古文集成巻二十二　　　宋　王霆震　编前丁集一
　　表
　　出师表【孔明】
　　【东坡云孔明出师一表简而且尽直而不肆大哉言乎与伊训说命相表里非秦汉以下事君为悦者所能至也○戴溪笔议孔明出师表渊然如肺腑流出无一防浮伪气象皆真意所形故也○冷齐夜话李格非善论文章尝曰诸葛孔明出师表李令伯乞养亲表皆沛然肺腑中流出殊不见斧凿痕是数君子在后汉末两晋之间未尝以文章名世而其词意超迈如此是知文以气为主气以诚为主○楼迂斋云规模正大志念深逺详味乃见呉魏二国未说有此人物有此文章否】
　　先帝创业未半而中道崩殂今天下三分益州疲敝此诚危急存亡之秋也然侍衞之臣不懈于内忠志之士忘身于外者葢追先帝之殊遇【此亦孔明自谓】欲报之于陛下也诚宜开张圣听以光先帝遗徳【先开广其心志】恢志士之气不宜妄自菲薄引喻失义以塞忠谏之路也宫中府中俱为一体【一篇之文精髓在此两句】陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等【分别内外之任】此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠以为督愚为营中之事悉以咨之必能使行阵和穆优劣得所亲贤臣逺小人此先汉所以兴隆也亲小人逺贤臣此后汉所以倾颓也先帝在时每与臣论此事未尝不叹息痛恨于桓灵也【可见先主孔明平日所讲论者】侍中尚书长史参军此悉贞亮死节之臣也愿陛下亲之信之则汉室之隆可计日而待也臣本布衣躬耕于南阳【自述出处本末】苟全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐付托不效以伤先帝之明故五月渡泸深入不毛今南方已定甲兵已足当奬帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也【武侯之职分】至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵责攸之祎允等之咎以彰其慢陛下亦宜自谋以咨诹善道察纳雅言深追先帝遗诏臣不胜受恩感激今当逺离临表涕泣不知所云
　　后出师表【孔明】
　　【迂斋云一篇首尾多是说事不可已之意所以不可已者以汉贼不两立王业不偏安故也血脉聮属条贯统纪森然不乱宜与前表兼看】
　　先帝虑汉贼不两立王业不偏安【此是主张】故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏安于蜀都【足前意】故冒危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左髙帝明并日月谋臣渊深然陟险被创危然后安今陛下未及髙帝谋臣不如良平而欲以长计取胜坐定天下此臣之未解一也刘繇王朗各据州郡论安言计举引圣人羣疑满腹众难塞胷今嵗不战明年不征使孙防坐大遂并江东此臣之未解二也曹操智计殊絶于人其用兵也彷佛孙呉然困于南阳险于乌巢危于祁连偪于黎阳几败伯山殆死潼闗然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年矣然防赵云阳羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精锐非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及虚图之【深识事势】欲以一州之地与贼持久此臣之未解六也夫难平者事也昔先帝败军于楚当此时曹操拊手谓天下以定然后先帝东连呉越西取巴蜀举兵北征夏侯授首此操之失计而汉事将成也然后呉更违盟云长毁败秭归蹉跌曹丕称帝凡事如是难可逆见臣鞠躬尽力死而后已【此孔明本心】至于成败利钝非臣之明所能逆覩也
　　陈情表【李令伯】
　　【五臣注翰曰蜀志云李密字令伯揵为武阳人父早亡母何氏更适人密见养于祖母以孝闻侍疾日夜未尝解带蜀平后晋帝徴为太子洗马诏书累下郡县逼迫密上疏武帝览其表嘉其诚欵赐奴婢二人使郡县供祖母奉膳服迁汉中太守也】
　　臣以险衅夙遭闵凶生孩六月慈父见背行年四嵗舅夺母志祖母刘愍臣孤弱躬亲抚养臣少多疾病九嵗不行零丁孤苦至于成立旣无叔伯终鲜兄弟门衰祚薄晚有儿息外无朞功强近之亲内无应门五尺之僮【向曰朞功谓大功小功之亲】茕茕孑立形影相吊而刘夙婴疾病常在牀蓐臣侍汤药未曽废离逮奉圣朝沐浴清化前太守臣逵察臣孝廉后刺史臣荣举臣秀才臣以供养无主辞不赴【良曰圣朝谓晋朝也逵荣并刺史字也】命诏书特下拜臣郎中寻蒙国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则以刘病日笃欲苟顺私情则告诉不许臣之进退实为狼狈伏惟圣朝以孝治天下凡在故老犹蒙矜育况臣孤苦特为尤甚且臣少仕伪朝历职郎署本图宦达不矜名节今臣亡国贱俘至防至陋【铣曰伪朝谓蜀朝也军所虏获曰俘蜀为晋灭故云此】过蒙拔擢宠命优渥岂敢盘桓有所希兾但以刘日薄西山气息奄奄【向曰日薄西山喻刘年老暮也】人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废逺臣密今年四十有四祖母刘今年九十有六是臣尽节于陛下之日长报刘之日短也乌鸟私情愿乞终养【翰曰乌鸟反哺其母言有此乌乌之私情乞念祖母之养也】臣之辛苦非徒蜀之人士及二州牧伯所见明知皇天后土实所共鉴【铣曰二州谓梁州益州也牧伯谓荣逵也】愿陛下矜愍愚诚聴臣微志庶刘侥幸保卒余年臣生当陨首死当结草臣不胜犬马怖惧之情谨拜表以闻论佛骨表【依韩文樊汝霖韩醇洪兴祖孙汝聴注韩愈韩曰新旧史皆具载于本传先是鳯翔法门寺有防国真身塔塔内有释迦文佛指骨一节其法三十年一开开则嵗稔人泰至是宪宗遣中使杜英竒押宫人三十持香花迎入大内畱禁中三日乃送佛祠王公士庶奔走賛叹公为刑部侍郎上表极谏帝大怒欲抵死崔羣裴度戚里诸贵皆为公言乃贬潮州刺史时宰相疑公此表为冯宿所草以宿尝与公同年进士又同佐裴度淮西故疑之遂贬宿歙州刺史时宰必皇甫鏄也亦可谓无识鉴矣此表岂宿所能了耶○补注闻见录云宪宗元和十四年自鳯翔法门寺迎佛骨入禁中韩退之以谏逐十五年有陈洪志之祸懿宗咸通十四年又迎其骨入禁中谏者以宪宗为戒懿宗曰生得见之死亦无恨不数月崩送佛骨还法门寺愈之谏云奉佛以来享年不永者其知言哉○补注邵太史曰奕上疏请除佛法云降自羲农至于有汉皆无佛法君明臣忠祚长年久汉明帝始立胡神洎于苻石羌胡乱华主庸臣佞祚短政虐云云予谓愈之言葢广奕之言也故表出之○林之竒曰崔浩辟佛而死于魏韩愈辟佛而贬于唐此浮屠者得为口实以为辟佛者之戒至于梁武三舍身而饿死台城宋齐以下事之渐谨而年代尤促则浮屠之徒又以为学佛不尽其道之过自非卓然不惑之士未有不为其所迷也】
　　臣某言伏以佛者夷狄之一法耳自后汉时流入中国【洪曰表云自后汉时流入中国又诗云佛法入中国尔来六百年按后汉西域传云明帝时入中国而梁刘孝标注世说新语引刘向列仙传序曰歴观百家之中以相检验得仙者百四十六人其七十四人已在佛经即如此说则汉成哀之间已有经矣汉武故事曰昆邪杀休屠王以其众来降得其金人之神上置之甘泉宫金人者皆长丈余其祭不用牛羊唯烧香礼拜上使依其国俗祀之此神全类于佛葢汉武时其经未行于中土但以神明事之耳又开皇歴代三宝记云平帝世刘向称念览典籍亦见有佛经将知周时乆流释典秦虽除汉兴复出也又汉武作昆明池掘得黒灰东方朔云可问西域道人西域道人佛之徒也又真诰云裴真人有三十四人弟子十八人学佛道余者学仙道陶隐居云长安中似已有佛裴君即是其事以此考之中国之有佛尚矣退之所云据正史也孙曰后汉明帝夜梦金人长丈余头有光明飞行殿庭以问羣臣傅毅曰西方有神名曰佛其形丈六尺而黄金色帝于是遣郎中蔡愔及秦景使天竺求之得佛经四十二章及释迦像并取沙门摄摩腾竺法兰东还愔之来也白马负经因立白马寺于洛城雍门西以处之其经缄于兰台石室又画像于清源台及显节陵上自　是始传中国补注唐史作始入中国】上古未尝有也昔者黄帝在位百年年一百十嵗少昊在位八十年年一百嵗颛顼在位七十九年年九十八嵗帝喾在位七十年年一百五嵗帝尧在位九十八年年一百一十八嵗帝舜及禹年皆百嵗【孙曰已上年嵗皆出皇甫谧帝王世纪】此时天下太平百姓安乐夀考然而此时【唐史无此时字】中国未有佛也其后殷汤亦年百嵗汤孙大戊在位七十五年武丁在位五十九年书史不言其年夀所极葢亦俱年不减百嵗周文王年九十七嵗武王年九十三嵗穆王在位百年【孙曰书穆王享国百年】此时佛法亦未至中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年【补注唐史作四十八年今本作四十九年】前后三度舍身施佛【孙曰大通元年三月辛未中大通元年九月癸巳太清元年二月庚子凡三幸同泰寺舍身】宗庙之祭不用牲牢【孙曰郊庙牲牷皆代以麫】尽日一食止于菜果【孙曰武帝煽信佛道日止一食膳无鲜腴惟豆粝饭而已】其后竟为侯景所逼饿死台城【孙曰太清三年侯景攻陷台城帝忧愤崩于浄居殿】国亦寻灭事佛求福反更得祸由此观之佛不足信事亦可知矣髙祖始受隋禅则议除之当时羣臣材识不逺【唐史作识见不逺】不能深知先王之道古今之宜推阐明圣【唐史作圣明】以救斯其事遂止【樊曰武徳九年髙祖诏有司沙汏天下僧尼道士女冠事竟不行】臣常恨焉伏惟睿圣文武皇帝陛下神圣英武数千百年已来未有伦比即位之初不许度人为僧尼道士又不许创立寺观臣常以为髙祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁【音舆】入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐徇人之心为京都士庶【一有设字】诡异之观戏翫之具耳安有圣明若此而肯信此等事哉然百姓愚防易惑难晓苟见陛下如此将谓真心事佛皆云天子大圣犹一心敬信百姓何人岂合更惜身命以故【一本故作至一本无以故二字】焚顶烧指百十为羣解衣散钱自朝至暮转相仿效惟恐后时老少奔波弃其业次若不即加禁遏更历诸寺必有断臂脔身以为供养者伤风败俗传笑四方非细事也夫佛者【一无者字】本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命【一无其字】来朝京师陛下容而接之不过宣政一见【孙曰宣政殿名】礼賔一设【孙曰元和九年置礼宾院以待四夷之使设宴也】赐衣一袭衞而出境【一作出之于境】不令惑众也况其身死已乆枯朽之骨凶秽之余岂可直入宫禁【可直一作宜令】孔子曰敬鬼神而逺之古之诸侯行吊于其国尚令巫祝先以桃茢【音列】袚除不祥然后进吊【祝曰礼记君临臣防以巫祝桃茢执戈恶之也注桃鬼所恶茢苇苕可扫不祥】今无故取秽朽之物亲临观【一作视】之巫祝不先桃茢不用羣臣不言其非御史不举其失臣实耻之乞以此骨付有司投诸水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸凡有殃咎宜加臣身上天鉴临臣不怨悔无任感激恳悃之至
　　潮州谢表【韩愈】
　　【樊汝霖注本传具载公此表宪宗得表谓宰相曰昨得知愈到潮州表因思其所谏佛骨事决是爱我我岂不念然愈为人臣不当言人主事佛乃年促也帝欲复用愈故先语及观宰相意皇甫镈恐其复用乃率先对曰愈终太疎狂且可量移一郡遂授袁州刺史欧阳文忠公云前世有名人当论事时感激不避诛死真若知义者及到贬所则戚戚思嗟有不堪之穷愁形于文字虽韩文公不免此累或者又罪其以封禅谀帝皆非也汉杨恽见废报孙会宗书语渉讥讪遂坐腰斩雷霆之怒臣子所当知畏公之此表不为过矣】
　　臣以狂妄戆愚不识礼度上表陈佛骨事言渉不敬正名定罪万死犹轻陛下哀臣愚忠恕臣狂直谓臣言虽可罪心亦无他特屈刑章以臣为潮州刺史旣免刑戮又获禄食圣恩大天地莫量破脑刳心岂足为谢臣某诚惶诚恐顿首顿首臣以今年正月十四日蒙恩除潮州刺史即日奔驰上道经渉岭海水陆万里以今月二十五日到州上讫与官吏百姓等相见具言朝廷治平天子神圣威武慈仁子养亿兆人庶无有亲疎逺迩虽在万里之外岭海之陬待之一如甸畿之间辇毂之下有善必闻有恶必见早朝晚罢兢兢业业惟恐四海之内天地之中一物不得其所故遣刺史面问百姓疾苦苟有不便得以上陈国家宪章完具为治日久守令承奉诏条违犯者鲜虽在蛮荒无不安泰闻臣所称圣徳惟知鼓舞讙呼不劳施为坐以无事臣某诚惶诚恐顿首顿首臣所领州在广府极东界上去广府虽云才二千里然来徃动皆经月过海口下恶水涛泷【音双】壮猛难计程期风鳄鱼患祸不测州南近界【一作州之南境】涨海连天毒雾瘴氛日夕发作臣少多病年才五十发白齿落理不乆长加以罪犯至重所处又极逺恶忧惶慙悸死亡无日单立一身朝无亲党居蛮夷之地与魑魅为羣苟非陛下哀而念之谁肯为臣言者臣受性愚陋人事多所不通惟酷好学问文章未尝一日暂废实为时辈所见推许【一作表】臣于当时之文亦未有过人者至于论述陛下功徳与诗书相表里作为歌诗荐之郊庙纪泰山之封镂白玉之牒铺张对天之闳休扬厉无前之伟迹编之乎诗书之防而无愧措之乎天地之间而无亏虽使古人复生臣亦未肯多让伏以大唐受命有天下四海之内莫不臣妾南北东西地各万里自天宝之后政治少懈文致未优武克不刚嬖臣奸【嬖一作孽】蠧居棊处摇毒自防外顺内悖父死子代以祖继孙如古诸侯自擅其地不贡不朝六七十年四圣传序以至陛下即位以来躬亲听断旋干转坤闗机阖辟雷厉风飞日月清照天戈所麾莫不宁顺大宇之下生息理极髙祖创制天下其功大矣而治未太平也太宗太平矣而大功所立咸在髙祖之代非如陛下承天宝之后接因循之余六七十年之外赫然兴起南面指麾而致此巍巍治功也宜定乐章以告神明东巡泰山奏功皇天【补注范太史唐鉴曰终唐之世惟栁宗元以封禅为非以韩愈之贤犹劝宪宗则其余无足怪也】具着显庸明示得意使永永万年【一作年代】服我成烈当此之时所谓千载一时不可逢之嘉会而臣负罪婴亹【许慎切】自拘海岛戚戚嗟嗟日与死迫曽不得奏薄伎于从官之内御之间穷思毕精以赎罪过怀痛穷天死不闭目瞻望宸极魂神飞去伏惟皇帝陛下天地父母哀而怜之无任感恩恋阙慙惶恳迫之至









　　古文集成巻二十二
　　钦定四库全书
　　古文集成巻二十三　　　宋　王霆震　编前丁集二
　　表
　　进春秋传表【绍兴六年十二月上　胡文定】
　　伏观春秋二百四十二年其行事备矣仲尼因事属辞深切着明非五经比也本夫周室东迁礼乐征伐自诸侯出及平王末年王迹旣熄故春秋作于隐公之初逮庄僖而下五霸迭兴假仁义而行以推戴宗周为天下之共主号令征伐莫敢不从其文则史官称述无制作之法其义则以尊周为名而仲尼固曰丘窃取之矣霸徳旣衰诸侯放恣政在大夫専权自用官及失徳宠赂益彰然后陪臣执国命夷狄制诸夏皆驯致其道是以至此极耳仲尼徳配天地明并日月自以无位与时道不行于天下也制春秋之义见诸行事垂训方来虽祖述宪章上循尧舜文武之道而改法创制不袭虞夏商周之迹葢洪水滔天下民昏垫与箫韶九成百兽率舞并载于虞书大木斯拔与嘉禾合颖鄙我周邦与六服承徳同垂乎周史此上世帝王纪事之例至春秋则凡庆瑞之符礼文常事皆削而不书而灾异之变政事阙失则悉书之以示后世使鉴观天人之理有恐惧只肃之意若事斯语若书诸绅若列诸座右若几杖盘盂之有铭有戒乃史外传心之要典于以反身日加修省及其旣乆积善成徳上下与天地同流自家行国措之天下则麟鳯在郊龙游沼其道亦可驯致之也故始于隐公止于获麟而以天道终焉比于闗雎之应而能事毕矣书火于秦赖诸儒口相传授及汉初兴张子房为韩灭秦以明春秋复雠之义三老董公请汉为义帝发丧以暴项羽弑君之恶下逮武宣之世时君信重其书学士大夫诵说用以断狱决事虽万目未张而大纲克正过于春秋之时其效亦可见矣粤自熙宁崇尚释老防庄之学以虚无为宗而不要义理之实殆及崇宁曲加防禁由是用事者以灾异之变政事阙失则黙不敢言而庆瑞之符与礼文常事则咏歌賛诵洋洋乎盈耳是与春秋正相反也侈心益纵至夷狄乱华莫之能遏岂不痛哉陛下天锡勇智圣徳日新嗣承宝位于三纲九法沦斁之后发于独断崇信是经将以拨乱世反之正圣王之志旣自得之又命臣下有能诵习其书者使训明其义而臣以荒芜末学荣奉诏音輙不自揆罄竭所闻修成春秋传三十巻十万余言上之御府恭惟肃将天讨之余万几之暇特留宸念时赐省览取自圣裁鉴天人休咎之符覈赏罚是非之实懋检身之盛徳恢至治之逺图式叙邦经永康国歩
　　进书集传表【淳祐七年八月上　蔡抗】
　　臣抗言惟精惟一以执中盖三圣传心之法无党无偏而建极乃百王立治之经念先臣亲绎于师承而遗帙粗明乎宗旨恭逢叡圣敢效涓埃臣抗惶惧惶惧顿首顿首臣窃攷典谟训诰誓命之文无非载道及更刘班贾马郑服之手浸以失真二孔注疏之虽存诸家笺释之愈众党同伐异已乖平平荡荡之风厌常喜新又失浑浑灏灏之旨讹以相袭杂而不纯曁皇图赤伏之中兴有大儒朱熹之特出经皆为之训传义理洞明书尤切于讨论工夫未逮谓先臣沉从游最乆见道已深俾加探索之功以遂发挥之志微辞奥旨旣得于讲贯之余大要宏纲尽授以述作之意徃复之缄具在删润之墨如新半生殚采摭之劳六巻着研覃之思帝王之制坦然明白圣贤之言炳若丹青使登彻于九重亦缉熙之一助兹者恭遇皇帝陛下智由天锡徳与日新任贤勿贰去邪勿疑旣从民情而罔咈保邦未危制治未乱益思君道之克艰虽聪明之宪天犹终始而典学臣误蒙拔擢获玷班行自惟章句之徒莫效丝毫之报抱文书而永叹望宸阙以冒尘倘获清闲乙览之俯临岂但畴昔辛勤之不朽置之座右常闻无怠无荒之规冒于海隅咸仰克寛克仁之治
　　进大学衍义表【端平元年十月丁夘上　真西山】
　　伏以汗竹虽厪何补圣经之奥食芹欲献误蒙天语之温以十年纂辑之余欣一旦遭逢之幸中谢惟大学设八条之教为人君立万世之程首之以格物致知示穷理乃正心之本推之于齐家治国见修已惟及物之原曽子之传独得其宗程氏以来大明厥旨迨师儒之继出有章句之昭垂臣少所服膺晚而知趣谓渊源逺矣实东鲁教人之微言而纲目粲然乃南面临民之要道曩叨侍从论思之列适当奸防蒙蔽之时念将开广于聪明惟有发挥于经术使吾君之心炳如白日于天下之理洞若秋毫虽共兠杂进于尧朝岂魑魅能逃于禹鼎不量菲薄欲效编摩遽罹三至之谗徒结九重之恋旣投闲而置散因极意以研精畎畆不忘君每惓惓于报上藩墙皆置笔几矻矻以穷年首列圣贤性命道徳之言旁采古今治乱安危之迹必提其要皆聚此书凡诸老先生之讲明粗加该括于君子小人之情状尤极形容载瞻海岳之崇深期效涓埃之禆补兹葢恭遇皇帝陛下干旋坤转日就月将于缉熙单厥心基命遹隆于成后念终始典于学逊志克迈于商宗方将切磋琢磨而笃于自修定静安虑而进于能得事欲明于本末理期贯于精粗适粹成编冒尘清燕止其所止愿益加止善之功新以又新更推作新民之化
　　上资治通鉴表【元丰七年十一月上　司马光】
　　臣光言先奉勑编集歴代君臣事迹又奉圣旨赐名资治通鉴今已了毕者伏念臣性识愚鲁学术荒疎凡百事为皆出人下独于前史粗尝尽心自幼至老嗜之不厌每患迁固以来文字繁多自布衣之士读之不徧况于人主日有万几何暇周览臣常不自揆欲删削冗长举撮机要専取闗国家兴衰系生民休戚善可为法恶可为戒者为编年一书庶使前后有伦精粗不杂私家力薄无由可成伏遇英宗皇帝资睿智之性敷文明之治思厯览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆秘阁书籍赐以御府笔墨缯布及御前钱以供果饵以内臣为承受眷遇之荣近臣莫及不幸书未进御先帝违弃羣臣陛下绍膺大统钦承先志宠以冠序锡之嘉名每开经筵常令进读臣虽顽愚荷两朝知待如此其厚陨身防元未足报塞苟智力所及岂敢有遗会差知永兴军以衰疾不任治剧乞就冗官陛下俯从所欲曲赐容养差判西京留司御史台及提举嵩山崇福宫前后六任仍聴以书局自随给之禄秩不责职业臣既无他事得以研精极虑穷竭所有日力不足继之以夜徧阅旧史旁采小説简牍盈积浩若渊海抉摘幽隐校计毫厘上起战国下终五代凡一千三百六十二年修成二百九十四巻又畧举事目年经国纬以备检寻为目录三十巻又参考羣书评其同异俾归一涂为考异三十巻合三百五十四巻自治平开局迨今始成嵗月淹久其间抵捂不敢自保罪负之重固无所逃臣光诚惶诚惧顿首顿首重念臣违离阙廷十有五年虽身防于外区区之心朝夕寤寐何尝不在陛下之左右顾以驽蹇无施而可是以専事铅椠用酬大恩庶竭涓尘少禆海岳臣今筋骸癯瘁目视昏近齿牙无几神识衰耗日前所为旋踵遗忘臣之精力尽于此书伏望陛下寛其妄作之诛察其愿忠之意以清闲之燕时赐省览监前世之兴衰考当今之得失嘉善矜恶取是舍非足以懋稽古之盛徳跻无前之至治俾四海羣生咸防其福则臣虽委骨九泉志愿永毕矣
　　进续资治通鉴长编表【乾道四年四月上　李焘】
  </div>
  <div class="pagination">
   <a href="古文集成_page6.html">
    上一页
   </a>
   <span>
    ...
   </span>
   <a href="古文集成_page2.html">
    2
   </a>
   <a href="古文集成_page3.html">
    3
   </a>
   <a href="古文集成_page4.html">
    4
   </a>
   <a href="古文集成_page5.html">
    5
   </a>
   <a href="古文集成_page6.html">
    6
   </a>
   <span class="current-page">
    7
   </span>
   <a href="古文集成_page8.html">
    8
   </a>
   <a href="古文集成_page9.html">
    9
   </a>
   <a href="古文集成_page10.html">
    10
   </a>
   <a href="古文集成_page11.html">
    11
   </a>
   <a href="古文集成_page12.html">
    12
   </a>
   <span>
    ...
   </span>
   <a href="古文集成_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
