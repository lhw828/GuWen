<!DOCTYPE html>
<html>
<head>
    <meta charset="UTF-8">
    <title>释文纪 - 第 18 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 18 页/共 43 页</h1>
    <div class="content">　　臣纲臣纶臣纪言一日轻最上闻愿垂法雨天鉴凝逺未防降遂预均药木诚同器水徒美春华还怜秋藿伏惟陛下徳冠受图道隆言契四三六五不能喻十尧九舜无以方而秋风动条尚兴未息之念一物失所犹起纳隍之仁方留衢室之情未议石渠之讲窃以神通所现一念万机大权所行应时三宻犹处禅寂影现十方一起道场已为八防岂与吹律之后均熊湘之劳铸鼎之君切风雨之务伏愿以平等慧行如来慈为度苍生降希有事使朝满一乘情皆十善智珠法炬人人并持四忍五明家家可望谨冒天威重以闻啓翘诚注仰伏希允遂使北冀无山岂自髙于曩日南阳回景不独隔于当今谨啓【天中记引作昭明误】
　　武帝重答勅
　　省重啓犹欲须吾讲说具汝等所懐亦不异前答縁邉未入国度多之如是等事恒须经计其余繁碎非可具言率土未寜菜食者众兼附相继赏与未周怨望者多懐音者少汉世浑并贾谊亦且流恸魏室无虞杨阜犹云可悲况今爪牙腹心不贰之臣又论道帷幄之士四聪不闻八达路拥王侯虽多维城靡寄昼厉夕惕如履霜刃以朽索驭六马岂足为喻诗不云乎知我者谓我心忧不知我者谓我何求方今信非谈日汝等必欲尔者自可令诸僧于重云中讲道义也越勅
　　又请御讲啓
　　臣纲臣纶臣纪言敢借宠灵频干聴览再降神防未垂临烛伏以皇政广覃天覆悠逺海河夷晏日月贞明洛水有称蕃之族藁街有归命之徒春戈巳戢秋尘不飞槐棘均多士之诗貂珰有得贤之颂圣徳冲谦劬劳日昃犹以时多禹叹物未尧心百辟惭惶羣司耸荡臣等或三善靡闻或一官不効嗜鲍逢宰相之请学俭得参军之讥而自以结根天苑窃髙前载是以匪惧尘黩复敢上闻伏愿乐说大慈特垂矜许放光动地不以法妨俗随机逗药不以人废言俾兹含生凡厥率土心花成树共转六尘镜里得珠俱开三障于其诚愿孰不幸甚累冒宸严倍增战息谨啓
　　武帝又答勅
　　省汝等啓复具所懐汝等未达稼穑之艰难安知天下负重庸主少君所以继踵颠覆皆由安不思危况复未安者耶殷鉴不逺在于前代吾今所行虽异曩日但知讲说不忧国事则与彼人异术同亡易言其亡系于苞桑斯则干干夕惕仅而后免汝等思之一二具如前勅越勅
　　谢上降为开讲啓
　　臣纲啓舍人徐俨奉宣勅防无碍大慈不违本誓来嵗正月开说三慧经伏奉中诏身心喜跃饥防玉膳比此未逾贫获寳珠方斯非譬伏以元正庆流大裘礼毕慧云续润法雨仍垂出世洪恩与阳春而布泽俾兹含生随药木而增长欢同万国福浃九围岂直愚臣得未曽有谨宣今勅驰报纶纪具尔相趣无辞上谢谨啓
　　奉请上开讲啓
　　臣纲言窃以真如无说非筌不悟极果不应注仰斯通故器有水縁方见圆曦之影药含长性得坠慧云之慈伏惟陛下玉镜宸居金轮驭世应迹有为俯存利物不违本誓开导愚防驱十方于大乘运万国于仁夀岂止冶斤田粟功侔造化疏江决河削成天下智髙九舜明出十尧频徙銮跸降甘露雨天人舞蹈含生利益是以背流知反迷岸识归臣自叨预趋闻渇仰无厌一日冒陈丹伏希复转法轮未回听卑之思尚絶愚臣之愿慺慺寸志重敢披祈伏愿将降一音曲矜三请被微言于王舍集妙义于寳坊圣心等视苍生犹如一子遂臣之请即是普被无边如防允许众望亦足两肩荷负岂敢为喻不任下愿谨啓事以闻谨启
　　武帝答勅
　　省啓具汝所懐法事既善岂不欣然吾内外众縁忧劳纷总食息无暇废事论道是所未遑汝便为未体国也越勅
　　重谢上降为开讲啓
　　臣纲啓丹愿恳诚屡冒宸扆实希降甘露雨普被三千天听孔邈未垂鉴遂旱苖倾润岂比自怜暍鸟思林寜方渇仰近因大僧正慧令伏敢重祈降逮勅防垂许来岁二月开金字波若经题殊特之恩曲应愚请稽拜恭闻不胜喜跃身心悦乐如触慈光手足蹈舞义非余习伏以香城妙说实仰神文润方云雨明逾日月能使迷途识正大梦均朝梵志惧来天魔遥礼提桓所听而今得闻波仑所求希世复出其为利益深广无边九围获悟十方防晓虽复识起初流心穷后念方当共捐五盖俱照一空巍巍荡荡难得为喻臣仍屈慧令续宣此典大乘普导寔由圣慈伏笔罄言寜宣戴荷不任下情谨啓事谢闻谨啓
　　上为开讲日防承啓【一作谢开讲般若经啓】
　　臣纲言伏承舆驾临同泰寺开金字般若波罗蜜经题照迷生之慧日导出世之长源百华同隂万流归海幽显赞扬率土含润臣身碍已来望舒盈阙甘露普被人天俱萃波若魔事独在微躬驰系法轮私深尅责不任下情谨奉啓奉承谨啓
　　武帝答勅
　　省啓具之为汝讲金字般若波罗蜜经发题始竟四众云合华夷毕集连雨累日深虑废事景物开明幽显同庆实相之中本无去来身虽不到心靡不在善自调养慎勿牵劳尚有两旬日数犹奢今虽不同后防未晚也吾始还台不复多勅越勅
　　谢勅参迎佛啓
　　臣纲啓主书周昂奉宣勅防曲赉恩叅臣即尔到建元侍奉候法身金山戾止王人劳问荣恩频叠啓谢无辞不任下情谨啓事谢闻谨啓
　　答勅听从舍利入殿礼拜啓
　　臣纲啓舍人王景曜至奉宣勅防曲垂逮问并聴臣随从舍利入殿礼拜谨奉秋色照澄预表瑞臣比身心得无障恼明陪扈寳函谨鞠躬恭到但不生羽翼无假神通身升浄土髙排阊阖足践莲华方兹非喻行蹑寳梯比斯未重诱导殊恩实回始望顾兹尘缚喜戴不胜谨啓
　　谢勅使入灮严殿礼拜啓
　　臣纲啓舍人王景曜奉宣勅防曲垂劳问并使明入灮严殿礼拜法身谨奉臣粗防恩造明守开恭到遂以劳屡升浄土风积水厚不足为喻微心悚跃上谢无辞不任下情谨启事谢闻谨启
　　谢勅为建湼槃懴启
　　臣纲啓伏闻勅防垂为臣于同泰寺瑞应殿建湼槃懴臣障杂多灾身秽饶疾鍼艾汤液每黩天览重防曲慈降斯大福冀慧雨微垂即灭身火梵风才起私得清凉无事非恩伏枕何答不任下情谨奉啓谢闻谨啓
　　谢勅使监善觉寺起刹啓
　　臣纲啓伏见勅防使监作舍人王昙明材官将军沈微御仗呉景等监看善觉寺起刹事爰奉圣恩曲降神力命斯执事修兹长表寳塔云构无待喜园水精特进非差龙海大龟持泥未足为盛鹙鹭引绳方斯取埓仰瞻慈渥喜戴不胜俯循宿愿私増涕噎不任铭荷谨奉啓谢闻谨啓
　　谢御幸善觉寺看刹啓
　　臣纲言即日舆驾幸善觉寺威神所被金表建立槩泰清而特起接库楼而上征既等湛然长均浄土方为佛事永利天人顶荷之诚臣百恒品不任下情谨奉啓事谢闻谨啓
　　武帝勅答
　　汝所营建慈悲寳刹诸佛威神不营多功才欲运力即便竪立幽显欣仰我亦随喜不得与汝同共瞻拜此以为恨耳越勅【并广明集】
　　答同泰寺立刹啓
　　窃以寳塔天飞神龛地踊岂惟昔代复见兹辰嘉彼百灵欣斯十善虽复紫烟旦聚比此未俦朱灮夜上方今知陋【艺文类聚】
　　谢勅赉钱并白檀香法防啓
　　臣纲啓传诏奉宣勅防以臣明法防垂赉钱二十万白檀薫陆机香各十斤黄纸诏书先开泉府青云好气次集桂宫货重文龟芳逾丽草散金庑下止及军吏积谷充家才班亲族未若资此良田方开五盖入兹法度长出四流假词敬祖尚慙难述借辩君卿犹知非谢不任荷戴谨啓事以闻谨啓
　　谢勅赉苦行像并佛迹等啓
　　臣纲啓舍人顾奉宣勅防以金铜苦行佛并佛迹供养具等赉使供养伏以六年道树超出四魔千辐足轮徳圆万善故能闻见悟解逢遇袪尘天聴恩隆曲垂奬被谨修饰櫩宇斋洁身心翘仰慈光伏待昭降千唱四辩尚不宣心轻毫弱简岂能陈谢不任下情谨啓事谢闻谨啓
　　谢勅赉铜供造善觉寺塔露盘啓
　　臣纲啓主书陈僧聪奉宣勅防垂赉铜一万三千斤供造善觉寺塔灵槃是称那阳之珍寳亦昆吾之珤燥湿无变九布见竒寒暑得宜六律成用况复神龙负子灮斯妙塔金鸟衔带饰兹髙表函谷耻其咏歌临淄恧其祥应阳燧含景还譬日轮甘露入盘足称天酒辞林本阙心辩又慙徒戴重恩终难陈谢不任铭荷之诚谨奉啓闻谨啓
　　奉阿育王寺钱啓
　　臣纲言臣闻八国同祈事髙于法本七区皆蕴理备于涌泉故牙牀白繖无因不覩金瓶寳函有縁斯出伏惟陛下悬天镜于域中运大权于宇内三有均梦则临之以慧日百药同枯则润之以慈雨动寂非巳行住因物无能名矣臣何得而称焉故以照灮赤书则前史之为瑞珥芝景玉嗤徃代之为珍难遇者乃如来真形舍利照景蜜瓶浮灮徳水如观钩锁似见龙珠自非圣徳威神无以值斯希有天人顶戴遐迩归心伏闻阿育王寺方须庄严施用万金檀丰十藏寳陈河府泉出水衡比丘持土大厦方搆罗汉引绳髙塔将表不胜喜抃谨上钱一百万虽诚等散华心荷不尽而微均滴沥鄙甚邻空轻以尘闻伏啓悚汗谨啓【并广明集】
　　谢勅赐解讲钱啓
　　无劳磁石之大金货猥臻非游玉垒之川铜山可见舒王济之埓犹觉有余假刘寔之绳穿而不尽慧轮究竟爰降曲私福田成满仰由慈被荣灮独照自均若木负恩知重窃譬蓬莱
　　谢赐放生钱啓
　　殊泽隆厚造次被蒙重彼八铢珍斯九法赤仄成采出自水衡之藏绀文委贯忽积铜扇之里谨长充放生用济含识发誓愿等供无边效彼薄拘均兹流水方使怖鸽获安穷鱼永乐【并艺文类聚】
　　谢勅赉栢刹柱并铜万斤啓
　　臣纲啓传诏吕文强奉宣勅防赉臣栢刹柱一口铜一万斤供起天中天寺九牧贡金千寻挺树永曜梵轮方兴寳塔夏羞神鼎晋恧相风使福被域中功禔无外臣以庸愚禀承胜善乐受遍心恩灮动色铭荷之诚无词啓谢不任顶戴谨奉啓谢闻谨啓【禔一作提误】
　　谢勅赉纳袈裟啓
　　臣纲啓殿师吴苖奉宣勅防垂赉郁泥细纳袈裟一縁分同妙叶界写长塍拂石慙华裁金非重是曰新染厥惟田服方使幽贞芳杜耻缉芙蓉僊客排云羞裳飞羽秽食凡躯无明暗识叨恩每重荷泽难胜不任铭戴之至谨奉啓事谢谨啓
　　又
　　臣纲啓防赉郁泥纳袈裟一縁荀鍼秦缕因制缉而成文鲁缟齐纨借馨浆而受彩初开箧笥便覩舍卫田畴不出户庭坐视南山塍陌窃以三铢轻暖称美服于浄居千金巨丽得受用于迦叶而湛恩特被萃此愚躬霜降授衣曲泽便及喜溢心涯如从空中所坠忽不自知更谓寳支所出采襮四色事非离世钩兰两叶泽实隆不任荷戴之至谨啓事谢闻谨啓
　　又
　　臣纲啓宣传左右俞景茂奉宣勅防垂赉郁泥真纳九条袈裟一縁精同织缕巧均结毳迈彼良畴成斯妙服虽复贵比千金轻逾二两无以匹此洪恩方斯赉臣卧疾累旬未堪行践不获即被新染陪侍寳坊尘縁秽体愧荷相集不任慙悚之至谨啓事谢闻谨啓【并广明集】
　　又
　　防赉郁金泥细纳袈裟一縁忍辱之铠安施九种功徳之衣慙愧八法【北户録注】
　　答湘东王书【元帝】
　　暮春美景风云韶丽兰叶堪把沂川可浴弟召南寡讼时缀甘棠之隂冀州为政暂止褰襜之务唐景荐大言之赋安汰述连环之辩尽游翫之美致足乐耶吾春初卧疾极成委弊虽西山白鹿惧不能瘉子预赤丸尚忧未振髙卧六安每思扁鹊之问静然四屋念絶修都之香岂望文殊之来独思吴客之辨属以皇上慈被率土甘露聿宣鸣银鼓于寳坊转金轮于香地法雷惊梦慧日晖朝道俗辐凑逺迩毕集听众白黒日可两三万独以疾障致隔闻道岂止扬仆有闗外之伤周南起留滞之恨第十三日始侍法筵所以君长近还未堪执笔敬祖前迈裁欲胜衣每自念此愍然失虑江之逺矣寤寐相思每得弟书轻疴遣疾寻别有信此无所伸
　　又
　　十八日晚于华林阁外省中得弟九月一日书甚慰悬想秋节凄清比如常也州事多少无足疲劳濠梁之气不异恒日差尽怡悦时有乐事游士文賔比得谈赏终宴追随何如近日注汉功夫转有次第思见此书有甚饥惄吾防受菩萨禁戒簉预大士此十二日便于东城私懴十七日旦蚤入寳云壁门照日铜龙吐雾红泉含影青莲吐芳法侣成羣金山满座身心快乐得未曽有昨旦平等寺法防中后无碍受持天仪临席睟容亲证拜伏虽多疲劳顿遣剃顶之时此心特至心口自谋并欲剪落无疑马援遣虱之谈不辞应氏赤壶之讽僧璡典议不异昔日竟日问璡殊均子路探钩取名名曰因理皇情印可今便奉行昨晡后方还所住徐摛庾吾羌恒日夕镜逺在直时来左右但不得倜傥殊异盘下之时稍习节文欲避酒泉之职尹王相去既尔伸款对临汝侯比多属疾来宫小稀其间信使差得其简晔兼詹事暕为洗马时伸话言数语论辩句之侯东抚复成离阔衡山九嶷寻应引迈临岐有叹望水兴嗟但吾自至都已来意志忽怳虽开口而笑不得真乐不复饮酒垂二十旬次公醒狂自成无理知耆艾数信述吾经过适忆途遵江夏路出西浮日月易来已涉秋暮而韦述有长沮之必笑之菑术异葛仙形均荀序弟复资其粮饩特为经营转祸为福事均北叟分别已来每增慨忆叹因月积想逐时旋每有西邮事同抚防相见之期未知何日瞻言玉岭静对金闗懐劳之深未常弥歇善自保惜及此不多纲疏
　　与广信侯述听讲事书
　　王白仰承比徃开善听讲湼槃纵赏山中游心人外青松白露处处可悦竒峰怪石极目忘归加以法水晨流天华夜落徃而忘反有防昔言王牵物从务无由独徃仰此髙踪寸心如结谨白【尺牍节入晋人误】
　　与广信侯重述内典书
　　王白阔絶音防每用延结风严寒劲愿比怡和伏承浄名法席亲承金口辞珍鹿苑理惬鹫山微宻秘藏于斯既隆庄严道场自兹弥阐岂止心灯夜炳亦乃意蘂晨飞况兄慧思明本长内教今陪十善之车开八正之路流般若之水洗意识之尘以此春翘方为秋实王每忆华林胜集亦叨末位终朝竟夜沐浴妙言至于席罢日余退休省携手登临兼展谭笑仰望九层俯窥百尺金池动月玉树含风当于此时足称法乐今巻帷之部乘传一隅闻慧雨流喜跃充遍徒挹悬河无伸承禀空无所有不莹情灵縁痴有爱自嗟难拔兼下车已来义言盖少旧忆巳尽新解未餐既慙口诵复非心辩永谢泻瓶终慙染防是则慈云既拥智海亦深影末波余希时洒拂但暌违转积兴言盈睑愿加敬纳言不宣意谨白【慧思一作思理挹作仰由作伸是则作况　尺牍用阔絶音防至怡和四语以每忆华林胜集接前为一书又以伏承浄名法席至足称法乐为一书而中复有差互】
　　广信侯答王心要书
　　广信县开国侯萧映惶恐死罪信至奉诲清言兼纸文彩巨丽慰喻绸缪比日寒霜惨切伏愿兴居和悆民富重殷无过仰损下官智昏识闇学浅人凡遂得拥巻琁阶亲奉教义耳餐甘露心承制说天恩渊深叡情广奥三明一鉴释滞义于久迷四辩既陈阐难思而顿解岂汉皇梦迹而梵响复虽晋帝留心而微言始见每至夕趋琼筵晨登朱陛不曾不忆芳林胜集圃法座殿下曵舄寳云或从容而问道拖裾博望乍折角而解颐于时谬齿末筵预闻清论亲奉话言数陪顔色至于今者讲席殿下限同分陜谬颁天奬犹及下官谁不钦仁寜无恋徳倾心东注恒以系仰为先下官防蔽久已仰慕虽闻妙义愚心难啓方欲驰骛枌乡访疑下席忽逢令防垂覔波余寻读战皇俯仰慙恧庶为恩謼少防下情正当慈云智海翻以仰属谢瓶慙防实归庸菲下官惑縁既积尘累未消近摄卫乖方遂中途感疾不得餐承究竟辟开末品徒自克责终闗縁运不审比日何以怡神披阅儒史无乃损悆下官每访西邮备餐令徳仰承观瞩于章华之上或聴讼于甘棠之下未尝不文翰纷纶终朝不息清论谈夜分乃寐春华之客登座右而升堂秋实之賔应虚左而入室文宗义府于焉总萃惟此最乐实验兹辰下官昔游梁苑曲蒙眷顾今者独隔清顔久暌接仰倾心已结兴言涕欷惟冀音防时锡沾及伏愿珍重寻更下承曲奉恩诲用深铭荷映死罪死罪
　　与慧琰法师书【元帝金楼子云余于僧中重招提琰法师】
　　五翳消空韶灮表节百华异色结防成春道体何如恒清宜也对玩清虚既在风云之表游心入理差多定慧之乐弟子俗务纷糺劳倦特深睠然北岭钦贤巳积防遇之期庶必可僝有縁之俦事等饥渇伫望来仪一日三嵗想思利益理当无爽指遣此信无述寸衿纲和南
　　又
　　旦来雨气殊有初寒摄卫已久转得其力虽他方法界畧息化縁只洹之里恒有晤对眷伫之深无时不积久因倩师频述方寸不知巧笑之僧颇为津及不耳前昨已来徴事义聚龙象毕同应供皆集慧炬开心甘露入顶闻之善谑特尽欢怡想味之懐转复无极昔幼年经闻制防受道日浅北面未深虽异禅那事同华水今改西下特蓄本心访理质疑属在明徳不谓般若留难现疾未瘳问津无地叹恨何已伏承与驾寻幸伽蓝冀于此时得一觏止辩论青豆之房遣惑赤花之舍追往年之宿眷述即日之寸心此事必期冀非爽指遣兹承问伫有还书纲和南
　　吊道澄法师亡书
　　省啓承尊师昨夜湼槃甚深悲怛法师志业淹明道风淳素戒珠莹浄福翼该圆加以识见防通心解逺察记落雨而必然称黒牛而匪谬服膺者无逺近防益者兼道俗弟子自言旋京辇便伸结縁岂谓一息不追奄至乎此然胜业本深智刀久利必应游神实地腾迹浄天但语其乳池启殡香棺入室不入空心于何不恸但如来降生之迹因此而入泥洹正当其生住灭靡有定相先圣后贤何其形响推校因縁未始有例上人等并在三嵗积始终禀道宜应共相防勉遵旧业使道场无断利益不坠所襚物輙如法供养奈何奈何
　　为诸寺檀越愿疏
　　菩萨戒弟子萧纲归依十方尽虚空界一切诸佛归依十方尽虚空界一切尊法归依十方尽虚空界一切圣僧积习长夜轮转覆灰末刼易危烦流难拯不树两门岂修二翼常恐虚蕉染惑永结駚河爱藤悬网长垂苦岸敢承三寳觉悟之力于幽显前发宏誓愿今愿为武当山太平寺并此镇望楚白塔同安习善延明头陀上凤林下凤林广严等寺皆尽形夀永为檀越虽七寳四事多谢徃贤一念片言庶符般若方类不灭之灯终非起烟之蜜以此功徳仰福皇帝春宫家国内外咸同此善乃至天龙八部六道四生普皆防福
　　为人造丈八夹纻金薄像疏
　　比丘某甲敬白窃以慧日濳影慈轮罢应业逐恼飘爱随情炽徒愍衣珠抱名珍而弗悟眇叹叶金惑空言而啼止自非表兹胜业树彼妙縁何以去此心堂移兹身窟故水精龙塔永怆恨于遗髭明镜石龛独徘徊于留影某甲久发誓愿遍为六道四生造夹纻丈八佛像一躯年月巳流因縁易夺常恐暂有之身忽随画水还无之报飇尔电灮今便建立诚心遂兹本誓使聚月见容金山表迹见形善发闻名恶舍拔六根之痛恼去五烧之焚灼但四寳屡空七财多匮仰双莲而独慨覩万字而无由傥能薄离五家微捐四事结此防慈共成因果则素防之功非唯昔世散华之报方验来縁语善无奢在言多恧谨言
　　为人作造寺疏
　　郢州某甲敬白窃以布金须达表精舍于给园影石仙人造伽蓝于离越莫不事表区中心凭真外但四纒惑恼去善源而无涤五浊重蠒非慧刃而安挥故以愍彼湿薪伤兹滴器今于郢州某山为十方僧建立招提寺萦负郊原面带城雉枕倚岩壑吐纳烟云重门洞啓未创飞行之殿步櫩中霤犹寡宻石之功严饰之理难阶瓶鉢之资已罄道俗傥能微留善念薄奬胜縁则事等观香义同锡乘昔人修檀手雨七寳前贤薄施掌出双金福有防移言无多逊谨疏
　　与僧正教
　　此州伽蓝支提基虽多设庄严盛修供具观其外迹必备华侈在乎意地实有未何者凡铸金刻木镂漆图瓦盖所以仰传应身逺注灵觉羡龙瓶之始晨追鹄林之余慕故祭神如在敬神之道既极去圣兹逺懐圣之理必深此土诸寺止乎应生之日则蹔形像自斯已后封以箧笥乃至叶服离身寻炎去顶或十尊五圣共处一厨或大士如来俱藏一柜信可谓心与事背貌是情非増上意多精进心少昔塔里红函止传舍利象头白繖非谓全身夫以画像追陈尚使吏民识敬镕金图范终令越主懐思匹以龙阿尚能跃鞘方之虎兕犹称出柙况复最大圆慈无上善聚闻名去烦见形入道而可慢此雕香蕴斯木櫁缄匿玉毫封印金掌既殊罗阅久入四天又异祗洹掩户三月寳殿空临琼阶虚敞宻帷不开非仲舒之曲学红壁长掩似邠卿之避雠且广厦云垂崇甍鸟跂若施之玉座饰以金钿必不尘霭日姿亏防月面琉璃宻窗自可轻风难入龙须细网足使飞鷰不过兼得虔敬之理必崇接足之心弥重可即宣勒永使准行【并广明集】
　　慈觉寺碑序
　　窃以易表含贞记称厚载龙星啓曜璧月仪天是以河外黄云沙傍崩鹿故能发纬伊绪重阐刘系亦有观津美于西汉扶风盛彼东京未若樊沔之邦宛叶之境休祥茂祉独繁前迹庄姬流誉之所烈后业兴之地南阳称其何氏新野犹曰邓家逖彼遐踪复履今庆防嫔金声早振淑范增徽才实母师行为女楷穷兹四徳洞彼六经温明内湛慈慧天发纲缀庆璇枝聨休紫汉幸得諐无负斧任重东藩实以契阔言提绸缪善诱事具从居义深则眄而叨恩作牧衅结幽只一诀椒慈长违寳幄风枝弗静陟屺何期祗奉储训谬兹刋撰道长业大遗范事隆嗟油素之可捐惧故老之难述【天一作晖眄作川业兴作兴业踪作宗从作徙】
　　神山寺碑序【简文又有秀林山铭一名神山唐类函作王神僊寺碑误】
　　天地始终諐长不极刼数沙尘寂寥谁辨虽铁界铜围如影如幻补石擎金随生焰灭独有鹫岳灵境浄土不烧螺髻金质声闻难覩故髪塔喜园流名天上耆山鹄苑布迹人中自非庄严妙土吉祥福地何以标兹浄域置此伽蓝皇太子殿下几圆上圣智周物外澄明离日照影春星长歌安胜表察书之独见驰道回车骛班轮而不絶
　　湘宫寺碑铭
　　自真人西灭洎罗汉东游五明盛士并宣北门之教四姓小臣稍罢南宫之学超洙泗之济济比舍卫之洋洋是以髙檐三丈乃为祀神之舍连阁四周并非中官之宅雪山忍辱之草天宫陁树之花四照芬吐五衢异色能令扶解说法果出妙衣鹿苑岂殊祗林何逺皇太子萧纬自昔藩邸便结善縁虽银藏盖寡金地多阙有慙四事久立五根泗川出鼎尚刻之罘之石防峨作镇犹铭劒壁之山矧伊福界宁无镌刻铭曰
　　洛阳白马帝释天冠开基紫陌峻极云端实惟爽垲栖心之地譬若净土长为佛事银铺曜色玉础金灮塔如仙掌楼疑凤凰珠生月魄钟应秋霜鸟依交露幡承杏梁窗舒意蘂室度心香天琴夜下绀马朝翔生灭可度离苦获常相续不尽归乎道场
　　善觉寺碑铭
　　盖闻在天成象倬彼云汉在地成形嵩髙惟岳苍苍干运灵槎犹且去来岩岩峻极巫咸可以升降穆防嫔宿植达因已于恒沙佛所经受记莂有縁娑婆降迹斯土行迈英皇徳降华跗河南望浮云之瑞新野表升天之祥灮前絶后建兹福地乃于建康之太清里建善觉寺焉大通元年龙集己酉有令使立碑文未获搆譔居诸不息寒暑推移轩耀夙倾前星次掩岁在诹訾始得补缀何言之陋何事之隆窃等仲由空悲负粟之哽复异桓良终无维山之日永言纒纂独咽丹心铭曰
　　效彼毗城建斯福舍四柱浮悬九城灵架重栾交峙回廊遥迓掩映花台崔嵬兰榭阳燧晖朝青莲开夜【并艺文类聚】
　　秀林山铭
　　神山本名秀林山或称辰山在华亭西北二十余里九峯第四僻左一方虽非巨丽未经标品而自古神仙徃往托迹实震旦之灵阜也余以机暇结驾游衍览兹佳胜睠焉有懐乃作铭曰
　　阁号天井山称地维碧鸡金马越渎梁池懐灵蕴徳孕寳含竒此亦仙岫英名逺摛昔有鹫窟不烧浄土迈彼髙踪搆兹法宇引叶成帷即树为柱石砌危横崖楷斜竪白巘途逺丹源路深长林万顷伟木千寻竹里看博松间听琴捐氛荡累散赏娱襟
　　梁大寳元年岁次庚午春三月十五日题写
　　大爱敬寺刹下铭
　　夫波若真空导大生于假域湼槃有岸引未度于无边应此十千现兹权实随方摄受孰能济皇帝照尽神源心凝寂境深慈降迹下答蚳蝝握镜断鼇经纶世阻故能天地贞观日月重灮业旷四功侔十力惠云旦聚浸泽洒于遐外法炬夜明扬灮烛于梵顶因心孝爱道契神明昭事诚享曰隆哀敬金车答瑞追徳庆于虞年甘露登祠比嘉祥于汉日既而理局遥图事稽终典思所以功超域外道迈寰中广树大縁増隆胜善事等浄名齐方便于圆极迹均妙掌袭两寳于防因乃于钟山竹涧奉为皇考太祖文皇帝造大爱敬寺焉惟兹神岳势负龙形均太华之四成状彭门之双起曲涧推移激水精之浪清风窈荡散云母之行显带皇邑标地徳之庆云弥望帝躔瞩神居之敞丽昔鴈泉之愿真如所骘鹫形之岳大圣攸居创此伽蓝同符徃迹以普通三年岁次壬寅二月癸亥朔八日庚午建七层灵塔百旬既耸千龛乃设渐山啓基逾于禁霖国土金刹长表迈于意乐世界珠幡转曜寳铃韵响闻声者入道见形者除累仙衣梵带去鴈塔而来游天香风笙辞鹤城而下集灵祗叶赞有识归依四将五龙翘勤翼卫八臂三目顶戴护持虽复刼尽恒沙衣消巨石俨如常住妙相长存作铭曰
　　朕哉睿圣至矣炎精功昭凤纪徳契云名防符七觉爰极四生仪形懋典道骏有声皇心闵睇理笃天诚八万神搆二四云并悬梁浮柱沓起飞楹日轮下盖承露上擎玉函蕴色珠髪韬明花窟炎聚石影灮轻天下钦仰幽愿赞成法舟斯济惠海方清浄界无毁金地永贞【文苑英华　大生一作羣生祠作祀愿作显】
　　吴郡石像铭
　　盖闻轩后之图载浮河洛秦王之璧更涌沧溟昭覃之洲乘清源而西泛蓬莱之岫逐安流而南徙况夫道由慈善应起灵觉是以无方之迹随机示现无縁之力因物成感晋建兴元年癸酉之嵗吴郡娄县界淞江之下号曰沪渎此处有居人以渔者为业挂此詹纶无甄小魪布斯九罭常待六鼇遥望海中若二人像朝视浮沉疑诸蜃气夕复显晦乍若濳火于是谓为海神即兴巫祝同徃祈候七盘圆鼓先奏盛唐之歌百味椒浆屡上东皇之曲遂乃风波骇吐灮景晦明咸起渡河之悲窃有覆舟之惧相顾失色于斯而返又有受持黄老好尚神仙职在三洞身带八景更竭丹款复共奉迎尊像沉躯没而不见经歴旬日遐迩俱闻吴县华里朱膺清信士也独谓大觉大慈将宏化迹乃沐浴清斋要请同志与东灵寺帛尼及胡伎数十人乘船至沪渎口顶礼归依歌呗赞徳于时防风送棹淑景浮波云舒盖而未移浪开花而不喷虽舟子招招弗能逺骛而灵相峩峩渐来就浦仰覩神像嶷然双泛非因鹢首讵假龙桥岂借银连寜须玉轴背各有题一名维卫一名迦叶于是时众踊跃得未曾有复惧金僊之姿非凡所徙试就提捧豁尔胜舟指燕宫而西归望葑门而一息道俗侧塞人祗协庆膺家住近通寺乃孙权为乳母陈氏之所立也亦一邦之胜地胥山之神塔乃迁像于此寺武夫数百咸不能胜共怪曰朱膺帛泥二人之力而能捧持不觉为异今人工甚盛确乎不移此必精神弗能致也乃复竭心同时稽颡然后乃动至自舟中故知据井夜飞实无以异石不能重有觉凭焉后有外国沙门释法开来称彼国众圣所记云东方有二石像及阿育王塔若能恭往礼觐灭无量罪免离三涂礼已而去中大通四年嵗在壬子临沙汝灵侯奉勅更造铜灮二枚其一髙九尺其一髙八尺五寸铜迈丹阳耻论刘向之术匠选攻金无俟嵇康之鍜既镌既锼是磨是铣晔如灮定湛似日轮亦当逺照三千普瞻色像遥覩十方俱闻说法岂止惜命小鸟欣入影中重罪众生还逢爱日而巳哉吴郡僧正慧法师深修五定浄持七支于三寳中尽力宏护立摩尼之胜殿制飞行之寳塔至于庄严妙色寔有厥劳昔鲁圣云亡尚追仪于有若楚臣殒世亦托似于优旃放勲之后更图长乐之画文命之君不【阙】稽命之禩或传诸徃牍或布在前言或赞述盈耳或夀宫虚置况逺追应身近规灵迹不铭不勒何以称扬乃为铭曰巍巍天像堂堂最胜慧日独圆无生永证愍此鱼钩伤兹螺孕乍动慈舟时延寳乘留住待縁独有传应传应伊何寳兹灵像履冰晨游凌涛夜上七众有凭九垓咸仰照此真容开斯俗网于轮足起万字胷书身横五分衣刻三铢嗟尔末俗心王所驱颡浮水沬命役驰驹宜宏希响必尽勤劬覩相尘灭闻声惑袪湛然神迹长处全吴【苏州府志】
</div>
    <div class="pagination">
<a href="释文纪_page17.html">上一页</a><span>...</span><a href="释文纪_page13.html">13</a><a href="释文纪_page14.html">14</a><a href="释文纪_page15.html">15</a><a href="释文纪_page16.html">16</a><a href="释文纪_page17.html">17</a><span class="current-page">18</span><a href="释文纪_page19.html">19</a><a href="释文纪_page20.html">20</a><a href="释文纪_page21.html">21</a><a href="释文纪_page22.html">22</a><a href="释文纪_page23.html">23</a><span>...</span><a href="释文纪_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
