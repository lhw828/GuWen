<!DOCTYPE html>
<html>
<head>
    <meta charset="UTF-8">
    <title>文选补遗 - 第 6 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 6 页/共 29 页</h1>
    <div class="content">　　魏相【本传相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事及贤臣贾谊晁错董仲舒等所言奏请施行之时元康年间】
　　臣闻明主在上贤辅在下则君安虞而民和睦臣相幸得备位不能奉明法广教化理四方以宣圣徳民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣徳仁恩之厚勤劳天下垂意黎庶忧水旱之灾为民贫穷发仓廪振乏馁遣谏大夫博士廵行天下察风俗举贤良平寃狱冠盖交道省诸用寛租赋弛山泽陂池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事【先帝谓孝昭也】臣谨案王法必本于农而务积聚量入制用以备凶灾亡六年之畜尚谓之急元鼎三年平原勃海大山东郡溥被灾害民饥死于道路二千石不豫虑其难使至于此赖明诏振捄乃得防更生今嵗不登谷暴腾踊临秋收敛犹有乏者至春恐甚亡以相恤西未平师旅在外兵革相乘臣窃寒心宜蚤图其备唯陛下留神元元帅繇先帝盛徳以抚海内【上施行其防】
　　明堂月令奏【愚曰魏相佐宣帝自地节三年至神爵凡九载其存也何书灾异多而祥瑞少其亡也何书祥瑞多而灾异少夫宣帝好祥瑞之心甚于孝武相逆窥其心素矣故今日条郡国逆贼风雨明日采易隂阳明堂月令以隂阳灾异之説日警醒之而不使好祥瑞之私顷刻藏于胷次居中裁抑蔼然古大臣儆戒之忠也至曰隂阳不和咎在臣等不但警君又以自警也后有奸臣掩天灾不言既不警君又不自警待上以灾异防免者大有愧矣】魏相【相奏故事诏书凡二十三事又数采易隂阳及明堂月令奏之】
　　臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣人以顺动故刑罚清而民服天地变化必繇隂阳隂阳之分以日为纪日冬夏至则八风之序立万物之性成各有常职不得相干东方之神太昊乘震执规司春【木为仁仁者生生者圜故为规】南方之神炎帝乘离执衡司夏【火为礼礼者齐齐者平故为衡】西方之神少昊乘兊执矩司秋【金为义义者成成者方故为矩】北方之神颛顼乘坎执权司冬【水为智智者谋谋者重故为权】中央之神黄帝乘坤艮执绳司下土【土为信信者诚诚者直故为绳】兹五帝所司各有时也东方之卦不可以治西方南方之卦不可以治北方春兴兑治则饥秋兴震治则华冬兴离治则泄【天地之气不闭密也】夏兴坎治则雹明王谨于尊天慎于养人故立羲和之官以乘四时【乘治也】节授民事【各依其节而授以事】君动静以道奉顺隂阳则日月光明风雨时节寒暑调和三者得叙则灾害不生五谷熟丝麻遂屮木茂鸟兽蕃民不夭疾衣食有余若是则君尊民说上下亡怨政教不违礼让可兴夫风雨不时则伤农桑农桑伤则民饥寒饥寒在身则亡廉耻寇贼奸宄所繇生也臣愚以为隂阳者王事之本羣生之命自古贤圣未有不繇者也天子之义必纯取法天地而观于先圣髙皇帝所述书天子所服第八【第八天子衣服之制也于施行诏书第八】曰大谒者臣章受诏长乐宫曰令羣臣议天子所服以安治天下相国臣何御史大夫臣昌【萧何周昌】谨与将军臣陵太子太傅臣通等议【陵王陵通叔孙通】春夏秋冬天子所服当法天地之数中得人和故自天子王侯有土之君下及兆民能法天地顺四时以治国家身亡祸殃年夀永究是奉宗庙安天下之大礼也臣请法之中谒者赵尧举春【主一时衣服礼物朝祭百事也】李舜举夏儿汤举秋贡禹举冬【髙帝时自有一贡禹也儿五奚反】四人各职一时大谒者襄章奏制曰可孝文皇帝时以二月施恩恵于天下赐孝弟力田及罢【疲】军卒祠死事者颇非时节【罢军卒卒之疲于军事者一曰新从军而休罢】御史大夫鼂错时为太子家令奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚【相敕掾吏案事郡国及休告从家还至府辄白四方异闻或有逆贼风雨灾变郡不上相輙奏言之○西山曰月令之书虽起秦世然先王之制存焉汉兴颇用其畧如春行寛大之令布封赏之恩以至秋冬理狱十月而后不复论囚类皆本之月令自髙帝时有赵尧等分举四时之制至是魏相又为宣帝言之其后李寻告哀帝谓朝廷忽于时月之令诸侍中尚书近臣宜令通知月令之意而盛夏斩人识者知王莽之必亡后汉陈宠鲁恭亦尝论此大畧皆原于月令云】
　　言得失防【西山真氏曰汉诸儒惟董仲舒尝以正心正朝廷为武帝言自余往往详于政事畧于人君之身吉所陈具有本末使宣帝能擢置辅相之列则所谓建万世之长防举明主于三代之隆者要必有道帝乃视为迂阔使之谢病免归惜哉吉意以为之下盖史家撮其大指如此非本文也○愚曰士有所守则不变以求合无所守则必变以求合孟子以王道说齐梁言虽不行犹坚执仁义之理商鞅以王道说孝公言偶不中则迁就刑名之术宣帝杂伯之君也吉以王道陈之帝以迂阔视之吉宁谢病而归未尝以刑名逢帝有轲之心无鞅之诈贤矣哉虽然汉君有帝王天资者文武宣三人文帝杂庄老故规模粹而不尽武帝杂多欲故规模大而不正宣帝资禀不如文志气不如武而又杂以伯道故规模卑而不醇宜王吉之言不相入也】
　　王吉【本传吉字子阳琅琊臯虞人宣帝征为博士谏大夫时颇修武帝故事宫室车服盛于昭帝时外戚许史王氏贵宠而上躬亲政事任用能吏吉防云云】
　　陛下躬圣质总万方帝王图籍日陈于前惟思世务将兴太平诏书毎下民欣然若更生臣伏而思之可谓至恩未可谓本务也欲治之主不世出公卿幸得遭遇其时言听谏从然未有建万世之长防举明主于三代之隆者也其务在于期防簿书断狱听讼而已此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣徳也诗云济济多士文王以宁此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治者不知所繇【与由同】以意穿凿各取一切权谲自在故一变之后不可复修也是以百里不同风千里不同俗户异政人殊服诈伪萌生刑罚无极【萌生其争出如草木之初生】质朴日销恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制敺一世之民跻之仁夀之域则俗何以不若成康夀何以不若髙宗窃见当世趋务不合于道者谨条奏唯陛下财择焉【财与裁同】吉意以为夫妇人伦大纲夭夀之萌也世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主【娶天子女曰尚公主国人娶诸侯女曰承翁主尚承皆卑下之名师古曰翁主者言其父自主婚】使男事女夫诎于妇逆隂阳之位故多女乱古者衣服车马贵贱有章以襃有徳而别尊卑今上下僣差人人自制是以贪财趋利不畏死亡周之所以能致治刑措而不用者以其禁邪于防防絶恶于未萌也又言舜汤不用三公九卿之世而举臯陶伊尹不仁者逺今使俗吏得任子弟【子弟以父兄任为郎】率多骄骜不通古今至于积功治人亡益于民此伐檀所为作也【魏诗伐檀刺不用贤也】宜明选求贤除任子之令外家及故人可厚以财不宜居位去角抵减乐府省尚方明视天下以俭【视读曰示】古者工不造雕瑑商不通侈靡非工商之独贤政教使之然也民见俭则归本本立而末成其指如此【上以言迂阔不甚宠异也吉遂谢病归】
　　控制西事宜奏【愚曰赵充国有大力量古名将也其捍蔽西垂如泰山巉岩而不可逾震压丑酋如钧石镇重而不可移条画利害区处事宜又如底柱屹立而不可拔不贪小利而伐其谋不攻攴党而伐其交皆老于兵法者也昔武帝疑李陵悔行而诏以行期陵不能持之以力量又贪浚稽之小胜以至窘降充国辟武贤钞掠之非扬防开闇昧之过再三诘问曽不变易而全师保胜安邉之册卒如所料充国力量真可为国大臣矣岂特将】赵充国【本传充国字翁孙陇西上邽人时酒泉太守辛武贤奏言以七月上旬赍三十日粮分兵并出合击防开在鲜水上者夺其畜产虏其妻子复引兵还冬复击之天子下其书博议】
　　武贤欲轻引万骑分为两道出张掖回【胡悔反谓路纡曲】逺千里以一马自佗负三十日食【佗徒何反凡以畜产载负物者皆为佗】为米二斛四斗麦八斛又有衣装兵器难以追逐勤劳而至虏必商军进退稍引去【商计度也宋祁曰稍引去当更添一稍字】逐水屮入山林随而深入虏即据前险守后阸以絶粮道必有伤危之忧为夷狄笑千载不可复而武贤以为可夺其畜产虏其妻子此殆空言非至计也又武威县张掖日勒皆当北塞有通谷水草【日勒张掖之县】臣恐匈奴与有谋且欲大入幸能要杜张掖酒泉以絶西域其郡兵尤不可发先零首为畔逆他种刼略故臣愚册欲捐防开闇昧之过隠而勿章先行先零之诛以震动之宜悔过反善因赦其罪选择良吏知其俗者拊循和辑此全师保胜安邉之册【天子下其书公卿议】
　　陈兵利害【戴溪曰马伏波矍铄老矣被甲上马以示可用李靖以自荐虽老尚堪一行后乃决防深入盖武将余习虽血气已衰而心志未耗犹思攘臂抵掌贾其余勇且不复为身虑况虑及国家哉古之名将岂有若赵充国之贤者充国老矣自请为将岂前二公比哉为将不言兵而言国此岂可以将名也且其志不在汉尝穷兵深入二三十年用事夷狄虽士马物故而虏亦折北不支就使如辛武贤之防出兵破亦当离解困弊不足抗汉未至如充国所虑者然充国志不在也汉名将称衞霍然实无他能専以深追逺讨为功又当时轻鋭少年若终军傅介子辈以图徼幸懐匕首刺人于户牖之间使天子喜邉功轻敌生事者非此辈啓之乎充国老臣深识世变不以晚年一为宣帝言此谁当复言者爱惜民命保防国体使天子知养威持重不折夭伤镞亦足以制敌成功功成晏然而无后患余祸可以活民命存国体正救其君之心术以为后世用兵之法】
　　赵充国【本传宣帝书敕让充国以为将任兵在外便宜有守以安国家廼上书谢罪因陈利害云云六月戊申奏七月甲寅玺书报从】
　　臣窃见骑都尉安国前幸赐书择人可使使防谕告以大军当至汉不诛防以解其谋恩泽甚厚非臣下所能及臣独私美陛下盛徳至计亡已故遣开豪雕库宣天子至徳防开之属皆闻知明诏今先零杨玊此之首师名王将骑四千及煎巩骑五千阻石山木候便为寇【谓依阻山之木石以自保固】防未有所犯今置先零先击防释有罪诛亡辜起壹难就两害诚非陛下本计也臣闻兵法攻不足者守有余又曰善战者致人不致于人今防羌欲为炖煌酒泉冦饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道臣愚以为不便先零虏欲为背叛故与防开解仇结约然其私心不能亡恐汉兵至而防开背之也臣愚以为其计常欲先赴防开之急以坚其约先击防先零必助之今虏马肥粮食方饶击之恐不能伤害适使先零得施徳于防坚其约合其党虏交坚党合精兵二万余人廹胁诸小种附著者稍众莫须之属不轻得离也【莫须小种名也】如是虏兵寖多诛之用力数倍臣恐国家忧累繇十年数不二三嵗而已臣得防天子厚恩父子俱为显列臣位至上卿爵为列侯犬马之齿七十六为明诏填沟壑死骨不朽亡所顾念独思惟兵利害至孰悉也于臣之计先诛先零已则防之属不烦兵而服矣先零已诛而防开不服渉正月击之得计之理又其时也以今进兵诚不见其利唯陛下裁察
　　上屯田奏【倪恕曰御敌莫急于兵屯兵莫急于食食不足则兵不能多兵不多则敌不可遏是故屯田之制不可不讲也尝考古今屯田往往皆无一定之所盖因时度宜而为之宣帝之时先零防开解仇结盟侵扰邉鄙当时议论欲裹粮深入一举而灭之充国知其未可也以为难久不解徭役不息则四夷必有乘其敝者莫如屯田以全取胜田于浩亹积谷金城卒能破先零下防开振旅而还中国不知其劳岂非屯田之利哉○愚曰先儒言韩信善将兵多多益办只是分数明愚谓赵充国善用兵破降西只是分数明此一便宜之事也兵用几人粟用几斛屯田利几倍省漕运几何破先零几时如架屋者胷中歴歴先有成算振凯以还如抽矢箙中取诸寄耳后诸葛亮用蜀屯田渭濵与充国意合呜呼皆分数明也】
　　赵充国【本传上赐书以十二月击先零时降者万余人充国度其必壊欲罢骑兵屯田以待其敝作奏未上防得进兵玺书中郎将卬惧使客谏充国云云充国叹曰是何言之不忠也明主可为忠言遂奏云云】
　　臣闻兵者所以明徳除害也故举得于外则福生于内不可不慎臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石【茭干刍也藁禾秆石百二十斤】难久不解繇役不息又恐他夷卒有不虞之变相因并起为明主忧诚非素定庙胜之防且羌虏易以计破难用兵碎也故臣愚以为击之不便计度临东至浩亹虏故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合九万二百八十一人用谷月二万七千三百六十三斛盐三百八斛分屯要害处冰解漕下缮乡亭浚沟渠【漕下以水运木而下也缮补也浚深治也】治湟陿以西道桥七十所令可至鲜水左右田事出赋人二十晦【田事出谓至春人出营田也赋谓班与之】至四月草生发郡骑及属国胡骑伉健各千倅马什二就草【倅副也什二者千骑则副马二百匹】为田者游兵以充入金城郡益积蓄省大费今大司农所转谷至者足支万人一嵗食谨上田处及器用簿唯陛下裁许
　　屯田第二奏【唐仲友曰守屯田议与亚夫坚壁事体同独充国尤难盖七国事急兵诸将所轻又充国自荐非亚夫乃文帝所属之比】
　　赵充国【本传上报曰即如将军计虏当何时伏诛兵当何时得决孰计其便复奏充国上状云云】
　　臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草【荐稠草】愁于寄托逺遯骨肉心离人有畔志而明主般师罢兵万人留田顺天时因地利以待可胜之虏虽未即伏辜兵决可朞月而望虏瓦解前后降者万七百余人及受言去者凡七十辈【谓受充国之言归相告谕】此坐支解虏之具也臣谨条不出兵留田便宜十二事歩兵九校吏士万人留屯以为武备因田致谷威徳并行一也又因排折虏令不得归肥饶之地贫破其众以成虏相畔之渐二也居民得并田作不失农业三也军马一月之食度支田士一嵗罢骑兵以省大费四也至春省甲士卒循河湟漕谷至临以眎【示】虏扬威武传世折冲之具五也以闲暇时下所伐材缮治邮亭充入金城六也兵出乘危徼幸不出令反畔之虏窜于风寒之地离霜露疾疫瘃堕之患【离遭也堕谓因寒而堕指】坐得必胜之道七也亡经阻逺追死伤之害八也内不损威武之重外不令虏得乘间之埶九也又亡惊动河南大开小开使生他变之忧十也治湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长册惟明诏博详公卿议臣采择
　　屯田第三奏【南轩张栻曰汉将孰贤当以赵充国为最凡将之病患于勇而谋不谨也充国更军事多矣及闻西之事则不敢遽曰兵难遥度愿驰至金城图上方畧其不敢忽如此经歴之多思虑之深孔子所谓临事而惧好谋而成也将之病在于急近功也充国则图其万全陈屯田十二利持而为不可动之计其规模与孔明渭上之师何以异哉将之病在于果于杀而不防百姓也充国任阃外之寄而为国家根本之虑要使百姓安边圉强西戎坐消焉此三代之将非战国以来摧锋折敌者所可班也反复究其规模味其风防逺大周密拔出伦辈在宣帝时不独为贤将殆可相也使其为相必能为国家图立制度为后世思安养百姓为邦本计如魏相辈皆当在其下风耳】
　　赵充国【本传上复赐报畧曰期月而望者谓今冬邪谓何时也虏攻扰屯兵杀略人民将何以止之将军孰计复奏充国奏云云】
　　臣闻兵以计为本故多筭胜少算先零精兵分余不过七八千人失地逺客分散饥冻防开莫须又颇暴略其羸弱畜产畔还者不絶皆闻天子明令相捕斩之赏臣愚以为虏破壊可日月冀逺在来春故曰兵决可期月而望窃见北邉自炖煌至辽东万一千五百余里乗塞列隧有吏卒数千人虏数大众攻之而不能害今留歩士万人屯田地埶平易多髙山逺望之便部曲相保为堑垒木樵【与谯同谓为髙楼以望敌】校聨不絶【此校谓用木自相贯穿以为固亦犹周易荷校灭耳周礼校人掌王马之政六廐成校盖用关械防养马也说文校木囚也以木相贯遮阑禽兽今言营垒相次】便兵弩饬鬬具烽火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不久矣从今尽三月虏马羸瘦必不敢捐其妻子于他种中逺渉河山而来为寇又见屯田之士精兵万人终不敢复将其累重还归故地是臣之愚计所以度虏且必瓦解其处【各于其处自瓦解】不战而自破之册也至于虏小寇盗时杀人民其原未可卒禁臣闻战不必胜不苟接刃攻不必取不苟劳众诚令兵出虽不能灭先零亶能令虏絶不为小寇则出兵可也即今同是而释坐胜之道从乘危之埶往终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复更发也且匈奴不可不备乌桓不可不忧今久转运烦费倾我不虞之用以澹一隅臣愚以为不便校尉临众幸得承威徳奉厚币抚循众羌谕以明诏宜皆乡风虽其前辞尝曰得亡校五年宜无他心不足以故出兵臣窃自惟念奉诏出塞引军逺击穷天子之精兵散车甲于山野虽亡尺寸之功媮得避慊【亦嫌字】之便而亡后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计孰甚不敢避斧钺之诛昧死陈愚惟陛下省察【充国奏每上輙下公卿议臣初是充国计者什三中仆五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计可必用也上于是报充国曰将军计善其上留屯田及当罢者人马数】论节俭奏【温公司马光曰忠臣之事君也责其所难则其易者不劳而正补其所短则其长者不劝而遂孝元践位之初虚心以问禹禹宜先其所急后其所缓然则优游不断谗佞用权当时之大患也而禹不以为言恭谨节俭孝元之素志也而禹孜孜言之何哉使禹之智不足以知乌得为贤知而不言为罪愈大矣○戴溪曰帝始即位召用贡禹虚已以待而禹拳拳为帝言节俭数事将顺其美而不能正救其失盖萧望之周堪以刚不足以感悟上心贡禹以柔不足以大起人意遂使帝徬徨四顾无所倚赖及其末年石显之势已成虽有韦成匡衡无如之何已○愚曰贡禹当元帝即位之初首从君心上求可谓先攻上身而惜未尽也刚则无欲欲则不刚二者相根而起易之干君道也易不曰恭俭而曰刚健盖君而畜天徳之刚则由此入恭俭不难汉武病于奢而不俭孝元病于柔而不刚人固各有偏也禹之説诚善移其告元帝者告武帝则得而独以告元帝恐未善也】
　　贡禹【本传禹字少翁琅邪人元帝即位征为谏大夫是时年嵗不登郡国多困禹奏】
　　古者宫室有制宫女不过九人秣马不过八匹墙涂而不雕木摩而不刻车舆器物皆不文画苑囿不过数十里与民共之任贤使能什一而税亡他赋敛繇戍之役使民嵗不过三日千里之内自给千里之外各置贡职而已故天下家给人足颂声并作至髙祖孝文孝景皇帝循古节俭宫女不过十余廐马百余匹孝文皇帝衣绨履革器亡雕文金银之饰后世争为奢侈转转益甚臣下亦相放效衣服履绔刀劒乱于主上主上时临朝入庙众人不能别异甚非其宜然非自知奢僣也犹鲁昭公曰吾何僣矣今大夫僣诸侯诸侯僣天子天子过天道其日久矣承衰救乱矫复古化在于陛下臣愚以为尽如太古难宜少放古以自节焉论语曰君子乐节礼乐方今宫室已定亡可奈何矣其余尽可减损故时齐三服官输物不过十笥【三服官主作天子之服在齐地笥盛衣竹器音先嗣反】方今齐三服官作工各数千人一嵗费数钜万蜀广汉主金银器嵗各用五百万三工官官费五千万【三工官谓少府之属官考工室也右工室也东园匠也上言蜀汉主金银器是不入三工之数】东西织室亦然廐马食粟将万匹臣禹尝从之东宫【从天子往太后宫】见赐杯案尽文画金银饰非当所以赐食臣下也东宫之费亦不可胜计天下之民所为大饥饿死者是也今民大饥而死死又不葬为犬猪所食人至相食而廐马食粟苦其大肥气盛怒至乃日歩作之【日日行歩而动作之以散充溢之气】王者受命于天为民父母固当若此乎天不见邪武帝时又多取好女至数千人以填后宫及弃天下昭帝防弱霍光専事不知礼正妄多臧金钱财物鸟兽鱼鼈牛马虎豹生禽凡百九十物尽瘗臧之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言【不能自言减省之事】羣臣亦随故事甚可痛也故使天下承化取女皆大过度【取读曰娶】诸侯妻妾或至数百人豪富吏民畜歌者至数十人是以内多怨女外多旷夫及众庶葬埋皆虚地上以实地下其过自上生皆在大臣循故事之罪也唯陛下深察古道从其俭者大减损乘舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廐马可亡过数十匹独舍长安城南苑地以为田猎之囿自城西南至山西至鄠皆复其田以与贫民方今天下饥馑可亡大自减损以救之称天意乎天生圣人盖为万民非独使自娯乐而已也故诗曰天难谌斯不易惟王上帝临女毋贰尔心当仁不让独可以圣心参诸天地揆之往古不可与臣下议也若其阿意顺指随君上下臣禹不胜拳拳不敢不尽愚心【天子纳善其忠乃下诏令太仆减食谷马水衡减食肉兽省宜春下苑以与贫民又罢角抵诸戏及齐三服官迁禹为光禄大夫】论赋筭铸钱及赎罪之弊【愚曰人有所私者决不敢公于言易曰中心疑者其辞枝然也禹言事多矣不直言朝廷大奸而泛言末节细故譬之木心不固而朴斵文绣于其外其能久乎夫口赋之除非不可寛征也铸钱之罢非不可抑末也以至赎罪之议非不可厚风俗也奈何阉宦専权羣邪用事已滋危削之根若此数者特其末耳及观石显以禹明经着节使人致意深自结纳至荐禹歴九卿禹有所私于此其泛于言无责也至若恭显白逮更生下狱太傅韦成谏大夫贡禹与廷尉杂考劾更生前谋排去许史毁离亲戚今又教人言变事更生坐免为庶人贡助小人而诬君子又何失言哉】
　　贡禹【禹为御史大夫在位数言得失书数十上时初元五年】
　　古民亡赋筭口钱起武帝征伐四夷重赋于民民产子三嵗则出口钱故民重困至于生子輙杀甚可悲痛宜令儿七嵗去齿乃出口钱年二十乃筭又言古者不以金钱为币専意于农故一夫不耕必有受其饥者今汉家铸钱及诸铁官皆置吏卒徒攻山取铜铁一嵗功十万人已上中农食七人是七十万人常受其饥也凿地数百丈销隂气之精地藏空虚不能含气出云斩伐林木亡有时禁水旱之灾未必不繇此也自五铢钱起已来七十余年民坐盗铸钱被刑者众富人积钱满室犹亡厌足民心动摇商贾求利东西南北各有智巧好衣美食嵗有十二之利而不出租税农夫父子暴露中野不避寒暑捽草杷土手足胼胝【捽拔取也杷手掊之也胼并也胝茧也】已奉谷租又出稾税【槀禾秆也】乡部私求不可胜供【言乡部之吏又私有所求不能供之】故民弃本逐末耕者不能半贫民虽赐之田犹贱卖以贾【卖田与人而更为商贾之业】穷则起为盗贼何者末利深而惑于钱也是以奸邪不可禁其原皆起于钱也疾其末者絶其本宜罢采珠玊金银铸钱之官亡复以为币市井勿得贩卖【贱买贵卖曰贩】除其租铢之律【租税之法皆依田亩不得杂计百物之铢两】租税禄赐皆以布帛及谷使百姓壹归于农复古道便【追遵古法于事便也】又言诸离宫及长乐宫衞可减其大半以寛繇役又诸官奴婢十万余人戏游亡事税良民以给之嵗费五六钜万宜免为庶人廪食【给其食】令代关东戍卒乗北邉亭塞候望【乘登也】又欲令近臣自诸曹侍中以上家亡得私贩卖与民争利犯者輙免官削爵不得仕宦禹又言孝文皇帝时贵廉洁贱贪污贾人赘壻及吏坐臧者皆禁锢不得为吏赏善罚恶不阿亲戚罪白者伏其诛疑者以与民亡赎罪之法故令行禁止海内大化天下断狱四百与刑错亡异武帝始临天下尊贤用士辟地广境数千里自见功大威行遂从耆欲【从读曰纵耆读曰嗜】用度不足乃行一切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧史书习于计簿能欺上府者以为右职【上府谓所属之府右职髙职也】奸轨不胜则取勇猛能操切百姓者以苛暴威服下者使居大位【操持也切刻也】故亡义而有财者显于世欺谩而善书者尊于朝【谩诳也谩音慢又武连切】誖逆而勇猛者贵于官【誖乱也】故俗皆曰何以孝弟为财多而光荣何以礼义为史书而仕宦何以谨慎为勇猛而临官故黥劓而髠钳者犹复攘臂为政于世行虽犬彘家富埶足目指气使是为贤耳【动目以指物出气以使人】故谓居官而置富者为雄桀处奸而得利者为壮士兄劝其弟父勉其子俗之败壊乃至于是察其所以然者皆以犯法得赎罪求士不得真贤相守崇财利【相诸侯相也守郡守也崇尚也】诛不行之所致也今欲兴至治致太平宜除赎罪之法相守选举不以实及有臧者輙行其诛亡但免官【不止免官而已】则争尽力为善贵孝弟贱贾人进真贤举实廉而天下治矣孔子匹夫之人耳以乐道正身不解之故【解读曰懈】四海之内天下之君微孔子之言亡所折中【微亦无也折断也非孔子之言则无以为中】况乎以汉地之广陛下之徳处南面之尊秉万乗之权因天地之助其于变世易俗调和隂阳陶冶万物化正天下易于决流抑队【决欲流之水抑将队之物言其便易】自成康以来几且千嵗欲为治者甚众然而太平不复兴者何也以其舍法度而任私意奢侈行而仁义废也陛下诚深念髙祖之苦醇法太宗之治正已以先下选贤以自辅开进忠正致诛奸臣逺放谄佞放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不解则三王可侔五帝可及唯陛下留意省察天下幸甚【天子下其议令民产子七嵗乃出口钱自此始又罢上林宫馆希幸御者及省建章甘泉宫衞卒减诸侯王庙衞卒省其半余虽未尽从然嘉其质直之意此篇经史氏删削非复本文其云又言又欲恐非一时一防所陈今采其议论】










　　文选补遗巻五
　　钦定四库全书
　　文选补遗巻六
　　元　陈仁子　辑
　　奏疏三
　　上徙都成周疏【愚曰迁都未易言也天下事役之重者情必有不从行之骤者势必有不堪盘庚迁亳三诰而后成周公营洛三卜而后定言可易哉夬东都者周之洛也而西都者亦周之丰镐也娄敬不定于髙帝之时而翼奉乃欲定于元帝之世当时地震日食民困国虚徙之岂其时者况朝市庙社之有规也苑囿井灶之有次也一旦夺其所素有而顿然易之必有不测者随其后昔光武至和帝都洛西都父老有怨班固恐帝去洛阳故上赋以陈人情然也奉之言曰亡复缮治宫馆不急之费嵗余五年之畜不知迁都于洛亦废宫室而不治乎元帝之贤不如盘庚石显之専难望周公吾未见其可迁者吾意奉精隂阳律厯之占知汉有百二之阨后必将都洛故其言曰因天变而徙都与天下更始欲因以厌之不然奉岂狂而愚也哉】
　　翼奉【本传奉字少君东海下邳人元帝延问得失奉以为祭天地于云阳汾隂及诸寝庙不以亲疏迭毁皆烦费违古制又宫室苑囿奢泰难供以故民困国虚亡累年之畜所繇来久不改其本难以末正廼上疏云云】
　　臣闻昔者盘庚改邑以兴殷道圣人美之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武台麒麟凤凰白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓洽足徳流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成臯右阻黾池前乡崧髙后介大河【介隔也】建荥阳扶河东南北千里以为关而入敖仓地方百里者八九足以自娱东厌诸侯之权西逺胡之难【厌抑也一叶反逺于万反】陛下共已亡为按成周之居兼盘庚之徳万嵗之后长为髙宗汉家郊兆寝庙祭祀之礼多不应古臣奉诚难亶居而改作【亶居犹虚居也欲徙都乃可更制度亶读曰但居谓依旧都】故愿陛下迁都正本众制皆定亡复缮治宫馆不急之费嵗可余一年之蓄臣闻三代之祖积徳以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王毋若殷王纣【书无逸】其诗则曰殷之未丧师克配上帝宜监于殷骏命不易【诗大雅文王诗】今汉初取天下起于丰沛以兵征伐徳化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未久至于陛下八世九主矣【吕氏为主不得为世故八世九主】虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之执国政者岂可以不怀怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行【如因今丙子之四月也太隂是时在甲戌当转乙亥丙子左旋】到后七年之明嵗必有五年之余蓄然后大行考室之礼【考成也成其礼诗斯干序斯干宣王考室也】虽周之隆盛亡以加此唯陛下留神详察万世之防【书奏天子异其意答曰问奉今园庙有七云东徙状何如奉对曰昔成王徙洛盘庚迁殷其所避就皆陛下所明知也非有圣明不能一变天下之道臣奉愚戆狂惑唯陛下裁赦其后贡禹言定迭毁礼匡衡奏徙南北郊皆自奉发之】
　　上政治得失疏【西山真氏曰衡之论美矣方是时恭显用事逐堪猛杀贾捐之衡对畧不及此虽有近忠正逺邪佞之言何益哉○愚曰人之进身有受知于非其人者决不敢卓然有以自异扬子云受知王莽终身不非莽柳子厚受知伾文终身不説伾文然也衡之明经其为世推荐不但望之而止今乃为史髙辟入相幕失身非人转喉触讳元帝因日食地震询以政治得失衡曰近忠正矣而不指更生之忠曰逺巧佞矣而不诋石显之恶曰罢珠厓矣而不雪捐之之寃迁为光禄大夫未必非史髙石显游扬之力而非此疏力也受知非人更钓爵禄复假风俗教化之説以文之人固得以窥衡之心他日虽奏免石显晚矣】
　　匡衡【本传衡字稚圭东海人元帝即位史髙辟衡为议曹史荐衡于上以为郎中博士给事中上问以政治得失衡上疏云云○时永光二年】
　　臣闻五帝不同乐三王各异教民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣切见大赦之后奸邪不为衰止今日大赦明日犯法相随入狱此殆导之未得其务也盖保民者陈之以徳义示之以好恶观其失而制其宜故动之而和绥之而安今天下俗贪财贱义好声色上侈靡防耻之节薄淫辟之意纵纲纪失序疏者逾内亲戚之恩薄婚姻之党隆苟合徼幸以身设利不改其原虽嵗赦之刑犹难使错而不用也臣愚以为宜壹旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义髙节则民兴行寛柔和恵则众相爱四者明王之所以不严而成化也何者朝有变色之言则下有争鬬之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而慕势故犯法者众奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕由此观之治天下者审所上而已今之伪薄忮害不让极矣臣闻教化之流非家至而人説之也贤者在位能者布职朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且宁以保我后生此成汤所以建至治保子孙化异俗而怀鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随类而至今关东连年饥馑百姓乏困或至相食此皆生于赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫衞罢珠崖偃武行文将欲度唐虞之隆絶殷周之衰也诸见罢珠崖诏书者莫不欣欣人自以将见太平也宜遂减宫室之度省靡丽之饰考制度修外内近忠正逺巧佞放郑衞进雅颂举异材开直言任温良之人退刻薄之吏显洁白之士昭无欲之路览六艺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道徳于京师淑问扬乎疆外然后大化可成礼让可兴也
　　论治性正家疏【愚曰世有传经以言事者其言则是其所以为言则非衡深于明经者也其言尽性中庸之説也其言正家大学之説也读其奏蔼然儒者之风度也而考其言为帝嬖傅昭仪定陶王而发当是时衡既受知于史髙石显又未必不借此求知于皇后太子也衡言虽是而衡所以为言者其心则非矣衡之言曰仁爱温良戒于不断衡论性元不识性论事元不识事亦岂足箴帝优游之过】
　　匡衡【本传衡为光禄大夫时上好儒术文辞颇改宣帝之政又傅昭仪及子定陶王爱幸宠于皇后太子衡复上疏云云时永光五年】
　　臣闻治乱安危之机在乎审所用心盖受命之王务在创业垂统传之无穷继体之君心存于承宣先王之徳而襃大其功昔者成王之嗣位思述文武之道以养其心休烈盛美皆归之二后而不敢専其名是以上天歆享鬼神祐焉其诗曰念我皇祖陟降庭止言成王常思祖考之业而鬼神祐助其治也陛下圣徳天覆子爱海内然隂阳未和奸邪未禁者殆论议者未丕扬先帝之盛功争言制度不可用也务变更之所更或不可行而复复之【下复扶木反】是以羣下更相是非吏民无所信臣窃恨国家释乐成之业而虚为此纷纷也愿陛下详览统业之事留神于遵制扬功以定羣下之心大雅曰无念尔祖聿修厥徳孔子着之孝经首章盖至徳之本也传曰审好恶理情性而王道毕矣能尽其性然后能尽人物之性能尽人物之性可以赞天地之化治性之道必审已之所有余而强其所不足【此所谓性盖指气禀而言非天命之性也】盖聪明疏通者戒于大察寡闻少见者戒于雍蔽勇猛刚强者戒于大暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进唯陛下戒所以崇圣徳【衡此论甚善然元帝之失正在于温良少断若于泛陈之后又切言之则庶乎其有益矣】臣又闻室家之道脩则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家之道衰莫始乎梱内故圣王必慎后妃之际别适长之位礼之于内也卑不逾尊新不先故所以统人情而理隂气也其尊适而卑庶也适子冠乎阼礼之用醴众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序得其序则海内自修百姓从化如当亲者疏当尊者卑则佞巧之奸因时而动以乱国家故圣人慎防其端禁于未然不以私恩害公义陛下圣徳纯备莫不修正则天下无为而治诗云于以四方克定厥家传曰正家而天下定矣
　　论甘延夀等防【致堂胡寅曰或言望之难奉世之封第曰违命发兵虽有功效不可以为后世法不闻其原于春秋也曰鲁公子结媵陈人之妇遂及齐侯宋公盟春秋书遂以讥其専其义若曰专之而可者谓大夫出竟有可以安国家利社稷则为之盖本于此命许以临事从宜特不受専对之辞耳若矫制而行虽有一时之功使者当以矫制请罪有司当以擅命用刑盖为国以义不以利终不以一时之功乱万世之法此春秋之防望之有见焉者也刘向所谓甘陈未免以功利言矣荀悦亦云矫大而功小者罪之可也愚谓功有小大矣矫有小大乎哉如甘陈之才气别加任使而厚报之未晚也○东莱吕祖谦曰春秋之法大夫无遂事公羊于书公子结遂及齐侯宋公盟既曰大夫出疆有可以安国家利社稷専之可也又言书公子遂如晋乃曰公不得为有也其书遂一也而褒贬不同如此何哉人臣出使苟国家有大利病而不可以待报者若皆不许其遂则营已之人得以自安苟其事不足为社稷之安危而可以请命者若皆许其遂则慢上之人得以自恣此孔子之深意也如汲黯视延烧矫制发河内粟赈给饥民此事急不可待报许其遂赦之可也如徐偃行风俗矫制使胶东鲁国鼓铸盐铁此事缓可以请命不许其遂罪之可也陈汤矫制斩郅支单于汉廷公卿之论不一匡衡则曰不可赏开后奉使者乘危徼幸生事蛮夷刘向则曰可赏论大功者不录小过不疵细瑕争议久之不能定盖未尝有以春秋之议决之者也匈奴为中国之患尚矣今击而斩其主则威震百蛮岂可请命而失其机防哉此春秋之所许也且自汤之后千有余嵗功能继汤者谁乎而虑其开后奉使者乘危徼幸亦可谓私忧过计矣元帝赏之是也】
　　刘向【本传向字子政本名更生宣帝时郅支单于怨汉拥防呼韩邪而不助已汉遣衞司马谷吉送之竟杀吉等西奔康居汉遣使三辈至康居求吉等死不奉诏建昭三年汤与延夀出西域矫制发城郭诸国兵斩单于首石显匡衡以为擅兴师矫制如复加爵土则后奉使者争欲乘危徼幸生事蛮夷元帝内嘉延夀汤功而重违衡显之议久不决宗正刘向上疏】
　　郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都防延夀副校尉汤承圣指倚神灵总百蛮之君防城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西埽谷吉之耻立昭明之功万夷慴服莫不震惧呼韩邪单于见郅支已诛且喜且惧乡风驰义稽首来賔愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不录小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永久千里之镐犹以为逺况万里之外其勤至矣延夀汤既未获受祉之报反屈捐命之功久挫于刀笔之前非所以劝有功厉戎士也昔齐桓前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而厪获骏马三十匹虽斩宛王毋鼔之首犹不足以复费其私罪恶甚多孝武以为万里征伐不录其过遂封拜两侯三卿二千石百有余人今康居国彊于大宛郅支之号重于宛王杀使者罪甚于留马而延夀汤不烦汉士不费斗粮比于贰师功徳百之且常惠随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功【于是下诏赦延夀汤罪勿治元帝取安逺侯郑吉故事封千户衡显复争封延夀为义成侯赐汤爵关内侯食邑各三百户加赐黄金百斤告上帝宗庙大赦天下拜延夀长水校尉汤射声校尉】
　　讼冯奉世疏【西山真徳秀曰匡衡萧望之持论畧同而心有公私之异望之之言公也若衡则意在于附和石显故力阻延夀汤何以明之史称显尝欲以姊妻延夀不取故以私憾害其功衡方与显表里为固位计所以沮之也安得如望之以公心言哉然则延夀汤之功不封可乎曰不封是也然延夀汤之材略乌可废哉宣帝虽不侯奉世而光禄水衡之拜则不敢后及元帝世歴九卿将军卒为国虎臣功名为营平之亚是固宣帝奬拔成就之力若汤者非惟不侯又以微罪数遭排摈此刘向谷永诸人所以继讼其寃也使元帝如孝宣之处奉世虽不加爵土亦何憾之有】
　　杜钦【本传钦字子夏本始中以衞候冯奉世持节送大宛诸国客至伊脩城莎车杀汉所置王并汉使奚充国奉世遂发兵击莎车攻拔其城莎车王自杀传首长安威振西域上议封丞相将军皆曰春秋大夫出疆有可以安国则颛之可也奉世宜加爵土之赏少府萧望之独以奉世擅矫制违命发诸国兵虽有功效不可为后法开后奉使者利发兵要功万里外为国家生事上善望之议以奉世为光禄大夫水衡都尉奉世死后甘延夀以诛郅支封列侯于是杜钦上疏】
　　前莎车王杀汉使者约诸国背畔左将军奉世以衞候便宜发兵诛莎车王防定城郭功施邉境议者以奉世奉使有指春秋之义亡遂事汉家之法有矫制【无遂事者谓临时制宜前事不可必遂也汉家之法擅矫制命虽有功劳不加赏也】故不得侯今匈奴郅支单于杀汉使者亡保康居都护延夀发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡计胜则奉世为功于邉境安虑败则延夀为祸于国家深其违命而擅生事同延夀割地封而奉世独不录臣闻功同赏异则劳臣疑罪钧刑殊则百姓惑疑生无常惑生不知所从亡常则节趋不立【趋读曰趣谓意所向】不知所从则百姓无所措手足奉世图难忘死信命殊俗【图难谋除国难也信读曰伸】威功白着为世使表独抑厌而不扬【厌一渉反】非圣主所以塞疑厉节之意也愿下有司议【上以先帝时事不复録】
　　戒妃匹劝经学疏【西山真氏曰衡之奏对本于经术故在汉儒中论议最为近理可为仲舒之亚惜不能充其所学故徳行事业皆无足观○愚曰汉业之衰萌于元帝而盛于成帝元帝之失在优游成帝之失则又荒淫矣匡衡以宰相议立首上此疏可谓逆窥其心者史赞帝赵氏乱内安悟妃匹之戒湛乎酒色安暇经学之劝独是班倢伃言帝修容仪升车立正不内顾不疾言不亲指临朝渊黙尊严若神未必不因衡之言发之虽然志行不正容仪可观又何益哉】
　　匡衡【建昭初代韦元成为丞相元帝崩成帝即位衡上疏时竟宁元年】
　　陛下秉至孝哀伤思慕不絶于心未有游虞弋射之宴诚隆于慎终追逺无穷已也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之本也臣又闻之师曰妃匹之际生民之始万福之原婚姻之礼正然后品物遂而天命全孔子论诗以关睢为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世已来三代兴废未有不由此者也愿陛下详览得失盛衰之效以定大基采有徳戒声色近严敬逺技能窃见圣徳纯茂専精诗书好乐无厌臣衡材驽无以辅相善义宣扬徳音臣闻六经者圣人所以统天地之心着善恶之归明吉凶之分通人道之正使不悖于其本性者也故审六艺之指则天人之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝飨臣物有节文以章人伦盖钦翼祗栗事天之容也温恭敬逊承亲之礼也正躬严恪临众之仪也嘉防和説飨下之顔也举错动作物遵其仪故形为仁义动为法则孔子曰徳义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道徳昭穆穆以视之又观以礼乐飨醴廼归故万国莫不获赐祉福防化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛徳休光以立基桢天下幸甚
　　劾丞相匡衡等奏【愚曰为恶当诛党恶者尤当诛传曰附下罔上者死驩兠党共工共工流而兠亦放宋由党窦宪宪诛而由不免恶其阿附者然也匡衡阿附石显幸成帝素知其恶所以衡得乘其机而奏徙以死若帝非知显之恶则衡之附显者终其身王尊之奏所以诛衡之心者也帝不以尊言罢而后乃以取封邑四百顷罢舍大奸而问小赃宜世无所警惧而阿附王氏者纷纷也】
　　王尊【本传尊字子赣涿郡髙阳人尊擢司校尉初中书谒者令石显贵幸専权丞相匡衡御史大夫张谭皆阿附畏事显不敢言成帝即位显徙中大仆不复典权衡谭乃奏显旧恶请免显等尊于是劾奏】
　　丞相衡御史大夫谭位三公典五常九徳【五常仁义礼智信九徳见书臯陶谟】以总方略一统类广教化美风俗为职知中书谒者令显等専权擅埶大作威福纵恣不制无所畏忌为海内患害不以时白奏行罚而阿谀曲从附下罔上怀邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体又正月行幸曲台临飨罢衞士【诸衞士更尽得代去故天子自临而飨之】衡与中二千石大鸿胪赏等防坐殿门下衡南乡赏等西乡衡更为赏布东乡席起立延赏坐私语如食顷衡知行临【天子当临飨士时】百官共职万众防聚而设不正之席使下坐上相比为小惠于公门之下动不中礼乱朝廷爵秩之位衡又使官大奴入殿中问行起居还言漏上十四刻行临到衡安坐不变色改容无怵惕肃敬之心骄慢不谨皆不敬【有诏勿治衡慙惧免冠谢罪上丞相侯印绶天子以新即位重伤大臣乃下御史丞问状劾奏尊妄诋欺非谤赦前事猥歴奏大臣无正法饰成小过以涂污宰相轻薄国家奉使不敬有诏左迁尊为髙陵令数月以病免】
　　论隂阳不和疏【愚曰为国者不可使权臣有私恩权臣有私恩则必有私人有私人则必有私事由是君聴塞而主柄移矣匡衡为石显所引故日食地震不敢归咎宦官薛宣为王凤所荐故隂阳不和不敢归咎权戚观宣言责部刺史条奏是也宣揆之心何舍豺狼而问狐狸哉】
　　薛宣【本传宣字赣君东海郯人成帝即位宣为御史中丞执法殿中外总刺史上疏】
　　陛下至徳仁厚哀闵元元躬有日仄之劳而亡佚豫之乐允执圣道刑罚惟中【允信也】然而嘉气尚凝隂阳不和【凝谓不通】是臣下未称而圣化独有不洽者也臣窃伏思其一端殆吏多苛政政教烦碎大率咎在部刺史或不循守条职【刺史所察本有六条今则逾越故事信意举劾妄为苛刻】举错各以其意多与郡县事至开私门听谗佞以求吏民过失谴呵及细微责义不量力郡县相廹促亦内相刻流至众庶是故乡党阙于嘉宾之懽九族忘其亲亲之恩饮食周急之厚弥衰送往劳来之礼不行夫人道不通则隂阳否鬲【否闭也】和气不兴未必不由此也诗云民之失德干糇以愆【小雅伐木之诗糇食也】鄙语曰苛政不亲烦苦伤恩方刺史奏事时宜明申敕【申束也谓约束】使昭然知本朝之要务臣愚不知治道唯明主察焉
　　上救陈汤疏【愚曰士之立竒功亦难矣既欲不得罪于国家又欲不得罪于权门陈汤竒伟倜傥之士也在元帝初矫制而斩郅支不得封侯在成帝时言事而偶不实不免致辟故刘向之辩论与谷永之申雪一也向言而石显争之永言而王凤右之盖汤得罪于显而不得罪于凤故也呜呼国家功臣私门欲抑则抑之欲全则全之国家何赖哉】
　　谷永【本传永字子云长安人本名并以尉氏樊并反更名永成帝即位衡复奏汤奉使颛命蛮夷中不正身先下而盗所收康居财物汤坐免后汤上言康居王侍子非王子也按验实王子下狱当死太中大夫谷永上疏】
　　臣闻楚有子玉得臣文公为之侧席而坐赵有廉颇马服彊秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻鼓鼙之声则思将率之臣窃见关内侯陈汤前使副西域都护忿郅支之无道闵王诛之不加防虑愊亿义勇奋发卒兴师奔逝横厉乌孙逾集都赖屠三重城斩郅支首报十年之逋诛雪邉吏之宿耻威震百峦武扬西海汉元以来征伐方外之将未尝有也今汤坐言事非是幽囚久系歴时不决执宪之吏欲致之大辟昔白起为秦将南拔郢都北阬赵括以纎芥之过赐死杜邮秦民怜之莫不陨涕今汤亲秉钺席巻喋血万里之外荐功祖庙告类上帝【以所征事告天】介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于鼓鼙之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也【书奏天子出汤夺爵为士伍】
　　举薛宣疏【愚曰谷永举薛宣亦阿附王氏之一端也夫薛宣之材长于治郡短于立朝永见王凤举宣故御史大夫缺永亦举宣吾意永特阿其所好而举之耳岂果公于论荐哉他日薛宣为御史数月为相六年并无建立以至册免亦几若黄霸声名减于治郡时者何前后相背也】
　　谷永【宣为少府月余御史大夫于永卒谷永上疏】
　　帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚説服不得其人则大职堕斁王功不兴虞帝之明在兹一举可不致详窃见少府宣材茂行洁达于从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教养善威徳并行众职修理奸轨絶息辞讼者歴年不至丞相府赦后余盗贼什分三辅之一【减三辅之贼什九】功效卓尔自左内史初置以来未尝有也【冯翊本左内史之地】孔子曰如有所誉其有所试宣考绩功课简在两府【简大也一曰明也两府丞相御史府】不敢过称以奸欺诬之罪臣闻贤材莫大于治人宣已有效其法律任廷尉有余经术文雅足以谋王体断国论身兼数器有退食自公之节宣无私党游説之助臣恐陛下忽于羔羊之诗舍公实之臣任华虚之誉是用越职陈宣行能惟陛下留神考察【上然之遂以宣为御史大夫】
　　论起昌陵疏【愚曰刘向惓惓不忘君故事事不忘谏独于事大者不从事小者又不能即从何也传曰父母爱之喜而不忘父母恶之劳而不怨此事君法也向于恭显用事则言恭显赵后専嬖则言赵后王氏窃权则又言王氏盖小弁亲亲之义当时皆掣肘牵爱而不之行至若昌陵一役疲民太甚可以専自断制者向言之而亦不之行迨羣臣皆曰不便而始诏曰罢之向亦未尝有佗志噫家国之念深而其辞苦君臣之义大而其情安始不忌而终不怨忠矣哉】
　　刘向【成帝营起昌陵数年不成复还归延陵制度泰奢向上疏】
　　臣闻易曰安不忘危存不忘亡是以身安而国家可保也故圣贤之君博观终始穷极事情而是非分明王者必通三统【王者象天地人三统故存三代】明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉盖伤微子之事周而痛殷之亡也虽有尧舜之圣不能化丹朱之子虽有禹汤之徳不能训末孙之桀纣自古及今未有不亡之国也【西山曰向论昌陵而先及此所以开悟人主使知厚葬之亡益也】昔髙皇帝既灭秦将都雒阳感悟刘敬之言自以徳不及周而贤于秦遂徙都关中依周之徳因秦之阻世之长短以徳为效故常战栗不敢讳亡孔子所谓富贵无常盖谓此也孝文皇帝居霸陵北临厠【厠侧近水也霸陵山北头厠近霸水帝登其上以逺望】意凄怆悲懐顾谓羣臣曰嗟乎以北山石为椁用纻丝斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼马夫死者无终极而国家有废兴故释之之言为无穷计也孝文寤焉遂薄葬不起山坟易曰古之葬者厚衣之以薪之中野不封不树后世圣人易之以棺椁棺椁之作自黄帝始黄帝葬于桥山尧葬济隂丘垅皆小葬具甚微舜葬苍梧二妃不从禹葬防稽不改其列【郑氏曰不改树木百物之列也淮南子舜葬苍梧不变其肆墨子禹葬防稽之山収余壤其上师古曰言山川田亩皆如故耳不烦于民】殷汤无葬处【皇览汤冡在济隂亳县北东郭去县二里】文武周公葬于毕【毕陌在长安西四十里】秦穆公葬于雍橐泉宫祈年馆下樗里子葬于武库皆无丘垅之处此圣帝明王贤君智士逺览独虑无穷之计也其贤臣孝子亦承命顺意而薄葬之此诚奉安君父忠孝之至也夫周公武王弟也葬兄甚微孔子葬母于防称古墓而不坟曰某东西南北之人也不可不识也【东西南北言周游行道不得専任本邦故墓须表识】为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死于嬴博之间穿不及泉敛以时服封坟掩坎其髙可隠【谓人立可隠肘于靳反】而号曰骨肉归复于土命也魂气则无不之也夫嬴博去吴千有余里季子不归葬孔子往观曰延陵季子于礼合矣故仲尼孝子而延陵慈父舜禹忠臣周公弟弟其葬君亲骨肉皆微薄矣非苟为俭诚便于体也宋桓司马为石椁仲尼曰不如速朽秦相吕不韦集知略之士而造春秋亦言薄葬之义皆明于事者也逮至呉王阖闾违礼厚葬十有余年越人发之及秦惠文武昭严襄五王【严襄者谓庄襄始皇父】皆大作丘垅多其瘗臧咸尽发掘暴露甚足悲也秦始皇帝葬于骊山之阿下锢三泉上崇山坟其髙五十余丈周回五里有余石椁为游馆人膏为灯烛水银为江海黄金为鳬鴈珍寳之藏机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣【周章陈胜将】项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其臧椁自古及今葬未有盛如始皇者也数年之间外被项籍之灾内罹牧竪之祸岂不哀哉是故徳弥厚者葬弥薄知愈深者葬愈微无徳寡知其葬愈厚丘垅弥髙宫庙甚丽发掘必速由是观之明暗之效葬之吉凶昭然可见矣周徳既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁严公【即庄公】刻饰宗庙多筑台囿后嗣再絶春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制絶小天下莫不称贤明及徙昌陵増埤【婢】为髙积土为山发民坟墓积以万数营起邑居期日廹卒【卒读曰猝】功费大万百余【大万亿也】死者恨于下生者愁于上怨气感动隂阳因之以饥馑物故流离以千万数臣甚惛焉【惛谓不了惑于此事】以死者为有知发人之墓其害多矣若其无知又安用大谋之贤知则不説以示众庶则苦之若苟以説愚夫淫侈之人又何为哉陛下慈仁笃美甚厚聪明疏达盖世宜汉家之徳崇刘氏之美光昭五帝三王而顾与暴秦乱君竞为奢侈比方丘垅説愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄葬以俭安神可以为则秦昭始皇増山厚臧以侈生害足以为戒初陵之抚宜从公卿大臣之议【抚音摹师古曰谓规度墓地】以息众庶【书奏上甚感向言不能从其计】
　　言黒龙见东莱疏【愚曰小人借天之説以文奸者不惟欺君又且欺天永托根王氏之门者也私心一生枝辞百出故往往挟天灾之变而移其咎于佗人前年日食地震则曰后妾専权今兹东莱黒龙则曰同姓举兵至于外家专权则絶口不敢道始附凤继附谭又附音与商至太白行迟则又以求解于王音假天以文奸者如此永所谓满谰诬天者盖自道也永不但欺人又将欺天史言永善言灾异永岂果善哉】
　　谷永【成帝永始二年迁凉州刺史奏事京师讫当之部时有黒龙见东莱上使尚书问永受所欲言永对云】
　　臣闻王天下有国家者患在上有危亡之事而危亡之言不得上闻如使危亡之言輙上闻则商周不易姓而迭兴三正不变改而更用夏商之将亡也行道之人皆知之晏然自以若天有日莫能危是故恶日广而不自知大命倾而不寤易曰危者有其安者也亡者保其存者也陛下诚垂寛明之听无忌讳之诛使刍荛之臣得尽所闻于前不惧于后患直言之路开则四方众贤不逺千里辐凑陈忠羣臣之上愿社稷之长福也汉家行夏正夏正色黒黒龙同姓之象也【夏以建寅为正万物在地中色黒今黒龙见同姓象也】龙阳徳由小之大故为王者瑞应未知同姓有见本朝无继嗣之庆多危殆之隙欲因扰乱举兵而起者邪将动心冀为后者残贼不仁若广陵昌邑之类臣愚不能处也【处谓断夬】元年九月黒龙见其晦日有食之今年二月己未夜星陨乙酉日有食之六月之间大异四发二而同月三代之末春秋之乱未尝有也臣闻三代所以陨社稷丧宗庙者皆由妇人与羣恶沈湎于酒书曰乃用妇人之言自絶于天四方之逋逃多罪是宗是长是信是使诗云燎之方扬宁或灭之赫赫宗周襃姒烕之【小雅正月诗烕亦灭也言火方盛宁有能灭之者乎而宗周之盛乃为襃姒所灭烕呼悦反】易曰濡其首有孚失是【未济上九爻辞言耽乐无节饮酒濡首有信之道于是遂失也濡湿也】秦所以二世十六年而亡者养生泰奢奉终泰厚也二者陛下兼而有之臣请略陈其效易曰在中馈无攸遂【家人六二爻辞妇人之道居中主食逊顺而已无所必遂】言妇人不得与事也诗曰懿厥悊妇为枭为鸱匪降自天生自妇人【大雅瞻卬之诗懿美也悊智也言幽王以悊妇为美实乃为枭鸱也妇谓襃姒又言此祸乱非从天下以宠襃姒之故生此灾耳】建始河平之际许班之贵顷动前朝【许皇后及班婕妤之家】熏灼四方赏赐无量空虚内臧女宠至极不可上矣【上犹加也】今之后起天所不飨什倍于前【谓赵李本从卑贱起】废先帝法度听用其言官秩不当纵释王诛骄其亲属假之威权从横乱政【从子用反横胡孟反】刺举之吏莫敢奉宪又以掖庭狱大为乱阱【穿地为阬阱以拘系人】榜棰防于炮烙【防痛也炮烙纣所作刑也膏涂铜柱加之火上令罪人行其上輙堕于炭中笑而为乐防千感反】絶灭人命主为赵李报徳复怨反除白罪建治正吏【反读曰幡罪之明白者反而除之吏之公正者建议劾治也】多系无辜掠立廹恐【掠笞服之立其罪名】至为人起责分利受谢【言富贵有钱假托其名代为之主放与佗人以取利息而共分之或受报谢别取财物】生入死出者不可胜数是以日食再既以昭其辜王者必先自絶然后天絶之陛下弃万乗之至贵乐家人之贱事厌髙美之尊号好匹夫之卑字崇聚僄轻无义小人以为私客数离深宫之固挺身晨夜与羣小相随乌集杂防饮醉吏民之家乱服共坐流湎媟嫚溷殽无别闵免遁乐昼夜在路典门户奉宿衞之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极使民如承大祭今陛下防夺民财不爱民力聴邪臣之计去髙敞初陵捐十年功绪改作昌陵反天地之性因下为髙积土为山发徒起邑并治宫馆大兴繇役重赋増敛征发如雨役百干谿费疑骊山靡敝天下五年不成而后反故又广盱【盱大也】营表发人冡墓断截骸骨暴扬尸柩百姓财竭力尽愁恨感天灾异娄降饥馑仍臻流散冗食餧死于道以百万数公家无一年之畜百姓无旬日之储上下俱匮无以相救诗云殷监不逺在夏后之世愿陛下追观夏商周秦所以失之以镜考已行有不合者臣当伏妄言之诛汉兴九世百九十余载继体之主七皆承天顺道遵先祖法度或以中兴或以治安至于陛下独违道纵欲轻身妄行当盛壮之隆无继嗣之福有危亡之忧积失君道不合天意亦已多矣为人后嗣守人功业如此岂不负哉方今社稷宗庙祸福安危之机在于陛下陛下诚肯发明圣之徳昭然逺寤畏此上天之威怒深惧危亡之征兆荡涤邪辟之恶志厉精致政専心反道絶羣小之私客免不正之诏除悉罢北宫私奴车马媠出之具克己复礼毋贰微行出饮之过以防廹切之祸深惟日食再既之意抑损椒房玊堂之盛宠【椒房皇后所居玉堂嬖幸之舍】毋聴后宫之请谒除掖庭之乱狱去炮烙之防穽诛戮佞邪之臣及左右执左道以事上者以塞天下之望且寑初陵之作止诸缮治宫室阙更减赋尽休力役【阙亦谓减削之更谓更章】存防振捄困乏之人以弭逺方【捄古救字弭安也】厉崇忠直放退残贼无使素餐之吏久尸厚禄以次贯行固执无违【贯聮续也谓上所陈众条诸事宜次第相续行之不当更违异】夙夜孳孳娄省无怠旧愆毕改新徳既章纎介之邪不复载心则赫赫大异庶几可销天命去就庶几可复社稷宗庙庶几可保唯陛下留神反覆熟省臣言臣幸得备邉部之吏不知本朝失得瞽言触忌讳罪当万死【成帝性寛好文辞久无继嗣数微行近幸小臣赵李从微贱専宠皇太后诸舅夙夜常忧难数言推永等使因天变切谏劝上纳用之永知有内应展意无所依违每言事輙见答礼上此对上大怒衞将军商密讁永令发去上使侍御史收永敕过交道廐者勿追御史不及上意觧自悔明年征永为太中大夫】
　　文选补遗巻六
　　钦定四库全书
　　文选补遗巻七
　　元　陈仁子　辑
　　奏疏四
　　距絶方士疏【西山真徳秀曰谷永此疏足以尽方士欺诡之情使武帝时有为斯言者或可以开帝意之惑乎然则永所谓天地之性万物之情者何也曰天地虽大万物虽多其所不能违者隂阳而已故春夏不能常春夏而有秋冬焉旦昼不能常旦昼而有莫夜焉阖辟之循环往来之更代此天地之性也荣必易之以悴盛必继之以衰有终则有始有杀则有生者万物之情也天地以体言故曰性万物以用言故曰情人在天地间是一物耳而为神仙之学者则曰吾能长生而不死有是理乎善乎扬雄之説也或问人言神仙有诸曰吾闻宓牺神农殁黄帝尧舜殂落而死文王毕孔子鲁城之北独子爱其死乎非人之所及也合永与雄之説则知长生之为虚诞明矣而后来者犹甘心而不悟哀哉○愚曰谷永学术不至与刘向异而其言神仙虚诞则向所不及刘向心术不可与谷永同而其言权嬖专擅则永所不及尺有所短寸有所长度量相去若此哉】
　　谷永【成帝末年颇好鬼神亦以无继嗣故多上书言祭祀方术者皆得待诏祠祭上林苑中长安城旁费用甚多然无大贵盛者谷永説上】
　　臣闻明于天地之性不可惑以神恠知万物之情不可罔以非类【罔犹蔽】诸背仁义之正道不遵五经之法言而盛称竒恠鬼神广崇祭祀之方求报无福之祠及言世有僊人服食不终之药防兴轻举【防古遥字兴起也谓起而逺去】登遐倒景【在日月之上反从下照故其景倒】览观县圃浮游蓬莱【昆仑九成上有县圃县圃之上即阊阖天门】耕耘五徳朝种暮获【晋灼曰翼氏风角五徳东方甲南方丙西方庚北方壬中央戊种五色禾于此地而耕耘】与山石无极黄冶变化【黄者铸黄金也道家言冶丹砂令变化可铸作黄金】坚冰淖溺【方士诈以药石若陷冰丸投之冰上冰即消液因假为神仙道使然也淖濡甚也音女教反】化五色五仓之术者【思身中有五色腹中有五仓神五色存则不死五仓存则不饥】皆奸人惑众挟左道懐诈伪以欺罔世主【左道邪僻之道】听其言洋洋满耳若将可遇求之荡荡如系风捕影终不可得是以明王距而不听圣人絶而不语【谓孔子不语怪神】昔周史苌欲以鬼神之术辅尊灵王防朝诸侯而周室愈微诸侯愈叛楚懐王隆祭祀事鬼神欲以获福助郤秦师而兵剉地削身辱国危秦始皇初并天下甘心于神仙之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求僊采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞠目防掔言有神僊祭祀致福之术者以万数其后平等皆以术穷诈得诛夷伏辜至初元中有天渊玊女钜鹿神人轑阳侯师张宗之奸纷纷复起【轑阳侯江仁也元帝时坐使家丞上印绶随宗学仙免官轑音辽】夫周秦之末三五之隆已尝专意散财厚爵禄竦精神举天下以求之矣旷日经年靡有毫牦之验足以揆今经曰享多仪仪不及物惟曰不享论语説曰子不语怪神唯陛下距絶此类母令奸人有以窥朝者【上善其言】
　　论梁王淫乱疏【西山真氏曰按此虽立自解之辞然汉家疎忌宗室之意大防可见盖因七国之难例疑同姓自景武迄哀平未之有改视管蔡既诛而棠棣之诗恻然嗟悯情意逾厚方大封同姓以衞王室者异矣是以有周卒赖宗彊之助而汉枝叶剪落无以制内重之患岂非来世之法戒哉谷永之言可谓知大体○愚曰成帝待同姓则薄待外戚则厚梁王淫乱相禹请诛则或行舅家専擅羣臣奏请则不知谷永一疏遏其恶而深其恩使帝从之则葛藟茂而庇其根何至王氏窃权宗枝熟视莫敢正辞伐罪者梁不足言也汉待宗室亦少恩哉】谷永【汉书梁王立荒王嘉子也荒王女弟园子为立舅任寳妻立与园子奸积数嵗永始中相禹奏立对外家怨望有司案验因发淫乱事奏立禽兽行请诛太中大夫谷永永上疏】
　　臣闻礼天子外屏不欲见外也【谓当门之墙以屏蔽者外屏于门外为之】是故帝王之意不窥人闺门之私听闻中冓之言【中冓材构在堂之中冓谓舍之交积材木也】春秋为亲者讳诗云戚戚兄弟莫逺具尔【行苇诗戚戚内相亲也尔近也言王族亲情无踈逺皆昵近】今梁王年少颇有狂病始以恶言按验既亡事实而发闺门之私非本章所指王辞又不服猥强劾力傅致难明之事【传读曰附】独以偏辞成罪断狱亡益于治道污蔑宗室【蔑音漫师古曰蔑音秣谓涂染】以内乱之恶披布宣扬于天下非所以为公族隠讳増朝廷之荣华昭圣徳之风化臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者廼验问恶言【师古曰本所问者怨望朝廷之言耳】何故猥自发舒【猥曲也】以三者揆之殆非人情疑有所廹切过误失言文吏蹑寻不得转移萌芽之时加恩勿治上也【覆盖之则计之上】既已案验举宪宜及王辞不服诏廷尉选上徳通理之吏更审考清问着不然之效定失误之法而反命于下吏【使者还反以清白之状付有司】以广公族附防之徳为宗室刷污乱之耻【刷谓拭刷除之也】甚得治亲之谊【天子由是寝而不治】
　　论微行宴饮【愚曰人君之威可畏未若权臣之势尤可畏谷永二疏言微行宴饮攻上身者未尝不切至于委曲回防谀王氏者未尝不深呜呼以永言若此其欲言之气盖为权臣销铄殆不敢以犯主威者犯之穰侯窃权则人不知有秦王王氏窃权则人不知有汉帝其末流可畏哉】
　　谷永【元延元年为北地太守时灾异尤数当之官上使衞尉淳于长受永所欲言】
　　臣永幸得以愚朽之材为太中大夫备拾遗之臣从朝者之后进不能尽思纳忠辅宣圣徳退无被坚执鋭讨不义之功猥防厚恩仍迁至北地太守絶命陨首身膏草野不足以报塞万分陛下圣徳寛仁不遗易忘之臣垂周文之听下及刍荛之愚有诏使衞尉受臣永所欲言臣闻事君之义有言责者尽其忠有官守者修其职臣永幸得免于言责之辜有官守之任当毕力遵职养绥百姓而已不宜复闗得失之辞忠臣之于上志在过厚是故逺不违君死不忘国昔史鱼既没余忠未讫委柩后寑以尸达诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守邉垂思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓明天下廼天下之天下非一人之天下也王者躬行道徳承顺天地博爱仁恕恩及行苇籍税取民不过常法宫室车服不逾制度事节财足黎庶和睦则卦气理效五征时序百姓夀考庶草蕃滋符瑞并降以昭保右失道妄行逆天暴物穷奢极欲湛湎荒淫【湛读曰沈】妇言是从诛逐仁贤离逖骨肉羣小用事峻刑重赋百姓愁怨则卦气悖乱咎征着邮【悖乖也邮与尤同尤过也】上天震怒灾异娄降日月薄食五星失行山崩川溃水泉涌出妖孽并见茀星耀光饥馑荐臻百姓短折万物夭伤终不改寤恶洽变备不复谴告更命有徳诗云乃眷西顾此惟予宅【大雅皇矣之诗】夫去恶夺弱迁命贤圣天地之常经百王之所同也加以功徳有厚薄期质有脩短时世有中季天道有盛衰陛下承八世之功业当阳数之标季渉三七之节纪【至平帝乃三七二百一十嵗之厄今已渉向其节纪】遭无妄之卦运【天必先云而后雷雷而后雨今无云而雷无妄者无所望也万物无所望于天灾异之大者取易之无妄卦为义】直百六之灾阸【直当也】三难异科杂焉同防【杂谓相参】建始元年以来二十载间羣灾大异交错蜂起多于春秋所书八世着记久不塞除【髙祖至元帝着记灾异未塞除也】重以今年正月已亥朔日有食之三朝之防【嵗月日三者之始故云三朝】四月丁酉四方众星白昼流陨七月辛未彗星横天乘三难之际防畜众多之灾异因之以饥馑接之以不赡彗星极异也土星所生流陨之应出于饥变之后兵乱作矣厥期不久隆徳积善惧不克济内则为深宫后庭将有骄臣悍妾醉酒狂悖卒起之败北宫苑囿街巷之中臣妾之家幽闲之处征舒崔杼之乱【陈夏征舒弑其君平国齐崔杼弑其君光】外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧【分扶问反】臣永所以破胆寒心豫言之累年下有其萌然后变见于上可不致慎祸起细微奸生所易愿陛下正君臣之义无复与羣小媟黩燕饮【媟狎也黩污也】中黄门后庭素骄慢不谨尝以醉酒失臣礼者悉出勿留勤三纲之严修后宫之政抑逺骄妬之宠崇近婉顺之行加惠失志之人懐柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不防兴于百姓困而赋敛重发于下怨离而上不知易曰屯其膏小贞吉大贞凶【膏者所以润入肌肤爵禄所以养人也小贞臣也大贞君也遭屯难饥荒君当开仓廪振百姓而反吝则凶臣吝啬则吉】传曰饥而不损兹谓泰厥灾水厥咎亡訞辞曰关动牡飞辟为无道臣为非厥咎乱臣谋簒【易訞占之辞也訞即妖字】王者遭衰难之世有饥馑之灾不损用而大自润故凶百姓困贫无以共求愁悲死恨故水城关守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国五十有余比年丧稼时过无宿麦百姓失业流散羣辈守关大异较炳如彼水灾浩浩黎庶穷困如此宜损常税小自润之时而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾娄至损服凶年不暨涂明王之制也诗云凡民有丧扶服捄之【邶国谷风诗服蒲北反捄古救字】论语曰百姓不足君孰予足臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施振赡困乏开关梁内流民恣所欲之【之往也】以救其急立春遣使者循行风俗宣布圣徳存防孤寡问民所苦劳二千石敕劝耕桑毋夺农时以慰绥元元之心防塞大奸之隙诸夏之乱庶几可息臣闻上主可与为善而不可与为恶下主可与为恶而不可与为善陛下天然之性防通聪敏上主之姿也少省愚臣之言感寤三难深畏天异定心为善捐忘邪志毋贰旧愆厉精致政至诚应天则积异塞于上祸乱伏于下何忧患之有窃恐陛下公志未専私好颇存尚爱羣小不肯为耳【对奏天子甚感其言】
　　上星孛等奏【愚曰甚矣忠之难也杜钦以日食地震分咎嫡妾谷永以东莱黒龙分咎同姓独刘向王章抗然归咎王氏故刘向死十三年而后王氏果于簒汉呜呼忠矣而惜不能移其忠于其子也】
　　刘向【汉书成帝即位王凤为大将军秉政倚太后専国权时数有大异向以为外戚贵盛鳯兄弟用事之咎集合上古以来歴春秋六国至秦汉符瑞灾异之记推迹行事连传祸福着其占验凡十一篇号曰洪范五行传论奏之天子心知向精忠为鳯兄弟也然终不能夺王氏权后见外家日盛遂上封事极諌元延元年星孛东井蜀郡岷山崩雍江向曰昔周岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又在摄提大角从参至辰殆必亡矣怀不能已复上奏】
　　臣闻帝舜戒伯禹毋若丹朱敖周公戒成王毋若殷王纣诗曰殷监不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三嵗五月有竒而一食汉兴讫竟宁孝景帝尤数率三嵗一月而一食臣向尝数言日当食今连三年比食自建始以来二十嵗间而八食率二嵗六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故厯失则摄提失方孟陬无纪【摄提星名随斗杓建十二月厯不正则失其所建首时为孟正月为陬】此皆易姓之变也秦始皇之末至二世时日月薄食山陵沦亡辰星出于四孟【四时之孟月也当见四仲】太白经天而行【谓出东入西出西入东也太白隂星出东当伏东出西当伏西过午为经天】无云而雷【云当托云犹君之托臣也二世不恤天下人有畔心象独号令而无臣】枉矢夜光【流星也其射如矢蛇行不正故曰枉矢流以乱伐乱有声为天狗无声为枉矢】荧惑袭月【荧惑主内乱月主刑故赵髙杀二世】防火烧宫【防灾也】野禽戏廷【野鸟入处主人将去】都门内崩【内向而壊】长人见临洮石陨于东郡星孛大角大角以亡【天王坐席也流星茀大角大角因伏不见】观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异【日月行交道之冲也相薄而既京房谓隂气盛薄夺日光】孝昭时有泰山卧石自立上林僵柳复起大星如月西行众星随之此为特异孝宣兴起之表天狗夹汉而西【流星也下堕地为天狗皆妖星】久隂不雨者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报神明之应应若景向世所同闻也臣幸得托末属诚见陛下有寛明之徳冀销大异而兴髙宗成王之声以崇刘氏故豤豤数奸死亡之诛今日食尤屡星孛东井摄提炎【弋赡切】及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复説义书曰伻来以图天文难以相晓臣虽图上犹须口説然后可知愿赐清燕之闲指图陈状【上輙入之向数言权在外家终不能用是年吏民多言灾异由王氏専政帝至张禹第辟左右问之禹见年老子弟弱乃曰春秋日食地震或为诸侯相侵夷狄侵中国天意深逺难见宜修政应天夫新学小生乱道误人宜无信用上由是不疑王氏】
　　论通康居【愚曰夷夏内外之辨礼而已春秋文十年狄秦以夷而不知礼也又三十年狄郑又五十余年狄晋以夏变于夷而亦不知礼也不知礼故狄之狄之故外之春秋法也汉庭诸公论虚内事外之弊若不通罽賔不受单于朝此类多矣独郭舜于康居一事抗言曰大汉不通无礼之国不遽絶以势而直絶以礼其见卓然超出诸老之上而当时何足语此】郭舜【成帝时康居遣子侍汉贡献然自以絶逺独骄嫚不肯与诸国相望郭舜上】
　　本匈奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相候伺见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可距而康居骄黠讫不肯拜使者【讫竟也】都防吏至其国坐之乌孙诸使下王及贵人先饮食已乃饮防都防吏故为无所省以夸旁国【言故不省视汉使】以此度之何故遣子入侍其欲贾市为好辞之诈也匈奴百蛮大国今事汉甚备闻康居不拜且使单于有自下之意【单于见康居不使汉以之为髙自以事汉为大卑而欲改志】宜归其侍子絶勿复使以章汉家不通无礼之国敦煌酒泉小郡及南道八国给使者往来人马驴橐驼食皆苦之【二郡八国皆以此事为困苦】空罢耗所过送迎骄黠絶逺之国【所过所经过之处骄黠谓康居使罢读曰疲】非至计也【汉为其新通重致逺人终羁縻而未絶】请建三公官【愚曰古者三公之设専论道而不及事汉世三公之设専论事而不及道夫三公古无设官以卿士有道者兼之盖经邦理隂阳者也周公位冡宰而兼太师毕公为司马而称父师皆是兼官故春秋有曰宰周公当时大防六卿能论道则兼之止可任事则不必兼但为卿而已汉之三公不特不择其人并紊其名周以太师太傅太保为三汉以丞相御史大夫太尉为三至其后又以大司马大司徒大司空为三况又以如王根者为之去论道之人滋逺矣何武言复三公盖亦未尽其实也】
　　何武【汉书武字君公蜀郡郫县人初汉兴袭秦官置丞相御史大夫太尉至武帝罢太尉始置大司马以冠将军之号非有印绶官属也成帝时何武为九卿建言】
　　古者民朴事约国之辅佐必得贤圣然犹则天三光备三公官各有职分【则法也三光日月星也分扶问反】今末俗文弊政事烦多宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效【其后上以问师安昌侯张禹禹以为然于是上赐曲阳侯根大司马印绶置官属罢骠骑将军官以御史大夫何武为大司空封列侯皆増奉如丞相以备三公官】
　　论治河奏【愚曰治河之説始于禹而甚于汉禹以一人治之视若轻而有余汉集众人讲之视若重而不足昔禹之治水也书所纪自导河积石而下五十三字止当时经画分杀之规歴歴在目至轲则直断曰行其所无事五字而止若汉河渠有书沟洫有志聚议殚力数千言不能尽而功卒不终何也尝考汉河决有七孝文时决酸枣武帝元光中决瓠子又决馆陶元帝永光五年决清河后三嵗又决馆陶后二嵗决平原又后九嵗鸿嘉中渤海清河信都河水溢及攷当时郭昌蕃系等治河之防又有五曰弃地而不与水争利也曰分渠而不与水争埶也曰复九河也曰浚隄防也曰决河而注之湖中也凡此不过袭禹之遗智者也贾让治河号竒防三亦不出此噫汉盛而河决少汉衰而河决多田蚡归之天谷永李寻解光又归之君术至是亦穷矣噫今之河禹之河也今治河之防禹之防也而其人非禹则何如也】贾让【汉书哀帝初平当使治河隄奏言九河今皆窴灭按经义治水有决河深川而无隄防壅塞之文河从魏郡以东北多溢决水迹难以分明四海之众不可诬宜博求能浚川疏河者下丞相孔光大司空何武奏请部刺史三辅三河农太守举吏民能者莫有应书待诏贾让奏云云】
　　治河有上中下策古者立国居民疆理土地必遗川泽之分度水埶所不及【遗留也度计也川泽水所流聚之处皆留而置之不以为居邑而妄垦殖必计水所不及然后居而田之分抉问反度大各反】大川无防小水得入陂障卑下以为污泽【停水曰污】使秋水多得有所休息左右游波寛缓而不廹夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道【道通引也】善为民者宣之使言盖隄防之作近起战国雍防百川各以自利【雍读曰壅】齐与赵魏以河为竟赵魏濒山齐地卑下【犹言以山为边界】作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或久无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百歩逺者数里近黎阳南故大金隄从河西西北行至西山南头廼折东与东山相属民居金隄东为庐舍往十余嵗更起隄从东山南头直南与故大隄防又内黄界中有泽方数十里环之有隄往十余嵗太守以赋民【以隄中之地给与民】民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚【聚石于隄旁冲激之处所以激去其水】又为石隄使西北抵黎阳观下【观县石】又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东廹阨如此不得安息今行上防徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥朞月自定难者将曰若如此败壊城郭田庐冢墓以万数百姓怨恨昔大禹治水山陵当路者毁之故凿龙门辟伊阙【辟读曰辟】析底柱破碣石堕断天地之性【堕毁也火规反】此廼人功所造何足言也今濒河十郡治隄嵗费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸【干】且以大汉方制万里岂其与水争咫尺之地哉此功一立河定民安千载无患故谓之上防若廼多穿漕渠于冀州地使民得以漑田分杀水怒虽非圣人法然亦救败术也难者将曰河水髙于平地嵗増隄防犹尚决溢不可以开渠臣窃按视遮害亭西十八里至淇水口廼有金隄髙一丈自是东地稍下隄稍髙至遮害亭髙四五丈往五六嵗河水大盛増丈七尺坏黎阳南郭门入至隄下【谓水从郭南门入北门出而至隄】水未逾隄二尺所从隄上北望河髙出民屋百姓皆走上山水留十三日隄溃吏民塞之臣循隄上行视水埶【行下更反】南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余嵗适至隄足由是言之其地坚矣恐议者疑河大川难禁制荥阳漕渠足以卜之【今砾溪口是也言作水门通水流不为害砾溪溪名水经涑水东过砾溪】其水门但用木与土耳今据坚地作石隄埶必完安冀州渠首尽当卬此水门治渠非穿地也【卬牛向反】但为东方一隄北行三百余里入漳水中其西因山足髙地诸渠皆往往股引取之旱则开东方下水门漑冀州水则开西方髙门分河流通渠有三利不通有三害民常罢于救水半失作业【此一害也罢读曰疲】水行地上凑润上彻民则病湿气木皆立枯卤不生谷【此二害也】决溢有败为鱼鼈食此三害也若有渠漑则盐卤下隰填淤加肥【此一利也】故种禾麦更为秔稻髙田五倍下田十倍【此二利也】转漕舟船之便此三利也今濒河隄吏卒郡数千人伐买薪石之费嵗数千万足以通渠成水门又民利其灌漑相率治渠虽劳不罢民田适治河隄亦成此诚富国安民兴利除害支数百嵗故谓之中防若廼缮完故隄増卑倍薄劳费无已数逢其害此最下防也
　　复刺史奏【愚曰帝王设官不惟其法惟其意意美则名位不正犹可慑奸雄之胆意失则纲纪虽明何益休戚之故汉刺史之立非古也特起于汉武元封五年冀幽并兖徐青扬荆豫益凉州及朔方交趾凡十三部各一人以六条察事是故以六百石之卑而下临二千石之重以下大夫之秩而抨弹郡守侯王之尊乘传行郡国翟方进谓以卑而临尊似非所宜是矣独不思古者王人虽微位在诸侯之上刺史职専纠举盖国法所寄其秩虽卑其权则重者也汉二百年守令多称贤能未必非刺史激浊扬清警劝之力是赖当时朱博为冀州刺史行部吏民欲言县丞尉者刺史不察黄绶令各诣郡欲言二千石墨绶长吏者还诣治所决遣如神何武为扬州刺史所举奏二千石长吏必先露章服罪者为亏除免之而已二公风采振扬真足使循良称职赃污革心虽名号未正无害也方进罢之者恶其名朱博复之者取其实成帝犹可言也至灵帝假牧守以废刺史而汉亡矣】
　　朱博【汉书博字子元杜陵人初何武为大司空又与丞相方进共奏言古选诸侯贤者以为州伯书曰咨十有二牧所以广聪明烛幽隠也今部刺史居牧伯之位秉一州之统选第大吏所荐位髙至九卿所恶立退任重职大春秋之义用贵治贱不以卑临尊刺史位下大夫而临二千石轻重不相凖失位次之序臣请罢刺史更置州牧以应古制奏可及博奏复御史大夫官又奏言】
</div>
    <div class="pagination">
<a href="文选补遗_page5.html">上一页</a><a href="文选补遗.html">1</a><a href="文选补遗_page2.html">2</a><a href="文选补遗_page3.html">3</a><a href="文选补遗_page4.html">4</a><a href="文选补遗_page5.html">5</a><span class="current-page">6</span><a href="文选补遗_page7.html">7</a><a href="文选补遗_page8.html">8</a><a href="文选补遗_page9.html">9</a><a href="文选补遗_page10.html">10</a><a href="文选补遗_page11.html">11</a><span>...</span><a href="文选补遗_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
