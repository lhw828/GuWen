<!DOCTYPE html>
<html>
<head>
    <meta charset="UTF-8">
    <title>全唐文 - 第 220 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 220 页/共 603 页</h1>
    <div class="content">    ○第二道
    问：用兵制敌，先资良将。搜奇掇异，昔贤病诸。厚貌深情，最为难辨；受金善盗，终而有益。至如清言要理，行之则违；强力暗通，口不宣意。临问定职，何以分之？李将军简易便人，程不识刁斗严卫，张飞勤於礼士，关羽接於常流。四子所施，幸甄优劣，两适为用，何斯短长？今边烽未亡，善将悬急，试可淹於岁月，拔萃昧於元黄。子其直言，以祛未悟。且三全五事，十过九差，何所废兴？何所施用？理国之贵何首？爱人之道何为？各书名数，伫济邦国。
    对：登坛分阃之杰，行已应物之际，顾虽愚蒙，尝闻之矣。莫不蹈仁履义，以修其身；奉公灭私，以树其政。但人无求备，用各有宜，十哲分科，八能殊术。吴汉则讷於词理，卫则善於清言。今若取陈平之谋，须舍盗金之行；用杜预之智，岂资穿札之能？虽厚貌深情，古人所病，而收长弃短，先达格言。伏愿徵之以九徵，求之於五德，甄其操履，行以智谋。虽言貌难分，而华实不昧，择能而用，斯则可矣，亦何忧良材之采掇，官职之不分者哉？夫简以临人，严以应物；严则劳而後济，简则逸而能通。劳逸既殊，得失斯在。翼德择士而礼，□长接於常流。为道不广，固宜劣於後飞；出门重礼，诫合优乎关羽。各随时而用，夫何择於先後？当今边隅尚警，征役示息，必资良将，方立奇功。若拾奇佣保之中，拔异沦滞之位，则元黄可辨，卫、霍斯在。夫兵之术语，圣人所止，後代故作谲书，以寄胜於天道也。故曰天地鬼神，视之而不见，听之而不闻。指虚无之行，不足以制胜，故人存而不务也。则知吉凶之兆，尽在乎人。今若任皓皓之良，收断断之善，使明法审令，贵功养劳，则不时日而事吉，不卜筮而事利，亦何必访韬钤之谋、孙吴之不诀，然後为得哉？亦敢不陈其梗概？至若军国著三全之称，天地操五事之名。勇急廉智，将之十过也；十百万千一（疑）之九差也。理国贵於仁礼，爱人在於不劳。昔霍骠骑不读兵书，犹言暗合；项将军素闲兵法，亦叹天亡。况事涉元微，艺殊经诰，岂伊蒙浅所能详哉？谨对。
    ○第三道
    问：料敌多途，应变无算。览去病之对，顾在方略；读孔明之书，虞於备预。至如烈风猛火，烟焰赫然，雨水奔流，イ漫无际。修何人事，以却天时？或有暴兵卒来，我则未暇，敌人非远，静然无闻。何法以知敌情？何方以收我众？如其争先不远，我怯须勇；列军甚严，彼强使弱。善战不阵，抑有前人；未战屈人，伫听嘉话。四轻二重，於将谋而何施？三礼五才，於兵形而何要？幸存降，曲尽所宜。
    对：观夫古之良将之行兵也，莫不救灾恤患，以和其人；先谋後动，而制其敌。军有渴而不饮，军未饭而不食，举不失德，赏不失劳，故人悦忘疲，士感知死。夫如是，以之守则固，以之战则克，安则不肯蹈兹烈火、遏彼奔流？斥侯素明，暴兵安可卒至？法制素习，敌人何由能迩？我将贾勇，宁见士怯？我固常胜，安有敌强？未战屈人，谋其所以；善战不阵，夫何远矣？至四轻二重之施，三礼五才之入所用斯并事关幽秘，理绝探求。徒罄蒙襟，岂酬高问，谨对。
    ●卷三百七十
    ☆王缙
    缙字夏卿，本太原祁人。举草泽及文词清丽科上第，历工部侍郎、左散骑常侍。广德二年拜黄门侍郎同平章事，进侍中，拜河南副元帅。大历三年领幽州卢龙节度兼太原尹北都留守河东节度营田观察等使，归朝以本官复知政事。坐附元载贬括州刺史，移处州。十四年除太子宾客，留司东都。建中二年卒，年八十二。
    ○让侍中及进封郡公第一表
    臣性实至愚，才非出众，幸以逢时之命，久为尸禄之人。顷自艰难，累职中外。取之於武，无逐寇之勋；用之於文，乏经邦之略。不能陈力，而犹冒进，岂谓天眷，擢居台衡？时已涉於炎凉，政无裨於尘露。上惭报国，内愧妨贤，身无所容，况加重寄。既统师律，又镇方隅，翔飞徒及於戾天，蹇足不可以逐日，致寇非远，害盈必征。窃念才微位高，福过衰至，忧惧所切，晷刻为年。特乞圣慈，察臣不逮，退侍中及郡公等，还臣旧官本封，使赴前途，或冀成事。不然，坐致颠沛，取笑远迩。
    ○第二表
    君之使臣，就死不避，况增荣合，翻敢固辞？鄙辟之诚，已罄陈露，幸遇天高听卑之日，惧无下情上达之感。且臣名在宰辅，肃将圣恩，行临四方，孰不悦服？坐镇万里，自然晏清，岂必重以大官、假之多邑？无益时事，实枉宠光，於臣先为之极，於礼赏为不中。伏乞容臣输力，候有成功，从此懋官，实为未晚。使臣即日奉诏，陷於饰让矫词，褊心成病，恐无能为也。特望鸿慈，必允所愿。
    ○第三表
    恩诏三降，令出惟行。愚臣万死，志不可夺。窃恐器小受多，既盈招损，忧败公事，敢爱微躯？将命前行，汤火宁顾？无功增秩，荷伏是思。履薄临深，心魂积悸。伏惟陛下至明至圣，洞鉴幽微，以欲从人，以慈育物。自念沛然受恩，天下咸服，则能者必劝，僭人知取。岂非陛下达臣子之道，张国家之纲？臣恨不开腹布心，用表诚实，谨冒死以闻。
    ○进王维集表
    臣缙言：中使王承华奉宣进旨，令臣进亡兄故尚书右丞维文章。恩命忽临，以惊以喜，退因编录，又窃感伤。臣兄文词立身，行之馀力，常持坚正，秉操孤贞，纵居要剧，不忘清静，实见时辈，许以高流。至於晚年，弥加进道，端坐虚室，念兹无生。乘兴为文，未尝废笔，或散朋友之上，或留箧笥之中。臣近搜求，尚虑零落，诗笔共成十卷，今且随表奉进。曲承天鉴，下访遗文。魂而有知，荷宠光於幽穸；没而不朽成大名於圣朝。臣不胜感戴悲欢之至，谨奉表以闻。臣缙诚惶诚惧，顿首顿首。谨言。宝应二年正月七日，银青光禄大夫尚书兵部侍郎兼御史大夫臣缙表上。
    ○东京大敬爱寺大证禅师碑
    醴泉涌而蠲疾，宝炬然而破暗，莲花无染而独净，夜光不系而自得，其惟上智乎？夫上智之身，曲随世界；上智之心，密游圣境。或宿植德本，乘愿复来；或意生人间，用宏开示，非慧见孰，能知之？大德号昙真姓边，陈留开封人也。厥初为孩特异，亦既有识，用晦如愚。家有耕桑未尝问，乡有学校未尝顾，则曰：“处丰屋何如方丈？驰良马何如振锡？组耀世，不如被褐；金玉满堂，不如虚白。食珍者岂睹饭来香积？听乐者岂闻梵唱云何？战既胜矣，出门绝迹，潜嵩少间，专於读诵。年至二十，遂适太原，受声闻戒，习根本律。性甚聪敏，博涉经论，时同学者，仰之为师。久而叹曰：“大圣要道，存乎解脱。不入其门，非佛之子。”乃损落枝叶，澄清泉源，诣长老大照，醒迷解缚。开心地如毛头，扫意尘於色界。後此日益，唯师能知於四威仪之中，无一刹那有怠。不住以至於大寂，无作以至於恒用。我止无所，虚空未为广；我照能遍，日月未为明。震雷破山，闻不闻等；烈风拔树，见不见等。是身无主，与四大假合；方寸无生，於一切离相。犹以为未出心量，弥勤深入。大照既没，又寻广德大师，一见而拱手，再见而分座。问之於了，之以默，俱诣等妙，吻合自他。梵衲之行，楞伽之心，密契久矣。广德又谢，学徒嗷嗷，相顾靡依，来求於我，嗣续前教，皆以实归。出宅诸子，俾称所乘，渡河三兽，自止於分。天宝季年，禄山作逆，陷我洛阳，乱兵蜂螫。大德澹然，独在本处，天龙潜卫於左右，豺狼仰瞻而赞叹。施财献供，终朝盈门，於善恶等以慈，於苦厄人以忍。言说不寻，无畏故也；动静皆如，自在故也。度众无边，大愿力也；依报无量，迈种福也。夫修行之有宗旨，如水木之有本源。始自达摩，传付慧可，可传僧璨，璨传道信，信传宏忍，忍传大通，大通传大照，大照传广德，广德传大师。一一授香，一一摩顶，相承如嫡，密付法印，惟圣智所证，非思议能测也。大德既舍眷属，窃为沙弥，身不顾名，志在成道，声称浸远，归向如林。天宝八年，缁侣领袖举以上闻，乃蒙正度，初隶东都卫国寺，旋为敬爱寺请充大德。迁彼与住此，有缘非无因。地杂人天之会，法如□雨之施，众有尘劳之悟，寺盈河润之福。今学与其进，当学起其信，善诱不倦，得师则喜，利往者导之以捷，睹奥者辨之以正；深在定者戒於贪，悟所觉者使之远。视彼来学，如摩勒果，冀其出世，如优昙钵花。齐我者稀，故我贵矣。宝应二年正月十四日，趺坐如生，薪尽火灭，年六十，夏四十。哀缠门人，悲及尘众，树为之变色，兽为之失声。栋折航沈，佛土萧索，其年九月，葬於嵩岳寺之北阜。大历二年，有司奏谥，上闻恻然，乃赐号曰大证禅师。缙尝官登封，因学於大照，又与广德素为知友。大德弟子正顺，即十哲之一也，视缙犹父，心用感焉。以诸因缘，为之强述。铭曰：
    上德不德，兴慈运悲。现於浊界，俯为人师。以我无思，契彼尽思。尔方厌俗，我则随时。由多分别，妄生垢净。根不缘废，象岂染镜？法不可著，空即是病。无得之得，绝圣而圣。文字非文字，言语非言语。云何以解脱？云何而语汝？随宜说方便，究竟非我与。舍利依嵩山，寂寥松柏所。
    ○奉天皇帝哀册文
    维元年建寅月二十六日，故靖德太子谥曰奉天皇帝，妃窦氏谥曰恭应皇后。启自细柳，将迁座於新丰。望黄山而入上苑，过紫极而出天门，傍临凤阙，双引龙せ。乃诏左仆射冕祖馈於行宫，礼也。今上孝弟，通於神明，追崇徽谥，用达皇情。陟冈目送，避殿涕盈，爰命述者，以振休声。其词曰：昔在高祖，文思武德。龙战必胜，海飞争息。威加八荒，奄有万国。累业继圣，惟天是则。昌运斯应，睿哲乃生。爰自弱岁，有如老成。秤象如小，测日言轻。率尔之对，略而不行，问安内竖，岂独重明？深居邸第，亦称维城。礼无不执，艺或可游。联行鲁卫，虚伫应刘。雁鹜非好，神仙不求。为善自乐，俾躬处休。行成於内，声闻於外。性实匪骄，迹能用晦。朝野多欢，兄弟高会。上客曳裾，间园飞盖。仁者当寿，天道何昧？小山未倾，盘石忽碎。呜呼哀哉！天慈罔极，宠命犹新。前星告位，少海迁神。黄公谁客？音容自春，空悲天牒，独有芳尘。正位乎？内，进贤（阙二字）肃肃令妃，幽公之子。家自汉室，代为戚里。百两比肩，四教盈耳。不艺珩，能循沼。传训公宫，留箴女史。旋称未亡，身誓之死。柔质泯焉，徽音不已。呜呼哀哉！帝念元昆，人无间言。不及让国，於是追尊。惟储出震，惟俪居坤。备陈服御，更起陵园。来九重兮复去，动万乘兮还静。挽凄楚而凝哀，驾迤迟而转影。别青门之早春，背素之斜景。路已穷於咫尺，时不延於俄顷。呜呼哀哉！神辉永戢，轩曜长零。穸垲椒阃，泉户彤庭。开寿宫兮寂寂，虚玉座兮冥冥。宾上帝於眇，陪五后之明灵。海为田兮岸为谷，德不朽兮名惟声。呜呼哀哉！
    ○元宗大明皇帝哀册文
    维宝应元年岁次壬寅建已月五日，元宗至道大圣大明孝皇帝崩於神龙殿，旋殡於太极殿之西阶。奥以宝应二年三月甲辰朔十一日，将迁座於泰陵，礼也，象物已设，仙驭将飞，空闻脱屣，无复求衣。孝孙皇帝亲临遣奠，意延晷刻，向池而涕流，想山园而心恻。九天兮无所，一往兮何极？感贻美於孙谋，俾述事於祖德。其词曰：
    天厌隋乱，中原无主。人归唐德，上帝是辅。以圣易暴，兴文继武。义冠殷汤，威包汉祖。仰膺历数，光宅区。惟皇得一，承乾嗣五。赫哉厥初，万物斯睹。景龙之际，乾仪反坤。不利王室，将开祸门。吕危刘氏，赵啄皇孙。我独杖剑，神期武贲。上排阊阖，俯扫轩辕。不惊宗庙，大造黎元。为而不有，礼备尊尊。乃奉睿宗，爰受宝命。问安视膳，纯孝至敬。维城之年，佐潞之下政。一蓍献兆，百灵翼圣。跃马截流，水不敢竞。潜龙变海，池亦呈庆。有开必先，兴王之盛。诰曰皇帝，余倦於勤。往缵丕绩，以顺兆人。辞之不可，其命维新。体乾之大，法土之均。临之以日，生之以春。寒暑彰信，动植知仁。九族既睦，四门既宾。天通之圣，电断之神。求贤иね，就列缙绅。谠言是听，庶政必亲。刑措兵弭，威加德驯。戎狄窜，塞不警尘。琛赆争入，来自无垠。驾鼓斥骏，焚裘弃珍。风雨时若，京坻相因。师於上古，思与还淳。然後制礼节焉，作乐和焉。北祠后土，南郊上元。斋祭陵庙，位号山川。教战讲武，祈农籍田。冕旒问俗，旌旗幸边。文物蔽地，英声动天。凤巢麟扰，甘露醴泉。九尾三脊，朱草非烟。缤纷效祉，每岁且千。道德洋溢，乾坤交泰。成功如何？登封於岱，太平如何？是时无外。才艺馀美，帝王之最。学究天人，乙夜惭对。文齐日月，秋风靡逮。推历正元，调律平害。札动□落，弦开叶碎。挥琴陋虞，教歌轻沛。良辰可赏，听政方退。钟鼓屡陈，君臣高会。巍巍荡荡，四十馀载。巡省顺动，西南奥区。命子出震，继明握图。长驱猛士，累翦封狐。不失旧物，言旋上都。离宫就养，寿酒多娱。习道久矣，神仙远乎？呜呼哀哉！湖上铸鼎，海中祈药。忽乘紫气，长游碧落。千门万户，若无天兮寥廓。八达九衢，虽有人兮寂寞。泪为雨於宸，哭成雷於郊郭。遗辙迹而徒攀，葬衣冠而何托？同轨毕至，初陵已开。震凤辇於仙仗，降龙盾於帝台。俨将行兮肃穆，似有顾兮徘徊。过春城兮如送，望暮山兮谓来。呜呼哀哉！，寿原肇吉，先天不违。接桥山之大隧，营金阜之元扉。拥驰道兮皆往，独宫车兮不归。厚夜兮藏昼，终天兮戢辉。文始建极，武馀英威。立德不朽，至道惟微。虽阴阳之与变化，侔神圣兮安可希？超前古以作则，遗後代以垂衣。呜呼哀哉！
    ☆萧华
    华，太子太师嵩子。天宝末嗣爵，官兵部侍郎。禄山之乱陷贼，伪署魏州刺史。贼平，以伪命降试秘书少监，稍迁尚书右丞，擢河中晋降节度使。上元元年以中书侍郎同中书门下平章事。肃宗寝疾，李辅国矫诏罢为礼部尚书贬硖州员外司马，卒。
    ○谢试秘书少监陈情表
    臣某言：伏奉制书，以臣试秘书少监。恩出意表，荣超望外，臣循涯揣分，以惭以悚。臣某中谢，臣素庸懦，又乏智谋，进不能杀身以自明，退不能拂衣以远祸。蒙昧昏虐，黾勉岁时。每读李陵之书，备见前贤之意，以为虚死不如立节，成名不如报德。常恐溘先犬马，湮没羯胡，上负君亲之恩，下贻妻子之耻何尝不仰南□而叹息，瞻北阙而销魂？偷生苟安，盖所以誓将骸骨；归死朝廷，伏赖陛下察以愚衷。每垂保护，遂得潜通间使，远请官军，收全州而功不逾时，扫馀孽而兵无血刃。陛下矜臣一介之节，舍臣万死之罪，念臣簪履之旧，纳臣葵藿之诚，许归故国之田园，退守先人之坟墓，则在臣之志愿，荣望毕矣；陛下之圣恩，於臣深矣。岂期皇慈广被，元造曲成，拔臣於泥滓之中，致臣於□霄之上？已蒙殊奖，遽典雄藩，旋沐厚恩，复登蓬阁。空惭有命，窃愧无能，将何以发挥儒林，润色鸿业。稠叠恩意，感戴难胜，岂臣陨越所能上报？无任悚荷屏营之至。
    ☆李栖筠
    栖筠字贞一，赵人。第进士，累擢工部侍郎，进银青光禄大夫，封赞皇县子。授浙西都团练观察使，召拜御史大夫。卒年五十八，赠吏部尚书谥文献。
    ○定常参官不到罚钱奏
    伏以朝廷之仪，义当祗肃。今者以手力资钱比俸禄旧罚，请准永泰元年八月敕为定。其一司之中，有三人以上是参官，其日并不到者，本司长官请罚一月手力资钱。其一月内三度不到者，虽每度有罚，亦准前罚一月资钱，每月仍便於左藏库折纳。其有久不朝，谒并假过百日以上者，望令本司录奏。如相容隐，台司访察弹奏，馀请依後敕处分。
    ○济州谷城黄石公祠记
    秦灭六国，遂并区宇，张良哀韩之亡，怒秦之暴，义感天地降神於圯。神授良之书，良为帝之师，灭秦报韩，成功遂志。祠黄石於济北谷城之山下，盖谓是矣。世用其道，传祠此山，惟德之馨，介福不替。天宝岁夏六月，旱既太甚，遍走群望，密□卷而复舒，零雨而不降。太守河东裴公，聚黄而咨谋曰：“山川神，有不举乎？”闻斯行诸，夙夜展祭，祀事未毕，感而遂通，自寅及未，泽润千里，吁其灵也！夫圣哲立法制，君子理道，莫不顺承天则，祗畏神明。以天视无私，神功不测，或殄覆昏暴，或孚明德，与时推移，未始有极。盖将辅其善，必听於人。昔夏之兴也，崇山降焉；殷之兴也，丕山次焉；周之兴也，岐山鸣焉。汉兴，有圯桥之事；我唐之兴，有霍山之异。今古不爽，谓之神志，聪明正直而一者也。惟秦政灭德用刑，匮人从欲，冤痛在下，馨香不登。祚及二世，毒流四海，与天自绝。惟神不蠲，有开必先，祝降宝命，故其书极天人之际，备兴亡之端。子房将有行也，师焉而以言，酌消息於盈虚，通拟议於变化。楚汉之势，功利相百，天威扶乘，人谋协赞。观衅而动，极深研几，发八难消六国之印，招四人定重明之业。以断天下之疑，以夺敌国之计，正乾坤之位，发日月之光。所谓披坚执锐，其功狗也；居守馈粮，其功人也。运筹帷幄之中，决胜千里之外，其功神也。此其大者，岂徒效祉发祥於州里之间哉？方今淳风允塞，休徵荐臻，意者谓宜上闻，有以旌其异。尝学旧史，敢记所知。
    ☆刘晏
    晏字士安，曹州南华人。七岁举神童，授秘书省正字。举贤良方正，累官户部侍郎，领度支盐铁转运铸钱租庸使。宝应二年迁吏部尚书平章事，罢为太子宾客，俄兼御史大夫。与第五琦分领天下金谷，军国之用，皆仰於晏。大历十三年为尚书左仆射。德宗立，杨炎诬构其罪，贬忠州刺史，寻赐死，年六十五。贞元五年，帝悟其冤，追赠郑州刺史，加司徒。
    ○奏禁隔断练湖状
    东都河南江淮等道转运使、检校户部尚书兼御史大夫刘晏状：得刺史韦损、丹阳耆寿等状，上件湖，案《图经》，周回四十里。比被丹徒百姓筑堤横截一十四里，开渎口泄水，取湖下地作田。其湖未被隔断已前，每正春夏，雨水涨满，侧近百姓，引溉田苗。官河水乾浅，又得湖水灌注，租庸转运，及商旅往来，免用牛牵。若霖雨泛溢，即开渎泄水，通流入江。自被筑是已来，湖中地窄，无处贮水，横是壅碍，不得北流。秋夏雨多，即向南奔注，丹阳、延陵、金坛等县，良田八九千顷，常被淹没。稍遇亢阳，近湖田苗，无水溉灌。所利一百一十五顷田，损三县百姓之地。今已依旧涨水为湖，官河又得通流，邑人免忧旱淹。奏闻中书门下，牒浙西观察使与韦损，勿使更令修筑，致有妨夺。永泰二年四月十九日。
    ○遗元载书
    浮於淮泗，达於汴，入於河，西循底柱、硖石、少华，楚帆越客，直抵建章、长乐，此安社稷之奇策也。晏宾於东朝，犹有官谤，相公终始故旧，不信流言。贾谊复召宣室，宏羊重兴功利，敢不悉力，以答所知。驱马陕郊，见三门渠津遗迹。到河阴、巩、洛，见宇文恺置梁公堰，分黄河水入通济渠。大夫李杰新是故事，饰象河庙，凛然如生。涉荥郊浚泽，遥瞻淮甸，步步探讨，知昔人用心。则潭、衡、桂阳，必多积谷关辅汲汲，只缘兵粮糟引。潇湘洞庭，万里几日，沦波挂席，西指长安。三秦之人，待此而饱；六军之众，侍此而强。天子无侧席之忧，都人见泛舟之役；四方旅拒者可以破胆，三河流离者於兹请命。相公匡戴明主，为富人侯，此今之切务，不可失也。使仆湔洗瑕秽，率罄愚懦，当凭经义，请护河是，冥勤在官，不辞水死。
    然运之利病，各有四五焉。晏自尹京，入为计相，共五年矣。京师三辅百姓，唯苦税亩伤多。若使江湖米来，每年三二十万，即顿减徭赋，歌舞皇泽，其利一也。东都残毁，百无一存，若米运流通，则饥人皆附，村落邑廛，从此滋多。命之日引海陵之仓，以食巩、洛，是计之得者，其利二也。诸将有在边者，诸戎有侵败王略者，或闻三江五湖，贡输红粒，云帆桂楫，输纳帝乡，军志曰：先声後实，可以震耀夷夏。其利三也。自古帝王之盛，皆曰“书同文，车同轨，日月所照，莫不率俾。”今舟车既通，商贾往来，百货杂集，航海梯山，神圣辉光，渐近贞观、永徽之盛，其利四也。所可疑者，函、陕凋残，东周尤甚，过宜阳、熊耳，至武牢、成皋，五百里中，编户千馀而已。居无尺样椽，人无烟爨萧条凄惨，兽游鬼哭。牛必羸角，舆必说复，栈车免漕，亦不易求。今於无人之境，兴此劳人之运，固难就矣，其病一也。河汴有初不修则毁氵殿，故每年正月，发近县丁男，搴长茭，决沮淤。清明桃花已後，远水自然安流，阳侯、宓妃，不复太息。顷因寇难，总不淘拓，泽灭水，岸石崩，役需於沙，津吏旋於泞，千里洄上，罔水舟行，其病二也。东垣底柱，渑池二陵，北河运处，五六百里，戍卒久绝。县吏空拳夺攘，奸宄窟穴囊橐，夹河为薮，豺狼狺狺，舟行所经，寇亦能往，其病三也。东自淮阴，西临蒲坂，亘三千里，屯戍相望，中军皆鼎司元侯，贱卒仪同青紫。每云食半菽，又云无挟纩，免漕所至，船到便留，即非单车使折简书所能制矣，其病四也。惟小子毕其虑奔走之，惟中书详其利病裁居之。晏累年已来，事缺名毁，圣慈含育，特赐生全。月馀家居，遽即临遣，恩荣感切，思殒百身。见一水不通，愿荷锸而先往；见一粒不运，愿负米而先趋。焦心苦形，斯报明主，丹诚未克，漕引多虞。屏营中流，掩泣献状。
    ☆包佶
    佶字幼正，润州延陵人。擢进士第，累官谏议大夫，坐善元载贬岭南。刘晏奏起为汴东两税使，充诸道盐铁轻货钱物使，迁刑部侍郎，改秘书监，封丹阳郡公。
    ○罔两赋（以道德希夷仁义为韵）
    罔两谓形，岂伊天造？试一商扌，此焉探讨。谓之小入乎无间，谓之大达於苍昊；虽则名参於异物，抑亦理齐於至道。今将议其旨，穷其色。为涅而不缁，为系而不食；或托之於鳞介，或生之於羽翼。谓子有回日之役，谓子有戴山之力。向若执盈似虚，大白若黑；黾黾有难名之称，乘乘有可尚之德。苟不然者，人将奚则？彼逐者影，动每相依；既不可逼，又不可违。凌青冥而对举，投汗漫而双飞；鉴秋叶而逾静，临夕阳而暂微。彼何事而相托？此何心而所希？罔两曰：我形子影，我应子追；我凭子之状，子假我之威。宁论立兮与坐，夫何操而不持？似都捐於视听，宛冥合於希夷。未识形为影之主，影亦形之宾；讵可贵之於动息，又何怒之於因循？使恶迹者止其足，厌影者荫其身。子之意兮焉适？唯此求而得仁。更忆班固丽藻，漆园清真；述幽通於前烈，继逍遥於後尘。沈金染翰，顾慕书绅。於是稽乎古，陈乎义；常未得其一端，固多惭於明试。
    ○公卿朝拜诸陵奏
    每年二月八日，差公卿等朝拜诸陵。伏见陵台所由，引公卿至陵前，其礼简略，因循已久，恐非尽敬。谨按《开元礼》，有公卿拜陵旧仪，望宣传所司，详定仪注，稍令备礼，以为永式。
    ☆张宣明
    宣明官左拾遗殿中侍御史内供奉，监姚诸军事兼招慰使。
    ○移益州牒
    此路高山临□，深谷无景，至有斗绝巨险，殆不通人踪。经之者必搏壁傍崖，胁息而度，虽竟日登顿，二十许里。木人犹堪泪下，铁马亦可蹄穿。
    ●卷三百七十一
    ☆于益
    益，赠仆射休烈子。天宝初进士，为翰林学士。
    ○左武卫将军白公神道碑
    淳维之地，上戴斗极，其气劲悍，其人骁雄，生将才，恢我王略。其革去故俗，鼎从新风，建功惟忠，戡难以武，常衽戈革，每襟边陲，胙土连华，重代袭祉，启迪後嗣，光昭前人，可得而言也。公讳道生，其先呼韩之宗，谷蠡之允，代居南部，早入中原。汉典论封，特命弓高之秩；周臣赴会，爰书潞子之班。祖广琛，云麾将军、左羽林大将军。心膂北军，爪牙中垒，徼道以肃，期门有严。父崇礼，忠武将军、左金吾卫翊府中郎将。职副缇骑，名雄冠，警於谁何，勤以夙夜。公诞自朔漠，习於干戈。太公之符，如已神授；孙子之要，动皆暗合。心倾奉国，胆略御边，镇在疆场，统其番部。寻为宁朔州刺史兼部落主，恩附犷俗，威除寇攘，军门罢扃，虏骑远遁。开元中，信安郡王以宗室之贤，受登坛之寄，每有讨伐，命公先锋。寇必能尝，险不避难，馘黠虏之首，系林胡之俘。仍援河湟，大破戎鬼，数实过当，议功居多。一自捍边，三十馀载，终於左卫大将军，春秋六十。夫积善畴庆，嗣续不忘。辛氏继封，耿门多将，求之於代，公实有焉。其子朔方先锋使同节度副使开府仪同三司试太子詹事左武卫大将军上柱国南阳郡王元光，勇乃绝伦，忠而能力，九伐之际，常为战锋。劳旋策勋，议绩当最，封开八国，秩亚三司。皇上宠乃茂功，义崇追远，恩光照於幽穸，厚泽降於重泉。赠公太子宾客，夫人康氏为越国太夫人，丧事官供，有加常等。以永泰元年三月二十四日，迁窆於万年县凤栖原，礼也。双同引，千车会送，更刊贞石，式建ゆ碑。同武库之间，樵苏永禁；比祁连之象，丘垅长存。铭曰：
    地在元朔，代生良将。名重关西，气雄塞上。继秉金钺，递居玉帐。战必为锋，居常保障。粤有令子，时高茂勋。援戈挥日，杖剑决□。东平寇孽，西扫袄氛。志由忠立，名以勇闻。刻兹贞石，以表孤坟。
    ☆于肃
    肃，赠仆射休烈子。与兄益相继为翰林学士，终给事中，赠吏部侍郎。
    ○内给事谏议大夫韦公神道碑
    衡岳之峻极於天，作镇五岭；炎海之包括於地，委输百川。以崇山之灵，涨溟海之阔，孕毓粹气，实生英才。厥有韦府君，则其人也。自豕韦开国，积德累业，西汉丞相父子，继为醇儒，衣冠相袭，传庆不绝，得其姓者，见重於时，可谓源深派长，本大枝茂者矣。公讳某，京兆人也。祖某，不仕。父楚，皇任朝散大夫内给事中、武德使判宫闱令事。绵奕世载德，继美承家。公幼有奇操，形神爽迈，器宇沈正，识者异之。髫龀之年，参内侍省，出入门ト，情志专良。开元十年解褐授内府局丞，典御府之藏，列内官之秩，勤愿慎密，肃恭矜庄。洵美可观，硕大且俨，事因绩著，官以课迁。寻充市舶使，至于广府，赆纳贡，宝贝委积。上甚嘉之，每宣谕诸道，曾无宁岁，敷攵诏旨，人皆悦服。天宝初拜朝议郎，判宫闱令知本局事，至五年加朝散大夫内谒者监。皇唐六叶，道泰时康，朝野欢娱，礼物备具。公以才艺敏悟，频操员职，垂青组之荣，绾银艾之宠。受宣诏命，侍卫轩墀，顾盼增辉，时望归美。寻加朝议大夫，拜内给事中，判本官事，眷遇愈深，品秩优异。上方垂衣致理，端冕穆清，或侍猎长杨，扈游闲馆，随雕辇而称警，接琼筵而献寿。排金，登玉堂，请奏密命，承传天宪。公之德形於外，可得而言；公之美畅於中，不可得而知也。懿夫近臣之职，其来尚矣，位著天象，官分周制。盖以万乘崇严，九重深邃，出纳纶旨，陪奉宸居，宜有司存，委任亲重。或导从舆辇，或典司禁署，凡百千数，不可殚论。若非理识端详、干略称最者，则不得挥翰内省、分曹局司。以公之才，雅有令闻。呜呼！兰孙方茂，秋风败之。以乾元元年七月二十八日，终於私第，春秋六十有六。皇情轸悼，僚执零涕，悲夫！公历事两朝，效官三纪。其奉上也敬，其与人也忠，其莅职也勤，其立身也信。虽伯子好善，史游纳忠，方之於公，彼有惭色。夫人宋氏，德行温厚，姿容婉淑，从夫之贵，寻封广平县君，以至德二年，先公而逝。乾元二年五月七日，合於长安县龙首原，礼也。嗣子中散大夫守内侍省上柱国赐紫金鱼袋守宗、次子内侍省内侍伯守坚、次子内侍省宫教博士守干，皆在绍前修，佩服严训，永慕蓼莪之痛，长怀创钜之悲。扬名显亲，颂德[B14A]美，昊天罔极，孝莫大焉。敬述徽猷，书於乐石。铭曰：
    英英韦公，山岳粹气。植性敏达，存诚忠懿。应物之材，弗刂钟之利。践言履信，依仁守义。五登秩序，三掌职司。便蕃省闼，密勿轩墀。进退容止，周旋羽仪。壮图未展，迁壑纟廛悲。凤城之侧，龙首之阳。坟生宿草，魂连冈。逝川兮茫茫，陇树兮苍苍。勒铭兮贞石，千古兮传芳。
    ☆苏师道
    师道，天宝十三载官潭州刺史。
    ○司空山记
    司空山者，桉梁任彦《述异记》云，司空姓张名，字巴玉，清河郡人也。齐明帝时，仕至司空。及东昏侯嗣位，政尚烦苛，内不修礼制，外不听臣谏，纵恣秽行，害虐生民。常令宫人作散叛髻，百姓争学之，又作三桥裙，向後总而结之。司空乃兴叹曰：“正直不任，而耽女色，齐国亡矣！”遂具奏阙下，挂冠东门请休。诏不许，乃曰：“君不任臣，臣今老矣。人生所贵者，在乎适意耳。”诏乃许，倾朝饯送。司空於是携家去阙，思乐林泉，闻有胜境，虽远千里，未尝不一访寻，盖欲希长生以避世也。自此遍历名山，俱无可乐处。忽一日，有叟至而告曰：“潇湘之南有寿山，山有朱陵洞，可以乐隐，何不适此？”司空欣从其说，遂领家入山，操舟沿流，上而造焉。仰瞻峦嶂，俯视流泉，浮屠舍宇，环叠左右。乃叹曰：“奉教元皇，身心清净，僻居一涯，杜绝浇竞，安能与世营营乎？”据闻洞南有麒麟山者，汉代苏隐真人隐此得道，真人白日驾麟车而冲天，以是得名。於是倾家南来，登山四顾，□岫回合，松萝蓊郁，泉源清泠。乃遇神人曰：“上帝使吾语汝，止此修真。功行已满，十五日午时，当沐浴俟命。”司空俯伏，神人舞简为谢，乃乘□而去。十四日诘旦，司空呼家僮侍妾语之曰：“吾晨当受上帝命。今仙坛在焉，谁可止此为主者？”内有侍女卢琼，言愿止此。司空曰：“汝形貌贞烈，可作仙坛主者。”遂取衣一袭以遗之，令徙居山前，仍以手抚其背曰：“好住好住！”司空来晨於是登坛，自晨至午，天花交下，彩雾盘空。忽有紫□，直下坛所，见一金童，身穿青衣，头绾ヮ髻，捧玉册一道，仙衣一通。司空俯伏谢恩，受衣册。倏闻钧天铿尔，鸾鹤翔鸣，司空乃蹑足登□，全家八十馀口，白日冲天。後至陈天嘉初，有丹阳章、马二先生来此，语人曰：“我二人乃司空弟子也。”同入此山，精修道行。至四年二月十四日功满，亦跨鹤执节仙矣。唐天宝十三年，师道始刺潭州。下车桉治未期月，适时有旱之灾，民不聊生，死者相枕。遂整骑适於六邑，城邑有廪米富民多其蓄积，悉发而赈贫民，自是民间始获息。至攸，有司空山者，乃梁朝张司空轻举之地，遂命车而造焉。时有道士钟仙芝从山下见迎，遂与同游，乃询灵迹，得其实，令左右以笔记之。以闻於田曹顾公，喜闻胜事，命予为记，予不敢让，谨桉其事而记曰：湖南攸邑，为地最僻。有司空山，去县四十五里，当南岳之东隅，连□阳之福地，振潇湘之胜境，作郡邑之崇邱。东西广一百二十里，南北一百八十里，高二千六百丈。下有温水源，故名温泉山焉，亦名紫麟峨眉山。及司空隐此得道，遂名司空山焉，中有大观一所，昔唐天宝七年，主上因搜郡国图籍，以司空全家轻举之异，五月十三日敕下，建造祠宇，标额为朱阳观，盖取南岳朱阳洞当此山之南故也。乃度道士焚修，禁止樵采。每遇岁旱，居人祈祷，无不昭应，自是十方归从，纷若□臻。殿砌之前，有古坛三级，方广数丈，故老相传云，司空朝斗之坛也。傍有杉松，开四季不谢之花，松皆偃盖。每清秋景寂，皓月当空，居人过客，静夜之间，往往犹闻步虚杵臼之声。自观远近，司空遗迹，尚可寻访。东南隅有秀峰十三，耸翠卓立，其峰有画屏、青牛、大莲花、小莲花、紫盖、瑞□、洞门、紫麟、远吟、隐真、回龙、白鹤，名称不一。又坛之西二里有真武冈，相传云，真武常出现於此。又名土地，盖卢琼徙居止此。为土地主者，故今乡俗以真武土地为一堂而祭之，凡所祈祷，无不感应。司空宅在山之西，去观一十里，今殿宇有像，坛井基图，宛然在焉。宅左有光石山书院，故基尚存。比一里有惠光寺，前有洗药池，池水冬温夏凉，异香袭人，掬饮可以愈病。又十里有菩提寺，寺前有池，方广二十丈，其水亦如药池，岁旱不涸。传云，司空昔常於此水沐浴，今谓之仙池。又去三十五里有隐真崖，是司空炼药时栖止之地。故崖之左右平石之上，有石臼仅二尺许，臼底微红，犹有药气。傍有石池，方广一丈，水清如鉴，中有荷生，芳华甚异，每花开五色相间，传云，司空种荷之池也。於戏！自司空发迹於兹，奇迹遗踪，异址不鲜。若夫志学之士，栖心之人，寻访於此，往往亦有遇焉。今道士钟仙芝，年过九十，而颜貌益少，领徒数十，增修妙行，持香火，而皆清虚道服。非天地储异，江山炳灵，则曷由纂懿流光，若斯之盛者哉？师道幸承馀烈，敢刻金石而志之。时则十四年冬十月也。
    ☆李轸
    轸，郑王亮四世孙。官歙州别驾。
    ○泗州刺史李君神道碑
    夫崇孝悌者，必竭力以事亲；厚忠贞者，亦尽心以奉上。故圣人广而教之，以劝遐裔。至若马迁续太史之纪，安国传夫子之书，潘氏家风，谢公别传，内足以贻厥後昆，外足以锡祉尔类。小子不敏，仰希前哲，窃述类本，用表流光。君讳孟，字公悦。其先乃太上元元之系，五代祖景皇帝，始封於唐。高祖讳亮，至德初追册郑王，谥曰孝。曾祖讳神通，武德初以佐命元勋封淮安郡王，开府仪同三司、尚书左仆射，谥曰靖。烈祖讳孝义，武德初封安永郡王，贞观中改封胶西郡公，银青光禄大夫、司农卿、上柱国、冀贝等州刺史。烈考讳敬，易州司马、朝散大夫上柱国，袭胶西郡公，至德初追赠平阳太守。皆斧藻至德，琢磨令范，仁经义纬，敦教易俗，理化勋庸，备详史牒。
    君纯懿灵粹，得之自天。先府君贬南州也，以正直忤物，为邪鬼正，辛巳告终於官舍。君未弱冠，号天踊地，浆勺不入。礼过成人，寮吏赠，一无所受，扶护艰险，泣血万里，提携幼稚，尽室获全。以某月日迁茔配庙，礼物无阙，由是以纯孝闻。服阕，调补梁州参军，转右卫录事参军、相王府户曹。以清干称，恩诏特加朝散大夫。出宰阳、猗氏、三原，德风洽闻，香声远茂。君之临猗氏也，莱田数十里，上蔽荆榛，下辟舄卤，逋逃夜聚，豺狼晓嗥。公曰：“谷不足者，地有遗利；食不足者，人有遗功。长其荆棘，孰若树其禾稼？聚其豺狼，孰若利其贫窭？”乃寻斧於拱木，疏凿於涑川，化草莽为陂塘，变硗确为坟壤。人民胥悦，工亦子来，虽史起决漳，郑国开白，亦何加也？人荷其德，邑茂其功，建颂立碑，迄今斯在。後中司抚循廉桉，嘉公丕绩，荐为邓州司马兼陆门堰稻田使。君乃白水之口，壅樊阳之陂，筑甬□屯。叠石山积，树楗立则，截流施扃。制蓄泄之门，为水府之权；分血脉之经纬，为农夫之司命。条流百道，浸润七邑，疆畦绮错，稼穑龙鳞，田畴之歌，何独子产？宗司举以郎署，擢授礼部员外。属东封扈跸，转虞部员外郎。出牧泗州，清明简肃，治行第一。而地接吴楚，气候卑湿，因之┲疠，辞以疾归。开元十九年十一月十九日，终於大梁旅馆，享年五十有五，权厝大行山。至德初累赠宋、郑二州刺史。季子翼，自衡鄂转运使兼汉南租庸从事，爰适上国，分途启扈，奔就吉辰，以大历元年十一月十四日，迁窆於京兆万年县之毕原。先夫人崔氏称焉，礼也。今夫人清河人也，父讳惟明，累迁海、沂等州司马；兄镜邈，隐居大行，累辟不起；弟国辅秀才擢第，制举登科，历楠阙、起居、礼部员外郎。夫人冲和备体，柔顺居中，出起仰茂先之箴，闺门遵大家之诫。自府君捐世，庶务亲临，存孤抚稚，有妨禅寂。是以通大乘，顿悟门，挹沆瀣，饵花香。而又现举止之异者有二：凡於宴坐，口吐舍利香；骨顶生如佛螺髻，惊闻中外，得未曾有。翼等以额珠外见，意宝内明，释氏前言，今为见世。遂感涕奉戴，归於故园，起塔瞻奉，莫之测也。及天宝末，随子权赴陕州司马，属狂贼犯阙，中原鼎沸，权负板舆，自宏农蓝田。值潼关失守，朝野震惊，扶老携幼，潜避山谷。重壑固阴，深林酷冷，因之违豫，至於弥留。以其年九月二十九日，薨於终南山居，享年七十有三。有子六人；长曰权，故金州刺史；次曰衡，故州清漳尉；次曰枢，故检校虞部员外兼侍御史；次曰轸，歙州别驾；次曰房，故渭南令；季曰翼，陕府长史兼侍御史丞陕府都防御观察陕虢等使。惟轸与翼，永号孤苦，松楸斯拱，铭碣未彰。感奉遗范，惧深失坠，敬尊典故，不惭以文。其词曰：
    於赫大祖，蝉联我王。梦兰异感，翦叶殊祥。择贤建德，立社封疆。肇分枝族，贻厥其昌。淮安忠党，英灵倜傥。率众关西，济师江上。胶西酷似，文武不坠。运属休明，化流抚字。烈考谪官，遭罹艰时。酷吏深文，天下共悲。君之岐嶷，生知敏识。磨砻节行，韬晦仁德。锺罚蛮貊，膺填气塞。天之辅护，日茂嘉声。参卿发迹，语掾驰名。宰邑佐都，事明理贞。为郎起草，後范规程。出守泗滨，明德惟馨。继疏蹑陆，修身知止。福亮未极，壑舟旋徙。猗那夫人，性合天真。心游志道，迹弃喧尘。嘉偶君子，敬待如宾。衣冠之族，礼乐之门。词林翰苑，金友玉昆。垂芳後叶，流庆无垠。令闻不朽，贞石斯存。
    ☆吕
    ，蒲州河东人。天宝初进士，累历虞部员外郎、侍御史。肃宗即位於灵武，驰赴行在，拜御史中丞，从幸凤翔，迁武部侍郎。乾元二年以本官同中书门下平章事，迁黄门侍郎。上元元年同中书门下三品，累加银青光禄大夫，封东平男。坐昵中官马上言贬太子宾客，拜江陵府尹。卒年五十一，赠吏部尚书，谥曰肃。
    ○荚赋（以呈瑞圣朝为韵）
    圣人法天兮无物不成，皇天辅圣兮有贶必呈。荚之嘉瑞，爰乃应乎休祯；禀神灵以擢质，因尧阶而得名。抽茎，布叶英英；二八而落，三五而盈。阴德自然，仰蟾蜍而知晦；太阳常近，与葵藿而同倾。尔乃丕体其样，博考其义；所以厚上天之德，所以表皇王之瑞。其国乱也，则植之犹难；其国理也，则生之孔易。惟我后之钦若，亦合符而受赐。承荣金殿，旁г三露之滋；每奉玉阶，上荫之施。岂无萱草，以悦其性？岂无灵芝，以彰其盛？芝擢其秀，既以纷纶於策书；萱树於堂，曷能弥缝於明圣？未若荚生於皇朝，与夫髦士来应弓招。受成於天，谅多闻於国瑞；托其得地，且有异於山苗。窃预谈於皇道，庶有望於迁乔。
    ○霍山神传
    霍山神者，黄帝之中子也，生於天灵之纪著雍赤奋若之岁。封冀，总领海内名山，锡璜黄裳，以象其德。青帝、赤帝之子，元司、白司之神，咸禀承焉。尧时洪水为灾，遣黄熊入洪波导禹，故禹承舜命，乘四载，先登太岳霍山祷之。於是随山刊，木，奠高山大川，地平天成，万世永赖。妃厥藐姑，辅厥五老，带以黄河，砺以太行，中条五台，衙官仆从也。当殷之衰，蜚廉助纣为虐，神赐之死，亦给石棺。周季晋献公六年伐霍，霍公求奔，神令复之，而赐亚穰。及晋衰，赵简子秉国政，神使从者致帝命，又使使遗襄子竹书曰：“赵母恤，余霍山山阳侯天使也。三月丙戌，余将使女反灭知氏，将赐女林胡之地。後世且有伉王，亦黑，龙面而鸟蜀，鬓麋髭髯，大膺大胸，修下而冯，左衽介乘，奄有河宗，至於休溷诸貉，南伐晋别，北灭黑姑。”襄子受之。至雍，称武灵王焉。嗣是而秦而汉，历魏六朝，变化灵应，以对上帝，以答天下。隋氏之末，民罹涂炭。圣唐启运，高祖执义旗救寰宇，神灵幽赞，引翼王师，爰定大业於关中。呜呼，太岳之山，神符帝谓，望气者徒如郁郁葱葱，含芳吐秀，罗植万物，以美珠玉，夫亦知神之所以为神乎？予故为传以神之，而初非故神其说也。
    ☆李揆
    揆字端卿，陇西成纪人。开元末进士，补陈留尉。献书阙下，试中书，擢拜右拾遗，迁考功郎中、知制诰。扈从剑南，拜中书舍人。乾元初兼礼部侍郎，迁拜中书侍郎平章事。贬莱州长史，入为礼部尚书。德宗幸山南，用为入蕃会盟使，拜尚书左仆射。兴元元年，还至凤州卒，年七十四，赠司空，谥曰恭。
    ○谢赐光宅坊宅表
    臣某言：中使某至，奉宣圣旨，知臣无宅，以光宅坊去内最近，赐臣宅一区。宠渥特临，喜惧交集，臣某中谢。臣自惟固陋，谬忝，恩私，陛下收其琐材，擢以密职。司言北阙，已挥翰於紫垣；秩礼南宫，复票彡缨於丹地。故得回翔三省，出入九重。此皆禀自宸衷，不因人誉。毛之内，曾未报於生成；雨露之恩，猥有加於疵贱。顷以寓居失火，事忽闻天，（阙三字）慈亲垂恤问。环堵之业，虽有愧於鲁经；赐宅之仁，遂承荣於汉诏。况王人启户，大厦当衢，顾蝼蚁而知惭，迎燕雀而相贺。古制，宫阙近地，公卿不居，惟信臣密戚，时闻诏赐，所谓北阙甲第者，盖由远近差之。今宅在庙图，地近丹禁，朝天不远於咫尺，捧日如奋於云霁。仰惟明主之恩，实私微臣之幸，衔恩抚已，尤怀战。誓当竭心尽节，镂骨刻肌，岂捉足而获安，誓捐躯以为报。
    ○请罢选羽林骑士备巡检疏
    昔西汉以南北军相统摄，故周勃因南军入北军，遂安刘氏。皇朝置南北衙，文武区分，以相伺察。今以羽林代金吾警夜，忽有非常之变，将何以制之？
    ○恭懿太子哀册文
    维上元元年太岁庚子六月己未朔二十六日甲申，皇帝第十二子持节凤翔等四镇节度观察大使兴王亻召薨於中京之中邸，殡於寝之西阶。粤八月丁亥，册赠皇太子，庙号恭懿。冬十有一月庚寅，诏葬於长安之高阳原，礼也。燕队开封，龙盾进辙，陈祖载而就位，俨涂刍而成列。皇帝哀玉林之景，悯萼而罹霜，瞻蜃而增思，怀雁池而永伤。考谥惟古，[B14A]崇有式，爰诏史臣，恭宣懿德。其词曰：
    维天祚唐，累叶重光。中兴景运，再纽乾纲。本枝建国，磐石疏疆。克开圣允，实曰贤王。骊源孕彩，日干腾芳。深仁广孝，蕴艺含章。秀发孩笑，惠彰髫齿。蹈礼知方，尊贤叶旨。对日流辩，占风继美。鲁卫後尘，间乎绝轨。胡孽初构，王师未班。爰从襁褓，载历险艰。爱备中掖，名崇懿藩。居常凛训，动不违颜。礼及佩Δ，朝加分器。胙土延壤，登坛受帅。璇轼金箱，文经武纬。乐善为宝，崇儒是贵。哲外朗，温文内深。阅书成诵，观乐表音。五经在口，六律谐心。才优艺洽，绝古超今。蛇豕犹梗，寰区未泰。涤虑祈真，焚香演偈。食去荤血，心从定慧。庶福邦家，俾清凶秽。霜露婴疾，聪明害神。沈疴始遘，弥旷盈旬。正虑无扰，发言有伦。在膏方亟，问膳逾勤。□物告徵，星辰变象。楚药无救，秦医莫仗。灵仪杳而上宾，徽音邈其长往。违旧邸於青社，即幽陵於黄壤。呜呼哀哉！魂气夺兮去何之？精灵在兮孝有思。痛君亲之永隔，托梦寐而来辞。延桂宫而震悼，贯椒壶而缠悲。旌遗芳於碣馆，贲新令於储闱。呜呼哀哉！先远戒候，占龟献吉。指鹑野而西临，背凤城而右出。天惨惨而苦雾，山苍苍而翳日。扬薤挽之哀凄，盼松埏之萧瑟。罢乌服以礼竣，掩黄肠而思密。望驰道而长辞，赴幽途而永毕。呜呼哀哉！生为宠王兮宸爱所锺，殁追上嗣兮朝典斯崇。玉笙於洞府，银於泉宫。金石谁固兮人生有终，简册攸记兮德音无穷。敢直词以篆美，庶永代而承风。呜呼哀哉！
    ☆裴
    字士明，礼部尚书宽子。擢明经，累擢京兆仓曹参军、襄邓营田判官。史思明叛，伪授御史中丞，阴疏贼虚实於朝。贼平，除太子中允，迁考功郎中。代宗朝历太子右庶子，进兵部侍郎、河南尹东都副留守。卒年七十五，赠礼部尚书。
    ○谏不宜置司决庶狱疏
    夫谏鼓、谤木之设，所以达幽枉，延直言。今轻猾之徒，援桴鸣鼓，始动天听，竟因纟织悉。若然者，安有吏理乎？
    ☆彭构□
    构□，宜春人。天宝中为刺史李所荐，元宗欲官之，固辞归里。上元元年卒。
    ○谢遣中使送乡表
    臣闻大德曰生，非慈无以宏其用；含容曰道，非圣无以阐其功。伏惟开元天地大宝圣文神武证道孝德皇帝陛下以慈子育，以道君临，蛮夷宅心，祯祥应化。巍巍荡荡，岂容臣言！而梦寐贤才，搜访岩谷。臣滥闻天听，近赴阙庭，处臣以羽客真居，饱臣以仙厨玉食，劝臣以入仕，慰臣以远来。臣固辞无能，乞归养疾，赐臣以束帛，荣臣以副衣，而更悯其疲羸，送以专使，非大慈何以安兹懦Й？非至道何以被斯ㄗ稗？光宠之极，於臣实超。以今月二日到郡。延望城阙，犬马之恋长深；感戴衣缣，闾里之欢交集。徒知手舞足蹈，无怠晨昏，实惭滴露微尘，尤增恋结。谨因中使房嘉进送臣回，附青陈谢以闻。
    ☆李震
    震，河东人。天宝间进士。
    ○云麾将军左龙武将军彭城刘公墓志铭（并序）
    猗夫乘间气，孕淳精，扇风□，荡河岳，体五行之秀，应三才之灵者，ム我刘公而是焉。公讳感，彭城人也。曾祖讳，隐德不仕，耽逸邱园。祖讳晃，父因子贵，克大吾门，皇朝赠南奚郡司马。公清德难尚，至理可师。属我皇拨乱之开元也，公提剑以从，杖戈而先，附凤高翔，攀龙潜跃，遂使群凶泥首，万方革面。解褐授翊卫副尉，行兴州大桃戍主，迁右卫宁州彭池府左果毅。灵鉴洞照，应变知微，命偶圣君，职参都尉。又改昭武校尉，行左卫陕州曹阳府折冲，转左领军卫同州襄城府折冲。参谋帷幄之中，制胜樽俎之右。无何，拜宁远将军左武卫翊府右郎将，赐紫金鱼袋。旋授定远将军，行右龙武军翊府右郎将，又迁明威将军右龙武翊府中郎将。公位阶鸿渐，宦达虎贲，腾凌建信之名，标准公干之气。转□麾将军左龙武将军上柱国，进封彭城郡开国伯，食邑七百户。皇帝乃命图形麟阁，赐印□台。公侯伯子之荣封，河山茅土；贝胄朱纟┪之贵列，长戟高门。忽兴逝水之悲，终衔过隙之叹。以天宝十二载二月廿一日，薨於永兴里之私第，春秋七十一。以其年十月卅日，葬於咸宁县黄台乡之原，礼也。呜呼！地埋勇骨，天落将星，萧瑟松门，凄凉薤挽。嗣子秀等，哀哀血泪，栾栾棘心，愿颂惟家之风，以篆他山之石。铭曰：
</div>
    <div class="pagination">
<a href="全唐文_page219.html">上一页</a><span>...</span><a href="全唐文_page215.html">215</a><a href="全唐文_page216.html">216</a><a href="全唐文_page217.html">217</a><a href="全唐文_page218.html">218</a><a href="全唐文_page219.html">219</a><span class="current-page">220</span><a href="全唐文_page221.html">221</a><a href="全唐文_page222.html">222</a><a href="全唐文_page223.html">223</a><a href="全唐文_page224.html">224</a><a href="全唐文_page225.html">225</a><span>...</span><a href="全唐文_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
