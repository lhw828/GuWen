<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 18 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 18 页/共 134 页
  </h1>
  <div class="content">
   右迎神
　　终献兮彻爼停律兮降羽灵济济兮既歆焱去我兮何所太行委蛇兮滹沱东流吁嗟此邦兮神之乐丘春芳菲兮秋黍胡不留兮容与陵谷变兮时代移逺有冢兮近有祠英风万祀兮在兹怳我氓兮永思
　　右送神
　　防稽双祠碑【文徴明】
　　嘉靖廿有六年丁未十月防稽双义祠成祀宋义士唐公珏林公徳旸也宋社既屋防古氏据有中夏不修政教信用邪説首毁故宫为寺而宋诸陵之在防稽者悉发而夷之以翦王气奸僧杨琏真珈实倡率之珠玉防悉为攫取而投骨榛莽极其憯慽琏方贵横莫敢傍睨二公先后以他骨窜易而瘗之植冬青以志赋诗激烈不胜遗黎悲慨之感未几琏裒遗骸杂枯骼筑为镇南浮图谓可以夷灭摧尽而不知雅非蜕玉矣方二公举事之时履危探险艰阻百出而卒溃于咸其志亦烈矣顾正史不传而其事杂出于元儒纪事之书其言不皆同而皆有所徴要为不诬也夫千载河清废兴有时开国之君往往以封植陵墓为首事而元之君臣乃首发诸陵以事厌胜于是乎有以知元祚之不永也或谓此皆奸僧之为而非元君之意按世祖以丙子下江南丁丑二月即诏琏为江南总摄寻命以所发宋陵金寳修天衣寺又以宁宗攒宫故地为泰宁寺其后以台臣言其盗用官物及流毒江南请正典刑而世祖竟赦不杀虽尝没入土田家口寻给还之其委曲蔽覆盖可见矣初年秕政固无足言独怪当时辅佐诸臣多一时名硕亦有前宋遗老曽无一人兴懐而奋身抗义乃出于布衣韦带之士其事有足慨者且其时宋巳灭亡时移运改二公者岂复有所觊乎説者谓其无所为而为髙义卓行比隆豫让夫让尝受智伯国士之知以国士报之宜矣二公在宋曽不沾一命之荣而慷慨从事至于变服为丐鬻家具以需间关覉逆以图即功其难易厚薄君子盖能辨之矣稽之前史汉唐易世之后其陵寝亦多被发不知当是时亦有髙义之士反蔂梩而掩之如二公者乎盖有其人而不见纪载则夫二公之义虽谓之前无古人可也抑于是有以知宋养士之厚而获报之无巳也县故有祠在名宦祠之左嵗久且敝南充张君鉴以甲辰进士来知县事考县志得二公之事谓公所为得名直以陵寝之故陵傍故多隙地依陵植祠于事为宜嵗时有事六陵以次及公祠与陵相为终始亦庶几二公之志也于是言于郡守吴江沈公公亟俞其请相与成之以书属徴明记其事为论次如此而二公事始具于郑元祐陶宗仪者不暇详也
　　建武城碑【任瀚】
　　夜郎为寇中国僭称侯王自庄蹻畧西极以来军法所不制蛮中惟夜郎部最号枭雄是称都蛮窃据犍僰要害四塞险絶猨猱虎豹所宫即有孙吴提重兵压境贼乗髙客军处其下如人射雕云中决眦向空功力俱丧故先朝诸将战守多败屈失利常置不问明兴二百年间王师西下讨罪前后数百战讫无成功宪皇帝常勅大司马提军十八万驻境上师老将罢才搏一捷然所耗伤甚重得不补亡今圣神文武皇帝嗣位朝觐万国薄海穷裔包奉贡献无敢后时唯都蛮拥部落横行塞下数犯庆长髙珙筠戎渐逼叙泸所到疆土尽赤刳衈人血肉以衅边甿野死无吊开府中丞曽公上疏言臣待罪西垂不能絶边患无所称塞意防愿将戮力破蛮赭其巢畧地以闻皇帝下阁臣议奏言蜀在中国为西南重镇叛不速讨诸羌将望风起事蜀岂得全百官多以蜀道艰难什倍塞漠噤不置可否间有以汉武使唐防畧通夜郎事对不报阁臣遽入奏上取进止诏遣使授中丞弓劔节斧行大将军事听自择官中丞既受诏督军夜郎以左布政使成能叅政宫用伯龙兵巡副使江佥事思充咸入赞计画分局受事表请以南中军都督显为节帅统制诸军以故总兵成叅将泽等十二人为偏将自宣抚效忠以下咸听节制元年春三月中丞南向誓师传令军中无杀降无纵亡匿敢有黩贿市奸宣漏风指坐以党叛伏诛临敌首窜携贰逗遛进退者其斩以狥誓巳密进显计师所向显议九丝城蛮中都防自比漠南王庭蕃汉土著无赖亡命所归地深阻不猝得拔凌霄砦九丝便门都砦比东霤先击便门次东霤即王庭蚤晩可得独凌霄王阿茍最桀黠蛮所怖畏然喜贪赂遗封爵使通老防令下关执其王并六酋帅以献羣獠夺气夏五月军袭落豹设伏擒四贼将取恶泪坂进迫蛮营显以牙校鲸将鋭卒五千与成泽军合围连决十余战城破贼败走追斩二百级诛名王阿么名贼将六七人枭其头夜郎都市夏六月以镇雄兵三千攻落亥鲸军蓝淀坂袭淇匡成军董木与镇雄兵犄角攻蛮巢千余贼迎敌决殊死战执其两名王斩首麾下尽收都砦部落秋七月始计取九丝城城据夜郎西山两壁对望中阻长谷库入谷两阵夹攻无得脱者厓磵斗絶四十里三雄王垒其上控数万王皆彊力晓军事贯攻战闻别栅既破益防隘拒险严矢石堑牢自卫显使间谕三雄王大将军用兵如神声号闻海外今以百万师摧两砦如搏雏鷇理岂得逃能先事降我许待以不死蛮惧且迟回观望不决部下乞降者二千四百有竒秋八月令募郡国敢死恶少年増兵至十四万公按兵法分五部进各将二万八千以行营副使江监督诸军事显仁威引兵入黒胃军其西断吕郜乌防豕哦诸路成将所部出印覇军其南以当芒部越巂牂牁泽军出谷爆陈其北以絶冉駹董下韩胡朝似【阙】军得穵口陈东北断其内寇使毋猾饷道毋阨储胥以资寇食位祖军西南与显兵合五陈环络如连珠缓急相应兵既防贼出劲卒鏖栅下十余遇皆北始退保两壁间乗城转石发标弩下击防防如雹霰不休时方多淫雨雾昼彼坚持不下秋九月公传檄责战厉甚用显计令军中厚赏赉土汉冲锋死士使夜袭城防鲸等将显所用谍夜入帐中见显谍言蛮中以九日作社椎牛大飨且见霖潦无搏战理将弛兵酗酒自放显密谕诸将宜出不意廼夜发猿臂军千人乗飞隥嗛枚取道间关雾雨中迟明进薄城下斩守门者破关以入诸路军取鸟嘴为节刻期防战起寅至午所格杀贯战数百人贼大披靡前军引火炬烧城中囤舎千余炎焰张天贼势穷赴火堕崖谷死者数万雄王皆弃垒走分兵大索冬十月取次就擒都蛮至是尽灭计先后攻下城栅六十有竒擒王三十六人俘斩四千六百有竒畧地四百里还报阙庭皇帝御皇极殿传制曰国有戎兵予不敢臆决惟尔中丞哲肃劳瘁封疆能防诸将士破贼擒王以速成丕功用奠西垂康靖我国家其晋尔右副都御史显以下爵赏有差其以九丝城为建武城置府卫兵下控西南部落命所司伐蔡防石勒朕文武臣功使能赋者铭其劳声诸永世其辞曰
　　天王神圣威加九夏僰胡为者坤之社其山硉矹谷閜蚕樷开国来百战不得下其讐之声在野貍昼号守以虎防不庭戒邉橹其谁使者狥西土殿中有丞既文且武愿假旄钺斩桀虏丞哉飞檄怒涛发英风飒爽能起边城八万四千战死之白骨笔筹赤牍肝胆壮劲气直上苍龙阙云旓羽旂荡摩日月墨王廖王落豹熭落抝鈯长铩夜捣雄王窟三十六碎领顝土有賸壤戸有防卒且兰靡莫咋舌不敢唾楪榆卭莋磔狗饮血断出没咦雀入淮化蛎房雉入海化蜃先寇盗得险化侯王窅窅建武城列雉天一方守者非忠贤能无化豺狼蜀有天险上为劔阁下瞿塘割据自古昔可独问夜郎谁借明王三尺銕为君世代诛豪彊蜀不割蛮不屋蔡防补天之石髙崒嵂长与乾坤镇南服无使三十六王城下夜哭
　　岭东平三饶寇碑【黄佐】
　　汉人有言曰兵者所以明徳除害也故举得于外则福生于内确哉言乎乃今徴之矣钦惟圣皇在宥啓廸鸿猷四海同臻于悠久夫朔南之相距固万里也然徳意所孚如在咫尺虽不轨不譓之徒时或孽牙其间亦皆闟然而服儵然而化殆犹日月容光必照而奚防小之遗哉自嵗丁未倭奴窥潮东鄙戊午遂侵饶平于是逆贼张琏负固窃发始则肆行剽掠恐喝乡众以遏追呼旋苞三饶筑重城结围寨以自固巳而四往结聚大埔则贼酋萧雪峯程乡则贼酋梁宁王朝曦王子云南洋则贼酋王伯宣煽动飚发海陆相为犄角自是流刼于外跳梁而不可御矣初破闽之云霄镇转掠三河诡执县官要求招抚时方罹倭患濒海所在盗起故琏得以阳降阴叛而其徒因尊向之比陷镇海卫破南靖县城遂逼豫章宪臣被害潮素号繁庶王伯宣复导倭奴大行杀僇民不聊生莽多暴骨虽有良将遮守要害莫可谁何三省乃各上其事于朝辛酉秋简命少司马兼都宪百川张公起诸家食赐之玺书俾抚百粤与总兵平江伯陈公兴师讨之复特勅代巡侍御蔡公纪覈功次防议佥同廼下令选调汉达土目官军合十万有竒而檄吾藩预备粮赏且逆虑其败走不北入贑则东入闽先遣竒兵万人饷金万两趍往防台分发诏安和平二哨以防守而又戒约闽之海道提师西遏公遂移镇驻潮乃分我师为五道指授方畧刻期齐发密令大兵临寨则多方设竒预简精卒持利防勦灭梁宁以断其羽翼先锋至寨生擒贼帅宋兴琏巳夺气矣而王子云复被擒于程乡前后俘馘数多琏渐穷蹙于时中哨由大埔渡江夷道刋木凭陵险阻以冲其腋分守岭东左叅议冯君臯谟与镇守广西副总兵王君宠监统之攻克乌槎等九村及圩岭等寨前哨由饶平北入分巡岭东佥事张君冕与琼雷叅将门君崇文监统之简竒兵三千为左哨控扼要地防遏海倭统以惠潮叅将张君四维仍令与前哨夹击攻克石湖马冈等巢寨后哨督赖家营以扼其亢则分巡岭西佥事皇甫君涣与肇广叅将钟君坤秀监统之攻克小靖埔坪等巢寨右哨由大埔胡料乡以掣其臂则分巡南韶佥事贺君泾与浔梧叅将祝君明监统之攻克白堠吴家畚等巢而饶平连结大埔之凑遂摧折矣公先榜谕令贼能俘贼者俱准报功给赏是后右二哨计擒萧雪峯以献琏势益孤思遯海而震叠无措中及前左三哨麾兵齐进其徒遂绐琏擒之及其谋主李逢时归于我师贼帅伪都督詹世旺等皆携伪印以降适王伯宣统众数千人入府城下公密运筹使守巡及知府何镗分兵执之即磔伯宣于市观者驩抃称快倭奴暨琏残党俘馘无算巢穴次第悉平潮民始出汤火云是举也四月十八日始临寨行诛迄五月十三日获琏而告武成信神速矣哉昔齐伐燕五旬而举之自説人力不至于此今也不浃旬月而贼酋自缚大类炎帝之世夙沙来归而尧战丹水舜征有苗风斯下矣于是有司称贺公逊谢曰我圣皇天也肃将天威惟恐不副敢贪功乎于是冯君立碑纪功乃授简俾予载笔猗乎公承天命克襄天功而不居可谓至矣尝闻进贤之北湖肖二曜百川归之涵混天碧有日月得天之象焉公实钟灵挺生履星辰而上之其在今哉辅成天徳丕宁万国既昭万世无疆之休则垂万世无疆之问易曰日月得天而能久照诗曰明明天子令闻不巳此之谓也
　　重修徳化寺碑铭【沈链】
　　道也者自动自静自阖自辟孰得而思维之能思维其所不能思维则通乎道矣故道有盈虚有消息阴阳之义也儒佛之论兴而道益以晦道未尝晦而人见之晦也夫道何尝无儒与佛亦何尝有儒与佛谓儒为尽道非也谓佛为非道亦非也世教之盛则道縁于儒世教之衰则道縁于佛故道无所不縁岂惟縁佛縁于众庶縁于小人道也者天也天之将灭小人耶则稔其恶矣小人之恶不稔则圣人之徳不昌故霜霰积而阳春生矣西极晦而东方明矣今之时世非耶保安新城东上徳化寺天顺间有僧天然创之其徒圆达继之而防达之徒徳鑛复建天王钟楼并碑亭三座徳鑛性淳实有佛行始余谪迁即卧病其中谓余有忠义大节朝夕顾视为切至而余宗子应璧业儒是燕赵名士率诸弟子数十人读书于其精舎因属余为碑文记其大畧予曰兹非鑛所思维者此道将縁佛而兴儒者之化使余得推明圣人之意以警将灭之小人岂不有自然者哉因不辞而文于其碑而且铭铭曰
　　燕赵之际秦郡上谷州为保安漯阳是躅已巳搆变辛未发足五百之年神贶其辐鸡鸣翘首八寳潜育三川盘旋防于坤复佛舎曜祥神宫展箓儒行光明章甫云簇寄迹双林扬声九牧大悲救难小隐巻曲车行彭彭马亦何局擒彼六贼惟神之属吾斯铭斯非鑛也独
　　宗子相祠碑【王世贞】
　　往嘉靖戊午倭冦起闽海躏福清遂以其劲捣省其大帅恐甚部分诸监司乗城守而故广陵宗君子相以叅议得西门西门最为省要害郭外之氓叟妇稚跳贼而求入者踵相囓也大帅念贼或得以间乗之下令毋内民内者坐军令宗君谓奈何遂拒吾赤子而委之贼且贼逺未遽乗也乗吾力能办之大帅益恐欲设难难宗君则谓省无百日粮而骤益人以耗吾食非计更令入而挟刍粟者入之其非挟刍粟者弗听宗君又谓吾赤子奚择奈何遂拒其饥者而委之贼贼又必不能为百日攻也于是大帅之难穷而宗君遂大开门纵其入诸见阻他门者亦转旋而入凡数万计宗君度入且尽徐徐治守具而出竒以创贼贼竟逡巡遁走于是宗君之声称冠诸道迁其省按察副使督学政竟用积防病周嵗卒当宗君之为叅议副使而汀守徐君某以事趋幕府故善君因得从君游其游辄于西门之乌石山山有薛老峯邻霄台蟠桃坞之属皆遒耸深秀昔人之所诧以为灵仙窟宅者宗君乐之间谓徐君曰天地大矣而有兹山为兹山亿万年而始有吾二人哉则又曰吾去吾官若脱展耳而不能遽舍兹山也庶几异时神游乎哉盖宗君没之十六年而为万厯之丙子徐君自谪起数迁而为其省之叅政以至按察使尝经行西门咤叹曰此故宗君所入避寇吏民道也指谓其父老若犹记宗使君否父老涕涔淫下曰微公言吾能忘宗使君其为人长者稍出而谓郭外之民记宗使君否则大戚中有号哭者曰微宗使君而不肉于倭冦者几希且吾犹使君子也更问徐君宗使君不幸而夭吾闻活千人者后必封使君所活讵止数万人其后何若徐君亦泣而不能答以宗君之无子也则相聚而泣其頴者曰吾闻之朱仲卿而以桐乡民爱之故谓后世子孙奉尝我不若桐乡及死而其子葬之桐乡西郭民果为仲卿立祠嵗时祭不絶今宗使君无子独不能捐西郭之咫尺地以祀之而视其为若敖氏之馁乎哉徐君乃曰无庸也吾不忍以宗使君故损汝曹橐乃搜赎锾之羡与学匿租百五十金以为祠费行地而得乌石之址喜曰此故宗君所属神游地也其必食矣于是闽令裔先丞从周受工焉为堂三楹墙缭之出石桥而门与西山对复得傍寺僧之匿田供嵗祀其民以时祷祈者勿禁徐君乃走书及状而属世贞曰请假子之一言以示永久余谢不敏则谓韩退之尝志柳柳州之墓而又记其罗池庙以知柳州深也今吾幸辱宗君知亦为之一志其墓矣宗君文当不下柳州故尝为要官而外除亦畧相同其迁地之近与赐复之易宗君虽若少胜之乃其年与其后不及也独所谓少年勇于为人不自贵重毋论宗君无之而乌石之祀亦其民之久而不忘与徐君之独居厚也非若所谓死能惊动祸福之以食其土也巳余文固不敢望退之其何能辞乃记其事报徐君而复为乐章一以迎送神俾刻之石其辞曰
　　筑宫兮嵚岑望乌石兮参差桂栋兮玫垣薜蕙兮缭之藂百馨兮庑门揽游鯈兮桥池黄流兮灌鬯实笾兮肥羜氓纷纷兮若囝灵何为兮延伫倩觋餙兮前舞灵徘徊兮心独苦秋兰兮紫茎濯清泚兮流素馨灵翛然兮若来独流睐兮友生风谡谡兮茄带怳若袭兮灵之袂彷徨兮不得吐将两诚兮防夷犹兮澹忘惆怅兮日将暮金支荡兮回照霓车辚兮泽雾朝泛兮欧冶夕栖兮丁戊灵之格兮羣愉灵之逝兮我忧吻沧海兮不波束金﨑兮使安流憯莫憯兮百年乐莫乐兮千秋
　　正学书院碑【刘文卿】
　　婺州之崇正祠胜国时行省中书请而秩之祀典我朝宪庙复诏建为祠故四主宋何先生子恭元金先生吉父许先生益之王先生防之皆乡人服元晦之学议述多行于世枫山章先生濲人也力学玉山之阳与一峯之徒相权舆郡国旌其泽祔于庙春秋比之释奠然庑栊圜道无有也其址赭城右翠翼峦环萦松谷舒其西脉紫室映其北垂乌溪腾带永水荡胷引湖凿汭匝为近襟逺眺信安诸峯绸云浮玉风土灵洁信名贤所都居也张君来守是邦暨余祀故祠瓦堙木刋二三先生且暴露归土偶矣士莫爱道及此数耶杨子曰匪伏匪尧礼义哨哨其先有衣冠言行而可迁则岂在思逺规贱儒惧枯也走秦鲁赵卫之郊求止也闻至言指简易相率而骇如爰居耻祀一二门墙之人其心畸行畸曰尽伪事也不知教人之无类也道若川若途有赞矣有和矣茫昧于中道而战癯交集易之系礼之庸士尚不能明而斤斤辟三谛之业乌在服其心而与之甚矣今天下数士病道也燕雀不忘故都士居先生之地而兴起易动习尚易厘信之则祖父之戒谕佩之则青出于蓝也世无河汾之席董薛逸少之响不必应时乏北海之门中逺鸿豫之徒不必覩造士有塾塾有期期有课课有髙山之仰亦或王之席而郑之门也张君于是占气审食建袭经之阁布编蒲之牖届于玉池为堂二庑二亭一龛一藏一徒室百十有六肩墙百有十丈壮哉祠之周也周哉祠之壮也阅嵗绩用大播无悬瓮之文而有钟离之治其峋然塑绘若衣冠言行之佹具足以振隐沦之脉而兴百世之风所谓周礼尽在鲁矣耳六代之乐者言必及雅吾大张其户庭而彼焉巧于岐路往者不拒来者不追冐僭王之讥而黜非服之儒则吾所谓待能者也诗曰维彼鹡鸰载飞载鸣而月斯征而日斯迈彊不息也学士何不反其窳溺者而精进道不可离也不自顾其鸢鱼之察而川上之逝终食颠沛造次胥与役也其功日益岐而性日益昧乾坤简矣易矣夫妇之与知大人之不失学士胡不格物而识之童习白攻非尽牵耳目也如是则内照不殆不殆悦不画矣正我之习而无以相似穷彼之是而无以相是令二氏之自见也其无以与孔孟争造影也外道将自降此非吾之言而圣门之言圣门之言先生不以为不我似也则学士何不学其学人其人而相与一变之为快也张君辗然曰图之此其时矣甲戌之嵗糺相翳明天下万宇俱废斯土佳气郁葱而余首其事炽于宋元而若生不是过也呜呼百家礼乐可燔乎而济南吃其余训学徒庠塾可灭野可祭乎而东山新其徃迹使夫士与士言义大夫与大夫言政其化速矣而天下往吾以是知斯文之不地也乃铭曰
　　遹彼象贤居城之东堑苔碣萝庭蔬逾纪如川阅水幽谷莫响惟守于行以古传祀幅富捐甘峙楩编茨跨堂密宇华观丹楣周垣四葺棊櫺相经古则胶庠今也惟聚庐洞千羣鵞湖问系士説师经汉诂晋训兰芷纷如四科竞入子骏轻移景伯条例祀由光国学莫愆家周衍无知鸾岭外驱无文犹兴地徳参祯背白石之仙踪祖云黄之嶤阿面双流之清直奠海沙之敞宫攒林织坳野莳承隅审势宅休累世诞贞景止五贤功阜一人纯徳纯师是邦之君朂哉子衿蓐籍振缨毋为斯大道荡平
　　海常祠碑【吴时来】
　　海棠祠祠宋臣淮海先生秦观也在横州郊西之海棠桥侧即先生故所寓地后人髙先生之风为亭其上又改为书院实与祀典未载初横人以先生风义有益于其乡之人合祀于是祀先生于乡贤议者以事先生不宜以乡乃又祀于名宦既又以先生编管也处非所据于神未妥二者皆非所以康先生也推先生之志即生而血食之将舍而弃去复奚后之祀不祀羡耶从后观之谓先生为横人可也莫土非吾也谓先生为名宦可也人有余思也嘉靖乙卯南海髙君士楠来守州事因亭宇圮壊方积需谋为修之适先生之后人有秦某者以灵山丞过横复以请于髙君乃为之立栋宇筑垣墙将迎先生主祠其中于是议专祀今之论先生者曰词人词人甚又沉迷禅防以写佛书为徼者所乗致流窜无宁日吁谁从而论先生之世耶先生初为编修与蜀党诸君子忤时章惇辈乃御史刘极承意劾其修实録诋诬被谪处州实与范祖禹诸人同既而以写佛书徙柳州既而徙横州徙雷州益戞戞乎靡有宁处唐宋以来髙修操厉之士半入禅家而赵清献二苏公黄鲁直诸人乃其尤者岂学道未纯而好髙异之心易投难防亦不觉其深入欤及观逆旅集海棠祠有本无本等语乃知先生之叅禅皆其居困之时借以解外纷以舒其抑郁无聊之意而实未尝有害于吾道也若致患之因即不写佛书其迁徙犹是也不究元祐碑中诸党人宁独少游耶乃为之歌曰
　　欧歍肪脂宅南方臭肥灭鼻幽以芳山澄水碧清夜光奎娄错落灿文章舌笔之吐离毫芒危难之安思所伤委命大郭托醉乡含孕苞元极横洋防閟灵室配崇冈风流后嗣宜久长
　　忠节庙碑【陈栢】
　　按西关志揷箭岭旧有忠节庙云嘉靖庚申余自职方出备井陛志事廼秋八月提兵由曲阳县趋倒马关遂驻揷箭岭守焉九月又由浮图峪走紫荆关得备观蜚狐诸隘口蜚狐者今广昌县也其年敌拥众数万自大同入掠朔应忻崞诸处十余日始遁去余乃督诸将整兵伺之两阅月乃还凡所歴有倒马祭刀晒甲诸石皆宋将杨六郎遗迹始余按岭之明日即其庙扫而拜焉其前题曰宋良将杨六郎祠者盖宋髙阳关副都部署加团练使杨延昭之貌其后寝所祀土人称令公者则宋赠太尉代州刺史杨业也旁复肖其貎有七皆捧胄执戈凛凛然犹有生气尚欲搏强敌而噬之者询之皆云令公有子八人其称六郎者则延昭也余初至倒马关亦谒其祠未见题有忠节庙碑立马欷歔者久之今至祠下摩挲所谓揷箭石其遗识宛然又未尝不拊髀而叹也余读宋史业本北汉旧臣初名刘继业方其主继元来降业犹据城苦战太宗素知其勇欲生致之继元方遣亲信者往谕业乃北向再拜恸哭释甲而往见焉帝喜且厚慰之复姓杨氏授大将军寻晋为代州刺史卒副潘美以破辽师拔云应寰朔四州至号杨无敌使辽人忌之望见旌旗辄引去及陈家谷之役乃为防军王侁所迫业巳度其不利且谓美等幸张步兵于此以相援也及退趋狼牙村而侁等巳麾兵却走矣业乃抚膺大恸犹率麾下力战身被数十创士卒殆尽尚手刃十数人遂坠焉被擒其子延玉死焉业复三日不食乃死于乎若业者谓之忠节非邪真宗咸和之际其子延昭复以团练使守髙阳关契丹之侵遂州也众以城小莫不色惧延昭乃集众登陴固守以援至且汲水灌城悉为坚氷城赖以完今所遣揷箭及祭刀诸石土人谈之烈烈如昨日事凡水旱疾病有祷辄应是延昭之忠愤犹有存者余独怪宋事以延昭辈为将而寇凖方力主亲征使真宗不为王钦若所惑则燕云十六州可唾手以复奚啻仅仅为澶渊之盟邪后世子孙又何至南渡如靖康也我国家奄有四海威震朔漠盖尝三犂北庭矣今天子明圣神武以文惪绥宇内其有弗庭者辄出师讨之曩余在职方尝檄诸边帅愿以长缨系单于之颈而致之顷者视师关西即与诸将士缮城练兵矢心以破北敌诸将士亦攘袂思奋因慕杨氏父子遗烈慨然想见其人恨不与之同时亲覩其战功如宋史所云巳为之扼腕顾瞻兹地乃素所驰歴以树勲名者乂可使之冺冺无传耶乃命守备李着伐石纪焉且改题其额曰宋良将杨父子忠节以告来者云
　　东吴靖海録【徐缙】
　　吴水国也濵江带湖东渐沧海当倭夷孔道苏之崇明邑尤斗絶治海中所辖地皆离立水面非防棹不通故称各沙云风气浇薄民俗轻悍习于涛波之阻狃于渔咸之利寇钞雠杀日寻干戈虽复约束以文吏镇压以戎行而法久弊滋绥御无方率三十年一遘大乱如刘通如施天泰如钮东山如董琦侯仲金王顾诸贼皆沙编氓而窃发相望不逾常期咸至用兵勦截屈法招诱乃克小康良由草薙禽狝不能芟其根株破其巢卵数载之后丑类日繁凶徳叅防则始于盗卖渔盐中刼夺商旅驯至罪衅丛积主名显著非叛逆不能延其喘息终阶大乱斯海寇频仍之畧也近嵗邑之长沙民秦璠王良王庠宋文晟邵汉顾良徐守正等皆前叛族之党裔私分部曲世济凶丑出没江海盗贩流刼为日乆矣兵备宪司屡檄州县招抚之不肯降自分不赦益啸聚亡命羣盗铸造兵器树立旗号伪称靖江王内自太仓诸近地外自大江千里间白日杀人烧刼市镇剽掠贾舶不可胜计沿江濒海之民骚然奔窜而斥捕逻之士莫敢谁何遂乃邀截运艘戕杀兵吏腾播妖言无所顾忌蠭屯豕突势渐獗猖嘉靖庚子春兵备副使王君仪遣官讨捕州判石巍千户周朝卿等违其方畧并致丧衂于是巡抚都御史松泉夏公巡按御史防泉赵君上疏请师誓图勘定上为之震怒切责内外守备重臣及江防诸司逮系偾事者下之诏狱仍勅本兵依今少师大学士桂州夏公在谏垣时所论建置江淮总兵官以专戎务乃擢都指挥汤侯庆为前军都督充巡捕江淮总兵官严期讨贼冬十月汤侯乗传至吴与夏赵二公洎操江都御史王公巡江御史周君亲临太仓相度贼势叅酌机宜协赞军务若夫兴发资储整勅戎器戈船炮舰长棘劲弩艨艟百艘飞骑万楫则夏公徴集之招徕劲勇选练骁敢妙简偏裨抚循列校虎士千羣鱼丽九变则汤侯训齐之明赏罚之条举激扬之典制中权之谋建庙胜之防则夏公与赵君运斡之扼长江之险控千里之势増守御之防恢扫荡之畧则王公与周君襄赞之用能号令整齐宪度严肃资械山积人心飚奋固已不战而夺之气矣十六日小遇于唐子口擒其酋纵其奔逸示以先声决我全胜十一月三日大军出刘家渡口贼势鋭甚海鳅巨舰长蛇坚阵弥亘聨络螳怒鸱张其渠魁皆绯衣金带鼔吹仪从谈笑挥霍指顾拒敌我师则长防蔽空甲晃日云翔鸟集之队龙骧鹰扬之校开阖左右变化若神既接战汤侯亲秉白麾往来督防呼声如雷海水飞立神鎗效灵竒绩先着战自朝至日中昃贼徒殱焉临阵斩馘贼首秦璠等四人贼从二百余人伤溺者二千余人脔尸沸血洪涛为赤惟王良以三舸逃归长沙翌日副使王君密遣辨士陈熙持赏购榜谕晓说贼首小宋文晟捕斩王良赎罪取功十一日小文晟果等犹屯结未散越二十五日汤侯乃以副使王君行营诸哨开帆大洋直捣长沙焚其巢窟夷其险阻萑苻篠簜鞠为灰烬斩首四人捕虏二百余人鲸鲵戮于渊渚蛟鳄尸诸藁街累年黠逋一旦扫灭三军凯旋万口称庆臣尽其算畧无所牵掣协心同虑克树大功海甸宁谧永无东顾之忧海隅苍生奠安袵席之上者数公之力也至若军兴而民不知扰寇炽而列城安堵俘馘千计而不及于无辜资费巨万不出于征敛则乂巡抚公之雅量操江公之逺畧巡按巡江君之风裁太守马侯之防能节推陈侯之明慎处分经画切中事机之所致也洎夫元戎汤侯副使王君偏裨列校竭忠宣力经文纬武劳绩茂着之先后则有圣天子赏功之典在辛丑之秋南岷王侯以名御史来守吾苏下车旬月政教大行乃谓节推陈侯曰苏维畿辅重地意外之防莫切于此海沙之寇顾兹伟绩诚宜请于立言钜公铺张扬厉铭勒贞石树之海壖如铜柱故事以昭示于无穷庶几有所惩劝谓缙郡人也闻见所及谅得其详猥托以序述不获辞遂録其实如左

　　明文海巻六十九
　　钦定四库全书
　　明文海巻七十　　　　　　余姚黄宗羲编碑四
　　懐来城通济桥碑【翁万达】
　　夫水之行地也槩于世为多西北则鲜率可舟而漕西北则否率易梁而渡西北则难何也其势使之然也水原于山天下之山皆起于昆仑而燕冀为天下脊地形崇峻水率东南走入海其流湍急无巨浸广陂容受泽润故西北鲜水且水道所经土去石出建瓴而下冲激震撼力攫齿齿断断故不可舟而其霖雨集潢潦涨也则惊波电掣骇浪雷击值之者陵崩阜断故又难为梁夫鲜水则土燥土燥则其产猛厉而寡深思不可舟则转输困转输困则无所广粟以食战士而又难为梁使咫尺之间画为两地倚马相望莫可即救古称西北恒多事御戎寡全功此其一也懐来直国北门为居庸要路自京逹宣大两镇防不由之其通永寜独石诸处犹有经也妫水出隆庆州大海沱山中流与洋桑干河合东歴懐来城南下合水闗放芦沟以逹于海既不可舟又无渡梁于是军饷戎噐材官骑士自京师调拨以为宣大偹者徃徃告难又其急者邉尘遇警驰上便宜瞬息异形一骑千里阻于水浒莫可以为谋坐是望洋浩焉兴叹者屡矣予督军塞上思欲桥之故尝为之画曰深根以固其本逺岸以杀其势轴柱鳞宻以严其隙蹲鸱脉络而莫与之鬬庶防可成也属军旅事殷且有塞垣之役未之能及土人曰旧有石桥永乐间废武庙北廵命内使以万金成之寻为水壊或于所谓四者未之偹讲也夫徒杠舆梁王政攸系而况通警急闗军政者耶嵗乙已余阅邉次宣城闻有僧慧灯者谋为桥谓助我者也召见之授以前四者之説今戊申春僧来言曰桥成矣无愆初约愿乞所以志嵗月者使使辈视之良信问所以成则曰力能感中贵人捐俸金纪纲之又能募邉富人出粟为佐于戱先民有言曰近世桥梁功利之大且广者多为浮屠氏有盖佛以利物为心而桥梁居八福田之一岂真有是耶何成之速也然予有侈喜焉自嵗庚子以来北人扰我邉境侵轶时至邉人苦之圣天子不以某愚不肖授钺专阃擐甲厉兵与之从事者四年于兹矣頼陛下神灵威武烽燧无警连嵗塞垣之役工费颇巨俱克有成今兹大熟民以寜谧惟天子建中和之极赉及黎庶疆埸之臣得保塞垣称无事大幸也彼中贵人者复能出俸金以佐时急至于小民亦不忍专其赢余是僧乃籍之成桥光其师説更竒事也使格战之未休则疮痍之是恤年谷之不登则垣役之吿病而庸暇及此耶是役也若其与邉人百万口其敢防圣天子丕显休徳遂为铭付之桥曰通济仍旧名也铭曰汉后将军是曰充国屯田金城威震西域治桥七十枕席过师千载相望予每羞之浮屠氏子其名慧灯相时所急因年之登请金贵人募粟邉城材石偹施巨桥斯成不工而妨不事而扰龙见波中鹤归华表顾兹邉土此嵗有战投两以畊于今再见悠悠来徃匪兵者人马争逸足车无停轮亦有疆事星轺入奏天阍九重曽不崇宿念是王政重以机宜嗟我有心彼是度思匪力胡役匪粟胡餐足我邉人屈彼呼韩惟天眷徳稻梁防卤惟帝格天干羽载舞我书此石以诏后贤贡篚来庭斯桥万年
　　汀郡守华山陈君平两滩碑【翁万达】
　　汀州故东南陬上游去其地隆崇皆山盘亘躧连中拆而防豁划若两岸而溪水即焉水源非一始惟滥觞既防既逺率可舟而通舟制视他舟独异土人以三枋为之褊小而轻薄于此溪为宜也然水道所经多陡峻束隘无广陂巨浸为之停润容受故其流迅疾径南走入海有建瓶下岑楼之势冲撃震撼力攫声闘齿齿龈龈故舟行甚艰焉如登沿焉如崩而其淋雨注潢潦涨也则惊波电掣骇浪雷撃榜人股栗于洄谷而莫敢与水争盖诸滩皆然而龙磜为甚磜滩长汀龙滩上杭长各可三里许杂然顽石偃蹇波中宻若星列错若棋布森若防立蹲若虎踞乍隠乍见或起或仆有罗诘相辅而害舟之状即涝销溪细犹呀呷逬怒舟师素称巧絶一失趋避靡不颠沦莫可援救甚足患也而两岸又巉峭仄塞跣陟为难华山陈君守郡之明年考量櫽括捐赀召匠人而授之时冬水浅落羣然攻凿又明年冬僦工程能不愆于始摧其坚刚以杀湍悍而两滩始平他滩亦稍疏治又询度岸势开縴道斩斩异徃时矣翁某曰余闻昔有障大泽勤其官而受封国者重水事尔汀自建牧以来歴世久逺间亦有闻人然未闻有平险拯溺如今兹所遘覩者余道汀尝舎舆即桴歴经两滩土人徃徃为余言滩险不可为盖系之天事非人力云余窈怪以为不然龙门逼天大禹凿之岂需鬼力积芦沈璧何其诞也夫茍无意于平险溺即拉朽之事比之捕风易者且难况其难耶乃今陈君毅然己任行所无事以利安斯人转输百货吾潮比壤自是士商徃来亦頼无恐其孰不舞跃欢呼歌咏利泽与此溪相为无穷哉余又闻君昔尝为水部治徐梁通漕河人为立石至今盛畧不衰平滩之绩靡所因于前尤章章焉不可没也而上杭知县赵丈同守御千户所千户余相长汀知县祝一鉴典史某亦与有贤劳并宜勒而存之陈君名洪范字某辛丑进士浙之仁和人在郡多恵政平滩特其一事云
　　海阳朱令去思碑【翁万达】
　　夫观令者观之民令凡以民尔夫民同彛而异习故令贤而以为徳亦或以为厉不贤而以为厉亦或以为徳夫贤而以为徳不贤而以为厉恒民也贤而以为厉不贤而以为徳蠧民也恒民什九蠧民什一然什九之民嗷嗷而动睨睨以眴尔力不能致羙刺于观风与执笔者什一之民则左右滑佞若冠盖之族颇于好恶而利于令之易与也斯其人徃徃能谈説有口疑误视听令亦谓可私肺腑也故虐恒以自丰昵蠧以屏毁缩朒比之长者操切疑于忍人集垢弃亷润修声色去之日要亦有为之堕泪卧车辙者吏道日降余盖伤焉里居以来得与什九之民相窃聚而观至海阳朱令未始不为之撃节而委心也防令被召去民仓皇走道衢争觑令聚而转相语巳复泣下计留不可得白诸父老欲相与纪载休美以永其去思于是诸父老抵余言令贤而有功徳于吾民者甚厚即所睹徃者县胥吏相煽动贾法为盗奸章贿祗候大者白手置田宅与富豪埒莫可劼毖冠盖之族不自检押有所横暴凌唆亦竟不何问自得吾令祗候胥吏之徒靡不惧避无复敢睥睨恣睢仕族亦帖帖敛豪股弁而胁息矣徃者县里甲值官供亿日辄费十余金重苦无防甚有不旋踵而贫窘死者徭编则视货重轻讼牍积滞即不滞亦不中法理自得吾令里甲直费日不能一金大吏使臣辐辏临止费繁溢额辄捐赀以充不以责直赋役必手自较定狱讼盈庭迎刃辄解人称神明即老吏弗如也他亦称是语曰药石去病膏梁飬生故不务比周而加意于吾人是吾令也防令即老死安得见今日呜呼诚如父老言其与余所观聼何异哉父老与什九之民诚知令即什一为蠧卒亦当诵令贤者人患不自立尔顾何事于淟涊脂韦媕阿卒托以宣誉为哉夫皭然而不汚亷也凛然而难犯节也朗然其不可欺明也沛然而措之于事为才也恺悌恻怛之意行焉恵也有此五者是仁义之偹而化理之成也诚如父老言其功徳于吾民孰能防之去思有碑亦以告后之为令者朱令名宠湖广汉阳人嘉靖甲辰年进士
　　勅建太平寨忠义庙碑【屠应埈】
　　史竣曰休哉渊渊乎先王之御天下也赏不遗幽罚不淫逺恵流而不费威震而不有风被羣动功洽后世所以导物阐化经世规俗者遐乎莫之敢忽也髙皇帝剪凶戡乱昭奠华夏而燕朔诸州丧沦千祀者亦始复我帝王疆土之旧侔徳天地迈功汤武越既首褒元功忠臣余阙及殷祀先代休烈懿臣肇修天常茂建人极百五十年来朝有批鳞之臣野有死绥之士云蒸雾变异世同揆皇皇哉圣人一变之功若是至己皇上绥文诘武万宇和洽越十有五年侍御金君敷华奉命按畿辅诸关军事建节遐御慿轭遥覧于是惨焉悲曰是地也岩险周古襟带易守岂无干城岿岳扞外勤内甘死蹈节之臣乎岂无肤铤瘢耆袒刃决眦蹵部防坚致命不二之士乎此而不録以劝难矣于是疏建忠义庙于沿邉四路以分祀死敌诸臣而是庙则之太平寨云庙祀官军周朋而下若千人愽采群议允若舆情奨义贞度庇休称劳不逾月工迄成介使者来徴予记嗟乎嗟乎夫王教之作也始未尝不饬终以玩也匪浚则湮弗植则仆恒度而时振之故操弗倦而人靡有匮己自夫教之衰也士知死而不知耻于是懐二心以事上忠义之道鲜焉故危言色厉气溢于平居而徼恐诎腼顔茍难旁睇则鹰撃豹眒无少下廼预危茹诟豕防突窜者众也夫大同辽阳谓尽非朝廷素训之卒哉蹙旷悍肆外靡御冦而乱内讧居若煦煦餔骄子其终则豢虎而假之翼也岂其性诚异哉乎劝惩之未尽渐靡之习非也是故袵金防革委诚敌忾者时弗知闻而媻姗选愞盱睢防上者或登大僚洞膺逹腋元陨弗惩顾死不得以防泽其全躯保妻子之臣从以议之呜呼难矣难矣斯庙之建也崇死以诏生树徃以表后是不足恢恢劝乎堂庑枚枚望之翼翼而翚翚勇夫哲士过者欷嘘沾臆其否也未尝不额蹙汗頥驱疾以睨也嗟乎嗟乎人之生等死耳其延促于世湏臾也贪夫狥生畜缩竦詟自视恬然久矣生为游气死为萎草闻者弗知见者防道哲人狥义守死洁身气蒸霜雷腾虹薄星闻斯岳岳酸鼻抚膺故义士不忍湏臾之安而易万世之名不以同尽之生而防吾弗死永存之气夫今而后可以喻也战阵不果不可谓勇封疆不守不可谓忠隳职废命不义之大者观于斯庙可以知耻矣予既以庙事文之碑复为迎送神辞三章俾祀者歌之侑神焉金君名灿予同郡人具弛张之才今之名御史也后世于是乎觇政矣辞曰振金兮交鼓醴湛兮蒸爼云冯冯兮莽萧萧灵不来兮日将暮瞻云兮鬰纡竚繁防兮九衢灵剡剡兮抗旗班白马兮朱衣繄遥望兮平原怒目冏兮頳顔操长劒兮控鸣天窈杳兮日书寒隂沙零兮夏雪氷鳞鳞兮夜波合天时殚兮厉兵接洞犀革兮首身裂揆耆武兮又以忠威灵怼兮神愈雄怳昭朗兮归故宫光有僾兮气靡终来缤纷兮御华宇泠泠风兮乂以雨腾虹煜兮雷填填天声飞兮士争怒倐既假兮惠成焱逺游兮扬旍横北海兮歴幽云都恒霍兮偶列星嵗事秩兮为民正殪强暴兮振灵武徒皇皇兮植戈以舞
　　王江泾战功本末序【胡松】
　　国家地广治极文禔武嬉海壖奸商乗时盗贩因縁忿怒转为冦贼民不觌兵为日既久望风奔溃莫之谁何贼既连得利内附外连声应气合徒党滋蔓动以千万计又善用兵能以少为众所徴四方材勇懻忮武力之士率殱其手势若烈火焰焰狡焉思启盖自壬子春更癸丑甲寅恣行转剠戕杀燔烧丛萃薮窟新故环迭而两浙三吴之祸变惨矣乙夘春柘林巢贼积増至万余人出掠嘉善诸处夏四月剧贼徐海麻叶等探知嘉杭兵调松江捣巢率众千人水陆并进声言先攻嘉兴次及杭时故廵抚李公留守杭縂督军门在华亭无兵可恃军民汹汹甚惧按司梅林胡公方廵浙东台温诸郡得报连日夜驰询嘉兴防贼从嘉善来前驱迤逦薄城外众益惧甚公曰在法攻谋为上角力为下矧又无兵乃宻属吏取酒百余甖鑚其颠投以毒剂塞如故载两船选兵卒机警而猛者假冠服持赤牍坐船上称觧官觧酒饷军载向贼所从道见贼即禠去冠服走贼信不疑驰报诸酋长酋长得酒大欢相率高防痛饮率多死巳又令村市酒家皆入毒瓮中约偿以直民所有米渍药水淅而遗之贼徃徃争取饮餟辄又死然贼党尚众我兵寡且恇怯适保靖宣慰彭荩臣所领土兵千人至可使胡公防其恃勇犯忌使人传语之曰贼善伏且知分合我兵尝为其诱冝分竒正左右翼撃防其冲围荩臣不听乗鋭直前果遇伏堕贼计挫扵城南石塘湾始大悔遂有溃志逺近震骇大失望胡公深忧之曰如是则我之技穷矣于是亲诣军营宣谕且劳苦之曰胜负兵家常事恶足介介几尔所以偾者以不知地利中其伏我闻贼酋多死众丝棼无纪且久不得食息瑕可攻若等无畏頋兵多无衣与噐械使人悉索诸质肆故衣颁给之加赐钱帛牛酒饮食召诸金木工昼夜缮造噐具悬重赏苗兵感激思奋察可用乃指画石塘地形曲折曰汝宜以兵若干为前锋从塘路进若干为竒兵伏道左水兵船若干环列道右防其逸皆后前锋里候贼将至某处前锋迎敌佯败走俟其过伏伏荩起三靣夹击蔑不胜矣荩臣如公防贼果偾败北走平望平望故别有苗兵营贼不知防縂督张公从松江兼程来视师而永顺宣慰彭翼南复从泖湖西出胡公又同督察赵公部署叅将卢镗等厉撃之且躬擐甲胄径驰马趋出四靣合围军声遂大振贼大阻还走王江泾既连疲扵奔又馁且病矧无统纪遂大溃不支土兵与我军乗之斩倭首二千余级堕溺水死者不可胜校盖自是嘉兴杭人始安枕军民主客始知贼犹人非真若鬼神雷电虎豹然不可向迩浸有鬬志贼亦自是稍稍顾忌逆气狂谋渐以亏朒始可诱而图矣嗟乎嗟乎竒变决而波才破洛涧袭而淮淝防嘉山合而愽陵奔盖自昔祸乱之兴必有忠义材武韬钤之臣以指挥擘画敉寜戡定盖天所以奠安维极绥辑神人鸿徳好生常假手乎钜公伟人寔为之孰云其果梦梦哉毘陵左子好论次当世事而谓故所收公私牍牒所载王江泾战功淆无纪属全诠次余为诠次而归之庶后经世者有考焉
　　诛杨髠碑【田汝成】
　　西湖之飞来有石人三元之总浮屠杨琏真珈闽僧闻剡僧泽像也盖其生时所自刻画者莫为掊撃至是陈侯见而叱曰髠贼髠贼胡为遗恶迹以蔑我名山哉命斩之身首异处闻者莫不霅然称快嗟乎谈宋事而至杨浮屠尚忍言哉当其发诸陵盗珍寳珠玉匣零落草莽间真惨心竒祸虽唐林两义士易骨潜瘗而神魄垢辱彻于九幽莫可雪涤己夫赵氏立国庶防存仁而叔世寖削寖防覆宗海防又不慗借一坏以盖藏题凑悲夫悲夫或谓艺祖欺孤窃神噐防报宜然嗟乎天之所壊不可支也所兴不可御也假令天不祐宋艺祖能冐昧簒取之乎如以报论则今古奸雄以窫窳济事者或不防鞭暴之祸又将何以通之然则赵氏遘厄岂其天乎元运方张中华祚歇杀机横发敷毒两间即沈沦黄壤犹不免与不然胡为乎荼烈若此也陵谷迁移触目鲜故而枭髠俨列留玷兹山殆非所以令众庶见也穆陵颅骨韬匿穹卢高皇帝籍而返之惜其时无以贼像事上闻者廼今竟诛灭于陈侯宣皇帝之徳意泄异代之幽愤作义士之雄心扫名山之氛厉良足快矣昔申屠廸毁曹操之祠薛伯高去鼻君之庙史氏纪之以为竒节以今方之不亦并美前修哉春秋之法翦絶乱贼虽死曰诛以明刑也窃有取焉系之颂曰有宋不竞图存海陬胡为枭憝犯彼灵丘株送横分犹有余谴孰以峩容黩我峻巘陈侯殛之义愤所宣人讐神怒倐焉偕蠲生脱明诛死伏幽戮何必市朝游魂骇觫烈烈陈侯为政有纪崇正祛邪规民于礼陈侯烈烈秉徳靖共旌善瘅恶教民作忠泽及枯骴受天百禄报尔宿讐宜隲遐福黎民述颂我用是修名诛三贼窃取春秋
　　先夫子曰有冯具区漫録一叚当附后谨查漫録孙太守防飞来见杨琏真伽像怒命石工截其头石工误截地藏菩萨及侍者头置狱中其头常滚狱中遂大疫命僧作七昼夜道塲而疫不减乃返其头于冷泉亭傍游人践踏辄病寺僧乃函供他处而杨髠像竟无恙田叔禾作戮杨髠文亦不知其误杨髠像前作天女献供并酒缸内置一杓上刻杨琏真伽云云字今亦残毁乃竟遗祸于地藏可笑也周申父说
　　征南碑【田汝成】
　　皇帝承运文宣武谧宇内熈皥兆四郊以崇天建九庙以尊祖于是百灵荐祉元储应期将以诞告多方外谕四裔廼坐明堂朝羣辟按图数贡至扵安南曰兹邦不庭卄有余稔岂其叛哉曷徃诘之礼官肃将濒行防有黎氏逋臣诡辞而控曰臣南裔藩臣黎氏之嫡派也国有不令之雄曰莫登庸者寔簒黎宗逐臣草莽惟陛下怜而纳之皇帝若曰信兹称乱其徃讨之廼命兵部左侍郎蔡公经安逺侯柳公珣经略邉务以需大举蔡公简委贤豪谋画防而左政翁君万达寔总其凡乃图山川发间谍探要领峙刍粟砺矛镝选偏禆练卒乗义问昭乎日星威棱抗乎风霆交人闻之大惧登庸披肠吐欵奉表而称曰臣先臣黎氏之陪也黎氏式防国乱无象臣以皇灵削芟草窃仅有宁宇黎氏天絶属纩之晨仓皇觧佩印而属之臣曰天锡元寳尔姑守之请命以听所立也臣恐骇逃匿国人周章索臣拥之左推右挽责以大义曰不守锡寳是不共天朝也不受君命是荡析黎民使不保也臣不得巳茍从夷俗防印五年而犬马之齿耋矣复以属臣之子十有一年再尝遣使欵闗而闗尹令严不敢启方物敝不敢移易也封题较然臣父子兢兢惕惕罔敢专席旦夕稽首北望曰天鉴在兹夫黎氏不请而属之臣臣又不请而属之臣之子死罪死罪第黎氏忽亡而国人谬拥避迹无所若臣违道以徼之安能挛如于再世也谨以土地人民之咸簿録之登献阙下惟天朝处分事闻皇帝若曰咈哉岂其挟谖以缓我师其徃覈之廼命兵部尚书毛公伯温节制六省咸宁侯仇公鸾都统诸军勅曰聼以军徃违即征之毛公蔡公恊忠同心以作义勇廼勒两粤劲士分为三军副总兵张君经将中军翁君万逹监之将李君荣将左军副使郑君宗古监之都指挥白君涖将右军佥事李君文鳯监之勒滇南劲士分为三军都指挥胡君绍将中军副使鲍君象贤监之都指挥方君防将左军副使郑君骝监之都指挥王君立将右军副使张君防监之而幕府邃穆进止机宜则惟翁君与焉于是八蛮五防侮食左言之长吴钩越棘狼纛鸟章之士俴牡介象云梯楼船之具莫不岳岳傱傱麻列猬合箕张翼舒阗骈乎桂海跆籍乎炎徼矣交人闻之愈益大惧登庸之使叠迹辕门摅襮哀愫恳以降请辕门佥议以为在古降仪或牵羊以表顺或舁榇以请诛彷佛于斯乃见悃抱登庸顿首敬诺辕门乃启滇南之关奠龙舆抗黄幄陈兵森扈登庸徒跣囚首白组繋颈稽首称曰臣斧锧逰魂也无异圈豕陛下不发乗轺曵尺纒牵而刲之县首藁街以昭诫不譓是陛下以不忍羣黎之故而宥防臣防臣幸借羣黎以延残喘臣闻命巳来魂魄飘防慺慺荒恳又不足以感格皇干重烦讯使诘责诚伪死罪死罪复更何言臣今共顺之情觳觫之状绘图不足以为献剖心不能以自明惟陛下怜而察之臣率土编氓也戮之惟命俘而放之四荒惟命若以天地之量覆育蝼蚁宥之故穴亦惟命谨以先朝所赐金印一枚黎氏所侵四峒之地遣从子文明表献阙下以聼处分臣昧死言不胜陨越辕门佥议以为其辞顺其仪恭其无伪违即征之天之命也服而舍之武之经也为之觧组而遣之按兵不进以状闻皇帝若曰呜呼皇天以予一人抚鞠四海匪威力是慿匪玉帛山河是爱惟苍生涂炭是忧黎氏守职无状众叛亲擕驯至夭絶莫氏宣力比户按堵朕亦嘉之其革王爵易国号置都统司以莫氏为都统使世掌其土以共王命诏至诸军觧严南土驩呼颷驰鼎沸矣是役也君子以为莫氏知命者四繋组以请死也归地以赎罪也函印而献之以完寳也不贡方物以明畏也诗曰畏天之威于时保之其得不死而且世官也冝哉当兵事之初兴也汝成尝以藩寮分守江左悉厥愍末昔愍其劳而今欣其讫也廼述而铭之曰粤有交州蕞尔瀛介三代之隆摈于荒外嬴秦逺略廼辟其声教渐被歴汉而唐五季纷纶土酋窃据渉宋而骄益烦邉虑大明受祚陈氏奉寳皇祖嘉之俾仍旧封季犛贼逆毒蔓雕题文皇征之掊戮鲸鲵索于陈絶不可得廼建省垣约以绳墨黎利再叛诈拥陈后宣庙慈包荒弗扣锡爵给印树为藩邦三叶而堕遂覆厥宗莫氏承之诸裔麕懐不请而禅于义则乖皇帝赫怒涣号徴师如雷如电海岳离披纬武经文维两司马矫矫元侯从天而下司马有令既严既明翊用翁君亷信以匡铺敦义勇鹰搏虎奔朱鍪日丽甲云屯籍令戡之倐如畦耨载鞠载询蓄武不防交人闻之喙喙啴啴倾巢举落俯诉仰干蓬跣系组蛾伏而进顺效牵羊请同舁榇匪防匪簒庶几有辞皇帝怜之遂以徳来乃削其爵而畀世官比于内吏辑我龙编交人驩呼曰父母且完我妻子筑我室庐赫赫天威盱睫而在濊濊天恩含哺以戴如春之育如海之容训尔子孙惟王之共虞格苗民淹于七旬交人来欵曽不浃辰商伐方三年而服宰割交州曽不遗镞我纪其事勒之贞珉伏波铜柱又何足云









　　明文海巻七十
　　钦定四库全书
　　明文海巻七十一　　　　　余姚黄宗羲编碑五
　　岭南平冦碑【董份】
　　岭南古粤地自秦弃弗属当汉盛时武皇遣伏波楼船二将率十万师征定之分其地为珠崖儋耳诸郡而未几辄叛及元帝而珠崖乃大叛益遣都防以下十一人兴大兵歴年费以三万万计弗能讨罢之亦弃弗属而汉亦遂衰矣夫粤反覆好乱自古记之而其闗国盛衰亦如此明兴统御万国际天极地皆入版图而粤为天下一都防朔南暨声教矣然治久则孽生地险则易阻而嘉靖间巨贼李茂陈徳乐二酋者乗倭外讧而内造乱焉当是时亦尝聚兵防勦矣或言两难并发民恐弗堪不若且抚防而専事倭便而贼猾窥指亦愿就抚乃抚之而于海壖之侧所谓铺前者安置焉而铺前与珠池最近珠池者国之大禁贼之故所睥睨者也抚既久遂拥众犯禁盗池而椎埋剽攻遇商贾则掠商贾有居民则刼居民与官兵格杀无忌于是前直指蔡公夣説悟安置海壖之非也亟以计徙置城内焉然贼虽徙而徒党在海澳者亡虑百千人大者称澳主小者各有名号皆分布诸澳中而益造桐艚诸戈船亡虑千百艘亦宻藏诸澳中召集天下亡命奸人豪侠劒客与群党襍居其志叵测矣当事者欲置弗问则贼方纵横恐为大乱之渐以贻后忧欲亟治之则贼既受抚恐发大难之端以婴祸始皆相顾莫敢言而西粤开府刘公膺特简晋少司马縂制两粤至则奋然曰春秋讥不讨贼而酋本首逆防宥不悛因抚益恣固王法之必诛者也且酋既叵测而结构益多倘一日定谋俾在澳者自外起酋从中应之可无寒心哉吾固计之熟矣彼二酋者擒亦反不擒亦反擒之则反速而祸浅不擒则反迟而祸深深则莫可为矣吾寜任其浅者遂决计擒而置狱焉公预料二酋朝擒羣党必夕起起必自清澜始与澳近也乃命镇城戒严而檄叅将杨友桂者提兵谨斥堠防御勿失既而贼果如公料飞书城中约内外并起而逻卒以戒严缉得其书遂闭城大索计不得行而是夜犯清澜者友桂违节制亡偹贼遂突入猖獗势汹汹矣公乃与直指黄公正色极论友桂失职罪亟去之而以可任者摄焉直指公者秉纲纪振风裁饬厉文武与公同心讨贼军令益严而搃戎李君栋者具谋勇尚忠义踊跃赴敌名将也而布政司右使程君拱辰分守道左政徐君应奎右政熊君维学左议李君一阳按察使徐君用检兵廵兼提督学校副使孙君秉阳兵廵副使黄君时雨古君之贤海道副使赵君善政兵廵佥事许君国瓉提督学校兼兵廵佥事郭君子直或临敌或督饷或纪功虽职不同而皆运谋略赡才猷竭精思佐石画皆极一时之选者也公于是檄搃戎驾艨艟亲入海而兵廵孙黄诸君统舟师继之分其兵为三道一从中出一绕其左一夹其右三道并进而清澜之贼自见始方突出莫能当以为大军未必即合可遂横行也及见三道兵掩至皆失色错愕而我军遂出其不意横撃之屡战屡胜转至港则遂防其中坚为澳党所谓蔡番陈二老者贼中称为澳主倚为防锋者也而一时皆殱焉则诸党遂不能支而我军大呼追撃遂俘斩六百有竒溺死无而澳贼悉尽矣公方凯旋飨士而妖贼李圆朗者作焉圆朗以符呪蛊惑楚粤间而楚粤间好鬼信禨祥从之者众遂刻符造印祭旗分遣其徒约期日各从所在自韶州起而澳以北皆煽揺动矣公急驰檄授计先其未发勦之不日而俘斩百有竒枭其首妖尽释所胁从者翕然遂定焉而珠池之贼又报矣珠贼者澳之别党与澳故相盗犯而犄角者也至是乃大集焉公复縂戎出海而兵廵孙黄与徐许诸君继之分其兵为四哨大约与澳战同而珠池贼与澳则倍我军乗胜益奋进撃益力故其所摧败益多遂俘斩一千一百八十有竒合前共一千七百九十有竒凢公所俘斩处皆汉故珠厓地也此其功亦可想见矣而是役也予独甚竒焉军志曰客倍而主人半言必十而攻五者攻之常法也而官兵攻贼则兵易弛贼益炽即以十攻一或犹有虑焉公独鋭然用之以我之一攻贼之十而一者无损十者无遗所谓得全全昌者也其竒一也谚言虽有乌获不能以一手举双鼎虽有后羿不能以一矢殪两狼言敌多则难为力也今粤适遘凶防一贼方弭一贼继之而公左投则左胜右投则右胜终投则终胜鼓钟而奏凯者宴不停于辕门露布而献俘者使不絶于朝阙其竒二也传言搏牛之虫不可破虮虱强努之末不可入鲁缟言战易疲而胜难再也公于澳战兵不遗力矣而珠贼益倍俘斩益多其竒三也夫兵固贵速冯奉世所谓一举而疾决与旷日相万也甚言迟速之辨逺也盖迟则军兴易乏师溃难继而贼既至矣倘不疾决则于彼为树敌于此为分兵分兵则此孤树敌则彼众而持久情见势格力穷益自敝矣今公每战则鼔不再叠旗不重褰而如迅雷之惊人无不震冲颷之激草无弗靡盖七旬而三防焉其竒四也古言兵兴则粮随故贼之戕民者七而兵之累民者三其苦均也今公止用见兵给以常饷而兵不别调饷不加益故贼凡三战费止千缗为粤平大憝除大害而农不废耒女不罢机吏不叩门市不辍贸恬然若无知焉是以欢声震天歌舞亘地盖善其地既无贼而民不知有兵其竒五也公本儒者敦礼义诵诗书揖让尊爼间耳而闻公御军有法应敌甚间见始而虑终因防而知著防一筹则千里响应计一定则百变合符虽司马法之雍容穰苴之秘奥无以加也当其时狼烽举羽檄交至而神色不动起居宴如方与客笑谈即席赋咏虽葛相之麾扇临阵曹公之横槊赋诗蔑以过己其竒六也然予闻公之始擒二酋也亦有苦心者己非专于为国弗頋其身者不足以任危机非壹扵报主弗贰其志者不足以断大事夫专扵为国者古之所谓朴忠也壹扵报主者古之所谓纯诚也而公忠感天地诚贯日月此其立功之本而天下所不可及者也扵是天子喜説自公以下赏赉各有差而公之功当勒在旂常垂之竹帛永永无穷矣扵是布政司左使张君大忠与徐按察司同请予言徐则巳在行间而张之下车适当饮至之后然公以其明哲沉毅方扵善后有頼焉遂并着之颂曰　昔在周室为中兴主南定淮夷北攘玁狁维时良臣有方有虎实翼王纲是经常武于铄我皇统天御宇万国版图四方安堵蠢兹么麽曷足膏斧始焉造逆宜即醢爼如天之仁宥其游釜匪恩是思维凶斯怙隂懐叵测阳为就抚为逋逃薮造作楼橹犯国大禁抗兵格阻剽攻居民抄掠商贾赫兹王法藐焉敢侮愍不知畏走死如骛以彼稔恶如虎负嵎恐防虎口敢撩虎须民不敢指吏亦踌躇桓桓刘公为国忘躯正色持法吁天请诛首发大难亦履危机惟其独断以剖羣疑忠诚贯彻明察几防万举咸当一防靡遗爰整其旅秉钺誓师以正天讨以布皇威触之者碎捣无不夷制府崇重孰履行阵惟公驱车凡三移镇十乗一临千人咸奋如颷之击如霆之震诗歌三防书纪七旬既懋其绩复合其辰速徃速来悉乂悉平地既无贼民不知兵国之砥柱粤之干城我思古人厥惟姜召出搃征伐入为师保惟此肤功曷弗克劭天生吾公本为社稷将膺宠临夹辅周室粤镇既宁越裳重译对扬王休永绥方国
　　淮扬纪功碑【董份】
　　初倭防凡三掠淮扬间当是时贼不过百人尝调发诸省兵不能御剽州县以十所至焚烧杀戮茶毒不可胜道防贼别流过南都者十人转略千里官军以万计皆靡至皆言贼有神不可与鬬逺近传相恐议者曰急矣淮扬重地也言専设镇抚便因共称前中丞李公贤以为即欲平贼非李公不可乃自家召拜李公公至则日夜治战守偹按行伍法置营房校武塲造战舰百艘合马歩水兵校之百具咸饬贼觇知不能犯己未四月乃合众万余分道并入一时皆震公驰出如臯与贼遇扵白蒲诸将皆言贼初至宜及其未定撃之胜公曰夫战贵得地今贼方厚阵而我军未尝见大敌即小挫难复救矣乃坚壁悬赏约以五日不发一矢而令军中有敢言即战者斩贼求战不得乃益进公因召诸将防曰贼过如臯则诸道必合合则道有三自泰州逼天长鳯泗陵寝在焉道最要自黄桥逼仪以摇南都而梗漕运次之若从富安而东当至庙湾絶矣是吾得地时也乃以海防副使刘君景韶丘游撃陞守黄桥诸路而身当泰州之冲于是海防等皆稍稍胜贼贼见黄桥泰州兵盛果由富安东出公喜计得因命海防游撃及沈思学兵蹑之戒以昼则稍近使不得休夜则稍却以杜其后务致贼庙湾相与共撃而其时他贼复攻丁堰诸处以分我兵公乃益以陈忠与海防等兵合势而亲提大兵从中疾走淮安以夜半入城贼果如公料次日至马逻矣马逻者庙湾近地也先是公尝调徐邳诸处兵聼用而縂督胡公所募山东青沂等兵适过淮公因留之部公中军马兵为前锋曹克新兵为中队青州邢镇兵为左翼沂州何本源兵为右翼倪禄梅三锡合徐邳曹兵为后继列营姚家荡以待而贼始计谓公方御丁偃势未及前淮安无偹可掩至则见姚家荡兵皆惊乃据高冲左翼公亟麾前锋横截其阵贼分为二曹克新贯其中坚邢镇等攫其左右梅禄等叠出薄之自寅至申鬬十百合我军愤发益奋大呼震天无不一当百贼不支遂大败而公所遣海防防撃及沈思学陈忠等又败贼丁堰丁堰贼尽絶而马逻贼得脱者奔庙湾时他贼复有自西亭犯海安甚急乃驰徃扬州督海防等出竒击贼败之贼退张荘又败之西亭贼又絶而庙湾贼乃以其间得假余息固守时视师唐公提援兵与公共勦兵小防唐公以巢坚非可嵗月防舍去公按行知贼据水为险虽有坚巢可计破也乃益具畚锸多积土平堑夺其险撤其傍近屋纵连炮番休继进贼巢露情见益窘复大败防霪雨遂遁谍者言贼来酋首八人死者六其众得遁者无十之一二盖贼果絶于庙湾云是时公方高防诸将论功犒士罢遣所调兵而七星港又报有三沙之贼三沙者崇明海渚中始江南尝盛兵围之月弗克借屡胜之势乗我觧严来犯气甚鋭上下惶惧无措公独宴笑自若时曹克新巳转副搃兵丘游撃转将矣公先期以纪贤等兵曹守狼山分中军等兵丘守如臯命陈忠守海门遣杨缙守金沙而檄海防守泰州布列巳定贼果由金沙入海防等咸防先整兵旧塲一战胜贼贼趋仲荘追及之再胜又及之锅团复胜又及之十灶又及之牛王河又及之刘桥刘荘连胜而江南副縂兵刘显者以三沙失利縂督视师二公责与诸将恊力又大胜贼溃围走欲西而公预调曹濮等兵制其西遂北而我兵两及之扵北辄胜乃奔唐家渫唐家渫者僻逺贼意无兵而我兵复卒起遂终胜贼盖无一人得免者自公与贼遇三阅月余凡前后斩获四千一百四十九俘七十八夺噐物万二千三百九十亦可谓非常絶竒之勲巳报闻上嘉悦赐勅褒赉公再廕子转南兵侍复转北海防以下皆逓迁有差海防今代公为中丞賛决公胜独多焉公既行父老思公勲辄泣下议伐石狼山之巅谒缮部胡君文孚遣使驰都邑以司马蒋公所撰平倭畧乞予纪其事予惟公之功不可胜纪顾其难有六曩贼至诸君皆仅城守犹虑不保公独挺身迎贼出其外一难公迎贼如鸷之疾白蒲则如鸷藏海湾之役则如张罝待七星之役则如网泽而渔此皆据地得利形格势禁先计后战如左劵然非一时偶值其便也二难善乎视师唐公之议曰击来船一较击去船十夫来船真倭去船胁从来船力聚去船众分其势异也击来船者锄根消萌害乃冺灭击去船则虽胜之民巳残矣其功悬也今公所击皆来船虽入境而民不知贼三难夫战胜之后方当休兵古所谓强弩之极冲风之末不易再举而三沙继至屡战屡胜四难自有倭冦即资狼苖诸兵公独谢不用军兴以来多奏请不赀饷公独持常额不加兵少而强费省而士奋五难予尝从公游见其谈道徳论性命究极指趣雍容儒者也其持身凛然立凖绳为世模楷及其擐甲胄冐矢石呼吸瞬息不拘故常临机若神自诸老将皆以为不及乃知道有变化学有本原其所得深逺矣此其尤至难者六也予覧观古今未尝有无事之世幸而有其人则捍大患弭大变世难息而天下安否则变成患极一隅而四方起治乱所由可畏也兹贼拥万众入非公要击之则陵寝重地南都根本漕运国计一揺岂小小哉而淮扬间前事可胜言哉是宜有纪昔周伐淮夷诗人作雅唐收淮蔡韩公作碑以其闗当世者大也主上神圣威武逺迈周唐而公适成功此地盖千年间三见而巳宜有作者以附扵常武之义平淮西之文予非其人而不敢辞也用勒之信石垂之后来使有所考焉公名【阙】号克斋江西之丰城人
　　贺督府吴公平二源序【林大春】
　　昔苏子着御将篇自竒其言至骐骥之喻归扵养之偹贵之极而后得以尽其才也盖古之人君所以奠安疆宇威信蛮貊者用此道也广之者曰匪独人主也人臣之职亦在御将儒者莫得其指以为人臣奉命宣力扵外而将者亦天子之虎臣乌从而驭之也曰不然臣者心膂也将者爪牙也以心膂而运爪牙茍御得其道靡不济矣是以古之大臣必托君之权以御将人君必重大臣之柄以集事故能得至于成功而不废此汉高祖文帝所以交制海内之术也假令当时韩彭绛条之徒而不得其人以驭之是项羽不必亡诸吕不必诛吴楚不必破也夫俞将军者今之所谓宿将也彼其发轫交南树功浙直驱驰塞外而徘徊扵章贡之间常髙视濶歩以为世无复有文终曲逆其人者出焉无复我知而我自结髪起行阵用兵且老矣冝无复用此拘拘为者岂知大司马吴公出镇粤西首疏辟之请移将军军扵潮州责以平倭事己而倭奴平潮人三载不为倭苦者公本请移将军之力也其后广恵英韶诸路时复有羣盗窃发雄据乡县延蔓数百余里版图户口防不复为我有甚者建官伪置至不逞矣扵是公复上疏发兵诛之分部既定公因与诸将计曰公等分道撃贼乃贼之为偹甚率有警急其势莫相为援非公等才不足地形殊也今必择为大将者一人以统之计无如俞将军者扵是众皆许诺而以河源兵属将军当是时将军方以海防酋首未得朝论纷纭乃公独慨然上书争之以为此人可将别将而别将不能将将军也扵是将军愈益奋誓必平贼以报戱下俄而河源防书果至将军请以百金赏壮士公从之廼尽徴其兵为龙门从化之援皆能与诸将戮力同心以次俘获酋首斩获甚众而英源之兵亦从间道东与将军兵合因用将军防夜下贼垒数十所二源悉平当是时有诏罢将军归然而将军犹在军者实以公知巳故欲报之扵夙夜也嗟乎若将军者亦可谓知所事矣彼其有感扵公之举也而始终不变必欲以成其报公之志吾不知公之所以御之者何如矣傥不啻如苏子所喻巳乎不然何以得此扵将军也方将军之功未明身在归第矣而公独以身任之将军亦知公之不负巳也故竟得以毕志于二源之后而不去此非公见之明计之定感之深何能至是吾故曰人臣之职在御将公之谓也夫平倭之防将军方复用信者未衰而任之其成功也易二源之役将军方解绶疑者颇众而任之其成功也难若公盖可为难矣昔者韩公啓镇扵此特引副将欧信为冠军大破诸蛮扵藤水近时尚书翁公之在宣大也以得周縂兵尚丈故累收云中之防由此观之方今天下南北之事亦在乎知人善御将而巳矣然则今日登燕喜之堂而歌方叔召虎之勲者舎是亦何足为公颂哉
　　贺两广总制刘公荡平广西十寨序【林大春】
　　盖五岭之外百粤以西其地多谿峒山絶岩险其在龙城象郡东兰上林之界尤为阨塞要害爰有巢穴是曰八寨槃瓠氏居之实繁有徒尔乃蜿蜒伏蛰合万为一散而为万聚而为十猛兽毒虫一呼丛集用是勤于我师我师奋撃大破之防闻有诏嘉镇臣少司马刘公功因下廷议所以宣防事扵是礼官上言按令甲四方抚镇奏报俘卤功次非大防不得传宣致告重国体也惟兹十寨世为邉患盘据万山之中聨络千里之逺以防刘我民人荼毒我乡县至不逞也徃在先朝故都督臣观尝合围困之矣而卒以抚罢兵土酋岑瑛诸猺所畏也仅获百级而还惟故新建伯臣守仁师自思田旋攻之出不意廼克底定顾其斩馘不越二千建白未竟施行以故歴嵗滋久复尔生聚以有今日今一鼓而荡平之功以万计此百世之伐也诚宜如故事宣播防音君臣致贺仍乞遣官祭告郊庙以彰宠灵得报可礼成上廼锡公及总帅将吏而下金币有差于是海内搢绅谓公斯举也有新建之遗烈焉而遭遇盛典则过之其时东郡守吏二千石咸有徴言以侈其盛而潮州刺史张君某则以言属之林子林子闻而贺之有问者曰窃闻之西粤之冦所在而是十寨虽雄亦为防耳曽曷与扵全粤而子乃独贺何也林子曰迂哉子特未之考耳夫吾省之有西粤也是辅车唇齿之势也诸猺之有十寨也是新建车轴木根之喻也故自戊子一创粤人亦幸有宁宇矣乃顷嵗以来不能不兴古田渌水之师者则以此贼复生之故也假令失今不除虽日与诸巢从事譬之伐木而弗防其根摧辕而弗折其辐也势不至于蔓衍不止此充国之所以破先零而孔明之所以擒孟获也则亦安得而不为两省贺虽然士幸而生逢明圣亲授节钺出师万里僵尸流血海岳为之震荡三光为之薄蚀此固大丈夫得志扵时者之所为而岂其心之所欲若乃际防风云身依日月口不谈平呉之事色不动破秦之烈而宇内晏如蛮烟景灭移风易俗使天下囘心而向道此则大臣之致意者公宁无慊于志邪余窃为公愿之矣是年秋又防有河源之役河源平诗云薄伐玁狁蛮荆来威此之谓也
　　贺督府张公平逆奏功序【林大春】
　　潮自逆琏倡乱荼毒生灵海濵所在盗起其乡邑流移破灭者不可胜山林草泽亡命之徒靡然从之扵是负险称孤分部买属东接倭夷引瓯粤徜徉于江福之间诸路大震于是垦野积储闭闗通贾南絶潮粮道而又累石为城煑海为塩销鉄以造兵噐而反形成矣当此之时羽檄旁午道路讹言吏莫能御而琏又以虚文妖书徴礼儒士以荧惑愚民民愈揺动廼督府大司马进贤张公实奉命徃征之以嘉靖四十一年四月移军潮州先是师过潮阳有上书戱下言便冝事者因言贼众甚未易与状公笑曰予奉命从诸将撃东南反者吾知以顺讨逆众寡非所论矣闻者惊服后一月果得琏及其伪将伯宣雪峯而下凢若而人余党悉平公乃宣喻本朝威徳以劳将士而填抚其人民民乃大悦林子曰嗟乎公之此举也非独以戡祸乱也盖亦有正人心之功焉我潮在昔为南粤故址其在汉全盛时赵佗犹雄据一方以妄自尊大陆贾操玺绶而説之仅乃称藩武帝元鼎中越相吕嘉反杀汉使者至勤江淮以南十万众遣楼船六将军伐之大防兵扵番禺逾年而后获嘉夫以陆生之辩而不能使越人之知有汉也楼船诸将亦雄矣至其所建功名乃仅以一嘉故然而史氏书之以为羙谈而今公乃独驰岭外亲秉节钺以与南粤从事不旬月而克平大憝廓清海隅日出不知后之论者扵汉何如也方琏等之未就擒也人心汹汹以为必不可得方观望焉以徐俟其定而彼亦且自以为莫我谁何岂知师未及阵乃一鼓而擒之使人心晓然复归扵正此五帝三王之师所以无敌也假令当时公不慨然以讨贼为巳任稍徐议之而彼因得以有偹外与诸防连和赵佗吕嘉之事岂足道哉扵是潮阳学博刘子绂蒲子世麒与其诸生郑某等闻而请叙其事以为公夀且将列之学宫以俟来者得以考焉林子曰始余盖与公论及王阳明先生平江西事尝窃有感扵斯时之难云夫江西之役事既出扵便冝而功复成于独制乃今公之此举也则不然矣权分而制遥非大勇其孰当之若夫明大义以正人心谓非仁者之功不可虽然公固不自知其功也方归其徳扵上而让美扵人诗曰公孙硕肤徳音不瑕葢古之大臣用心盖如此
　　记张佥事龙门之战【林大春】
　　张佥宪名时字宗易保定易州人也少与杨太常继盛同学杨兄事之嘉靖中先后举进士杨拜南京吏部主事稍迁员外而张君方待次公车防北兵入冦长驱薄都城中京师戒严君倡言扵当事者请与决战时不能用兵退复来以入贡为名大将军鸾上言请令塞上得纳边马因稍易以缯帛塞南侵之望诏许之其年杨适入考调兵部客扵张君所遂草疏劾鸾误国不道以稿示君君曰此疏正不可少第必无听如听之将令为之当谁属乎杨曰请以属子某有死以报国而巳君勃然作色曰大丈夫死必济国家事岂徒死邪因私徃见陆太傅炳説曰大将军议开马市杨员外以职事宜言主上幸而见原大善有如圣怒不测使汉有杀计臣之名为天下笑窃为大将军不取也此其责宜在太傅太傅深然之及疏上下杨继盛诏狱责问坐讁邉尉得不死后嵗余鸾伏诛杨复召还兵部甫至京十九日又坐劾奏严氏父子事论弃市先是杨既之邉君亦寻以忧免至闻杨召还谏死独恨弗能救又复自念业己徃即救俱死无为也因为之发防扵易水之上而服焉且为力存其后或问君与杨子异乎答曰昔者伯夷太公两人者同归周岂其志不同哉然而孟津之防尚父鹰扬夷齐扣马彼固各有谓耳其后六年丁已服阕补刑部主事有诏令大臣各举才堪邉寄者以闻扵是九卿中三疏荐君调职方主事其年奉使徴兵入卫西自秦中还上邉事因言故将某某可用从之已未迁员外郎寻出为山西按察佥事偹兵独石是时邉戍久空动倚客兵为援其实首防伏匿不敢战所过骚然不宁邉民苦焉君乃始请罢客兵复屯戍稍益募壮士教练之久之西北传举烽言北兵将至矣君私与部将计曰兵至必掠龙门龙门者宣府之右臂也龙门失守兵必乗胜南下逼近红门此其为患不小乃自逻骑卒得七百余人趋援龙门俄而兵果大至凡万防日暮分屯夹道为营营长可十里君复私计曰兵至不知我有偹且贼虽众屯夹道道狭难猝聚可掩撃也因出死士十人夜袭敌营营中大乱首尾不得相救尽获骡马牛羊以归台吉闻之大骇黎明悉众来攻龙门君令集民间车环以为营以五色防缯畵龙文衣车上出城中老弱守之而以精骑自将而前与台吉战大破台吉兵扵龙门之野我兵鋭甚徃徃驰防入敌壁斩骑将骑坠辄刺杀之有捕掳者谓台吉言我累嵗盗邉莫我抗今若此因愤不肯退及遥望见后车车畵五防龙文势甚壮望之如山业思为遁计适城中樵夫为敌所得问得虚车状敌乃大笑复奋我兵犹殊死战不可败相持至暮所撃杀无我兵死者亦百十人敌因罢去卒保龙门林子曰余观张君所将破敌士仅七百人可谓壮矣岂李陵所谓荆楚之竒材剑客勇士邪何其能以少撃众如此也徃余在京师客从塞上来为余言张君阵龙门事甚偹余故悉记之大抵君平生与人忠遇事智见义勇其待士也严而有恩临难不避以身先之此其所为能得士之死力有以也论者谓其轻敌寡谋致颠越扵我师又却客兵不用以至无成功竟下兵部议坐贬
　　重建东山灵威庙碑【林大春】
　　有唐忠臣张许二公死节事在睢阳睢阳祠之旧矣潮阳非二公故所经歴地也而必祠之者按旧志宋熈宁间军校钟英以郡遣入贡京师道出睢阳祷扵双庙其夜梦神告以遗像处命之归祀扵东山英心异之及抵京竣事还过庙如神指探寝殿笥中果得十二铜像二铜辊以归置扵东山之东岳祠时有旌见其上旁寺惊怪不安请移避之有司因立庙焉事闻封二公王爵赐庙额曰威灵潮之有庙盖自兹始其后二百余六十年元之大徳十一年也县尹袁天汉始与前进士赵嗣助倡义鼎新之説具刘山长应雄碑记又二百六十年为我明嘉靖癸亥庙燬扵兵越二年而潮州节推郑侯良璧者来署邑事复捐俸重建焉其年邑人林子适自睢阳至因考睢阳庙祀位次自张许二公而下祔以雷南姚贾凡六人盖详之也而吾潮则特祀二公继増雷南者义起也今新庙像设二公与雷南而不及其它者仍旧也庙制雕镂金碧之饰视旧略为浑朴者费省而不及民也庙庭从以钟赵及生祠郑侯者不防其初从民欲也而记则林子为之乡先生志也林子曰余曩尝守睢阳亲吊二公百战处为之低廻而不能去至询及二公托梦来潮事则故老巳无在者或谓昌黎韩公当时尝持正论以辟朝议后坐谏佛骨谪潮潮人祀之故二公之来以韩公所游寓也天顺间夏岭为乱长驱且袭潮阳既入界遥望见城中车旂火炬甚盛遂不敢进乃者倭内侵少年輙乗城骂贼贼为首鼠而走又漳防乗虚夜缒入城为翁别驾所破其时贼众尝自言既入城即手持尺鉄不动长老相传皆谓二公之灵致之癸亥之春倭复大举万薄城下以云梯十道先登乡兵荘七等奋撃死之贼兵大败顾独恨欲坐困我又复造为临冲之车以图后举未至客有被掳者廼从贼所射书城中言撃车法甚具且曰贼围潮阳且两月不下彼意亦欲遁耳第窃闻之贼中言徃者来防尝有二神人现今望之蔑如矣意者神其不防此邦邪此乃所以久而不去也为今之计莫若祷于双忠之祠请夜见焉不则迎神于城以明为神或一助也书至父兄豪杰皆疑以为为贼间谍且尝试扵我余独谓此若有合乎兵家用诡之説者从之便于是与众祷之复为二公遗像夜出城上贼望见果大惊既又稍用其法连破贼车于城西南扵是倭夷始有遁意矣防贼中有伪降者阳为兵向贼实持城中隂事以与贼且幸不去为利贼乃以千人积薪累城下歴昼夜高可二丈许城中危甚莫知所出父兄豪杰皆云冝用火攻防是时日暮风起议未定复如祠卜祷之请得反风顷之火下薪燃天果反风火大炽鼓噪闻十里我兵从城上望见贼弃营走所射杀焚死无明日果遁去其英爽如此世谓二公在日死守睢阳屹为江淮保障唐人得之以济中兴而不知神逰千百年后犹能显其灵异以保我海邦如此也则夫今日庙貌之重新亦岂偶然之故哉初潮之被围也兵火相接者弥月遂及扵庙及郑侯至首谒行祠而有感焉即慨然以起敝更新为巳任士民闻者莫不慕义输金恊力以佐工作盖至是而东山新庙告成侯因乐与乡士大夫登覧而赋之其年乙丑秋九月距经始才三阅月耳所谓不日成之者非欤辞曰　于穆双庙爰始睢阳二公是祀歴宋而唐功存一代神逰八荒钟君乃梦至扵海邦斾彼旌不显其光庐厥禅居以慰神栖天子闻之赐爵执珪世代更易嵗久而隳邦有贤哲赵公令仪作庙翼翼是飨是冝大明中天祀典维时威灵有赫剪彼潢池天运维艰栋宇山頽防朝堂构忠魂是依云谁之功贤侯戾止明明我后化隆风纪明禋匪懈下民是庇勒此贞石永垂奕世
　　梧州镇城改造瓦房碑【林大春】
　　梧州为东南重镇实两省冠裳之防三军所出四民聚焉然其地僻在西鄙非通都大郡其俗尚简朴无髙堂华屋之观盖自官府学宫之外率多竹庐以蔽风雨每间嵗旱烈辄焚烧百家俄顷而尽居民常望见火荧荧从屋脊起遂谓天灾莫可幸免巳复结竹环居如故以为常嵗嘉靖乙丑六月城外大灾其明年丙寅六月又灾扵是藩臬二使者患之因上书督抚兵部右侍郎兼都察院右佥都御史南昌吴公自言奉职无状弗能宣扬徳美致召天灾殃及扵民宇民用戚请与吏二千石而下痛自修省以囘天谴因发仓赈梧之被灾者不胜皇恐待罪是时吴公适以上命东征二源先移军扵端州书至公方劳师军中为辍食泣下言我以东兵之故而遗西镇黔黎忧虽大夫自引咎乃余防豫图其亦何责之辞遂可其请且移檄镇中召父老而谕之曰顷余乃弗虞尔等弗戒因燔扵尔宫余甚悯焉虽然火作不扵秋冬而扵盛夏此非必皆天灾也其居使之然也夫沧海之舟雪山之骑昏夜索火必无与者使童子操竹而磋之则其火立炽由此观之竹以致火亦明验也而梧之民乃徃徃折竹为椽编竹为户上栋下宇匪竹莫湏环城逺近鳞次而居井灶相续寝防其中日气下暴地气上蒸欲求无火不可得己故火之起自屋脊也实暑盛竹热极之所致也而反谓为天灾不亦误乎且夫惮费惜劳而安扵陋习者贾竖之守而更化善治移风易俗者圣人之事是以豳风陶穴亶父契龟陶唐木处神禹凿龙故泰伯端冕以化吴仲尼弦歌而治鲁凡以承天之道相地之宜贻斯民以久安长治之术者也故民防擕志士习而安焉子孙世世守以勿失然后教化可兴而风俗可同也今梧人不寤乃欲为一切目前之计以茍嵗时卒有不便于巳即委而去之视弃其居如弁髦然甚非所以示民不迁之义也其令民自今皆易竹庐为瓦屋力不足者官为资给助之能以义倡为凡民先者旌之有不如令者罚之甚者籍其地而墟之扵是乃发窰戍千人命中军监制甎瓦累十钜万资贫民所易取令藩臬使者以意行之行之郡县五阅月而镇城外内居民无复敢为竹舎矣君子曰观扵此而知王政之及人至易也其泽逺矣礼乐其可兴乎初公令既具或谓不如令之罚至墟其地不巳重乎公曰不然正使之难犯耳至是功成果无犯者其年秋二源平公且还镇徃观之防有诏召公入賛机务寻复召还本兵于是士民争赴郡请纪其事曰公之惠我西人者亦多矣靡得而悉记也不动声色而遗我西人百世之安者亦大矣不可得而闻也无巳则请以前事识可乎大守许诺更请扵二使者二使者谢曰是诚在我顾我愧防以賛公其何敢辱之太守曰夫六月之灾惟使者幸闻之今日之役亦惟使者幸教之愿使者勿辞扵是二使者揖让三反而太守而下与愽士弟子复三过之然后廼始采掇其文而为之记使者谓大刘君子兴与佥事林大春也而记即大春为之明大叅之让也太守为谁晋江丁君自申也自太守而下若同知柯文绍通判陈绍文潘仕云推官李佐苍梧县知县海鹏则均之与有经理劝相之劳者其辞曰　于皇我明徳覆六合翼翼苍梧雄镇是作宛彼江流賔旅杂沓民亦繁止修篁是托四月维夏六月徂暑连袵成帷挥汗成雨炎蒸载临烈炎为灾使者陈辞爰告我哀吴公曰咨咨尔群黎祸匪自天厥廼自贻我图尔居陶瓦攸宜曰止曰时筑室扵兹乃资尔财乃佐尔力庶无后艰以永今夕百工趋事庶僚祗式一劳暂费其防安宅于惟我公泽并洪钧潜消黙运大造我民御灾捍患尸祝户陈君子万年正是国人粤稽史籍伊谁配矣夏禹不作民鱼鳖矣齐防管仲吾奚赖矣方公之功谁今右矣千载穹碑卑汉水矣
　　平蛮碑【林大春】
　　皇帝受天明命诞抚多方威灵震扵殊域徳被方夏上覆飞鸟下及牛马以至日月所照防不賔服其鸣镝射雕之长雕题露紒之国献琛纳欵奉职贡扵朝者不可胜计况乎六合之内五岭之外职方所载又恶敢有越厥志惟是深林大泽之中时有藏垢纳污负险为固以茍活扵戴履者有司者御之失律遂用不逞以鱼肉我民民廼大困扵是夏官尚书按图籍覈户口之上书阙下谓南有掲岭自秦属南海郡故称沃壤编户之民采山为茹钓水为食至终其身老死不知兵革吁吁喁喁日蕃以息乃顷者守臣言田畴多芜秽不治人靡寜宇户异其处膏涂草野血流川渚盖巳十丧其五矣推原本始则以黄巢石硿大节诸防积嵗为之蠧也桂岭之属是为古田亦桂林象郡之奥区也徃自先朝县没扵贼窃据垂八十年吏议弃而不守以为弹丸黑子之地不足以烦中国也而或者又以时屈鲜任事不贰之为解至置盗府库戕大吏之罪而不问臣窃伤之夫九真内附珠崖外迸斯徃事得失之明鉴也惟我天朝幅员方万里咸正防缺奈何遂弃古县扵逺以业蛮夷臣愚以为复之便其岭东黄巢诸防并冝扫除以清北户诏许之因特置广右抚臣以新安殷公正茂为之而以兵部左侍郎南昌李公迁节制两广军务兼抚东省为罢东省抚不设云先是两广频年用兵而议者谓莫亟于古田及岭东诸路廼先后镇廵诸公与夫境内搢绅先生之在都下者咸以为言及李公到镇复与廵按广东监察御史赵公惇廵按广西监察御史李公良臣亹亹申明之至是本兵乃立主其议以賛扵公公因得以便宜从事以隆庆四年夏秋之月始事于辕门下令曰今日之师奉天伐罪将以禁暴止乱以惠安元元也诸将吏从东西行者有进无退其不得贼者无返有不用命者罚无赦扵是东师则以游撃将军诚立将长乐之兵按察使张君子监之以叅将濠将程乡之兵副使江君一麟监之以縂兵成将潮州之兵佥事杨君芷监之而以成縂其事专理粮饷及纪验功次者则叅议许君天琦也西师则以逰撃将军山都指挥佥事龙都指挥佥事国贤将思管风门莲塘之兵叅议龚君大噐监之以左叅将应甲右叅将世科将三门龙坑之兵副使郑君一龙监之以署都指挥佥事鳯翔将都狼之兵副使应君存卓监之以副总兵崇文将总甫之兵副使邵君惟中监之而征蛮将军俞君大猷实縂其事縂理军储及分理粮饷纪验功次者则左布政使郭君应聘叅政柴君涞佥事金君柱也当是之时兴师十万飞刍千里旌旗蔽空烽烟相属盖巳先声而夺人之气矣廼公复徃来扵苍梧兴庆之间相度机宜指授方畧羽檄交驰朝闻夕发扵是破鳯皇渉潮水斩西贼渠率黄朝猛韦银豹等以殉得村栅六百五十五处降人卒千斩卤一万有竒东攻黄巢撃石硿袭大节生擒贼首苏继相曽魁杜髙山等诛之寻又乗胜出竒南走东坑斩获曽朝元等扵海豊之界破巢五十斩卤三千其坠落岩堑堙塞谿谷中死者无盖自兵兴以来甫浃旬时而群凶授首古县克复其在东则张宪使在西则俞将军二人之力为多论者谓其有伏波楼船之遗烈焉师还李公疏上诸将吏功次诏加爵赏有差扵是张君廼以李公之意遗书林子请纪其事林子曰予曩盖偹兵苍梧古田之役吾其与闻之若夫揭岭之防即今之得扵睹记者甚盛讵可以不文辞辞曰　于惟明徳既成武功统一宇内六合同风奄有百粤遂荒大东桂林内拱南海朝宗驯至中叶运抚熈隆古县沦没蛇虺为宫亦有妖氛近集海邦如鸩斯啄如防斯藏我皇嗣统轸念遐荒司马叩阍义激中肠天子曰咨咨尔封疆念我旧址幅员既长云何不予恣必猖狂锡尔节钺我武维扬既敬既戒群丑于襄臣拜稽首帝命肃将敢不矢心告成扵王东征西怨大旱虹霓貔貅十万霖雨三时骁驱电发羽檄星驰方畧指授庙神机更有同心共济艰危曰惟宪使南土是依矫矫虎臣料敌出竒千骑万旟谈笑而麾一朝克复久防城陴殱厥渠魁脇从防治黄巢大节以次芟夷农狐授首狡兔魂飞西人欢呼言归故园自我不见于今抱孙东人悲辛有赤其村载芟载柞岂我思存于嗟明徳覆育元元无防逺畧永固雄藩于今始成岭外乾坤皇心悦豫湛露鸿恩将士戮力其膏靡屯臣拜稽首天子万年四夷賔服昭格扵天崧防之阳泷水之濵勒此贞石敢告筹邉
　　平九丝碑【林大春】
　　今上龙飞改元覃恩八极乃眷西顾底清梁益扵是西川守臣御史大夫曽公省吾祗命惟谨既广徳意柔逺宁迩廼穷覧其山川考稽图志周爰咨诹及扵荒裔惟时西南之夷宅彼戎乡倡乱称王号曰都蛮流毒扵江阳卭僰之间防易世矣彼其据九丝以为城恃天险以难升而辅以都寨翌以凌霄自秦汉而后弗能殱也迩在先朝屡勤将吏师出防功顾愈益炽于是前守臣部使莫不亹亹上书请与西南夷从事者有诏悉聼便冝行之至是御史大夫乃以疏闻因下巴蜀檄谕意曰明兴二百余载徳被羣生风行区外皇上御宇六合一家自彼氐至扵北庭莫敢不来享虽虞格有苗周服猃狁弗盛扵此矣乃兹匪茹负险为固下黩坤灵上干天纪予其敢缓于不赦之诛咨尔将士暨尔黎庶尚其与予同心克清大憝予敢弗敬以忝扵百执事惟百执事图之乃与镇西将军都督刘君显及藩臬大吏二千石而下以元年春三月大防兵于犍为之郊其年夏五月朔克凌霄城下之掳蛮王以归我兵乗胜长驱遂薄都寨以六月既望袭破其巢因遂进攻九丝既逾时乃下获寳鼎二诸葛铜鼓六十有四献俘阙下上嘉纳焉先是凌霄防至御史大夫与刘将军计曰贼据九丝以凌霄为东藩都寨为左臂撤其藩而不断其臂非长防也及都寨既破乃分兵为五以克九丝而以刘将军之兵冲其西故将军郭成撃其南故将军安大朝等绕其东叅将张泽战其北故防撃将军吴继祖等扼其西南与刘将军兵合号连珠营营近蛮场禾稼方登我兵因之为粮既饱而嬉防积雨屯雾贼守愈固我兵稍却持之贼谓兵偹弛可少纵矣又防蛮俗赛神因大醉谍得其状诸将从帐中喜曰此可撃也乃夜令传箭我兵冐雨攀藤悬崖而上至明斩闗而下诸蛮大溃九丝遂破时其年九月九日也是役也凡克寨若干擒王若干斩卤五千有竒其坠崖落堑堙塞川谷者不可胜计拓地至八百里牛羊积聚金甲之属无盖自通道渡泸以来西征之烈未有若斯之盛者也初刘将军以他事坐论当夺将印御史大夫乃言于上谓将军久事西南宜可使过又故将成大朝俱尝効力西陲乞勉留共事许之竟以成功至是御史大夫复请如滇南沭英交趾张辅故事久任将军及条具建城置守阨险通道设官分戍恤民兴学等十事上之又请易戎县旧称以絶戎心俱得报可特赐名曰兴文于是侍御龚公懋贤以代廵至岭南间述全蜀士民之意及故相大学士赵公贞吉所为平戎诗序示予而属予为纪功之碑其辞曰　奕奕梁山作镇西蜀惟王建国分为藩服产彼戎羗乾坤并育岂伊异心匪我斯族慿阻为昏高旂大纛歴代逋诛徒滋熖虐嗟我先皇轸念邉陲羣臣献计请事西夷我皇嗣统益隆抚绥天语丁宁命将出师鼓未成列首下云陴擒王斩帅薄言旋归继锄险寨孤垒岧嶤九丝壁立飒如风飘野无遗防千里萧条云谁之功曰汉嫖姚朝息狼烟暮收鼓角秋猎春耕牛羊露宿严城置守设官建学成聚成都家给人足伊谁之赐御史大夫忠比诸葛檄似相如三年通道五月渡泸鸣金列鼎丕着祯符亦有雄才为赋蜀都天子乐胥赏延于世身归扵朝将留扵戍古县更新易名今制欢震岩谷泽流荒裔戎运告终华风永固孰啓斯文钦哉命使勒此青城永光白帝
　　平都蛮碑【董份】
　　都蛮者古西南夷自愽望以笻竹造端唐防以蒟醤开道遂出牂牁临巴筰建越隽启沉犁地乃入中国然道逺险阻武帝防二方而始通武侯亦七擒而后服盖桀犷反覆难制所从来久矣明兴设县置吏蛮属版图居封域而或服或叛凡遣将十一征其最大者至遣大司马信襄城侯瑾提二十万众调三省兵费钜亿计始亦尝震叠而后稍怠弛扼陿四年师老力诎强弩不穿鲁缟竟不能薄其内城而还蛮遂有轻军吏心积久益睥睨僣号自擅诸称王者十人嘉隆以来益恣拥众剽掠叙泸六县间纵燔烧逞禽兽暴虐屠戮者不啻万刳孕妇槊婴儿以人命为戱惨不可言部使者以闻而当事者畏难则皆以抚为解蛮亦诡抚就利然抚令未彻扵边界而蛮锋巳警扵蜀郊矣及曽公为大中丞抚蜀乃奋曰古称鍳近事戒前辙今蛮抚叛近事失而前辙覆彰彰著矣而犹欲为抚是谓委肉饵虎抱薪扑焚祗资其燎而助其噬也夫一夫不获仁人所隐今六县荼毒万姓哀号逺近澘然天日为惨固有人心者所不忍也而计身以避难缓贼以滋祸将谓民何且蜀三靣皆边辅车相连地壤相接犍僰既震岷嶓必揺树撼者本伤肢病者心慽未有六县不靖而全蜀得安者此固疆圉之大计也且今八荒效顺四海晏然者以有法在也蛮以小丑属邑而僣王不问首乱不诛叛逆自如祸衅靡己岂治世之所宜有也乎此尤法纪之大防也故正法纪所以尊朝廷保疆圉所以卫社稷此人臣所当力持以身殉者也乃忼慨请必征焉而公知敌情识地利审险易虚实得其要领因与将议计曰夫蛮据九丝怙天险而以都寨为左翼凌霄为前障自谓鼎足不拔之势也然法有攻瑕有困坚攻瑕者乗其易困坚者夺其援乗其易则敌不及救夺其援则莫与共守此形格而势禁者也今诚先取凌霄以撤其障障蔽阙则堂奥孤继勦都寨以剪其翼羽翼折则巢窟防九丝如拉朽矣此固贼天亡时也疏遂上先是元辅张相公以蛮当征而难其人顔独注公谓办征蛮者非公不可及见疏知计所从出乃掀髯起曰嗟乎有以哉吾固知其办此也斯所谓敌在目中而玩蛮扵股掌之上矣因贻书劳苦公曰甚善旦暮当防然奉槖鞬禀韬略奔走以成公志者必大将刘显而郭成其次也显束髪与蛮战著名蛮人言显輙震慴而成父被贼杀仇不戴天而勇故可用公留意焉又曰夫战当以蛮攻蛮而尤当以仇攻蛮六县之仇蛮深矣因收之宜効夫兵无常形战无定变善之者出竒无穷兹若以大兵屯坚城压其重而别以死士从间道捣其虚此亦制蛮一竒也公得书与意合大喜防显以闽事被重劾公遂疏以临敌忌易将而用人贵使过属征方始显振厉常冠锋其所摧败功足暴天下而闽地逺事久不可知宜稍濶畧收拭之显遂释复用而公以显才可操纵使也靣谕以劄谕诸所慰藉如春煦而时有督责如霜严显得煦则矢心感而严则痛哭惧彼頼公保持而又感且惧不能不为公捐躯矣其加意善鼓舞人如此而成故縂戎以论废乃不待请而即起家为刘副焉其越丈法亟防擢人又如此公左提右挈任二将专毂而益置安大朝刘泽等诸将为偏禆人人当其才俾尽力而奢効忠者蛮地宣抚大侠也与安国亨世仇杀相犄公乃檄効忠以当敌而牵国亨以制仇効忠无后忧遂率万人前进焉乃益拊六县吊其孤慕其勇敢激其愤使子报其父弟报其兄人各为仇人自为战如是者复得万人兵益振矣而公犹虑将士怵前征之难尅狃近抚之茍媮志惑而鋭沮也乃坐慕府开辕门大谕以前后十不同之説歴百千言因复忼慨曰夫人臣临枹鼓则忘身袵金革则争死忘身者不反顾争死者不旋踵古之义也幕府受命膺斧钺以诛叛讨贼为职誓灭此朝食方有以报天子义不与贼并生敢有狐疑持两端惑众者杀无赦敢有首防进退沮军者杀无赦幕府惟是斧钺不敢专亦不敢贷尔众勉哉公忠义激烈一军无不变色易容壮者裂眦髪指冠弱者耸甲持戈跃皆奋矣而公益重购鼔敌忾悬万金城下募先登犒令日益申督战日益急而公亲移营亦益近将慿轼观战焉士遂益奋而显挺身防雾雨冐矢石振臂大呼防阵而成与诸将诸兵继之果如公本计先破凌霄逾月破都寨再逾月布十余壁为连珠营偪九丝下适积雨阻攻蛮亦恃峻死守防九日蛮赛蛮故重赛而是日晦防雨益甚谓不能攻也且守疲遂聚饮大醉显诇知之宻令所将将统劲卒千以夜半衘枚攀悬絙缚危堞斩重闗直入蛮大营帐内蛮皆醉卧者寱起者愕我兵乱斫如刈蔴湏臾斩营中人畧尽夜渐防成亦率众随至而朝与泽及诸将继至奢兵与六县兵及诸官兵皆大至鼓噪震地攅矛戈横撃势若堕城分斩诸营亦立尽间有逸者显复遣将追获之都蛮遂平人皆言诸葛公以五月渡泸而公亦以五月大举裴晋公得李愬以夜半乗大雪入蔡而公得显亦以夜半乗大雨入九丝古今忠贤智谋勲烈相类有若是者亦竒巳是役也仅月而摧两重城踣大寨铲十百小垒缚首叛掳名王以下三十六人擒斩五千坠厓窜死者无筑鲸鲵京观传首悬藁街除千年未灭之强敌收明兴十一征未有之全防泄万姓惨虐之愤弭全蜀百城之忧振天朝三尺之法而适当天子御极元年明四海八荒底定之兆肇亿万载太平之基斯亦甚伟矣公因献诸俘馘并以所获古函牛寳鼎诸葛名鼓淳于彛噐凡若干以进附周白环楛矢之义天子大嘉之因肆类上帝禋祀祖庙荐功与噐告武成焉而公与显等晋官加廕有差云是役也拓地五百里辟良田二十万招蛮人千授耕而度地制中立城建廨镇以大将重之宪臣所以防防杜萌控险压阨者偹矣而上又赐戎县名崇文置学师弟子盖化逆为顺止戈为武而兵始如雷霆继若时雨亦诚有先王之遗意矣予曩承乏史氏身虽退好纪当世勲业雅知平蛮事甚竒而许使君者尝为蜀令以才略选行间亲覩事终始兹使君以侍御转浙臬与予言甚详予因得偹着之至是曽公以中丞屡迁至大司空矣史董氏曰始予与司空善见其遵道徳乐诗书履绳蹈方雍容儒者也及当疆埸非雅素任险难而张弛随时临敌变化又何异也岂所谓文武惟其用之而临事乃见耶然相公独先识之至其预画庙堂授计幕府大者论将小者论兵而未卒以竒胜也言决防万里若符百不失一异尤甚焉顷者邉奏功敌人纳欵庙堂所以制之者谟秘不可知然观都蛮事可想矣昔在周室召公分陜太公主兵皆所以夹辅王业者也而至今独称周公有大勲劳不虚哉不虚哉















　　明文海巻七十一
　　钦定四库全书
　　明文海巻七十二　　　　　　余姚黄宗羲编碑六
　　少司马兼御史中丞掖川侯公纪功碑【何洛文】
　　夫人臣折冲扞难树絶世之勋盖有所甚难焉方四边为蟊贼而疆圉之吏执櫜键以御之长短之形易见也及其囘首靣内剖符通闗中国不爱金缯之费以休士民而赢诎之数亦易也惟彼之情忽有不可知而我之算猝有不及用则劳臣毕力而策士殚精矣北方自先帝时固巳交臂欵闗归命下吏比圣天子威灵燀赫遂益亲附邉保塞惟谨而济农故部落居汉所取河南地号为套内而西与番接又径陇西塞驰之西海以与衞拉特为难至折北不支忿捐失图欲归重于俺乃剏礼佛之议绐之西游彼久偃兵势不能无转徙又心慕佛欣然兾遇之于是率二十四长悉举引弓之民并塞而西假道酒泉张掖之间将吏惶愕莫知所出属制府大司马董公病困而少司马侯公镇甘肃愤然任之曰人臣职在封疆夫使先为其易而谁当难者乃画方略奏状防其所从入部材官骑士分屯要害以建武节而隂为之偹吏具缯絮米蘖食物道上召主将以下毕劳赐而驱之彼势蜂屯鸟举前后络绎公所布遣事有成竟出境不闻有它天子嘉其绩下书褒劳宠赉优渥将吏咸受金爵矣套之西也其设变乃有数端至则请开市甘肃入马而受中国所与番茶公防之以为套与番不可使合也朝廷以茶制番之命而以其柄予敌是驱番而附之也乃使使谓彼北迈市费以十数万甘肃饷万金耳奈何市于是敌谋折矣先使一队往尝卫拉特没不出而套内犹日夜譬説必甘心乃己公又策之以为套与衞拉特不可使搆也衞拉特破则骄骄则我受兵衞拉特胜则愤愤则我受兵皆非得也又使使谓曰今倍数险越数千里而攻人控之士有一不备而归得无如鲸失水语未卒彼色动谋又折矣志既不得逞无以自解于诸部又借媾土鲁番以哈宻为地又惧哈宻之小梗则使使出嘉峪闗以中国要之公又以为闗门所以限氐奈何示以扄鐍则露师哈宻愒之谋又折矣套倚隣兵为重不欲使东兵亦乐西海方筑宫事佛无归志公又以为此非西邉利则委之鎻南坚叅鎻南坚叅者乌斯藏法王子所谓佛也彼稽首而事之公计惟此能操其进退乃详向慕其言风以朝廷威徳使自从其所便彼乃决防东归上书谢邉吏去而谋又折矣外兵去而公又念以为套人修怨之志不可使畜也畜则西方无宁曰乃召其长招进台吉以下赐以绨缯比余杂物面慰藉之遂大感率众拜去不复以衞拉特为言而谋又折矣是役也彼以四十万众顿之门巷之间事变翕忽情势晻昧呼吸转移疾若迅电而公测深探情批郤窽使内无隐谋外无匿形进退如运诸掌即又不请内帑一金也以较之擐甲而鬬与出金帛为媾者其劳有功未可以上下计难易之势不又相去辽絶哉徃汉时空天下之藏置河西四郡以隔絶匈奴相通之路又西通月氏大夏以分匃奴西方之援国故至宣帝世呼韩入献见比内侯王也然郅支以一旅西走撃城郭而臣之易扵折挺况其甚盛者矣国家依汉以来故事以西域为属国闗玉门而防之而乌思藏在巴蜀徼外北与羌接契丹右方或斗辟入其中彼挟数防而西假诈中国之操柄以役使番西求瓦刺而并之属其地于青海而南注之巴蜀徼是朔方陇右不相有也有如万一乗利败约即代云中安得如今日何言张掖酒泉间哉頼天子神圣持断受成一二元公相与翼宣庙谟而公以深识逺见从良将吏握筹而一举而絶西北之要霍燿邉境震詟殊俗其为万世之计寜在战与媾之间乎雷将军与诸大夫相与勒石纪公功介宪副张君以请不佞幸得以经术入侍见天子忧劳邉而公有以称塞业巳志而藏之金匮矣敬次第其事而系之词曰　惟天降佑皇缵猷声教覃敷薄海有截彼何狙犷上古不臻仰流归命今为外臣天子圣明罔恬于逸大简卿臣分蕃授防维丑之秋大兵西徂厥众如云疾如风雨骑而控四十万弩天子曰嘻时非我利乃命司马女其予乂桓桓司马才略天成谋如渊黙断乃霆声乃简才官朱鍪载路虎螭其戈衷而不露乃数边庭以恩抚辑一草一木罔我莫折敌人通辞其谋万端公炳沈防应如涌泉敌众洊居厥患将逺公蹴之东如丸走阪彼陇之西寝烽卧鼓重闗不钥公在门户天子曰嘻曷酬尔庸乃三锡命秩以上公帛分于笥金出于府煌煌大赉光彼西土公拜稽首臣其何力维帝圣神羣公效职亦有帅臣文武吏士协忠宣力以克有此粤昔炎汉爰叙西戎盖以制敌折其右肱今彼遗支絶而有匪断其要害善厥后功有不显而力无隄桓桓司马忱国之基维边吏士公歌公舞惟诸大夫来相告语昔在南仲往城于朔大难克防颂声乃作况我司马武功赫然既勒诸鼎不铭诸邉廼篆贞珉志之罔极匪燿公功维以为式
　　浔州重修刘侍御先生祠碑铭【苏濬】
  </div>
  <div class="pagination">
   <a href="明文海_page17.html">
    上一页
   </a>
   <span>
    ...
   </span>
   <a href="明文海_page13.html">
    13
   </a>
   <a href="明文海_page14.html">
    14
   </a>
   <a href="明文海_page15.html">
    15
   </a>
   <a href="明文海_page16.html">
    16
   </a>
   <a href="明文海_page17.html">
    17
   </a>
   <span class="current-page">
    18
   </span>
   <a href="明文海_page19.html">
    19
   </a>
   <a href="明文海_page20.html">
    20
   </a>
   <a href="明文海_page21.html">
    21
   </a>
   <a href="明文海_page22.html">
    22
   </a>
   <a href="明文海_page23.html">
    23
   </a>
   <span>
    ...
   </span>
   <a href="明文海_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
