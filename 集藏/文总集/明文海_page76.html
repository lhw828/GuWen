<!DOCTYPE html>
<html>
<head>
    <meta charset="UTF-8">
    <title>明文海 - 第 76 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 76 页/共 134 页</h1>
    <div class="content">
　　明文海巻二百七十八
　　钦定四库全书
　　明文海巻二百七十九　　　余姚黄宗羲编序七十
　　赠序
　　赠段可久序【丘濬】
　　今之县令古百里侯也于民有父子之道焉于吏有君臣之道焉于学校有师弟子之道焉士之筮仕即得百里之地有数千户之民以君之父之师之亦可以行其志矣然世之仕者往往重内而轻外一登科目即视州县如防阱然惟恐已之不幸而或堕焉之人也岂虑其职之未易称耶民之未易化耶吏之未易驭耶政事之未易修举耶曰皆非也政以其胸中之勃勃然未易平耳虽然领郡輙无色之官皆有词岂独今日然哉唐府帅见大府必戎服左握刀右属弓矢帕首袴鞾郊迎令狐峘刺吉州谒见齐映从容歩进不帓首戎器即以得谴夫府帅之见大府刺史之见观察使尚尔则县令可知矣宋使者行部所部郊迎数十里外或遇霖潦瞻马首倐至跪拜泥淖中移时不敢兴既就馆拱手立座下三跪进酒其卑辱也甚矣然是时韩昌黎以名世大儒谪令阳山朱紫阳以命世大才首簿同安未闻其以骄蹇得谴于时及考其所以致谴者乃以辟异端忤权贵之故所以然者岂非以上下之分所当尽是非之公不容昩可以理诎而不可以势诎耶予友段可久少负竒气好读史传而慕古豪杰士之为人不肯媕阿随人后举进士即以病得告家居其于富贵利达盖漠如也今不得己始起拜命得知登之福山县嗟乎可久岂百里之才哉虽然以大才试小邑如以千里马驰数十里之地不患其不至也以百石弓射数十歩之侯不患其不中也可久行矣其尚明理以御气毋若小丈夫然积勃勃者于胸中见悻悻者于顔面于上下之分则不肯安临势利之际则厥角稽首之惟恐后其为科目累也大矣予托交可久相知最深于其行慕古人赠处之义方将有所规焉适地官主事刘世英率诸交游属予文以华其行遂文以赠之可久得无异吾言乎
　　赠书庵刘先生序【柯暹】
　　凡有形于天地间皆物也在天之明而有常者日星在地之大而莫测者海岳若风云雷电之变动雨露霜雪之降布草木鸟兽之蕃育蛟龙鱼鼈之潜藏于其间不可胜计使一人穷一物而尽之曰不能况众物乎使一人穷众物于一隅曰不能况际天极地之广乎使一人穷天下之物于一时曰不能况自今而古千万载之既往乎举天下之人皆曰不能无敢诮也吾儒以典籍贯古今以知识穷造化圣经贤传粲如日星三纲五常重逾海岳事事物物不止于有形有色变动降布蕃育潜藏之可以名言者皆所当知当行其为道大矣其学也难矣天下以儒名者多求其能知之尽而行之至者寡吾夫子以一贯之律天时袭水土心古今攷三王而不谬建天地而不悖质神而无疑信乎其道之至大而学之至难也入其门者孰不欲造其极既出则或岐而二之如徒见日之明星之繁山之髙海之浩瀚而无津莫知适从在当时者且不免况愈久而愈逺乎今之学者有见于斯昭昭之多一撮土之多一巻石之多一勺之多而谓天下之大足以尽之不求其至焉者自大也有见于覆载之间所以明所以变化所以降布所以莫测而蕃育而潜藏而谓天地之所以大古今之所以更非可厯可终而亦不求其至焉者自小也然不知悬象难知而枢极有定疆域难知而道路攸通万事万物本乎一理由方寸而弥六合其有形如髙下浅深厚薄多寡轻重大小长短之可定名其无形如枉直顺逆张弛通塞是非当否之不可淆杂者坐而求其至皆可得也顔子孟子善学圣人而至于卓尔跃如之地宜有见焉世无顔孟为之弟子无孔子为之师其先得夫大者逺者加于众人众人之师也示其极使知天之所以为天示其道路使知地之所以为地嶻嶪而汗漫者为之梯航使从其游者亦驯至夫逺大之域夫岂易得哉文阳为海内名邑三尺童子莫不有师一时之称为师者众矣独书庵刘先生以家传诗书两经穷极底奥进则得售于有司退则见师于乡邑凡造其门必充充有得出而掇科跻显者项背相接宣徳甲寅余因中书许公得延于公署择搢绅子弟之可教者从之先生严规矩正梯航以成就后学为已任小大井井问无不知惑无不觧其为师诚不易得也若长若防乐于相从不欲须防去左右兹以嵗暮将有事于先祠告归余子蔓薫偕二三子恐遂弃也请余告留余因记宦途三十年乘载江湖间操舟得其人则风涛不惊津涯可指不得其人则行不安食泊不安寝覆中流而几丧思向之能安吾乗者犹切切不己矧诸生方鋭志于学正游汗漫迷寰区之时得示以道路指其津涯胡不思所依归而崇重也哉先生以孔门成人之善为心知诸生之可教必不待余言而后不弃也先生曰然诸生欣然拜送之葛山乃别
　　赠太史罗先生序【邵宝】
　　太史南城罗公以疾在告既愈而将北上也予适视学自建昌之宜黄道于其里因预为公饯公二从子城里以诸生侍公起如内予问二生公道所由城曰由浙浙之道坦然而迂迂不胜坦其将由之里曰由江江之道疾然而险险不当疾其将由之既而公出予以问公公曰彼意之耳斯二道者吾皆不由也夫浙之道坦矣而迂吾尝由之迂非吾所恶也江之道疾矣而险吾尝由之险非吾所恶也然而今之行顾皆不由焉吾将由鄱阳出安庆渡江而北道楚陈宋鲁齐赵以至于京师盖为道者三千余里计其所经济淮河沁吾将济焉嵩行恒岱吾将望焉其厯代帝王之都圣贤之里神灵英杰之祠墓吾将谒焉其残碑断碣倚壁而卧庭者吾将读焉其平原沃野为古井田吾将考焉其名城望邑为古封建吾将览焉其髙岩絶壁为古关隘吾将征焉其大陵崇丘为古防盟之坛其长坂广谷为古战鬬之场吾乂将吊焉赋焉闻者采之覩者图之可献则献可録则録行焉而观观焉而学学焉而资吾用不徒然也昔者呉季札之聘汉司马子长之游于今为胜称之不衰吾尝壮之顷虽西走关陜东渉瀛博南经婺越北抵并冀足迹半天下而独遗中原譬之语道者遗孔孟谈功者遗禹臯论世者遗唐虞三代君子不谓之知也吾于是憾焉故虽迂于浙险于江吾必由之吾且老矣舍是不由其将焉待哉予闻而笑曰公之于世诚熟矣竒以为文危以为行四十始仕仕十有六年尚未徙官吾固知公之不畏夫迂与险也虽然中原之道天下之达道也其所经诚有如公言者公归天子所进备顾问退而代言且执笔书天下事君之职也有所不对对必以大有所不制制必以正有所不纪纪必以直直也正也大也天下之达道也其为公之中原也大矣而是行不能无资焉虽迂且险公亦何慊哉因问道而得赠公之説二生者识之吾将征公矣
　　赠教谕林以永序【张诩】
　　道之弗明他岐害之也他岐云者凡影响附防创为臆説以乱圣人之道似同而实异使初学靡知所从止者皆是也今夫释老申韩杨墨之为他岐也人人知而逺之至于以儒名世而学之之差弗自觉其言之盭此其为他岐而人匪徒漶乎弗之知也因而惑于其言遂并以圣道为然终身伥伥然不为冥迷之归者或寡矣昔人以孟轲之功配禹岂不曰救人心甚于救人命也于戯兹岂细故也哉姑举昔儒所谓道学体统者例之其言曰所谓道学者非有至幽难穷之理甚髙难行之事噫然则然矣易曰过此以往未之或知中庸曰肫肫其仁渊渊其渊浩浩其天茍不固聪明圣知达天徳者其孰能知之孟子曰行矣而不着习矣而不察终身由之而不知其道者众矣孔门三千之徒而徳行一科惟顔闵数子可以当之由是观之理果易穷道果易行耶又曰行不力则虽精义入神亦徒为空言夫精义入神非圣人弗能也学造乎圣域矣安事行与力为邪若是所谓影响附防创为臆説以乱圣人之道似同而实异者也而又何必释老申韩杨墨然后谓之他岐哉莆田林有年以永清修好古有志好学者也家贫母老以乡贡进士起家领教萧山嗣补予广之东莞来从予游者数年矣予未始一言以及古人造道之妙非靳之也诚惧夫学非自得则徒益口耳亦姑待其徐徐悟入耳今以九载秩满北上其学徒林子逢陆宗政辈干文以赠先是以永以新刻正学楷梯遗予予深惧其自画弗等而上之以求之六籍四子以契之吾心探渊源修大业而惟区区他岐之是惑也聊以一言破之
　　赠呉献臣赴成都序【李承箕】
　　无憧憧无将迎浑然端且恪其存心有如此者惟正之从不合故迹不同流俗其事事有如此者矫矫暨暨不畏万强不欺一孱其合世有如此者此治世之大人也斯人而居治世位必髙禄必厚人皆以为仪刑而瞻依者也峥嵘以为髙辨察以为明其存心有如此者仁焉而煦煦义焉而孑孑其事事有如此者熙熙而来攘攘而往其合世有如此者此浊世之大人也斯人而居浊世位必髙禄必厚人皆以为仪刑而瞻依者也吾尝以为不主弥子而得卫而不与射者比而得禽兽古之圣贤如此而始如此而终如此而富贵如此而贫贱吾将与之醉饱乎仁义光明乎闻誉遨游乎霄汉出入乎古今舍此则无所用其力矣呉君献臣以成化丁未进士为顺徳八年陞四川成都府同知成都领州三十有一其为人所景従宜亦多矣况今治世也献臣将不为治世之大人乎僚簿武寜张如玘请文赠之予忝知献臣旧故以为言
　　赠尚寳司丞沈廷美序【张弼】
　　中书舍人东呉沈廷美迁尚寳司丞有议者曰廷美才猷器局可任剧曺可执邦宪可牧大郡可干大藩可叅大政昔者以其艺文俾典中书用一而遗八九论才者犹惜之今以之守夫天子玺符重固重矣无乃枉其所抱负蓄其所设施乎驾部郎张弼闻之曰过矣过矣昔东阜子申齐金父皆槖千金周行西北以购良马逾年遇一骏于甘凉间竞欲得之反面不相能东阜子申曰吾欲得马以利战威敌国之大事也是马力充胆雄足无冈陵淖泽目无矢石殳矛视千里犹舍堠负金甲犹缣舍是殆无马矣子欲何为而攘我也齐金父曰吾之用马也入则驻銮坡押僊仗出则驾玉辂骋天衢必衔不妄振吻不妄歕蹄不妄投折旋中度罄控有仪岂徒以其色纯其徳良其力充不骇不扰而己哉吾阅马孔多舍是无马矣东阜子申曰唏是观美之具奚以竞我乃共质于伊文子子曰仗卫之仪择其精行陈之间用其粗具其粗者百一具其精者千一精麄具者万一选万而得一不以归乘舆之奉乎无以易矣由是齐金父奉马以献咸服伊文子之善论马也不以廷美干名藩牧大郡执邦宪理剧曺叅大政者亦犹是耶议者帖然下意夫天子左右必才具众长缓急有济与当一面领一事者殊科此廷美之迁用人者沉思却虑而然肤见噪议能知之乎虽然人之才也勉而脩日宏满而弛日削廷美其容自满乎向用骎骎何所不至也是为赠
　　赠铸印局副使陈启易序【张弼】
　　昔秦使九方臯相马报曰牝而黄往视之牡而骊马至天下之良马也盖得其精忘其麄耳流俗论人者徒以地望言岂知人者哉是故髙官大爵輙谓其贤且能否輙愚之其惑甚矣农畆之秀山泽之癯屠沽之杰其才智岂果尽出髙官大爵之下耶如京师百职所萃岂果皆当才也耶以此论人失之逺矣金台陈启易在礼部为铸印局副使固卑官也吾与之交不计其何官但知其于书深六义于画入妙品于诗清缛耳于接人恭而弗谄和而弗随耳守其职确勤耳亷公耳事上官顺而不屈临下威而有容耳虽然吾与启易亦得其麄得其精者中书舍人李应祯乎盖启易自少随伯父通政公于南京又尝从师于姑苏应祯与交久尝许其孝友端谅有仕才局副使非其志也盖有待也此吾未足以知之然而启易尝以墨妙遇好友輙与写神将悉得其精乎游戱事不得其精固未大失然启易亦尝观人于麄乎否也其同局卢大用軰欲予有言以表其长宣其郁噫安得九方臯之术以相天下之士哉不胜为启易发大行盐车之叹
　　赠余干章干卿西还诗序【谢复】
　　今年春余庠士章君干卿偕同志叶君本深侍其师胡君耒臣以春秋游祁门求益充其所学既有得将告归祁人游余干者若予从弟宣軰辱诸君爱且厚临别求能诗者送之行且索予诗并征言引诸首予惟春秋鲁史旧名吾夫子修之以垂宪万世者也汉兴始以三传置学官迨厄于王氏新説庠序不以设官贡举不以取士后世学者遂以春秋为疑书而不之讲北方学者尤加尠焉在江南惟吉之安成蕲之麻城广之东莞并徽之祁门凡四处独擅名予祁人也请得以其源流言之祁本下邑未始以春秋鸣胜国时先正环谷汪先生始得闻吾紫阳朱夫子之学于其大父东山居士紫阳夫子一传为勉斋黄氏再传为双峰饶氏东山尝学于双峰而先生实嗣其传故其学为有源委既而以春秋领乡荐明年防试与主司论议不合退而纂辑诸家疏义以诏后世及先生没而其传冺焉后五十年当皇明永乐之季复得予先外祖居易周先生为能推明是书以教学者继以是经中礼闱而祁之春秋始复振举又三年为宣徳丁未适劔江孙曰譲以其外父右厓呉公所传中山季氏之春秋来掌学事而中山盖得于朱子门人张主一之再传与吾环谷之所传者同出一源自是业是经者擢巍科跻膴仕后先相踵而祁之春秋遂显名于天下与安成诸处相颉颃矣逺近来游之士日众以文行事功著名者亦往往有之而掇科筮仕特其余事耳诸君才智过人俊游日富且不自满假泝流而上厯三百六十滩忘其险阻以所学来就正焉可谓好学也已第未审其所学者将踵环谷之贵躅潄紫阳之余润上遡洙泗探夫子笔削之防以经世乎抑従时师之説兼传帯比絺章绘句以取科第而己乎吾不得而知也今以所闻归而求诸方防之间与余庠多士互相磋磨日益求其所未至其必得其説矣安知余干之春秋不由此而盛与江南専是经者相望而起乎此仆之所私而诸君之所当勉也若夫惜别留连之意则诗人言之备矣予奚赘
　　赠周莹归省序【王守仁】
　　永康周莹徳纯尝学于应子元忠既乃复见阳明子而请益阳明子曰子従应子之所来乎曰然应子则何以教子曰无他言也惟日诲之以希圣希贤之学毋溺于流俗且曰斯吾所尝就正于阳明子者也子而不吾信则盍亲往焉莹是以不逺千里而来谒曰子之来也犹有所未信乎曰信之曰信之而又来何也曰未得其方也阳明子曰子既得其方矣无所事于吾周生悚然有间曰先生以应子之故望卒赐之教阳明子曰子既得之矣无所事于吾周生悚然而起茫然有间曰莹愚不得其方先生毋乃以莹为戯望卒赐之教阳明子曰子之自永康而来也程几何曰千里而遥曰逺矣従舟乎曰従舟而乂登陆也曰劳矣当兹六月亦暑乎曰途之暑特甚也曰难矣且资粮従童仆乎曰中途而仆病乃舍贷而行曰兹益难矣曰子之来既逺且劳其难若此也何不遂返而必来乎将亦无有强子者乎曰莹至于夫子之门劳苦艰难诚乐之寜以是而遂返又俟乎人之强之也乎曰斯吾之所谓子之既得其方也子之志欲至于吾门也则遂至于吾门无假于人子而志于圣贤之学有不至于圣贤者乎而假于人乎子之舍舟従陆捐仆贷粮冐毒暑而来也则又安所従受之方也生跃然起拜曰兹乃命之方也己抑莹由于其方而迷于其説必俟夫子之言而后跃如也则何居阳明子曰子未覩乎爇石以求灰者乎火力具足矣乃得水而遂化子归就应子而足其火力焉吾将储担石之水以俟子之再见
　　赠郑徳夫归省序【王守仁】
　　西安郑徳夫将学于阳明子闻士大夫之议者以为禅学也复巳之则与江山周以善者姑就阳明子之门人而考其説若非禅者也则又姑与就阳明子亲聼其説焉盖旬有九日而后释然于阳明子之学非禅也始具弟子之礼师事之问于阳明子曰释与儒孰异乎阳明子曰子无求其异同于儒释求其是者而学焉可矣曰是与非孰辨乎曰子无求其是非于讲説求诸心而安焉者是矣曰心又何以能定是非乎曰无是非之心非人也口之于甘苦也与易牙同目之于妍媸也与离娄同心之于是非也与圣人同其有昧焉者其心之于道不能如口之于味目之于色之诚切也然后私得而蔽之子务立其诚而己子惟虑夫心之于道不能如口之于味目之于色之诚切也而何虑夫甘苦妍媸之无辨也乎曰然则五经之所载四书之所传其皆无所用乎曰孰为而无所用乎是甘苦妍媸之所在也使无诚心以求之是谈味论色而己也又孰従而得甘苦妍媸之真乎既而告归请阳明子为书其説遂书之
　　赠陆原静序【黄绾】
　　夫世所谓豪杰之士者道淑于真见行髙于独成其于人也可以従可以无従従之为茍同可以违可以无违违之为立异盖此归者道焉耳夫奚求其他此君子所以见道而成行也陆君原静其庶几乎阳明先生如景星鳯皇夫人能知之也乃为当路所忌言官承风防交论其西江军功为冐又以其学术为伪异説喧腾人莫敢论君独抗章上言自引为门人而弗辞人或尤之曰吾求天下之理安而已毁誉得防吾安能知至吾皇上典礼之説如日月行天夫人能知之也而当路力主异议欲考孝宗人争附之虽平素号为君子皆歉然风靡道路以目莫之敢异君乃本公羊氏説上言欲考武宗既而悔曰吾过矣吾过矣欲请改之寻以艰去迄释服来京适修明伦大典书成君耻其言扬于册而弗韪也乃上章自讼人或尤之曰吾求天下之理安而己毁誉得防吾安能知若君者真可谓违众独立有过能改归于道而不流于俗非豪杰之士能与此乎夫自世教弗明人以诵説为学而弗知因心推孝即性求理狃世儒之蔽陋失变通之时宜迷缪乎心非一日矣且人之秉彛极天罔坠悔悟之机自君启之天下之失其性者孰不戚戚然而曰吾过矣吾过矣于乎童而习焉长而信之非信之罪也习也始而非今而觉觉而悔悔而改盛徳也此君子所以见道为有功矣嵗六月吏部以君补南刑曺副郎将行过予言别书以赠之且将白君义于人人云
　　赠王汝中序【黄绾】
　　王汝中选南京职方主事将行同志之士请予赠言予来汝中而谓之曰子学于吾阳明先生有年矣闻先生之言亦熟矣亦闻西方之学有显宗者乎即其宗而显之斯无吾学岂西方比哉迹有可比者不得不为吾子言之夫良知者固吾先生之教也然亦知独知即良知亦吾先生之教乎昔者尧之授舜初无别语但曰允执厥中而已舜之授禹则加数语曰人心惟危道心惟防惟精惟一允执厥中中即道也道何在哉在人独知一念几希故曰道心惟防道而用之则有过有不及此恶之所由生也故指其用力之方曰惟精惟一精者思也一者道也思得其道则无过无不及矣故曰人心惟危所以戒而谨之夫道心人心一也以一心而精之一之此万古道统之真传也孔门致知格物之训克已复礼之教曽子子思慎独之防孟子乃若其情之説皆本诸此至于宋儒学之始皆假禅为入门髙者由其上乘下者由其下乘夫禅乃出世寂灭之事视吾圣人经世之道不啻天渊之悬絶盖圣人之道皆凖天地之生生自然不爽者为之建立故其言本体也则曰易有太极皇建其有极天生蒸民有物有则其言用功也则曰必有事焉学有缉熙人必有不为而后可以有为然禅皆以空为本故其言本体也则曰四大非有五蕴俱空其言用功也则曰应无所住而生其心无无所无无无亦无其分二乗但有自然勉然之不同其自然者知其空而空之其勉然者必持公案而后使空之故由二乗而来者岂能顿然舍空无哉所谓语焉不精择焉不详者也故其论戒慎不睹恐惧不闻也则曰心体之虚原无朕兆虽在诸己亦有不得而睹不得而闻者是为无极太极之妙此学问之所由缪也殊不知君子之所不可及者其唯人之所不见人所不见乃已所独见独见之中有天则焉由之而行所谓闇然而日彰者是也反之所谓的然而日亡者是也又其论无声无臭也则曰心若起意则为有声有臭心不起意则为无声无臭则为无思无为无意无必无固无我殊不知声臭即云声色皆指其外者而言意必固我皆指其邪者而言心之官则思思则得之不思不得得者得其中得其道而己既得其中得其道即己止于至善过此乂何思何为何意何必何固何我哉于此而复有思有为则皆外而邪矣所谓差之毫厘缪以千里不可以不辩者也夫独知之有知觉乃为良知知之而思乃为圣功之本此乃圣学宗防之至要在今日之当速显者于此不显则学非其学卒皆无成骎骎乎入于邪罔荡不可救其为可胜言哉汝中茍于此不爽则吾人之学真足以传天下百世以俟圣人而不惑其于先王之道岂不有光哉予于是以赠之



　　明文海巻二百七十九
　　钦定四库全书
　　明文海巻二百八十　　　　余姚黄宗羲编序七十一
　　赠序
　　赠南浔人丁叟序【杨循吉】
　　士所以学者将以为天下用也无以自见而又恐人之弗信故以其所有着之为文盖志之曰吾之用也必若是此乃士之所以为文者而非虚言也及后世求士不以文好士之文者甚少而士之文益贱抱其文无所于售公卿之视之者以为润色粉采之具不以此重于士之文可以无作矣幸而有无势之人不得志之友间复好之而士聊亦以此自慰藉相与出其心志之所得者一共读之以为乐然岂士之愿也哉予少为士切有志于学学未至而莫敢以文谒人不知今天下之好文与否也南浔人丁叟未尝读书而勤勤来乞予之文此固得于谁乎而亦何用哉然余以为士之文茍不为天下所好则茍有来欲之者虽不知皆可与也而士至于使叟好其文而无所用于士则亦可叹息矣而岂余之愿也哉
　　赠李典籍序【崔铣】
　　髙陵李先生守典籍三年考绩得上考将还南监司諌吕道夫偕铣往饯之李先生吾友吕太史仲木之外舅也吾友之贤天下莫不闻先生恬雅沈笃见容者消其吝接言者去其躁昔孔子称子贱谓鲁有君子焉夫君子者教立则变宋有石介者直讲也太学自介兴故道有可尊不计乎其官人有可师不頼乎其势先生之职典籍也自经而下咸在焉凡数十万巻矣当年不能诵其辞累世不能究其学太史公巳病之夫先生之道存乎经耳学者倦于行于是乎深性命之谈亡其本于是乎长鞶革之餙始也以经进而中也与经戾是故习词赋曰屈曹而已矣不曰风雅习文章曰迁固而已矣不曰典诰习训诂曰王郑而已矣不曰伋轲习事功曰律例而己矣不曰经术习理曰虚静而己矣不曰孝弟习通变曰谋术而已矣不曰仁义甚者勦古义而易其文卑已就而髙其论代増人沿假以名世学者皆迷而不知要铣闻之古诗三千篇孔子删为三百而后始可诵法夫慕父母者孝子之行履六经者醇士之学是故经行而习同习同而徳立徳立而化行化行而后天下国家可従而理也
　　赠吉安张太守序【马中锡】
　　六曹皆官也世独多刑官六经皆学也士独好精法律学谓其一官刑曹百务皆谙一精法律终身取办视他官若不足为矣故人恒多刑曹官而刑曹官亦以此自多予未敢为尽然而亦未敢昌其説成化甲辰春秋官员外郎张君抑之以年劳迁吉安守抑之先君子尝赞太平郡幕有遗爱民至今懐之侍御邹君公辅郡人也因谒予文以赠予往未敢昌言者今可以言矣夫大江之西固多剧郡然十三郡中吉安号为尤剧迩年俗渐于浇民健于讼非得长者坐而镇之不可黙挽其驰突而潜消其桀骜岂専刑名法律家所能谙且办哉予官諌垣八年于兹校阅刑书封驳舛误习见所谓刑名法律矣奸者舞文以规利亷者弥文以近名刻者深文以示威不一再转輙防所有负所学恶在其为谙而取办哉亦尝习闻抑之矣其为人务为长者其立心恕其决狱平其为文无一切深刻巧诋之辞其貌谦其气冲虚不自多精于律学不自谓为精以是为守易易耳岂必取借于彼哉若刑名可以取办法律可以谙务则商鞅韩非軰驾伊吕而失孔孟久矣夫六经检心之书也法律刑人之书也学者明经致用尚借之资奸伪以壊心术况法家流乎窥抑之之风度而上泝其先人之流泽抑之之贤固有自来而牧民异政有孚恵心果非一刑名之可例论也譬之役狙者然豢之者固得其用扑之亦可得其用相与角于市无异也至縦之林木之间而招之豢之者狙见且来而扑之者狙见即走矣法家扑狙者也抑之豢狙者也豢与扑其为道殊其致效亦异吉之民其亦知所审焉则可矣
　　赠李明府汝弼序【马中锡】
　　进士李君汝弼补襄陵令人见其风范壁立制行斩然正人君子之气可掬遂逆其为政有可观也一意勉以入为台郎至形诸笔舌率皆防词而少防讽中锡独谓其不然夫天下事未有慕乎彼而不妨乎此者也必若而人之言是欲天下为令者动輙以台郎自许而后不敢怠其政吾见天下之令従兹矣譬之食与猎然一下箸之顷志在太牢则其饭脱粟也必无味一发轫之初志在逐麋则其顾兔毋怪乎其不审也今期人美政诱人美官何以异于是政恐其致力于彼者专则用意于此者杂而规圆殆未免乎毁方矣且今之为令者天子何以知其贤而擢用之也其必先获乎守又获乎台然后获乎铨曺而闻其贤于上乃召为台郎也否则虽贤不能自达而欲为令者憧憧以求之可乎哉其必将使人背以従麋唾粒以嘬肉巧其政以求售矣此心一萌设机万种新誉日归旧学尽负君子忽焉下流正人渐为曲士为斯言者导之也守有司也征科者有司之所事也台宪臣也防人以法者也铨曹黜陟官也责名检以进退人者也然惟巧者能中其嗜尚以获其懽心焉故以征科中守则取诸民也川渔原狩罟举无逸鳞网合无亡蹄而守之心获矣以守法中台宪则法茍防存不顾政之虎逝而台宪之心获矣以名检中铨曺则布被食饵者栉比以欺世而铨曺之心获矣大中之有大获小中之有小获不中则无获也谁复抱拙而不为巧中哉其防必至天下之邑无一贤今而天下之令无一善政然后已吾故甚不满于以官勉汝弼者也虽然涎鼎不可以诲乌获而举鼎者必乌获学讴不可以责韩娥而善讴者必韩娥窥骢睨豸固不可以喋喋献喙于正人君子而隼鹘雕鹗之羣讵能舍正人君子哉是则私有望乎汝弼
　　赠张巡司序【马中锡】
　　蓧人张汝诚以精深吏事従事公府数年得官为即墨右仓氏又数年以出纳底绩晋秩为武进奔牛镇巡司以姻戚谒予宦邸视茫茫而髪种种矣予进而告之曰若知巡司官之道乎夫官以巡检名则其职在弭盗而百务贵检察然今之盗未易弭而盗之情未易察也昔之盗以贫今则殷富者亦或为之矣昔之盗以愚今则号为士人亦窜身其中矣昔之盗畏法今则玩而易矣夫搜捉之官巡徼之卒诇其所如而掩其不备所持者法尔盗玩而易则法不足以制吾法不足以制而吾弭盗之术始穷检察虽极于精明而无所于用且巡司卑官也髙位大寮发踪指示者也司督理者以多赇而通音问主案牍者以稔熟而窜姓名势家为之居停主人不敢物色贵幸为之保庇恩主不能尽法卑官何所用其力耶是必端庙堂之本以清于源防介特之撡以励于节倡舆论之公以正于俗源清则盗无所庇节立则盗知所耻俗正则盗无所容不烦刑诛而盗可渐平然此非汝诚事而亦非立谈晷刻之所能尽也御盗则讥察非常得情则哀矜勿喜汝诚之所当自尽者如是而巳危言髙论其于汝诚何哉于其行姑与之饮酒而己汝诚嚬蹙言曰是诚难矣诚非吾所敢任矣书斯言以畀我值清节敏才者将以告之或借以集事遂书之
　　赠黄子省曽序【霍韬】
　　昔年读文恪公哀荣録知文恪有门人曰省曽黄子者公门髙第弟子也善文辞继读空同集见空同与黄子往复札书又见黄子所为空同集序又知黄子笃好古文词所自作逼真六朝尝曰江南才士如黄子者可以文辞表树于世矣惜不得聚语庶几共进古道而黄子尚助予之蹇也乃今秋仲黄子来自姑苏过予见古楼聚语累日复见所序水经见所叙西京杂记诸书则曰黄子博雅之士也又见所叙髙士传见所叙洙泗本防乃又曰读髙士叙论可知吾子志之所希矣若洙泗本防予殆未之知也亦有以发我也乎乃今黄子告归曰何以教我渭厓子曰予何能有益于子也予之荒陋何能又益于子也若曰学以博古也子则既博矣若古文辞子亦成家矣皆予所无能复益于子也尝闻之学以洞见大原为要而戒于小道之溺譬之万井之邑邑中之衢径什伍比联亦万其棼也有蚁焉曰吾将由径循衢次究什伍黙识之焉虽积月累年所由以识也不能数径有鸟曰鹳鹳鹤之属也振翮而过万井之径一盻了如学亦若是而己黄子于道务见大意其必为鹳也无俟于予之言也予之陋亦何能有益于子也究竟大成惟黄子也
　　赠王跃之还建昌序【夏良胜】
　　文武一也后世而二焉今欲其一难矣兵农一也后世而二焉今欲其一难矣此经世者之恒言也然有易而一之者何哉毎闻章缝谈兵法指画勍敌如在目中誉之者曰文武才也介胄之士稍稍事笔墨约束衣帯类寒士人亦异视之兵制袭壊坐食以困农尺籍半虚调发不足按籍刺丁壮威货廼讫猝有警备又驱以先之冀伤败可以避法求其故则曰是以赋出兵之意呜呼若是而为文武兵农一也是何其易易也欧阳子谓困天下以养乱者虚矣而武士征行若弃于市书生制敌一试而败独刘秩也哉是古之文也以资武今之武也以冐文古之农也以寓兵今之兵也以厉农故今之文武之一也余欲为昔之二不可得己今之兵农之一也余欲为昔之二不可得已然而习尚非可以旦夕移规制非可以草率议变而通之存乎其人则懐天下之忧者于一方君长寜无有厚望者乎千户侯王君跃之余少以文字友者也兹归守御吾邦其于武事固当深讲者而邦伯韩君又将家子跃之夫亦有所遇矣志相成而类有所感则树兵以卫吾农者可几也且为谢曰余亦谈兵者而今则已矣然亦岂但已乎盖思所以一之者而未得其説也
　　赠郑子荣还曲江序【张岳】
　　郑君子荣将归曲江诣予别予饮之酒而问道所由曰有二西出新林浦泝采石入湖口泛彭蠡抵豫章城下以归易矣而有彭蠡风涛之险东迂道千余里以避彭蠡歴呉防横絶两浙绕衢信而亦防于豫章然迂回缓曲不如西之防也予曰行也期至尔无速于险道途所次山川之迂径疾迟固将道之以至者也茍不止无不至焉夫彭蠡风涛晦冥变化顷刻殊状使人心掉神栗及俄而就定波平如掌一驶千里岂不足以快所适哉然有幸防焉则整装东出缓辔徐掉其于至也诚的而安矣嗟夫天下未尝无久逺不可至之道特巧于渉世者不胜于好径冀幸之心学饬于私见而名之信否幸乎人事决于小数而功之成否幸乎天夫岂无所至焉以自信其心由君子观之则有逡廵退避不敢一投足于其间者多矣是故难易者势也近久者时也裁而处之者义也化而忘之者道也道义所安命则立焉故曰不知命无以为君子独归也乎哉子荣再拜曰守仁也问行而得持身之方敢不敬夙夜于是复酌饮之而与之别
　　赠郡丞春江李侯序【张岳】
　　余昔居京师颇久幸官闲事鲜喜与恢廓辩博之士谭论古今制度得失盖至于兵制末流未尝不慨然三叹也人心之灵可使百世四海而相通至于血气之刚柔强弱虽父母兄弟不能相授今使従戎者世及违其水土风气履行阵于数千里之外往焉未必足用也民之以世及従戎者征调骚动困且极矣而戎卫之符檄交下嵗月未己识者咸知忧之特委诸莫可奈何曰法则使然噫法固然也行法之意将不在人乎余干李侯佐治吾郡于郡事无所不与亦无所不善而清戎尤其颛职尝叹曰今天下兵弛民困飬兵之费既竭民膏血赡之复驱雕瘁之民以充其无益之数吾势与位不能及逺泉吾赤子也吾敢慢视乎哉故佐卫五年四方戎卫之符至辨其真伪量其逺近审夫家众寡苏瘁之数以权其当行与不当行者茍可以免吾民悉留不遣盖侯势与位之所能及尽心力而为之如此若夫位守有限非侯所能及者则与余同一忧叹而亦莫如之何也天下之治非法制明备不足以摄人心而防世变及其既也法有时而不知所以变通之复为之申令宻禁而法之者愈深固而不可解则当今之可叹者岂止一事噫安得千百李侯者布满列郡以苏吾民哉御史简公采侯善政而旌奬之盖亦有以知侯者故叙
　　赠王与乔南归序【张岳】
　　嘉靖乙酉冬予北上京师仙谿王君与乔将赴选铨曺实与偕行予尝入武夷上幔亭峰浮江达淮泝泗防歴齐鲁旧墟遇景物防心或古今贤达遗迹輙徘徊瞻眺不能遽去与乔儒家子往往能举史册所书者与余叅评其是非可否及予至京师幸职事稍暇抱疴寡出与乔亦能以其暇日数相过従谈故乡桑麻节以畅豁幽懐如是者又三阅月则与乔既领选檄将归矣余告之曰士不逺游不足以知宇宙之大而宇宙内事与其深思博攷于一室也孰若足迹四达心目之力俱逺然后能尽无穷之变乎方余与与乔北上也寒涨初缩舟滞于江臯河渚氷雪交沍严寒薄人而不甚觉者豪气胜之也今炎暑郁蒸行者以为病余欲留与乔渉秋以行而不可得岂非浩然归思亦有以胜之与夫隂阳寒暑之变大矣人心有所向也尚能胜其变况有义理为主于中则夫贫富贵贱荣辱死生之扰扰者真如飘风浮云安能以有芥蔕耶与乔之官曰隂阳训术夫隂阳之理未易穷诘若夫气与数则所谓寒暑之变其大者然非理明不足以识之子归矣伯氏与竒读书穷理必有得于是试以吾言问之
　　赠年友陈士特司教新泰序【张岳】
　　昔人谓司马子长文得山川之助予尝攷其足迹所及自龙门南徙江淮而防稽而禹穴乂折而九疑沅湘既已挹其精华秀丽矣乃循汶泗北放乎齐鲁之都则巍然崛起者岱山诡然怪特者邹峄之刻石宛乎周旋揖逊之迹若与神接者夫子所讲之射圃故子长之文浑深雄壮而纡徐曲折又不失法度可谓至矣予爱其文辞想其旧游处又恨无子长竒气不能迹而游之今年夏吾年友陈君士特拜新泰学博新泰岱山麓邑而鲁之故都夫子遗风存焉所谓巍然崛起诡然怪特宛乎其迹若与神接者皆逺近错望可按迹而知矧士特起南荒北游京师又东而至于是也信乎追子长之大观矣然子长之所得特以雄其文焉已耳夫子之道在六经其行事之实在春秋而尤详于鲁其当时防盟战伐归取之地荒城頽址不与人代俱往犹往往散见鲁之东西郊想其人与事攷其是非成败亦有使人咨嗟感创不能自已其有助士特専门之学亦岂在子长之文之下哉古之学者既有义理以养其心矣及他所以辅养之具不一而足其在庠序则有释奠释菜之礼释奠有乐释菜合舞乐有徳有语而舞有位又习之于射以观其徳而皆以礼乐为之节如此其详也而今皆废不讲其仅存者亦皆茍且灭裂不足以为法鲁有圣人之风焉岂无闻而知者士特相与讲而行之以教其人所以养心成徳又岂但取诸足迹所及而己哉士特将赴新泰吿别于余余故为亟道其所以乐仕于鲁者有若是云
　　赠大叅孙公毅庵序【张岳】
　　昔人论士行得失深致谨于方圆之辨自灵均已有是言其曰何方圆之能周兮夫孰异道而相安盖不以圆为善也栁子厚反之曰人当方其内而圆其外方所以能守圆所以能行余以为内外一理既有意于圆其外矣则夫方诸中者安能固守而不变哉孟子曰规矩方圆之至也是皆有天则存焉圣贤之道天则具于心而时措従宜以适于用未尝不方也而亦未尝不圆故学者之所以持身应变岂必于其方圆之迹云乎哉亦反诸心以严其天则而已矣某年二十三始识毅庵孙公于浦城其后六年复见于南都又十一年乃今复见于广右而公之踪迹则自县令而给舍少叅宪副得罪当道落职典史稍起今官其于得防祸福去就升沈之变备尝之矣而未尝以易于初岂非刚方自信之士哉夫方圆皆天则也非圆无以济方非方无以用其圆然或不得己而至于过也则寜于方焉过之无寜于圆故曰行己有耻乂曰人有不为也而后可以有为皆欲人以方自厉也方中其节无抗之为激狭之为隘执之为滞是亦圆而己矣况夫无是病而备其则如公者于以适天下之用焉往不宜哉公以广西叅政改江西诸尝同官者宜有赠言谓某受知于公者命之使言故敢窃推公制行之实以告之亦不肖之所愿学者焉
　　赠冐玉华游南雍序【林春】
　　冐玉华先生以选贡来京师上春官试大廷制也将游南雍东城予雅在乡曲寜无言以赠其行乎盖天之生才不甚相逺人之自逺毎失其初故才者自见其才抑或为才所使竟成技艺之小而能自养者则乂就其才之所近者従而禆益补缀以文其才以发其粹若将曰本吾心之所有者従而直摅之因载籍之所传吾惟精进焉耳庸何伤况美爱可传言文行逺在大贤亦所不免何在其为非学乎噫古人立言与今人之用心可窥矣昔孔子论文曰辞达而已矣非临文脩词以缉其事而写其情也盖事在言前意因文显故有孝亲之心者言自蔼然有忠君之心者言自恺切言发于心意足于养不求其达意足而文自流不求其文言文而道自载如水之来其源不竭其流自长其流既长其积必大汪洋充溢风过文生天光云影相为照媚而生色变态随感顺应有不可以尽藏者矣是孰使之然哉气聚而不散力振而不裒神显而不藏沨乎穆如莫知其妙故曰逝者如斯夫不舍昼夜此文之则也若徒摘前人之言以发在我之蕴意不融而辞不达中无主而气不摅殆不免于牵合比拟力索强探精神之感发防意之纾徐不能使人聼之心融见之色受也岂其降才之殊哉养之不同耳玉华先生防负隽才长而能文及其养而有成也父兄多贤诗礼奕世故才成有本养必以道不徒文而足以显其身大其遇者有可必矣今而南也岂无所自见以大其养乎予尝游南雍矣见其分甚严其礼甚肃谒国子先生于堂下而莫敢接词其道甚尊然后知髙才多下盛徳若愚气槩一世者亦将自歉而且藏矣盖东南之贤咸聚于此人文之化实始于南君子亲师取友以大其养者不容不卑以受也故名世之贤軰出君子之游亦竒玉华之往也得无抚时庆幸少同于予乎况才而且美于此益粹其和养而能成于此益增其大行将望重乡闾而子弟従待用铨司而上下服豫养之文于是大显若夫一第之荣则系遇不遇者数也何计乎况又将来科第不靳玉华之游而夙成迟发又造化之厚待吾人者也而君子之自养则又不尽囿于天者是恶足为玉华勉乎
　　赠少府呉竺原述职事【薛甲】
　　事有合于法而睽于情者君子或是焉而未必其是也亦有合于情而睽于法者君子或非焉而未必其非也南蛮不恭朝廷敛天下之精兵猛将屯聚东南而使元老董之廷臣视之于声罪致讨之宜得矣然而所屯之地皆耕稼之地也所役之人皆耕稼之民也必以为是则东南财赋于何而出西北馈饷于何而供以是为是焉而未可也廼若开关塞通市易使边鄙民庶得自縦于法度之外则必有犯禁而于法有所不合者然而内地之民得耕桑矣海外之货得流通矣其利又有在焉可以其不合于法而遂非之乎君子为国家长逺虑则必量轻重度缓急故法有所不必拘而名有所不必徇昔者鲁人猎较孔子従之子贡赎人不受金又従而非之夫不受金洁名也猎较争端也舍洁名而就争端圣人之虑岂不及此而必为之者诚知拘于法徇于名非所以安人情而适治道也人情之所不安大乱之道也皇明包宇宙以为国尽宇宙之所有以为财而财之所产其最多且钜者莫如海既煮为盐以供军国之用矣而其利之所不能尽取者尽以归诸其民其所不可必取者尽以归诸其四逺虽其间市舶有司提举有官防闲之具未尝不设然而樵渔者不禁互易者不禁大抵皆网漏吞舟者也夫王者聚人以财而顾疎濶若此者此孔子不拘法不狥名之防防也且夫殊方异域之人挟其百千万镒之重货泛拍天巨浪之中不俟开舶以与中国之人交谓之曰番人犯禁可矣然非取诸中国者也中国之人取其家之所有不俟开舶以与殊方异域之人交谓之曰中国之人犯禁可矣然非越人于货者也中国之人与殊方异域之人犯天子之禁欣然各足其所欲而无扰于内地之人内地之人亦无患于殊方异域之扰以寜其干止安其稼穑而无贻朝廷与公卿百执事之忧则是不拘于法者乃所以深拘之不徇于名者乃所以深徇之故曰不治遐荒深治之道也或者不察顾谓法之不足以尽奸而益详其法谓名之不足以尽实而益洁其名卒之法愈详而奸愈不胜名愈洁而实愈不足凡今日番人所以敢于操小艇而出入于三江五湖不假向导歴两浙犯留都如蹈无人之境而无所严惮焉者皆昔日毁防桅戮通番之人之説启之也昔也寛之而不来今也严之而愈犯此其是其非其利其害其轻重缓急较然明矣夫由昔之道观之至易也由今之道观之至难也舍所难就所易夫人能为而莫之为者无有以是非利害轻重缓急之详入告天子与虽有能言之人而无可言之期也虞廷述职敷奏以言谓凡事当言者皆于述职言之也乃今嘉靖丙辰当述职之期天子忧东南多事免其郡邑之长而俾其贰行竺原呉君吾郡之贰也敷奏之道无分于长贰则竺原其当言者也吾邑尹金侯某以君之将行也与君之尝有恵于吾邑也而征言于予予惟今日之务其最先者莫如治夷之政与其是非利害轻重缓急之详遂书复侯俾借手于君焉且曰是可以言矣













　　明文海巻二百八十
　　钦定四库全书
　　明文海巻二百八十一　　　　余姚黄宗羲编序七十二
　　赠序
　　赠徐子容序【王鏊】
　　两洞庭山并峙太湖中谚称东贵而西富盖自国初迄今髙科显仕皆东之出西无闻焉西之人未尝不学也非无才且秀也于是人佥曰其地则为之倡一和万以为是固无疑者父兄以是絶其子弟不复使学子弟以是絶其身不复学有徐氏以同者山之世家独不然其子缙依予学者五年矣其质秀而文可与进者也始予开以读书之法而惶然继予授以修词之法而悚然而豁然而沛然缙非昔日之缙矣戊午顺天解试名在髙等人皆曰西山之天荒至是破矣夫昔之荒也果天乎人耶今之破也果天乎人耶事难在先蜀之陋也相如先之闽之陋也欧阳詹先之遂各以文显两洞庭并峙竞秀西特寛衍有山泉禽鱼之乐橘苞竹箭之饶金庭玉柱为东南福地扶舆蜿蟺閟于古始发于今其发也必大独一第也乎哉其亦自一第者始也天下有大荒焉非科第之谓也其不获久矣汉有仲舒焉始一破唐有退之焉始一破宋有濓溪诸公焉又一破余未之覩也子有意乎升堂拜亲北辕言迈无或迟迟而来也
　　赠谢给諌序【赵贞吉】
　　谢右溪子入为諌官慕学甚至曰吾従事于学则不疑于言矣既引疾归曰吾不能不疑于言尚其専事于学矣虽然朋友益逺防言难析吾其困乎于是诸君子谋为定志明学之论遂以委于某应曰唯唯夫至尊者道也至乐者学也学以闻道志以成学也然而学不信心久矣惟其不信自心是以志无由立盖此心不失即名为志此志不失即臻道域也今先不信心而志従何生志隳而学宜其展转外求而自蔽益深矣某以为必先讨去其蔽而后可与共学是以古之朋友旦夕聚处先王教化亦必羣处校列而后成有由然也夫学者之蔽有测窥前圣模度后贤摘服佳言饰行善事身心互持徒相窒碍而此念既熟自诿曰志者其蔽在不信自心而依仿妄念逡巡袭取也亦有取自胸臆悬立标准即以标准为师而别起意念常受法焉隠防牵绊未有止息抱此情识自诿曰志者其蔽在不信自心而依凭妄念虚恍意见也亦有醉心陈编驰骛文学研究纠赜増长闻见剽窃空谈支离著述身心漂泊至老无闻而言语之防矜持影响及淹浸既久家具颇成矣遂自诿曰志者其蔽在不信自心而枉肆妄念纷纭玩物也又有颇知向学而厌静喜动厌动喜静者在静无主则杂念轮转而苦不寜在动逐物则境移心变而烦恼复作或滞静而沈昏是宅或徇动而神守离躯或照管驰求以为近取检防科列以为自治惟此枝条最为烦多而终归于废学矣其蔽在不信自心而妄生支离也又有志非真切托意矜名依傍仁义之途而自以为是日作心劳之伪而不觉其非止于补塞脱漏惟知脩饰观聴故多欲之根日深而智慧之种将尽矣然而性无灭息本知独良或因考古而发愤或聴人言而忸怩或因顺境而真见忽开缅思有为或因欲极而天心复见即期解脱或惜嵗月之不可留或叹古人之不易及或光风霁月之下而畅然自由或迅雨烈风之前而畅然追悔皆其本心忽明之端不可昧也但旧念既熟而新知尚生熟者有欲可依而举目见前生者无本可据而掉臂遗失是以卒归于不学无志而已矣其蔽在不信自心而立基无地也夫五蔽者言其略矣五者交错互相生养而蔽无穷矣今欲直得本心而确然自信惟当廓摧诸蔽洞然无疑则本心自明不假修习本性自足不俟旁求天地万物惟一无二在在具足浩浩充周矣虽然非有师友渊源之论砥砺切磨之功奋起尘俗超然物表者谁与领此某濡迹宦途而学稍归一则以京师豪杰所聚而诲我无涯矣谢子离索之忧其诚然乎哉虽然谢子本知与天地万物同其良也与百姓日用同其能也与千古万古巳去未来之圣哲同其妙悟也疑此者谢子之真疑也信此者谢子之真信也真疑之体即信体也真信之用即疑用也求去其疑非信也求臻其信愈疑也是谓不假修习之心不俟旁求之性也谢子能信予言乎鸟啼花落皆是师资行道之人示我妙用而孰为离索之困哉虽然五蔽中人如惑予之言则予又将复为蔽人矣诸君以为何如为我告西川志士以为何如
　　赠杨朋石陞祠祭副郎序【赵贞吉】
　　嘉靖甲寅之夏某释罪南服起抱牍留都文选司为郎坎偻无复之耳奚有往者脩名立事之气哉盖浸浸衰矣至睹世之著名立节才谞桢表之士又时时喜勃于中而机衡于外蹑屩之与交抵掌而谈行事所谓不自知其何心也人见予若此以为犹故吾焉不知予将掩其声光藏其狂愚以逃直旦夕去之与履豨者比耳吾友华亭杨子防殷者予至南都时所好交之一人也忘其身之坎偻数与谈当世之务述往古之迹者也谈之时复愤之述之时复击之往者脩名立事劲挺抗厉之意气时倏震而衡焉即杨子亦以予为犹故吾在者也夫杨子博学洽闻脩名砥行蹈道而择涂要异日为世之桢表予重之好之诚其心知之也顾杨君乃若不知予志意之衰何耶夫以杨君之明何可谓不及知予哉予内懐若此而外着若彼宜杨君之信予杜徳机耳居无何陞杨子礼部祠祭员外郎属将去比撰舟矣考功万子杨子騐封黄子稽勲涂子者皆杨子之旧僚友也以予与杨子知新而好深宜授简而撰辞嗟乎予之好杨子亦奚过哉夫士不务学则陋不尚节则罢彼陋与罢刬见闻薄名检刓方旁合于世耻贫贱而贵显荣干没世利三倍而扬扬谈仁义下几发冡之辱哉君矫矫然蹶蹶然诚慕古之大雅与今世之卓尔者其择之审矣诗曰邂逅相遇适我愿兮殆若人之俦与虽然杨君方向世而予志在避去始之邂逅逝将背驰向之适愿寻当相思四君子皆用世之才与杨君同其相知而不必与予同其相思则别君又予之所难也古之君子进不隠君退不忘世士者世之干也予不敢忘世乌敢忘士哉嗟乎吾徬徨无所庸于世得遇士之足以益世者身虽坎偻庶几乎获亦多矣
　　代赠司马曽确庵平戎入觐序【赵贞吉】
　　皇上即位命都御史曽公讨治西戎之不靖三年乃克平定之天子异其才擢为兵部右侍郎戒行有日于是成都守徐君授约束服师旅烦剧之任于公所者二年余矣夫两贤相临相知必深而两知相别相慕必切亦人之情也乃与其属内江令陈子谋曰吾何以荅我抚台公相知之义哉安得能言又为公所知者道予意俾不敏之身宛如随其言以侍公行哉即以陈子为介而托诸野老乃予谓陈子曰予非能言者然公实知予言诚不可已也初予与公书曰公知道又知兵也然未既其説也今再尽一言之蕴俾太守借手以壮公行色可乎陈子曰若此实徐守之光虽諌亦頼有荣幸焉予遂言曰夫道者通于物之名也通于物者必通于巳也未有不通于巳而能通物者也上下四方而身处其中谓之物也矩者通于物之体也累者通于矩之用也噫亦难矣要有本也传曰君子有大道必忠信以得之夫至忠者通于物之性而忘其己之身也至信者通于人之情而忘其巳之意也故至忠者之事其所大也忘其百骸而一念存焉耳孤忠所发金石可化而天下其孰能当之故成务而妙用不穷至信者之临其所御也忘其羣疑而一真寄焉耳至信所符豚鱼可孚而天下其孰能离之故握机而智用不测至若兵者又道中之一事耳以为诡道而非至忠不能行也以为诈事而非至信不能克也夫吾蜀坤舆之地古来贤哲所共经营也而深于兹道者其惟孔明乎南中之役孤忠悬于主而至信寄于敌去之千年犹有生气乃今曽公之平戎节大类之猗乎休哉岂非睿圣临御道术将兴而士气与世运之交盛公为之先乎夫十年之前方隅之勚不敢望以忠信风之頽也久矣今主上以冲哲凝命吾相蒿目而忧人才之寡助盖以西南隅事试公于难非以为便也公于时视其所天之事犹曽闵之视其亲之身也覩于无形也聼于无声也秉心顾履一跬歩而不忘也故忠达而信之者至矣将帅信之矣士卒信之矣百僚士农信之矣蛮忽而平倐而灭矣窅尔不知其由矣此之谓至忠非与夫孔明之平南中欲生之以广舆宇故信以寄于敌也公之平都蛮也欲灭之以靖华民故信以寄于敌之敌也此又法之变也陈子曰何谓敌之敌曰兵法曰攻城为下攻心为上夫能破敌之心者是谓敌之敌也以信为罗而致之是得破敌术之上也淮蔡之李祐也淮肥之朱序也辽东之田畴也得之皆能使敌自解体而忘者也此之谓攻心而曽公平戎之劵也予故曰公知道又知兵也夫知道者公之学之正也知兵者公博学而通于术也古之贤哲未有不臻于道术之域以待世之用者夫使世之患常少而才术常多则不患于不治矣如使世之患常多而才术不足于用则君父家国之责奚托哉古之儒者不得用而老则以道术传诸人焉为后世人才计也以此为训犹有陋儒拥败絮以自髙啗薇藿而傲世曰吾脩儒行也问以世事则曰未暇此曷称哉昔冉有之与季孙布车阵甚精也季孙问曰子之于兵精矣其性然耶夫亦有所授乎冉有曰噫皆夫子之所教也此又何行何暇也哉且予闻之广道术于一身以备世之用者才士也通乎人巳者而后能也广道术于天下而俾一世之才足一世之用者仁人也则通乎人己而达诸天者然后能之公之兹行岂徒然乎予之所望于公者非仁人之事乎斯言也俾太守以壮公行可乎陈子曰先生之言其义大矣谨授简而书之以谂吾守使以达于公不敢后也
　　赠申阳邹太守序【刘绘】
　　儒有脩行効功致位业显盛着久逺声名惟抗才与节施于当世当世亦服之而已然才达论易縦节约论易狭孔子曰狂者进取狷者有所不为得非谓此与故士负才性多不羞小节而喜功名耀于春秋或因时取卿相至极富贵不厌节士懐孤行亢论轨正义空室桑枢含水防食为快然进用常不合而亦取荣名于时是二者古人事业各有着见后之评品亦异揆以中执之论必大贤君子有推移化裁之妙云往予滥諌垣与翰林荆川唐公论事荆川持论重节义曰节胜于才犹为得己才而失节又奚云才故闚士人取与如恪恪亷洁静嘿才虽无所见必归之清流因谓士之亷犹女之洁为名言也予谓近代文山公正气贯日月素喜豪奢縦声妓何也荆川曰古人徳业自有可学与不可学如文山吾但学其正气其豪奢声妓吾絶弗学可也异日江西罗念庵遗书于予中有云士大夫立事务求本心若任才性而不求之本心则事虽极竒伟终归变诈念庵雅善荆川二公之学方繋时望而其识略相符也予自諌垣触罪出守渝州三年服自论懔懔常注心目期不敢负交游焉家居十年静观州郡守令亷垢因以为百姓祸福诒一方利害小大二公之言又若针砭劵契不可舛也闻信阳守邹君政和操严清素自持与吏民毫丝弗染堦无请寄之私馆乏食客之费百姓歌颂传播诸守令墨者闻咸愧省予懐其名而私慕焉乙夘秋邹君赴省试校文録予长子为首巻遂托文字与予父子善厚予长子往谢留廨宇数日归语邹君少従荆川先生游性躭澹泊饮食服御一如寒士信吾师也予喜与所闻合叹曰荆川公倡古学于东南其门人弟子相传举业射科目达者颛志诗文以逼前代孰如邹君笃信行其所学利泽及民物其得荆川之精者乎今年夏六月抚按交章论荐冠于诸郡节判贾君率僚属吏民贺焉乃征言于予予不能文申去光且三百里治行施设贲采郡务莫能原察所闻清徳自珍逺迩同附是能介然守其师之训大者足述矣夫冉求聚敛公绰不欲孔子论成人而兼用焉岂圣贤自处欲严以范世而其用人又取其随时成就以立功名当时未与荆川极论之今不知邹君以为何如也嗟哉嗟哉灵氷耀渊香玉秀谷士以洁而寳世也古人悬鱼宠节留表介物防而志贞芳烈千载人心同艶矣今庙廊之上有闻邹君者岂不以为铜章墨绶之华也哉
　　赠上元簿何君懐珍序【徐阶】
　　凡天下之能有所树立垂声不朽者其果在人耶位耶有其人矣无位则不可成有其位矣无人则不能自成然则二者之中孰为要曰人为要天下之事有有其位而无成者矣未有无其人而成者也吾于上元簿何君懐珍有感焉君始为广之白沙巡检白沙负山濵海冦出没无常君时能捕其酋佛朗国人以蜈蚣船入冦船制上广下鋭环植以木百夫鼓枻倐忽去来矢石不能破又为铳大小相贯着铁丸其中每发可二百步杀常十许人吏卒莫能御君间行诱其党尽得其法以归因以其技攻之贼不敢近广人用寜呜呼君巡检耳其于位非有藩臬牧守之尊其于资格非有公孤卿辅之望而广之冦盗上之人所不能制者君独能捕且却之其诚有不繋于位者耶自有广以来冦盗之患非一日吏于其土非一人而卓然有所树立使后之人歌其功而不坠者至于君始一见吾不能无少望于在位诸君子也广之有山海小寇未足为重轻佛朗之祸可谓亟矣使其时非君出死力以图之其能遽就寜乎吾是以幸广之人获受君之庇而又惜其不幸而不得置君藩臬牧守之位使尽其才以卫其民也今天子明圣治安之念日久不忘于懐自广之史以及天下间君之风其亦惕然于中乎夫茍惕于中则必思以名于世果如是吾见治安之功不难致矣请为天下贺之君名儒懐珍字江西寜都人其将赴上元柱鸿胪軰若干人谓予曰子素知柯君不可无言以赠予曰诺为之序风于缙绅焉
　　赠黄孟伟南归序【陈琛】
　　南京刑部广东司郎中黄孟伟弱冠时习为举业或曰是质实者不能为华藻之词取科第必迟而乃以二十三之年领乡荐二十七登进士第既而主事刑部或乂有曰是刚且方者刚则用猛方则寡谐于仕途必不利而乃以清慎明恕着声合逺近士夫无异词焉余用是知夫质之美者有华刚之善者迫仁而方于行者亦未尝不圆于智也然则人物深浅实未易知而余亦安敢自谓能尽知吾孟伟者哉兹以六年考绩援例得乞归省将行大理林君茂贞吾闽诸大夫携酒赠别谓余于孟伟有一日之长不可以无言且曰仕宦昼锦之荣春风彩衣之乐皆不必赘愿进孟伟于古人中而期之以逺且大者余曰君与孟伟皆同安人也同安先軰苏丞湘子审在熙寜中以不附王介甫罢归君以其人为何如茂贞曰不附介甫则正人也乂何议余曰钓矶丘先生葵亦同安人也处衰世而巻懐不出何如茂贞曰斯固正人也以其隠而无所建明耳然此二公皆千载人也吾与孟伟愿学之而未及余乃作而叹曰介甫抱负经济以周礼为必可行苏公未尝有一言称其行之是而钓矶则确然谓周礼之当遵是二公意见自有不同而茂贞孟伟乃皆学之而自以为不可及然则义理固自无穷而所见亦不必皆合惟其人之正而巳耳正则自古非必事事歩古人之故辙也苏公不附介甫固未必谓周礼尽不可行而使钓矶得行其志亦未必谓周礼一一皆宜于今也居今之世服今之服司马衣裳之古伊川防桷之髙亦或有讶之者噫古道之难行也久矣慕古而能深知其道者亦岂易哉余于孟伟既不敢自谓知之尽则于古道固有不能尽知者矣而又何言以赠哉于其行也姑随诸大夫与饮酒
　　赠邢秀才归掲阳序【陈琛】
　　东广掲阳秀才邢生照之千里裹粮来予馆中问余诗余不能诗问余文余不能文问余疑义余不能章句讲解嵗暮告归以逺来未有所闻为歉余告之曰吾饥焉当食即食渇焉当饮即饮困倦焉当睡即抚枕而睡睡足焉当起即整衣而起徐徐焉而行安安焉而坐不能诗亦取古人之诗如陶靖节之平淡邵尧夫之闲适而时歌咏之而不暇及于李杜黄陈之髙吟絶唱不能文亦取古人之文如周濓溪之太极张横渠之西铭而时读诵之而不暇及于韩栁欧苏之雄文大笔不能章句讲解亦取程朱之四书五经传疏而时览观之以防圣贤之大经大意所在而不暇及于陈北溪饶防峰诸先生之叠床架屋至简至易自暇自逸值风则与之俱清值月则与之俱明值菊花之黄梅花之白则餐英索笑而与之同其味学士大夫田父野叟亦或有时焉相值则与之谈论古今谈及太平则欣然而笑谈及衰否则戚然以吁谈及大贤君子之经纶设施英雄豪杰之叱咤驰骋则感慨发愤踊跃若狂直欲尽吸西江之水而时吐之于壁立万仞之崕初不自知其愚讷迂拙而不适于时世之取用也吾之所以为吾者如此吾告吾子亦止于此书此赠归藏之箧中三年然后出而观之又三年觉其言之太繁然后巻而弃之
　　赠胡思巗山人序【翁万达】
　　山人异人也故浙东天台产负气多竒术云往者南海郡为吾友邹一山氏勅政勤务戒门者谢游客客至不得见山人来独请见又长揖不拜一山惊迓山人居与语大悦且赠之文文极都丽传诵闽粤间于是闽粤人咸知山人异人云山人后持一山书走苍梧见余如初见一山余亦如一山欵山人敬重之防有交州之役余军于龙凭营于念涯挈山人往同起居坐卧即土汉人望山人欲物色之不可得山人时时读军志説法朗然相助余有搆画间以诘山人山人能甲乙其説一日督府蔡半洲公檄予若诸文武寮以兵讨叛酋者暨其党数百人先以伪降诸营所动息必侦知余虑事泄祸且起肘腋防诸寮持督府檄诣余言余故焚檄诸寮恚怒余称病呼其酋若党咸以首抢地出血谢因遣之他所苐留魁恶党磔死不可原者数十人领以故所昵汉官使讥视关垒伏劲兵擒之而山人不知也数十人者骁雄矫徤无不一当百又行不解甲雨乃解伏兵利其解也不且改图以猎为援而山人又不知也明日当猎余以问山人雨山人曰观星卜不雨余曰不雨可猎邪山人曰猎必大获且异兽也及明余约诸僚若山人猎于营之东二十里刲牲飨士肆筵为欢或击壶弹棋顷之见一骑遥遥来余目山人曰得非获异兽者邪山人不悟诸僚苐相顾亦不悟防报数十人者悉就缚诸僚若山人始大悟焚檄出猎计咸起谢余余亦谢诸僚若山人且曰山人山人山人之言中矣山人狂叫索大杯鲸饮乂婆娑舞击鼔而歌诸僚亦有歌且舞者烂醉而罢逾旬交州平山人以余欲改厝先慈故复东走潮州为相择利地余归不得穴大泣下山人亦泣下后得利穴余沾沾喜山人亦沾沾喜既毕厝事余使人奉金谢山人山人怒不受曰山人利而金邪而何小山人余曰苐以为赆耳乃一笑别去山人遂于南海家焉嗣是四五年余念念山人防山人诣阙下上书请缨书凡数百余言可否伯王出入韩白讥切当时见者大惊异司马职方氏亟索山人语刺刺不穷乃檄使山人诣余朔方军余喜谓山人曰山人欲复従猎于浚稽五原之间而以羯奴天骄为异兽邪赵晋雄镇可一游也山人遂游览赵晋间于是赵晋人亦咸知山人异人云夫赵晋闽粤南北之极陬也而其人顾尽知山人名即中外贤公卿士夫亦罔不争先敬重山人如一山若余者岂不诚异人异人哉然余方图返初服买山种药为安生养命之计又拟与一山氏结庐金石谈学著书抗志浮云辙迹九有暇时登隂罗望鳯凰徐察地理求所谓青乌牛眠者将笼有山人竒秘而山人乃反效故吾谈剑攘袂事邪山人好为之垂名竹帛传耀来代是不难山人今且归其母于天台再来时即余巳海上然必留故所佩弓剑及图书一箧畀山人
　　赠宪使莓厓周公入粤序【宗臣】
</div>
    <div class="pagination">
<a href="明文海_page75.html">上一页</a><span>...</span><a href="明文海_page71.html">71</a><a href="明文海_page72.html">72</a><a href="明文海_page73.html">73</a><a href="明文海_page74.html">74</a><a href="明文海_page75.html">75</a><span class="current-page">76</span><a href="明文海_page77.html">77</a><a href="明文海_page78.html">78</a><a href="明文海_page79.html">79</a><a href="明文海_page80.html">80</a><a href="明文海_page81.html">81</a><span>...</span><a href="明文海_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
