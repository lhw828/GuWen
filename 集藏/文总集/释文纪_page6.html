<!DOCTYPE html>
<html>
 <head>
  <meta charset="utf-8"/>
  <title>
   释文纪 - 第 6 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释文纪 - 第 6 页/共 43 页
  </h1>
  <div class="content">
   释文纪巻六
　　明　梅鼎祚　辑
　　晋【四】
　　支敏度【先西域人晋成世与康僧渊等过江聪哲有誉开元释敎録云晋惠时豫章山沙门】合维摩诘经序
　　盖维摩诘经者先哲之格言道之宏标也其文防而婉厥防幽而逺可谓唱髙和寡故举世罕览然斯经梵本出自维耶离在昔汉兴始流兹土于时有优婆塞支恭明逮及于晋有法护叔兰此三贤者竝博综稽古研机极殊方异音兼通开解先后译传别为三经同本人殊出异或辞句出入先后不同或有无离合多少各异或方言训古字乖趣同或其文梵越其趣亦乖或文义混杂在疑似之间若此之比其涂非一若其偏执一经则失兼通之功广披其三则文烦难究余是以合两令相附以明所出为本以兰所出为子分章断句使事类相从令寻之者瞻上视下读彼案此足以释乖迕之劳易则易知矣若能参考校异极数通变则万流同归百虑一致庶可以辟大通于未寤阖同异于均致若其配不相畴傥失其类者俟后明喆君子刋之从正
　　合楞严经记【梵文同晋音勇伏定意】
　　此经本有记云支谶所译出谶月支人也汉桓灵之世来在中国其博学渊妙才思测微凡所出经类多深贵尚实中不在文饰今之小品阿阇世伅真般舟悉谶所出也又有支越字恭明亦月支人也其父亦汉灵帝之世来献中国越在汉生似不及见谶也又支亮字纪明资学于谶故越得受业于亮焉越才学深彻内外备通以季世尚文时好简略故其出经颇从文丽然其属辞防理文而不越约而义显真可谓深入者也以汉末沸乱南度奔吴黄武至建兴中所出诸经凡数十本自有别传记録亦云出此经今不见复有异本也然此首楞严自有小不同辞有丰约文有晋梵较而寻之要不足以为异人别出也恐是越嫌谶所译者辞质多梵音所异者删而定之其所同者述而不改二家各有记録耳此一本于诸本中辞最省便又少梵音遍行于世即越所定者也至大晋之初有沙门支法防白衣竺叔兰并更译此经求之于义互相发明披寻三部劳而难兼欲令学者即得其对今以越所定者为母防所出为子兰所译者系之其所无者辄于其位记而别之或有文义皆同或有义同而文有小小增减不足重书者亦混以为同虽无益于大趣分部章句差见可耳
　　勇伏定记曰元康元年四月九日炖煌菩萨支法防手执梵经口出首楞严三昧聂承远笔受愿令四辈览综奉宣观异同意【并出三藏记集】
　　康法邃
　　譬喻经序【隋费长房厯代三寳纪东晋録云譬喻经十巻成帝世沙门康法邃类集众经撰出此部事甚要妙】
　　譬喻经者皆是如来随时方便四说之辞敷演敎训诱之要牵物引类转相证据互明善恶罪福报应皆可寤心免彼三涂如今所闻亿未载一而前后所写互多复重今复撰集事取一篇以为十卷比次首尾皆令条别趣使易了于心无疑愿率土之贤有所遵承永升福堂为将来基【出三藏记集】
　　释道安【姓衞常山扶桺人博涉经义南投襄阳化行樊沔后归苻坚建元中终长安五级寺】安般注序【安穷览经典注般若道行密迹安般诸经序致渊富妙尽深防】
　　安般者出入也道之所寄无往不因德之所寓无往不托是故安般寄息以成守四禅寓骸以成定也寄息故有六阶之差寓骸故有四级之别阶差者损之又损之以至于无为级别者忘之又忘之以至于无欲也无为故无形而不因无欲故无事而不适无形而不因故能开物无事而不适故能成务成务者即万有而自彼开物者使天下兼忘我也彼我双废者守乎唯守也故修行经以斯二法而成寂得斯寂者举足而大千震挥手而日月扪疾吹而铁围飞微嘘而须弥舞斯皆乘四禅之妙止御六息之大辨者也夫执寂以御有崇本以动末有何难也安般居十念之一于五根则念根也故撰法句者属唯念品也昔汉氏之末有安世高者愽闻稽古特専阿毘昙学其所出经禅数最悉此经其所译也兹乃趣道之要径何莫由斯道也魏初康防为之注义义或隐而未显者安窃不自量敢因前人为解其下庶欲蚊翮以助随蓝雾润以增巨壑也
　　阴持入经序
　　阴持入者世之深病也驰骋人心变徳成狂耳聋口爽躭醉荣宠抱痴投防酸号三趣其为病也犹癞疾焉入骨彻髓良医拱手犹蹎蹶焉来则防然莫有所识大圣悼兹痛心内发忘身安赴涂炭含厚德忍舞击观罗密于重云止罝网于八极洪痴不得振其翼巨爱不得逞其足采善心于毫芒防凶顽于虎口以大寂为至乐五音不能聋其耳矣以无为为滋味五味不能爽其口矣曜形浊世拯擢难计陟降敎终潜沦无名诸无着等寻各腾逝大弟子众深惧妙法混然废没于是令迦叶集结阿难所传凡三藏焉该罗幽廓难度难测也世雄授药必因本病病不能均是故众经相待乃僃非彦非圣罔能综练自兹以后神通高士各为训释或揽撰诸经以为行式譬璎玑欤择彼珠珍以色相发佩之冠之为光为饰喻绘事欤调别众彩以图晖列诸明叡者所撰亦然此经则是其数也有舍家开士出自安息字世高大慈流洽播化斯土译梵为晋微显阐幽其所敷宣专务禅观醇道数深矣远矣是经其所出也阴入之弊人莫知苦是故先圣照以止观阴结日损成泥洹品自非知机其孰能与于此乎从首至于九絶都是四十五药也以慧断知入三部者成四谛也十二因縁讫净法部者成四信也其为行也唯神矣故不言而成唯妙矣故不行而至统斯行者则明白四达立根得眼成十力子绍胄法王夺泽大千若取证则拔三结住夀成道径至应真此乃大乘之舟檝泥洹之闗路于斯晋土禅观废学徒虽兴蔑有尽漏何者禅思守练微入寂在取何道犹觇于掌墯替斯要而希见证不亦难乎安末近积罪生逢百罹世事孔棘世乏圣导潜遯晋山孤居离众幽处穷壑窃览篇目浅识独见滞而不达夙宵抱疑谘诹靡质防太阳比丘竺法济并州道人支昙讲陟岨冒冦重尔远集此二学士高朗博通诲而不倦者也遂与防槃畅碍造兹注解世不値佛又处邉国音殊俗异规矩不同又以愚量圣难以逮也冀未践绪者少有微补非敢自必防究经旨
　　人本欲生经序
　　人本欲生经者照乎十二因縁而成四谛也本者痴也欲者爱也生者生死也略举十二之三以为目也人在生死莫不浪滞于三世飘萦于九止绸缪八缚者也十二因縁于九止则第一人亦天也四谛所鉴鉴乎九止八解所正正乎八邪邪正则无往而不恬止鉴则无往而不愉无往而不愉故能洞照傍通无往而不恬故能神变应防神变应防则不疾而速洞照傍通则不言而化不言而化故无弃入不疾而速故无遗物物之不遗人之不弃斯禅智之由也故经曰道从禅智得近泥洹岂虚也哉诚近归之要也斯经似安世高译为晋言也言古文悉义妙理婉覩其幽堂之美阙庭之富或寡矣安每览其文欲疲不能所乐而玩者三观之妙也所思而存者想灭之辞也敢以余暇为之撮注其义同而文别者无所加训焉
　　了本生死经序
　　夫四信妙舆者众祐之寳轩也以运连缚倒见众生凡在三界罔弗冠痴佩行婴舞生死而趋阴堂揖让色味骖惑载疑驱驰九止者也既则狎贤侮圣从其奸慝贪劒恚鏚枭截路羣诽上要殃祸僃甞矣世雄顾愍深图变谋法旍曜于重霓道鼓震于雷吼寂千障乎八纮慧戈陷乎三有于是碎痴冠决婴佩升信车入谛轨则因縁息成四喜矣故曰了本生死也了犹解也本则痴也元也如来指举一隅身子伸敷高旨引兴幽赞美矣盛矣夫计身有命则随縁缚谤佛毁信若弥纶于幽室矣夫解空无命则成四谛照然立信若日殿之丽干矣斯乃五十六药之崇基渊乎盖众行之宗也开微成务孰先者乎佛始得道隆建大哀此经则十六之一也其在天竺三藏圣师莫不以为敎首而研防也汉之季世此经始降兹土雅邃奥邈少达旨归者也魏代之初有高士河南支恭明为作注解探畅滞真可谓入室者矣俊哲先人足以折中也然童防之伦犹有未悟故仍前迹附释末训非茍穿凿以紫乱朱也傥孤居始进者可以辩惑焉
　　十二门经序
　　十二门者要定之目号六双之闗径也定有三义焉禅也等也空也用疗三毒绸缪重病婴斯幽厄其日深矣贪囹恚圄痴城至固世人游此犹登春台甘处欣欣如居花殿嬉乐自娱莫知为苦甞酸速祸因惫五道夫唯正觉乃识其谬耳哀倒见之苦伤蓬流之痛为设方便防萌塞渐辟兹慧定令自澣涤挫锐解纷返神路茍非至德其道不凝也夫邪僻之心必有微着是故禅法以四为差焉贪淫囹者荒色悖蒸不别尊卑浑心躭缅习以成狂亡国倾身莫不由之虚迷空醉不知为幻故以死尸散落自悟渐断微想以至于寂味乎无味故曰四禅也瞠恚圄者争纎芥之虚声结沥血之重咎恩亲絶于快心交友腐于纵忿含怒彻髓不悛灭族圣人见强梁者不得其死故训之以等丹心讐亲至柔其志受垢含苦治之未乱淳徳邃厚兕不措角况人害乎故曰四等也愚痴城者诽古圣谤真谛慢二亲轻师傅斯病尤重矣以慧探本知从痴爱分别末流了之为惑练心攘慝狂病瘳矣故曰四空也行者挹禅海之深醴溉昬迷之盛火激空净之渊流荡痴尘之秽垢则皎然成大素矣行斯三者则知所以宰身也所以宰身者则知所以安神也所以安神者则知所以度入也然则经无巨细出自佛口神心所制言为世寳慧日既没三界丧目经藏虽存渊难测自非至精孰达其微于是诸开士应真各为训解释其幽赜辩其差贯则烂然易见矣穷神知化何复加乎从十二门已后则是训传也凡学者行十二门却尽神足灭外止麤谓之成五道也三向诸根进消内结谓尽诸漏也始入尽漏名不退转诸佛嘉叹记其成号深不可测独见晓焉神不可量独能精焉陵云轻举净光烛幽移海飞岳风出电入浅者如是况成佛乎是乃三乘之大路何莫由斯定也自始发迹逮于无漏靡不周而复始习兹定也行者欲崇德广业而不进斯法者其犹无柯而求伐不饭而徇饱难以获矣醒寤之士得闻要定不亦妙乎安宿不敏生值佛后又处异国楷范多阙仰希古烈滞而未究寤寐忧悸有若疾首每惜兹邦禅业替废敢作注于句末虽未足光融圣典且发防者傥易览焉安世高善开禅数斯经似其所出故録之于末
　　大十二门经序
　　夫婬息存乎解色不系防闲也有絶存乎解形不系念空也色解则冶容不能缚形解则无色不能滞不缚者虽天魔玉顔窈窕艳姿莫足倾之之谓固也不滞者虽游空无识泊然永夀莫足碍之之谓真也何者执古以御有心妙以了色虽羣居犹刍灵泥洹犹如幻岂多制形而重无色哉是故圣人以四禅防淫淫无遗焉以四空灭有有无现焉淫有之息要在明乎万形之未始有百化犹逆旅也怨憾之兴兴于此彼此彼既兴遂成仇敌仇敌适成勃然赫怒赫怒已发无所不至至不可至神幽想狱乃毒乃辛欣之甘之是以如来训之以等等所难等何往不等等心既富怨本息矣岂非为之乎未有图难于其易者乎夫然则三事凶躭废然息矣十二重闗廓然辟矣根立而道生觉立而道成莫不由十二门立乎定根以逆道休也大人挥变荣光四塞弹撇安明吹沬千万黙动异刹必先正受明夫匪禅无以统乎无方而不留匪定无以周乎万形而不碍禅定不愆于神变乎何有也至矣尽矣蔑以加矣此经世高所出也辞旨雅密正而不艳比诸禅经最为精悉案经后记云嘉禾七年在建邺周司舍写缄在箧匮向二百年矣防然不行无闻名者比丘竺道防于东垣界贤者经中得送诣防泽乃得流布得经之后俄而其家遇火防若不覩为灰炭矣自然将防斯禅也后死者不得与闻此经也此经也八音所诲四道作训约无乏文重无简矣精义入神何以上乎前世又为悬解一家之传故筌而次之然世高出经防本不饰天竺古文文通尚质仓卒寻之时有不达今为略注继前人之末非敢乱朱冀有以寤焉
　　道行般若波罗蜜经序
　　大哉智度万圣资通咸宗以成也地合日照无法不周不恃不处累彼有名既外有名亦病无形两忘莫块然无主此智之纪也夫永夀莫美乎上干而齐之殇子神伟莫美于凌虚而同之涓滞至徳莫大乎真人而比之朽种高妙莫大乎世雄而喩之幻梦由此论之亮为众圣宗矣何者执道御有卑高有差此有为之域耳非据真如游法性防然无名也据真如游法性防然无名者智度之奥室也名敎远想者智度之蘧庐也然存乎证者莫不契其无生而煌存乎迹者莫不忿其荡冥而诞诽道动必反优劣致殊诽不其宜乎不其宜乎要斯法也与进度齐轸逍遥俱游千行万定莫不以成众行得字而智进全名诸法参相成者求之此列也且其经也进咨第一义以为语端追述权便以为谈首行无细而不厯数无微而不极言似烦而各有宗义似重而各有主璅见者庆其迩敎而悦寤宏喆者望其远标而絶目陟者弥高而不能阶涉者弥深而不能测谋者虑不能规寻者度不能尽暨杳防矣真可谓大业渊薮妙矣者哉然凡谕之者攷文以征其理者昬其趣者也察句以验其义者迷其旨者也何则考文则异同毎为辞寻句则触类每为旨为辞则丧其卒成之致为防则忽其始拟之义矣若率初以要其终或忘文以全其质者则大智通居可知也从始发意逮一切智曲成决着八地无染谓之智也故曰逺离也三脱照空四非明有统鉴诸法因后成用药病双亾谓之观也明此二行于三十万言其如视诸掌乎颠沛造次无起无止也佛泥曰后外国高士抄九十章为道行品桓灵之世朔佛赍诣京师译为汉文因本顺防转音如已敬顺圣言了不加饰也然经既抄撮合成章投音殊俗异译人口传自非三达胡能一一得本縁故乎由是道行颇有首尾隐者古贤论之往往有滞仕行耻此寻求其本到于阗乃得送诣仓垣出为放光品斥重省删务令婉便若其悉文将过三倍善出无生论空持巧传译如是难为继矣二家所出足令大智焕尔阐幽支谶全本其亦应然何者抄经删削所害必多委本从圣乃佛之至诫也安不量末学庶几斯心载咏载玩未坠于地检其所出事本终始犹令折伤玷缺戢然无际假无放光何由解斯经乎永谢先喆所防多矣今集所见为解句下始现有首终隐现尾出经见异铨其得否举本证抄敢增损也幸我同好饰其瑕讁也【大藏淡字圅块作隤】
　　合放光光赞略解序
　　放光光赞同本异译耳其本俱出于阗国持来其年相去无防光赞于阗沙门祗多罗以防康七年赍来防公以其年十一月二十五日出之放光分如檀以泰康三年于阗为师送至洛阳到元康元年五月乃得出耳先光赞来四年后光赞出九年也放光于阗沙门无又罗执梵竺叔兰为译言少事约删削重复事事显炳焕然易观也而从约必有所遗于天竺辞及腾每大简焉光赞护公执梵本聂承远笔受言准天竺事不加饰悉则悉矣而辞质胜文也每至事首辄多不便诸反覆相明又不显灼也考其所出事周密耳互相补益所悟实多恨其寝逸凉土九十一年防至泯灭乃达此邦也斯经既残不具并放光寻出大行华京息心居士翕然传焉中山支和上遣人于仓垣断绢写之持还中山中山王及众僧城南四十里幢幡迎经其行世如是是故光赞人无知者昔在赵魏迸得其第一品知有兹经而求之不得至此防慧常进行慧辩等将如天竺路经凉州写而因焉展转秦雍以晋泰元元年五月二十四日乃达襄阳寻之玩之欣有所益辄记其所长为略解如左般若波罗蜜者成无上正真道之根也正者等也不二入也等道有三义焉法身也如也真际也故其为经也以如为首以法身为宗也如者尔也本末等尔无能令不尔也佛之兴灭绵绵常存悠然无寄故曰如也法身者一也常净也有无均净未始有名故于戒则无戒无犯在定则无定无乱处智则无智无愚泯尔都防二三尽息皎然不缁故曰净也常道也真际者无所着也泊然不动湛尔齐无为也无不为也万法有为而此法渊默故曰无所有者是法之真也由是其经万行两废触章辄无也何者痴则无往而非徼终日言尽物也故为八万四千尘垢门也慧则无往而非妙终日言尽道也故为八万四千度无极也所谓执大净而万行正正而不害妙乎大也凡论般若推诸病之壃服者理彻者也寻众药之封域者断迹者也高谈其辙迹者失其所以指南也其所以指南者若假号章之不住五通品之不贡高是其涉百辟而不失午者也宜精理其辙迹又思存其所指则始可与言智已矣何者诸五阴至萨云若则是菩萨来往所现法慧可道之道也诸一相无相则是菩萨来往所现真慧明乎常道也可道故后章或曰世俗或曰说已也常道则或曰无为或曰复说也此两者同谓之智而不可相无也斯乃转法轮之目要般若波罗蜜之常例也
　　摩诃鉢罗若波罗蜜经抄序
　　昔在汉阴十有五载讲放光经歳常再遍及至京师渐四年矣亦恒歳二未敢墯息然每至滞句首尾隐没释巻深思恨不见护公叉罗等防建元十八年正车师前部王名弥第来朝其国师字鸠摩罗跋提献梵天品一部四百二牒言二十千首卢首卢三十二字梵数经法也即审数之凡十七千二百六十首卢残二十七字都并五十五万二千四百七十五字天竺沙门昙摩蜱执本佛护为译对而检之慧进笔受与放光光赞同者无所更出也其二经译入所漏者随其失处称而正焉其义异不知孰是者辄并而两存之往往为训其下凡四卷其一纸二纸异者出别为一卷合五卷也译梵为秦有五失本也一者梵语尽倒而使从秦一失本也二者梵经尚质秦人好文传可众心非文不合斯二失本也三者梵经委悉至于叹咏叮咛反覆或三或四不嫌其烦而今裁斥三失本也四者梵有义説正似乱辞寻説向语文无以异或千五百刬而不存四失本也五者事已全成将更傍及反腾前辞巳乃后说而悉除此五失本也然般若经三达之心覆面所演圣必因时俗有易而删雅古以适今时一不易也愚智天隔圣人叵阶乃欲以千歳之上微言传使合百王之下末俗二不易也阿难出经去佛未久尊者大迦叶令五百六通迭察迭书今离千年而以近意量裁彼阿罗汉乃兢兢若此此生死人而平平若此岂将不知法者勇乎斯三不易也涉兹五失经三不易译梵为秦讵可不慎乎正当以不闻异言传令知防通耳何复嫌大匠之得失乎是乃未所敢知也前人出经攴防世高审得梵本难系者也又罗攴越斵凿之巧者也巧则巧矣惧窍成而混沌终矣若夫以诗为烦重以尚书为质朴而删令合今则马郑所深恨者也近出此撮欲使不杂推经言防唯惧失寔也其有方言古辞自为解其下也于常首尾相违句不通者则防如合符厌如复防乃见前人之深谬欣通外域之嘉防也于九十章荡然无错疑毫芒之间泯然无微疹巳矣乎
　　增一阿含经序
　　四阿含义同中阿含首以明其指不复重序也增一阿含者比法条贯以数相次也数终十令加其一故曰增一也且数数皆增以增为义也其为法也多録禁律绳墨切厉乃度世检栝也外国岩岫之士江海之人于四阿含多咏味兹焉有外国沙门昙摩难提者兜佉勒国人也龆龀出家孰与广闻诵二阿含温故日新周行诸国无土不涉以秦建元二十年来诣长安外国乡人咸皆善之武威太守赵文业求令出焉佛念译传昙嵩笔受歳在甲申夏出至来春乃讫为四十一卷分为上下部上部二十六卷全无遗忘下部十五卷失其録偈也余与法和共考正之僧防僧茂助校漏失四十日乃了此年有阿城之役伐鼔近郊而正专在斯业之中全具二阿含一百卷鞞婆娑婆和须蜜僧伽罗刹传此五大经自法东流出经之优者也四阿含四十应真之所集也十人撰一部题其起尽为録焉惧法留世久遗逸散落也斯土前出诸经班班有其中者令为二阿含各为新録一巻全其故目注其得失使见经寻之差易也合上下部四百七十二经凡诸学士撰此二阿含其中往往有律语外国不通与沙弥白衣共视也而今已后幸共护之使与律同此乃兹邦之急者也斯谆谆之诲幸勿藐藐听也广见而不知护禁乃是学士通中创也中本起康孟祥出出大爱道品乃不知是禁经比丘尼法甚慊切真割而去之此乃是大鄙可痛恨者也此二经有力道士乃能见当以着心焉如其轻忽不以为意者幸我同志鸣鼔攻之可也【大藏形字圅见载】
　　道地经序
　　夫道地者应真之堂升仙之奥室也无本之城杳然难陟矣无为之墙邈然难逾矣微门妙闼少闚其庭者也葢为器也犹海与行者日酌之而不竭返精者无数而不满其为像也含静泊绵绵若存寂寥无言辩之者防矣怳惚无行求矣漭乎其难测圣人有以见因华可以成寔覩末可以达本乃为布不言之教陈无辙之轨阐止启观式成定谛髦彦六双率由斯路归精谷神于乎羡矣夫地也者包润施毓稼穯以成镠镣琼琛罔弗以载有喻止观莫近于此故曰道地也昔在众祐三达遐鉴八音四辩赫奕敷化识病而疗声典难算至如来善逝而大训絶五百无着迁而灵敎乖于是有三藏沙门厥名众护仰雅诸行布在羣籍俯愍发进不能悉洽麤述众经撰要约行目其次序以为一部二十七章其于行也要犹人首与可终身载不可须臾下犹气息与可终身通不可须防闭息闭则命殒首下则身殪若行者暂去斯法奸宄之匿入矣有开士世高者安息王元子也禅国高让纳万乘位克明俊徳改容修道越境流化爰适此邦其所传训渊微优邃又防护所集者七章译为汉文音近雅质敦兮若朴或变质从文或因质不饰皇矣世高审得厥防夫絶爱原灭荣冀息驰骋莫先于止了痴惑达九道见身幻莫首于观大圣以是达五根登无漏扬美化易顽俗莫先于止靡不由兹也真可谓盛徳大业至矣哉行自五阴尽于成坏则是苦谛漏尽之迹也神足章者则是禅思五通之要也五十五观者则是四非常度三结之本也人之处世曚昧未祛熙熙甘露如飨大牢田处秽海幽厄九月既生迍邅罹遘百凶寻旋老死婴苦万端漂溺五流莫能自返圣人深见以为苦证游神八路长陟永安専精稽古则佚乐若此闗情纵欲则酸毒若彼二道显著宜顺所从石以淬壁剥坚截刚素质精染五色炳灿田是论之可不勉哉予生不辰值皇纲纽絶玁狁猾夏山左荡没避难濩泽师殒友防周爰谘谋顾靡所询时鴈门沙门支昙讲邺都沙门竺僧辅此二仁者聪明有融信而好古冐崄远至得与酬酢寻章察句造此训传希权与进者暂可微寤蚊蚋奋翼以助随蓝蚁垄増封嵩岳之顶岂其能益于高猛哉探赜奥邈唯八辈难之况末学小子庶防兹哉然天竺圣邦道岨辽远幽见硕儒少来周化先哲既逝来圣未至进退狼跋咨嗟涕洟故作章句伸已丹赤冀诸神道照我颙颙必枉灵趾烛谬正阙也
　　十法句义经序
　　夫有欲之激百转千化揺荡成敎亦何得一端乎是故正觉因心所迁即名为经邪止名正乱止名定方圆随器合散从俗随器故因质而立名从俗故縁对而授药立名无常名则神通矣授药无常药则感而通故矣即已不器又通其故则诸行泛然因法而结也二三至十在乎其人病有众寡以人为目耳譬药分剂有单有复诊脉视色投药縁疾法参相成不其然乎自佛即幽阿难所传分为三藏纂乎前绪部别诸经小乘则为阿含四行中阿含者数之藏府也阿毗昙者数之苑薮也其在赤泽硕儒通人不学阿毗昙者盖阙如也夫造舟而济者其体也安粹数而立者其业也美是故般若启巻必数了诸法卒数以成经斯乃众经之喉襟为道之枢极也可不务乎可不务乎于戏前徒不忘数者鹜鹭子也于兹继武有自来矣笃斯业者或不成也爰晋土者世高其俊也伟哉数学渊源流清抱徳惠和播馨此域安虽希高迹末由也已然旋焉周焉藏焉修焉未坠地也并一不惑以成积习移志蹈远移质縁以高尚欲疲不能也人亦有言曰圣人也者人情之积也圣由积靡炉锤之间恶可巳乎经之大例皆异说同行异説者明夫一行之归致同行者其要不可相无则行必俱行全其归致则同处而不新不新故顿至而不惑俱行故丛萃而不迷也所谓知异知同是乃大通既同既异是谓大备也以此察之义焉廋哉义焉廋哉夫览莫美乎同异而得其门者或寡矣明白莫过乎辩数而入其室者鲜矣昔严调撰十慧章句康僧防集六度要目每寻其迹欣有寤焉然犹有阙文行未録者今抄而第之名曰十法句义若其常行之注解若昔未集之贻后同我之伦傥可察焉
　　僧伽罗刹经序【秦言众护】
　　僧伽罗刹者须頼国人也佛去世后七百年生此国出家学道游敎诸邦至犍陀越土甄陀罽贰王师焉高明絶世多所述作此土修行经大道地经其所集也又着此经宪章世尊自始成道迄于沦虚行无巨细必因事而演游化夏坐莫不曲备虽暜耀本行度世诸经载佛起居至谓为密今览斯经所悟复多矣传其将终我若立根得力大士诚不虚者立斯树下手援其叶而弃此身使那罗延力大象之势无能移余如毛发也正使就耶维者当不燋此叶言然之后便即立终罽贰王自临而不能动遂以巨絙象挽未始能摇即就耶维炎叶不伤寻升兜术与弥勒大士高谈彼宫将补佛处贤劫第八以建元二十年罽宾沙门僧伽跋澄赍此经本来诣长安武威太守赵文业请令出焉佛念为译慧嵩笔受正值慕容作难于近郊然译出不防余与法和对检定之十一月三十日乃了也此年出中阿含六十巻増一阿含四十六卷伐鼔击柝之中而出斯一百五巻穷通不改其恬讵非先师之故迹乎
　　阿毗昙八犍度论序
　　阿毗昙者秦言大法也众祐有所见道果之至颐拟性形容执乎真像谓之大也有以道慧之至齐观如司南察乎一相谓之法故曰大法也中阿含世尊责优陀耶曰汝致诘阿毗昙乎夫然佛以身子五法为大阿毗昙也【戒定慧名无漏也】佛般湼槃后迦旃延【义第一也】以十部经浩博难究撰其大法为一部八犍度四十四品也其为经也富莫上焉邃莫加焉要道无行而不由可不谓之富乎至徳无妙而不出可不谓之邃乎富邃洽备故能微显阐幽也其说智也周其说根也密其说禅也悉其说道也具周则二八用各适时密则二十迭为宾主悉则味净遍游其门具则利钝各别其所以故为高座者所咨嗟三藏者所鼔舞也其身毒来诸沙门莫不祖述此经宪章鞞婆沙咏歌有余味者也然乃大荒之外葱岭之表虽欲从之末由见也以建元十九年罽宾沙门僧伽禘婆诵此经甚利来诣长安此丘释法和请令出之佛念译传慧力僧茂笔受和理其指归自四月三十日出至十月二十三日乃讫其日检校译人颇杂义辞龙蛇同渊金鍮共肆者彬彬如也和怃然恨之余亦深谓不可遂令更出夙夜匪解四十六日而得尽定损可损者四卷焉至于事须悬解起尽之处皆为细其下梵本十五千七十二首卢【四十八万二千五百四言】秦言十九万五千二百五十言其人忘因縁一品云言数可与十门等也周揽斯经有硕人所尚者三焉以高座者尚其博以尽漏者尚其要以研几者尚其密密者龙象翘鼻鸣不造耳非人中之至恬其孰能与于此也要者八忍九断巨细毕载非人中之至练其孰能致于此也博者众微众妙六八曲备非人中之至懿其孰能综于此也其将来诸学者游槃于其中何求而不得乎【大藏夏字圅见载】
　　十四巻鞞婆沙序
　　阿难所出十二部经于九十日佛意三昧之所传也其后别其迳至小乘法为四阿含阿难之功于斯而已迦旃延子撮其要行引经训释为阿毗昙四十四品要约婉显外国重之优波离裁之所由为毗尼与阿毗昙四阿含并为三藏身毒甚珍未坠于地也其后昙摩多罗刹集修行亦大行于世也又有三罗汉一名尸陀槃尼二名达悉三名鞞罗尼撰鞞婆沙广引圣证言辄据古释阿毗昙焉其所引据皆是大士真人佛印印者也达悉迷而近烦鞞罗要而近略尸陀最折中焉其在身毒登无畏座僧中唱言何莫由斯道也其经犹大海与深广浩汗千寳出焉犹昆岳与嵬峩幽蔼百珍之薮资生之徒于焉斯在兹经如是何求而不有乎有秘书郎赵政文业者好古索隐之士也常闻外国尤重此经思存想见然乃在昆岳之右芃野之西眇尒絶域末由也已防建元十九年罽宾沙门僧伽跋澄讽诵此经四十二处是尸陀槃尼所撰者也来至长安赵郎饥虚在往求令出焉其国沙门昙无难提笔受为梵文佛图罗刹译传敏智笔受为此秦言赵郎正义起尽自四月出至八月二十九日乃讫梵本一万一千七百五十二首卢长五字也凡三十七万六千六十四言也秦言为十六万五千九百七十五字经本甚多其人忘失唯四十事是释阿毗昙十门之本而分十五事为小品廻着前以二十五事为大品而着后此大小二品全无所损其后二处是忘失之遗者令第而次之赵郎谓译人曰尔雅有释古释言者明古今不同也昔来出经者多嫌梵言方质而改适今俗此政所不取也何者传梵为秦以不闲方言求知辞趣耳何嫌文质文质是时幸勿易之经之巧质有自来矣唯传事不尽乃译人之咎耳众咸称善斯真实言也遂案本而传不令有损言游字时改倒句余尽实録也余欣秦土忽有此经挈海移岳奄在兹域载玩载咏欲疲不能遂佐对校一月四日然后乃知大方之家富昔见之至狭也恨八九之年方闚其牖耳愿欲求如意珠者必牢装强伴勿令不周沧海之实者也【出三藏记集又有道埏六十卷阿毘昙毘婆沙经序见宋】
　　比丘尼大戒序
　　世尊立敎法有三焉一者戒律也二者禅定也三者智慧也斯三者至道之由戸泥□之闗要也戒者断三恶之干将也禅者絶分散之利器也慧者齐药病之妙医也具此三者于取道乎何有也夫然用之有次在家出家莫不始戒以为基址也何者戒虽检形形乃百行舟舆也须臾不矜不庄则伤戒之心入矣伤戒之心入而后欲求不入三恶道未所前闻也故如来举为三藏之首也外国重律每寺立持律月月相率说戒说戒之日终夜达晓讽乎切敎以相维摄犯律必弹如鹰隼之逐鸟雀也大法东流其日未远我之诸师始秦受戒又乏译人考校者尠先人所传相承谓是至澄和上多所正焉余昔在邺少习其事未及检戒遂遇世乱每以怏怏不尽于此至歳在鹑火自防阳至闗右见外国道人昙摩侍讽阿毗昙于律特善遂令凉州沙门竺佛念写其梵文道贤为译慧常笔受迳夏渐冬其文乃讫考前常行世戒其谬多矣或殊失防或粗举意昔从武遂法潜得一部戒其言烦直意常恨之而今侍戒规矩与同犹如何符出门应辙也然后乃知淡乎无味乃直道味也而嫌其丁宁文多反复称即命慧常令斥重去复常乃避席谓大不宜尒戒犹礼也礼执而不诵重先制也慎举止也戒乃迳广长舌相三达心制八辈圣士珍之寳之师师相付一言乖本有逐无赦外国持律其事实尒此土尚书及与河洛其文朴质无敢措手明祗先王之法言而慎神命也何至佛戒圣贤所防而可改之以从方言乎恐失四依不严之敎也与其巧便宁守雅正译梵为秦东敎之士犹或非之愿不刋削以从饰也众咸称善于是案梵文书唯有言倒时从顺耳前出戒十三事中起室与檀越议三十事中至大姓家及绮红锦绣衣及七因縁法如斯之此失防多矣将来学者审欲求先圣雅言者宜详揽焉诸出为秦言便约不烦者皆蒲萄酒之被水者也外国云戒有七篇而前出戒皆八篇今戒七悔过后曰尸义罽赖尼尸义罽赖尼有百七事明也如斯则七篇矣又侍尸义罽赖尼有百一十事余嫌其多侍曰我持律许口受十事一记无长也寻僧纯在丘慈国佛陀舌弥许得比丘尼大戒来出之正与侍同百有一十尒乃知其审不多也然则比丘戒不止二百五十阿夷戒不止五百也
　　比丘大戒本欲说戒维那出堂前唱不净者出次曰庾跋门怒鉢罗鞞处然后入唱行筹曰頞簸含陀阿素舎罗遮丽吏布萨陀心密栗楴娑防鞞度舍罗姞隶怒说戒者乃曰僧和集会未受大戒者出僧何等作为答说戒不来者属授清净说说巳那春夏冬若干日巳过去僧尽共思惟一切生死过求于度世道若精进持戒同亦当归死不精进持戒同亦当归死宁持戒而死不犯戒而生譬如驶水流日月不常住人命疾于彼去者不复还【并出三藏记集】
　　答郗超书【超遣使遗米千斛修书累纸深致慇懃安答书】
　　损米千斛弥觉有待之为烦【高僧传】
　　襄阳金像铭【道安所造更厯晋宋迄于齐梁屡感灵相周武灭法建德三年甲午镕毁于腋下倒垂衣内有铭年月悉符案安闲通阴阳此必安所预定】
　　晋太元十九年岁次甲午比丘道安于襄阳西郭造丈八金像此像三周甲午百八十年当灭【唐释道宣续髙僧传】










　　释文纪卷六
　　钦定四库全书
　　释文纪卷七
　　明　梅鼎祚　辑
　　晋【五】
　　释支遁【字道林姓关陈留人或云河东林虑人终于余姚坞山中或云终剡沃洲山】与髙骊道人论竺法深书
　　上坐竺法深中州刘公之弟子体德贞峙道俗纶综往在京邑维持法纲内外俱瞻道之匠也顷以道业靖济不耐尘俗考室山泽修德就闲今在剡县之山率合同游论道说义髙栖皓然遐迩有咏【髙僧传】
　　还东山上哀帝书【哀帝频遣两使征遁出都止东安寺讲道行波若渉将三载乃还东山上书告辞诏即资送一时名流饯别】
　　遁顿首言敢以不才希风世表未能鞭后用愆灵化葢沙门之义法出佛之圣雕淳反朴絶欲归宗游虚之肆守内圣之则佩五戒之贞毗外王之化谐无声之乐以自得为和笃慈爱之孝蠕动无伤衔抚恤之哀永悼不仁秉未兆之顺逺防宿命挹无位之节履亢不悔是以哲王御世南靣之重莫不钦其风尚安其逸轨探其顺心略其形敬故令歴代弥新矣陛下天种圣德雅尚不倦道游灵模日昃忘御可谓钟鼓晨极声满天下清风旣劭莫不幸甚上愿陛下齐龄二仪敷至法去陈信之妖诬寻乆祷之议絶小涂之致泥奋宏辔于夷路若然者太山不歆季氏之旅得一以成灵王者非员丘而不禋得一以永贞若使贞灵各一人神相忘君君而下无亲举神神而咒不加灵德交被民荷防祐恢恢六合成吉祥之宅洋洋大晋为元亨之宇常无为而万物归宗执大象而天下自往国典刑杀则有司存焉若生而非惠则赏者自得戮而非怒则罚者自刑公器以厌神意提诠衡以极防量所谓天何言哉四时行焉贫道野逸东山与世异荣采蔬长阜潄流清壑防缕毕世絶窥皇阶不悟干光曲曜猥被蓬荜频奉明诏使诣上京进惟谷不知所厝自到天庭屡防引见优游宾礼策以防言每愧才不防滞理无拘新不足对扬模允塞视听踧踖侍人流汗位席曩四翁赴汉干木蕃魏皆出处有由黙语适防今德非昔人动静乖理游魂禁省鼓言帝侧将困非据何能有为且岁月僶俛感若斯之叹况复同志索居综习辽落廻首东顾孰能无怀上愿陛下特防放遣归之林薄以鸟养鸟所荷为优谨露板以闻伸其愚管裹粮望路伏待慈诏【髙僧传歴代三宝纪叅校谷传作咎庭纪作衢】
　　与梅太尉论州符求沙门名籍书
　　隆安三年四月五日京邑沙门等顿首白夫标极有宗则仰之者至理契神防则沐浴弥深故尼父素室颜氏流连岂不以道隆德盛直往忘返者哉贫道等虽人凡行薄奉修三宝爱自天至信不待习但日损功德无心增忾赖圣主哲王复躬其道得使山居者骋业城傍者闲道縁皇泽旷洒朽榦防荣然沙门之于世也犹虚舟之寄大壑耳其来不以事亦乘闲四海之内竟自无宅邦乱则振锡孤游道洽则欣然俱萃所以自逺而至良有以也将振宏纲于季世展诚心于百代而顷频被州符求沙门名籍煎切甚急未悟髙防野人易惧抱忧实深遂使禅人失静勤士废行防精絶气达旦不寐索然不知何以自安伏愿明公扇唐风于上位待白足于其下使怀道获济有志俱全则身亡体尽毕命此矣天听殊邈或未具简谨于上闻伏追悚息【明集】
　　逍遥论【世说新语云支道林在白马寺将冯太常芙语因及逍遥支卓然标新理于郭向二家之表立异义于众贤之外皆是诸名贤寻味之所不得后遂用支理】
　　夫逍遥者明至人之心也庄生建言大道而寄指鹏鷃鹏以营生之路旷故失适于体外鷃以在近而笑逺有矜伐于心内至人乘天正而高兴游无穷于放浪物物而不物于物则遥然不我得感不为不疾而速则逍然靡不适此所以为逍遥也若夫有欲当其所足足于所足快然有似天真犹饥者一饱渴者一盈岂忘烝尝于糗粮絶觞爵于醪醴哉茍非至足岂所以逍遥乎此向郭之注所未尽【世说注】
　　即色论【世说云攴道林造即色论示王中郎中郎都无言支曰黙而识之乎王曰旣无文殊谁能见赏】
　　夫色之性也不自有色色不自有虽色而空故曰色即为空色复异空【世说注引支道林集妙观章】
　　大小品对比要抄序
　　夫般若波罗蜜者众妙之渊府羣智之宗神王之所由如来之照功其为经也至无空豁廓然无物者也无物于物故能齐于物无智于智故能运于智是故夷三脱于重齐万物于空同明诸佛之始有尽羣灵之本无登十住之妙阶趣无生之径路何者耶赖其至无故能为用夫无也者岂能无哉无不能自无理亦不能为理理不能为理则理非理矣无不能自无则无非无矣是故妙阶则非阶无生则非生妙由乎不妙无生由乎生是以十住之称兴乎未足定号般若之智生乎教迹之名是故言之则名生设教则智存智存于物实无迹也名生于彼理无言也何则至理防壑归乎无名无名无始道之体也无可不可者圣之慎也茍慎理以应动则不得不寄言宜明所以寄宜畅所以言理防则言废忘觉则智全若存无以求寂希智以忘心智不足以尽无寂不足以防神何则故有存于所存有无于所无存乎存者非其存也希乎无者非其无也何则徒知无之为无莫知所以无知存之为存莫知所以存希无以忘无故非无之所无寄存以忘存故非存之所存莫若无其所以无忘其所以存忘其所以存则无存于所存遗其所以无则忘无于所无忘无故妙存妙存故尽无尽无则忘忘故无心然后二迹无寄无有防尽是以诸佛因般若之无始明万物之自然众生之防道溺精神乎欲渊悟羣俗以妙道渐积损至无设德以广敎守谷神以存虚齐众首于同还羣灵乎本无葢闻出小品者道士也尝游外域岁数悠曩未见典载而不详其姓名矣尝闻先学共传云佛去世后从大品之中抄出小品世传其人唯目之以淳德验之以事应明其致而巳亦莫测其由也夫至人也览通羣妙凝神防灵虚响应感通无方建同德以接化设教以悟神述往迹以搜滞演成规以启源或因变以求通事济而化息适任以全分分足则敎废故理非乎变变非乎理敎非乎体体非乎敎故千变万化莫非理外神何动哉以之不动故应变无穷无穷之变非圣在物物变非圣圣未始于变故教遗兴乎变理滞生乎权接应存物理致同乎归而辞数异乎本事备乎不同不同之功由之万品神悟迟速莫不縁分分闇则功重言积而后悟质明则神朗触理则畅轻之与重未始非分是以圣人之为教不以功重而废分分易而存轻故羣品所以悟分功所以成必须重以运通因其宜以接分此为悟者之功重非圣教之有烦令统所以约敎功所以全必待统以适任约文以领领则易通因任则易从而物未悟二本之不异统致同乎宗便以言数为大小源流为精粗文约谓之小文殷谓之大顺常之为通因变之为舞守数之为得领统之为失而彼揩文之徒羇见束敎顷着阿含神匮分浅才不经宗儒墨大道域定圣人志局文句诘敎难权谓崇要为达谅领统为伤宗须征验以明实效应则疑伏是以至人顺羣情以征理取验乎沸油明小品之体本塞羣疑幽滞因物之征验故示验以应之今不可以趣征于一验目之为淳德效防于事实谓之为常人而未达神化之权统应于将来畅济功于殊涂运无方之一致而察殊轨为异统观竒化为逆理位大宝为欣王聚济货为欲始徒知至圣之为敎而莫知所以敎是以圣人标域三才定万品敎非一途应物万方或损敎违无寄通适防或抱一御有系文明宗崇圣典为世轨则夫体道尽神者不可诘之以言敎游无蹈虚者不可求之于形器是以至人于物遂通而已明乎小大之不异畅标之有寄因顺物宜不拘小派或以大品辞茂事广喻引宏奥虽穷理有外终于同然其明宗统一防致不异斯亦大圣之时敎百姓之分致茍以分致之不同亦何能求简于圣哉若以简不由圣岂不寄言于百姓夫以万声钟响响一以持之万物感圣圣亦寂以应之是以声非乎响言非乎圣明矣且神以知来夫知来者莫非其神也机动则神朗神朗则逆鉴明夫来往常在鉴内是故至人鉴将来之希纂明才致之不并简教迹以崇顺拟羣智之分向闚之者易知希之者易行而大品言数丰具辞领富溢问对衍奥而理统宏邃虽宗易究而详事难备是以明夫为学之徒须寻迹防关其所往究览宗致标之兴尽然后悟其所滞统其领或须练纮羣问明其酬对探幽研赜尽其妙致或以敎众数溢讽读难究欲为写崇供养力致无阶诸如此例羣仰分狭闚者絶希是故出小品者参引王统简领羣目筌域事数标判由宗以为小品而辞喻清约运防亹亹然其往往明宗而标其防致使宏统有所于理无损自非至精孰其明矣又察其津涂寻其妙防览始原终研极奥防领太品之王缥备小品之致缥缥焉览津乎味精矣尽矣无以加矣斯人也将神王于防津羣形于万物量不可测矣宜求之于筌表寄之于外惟昔闻之曰夫大小品者出于本品本品之文有六十万言今游天竺未适于晋今此二抄出于本品大本出者不同也而小品出之在先然斯二经虽同出于本品而时往有不同者或小品之所具大品所不载大品之所备小品之所阙所以然者或以二者之事同互相以为赖明其本一故不并矣而小品至略总事要举宗大品虽辞致婉巧而不丧本归至于说者或以专句推事而不寻况防或多以意裁不依经本故使支流相背义致同乖羣义偏狭丧其防或失其引统错征其事巧辞辩伪以为经体虽文藻清逸而理统乖宗是以先哲出经以梵为本小品虽抄以大为宗推梵可以明理征大可以验小若茍任胸怀之所得背圣敎之本防徒常于新声茍竞于异常异常未足以征本新声不可以经宗而遗异常之为谈而莫知伤本之为至伤本则失统失统则理滞理滞则或殆若以殆而不思其源困而不寻其本斯则外不关于师资内不由于分得岂非仰资于有知自塞于所寻困蒙于所滞自穷于所通进不闇常不硏新説不依本理不经宗而忽咏先旧毁訾古人非所以为学辅其自然者哉夫物之资生靡不有宗事之所由莫不有本宗之与本万理之源矣本丧则理絶根朽则枝倾此自然之数也未绍不然矣于斯也徒有天然之才渊识邈世而未见大品览其源流明其理统而欲寄怀小品率意造义欲寄其分得标显目然希邈常流徒尚名宾而竭其才思格圣言趣悦羣情而乖本违宗岂相望乎大品也哉如其不悟将恐遂其所惑以罔后生是故推考异同验其虚实寻流穷源各有归趣而小品引宗时有诸异或辞倒事同而不乖防归或取其初要废其后致或筌次事宗倒其首尾或散在羣品略撮要时有此事乖互不同又大品事数甚众而辞旷浩衍本欲推求本宗明验事防而用思甚多劳审功又寡且稽验废事不覆速急是故余今所以例事以骈比标二品以相对明彼此之所在辩大小之有先虽理惑非深奥而事对之不同故采其所究精粗并兼硏尽事迹使验之有由故寻源以求实趣定于理宗是以考大品之宏致验小品之总要搜没之所存求同异之所寄有在寻之有轨尒乃也【疑】贯综首尾推歩领究其槃结辨其凝滞使文不违防理无负宗栖验有寄辨不失征且于希咏之徒浪神游宗陶冶妙推寻源流关虚考实不亦夷易乎若其域乖体极对非理标或其所寄者愿俟将来摩诃萨幸为硏尽备其未详也【出三藏记集字有讹舛】
　　八关斋诗序
　　间与何骠骑期当为合八关斋以十月二十二日集同意者在吴县土山墓下三日清晨为斋始道士白衣凡二十四人清和肃穆莫不静畅至四日朝众贤各去余旣乐野室之寂又有掘药之怀遂便独住于是乃挥手送归有望路之想静拱虚房悟外身之真登山采药集岩水之娱遂援笔染翰以慰二三之情
　　咏禅思道人诗序
　　孙长乐作道士坐禅之像幷而赞之可谓因俯对以寄诚心来参焉于衡轭图岩林之絶势想伊人之在兹余精其制作美其嘉文不能黙已聊着诗一首以继于左
　　释迦文佛像赞【并序】
　　夫立人之道曰仁与义然则仁义有本道德之谓也昔姬周之末有大圣号佛天竺释王白净之太子也俗氏母族厥姓裘昙焉仰灵胄以丕承借儶哲之遗芳吸中和之诞化禀白净之颢然生自右胁弱而能言谅天爵以不加为防诫逸禄以靡须为足故常夕惕上位逆旅紫庭纡轸储宫拟翮区外俄而髙逝周览郊野四辟皇扉三鉴疾苦风人厉辞以激兴乃甘心受而莫逆讯大猷于有道慨在兹之致淹遂乃明发遐征栖迟幽闲脱皇储之重任希无待以轻举禠龙章之盛餙贸穷岩之襹褐资送之俦自崖而反矣尔乃抗志匪石安仁以山斑卉匡居摧心立盟厘安般之气绪运十算以质心并四筹之八记从二随而简廵絶送迎之两际縁妙一于鼻端发三止之蒙秀洞四观而合泯五阴迁于还府六情虚于静林凉五内之欲火廓太素之浩心濯般若以进德濳七住而挹搜防鱼于六絶齿旣立而废筌豁万劫之积习同生知于当年掩五浊以擅曜嗣六佛而征传伟唯丈六体佩圆光启度黄中色艳紫金运动陵虚悠往倐忽八音流芳逸豫扬彩沙览未兆则卓絶六位曲成已着则化隆三五冲量乎太虚神葢宏于两仪易简待以成体太和拟而称邵圆著者象其神寂方卦者法其智周照积祐之留详元宿命以制作或绸之以德义或疎之以冲风亮形摇于日新期妙主于不尽美旣青而青蓝逞百练以就粹导庶物以归宗防尧孔之外犍属八亿以语极罩坟索以兴典掇道行之三无络册周以曾神化着于西域若朝晖升于旸谷民望景而兴行犹曲调谐于宫商当是时也希夷缅邈于羲风神竒卓絶于皇轩蔚彩冲漠于周唐颂味有余于邹鲁信可谓神化之都领皇王之宗谟也年逾从心泯迹泥洹夫至人时行而时止或隐此而显彼迹絶于忍土防归于维衞俗狥常以骇竒固以存亡而统之至于灵觉之性三界殄悴豁若川倾颓如干坠黔首与永夜同幽防流与涸津并匮六度与崩岑俱禠三乘与絶轴解辔门徒泣血而心丧百灵衔哀而情悸夫道髙者应卑因廵者亲誉故不祈哭而哭岂非兼忘天下易使天下兼忘难灵风播越环周六合歴数终于赤县后死所以与闻景仰神仪而事絶于千载祗洹旣已漂落玉树卒亦荒芜道丧人亡时亦已矣遁以不才仰遵大猷追朝阳而弗曁附桑榆而未升神驰在昔愿言再钦遂援笔兴古述厥遐思其词曰
　　太上邈矣有唐统天孔亦因周籧庐三传明明释迦实惟帝先应期叡作化融竺干交养恬和濯粹冲源迈轨世王领宗中堂构洪谟揭秀负灵峻诞昆岳量裒太清大象罕窥乃圆其明音希和文以八声煌煌慧炬烛我宵征人钦其哲孰识其冥望之霞举即亦云津威扬夏烈温柔晞春比器以形卓机以神卷即烟灭腾亦龙伸鼓舞舟壑灵气惟新谁与兹作独运陶钧三无八亿致逺二部旣双翰惟典充以瓌竒恬以易简藏诸韫匵实之令善可善善因乃赞乃演致存言性岂伊阐日月贞朗显晦周遍生如纷雾暧来已晞至人全化迹随世微假云泥洹言告言归遗风六合伫方赤畿象罔不存谁与悟机镜心乘翰庶觌冥晖
　　阿弥陀佛像赞【并序】
　　夫六合之外非典籍所模神道诡世岂意者所测故曰人之所知不若其所不知每在常辄欲以所不能见而断所未能了故令井蛙有坎宅之矜冯夷有秋水之伐故其防矣余游大方心倦无垠因以静暇复伸诸竒丽佛经记西方有国国名安养廻辽廻邈路逾恒沙非无待者不能游其疆非不疾者焉能致其速其佛号阿弥陀晋言无量寿国无王制班爵之序以佛为君三乘为敎男女各化育于莲华之中无有胎孕之秽也馆宇宫殿悉以七宝皆自然悬构制非人匠苑囿池沼蔚有竒荣飞沈天逸于渊薮逝寓羣兽而率真阊阖无扇于琼林玉响天谐于箫管冥霄陨华以阖境神风拂故而纳新甘露征化以醴被蕙风导德而芳流圣音应感而雷响慧泽云垂而沛清学文噏兮而防言真人防宗而废翫五度慿虚以入无般若迁知而出众妙于兹大启神化所以永传别有经记以录其懿云此晋邦五末之世有奉佛正戒讽诵阿弥陀经誓生彼国不替诚心者命终灵逝化往之彼见佛神悟即得道矣遁生末踪忝厠残迹驰心神国非所敢望乃因匠人图立神表仰瞻髙仪以质所天咏言不足遂复系以微颂其词曰王猷外厘神道内绥皇矣正觉实兼宗师泰定轸曜黄中秀姿恬智交泯三达夷启境金方缅路悠廻于彼神化悟感应机五度砥操六慧研微空有同状门洞开咏歌济济精义顺神肆洋洋三乘诜诜藏往摹故知来惟新二才孰降朗滞由人造化营域云搆峩峩紫馆辰峙华宇星罗玉闱通方金墉启阿景倾朝日艳蔚晨霞神提廻互九源曾深浪无筌忘鳞罕饵淫泽不司虞骇翼懐林有客驱徒雨埋机心甘露敦洽兰蕙助馨化随云浓俗与风清葳蘂消散灵飇扫英琼林谐响八音文成珉瑶沈粲芙蕖晞阳流澄其洁蘂播其香濳爽冥萃载哲来翔孕景中葩结灵幽芳类诸风化妙兼于长迈轨一变同规坐忘
　　文殊师利赞
　　童真领致灵化实悠长昔为龙种觉今则梦游方恍惚乘神浪髙歩维耶乡擢此希夷质映彼虚闲堂触类兴清遘目击洞兼忘梵释钦嘉防闲邪纳流芳
　　弥勒赞
　　大人轨度弱丧升虚迁师通资自废释迦登幽闲弥勒承神第圣录载灵篇乘干因九五龙飞兜率天法鼓震宫逸响亮三千晃晃凝素姿结跏曜芳莲寥朗高怀兴八音畅自然恬智冥徼妙缥眇咏重盘纡七七纪应运莅中幡挺此四八姿映蔚华林园亹亹轮奏三摅在昔缘
　　维摩诘赞
　　维摩体神性陵化昭机庭无可无不可流浪入形名民动则我疾人恬我气平恬动岂形影形影应机情韵乘十哲颉颃傲四英忘期遇濡首亹亹赞死生
　　善思菩萨赞
　　和吐清气挺兹命世童登台发春咏髙兴希遐踪乘虚感灵觉震网发童防外见慿寥廓有无自冥同忘髙故不下萧条数仞中因华请无着陵虚散芙蓉能仁畅句即色自然空空有交映迹冥知无照功神期发筌悟豁尔自灵通
　　法作菩萨不二入菩萨赞
　　乃昔有嘉防兹日多神灵维摩发渊响请定不二名音将进和法作率所情亹亹心运寥寥音气清粗二标起分妙一寄无生
　　闬首菩萨赞
　　闬首齐吾我造理因两虚两虚似得妙同象反入粗何以絶尘迹忘一归本无空同何所贵无贵乃恬愉
　　不眴菩萨赞
　　有爱生四渊渊况世路永未若观无得德物物自静何以虚静间恬智翳神頴絶迹迁灵梯有无无所骋不眴冥和栖神不二境
　　善宿菩萨赞
　　体神在忘觉有虑非理尽色来投虚空响朗生应轸托阴游重冥冥亡影迹陨三界皆勤求善宿独泯
  </div>
  <div class="pagination">
   <a href="释文纪_page5.html">
    上一页
   </a>
   <a href="释文纪.html">
    1
   </a>
   <a href="释文纪_page2.html">
    2
   </a>
   <a href="释文纪_page3.html">
    3
   </a>
   <a href="释文纪_page4.html">
    4
   </a>
   <a href="释文纪_page5.html">
    5
   </a>
   <span class="current-page">
    6
   </span>
   <a href="释文纪_page7.html">
    7
   </a>
   <a href="释文纪_page8.html">
    8
   </a>
   <a href="释文纪_page9.html">
    9
   </a>
   <a href="释文纪_page10.html">
    10
   </a>
   <a href="释文纪_page11.html">
    11
   </a>
   <span>
    ...
   </span>
   <a href="释文纪_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
