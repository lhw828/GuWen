<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 18 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 18 页/共 33 页
  </h1>
  <div class="content">
   枣道彦【善曰今书七志曰枣据字道彦颍川人弱冠辟大将军府迁尚书郎太尉贾充为伐呉都督请为从事中郎迁中庶子卒翰曰晋书云据美容貌善文辞弱冠辟大将军府迁尚书郎中庶子】
　　呉寇未殄灭乱象侵边疆【善曰左氏传晋侯问于士弱曰吾闻之宋灾于是乎知有天道可必乎对曰国乱无象不可知也　向曰呉寇孙氏也殄絶象道也言乱我家国正道劳吾军旅】天子命上宰作蕃于汉阳【善曰毛诗曰价人惟藩毛苌曰价善也藩屏也左氏传晋栾贞子曰汉阳诸姬楚实尽之谷梁传曰水北曰阳汉阳汉水之阳也　良曰上宰贾充也征吴都督江汉而道彦为之从事】开国建元士玉帛聘贤良【善曰周易曰大君有命开国承家小人勿用礼记曰天子八十一元士王逸楚辞注曰天下贤人将持玉帛聘而遗之吕氏春秋曰聘名士高诱曰聘问之也将与兴化致治也　济曰贾充招聘贤士立于军旅而用之建立元善也玉帛聘贤之重礼】予非荆山璞谬登和氏场【善曰韩诗曰楚人和氏得璞玉于楚山之中　铣曰道彦自谦才非荆山之玉和氏知玉者谓谬当进用如非玉登于玉场】羊质服虎文燕【五臣作鷰】翼假凤翔【善曰扬子法言曰敢问质曰羊质而虎皮见草而恱见豺而战也　翰曰人之非材如羊有虎文色也鷰鸟假为鳯皇之飞】既惧非所任怨彼南路长【善曰曹子建赠白马王诗曰怨彼东路长　向曰谓贾充用我惧不当所任怨嗟不堪任重致逺故云怨彼南路长】千里既悠邈路次限闗梁【善曰楚辞曰闗梁闭而不通向曰悠邈逺也限隔梁桥也】仆夫罢【五臣作疲】逺涉【五臣作陟】车马困山冈【善曰曹子建杂诗曰仆夫早严驾楚辞曰仆夫怀兮心悲　翰曰仆夫驾车马人也陟升也】深谷下无底高岩暨穹苍【善曰列子夏草曰渤海之东有大壑焉实惟无底之谷杜预左氏传注曰暨至也尔雅曰穹苍天也　铣同善注】丰草停滋润雾露沾【五臣作霑】衣裳【善曰毛诗曰湛湛露斯在彼丰草傅休奕杂诗曰渥露霑我裳説苑曰孺子不觉露之霑裳　翰曰丰长也言草上停雾露之滋润行人拂之乃霑衣裳】林结阴气不风自寒凉【善曰高唐赋曰木冬荣铣曰林深而黒故云林】顾瞻情感切恻怆心哀伤【善曰广雅曰感伤也】士生则悬弧有亊在四方【善曰礼记曰国君太子生三日卜士负之射人以桑弧蓬矢六射天地四方又孔子曰士使之射不能则辞以疾悬弧之义也韩诗内传曰男子生桑弓蓬矢六射上下四方明当有事天地四方也　翰曰弧弓也人生男子则悬弓于门左示有志在四方也】安得恒逍遥端坐守闺房【翰曰人生志在四方何得恒常逍遥闺房之乐也】引义割外情内感实难忘【善曰非有先生论曰引善以正身　翰曰但为义道相引割情行于外而内之感别难可忘也】
　　杂诗【五言】
　　左太冲【善曰冲于时贾充徴为记室不就因感人年老故作此诗】
　　秋风何冽冽【五臣作烈烈】白露为朝霜【善曰毛诗曰蒹葭苍苍白露为霜】柔条旦夕劲绿叶日夜黄【良曰柔条木之生荣至秋节而成劲也霑于霜露叶复黄也】明月出云崖曒曒流素光【善曰刘桢诗曰曒月垂素光铣曰崖畔也曒曒明貌】披轩临前庭嗷嗷晨鴈翔【善曰轩长廓之牎也毛诗曰鸿鴈于飞哀鸣嗷嗷　济曰披开轩户也嗷嗷声也】高志局四海块然守空堂【善曰尸子曰八极为局淮南子曰块然独处　翰曰言高志以四海为局小而终不遂志独守空堂也块独也】壮齿不恒居岁暮常慨慷【善曰广雅曰齿年也　向曰壮齿谓少年也言少年顔色不常居住忽即衰老故常为叹岁暮谓衰暮之年也慨慷叹声也】
　　杂诗【五言】
　　张季鹰【善曰今书七志曰张翰字季鹰呉郡人也文藻新丽齐王冏辟为东曹掾覩天下乱东归卒于家　济曰晋书云张翰有清才而纵任不拘时人号为江东步兵】
　　暮春和气应白日照园林青条若摠【五臣作总】翠黄华如散金【良曰总集也言木之青条防密若集翡翠之鸟也华花也】嘉卉亮有观顾此难久躭【善曰西京赋曰嘉卉灌丛尔雅曰躭乐也毛苌诗传曰躭乐之久者也　良曰虽嘉卉信有可观见其荣必有衰难久躭乐感之于心也】延颈无良涂顿足托幽深【善曰吕氏春秋曰天下莫不延颈举踵顿犹止也呉李重与曹丕书曰虽云幽深视险若夷　翰曰引领望荣官之路既已絶矣乃复顿足下流托幽深之居】荣与壮俱去贱与老相寻【向曰壮少也贫贱衰老之至若故来而相寻】欢乐不照顔惨怆发讴吟【济曰既以衰暮贫贱欢乐之色不照于顔故悲而发此歌吟也讴歌也】讴吟何嗟及古人可慰心【善曰毛诗曰啜其泣矣向嗟及矣又曰我思古人实获我心又曰仲山甫永怀以慰其心　翰曰贫贱不遇天之常理亦何讴吟嗟叹所能及也但古人有甘贫贱知天命者可以自慰也】
　　杂诗十首【五言】
　　张景阳
　　秋夜凉风起清气荡暄浊【良曰荡洗也】蜻【精】蛚【列】吟阶下飞蛾拂明烛【善曰易通卦验曰立秋蜻蛚鸣崔豹古今注曰飞蛾善拂灯火也　铣曰蜻蛚秋虫也烛灯也】君子从逺役佳人守防独【善曰君子谓夫也毛诗曰未见君子曹子建杂诗曰南国有佳人楚辞曰闻佳人兮召予　济曰佳人妇人也防孤也】离居几何时钻燧忽改木【善曰古诗曰同心而离居楚辞曰将以遗兮离居论语曰钻燧改火礼含文嘉曰燧人始钻木取火炮生为熟邹子曰春取榆柳之火夏取枣杏之火季夏取桑柘之火秋取柞楢之火冬取槐檀之火　向曰言与夫离别而居几时也燧火也忽疾也改木谓改其钻火之木也谓经久时也】房栊无行迹庭草萋以【五臣作已】绿【善曰説文曰栊房室之疏也古诗曰秋草萋以绿　翰曰栊亦房之通称萋盛貌】青苔依空墙蜘蛛网四屋【善曰淮南子曰穷谷之洿生以苍苔说文曰鼅鼄蝥也魏文帝诗蜘蛛绕户牖野草当阶生论衡曰蜘蛛结丝以网飞虫人之用计安能过也】感物多所怀沈忧结心曲【善曰古诗曰感物怀所思曹子建杂诗曰沈忧令人老宋玉笛赋曰武毅发沈忧毛诗曰乱我心曲　良曰感此时物忧气结之于心也】
　　大火流坤维白日驰西陆【善曰毛诗曰七月流火毛苌曰火大火也淮南子曰坤维在西南又曰斗指西南维为立秋续汉书曰日行西陆谓之秋杜预左传注曰陆道也大火心星名七月即见西南余同善注】浮阳映翠林回猋【五臣作飇】扇绿竹【善曰阳日也向曰浮阳日光也飇风扇动也】飞雨洒朝兰轻露栖丛菊【铣曰兰菊并香草而露霑其上如栖止也】龙蛰【直立】暄气凝天高万物肃【善曰周易曰龙蛇之蛰以求伸也礼记曰仲秋之月蛰虫坏户广雅曰凝止也楚辞曰悲哉秋之为气天高而气清毛诗曰九月肃霜毛苌曰肃缩也霜降而收缩万物也尸子曰西方为秋秋肃也万物草木肃敬礼之至也　良曰七月龙蛇蛰藏而夏暄之气凝而为霜露秋物凋落天地廓然而高万物皆被肃杀之气】弱条不重结芳防岂再馥【善曰文子曰冬氷可折夏条可结时难得而易失　翰曰木之弱条未坚者已为霜杀不复重结其劲芳草之华岂能再香也蕤草木华也馥香也】人生瀛海内忽如鸟过目【善曰史记邹衍曰中国名赤县中州也中国外如赤县州者九乃所谓九州也于是有瀛海环之人民禽兽莫能相通者如一区中者乃为一州如此者九乃有大瀛海环之其外天地之外也　济曰九州外有瀛海以绕人国言人居于此中死生之疾如鸟飞于目前也忽疾也】川上之叹逝前修以自勗【善曰楚辞曰蹇吾法夫前修兮非世俗之所服蔡琰诗曰竭心自勗厉　向曰孔子在川上云逝者如斯夫不舍昼夜此前贤所以自勗勉也前修犹前贤也】
　　金风扇素节丹霞啓阴期【善曰西方为秋而主金故秋风曰金风也河图曰昆仑山有五色水赤水之气上蒸为霞阴而赫然魏文帝芙蓉池诗曰丹霞夹明月　铣曰秋为白藏故云素节赤云起则雨能开阴之气也啓开期也】腾云似涌烟密雨如散丝寒花发黄采【五臣作彩】秋草含绿滋【翰曰寒花菊也彩色也秋草兰也滋润也】闲居玩【五臣作翫】万物离羣恋【五臣作念】所思【善曰曹子建杂诗曰闲居非吾志汉书曰司马相如称疾闲居范后汉书梁竦叹曰闲居可以养志礼记子夏曰吾离羣索居亦已久矣　铣曰此时感物则离羣之情相恋所思之人也】案无萧氏牍庭无贡公綦【音其　善曰汉书曰萧育与朱博为友着闻当世时人为之语曰萧朱结绶王贡弹冠往者有王阳贡公说文曰牍书版也班婕妤赋曰俯视兮丹墀思君兮履綦晋灼曰綦履迹也　良曰萧育与朱博为友王阳与贡禹为密交述此两事思友人不相往来也牍书也綦行迹也】高尚遗王侯道积自成基【善曰周易曰不事王侯高尚其志文子曰积道徳者天与之地助之列子曰无为而治谓之道基也　向曰基本也高尚不仕离去王侯道积于身自成基本也】至人不婴物余风足染时【善曰庄子曰不离于真谓之至人又南伯子綦曰吾与之乘天地之诚不以物与之相婴　翰曰至道之人不婴乱于物其余风足以染学于此时也】朝霞迎白日丹气临旸【善作汤】谷【善曰丹气谓赤水之气也淮南子曰日出汤谷济曰日出之际东方有赤气若迎日也旸谷日出处朝霞亦丹气也】翳翳结繁云森森
　　散雨足【善曰毛诗曰曀曀其阴毛苌曰如常阴曀然翳与曀古字通论衡曰初出为云繁云为翳蔡邕霖赋曰瞻云之晻晻悬长雨之森森良曰翳翳云初出貌森森雨散貌】轻风摧【五臣作推】劲草凝霜竦高【五臣作乔】木【善曰楚辞曰潄凝霜之纷纷　铣曰竦犹惊也】密叶日夜疎丛林森如束【翰曰木叶密则枝重叶既疎落条轻上脂森森然如束也】畴昔叹时迟晚节悲年促【善曰左氏传羊斟曰畴昔之羊子为政邹阳上书曰至其晚节末路　向曰畴昔少时叹岁时来迟晚节衰暮悲年华促也】岁暮怀百忧将从季主卜【善曰史记曰司马季主者楚人也卜于长安东市宋忠与贾谊游于市中谒司马季主请卜　铣曰百忧言多也将求季主卜之吉凶安在也】
　　昔我资章甫聊以适诸越【善曰章甫以喻明徳诸越以喻流俗也庄子曰宋人资章甫而适诸越越人敦髪文身无所用之司马彪曰敦断也资取也章甫冠名也诸于也尔雅曰适往也　济曰资货也言将此冠适越而货】行行入幽荒欧【五臣作瓯】骆从祝髪【善曰史记曰东海王摇者其先越王勾践之后也姓驺氏摇率越人佐汉汉立摇为东海王都东欧世俗号为东瓯王徐广曰驺一作骆谷梁传曰呉夷狄之国祝髪文身范甯曰祝断也郑毛诗笺曰从随也　翰曰入行经于幽荒险阻之路而越人之俗皆断髪而此冠则无用矣瓯越名骆越王姓也】穷年非所用此货将安设【善曰冠无所设以喻徳无所效也西京赋曰穷年忘归　向曰冠不用于越将何所设之此疾时君不用贤之甚也】瓴【零】甋【的】夸璵璠【上余下烦】鱼目笑明月【善曰言流俗之失也尔雅曰瓴甋谓之甓左氏传曰季平子卒阳货将以璵璠敛雒书曰秦失金镜鱼目入珠淮南子曰隋侯之珠铣曰瓴甋瓦也璵璠良玉也鱼目鱼之目精白者也明月宝珠也今越人以断髪为美时君以小人为贤亦】
　　【犹以瓦质夸于良玉翫鱼物笑于宝珠】不见郢中歌能否居然别阳春无和者巴人皆下节【善曰宋玉对问曰客有歌于郢中者其始曰下里巴人国中属而和者数千人其为阳春白雪国中属而和者不过数十人是其曲弥高者其和弥寡尹文子曰形之与名居然别矣楚辞曰揽騑辔而下节　翰曰郢中之歌有阳春巴人二曲阳春高曲和者甚少巴人下曲和者数千人故知能否斯别亦犹章甫与断髪之异而贤者与小人不同】流俗多昏迷此理谁能察【善曰礼记曰不从流俗郑曰流俗失俗也　翰曰人皆不识贤愚之甚殊也】
　　朝登鲁阳闗狭路峭且深流涧万余丈围木数千寻【善曰庾仲雍荆州记曰其北有四闗鲁阳伊闗之属也郦元水经注曰鲁阳闗水出鲁阳闗分头山説苑齐王曰大国之树必巨围应劭汉书注曰八尺曰寻良曰鲁阳闗名其山峻阻路狭也峭峻也】咆虎响穷山鸣鹤聒空林【善曰说文曰咆嘷也杜预左氏传注曰聒讙也　济曰咆号鸣也穷山空山也聒声多也】凄风为我啸百籁坐自吟【善曰汉书息夫躬絶命辞曰秋风为我吟庄子子游曰地籁则众窍是无故自吟曰坐也　良曰凄寒也啸风声也百籁谓诸孔穴草木风所激而为声】感物多思情在险易常心朅来戒不虞挺辔越飞岑【善曰刘向七言曰朅来归耕永自疎周易曰君子以除戎器戒不虞　翰曰感此山薮之物思情多在此险阻复有所惧故易恒常之心　济曰朅去也见险阻恐有颠坠故戒不虞虞度也险事不可测度恐有非常也挺犹举也飞岑高山也】王阳驱九折周文走岑崟【音吟　善曰汉书曰琅琊王阳为益州刺史行部至邛僰九折阪叹曰奉先人遗体奈何数乘此险以病去及王遵为刺史至其阪问吏曰此非王阳所畏道邪吏对曰是遵叱其驭曰驱之王阳为孝子王遵为忠臣然此言王阳驱九折葢驱马而去之也公羊传曰百里奚与蹇叔送其子而戒之曰尔即死必殽之廞岩是文王之所避风雨者也何休曰其处阻险故文王过之驱驰常若避风雨也　向曰周文王行过险阻则走如避风雨也岑崟险阻貌】经阻贵勿迟此理着来今【善曰汉书社业上书曰深思徃事以戒来今向曰经阻勿迟恐坠也言思往言王阳文王之事故戒之于今日也】
　　此乡非吾地此郭非吾城羇旅无定心翩翩如悬旌【善曰左氏传陈敬仲曰羇旅之臣战国策楚王曰寡人心摇摇然如悬旌终无所泊　铣曰旅心不定如悬旌于风翩翩而飞是时从军行也】出覩军马阵入闻【善本作间】鞞鼔声【善曰礼记曰君子聴鼔鞞之声则思将率之臣阵或为尘周礼注曰鞞小鼔也　良曰鞞大鼔也】常惧羽檄飞神武一朝征【善曰汉书高祖曰吾以羽檄徴天下兵班固汉书高纪述曰实天生徳聪明神武　济曰羽檄军书相通者神武天子也】长铗鸣鞘中烽火列边亭【善曰楚辞曰带长铗之陆离王逸曰长铗劒名也曹植结客篇曰利劒鸣手中一击两尸僵説文曰烽燧表边有警则举也　翰曰长铗神劒名寇敌将至则必鸣于鞘中烽火所以警逺近也】舍我衡门衣【善作依】更被缦胡缨【善曰毛诗曰衡门之下可以栖迟庄子赵太子悝曰吾王所好劒士皆蓬头突鬓垂缦胡之缨向曰衡门衣谓野服今将舍而去之缦胡缨军旅之服更易而被之】畴昔怀微志帷幕
　　窃所经【善曰帷谓谋于帷帐也兵书曰将军于营张幕也　铣曰有微妙之志运筹帷幄亦心之所经习也】何必操干戈堂上有竒兵【善曰吕氏春秋曰士尹陁为荆使于宋司城子罕觞之南面之墙犫于其前而不直西家潦注于庭下而不止问其故子罕曰南家鞔工也吾徙之其父曰吾恃鞔而食三叶矣今徙求鞔者不知吾处吾将不食故不徙也西家高吾宫卑潦注吾宫也今故不禁也荆适兴兵攻宋尹陁归谏而止孔子闻之曰夫修之庙堂之上折冲千里之外其司城子罕之谓乎高诱曰犫出也鞔履也孙武兵法曰竒正还相生若环之无端也　翰曰何必操干戈乃为用兵坐于庙堂之上以运筹策勍敌必灭可谓竒兵也】折冲樽爼间制胜在两楹【善曰晏子春秋曰晋平公使范昭观齐国政景公觞之范昭起曰愿得君之樽为夀公令左右酌樽以献晏子命撤去之范昭不悦而起儛顾太师曰为我奏成周之乐太师曰盲臣不习也范昭归谓平公曰齐未可并吾欲试其君晏子知之吾欲犯其乐太师知之于是辍伐齐谋孔子闻之曰善不出樽爼之间而折冲千里之外晏子之谓也高诱吕氏春秋注曰折冲者冲车所以冲突也敌之军能陷破也欲攻已者折还其冲车于千里之外不敢来也孙子兵法曰水因地而制行兵因敌而制胜李竒汉书注曰制拆也汉书杜邺説王音曰所接虽在楹阶爼豆之间其于为国折冲厌难岂不逺哉两楹宾王之位也　良曰折者折挫前敌冲者冲突于锋鋭也制胜谓制谋必胜也樽酒樽也爼致肉盘也两楹谓阶间也言为筹策于此乃可制胜也】巧迟不足称拙速乃垂名【善曰孙子兵法曰兵闻拙速不睹工久陆贾新语曰建大功于天下者必垂名于万世也　翰曰兵权不尚巧迟尚拙速也垂名谓彊也】
　　述职投边城羁束戎旅间【善曰尚书大传曰舌者诸侯之于天子五年一朝见其身述其职述其职者述其所职也长杨赋曰永无边城之患　济曰羁束犹拘束也】下车如昨日望舒四五圆【善曰张平子四愁诗序曰衡下车治威严汉书曰班伯为定襄太守其下车作威吏民竦息楚辞曰前望舒使先驱王逸曰望舒月御也　向曰下车谓始至也四五圆谓经四五月也】借问此何时胡蝶飞南园【善曰庄子曰庄周梦为胡蝶栩栩然司马彪曰蝶蛱蝶也　铣曰欲明时故自发问此何时也胡蝶飞谓春时南园谓故乡宅之南】流波恋旧浦行云思故山闽越衣文虵胡马愿度燕土风安所习由来有固然【善曰汉书曰汉立无诸为闽越王王闽中苏武书曰越人衣文虵代马依北风君子于其国也怆怆伤于心度燕即依北风也左氏传晋侯曰钟仪乐操土风东京赋曰凡人心是所学体安所习鲁连子谭子曰物之必至理固然也　翰曰闽越国人皆刻镂其身为虵文如人衣服也胡马本北方故心愿度燕也且土风何所习哉葢由来有之固然也】
　　结雨穷冈曲耦耕幽薮阴【善曰论语曰长沮桀溺耦而耕郑周礼注曰薮大泽也济曰结构屋宇于深山之曲耦谓耕田之器幽薮谓幽逺之薮泽也泽北曰阴穷深冈山也】荒庭寂
　　以【五臣作已】闲幽岫峭且深凄风起东谷有渰【奄】兴南岑【善曰毛诗曰有渰萋萋兴雨祁祁毛苌曰渰云兴貌渰与弇同説文曰山有穴曰岫　良曰荒庭谓草木生于庭也幽逺之处山峯峭峻入之复深也　向曰渰起云貌言有云起于南岑也】虽无箕毕期肤寸自成霖【善曰尚书曰月之从星则以风雨孔安国曰月经于箕则多风离于毕则多雨公羊传曰触石而出肤寸而合不崇朝而徧天下者唯太山云也何休曰肤寸四指为肤　铣曰箕星主风毕星主雨期防也月与箕防则风毕防则雨言虽无此星月之防但起肤寸之云以成霖雨也霖三日雨也】泽雉登垄【五臣作陇】雊寒猨拥条吟【善曰庄子曰泽雉十步一啄百步一饮　翰曰雊鸣也拥条谓抱树也】磎【善从水】壑无人迹荒楚郁萧森【善曰长笛赋曰人迹罕到说文曰森林丛木也　向曰荒草也木丛生曰楚郁盛多也萧森条长貌】投耒【卢防】循岸垂时闻樵采音【善曰左氏传曰楚公子弃疾过郑禁刍牧樵采不入田不樵树不采蓺杜预曰蓺种也　济曰投弃也耒耕具也言弃耕而循其岸边时闻樵采之人歌音也】重基可拟志回渊可比心【善曰春秋运斗枢曰山者地基顾子曰登高使人意遐临深使人志清　良曰重基山也其高可以拟志回渊深渊也其清而深可以比心也】养真尚无为道胜贵陆沈【善曰曹植辩问曰君子隐居以养真也王逸楚辞注曰守真黙也庄子曰天无为以之清地无为以之寜故两无为相合万物皆化人孰得无为哉韩子解老子曰所以贵无为无思为虚者谓其意无所制也慎子曰夫道所以使贤无奈不肖何也所以使智无奈愚何也若此则谓之道胜矣又曰道胜则名不彰庄子曰孔子之楚舍于蚁丘之桨其邻有夫妻臣妾登极者仲尼曰是陆沈者也是其市南宜僚邪郭象曰人中隐者譬如无水而沈也　翰曰养真谓任性纵逸所尚于无为也道胜谓道之胜者所贵隐身也陆沈谓无水而沈沦于山林也】游思竹素园寄辞翰墨林【善曰风俗通曰刘向为孝成皇帝典校书籍皆先书竹为易刋定可缮写者以上素也今东观书竹素也归田赋曰挥翰墨以奋藻长杨赋曰籍翰林以为主人　铣曰竹素皆乃古人所用书之者言游思古人典籍也言园谓广也翰笔谓寄文辞于笔墨之林言林者谓多也】
　　黒蜧【丽】跃重渊商羊儛野庭【善曰淮南子曰牺牛骍毛宜于庙牲其于致雨不若黒蜧高诱曰黒蜧黒蛇也潜于神泉能致云雨家语曰齐有一足之鸟飞集公朝下止于殿前舒翅而跳齐侯大怪之使使聘鲁访诸孔子孔子曰此名曰商羊水祥也昔童儿有屈其一脚振讯两臂而跳且谣曰天将大雨商羊鼔儛今齐有之其应至矣告趣治沟渠修堤防将有大水为灾须防大霖水溢泛诸国伤害民人唯齐备不败也　向曰蜧虵也生于深渊若踊出则致云雨商羊鸟亦致雨水也皆天将降雨】飞防应南箕丰隆迎号屏【善曰楚辞曰后飞亷兮使奔属楚辞曰吾令丰隆乗云兮王逸曰丰隆云师也楚辞曰屏号起雨何以兴之王逸曰屏屏翳雨师名也号呼也兴起也言雨师呼则云起而雨下也　翰曰飞廉风神应于南箕星谓好风故也丰隆雷神号屏雨师故雷神迎之风雷雨相成助也】云根临八极雨足洒四溟【善曰淮南子曰八纮之外有八极八极之云是雨天下高诱曰八方之极也　良曰八极四方八角也四溟谓四海也谓天下云徧起也】霖沥过二旬散漫亚九龄【善曰言今淫雨霖沥已过二旬水流散漫亚乎九龄也郑诗谱曰尧之末流水九年万国不粒　翰同善注】阶下伏泉涌堂上水衣生【善曰高诱淮南子注曰苍苔水衣也　良曰伏潜也】洪潦浩方割人怀昏垫情【善曰尚书曰汤汤洪水方割孔安国曰割害也水方为害也尚书禹曰洪水滔天浩浩怀山襄陵下民昏垫孔安国曰昏瞀垫溺皆病水灾　向曰洪大也潦雨水也垫溺也言大水浩浩然方为患害下人怀昏溺之情也】沈液漱陈根绿叶腐【父】秋茎【善曰漱荡也郑毛诗笺曰陈根可拔　铣曰沈液雨水也言漱荡草根皆陈萎也而木叶之茎以水久注亦以腐烂也】里无曲突烟路无行轮声【善曰汉书徐福上书曰曲突徙薪无恩泽　翰曰闾里室宇皆已頽瓌则灶之曲突水所奔流故无烟也水深涂泥车轮之行故无声也】环堵自頽毁垣闾不隐形【善曰礼记曰儒者环堵之室广雅曰墉垣墙也释名曰墉客也所以蔽隐形容也　良曰环堵人之小室也垣墙也闾里门也皆頽毁故人之家不复隐形也】尺烬重寻桂红粒贵瑶琼【善曰战国防曰苏秦之楚三月乃得见王谈卒辞行楚王曰先生不逺千里而临寡人曽弗肯留愿闻其説对曰楚国食贵于玉薪贵于桂谒者难见如鬼王难见于天帝今令臣食玉炊桂因鬼见帝其可得乎汉书曰太仓之粟红腐而不可食也　良曰烬薪也红粒米也谓有水灾生者失业故一尺之薪价重于一寻之桂而米亦贵于玉也】君子守固穷在【五臣作大】约不爽贞【善曰论语曰子路愠见曰君子亦有穷乎子曰君子固穷左氏传晋成鱄曰居利思义在约思纯尔雅曰爽差也周易曰贞正也　铣曰君子虽处约俭之代不爽贞正之志】虽荣田方赠慙为沟壑名【善曰説苑曰子思居卫緼袍无里二旬九食田子方使人遗狐白之裘恐其不受因谓之曰吾假人遂忘之吾与人如弃之子思辞曰伋闻忘与不如遗弃物于沟壑伋虽贫不忍身为沟壑故不敢当卒不肯受　向曰君子固穷虽有赠恵之荣慙为此名也】取志于【乌】陵子比足【五臣作之】黔娄生【善曰孟子章句曰陈仲子岂不诚廉士哉居于陵三日不食耳无闻目无见井上有李螬食实者过半矣匐匍往将而食之三咽然后耳有闻目有见也仲子织屦妻辟纑以易之刘熙曰陈仲子齐一介士也螬虫也李实有虫食之过半言仲子目无见也仲子自织屦妻纺纑以易食也缉续其麻曰辟练麻曰纑也列女传曰黔娄先生死仲子吊之曰先生何以为諡妻曰以康为諡曾子曰先生在时食不充虚衣不葢形何乐于此而諡为康乎妻曰先生君尝欲授之政以为国相而辞不为是其有余贵也尝赐之粟三十钟先生不受是其有余富也其諡为康不宜何也皇甫谧高士传曰黔娄先生者齐人也修清节不求进　翰曰于陵子仲隠于陵地楚王闻其贤使持百金聘之不受黔娄先生亦贤人鲁公使致礼粟三十钟将用为相先生辞而不受故景阳慕也】














　　文选巻二十九
　　钦定四库全书
　　文选巻三十
　　梁　昭　明　太　子　萧　统　编
　　唐李善吕延济刘良张铣吕向李周翰注
　　杂诗下
　　时兴诗【五言】
　　卢子谅【名谌　翰曰时兴感时物而兴喻情也亦杂诗之类】
　　亹亹【尾】圆象运悠悠方仪廓【善曰楚辞曰岁亹亹而过中曾子曰天道曰圆地道曰方在天成象故曰圆象天地曰两仪故曰方仪也贾逵国语注曰悠悠长也尔雅曰廓大也　向曰亹亹行进也悠悠逺也运动也】忽忽岁云暮游原采萧藿【善曰楚辞曰岁忽忽而遒尽毛诗曰岁聿云暮采萧获菽毛苌曰云言也又曰萧蒿也菽藿也　铣曰游于原野也萧香蒿也藿豆苗也惜时逝之意也】北逾芒【五臣作邙】与河南临伊与洛【善曰芒山名也河及伊洛皆水名良曰逾度也邙山名】凝霜霑蔓草悲风振林薄摵摵【所隔】芳叶零橤橤【五臣作蘂蘂】芬华落【善曰楚辞曰激凝霜之纷纷又曰哀江介之悲风射雉赋曰陈柯摵以改旧摵凋柯貌所革切字书曰橤垂也如极切济曰摵摵叶落声也零落也蘂蘂垂落貌】下泉激冽清旷野増辽索【善曰毛诗曰冽彼下泉毛苌曰冽寒也司马彪庄子注曰流急曰激毛诗曰率彼旷野毛苌曰旷空也　向曰下泉流泉也激急冽寒旷寛増益也言流泉至于秋则急流而清澈也寛野之中益以辽逺疎索然也】登高眺遐荒极望无崖崿【五各反　善曰文字集畧曰崿崖也　翰曰遐逺也荒谓野中多草也崖崿边畔也】形变随时化神感因物作【善曰庄子曰形变而有生又曰一龙一蛇与时俱化尔雅曰感动也老子曰万物并作吾以观其复王弼曰作生长也子曰以虚静观其反覆者也　铣曰万物形变随时而化神思感之因此而作也】澹乎至人心恬然存漠【善曰言已澹乎同彼至人意存漠而已庄子曰澹而静乎莫而清乎王逸楚辞注曰憺安也憺与澹同庄子曰不离于真谓之至人又曰至人之用心若镜淮南子曰恬然则纵之广雅曰恬静也张华励志诗曰大猷漠广雅曰道也又曰漠泊也説文曰泊无也　济曰至人真性澹乎然无所营为唯在然寂漠而已也】
　　杂诗二首【五言】
　　陶渊明
　　结庐在人境而无车马喧【善曰结构也良曰庐室也】问君何能尔心逺地自偏【善曰郑礼记注曰尔助语也琴赋曰体清心逺邈难极　铣曰问君何能如此者自以发问将明下文也逺谓心自幽逺虽处喧境如偏僻也】采菊东篱下悠然望南山【向曰菊香草黄华可以泛酒悠然逺貌此得性自纵逸也】山气日夕佳飞鸟相与还此中有真意欲辩已忘言【善曰管子曰夫鸟之飞必还山集谷也楚辞曰狐死必守丘夫人孰能反其真情王逸注曰真本心也庄子曰言者所以在意也得意而忘言　翰曰日暮山气防翠所谓佳也飞鸟昼游而夕相与归于山林此得天性自任者也而我欲言此真意吾其自入真意也故遗忘其言而无言也】
　　秋菊有佳色裛【于劫】露掇其英泛此忘忧物逺我达世情【善曰文字集畧曰裛坌衣香也然露坌花亦谓之裛也毛苌诗传曰掇拾也毛诗曰微我无酒以遨以游毛苌曰非我无酒可以忘忧也潘岳秋菊赋曰泛流英于清酿似浮萍之随波墨子董无心曰无心鄙人也不识世情　良曰掇采英花也菊有佳色故乘裛露而采之泛之于酒自饮天性故逺达世上之情不若我也忘忧物谓酒也】一觞虽独进杯尽壶自倾【良曰独酌独进杯也又自倾壶而满之】日入羣动息归鸟趋林鸣【善曰庄子善巻曰余日出而作日入而息尸子曰昼动而夜息天之道也杜育诗曰临下览羣动曹子建赠白马王彪诗曰归鸟赴乔林　铣曰众物之羣动者日入皆息故归鸟趋飞于林而喧鸣也此自合其真理故言之】啸傲【善作慠】东轩下聊复得此生【善曰郭璞游仙诗曰啸傲遗俗罗得此生刘瓛易注曰自无出有曰生生得性之始也　向曰啸傲超逸貌轩檐也言自超逸于东檐之下聊复得此达生之乐也】
　　咏贫士【五言】
　　陶渊明
　　万族各有托孤云独无依【善曰孤云喻贫士也陆机鼈赋曰总美恶而兼融播万族乎一区楚辞曰怜浮云之相佯王逸注曰相佯无依据之貌也　翰曰万类各有所托附而孤云迥出独无所依葢以喻贫士也】暧暧虚中灭何时见余辉【善曰王逸楚辞注曰暧暧昏昧貌陆机拟古诗曰照之有余辉　良曰暧暧暗貌言暗昧游于虚中终以消灭何复见有光辉也谓贫士无荣富之望】朝霞开宿雾众鸟相与飞【善曰喻众人也　铣曰早朝夜气已开众鸟皆飞喻众人各有所营为也朝霞谓早时宿雾谓夜气也】迟迟出林翮未夕复来归【善曰亦喻贫士　向曰此谓困鸟迟迟缓举其羽未夕来归谓不及众鸟之次贫士亦不及众人也】量力守故辙岂不寒与饥知音苟不存已矣何所悲【善曰左氏传晋荀呉曰量力而行又向戍曰饥寒之不恤谁能恤楚也古诗曰不惜歌者苦但伤知音稀楚辞曰已矣国无人兮莫我知　济曰贫士量其微力守其故迹不为营求常苦饥寒知我者且无矣则为叹何所悲也辙迹也知音谓知我者也苟且也已矣叹也】
　　读山海经【五言　翰曰山海经者所记众山百川草木禽兽之书潜读之因而发咏】陶渊明
　　孟夏草木长绕屋树扶疎【善曰上林赋曰垂条扶疎铣曰此先述时扶疎谓枝叶四布貌】众鸟欣有托吾亦爱吾庐既耕亦已种且还读我书穷巷隔深辙颇回故人车【善曰汉书曰张负随陈平至其家乃负郭穷巷以席为门门外多长者车辙韩诗外传楚狂接舆妻曰门外车辙何其深　良曰众鸟皆欣此茂林之扶疎而我亦爱我所居葢各得其所　向曰大路车马行多故辙迹深也颇少也言穷巷之曲隔此大路少能回故人之车以过我也谓所居幽僻】欢言酌春酒摘【善作擿】我园中蔬【善曰张协归旧赋曰苦辞既接欢言乃周毛诗曰为此春酒　济曰蔬菜也】微雨从东来好风与之俱【善曰闲居赋曰微雨新睛　翰曰夏之暑热风雨俱来清涤烦气故曰好风】泛览周王传流观山海图【善曰周王传穆天子传也山海图山海经也铣曰泛漙也周王传谓周穆王传也穆王车辙马迹徧于天下故先溥览之然后流目于山海经也图象也】俛仰终宇宙不乐复何如【善曰庄子老耼曰其疾也俛仰之间再抚四海之外又善巻曰余立于宇宙之中毛诗曰既见君子云何不乐　向曰读此书俛仰之间终见天下之事可谓乐也】
　　七月七日夜咏牛女【五言　善曰齐谐记曰桂阳城武丁有仙道常在人间忽谓其弟曰七月七日织女渡河诸仙悉还宫吾向已被召不得停与尔别矣弟问织女何事渡河兄何当还荅曰织女暂诣牵牛吾去防三千年当还耳明旦失武丁所在世人至今犹云七月七日织女嫁牵牛】
　　谢恵连
　　落日隐櫩楹升月照帘栊【善曰毛诗曰如月之升説文曰栊房室之疏也　翰曰楹柱栊牕也】团团满叶露析析【先厯】振条风【善曰毛诗曰野有蔓草零露漙兮楚辞曰秋风兮萧萧舒芳兮振条良曰团团露貌析析风声】　蹀【牒】足循广除瞬【舜】目矖【力帝】曾穹【善曰吕氏春秋曰恵盎见宋康王康王蹀足謦欬声类曰蹀蹑也登楼赋曰循阶除而下降説文曰除殿阶也又曰瞬间阖目也苍颉篇曰矖索视之貌也穹天也　向曰蹀足谓案步也除庭也瞬目谓动目也矖视也曾穹天也案步循行于庭动目以视高天也】云汉有灵匹弥年阙相从【善曰毛诗曰倬彼云汉曹植九咏注曰牛女为夫妇七月七日得一防同也毛苌诗传曰弥终也　铣曰云汉天河也灵匹谓牛女相匹耦也谓终年阙于相从防合也】遐川阻昵【五臣作昵】爱修渚旷清容【善曰曹植九咏注曰织女牵牛之星各处河之旁尔雅曰昵近也孙炎曰亲之近也苍颉篇曰旷疎旷也　翰曰遐长昵亲修逺旷隔也谓长川阻其亲爱长渚隔于清容容仪也长川逺渚皆天河也】弄杼不成藻耸辔骛前踪【善曰古诗曰纤纤擢素手札札弄机杼终日不成章泣涕零如雨王逸楚辞注曰踪轨也　济曰弄杼谓织也藻文耸踊也言忧此久旷故织不成文耸踊龙辔驰赴前踪也】昔离秋已两今聚夕无双【善曰昔离迄今防而秋已两今聚便别故夕无双也　良曰今夕一聚明晨复离故云今聚夕无双也】倾河易回斡款情【善作顔】难久悰【音琮善曰倾河天汉也陆机拟古诗曰天汉东南倾边让章华台赋曰天河既回欢乐未终如淳汉书注曰斡转】
　　【也字林款诚也意有所欲广雅曰悰乐也　向曰倾邪款忧也天河将斜易为回转谓向晓也故爱情难为久乐即见分离】沃若灵驾旋寂寥云幄空【善曰毛诗曰我马维骆六辔沃若陆机云赋曰藻帟高舒长帷虹绕　翰曰沃若龙行貌灵驾旋谓牛女龙驾各还归也寂寥空虚貌云幄帐也此防合于天而言云者故其宜也言别离之后云幄已空也】留情顾华寝遥心逐奔龙【善曰龙仙者所驾故遥心以逐之庄子曰神人承云气御飞龙也　翰曰谓牛星留情顾恋华寝之处逺心逐织女之龙车也】沈吟为尔感情深意弥重【善曰古诗曰驰情整巾带沈吟聊踯躅郑毛诗笺曰尔汝也广雅曰感伤也郑仪礼注曰弥尽也向曰此恵连沈吟为之感生故情深而意弥多也重犹多也】
　　衣【五言　良曰妇人帛裁衣将以寄逺也】
　　谢恵连
　　衡纪无淹度晷运倐如催【善曰汉书曰用昏建者杓夜半建者衡晋灼曰衡斗之中央也尔雅曰星纪斗牵牛也汉书音义曰二十八舍列在四方日月行焉起于星纪也説文曰晷日景也周易曰日月运行　铣曰衡纪玉衡星也度数迁转无复淹停日行倐忽之疾有如相催】白露滋园菊秋风落庭槐【济曰滋润也】肃肃莎鸡羽烈烈寒螀【子良】啼【善曰毛诗曰六月莎鸡振羽一名促织一名络纬一名蟋蟀论衡曰夏末寒蜻蛚鸣将感阴气也许慎淮南子注曰寒螀蝉属也　翰曰肃肃羽动声烈烈声多貌】夕阴结空幕霄【五臣作宵】月皓中闺【良曰夜阴之气结集空帷月照于闺房之中也幕帷夕晚宵夜皓照也】美人戒裳服端饰相招携【善曰楚辞曰美人皓齿嫮以姱左氏传曰招携以礼何休公羊传注曰携持将也　向曰戒备端整也谓美人之徒相与备整衣裳服装饰以相招携也】簪玉出北房鸣金步南阶【善曰魏台访议曰以玉为笄也古曰笄今曰簪繁钦定情诗曰何以致拳拳绾臂双金环　济曰簪玉首饰也鸣金佩饰也步南庭将捣衣也】櫩高砧响发楹长杵声哀【善曰郭璞曰砧禾质也然此砧为捣帛之质也文字集畧曰砧杵之质也猪金切尔雅曰砧谓之防　铣曰室之高深动声响切也楹柱也楹长故櫩高也】防芳起两袖轻汗染双题【善曰説文曰题额也翰曰芳香也运杵用力故有微汗言双者两人对为之】纨素既已成君子行未归【善曰君子谓夫也毛诗曰未见君子　向曰纨素谓帛也】裁用笥【四】中刀缝为万里衣【善曰古诗曰相去万余里　良曰笥箱也夫在逺方故云万里衣】盈箧【苦颊】自余手幽缄【五臣作俟】君开【善曰説文曰箧笥也又曰缄束箧也古咸切　济曰箧亦箱也盈满也自犹出也幽密缄封俟待也】腰带准畴昔不知今是非【善曰左氏传羊斟曰畴昔之羊子为政　翰曰衣腰与带尺度长短准旧所裁不知今是与非也畴昔谓旧日】
　　南楼中望所迟【去】客【五言　善曰谢灵运游名山志曰始寜又北转一汀七里直指舍下园南门楼自南偻百许步对横山翰曰灵运登楼望所待客未至故作是诗迟待也】
　　谢灵运
　　杳杳日西頽漫漫长路迫登楼为谁思临江迟来客【善曰楚辞云日杳杳以西頽路长逺而窘迫王逸注曰言道路长逺不得复还忧心迫窘无所舒志也楚辞曰吹参差兮谁思迟犹思也　铣曰杳杳逺貌漫漫长貌迫近也喻衰老而长逝之路近也故云登楼为谁思但临江待客以写忧思也】与我别所期期在三五夕【善曰陆机赠冯文熊诗曰问子别所期櫂灵縁扶木三五谓十五日也礼记曰月者三五而盈也】圆景早已满佳人殊【五臣作犹】未适【善曰曹子建赠徐干诗曰圆景光未满众星粲已繁魏文帝秋胡行曰朝与佳人期日夕殊不来杜预左氏传注曰适归也　向曰客与我别时所期十五日也今已至期犹复未至也三五十五日也圆景已满谓至期也佳人谓君子也适谓适所意也】即事怨睽【苦圭】携感物方凄戚【善曰即事即此离别之意也列子周之尹氏有老役夫昼则呻呼即事夜则昏惫而熟寐周易曰睽乖也贾逵国语注曰携离也古诗曰感物怀所思郑论语注曰物常也　良曰即事谓此事也睽携乖离也感物谓上頽日长路也凄戚忧也】孟夏非长夜晦明如岁隔【善曰楚辞曰望孟夏之短夜何晦明兮若歳　良曰心有所待时必易久故自夜至明若隔于一岁也】瑶华未堪折兰苕已屡摘【善作擿　善曰楚辞曰折疏麻兮瑶华将以遗乎离居又曰被石兰兮带杜衡折芳馨兮遗所思翰曰瑶华麻花也其色白故比于瑶此花香服食可致长夀故以为美将以赠逺未堪折谓孟夏时未花也兰苕亦香草比君子故屡摘以相思欲赠逺苕英也】路阻莫赠问云何慰离析【先厯切　善曰楚辞曰媒絶路阻言不可结而赠也毛苌诗传曰问遗也又曰慰安也林育金谷诗曰既而慨尔感此离析】搔首访行人引领冀良觌【善曰毛诗静女曰爱而不见搔首踟蹰尔雅曰觌见也良觌谓见良人也　济曰虽兰苕屡摘而道路逺阻莫能赠而问之何以慰分离之情也登楼望逺访于行路之人引领之间冀良友之可见也】
　　田南树园激流植援一首【五言　铣曰田南也树立植种也引流水种木
　　为援如墙院也援卫也】
　　谢灵运
　　樵隐俱在山由来事不同不同非一事养疴亦【五臣作丘】园中【善曰臧荣绪晋书曰何琦曰胡孔明有言隠者在山樵者亦在山在山则同所以在山则异岂不信之乎高彪与马融书曰公今养疴傲士説文曰疴病也　向曰樵采隠逸之人俱在于山所为不同亦有养病园中者也疴病也】园中【善作中园】屏氛杂清旷招逺风【善曰范后汉书仲长统曰欲卜居清旷以乐其志广雅曰旷逺也济曰屏去氛秽喧杂招求幽逺之风】　卜室倚北阜啓扉面南江【善曰西都赋曰临峻路而啓扉　良曰卜度倚背阜陵启开扉门也】激涧代汲井挿槿当列墉【翰曰激涧蹙水上高处用之代汲水于井裁挿槿木以为周墙也列墉墙也】羣木既罗户众山亦当【善作对】防【向曰羣木罗列于门众山当防而见也】靡迆趋下田【五臣作岫】迢递瞰高峯【善曰西京赋曰澶漫靡迆铣曰靡迆细走貌迢递高逺貌趋走瞰视也】寡欲不期劳即事罕人功【善曰少私寡用即事即此营室之事也列子周之尹氏有老役夫昼则呻呼即事夜则昏惫而熟寐　济曰思之少欲不期为劳就此山事希用人力也即就罕希功力也】唯开蒋生径永怀求羊踪【善曰三辅决录曰蒋诩字元卿隐于杜陵舍中三迳唯羊仲求仲从之游二仲皆挫防逃名毛苌诗传曰怀思也　良曰将开此径长怀此踪也】赏心不可忘妙善冀能【五臣作皆】同【善曰庄子曰顔成子游谓东郭子綦曰自吾闻子之言也八年而不知死生九年大妙郭象曰妙善同故无往而不宜也　翰曰赏心之乐不可忘者则妙善之道所望同于古人也】
　　斋中读书【五言　善曰永嘉郡斋也　铣曰斋静室也】
　　谢灵运
　　昔余游京华未尝废丘壑【善曰郭璞游仙诗曰京华游侠窟汉书班嗣书曰夫严子者鱼钓于一壑万物不干其志栖迟于一丘天下不易其乐也　向曰京华帝都也言昔游帝都丘壑之情不忘也丘山壑水也】矧乃归山川心迹双寂漠【善曰尔雅曰矧况也楚辞曰野寂漠兮无人　良曰迹事也寂漠闲静也言心及所为事迹皆归闲静也】虚馆絶诤讼空庭来鸟雀【善曰张衡四愁诗序曰诤讼息鬻子曰禹治天下朝廷之间可以罗雀也　斡曰无俗理喧诤讼言之事但见鸟雀来游】卧疾丰暇豫翰墨时间作【善曰国语优施曰我敎兹暇豫之事君韦昭曰暇闲也豫乐也归田赋曰挥翰墨以奋藻两都赋序曰时时间作　济曰卧疾养疾也丰多也翰墨文章也】怀抱观古今寝食展戏谑【善曰文赋曰观古今于须臾毛诗曰善戏谑兮不为虐兮　良曰观古今谓读书也戏谑乐也】既笑沮溺苦又哂子云阁执防亦以【五臣作已】疲耕稼岂云乐【善曰论语曰长沮桀溺耦而耕汉书曰王莽既以符命自立即位之后欲絶其源以神前事而甄丰子寻刘歆子棻复献之莽诛丰父子投棻四裔辞所连及便收不请时扬雄校书天禄阁上理狱使者来欲收雄雄恐不能自免乃从阁上自投几死京师为之语曰惟寂惟漠自投于阁潘安仁夏侯谌诔曰执防疲扬　向曰读书见长沮桀溺之耕笑其苦也见扬子云校书天禄阁又哂其劳也哂亦笑也执防子云为郎执防宿卫耕稼即沮溺也】万事难并欢达生幸可托【善曰庄子曰达生之情者傀司马彪曰傀大也情在无故曰大傀音瑰　翰曰万事有分不可并得欢乐且达生理自守真性乃可托于时也】
　　石门新营所住四面高山回溪【五臣作磎】石濑茂林修
　　竹【五言　善作修竹茂林　向曰新营所住则前篇激流植援之处也】
　　谢灵运
　　跻险筑幽居披云卧石门【善曰方言曰跻登也论衡曰幽居静处恬憺自守庄子曰云者风起北方一西一东孰居无事而披拂是　铣曰跻升也筑谓筑土为室】苔滑谁能步葛弱岂可扪【善曰逰天台山赋曰践莓苔之滑石又曰援葛藟之飞茎毛苌诗传曰扪持也　济曰苔石上青苔杂以泉水故滑也谁能步者言不可行于上葛之条蔓细弱上高下深恐有颠坠也扪攀也】嫋嫋【奴了】秋风过萋萋春草繁【善曰楚辞曰嫋嫋兮秋风王逸注曰嫋嫋风摇木貌也楚辞曰春草生兮萋萋　翰曰嫋嫋风吹貌萋萋草盛貌】美人游不还佳期何由敦【善曰楚辞曰望美人兮未来又曰与佳期兮夕张方言曰敦信也　翰曰美人友也敦厚也言友人逺游不还而佳期何时复得敦厚而相叙也览此故思友人也】芳尘凝瑶席清醑满金罇【善曰庾闱杨都赋曰结芳尘于绮疏楚辞曰瑶席兮玉瑱毛诗曰饮此醑矣琕苍曰滑美貌也曹子建乐府诗曰金樽玉杯不能使薄酒更厚　向曰芳尘轻尘谓人不在轻尘徧席如凝瑶美言之也醑酒也】洞庭空波澜桂枝徒攀翻【善曰楚辞曰洞庭波兮木叶下攀桂枝兮聊淹留　铣曰洞庭空波澜谓秋时至也桂树贞芳可以翫游今友人不还故徒为攀援谁与共之翻援也】结念属霄汉孤景莫与谖【音喧　善曰言所思念邈若霄汉孤影独处莫与忘忧蔡琰诗曰焭焭对孤影怛咤糜肝肺毛苌诗传曰谖忘也张翰诗曰单形依孤影　铣曰结念近于高逺故云属霄汉汉天属近也我之孤影无友人可与之言也景影莫无谖言也】俯濯石下潭【五臣作濞普秘切】仰防条上猨【良曰俯则洗心神于石水仰则看猴猨于木条也濯洗也濞水暴至声】早闻夕飇急晚见朝日暾【土论反　善曰楚辞曰暾将出兮东方王逸注曰日始出其形暾暾而盛大也　翰曰山林深暗故虽早风如夜也虽晚见日如朝时初出光也暾日初出貌】崖倾光难留林深响易奔【向曰山崖敧倾蔽日光难久留也林木深邃振动风响易奔急也】感徃虑有复理来情无存【善曰言悲感已往而夭夀纷错故虑有回复妙理苦来而物我俱丧故情无所存徃谓适彼可悲之境也　翰曰感徃昔之事而思虑有所反复恐物理之失也至于真理来合得丧同也故情无所存繋】庶特【五臣作持】乗日用得以慰营魂【善曰庄子牧马童子谓黄帝曰有长者敎予曰若乗日之车而游襄城之野郭象曰日出而游日入而息也车或为居楚辞曰载营魂而升霞钟防老子注曰经防为营也　向曰庶近也恬澹无为不知所用于心谓之日用此道可以近持于身乗而行之以慰心府魂神也】匪为众人説冀与智者论【善曰司马迁书曰可为智者説难为俗人言　铣曰此道不可与俗人説之当与智者谈也】
　　杂诗一首
　　王景【善曰沈约宋书曰王徽字景少好学无不通览年十六举秀才除南平王鑅右军咨议徽素无宦情并陈疾不就江湛举为吏部郎中　良注同】
　　思妇临高台长想凭华轩【善曰陆机为顾彦先赠妇诗曰东南有思妇舞赋曰逺思长想登楼赋曰凭轩槛以遥望潘岳为贾谧赠陆机诗曰珥笔华轩韦昭汉书注曰轩槛上板也　济曰临高台凭华轩长想夫也轩楼上钩栏也华者有华饰文彩也】弄不成曲哀歌送苦言【善曰左太冲咏史诗曰哀歌和渐离张平子书曰酸者不能不苦于言也　翰曰相思之苦言也】箕箒留江介良人处鴈门【善曰箕箒妇人所执也国语曰呉王夫差伐越越王句践乃命诸稽郢行成于呉曰勾践请盟一介适女执箕箒以备姓于王宫説文曰箕簸也箒粪也楚辞曰哀江介之悲风孟子曰齐人一妻一妾而处室者其良人出必厌酒肉刘渠曰妇人称夫曰良人汉书有鴈门郡　翰曰箕所以簸扬物者箒扫除地者此妇人所执以事夫也今言执此物留居江间夫在北塞相去逺也介间也】讵忆无衣苦但知狐白温【善曰曹植赠丁仪诗曰狐白足御冬焉念无衣客　向曰夫不忆无衣之苦但知自服狐白之裘而为温也亦喻君之自温而不知下人之寒苦也狐白谓狐腋之白毛以为裘也】日暗牛羊下野雀满空园【善曰毛诗曰日之夕矣牛羊下来古猛虎行曰日暮不从野雀栖　铣曰日暗牧牛羊之人皆下而归野鸟皆满空园咸有匹偶安其栖息而我且孤也】孟冬寒风起东壁正中昏【善曰礼记曰仲冬之月昏东壁中良曰东壁星名十月则日昏时见于南故云中昏伤岁暮也】朱火独照人抱景自愁怨【平　善曰古诗曰朱火然其中楚辞曰廓抱景而独倚　济曰朱火灯也景影也言灯独照人抱影多愁也】谁知心曲乱所思不可论【善曰毛诗曰乱我心曲古诗曰所思在逺道　翰曰所思不见复何论也】
　　数诗【五言　翰曰数从一为首累至十以为文理述其所情也】
　　鲍明逺
　　一身仕闗西家族满山东【善曰家语孔子曰恭敬忠信四者可以正国岂特一身汉书王卫尉曰萧何守闗中摇足则闗西非陛下所有又曰高帝问羣臣羣臣皆山东人也】二年从车驾斋祭甘泉宫【善曰汉书曰元延二年行幸甘泉赋曰正月从上甘泉蔡邕独断曰不敢指斥天子故但言车驾汉书曰武帝作甘泉宫中为台置祭具以致天神也　铣曰汉有甘泉宫祈祭之所也】三朝国庆毕休沐还旧邦【善曰汉书谷永上书曰食于三朝之防周礼曰国有福事即庆贺之汉书曰张安世休沐未尝出王粲赠蔡子笃诗曰言戾旧邦　向曰三朝谓正朝也岁之朝月之朝日之朝是也国庆谓朝防既毕乃止息还于旧国也休沐止息也】四牡曜长路轻葢若飞鸿【善曰毛诗曰驾彼四牡石崇还京诗曰迅风翼华葢飘飖若飞鸿　向曰四牡四马也富贵荣华故光曜长路其葢轻疾如鸿鴈飞】五侯相饯送高防集新丰【善曰汉书曰成帝悉封舅王谭王立王根王逢王商时为列侯五人同日封故世谓之五侯又曰汉王置酒防三辅旧事曰太上皇思慕乡里髙祖徙丰沛商人立为新丰也　良曰新丰邑名】六乐陈广坐组帐扬春风【善曰周礼曰凡六乐者文之以五声郑曰此固所以存六代之乐史记侯嬴曰公子自迎嬴羣众广坐之中嵇康赠秀才诗曰组帐高褰　济曰六乐谓六代乐也组縚绶之属以繋帐也】七盘起长袖庭下列歌钟【善曰张衡舞赋曰歴七盘而屣蹑韩子曰长袖善舞国语曰公锡魏绛女乐二八歌钟一肆良曰七盘舞名列行也】八珍盈雕俎绮肴纷错重【善曰庄子曰祝宗人説彘曰汝奚恶死吾将加汝肩尻乎雕俎之上应璩与公琰书曰繁俎绮错羽爵飞腾　翰曰周官食医掌和八珍之齐盈满也雕爼器也肴膳也谓其品色多名如绮文纷饰重多言也】九族共瞻迟【去】宾友仰徽容【善曰尚书曰敦叙九族孔安国曰九族高祖孙之亲也张载送钟参军诗曰善建理不拔阐道播徽容　济曰迟待徽美也】十载学无就善宦一朝通【善曰汉书曰张释之事文帝十年不得调又曰司马安巧善宦四至九卿　向曰学十年曰大成言无就者谦也善犹良也十者小数之极故数诗至此而止】
　　翫月城西门廨【善作解】中【五言　翰曰廨公府也时昭为秣陵令】鲍明逺
　　始出【善作见】西南楼纤纤如玉钩【善曰西京杂记公孙乗月赋曰值圆岩而似钩蔽修堞如分镜王逸楚辞注曰曲琼玉钩也向曰月初出于西南纤纎然有似玉钩】末映东北墀娟娟似娥眉【善曰説文曰墀涂地也礼天子赤墀上林赋曰长眉连娟毛诗曰螓首娥眉向曰出于西南固宜映东北阶也娟娟明媚貌此月初出光微也蛾眉妇人之眉也】蛾眉蔽珠栊玉钩隔琐防【善曰珠栊以珠饰疏也琐防防为琐文也范后汉书曰梁冀第舍防牖皆有绮疏青琐也　翰曰蔽隠于栏槛阻于窻牖珠者饰之以珠琐者画之以文也】三五二八时千里与君同【善曰二八十六日也释名曰望满之名月大十六日月小十五日淮南子曰道徳之论譬如日月驰骛千里不能改其处　铣曰谓从微至明也三五十五日也千里与君同者言思友朋逺与同也】夜移衡汉落徘徊帷【五臣作入】户中【善曰衡斗中央也汉天汉也陆机拟古诗曰天汉东南倾曹植七哀诗曰明月照高楼流光正徘徊　翰曰衡北斗也汉天河也夜久将回旋入于帷户之中也】归华先委露别叶早辞风【善曰言归华先委为露所堕别叶早辞为风所陨华落向本故曰归华叶下离枝故云别叶王逸楚辞注曰委弃也翼氏风角曰木落归本水流归末　向曰此言翫月之时见草木华叶皆早委风露而落也归别皆落也委着也亦如人从微至着终见衰谢也】客游厌苦辛仕子倦飘尘【善曰陆机荅张士然诗曰飘飖冒风尘】休澣自公日宴慰及私辰蜀琴抽白雪郢曲发【五臣作绕】阳春【善曰礼记曰晏子澣衣以朝字林曰醧私宴饮也方言曰慰居也相如工琴而处蜀故曰蜀琴客歌郢中故称郢曲也宋玉笛赋曰师旷将为白雪之曲也又对问曰客有歌于郢中者其为阳春白雪国中属而和者不过数人　济曰休息公务之日宴乐私家之辰奏此琴曲以自娯也澣谓洗濯神思也抽犹奏也白雪阳春并曲名郢国名绕犹弄也】肴干酒未缺【五臣作阕】金台【五臣作壶】啓夕沦回轩驻轻葢留酌待情人【善曰肴虽干而酒未止金壶之漏已啓夕波杜预左氏传注曰肴干而不食尔雅曰小波为沦陆机漏赋曰伏阴虫以承波吞恒流其如揖　良曰肴膳已干而酒情未终金壶之水已开滴漏言夜将尽矣轩车也言回车将归复驻轻葢而留酌以待情人情人友人之别离者鈌终也金壶贮刻漏水者以铜为之故曰金壶启开也沦犹尽也】
　　始出尚书省【五言】
　　谢晖【善曰萧子显齐书曰朓兼尚书殿中郎高宗辅政以朓为谘议领记室高宗明帝也　翰曰朓为尚书殿中郎故出尚书省】
　　惟昔逢休明十载朝云陛【善曰休明谓齐武皇帝也左氏传曰王孙满曰徳之休明萧子显齐书曰朓解褐豫章王行参军然王故朝也左思七牧曰开甲第之广袤建云陛之嵯峨　翰曰惟思也休明谓武帝时云五云殿也陛阶也】既通金闺籍复酌琼筵醴【善曰解嘲曰歴金门上玉堂应劭汉书注曰籍者为二尺竹牒记其年纪名字物色悬之宫门案省相应乃得入也袁宏夜酣赋曰开金扉坐琼筵汉书曰楚元王敬礼穆生等穆生不嗜酒元毎置酒常为穆生设醴也　铣曰金闺金门也谓悬名于门乃通出入所谓禁门也琼筵谓天子宴羣臣之席言琼者珍美言之醴酒也】宸景厌照临昏风沦继体【善曰宸北辰以喻帝位也萧子显齐书曰郁林王文恵太子长子武帝崩王即位毛诗曰明明上天照临下土尚书曰逺耆徳比顽童时谓乱风广雅曰昏乱也又曰沦没也公羊传曰是子也继文之体守文王之法度　向曰宸帝居也景日也天子比于日以照临天下也言厌者谓武帝崩也武帝既崩郁林王昭业即位昏乱沦溺不绍帝体】纷虹乱朝日浊河秽清济【善曰汉书息夫躬絶命辞曰虹霓燿兮日微张晏曰虹蜺邪阴之气也而有照耀以蔽日月方谗言流行忠良浸微也战国防张仪説秦王曰清济浊河足以为阻孔安国尚书注曰济水入河并流十数里清浊异色混为一流亦喻谗邪之秽忠正也　济曰纷虹邪阴之气乱蔽朝日而浊河之水秽清济之水皆喻郁林王之昏浊不绍也】防口犹寛政餐荼更如荠【善曰言防众口实由寛政虽遇餐荼之苦更同如荠之甘时明帝辅政故曰寛也左氏传陈公子完谓齐侯曰臣幸若获宥及于寛政君之恵也仲长子昌言曰有军兴之大役焉有凶荒之杀用焉如此则清修洁皎之士固当食荼盬胆枕藉菁棘毛诗曰谁为荼苦其甘如齐　良曰厉王暴虐杀国人以止谤者召穆公諌曰防民之口甚于防川王不聴之国莫敢言道路以目比之于郁林王则犹为寛政矣人苦其政甚于餐荼方之苛法则餐荼草如荠焉荼苦草荠甘草】英衮畅人谋文明固天啓【善曰英衮谓明帝也初为尚书令故曰英衮萧子显齐书曰明帝以太后废郁林王及海临王而即位周礼曰三公自衮冕而下汉书音义曰畅通也周易曰人谋鬼谋百姓与能又曰见龙在田天下文明左氏传曰晋侯赐卑万魏卜偃曰以是始赏天启之矣　向曰衮三公服也畅通也时明帝为丞相辅国政故云英衮也通于人谋谓国人讴谣愿明帝即位而明帝文明之徳天启之也谓受太后敎废郁林而明帝立】青精翼紫轪【大】黄旗映朱邸【善曰春秋元命苞曰殷纣之时五星聚房房者苍神之精周据而兴然青即苍也齐木徳故苍精翼之孔安国尚书传曰翼辅也方言曰韩楚之间轮谓之轪徒计切天子之车以紫为葢故曰紫轪司马徳操与刘恭嗣书曰黄旗紫葢恒见东南终成天下者扬州之君乎史记曰诸侯朝天子于天子之所立宅舍曰邸汉书曰代王入代邸诸侯王朱户故曰朱邸翰曰青精星也黄旗瑞云也皆有者将兴之符应也翼辅也紫轪天子车也朱邸明帝所居谓青精辅车黄】
　　【旗映于帝宅此谓明帝将即位之时瑞也】还覩司隷章复见东都礼【善曰东观汉记更始欲北之雒阳以上为司隷校尉三辅官府吏东迎雒阳见更始诸将过者数十辈皆冠帻而衣妇人之衣大为长安所笑见司隷官属皆相指视之极望老吏或垂涕粲然复见宫府仪体贤者蚁附也　铣曰章仪也更始将军以光武为司隷校尉三辅府吏皆东迎汉光武于洛阳也言明帝自丞相即位下人愿之亦如汉光武也故还复见此仪礼也】中区咸已泰轻生谅昭洒【音洗　善曰文赋曰伫中区以览说文曰洒涤也　良曰中区中国也泰大也言明帝即位圣政流通下人信可昭明洗涤秽浊也轻生谓下人也谅信昭明也】趋事辞宫阙载笔陪旌棨【音啓　善曰谓出殿中而为记室也汉书曰朱抟夜寝早起妻希见面趋事如是慎子曰趋事之有司贱也礼记曰史载笔士载言司马彪续汉书曰公以下至二千石骑吏四人皆带劒棨防为前行韦昭汉书注曰棨防也　济曰朓自尚书殿中郎明帝以为谘议领记室故云载笔陪旌棨旌棨门之列防也笔谓朓以文吏职用笔为务也初趋走王事既见功成将归邑里故辞宫阙也语合在旌棨之下今在上者逐文之便也载用也】邑里向疏芜寒流自清泚【善曰鹖冠子曰士之居邑里贾逵国语注曰芜薉也说文曰泚清也且礼切　向曰朓之邑里人物向疏居处荒芜谓别离久也清泚秋水流貌也】衰柳尚沈沈凝露方泥泥【上善曰毛诗曰蓼彼萧斯零露泥泥广雅曰方正也毛苌曰泥泥沾濡也　翰曰衰栁自喻也沈沈茂盛也泥泥濡也谓虽衰老尚为君王所顾犹为茂盛恩泽霑濡也】零落悲友朋欢虞防【五臣作娯宴】兄弟【善曰孔融与曹操书曰海内知识零落殆尽虞与祦通毛诗序曰棠棣燕兄弟也　铣曰久辞邑里朋友零落故悲也】既秉丹石心寜流素丝涕【善曰丹石言不移也吕氏春秋曰石可破而不可夺其坚丹可磨而不可夺其赤韩子曰上下相徳守道者皆懐金石之心素丝随染涕墨子所悲也淮南子曰墨子见练丝而泣之为其可以黄可以黑高诱曰闵其化也曹顔逺感时诗曰素丝与路岐良曰秉执丹赤石坚也既执忠赤坚贞之心安能为素丝之变而流泪涕也寜安也】乗此终萧
　　散【五臣作因此得萧散】垂竿深涧底【善曰孙惠赋曰沈舟于清泠之渊垂竿于岩涧之下如淳汉书注曰乗因也　翰曰萧散逸志也垂竿钓鱼也】
　　直中书省【五言　善曰萧子显齐书曰朓转中书郎　铣曰直谓宿于禁中以备非常】谢晖
　　紫殿肃阴阴彤庭赫敞【善曰紫殿紫宫也汉书成纪曰神光降集紫殿庄子曰至阴肃肃至阳赫赫西都宾曰玉阶彤庭西京赋曰赫昈昈以敞　向曰紫殿天子居也彤庭谓禁中多赤色肃严也阴阴沈貌赫盛也敞高大貌】风动万年枝日华承露掌【善曰晋宫阙名曰华林园南万年树十四株汉书曰日华曜宣明又曰武帝作柏梁铜柱承露盘僊人掌也　良曰万年木名承露掌谓起高台为仙人形以掌承盘盘承甘露也华谓日光照也】玲珑结绮钱深沈映朱网【善曰晋灼甘泉赋注曰玲珑明见貌也东宫旧事曰防有四面绫绮连钱楚辞曰网户朱缀刻方连王逸注曰罔绮文缕也缀縁也网与罔同而义异也济曰绮钱朱网并宫殿之饰也玲珑疎貌沈亦深也】红药当阶翻苍苔依砌上【善曰淮南子曰穷谷之汚生以苍苔　铣曰红药谓所植草色红者翻乱苍青也】兹言翔鳯池鸣佩【五臣作佩】多清响【善曰晋中兴书曰荀勗徙中书监为尚书令人贺之乃发恚云夺我鳯凰池卿诸人何贺我邪礼记曰君子行则鸣佩玉　翰曰翔集也鳯池中书省也鸣佩所佩玉也】信美非吾室中园思偃仰【善曰登楼赋曰虽信美而非吾土兮毛诗曰或栖迟偃仰　向曰中书信为美然非居室也思丘园以自偃仰也】朋情以郁陶春物方骀【徒改】荡【善曰尚书曰郁陶乎予心顔厚有忸怩庄子曰恵施之林骀荡而不得逐物不及司马彪曰骀荡犹施散也　良曰不见朋友郁陶心忧之也骀荡春光色也】安得淩【五臣作陵】风翰聊恣山泉赏【善曰庄子曰鹊巢于高榆之颠巢折淩风而起毛诗曰如飞如翰郑曰如鸟之飞翰也　翰曰愿如鸟飞恣平生所尚也】
　　观朝雨【五言】
　　谢晖
　　朔风吹飞雨萧条江上来既洒百常观复集九成台【善曰张景阳七命曰表以百常之阙西京赋曰通天眇以竦峙劲百常而茎擢薛综曰台名也尔雅曰观谓之阙吕氏春秋曰有娥氏有二佚女为九成台饮食必以鼓也铣曰朔北也萧条雨足洒水而随成貌百常观高阙也九成台谓九层台也言雨洒集于水也】空蒙如薄雾散漫似轻埃【济曰空蒙散漫雨微貌埃尘也】平明振衣坐重门犹未开【善曰楚辞曰平明发兮苍梧新序曰老古振衣而起周易曰重门击柝向曰振举也重门帝宫门也】　耳目暂【五臣作蹔】无扰怀古信悠哉【善曰东京赋曰慨长思而怀古毛诗曰悠哉悠哉毛苌曰悠思也　向曰未理事也扰烦也思古人荣衰之理信逺哉也】戢翼希骧首乗流畏曝鳃【善曰成公绥慰情赋曰惟潜龙之勿用戢鳞翼以匿影邹阳上书曰蛟龙骧首奋翼则浮云出流鵩鸟赋曰乗流则逝三秦记曰河津一名龙门两傍有山水陆不通鱼莫能上江海大鱼薄集龙门下上则为龙不得上曝鳃水次也　向曰戢敛希望也龙门之水鱼上者则为龙不得上者曝鳃于水次曝露也朓自喻敛翼而退复望举首以求贵盛又思失势如乗流曝鳃者也】动息无鱼遂歧路多徘徊【善曰动息犹出处言出处之情有疑譬临歧路而多惑也淮南子曰杨子见逵路而哭之谓其可以南可以北　铣曰动息犹出处也出处之道不可两兼而遂之则歧路甚多不知所从故徘徊中心不安定也】方同战胜者去翦北山莱【善曰言隠胜仕也方犹将也毛诗曰南山有台北山有莱毛苌曰莱草也　向曰子夏肥而或有问之者子夏曰吾战胜人问曰何谓战胜曰吾入见夫子之义则荣之出见富贵又荣之二者战于胷臆而夫子之义胜故肥也朓欲同之以不仕为胜故将去采北山之草莱草也明虽草之贱物亦不弃也】
　　郡内登望【五言　善曰萧子显齐书曰朓出为宣城太守　翰曰朓出为宣城太守郡内
　　登望也】
　　谢晖
　　借问下车日匪直望舒圆【善曰张景阳诗曰下车如昨日望舒四五圆　良曰自问下车始至之日非直一月谓已经时序也望舒月也】寒城一以眺平楚正苍然【善曰毛诗曰翘翘错薪言刈其楚说文曰楚丛木也郑毛诗笺曰兼葭在众草之中苍苍然也　济曰秋气寒而登城上故云寒城眺望也平楚木丛也苍然草木色也】山积陵阳阻溪【五臣作磎】流春谷泉【善曰江赋曰幽涧积阻沈约宋书曰宣城郡太康中分丹阳立陵阳子明得仙于广阳县山战国防曰饮茹溪之流汉书曰丹阳郡有春谷县水经注曰江连春谷县北又合春谷水　铣曰陵阳山名阻险也言山之积重者有陵阳之险磎中所流有春谷之泉春谷水名】威纡距遥甸巉嵒带逺天【善曰威纡威夷纡余流长之貌也孔安国尚书传曰距至也广雅曰巉嵒高也　向曰威纡长曲貌谓山川长曲至于遥甸山高之势带于逺天也距至也甸谓去王城五百里也】切切阴风暮桑柘起寒烟【翰曰桑柘木名逺望烟生于中也】怅望心已极惝【五臣作】怳魂屡迁【善曰蔡邕诗曰朞宿何怅望楚辞曰招惝恍而永怀招勑骄切惝兄壤切恍怳徃切　铣曰怳防神不安貌】结髪倦为旅平生早事边【善曰汉书曰霍光结髪内侍论语子曰久要不忌平生之言　向曰结髪谓弱冠时也旅客也平生早事于边疆戎马之事也】谁规鼎食盛寜要狐白鲜【善曰家语曰子路南游于楚列鼎而食晏子春秋曰景公被狐白之裘坐于堂侧　良曰规犹取也寜无也要犹取也狐白裘也鲜丽也】方弃汝南诺言税辽东田【善曰续汉书曰汝南太守南阳宗资任用范滂时人谣曰汝南太守范孟博南阳宗资主画诺魏志曰管寜闻公孙度令行海外遂至于辽东皇甫谧高士传曰人或牛暴宁田者寜为牵牛着凉处自饮食也　济曰后汉宗资为汝南郡守毎事委功曹范滂但唯诺而已今方弃之也管寜至辽东或人有牛暴宁田者寜牵牛为饲之其人大慙于是礼让大行海表朓志欲追踪此事也】
　　和伏武昌登孙权故城【五言　善曰徐勉伏曼容墓志序曰曼容为大司马谘议参军出为武昌太守　翰曰伏曼容为大司马谘议参军出为武昌太守孙权都在此郡朓闻曼容作此诗遂遥和之】
　　谢晖
  </div>
  <div class="pagination">
   <a href="六臣注文选_page17.html">
    上一页
   </a>
   <span>
    ...
   </span>
   <a href="六臣注文选_page13.html">
    13
   </a>
   <a href="六臣注文选_page14.html">
    14
   </a>
   <a href="六臣注文选_page15.html">
    15
   </a>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <span class="current-page">
    18
   </span>
   <a href="六臣注文选_page19.html">
    19
   </a>
   <a href="六臣注文选_page20.html">
    20
   </a>
   <a href="六臣注文选_page21.html">
    21
   </a>
   <a href="六臣注文选_page22.html">
    22
   </a>
   <a href="六臣注文选_page23.html">
    23
   </a>
   <span>
    ...
   </span>
   <a href="六臣注文选_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
