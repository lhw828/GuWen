<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 20 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 20 页/共 53 页</h1>
    <div class="content">　　同前得前字秋字二篇　　　　　前人
　　清景同千里寒光尽一年竟天多鴈过通夕少人眠照别江楼上添愁野帐前隋侯恩未报犹有夜珠圎四时皆有月此夜独当秋照曜初含露徘徊正满楼遥连雪山净迥入锦江流愿以清光末年年许从游
　　浪淘沙　　　　　　　　　　刘禹锡
　　濯锦江边两岸花春风吹浪正淘沙女郎剪下鸳鸯锦将向中流匹晚霞
　　织锦曲　　　　　　　　　　王建
　　大女身为织锦户名在县家供进簿长头起様呈作官闻道官家中苦难囘花侧叶与人别唯恐秋天丝线干红楼葳防紫茸软蝶飞参差花宛转一梭声尽复一梭玊腕不停罗袖巻窗中夜乆睡髻偏横钗欲坠垂着肩合衣卧时参没后停灯起在鸡鸣前一疋千金亦不卖限日未成官里怪锦江水涸贡转多宫中尽着单丝罗莫言山积无尽日百尺髙楼一曲歌
　　锦二首　　　　　　　　　　　郑谷
　　布素豪家定不看若无文彩入时难红迷天子帆边日紫夺星郎帐外兰春水濯来云鴈活夜机挑处雨灯寒舞衣转转求新様不问乱离桑柘残
　　文君手里曙霞生美号仍闻借蜀城夺得始知袍更贵着归方觉昼偏荣宫花顔色开时丽池凤毛衣浴后明礼部郎官人所重省中别占好窠名
　　擢第后入蜀经罗村路见海棠盛开偶题
　　前人
　　上国休夸红杏艳深溪自照緑苔矶一枝低带流莺睡数片狂和舞蝶飞堪恨路长移不得可无人与画将归手中已有新春桂多谢烟香更入衣
　　海棠　　　　　　　　　　　前人
　　春风用意匀顔色销得携觞与赋诗浓丽最宜新着雨娇娆全在欲开时莫愁粉黛临窗懒梁广丹青防笔迟朝醉暮吟看不足羡他蝴蝶宿深枝
　　咏海棠　　　　　　　　　　　前人
　　浓淡方春满蜀乡半随风雨断莺肠浣花溪上堪惆怅子美无心为发扬【杜工部老于西蜀诗集中无海棠之题】
　　倚槛大慈寺楼咏落叶　　　　侯继圗
　　拭翠敛悲蛾为鬱心中事搦管下庭除书成相思字此字不书石此字不书纸书向秋叶上愿逐秋风起天下负心人尽解相思死
　　木莲树生巴峡山谷间巴民亦呼为黄心树大者髙五丈渉冬不凋身如青杨有白文叶如桂厚大无脊花如莲香色艳腻皆同独房蕋有异四月初始开自开迨谢仅二十日忠州西北十里有鸣玉溪生者秾茂尤异元和十四年夏命道士毋丘元忠志写惜其遐僻因
　　题三絶句云　　　　　　　白居易
　　如折芙蓉栽旱地似抛芍药挂髙枝云埋水隔无人识惟有南賔太守知
　　红似胭脂腻如粉伤心好物不须防山中风起无时节明月重来得在无
　　已愁花落荒岩底复恨根生乱石间几度欲移移不得天教抛掷在深山
　　山石榴寄元九　　　　　　　前人
　　山石榴一名山踯躅一名杜鹃花
　　杜防啼时花扑扑九江三月杜防来一声催得一枝开江城上佐闲无事山下斸得防前栽烂漫一栏十八树根株有数花无数千房万叶一时新嫩紫殷红鲜麴尘泪痕裛损燕脂脸剪刀裁破红绡巾谪仙初堕愁在世姹女新嫁娇泥【去声】春日射血珠将滴地风翻火焰欲烧人闲折两枝持在手细看不似人间有花中此物似西施芙蓉芍药皆嫫母竒芳絶艳别者谁通州迁客元拾遗拾遗初贬江陵去去时正值青春暮商山秦岭愁杀君山石榴花红夹路题诗报我何所云若云色似石榴裙当时藂畔唯思我今日栏前只忆君忆君不见坐销落日西风起红纷纷
　　紫踯躅　　　　　　　　　　元稹
　　紫踯躅灭紫拢裙倚山腹文君新寡乍归来羞怨春风不能哭我从相识便相怜似是花丛不廻目去年春别湘水头今年夏见青山曲迢迢逺在青山上山髙水濶难容足愿为朝日早相暾愿作轻风暗相触尔踯躅我向通州尔幽独可怜今夜宿青山何年却向青山宿山花渐暗月渐明月照空山满山緑山空月午夜无人何处知我顔如玉
　　山枇杷
　　山枇杷花似牡丹殷泼血徃年乘传过青山正值山花好时节压枝凝艳已全开映叶香苞才半裂搏红防欲支頥慢觧绛囊初破结金线丛飘繁蕊乱瑚朶重纎茎折因风旋落裙片飞带日斜看目精热亚水依岩半倾倒笼云隐雾多愁絶緑珠语尽身欲投汉武眼穿神渐灭秾姿秀色人皆爱怨态羞容我偏别説向闲人人不聴曾向乐天时一説昨来谷口先相问及到山前已消歇左降通州十日迟又与幽花一年别山枇杷尔托深山何太拙天髙万里看不清帝在九重声不彻园中杏树良人醉陌上栁枝年少折因尔幽芳喻昔贤磻溪冷坐权门咽
　　门前栁　　　　　　　　　　　崔珏
　　门前蜀栁【阙】知春风澹暖烟愁杀人将谓只栽郡楼下不知迤逦连南津南津栁色连南【一作溪】市南去戎州三百里夷陬蛮落相连接故乡莫道心先死我今帝里还有家门前嫩栁挿仙霞晨霑太乙坛边雨暮宿凤皇城里鵶别来三载当谁道门前年年緑隂好春来定解飞雪花雨后还应庇烟草忆昔当年栽栁时新芽茁茁嫌生迟如今宛转稊着地常向緑隂劳梦思不道彼树好不道此树恶试将此意问野人野人尽道生处乐为报门前杨栁栽我应来嵗当归来纵令树下能攀折白髪如丝心似灰
　　武侯庙古柏　　　　　　　　　李商隐
　　蜀相阶前柏龙蛇捧閟宫隂成外江畔老向恵陵东大树思冯异甘棠忆召公叶雕湘燕雨枝折海鹏风玉垒经纶逺金刀厯数终谁将出师表一为问昭融
　　题筹笔驿　　　　　　　　　前人
　　鱼鸟犹疑畏简书风云长为防储胥徒令上将挥神笔终见降王走传车管乐有才真不忝关张无命欲何如他年锦里经祠庙梁父吟成恨有余
　　题筹笔驿　　　　　　　　　薛逢
　　天地三分魏蜀吴武侯倔起展訏谟身依豪杰倾心术目对云山演阵圗赤伏运衰功莫就皇纲力振命先殂出师表上留遗恨犹自千年激壮夫
　　题筹笔驿　　　　　　　　　罗隠
　　抛掷南阳为主忧北征东讨尽良筹时来天地虽同力运去英雄不自由千里山河轻孺子两朝冠劒恨谯周惟余岩下多情水犹自年年傍驿流
　　题风筝　　　　　　　　　　髙骈
　　骈镇蜀日以南诏侵暴筑罗城四十里朝廷虽加恩赏亦疑其固防忽一日闻奏乐声知有改移乃题风筝寄意旬日报到移镇渚宫
　　夜静弦声响碧空宫商信任徃来风依稀似曲才堪聴又被移将别调中
　　西川座上聴金五云唱歌　　　　陈陶
　　蜀王殿上华筵开五云歌从天上来满堂罗绮悄无语喉音止驻云徘徊管弦金石还依转不随歌出灵和殿白雪飘飘席上来贯珠歴歴声中见旧様钗箆浅澹衣元和梳洗青黛眉低丛小髩腻防鬌碧牙镂掌山参差曲终暂起更衣过还向南行座头坐眉低欲语谢贵侯檀脸双双泪穿破自言本是宫中嫔武皇改号承新恩中丞御史不足比水殿一声愁杀人武皇铸鼎登真箓嫔御防恩免幽辱茂陵弓劒不得亲嫁与卑官到西蜀卑官到官年未周衡禄罢官东西游蜀江水急驻不得复此萍蓬又十秋今朝得侍王侯宴不觉途中妾身贱愿持巵酒更唱歌歌是伊州第三遍唱着右丞征戍词更闻闺月添相思如今声韵尚如在何况宫中年少时五云五云可怜许明朝道向襃中去须防防罢各东西雨散云飞莫知处
　　志峡船具诗【并序】　　　　　　　王周峡上之船与下之船大抵观浮叶而为之其状一也执而为用者或状殊而用一或状同而名异皆有谓也下之船有樯有五两有帆所以使风也尾有柂傍有棚上者以其山曲水急下有石皆不可用也状直如艣前后各一者谓之梢船之斜正欹侧为船之司命者梢类柂其状殊而船之便于事者悉不如梢作梢诗防桨桡棹防使其进而无退利渉川泽为船之陈力者艣几桨类其状同而异名也在船有力悉不如艣作艣诗峡水湍浚激石忽发者谓之濆沲洑而漩者谓之脑岸石壁立濆之忽作篙力难制以其木之坚韧竿直戟其首以竹纳防之者谓之戙竹为而勾其戙者谓之纳为船之良辅者戙与篙状殊而用一也在船独出悉不如戙作戙诗岸石如齿非麻枲纫绳之为前牵取竹之筋者破而用枲为纫以续之以备其牵者谓之百丈系其船首者谓之阳纽牵之者击鼓以号令之人声滩乱无以相接所以节动止进退牵之防碍者谓之下纬济其不通为船之先进者枲与竹状殊而用一也在船先容悉不如百丈作百丈诗噫古人观物因事为志者甚多也予祗命宪局讼诉巴賨抵瞿塘耳目熟于长年三老軰矣船具之于船有力者作诗以称之庶几鲁望茶经者也俾系其末诗云梢
　　制之居首尾俾之辨斜正首动尾聿随斜取正为定有如提吏笔有如执持柄有如秉师律有如宣命令守彼方与直得其刚且劲既能济险难何畏渉辽夐招招俾作主泛泛实司命风乌愧斟酌画鹢空辉映古人存丰规猗欤聊引证
　　艣
　　用之大曰艣冠乎小者楫通津既能济巨浸即横渉身之使者颊虎之拏者爪鱼之拨者鬛弩之进者防此实为相须相须航一叶
　　戙
　　箭飞峡中水锯立峡中石峡与水为隘水与石相击濆为生险艰声发甚霹雳三老航一叶百丈空千尺苍黄徒尔为倐忽何可测篙之小难制戙之独有力倚嗟戙之为彬彬坚且直有如用武人森森矗戈防有如敢言士落落吐胸臆拯危居坦夷济险免兢惕志彼哲匠心俾其来者识
　　百丈
　　少尝侍先君余闲诵白氏始得入峡诗深味作诗防云有万仞山云有千丈水自念坎时尤多兢慎理山束峡如口水潄石如齿孤舟行其中薄氷犹坦履孱顔屹焉立汹涌勃然起百丈为前牵万险即平砥破之以筼筜续之以麻枲砺之坚似节引之直如矢杼柚连半空长短随两涘鐡鎻枉驰名锦防谩称美长绳岂能系朽索何足拟茍非之为胡可力行此
　　金盘草诗【生寜江巫山南陵林木中】　　　　　前人
　　今春从南陵得草名金盘金盘有仁性生在林一端根节嵗一节【其根一年生一节人采而服可解毒也】食之甘而酸风俗竞采掇俾人防急难巴中蛇虺毒解之如走丸巨叶展六出软榦分长竿揺揺緑玊活褭褭香荷寒世云暑酷月郁有神物看【夏中采之则必有巨蛇卫足人即难采】天之产于此意欲生民安今之为政者何不反此观知彼苛且猛慎勿虐而残一物茍失所万金惟可叹莫并蒿与莱岂羡芝及兰勤渠防根本栽植当庭栏寄言好生者休説神仙丹
　　露青竹杖歌　　　　　　　　顾况
　　鲜于仲通正当年章仇兼琼在蜀川约束蜀儿采马鞭蜀儿采鞭不敢眠横截斜飞飞鸟边绳桥夜上层崕巅头挿白云跨飞泉采得马鞭长且坚浮沤丁子珠聨聨灰煮蜡揩光烂然章仇兼琼持上天上天雨露何其偏飞龙闲廏马数千朝饮吴江夕秣燕红尘扑辔汗湿鞯狮子麒麟聊比肩曲江昆明洗刷牵四蹄踏浪头枿天蛟龙稽颡河伯防拓羯胡鶵脚手鲜陈闳韩干丹青妍欲貌未貌眼欲穿金鞍玉勒锦连干骑入桃花杨栁烟十二楼中奏管弦楼中美人夺神仙争爱大家把此鞭禄山入关关破年忽见扬州北邸前只有人还千一钱亭亭笔直无皴节磨将形相一条鐡市头终是无人别江海贱臣不拘絏垂鞘挂影西窗缺稚子觅衣挑仰穴家童拾薪几抝折玉润犹霑玉垒雪碧鲜似染苌血蜀帝祠边子规咽相如桥上文君絶徃年策马降至尊七盘九折横劒门穆王八骏超昆仑安用冉冉孤生根圣人不贵难得货金玉瑚谁买恩
　　竹枝【九首】　　　　　　　　　刘禹锡
　　白帝城头春草生白盐山下蜀江清南人上来歌一曲北人莫上动乡情
　　山桃红花满上头蜀江春水拍山流花红易衰似郎意水流无限似侬愁
　　江上春来新雨晴瀼西春水縠纹生桥东桥西好杨栁人来人去唱歌行
　　日出三竿春雾消江头蜀客驻兰桡凭寄狂夫书一纸住在成都万里桥
　　两岸山花似雪开家家春酒满银杯昭君村中多女伴永安宫外踏青来
　　城西门前灎滪堆年年波浪不能摧懊恼人心不如石少时东去复西来
　　瞿塘嘈嘈十二滩此中道路古来难长恨人心不如水等闲平地起波澜
　　巫峡苍苍烟雨时青猿啼在最髙枝个里行人肠自断由来不是此声悲
　　山上层层桃李花云间烟火是人家银钏金钗来负水长刀短笠去烧畬
　　竹枝　　　　　　　　　　　白居易
　　瞿塘峡口水烟低白帝城头月向西唱到竹枝声咽处寒猿暗鸟一时啼
　　竹枝苦怨怨何人夜静山空歇又闻蛮儿巴女齐声唱愁杀江楼病使君
　　巴东船舫上巴西波面风生雨脚齐水蓼冷花红簇簇江蓠湿叶碧萋萋
　　江畔谁人唱竹枝前声断咽后声迟怪来调苦缘词苦多是通州司马诗
　　竹枝　　　　　　　　　　　孙光宪
　　门前春水白苹花岸上无人小艇斜商女经过江欲暮撒抛残食饲神鵶
　　乱绳寸结绊人深越罗万丈表长寻杨栁在身垂意绪藕花落尽见莲心
　　巫山竹枝二首　　　　　　　宋李
　　封崇岭上细腰宫遗老相传祭鬻熊一炬牧儿今底处千年青草长春风
　　阳台门前六律山女郎吹笛翠防间日斜酒散同归去笑挿花枝满髩鬟










　　全蜀艺文志巻十八
　　钦定四库全书
　　全蜀艺文志巻十九　　　明　周复俊　编诗
　　题咏下
　　竹枝　　　　　　　　　　　宋苏轼竹枝歌上楚声幽怨恻怛若有所深悲者岂亦徃昔之所见有足怨者欤夫伤二妃而哀屈原思懐王而怜项羽此亦楚人之意相传而然者且其山川风俗鄙野勤苦之态固已见于前人之作与今子由之诗故特缘楚人畴昔之意为一篇九章以补其所未道者
　　苍梧山髙湘水深中原北望度千岑帝子南游飘不返唯有苍苍枫桂林枫叶萧萧桂叶碧万里逺来超莫及乗龙上天去无踪草木无情空寄泣水濵击鼔何喧阗相将叩水求屈原屈原死已今千载满船哀唱似当年海濵长鲸径千尺食人为粮安可入招君不归海水深海鱼岂解哀忠直吁嗟忠直死无人可惜懐王西入秦秦关已闭无归日章华不复见车轮君王去时箫鼓咽父老送君车轴折千里逃归迷故乡南公哀痛弹长铗三户亡秦信不虚一朝兵起尽讙呼当时项羽年最少提劒本是耕田夫横行天下意何事弃马乌江马垂涕项王已死无故人首入汉庭身委地富贵荣华岂足多至今唯有冢嵯峨故国凄凉人事改楚乡千里为悲歌
　　竹枝　　　　　　　　　　　　苏辙
　　舟行千里不至楚忽闻竹枝皆楚语楚言啁哳安可分江中明月多风露扁舟日落驻平沙茅屋竹篱三四家连舂并汲各无语齐唱竹枝如有嗟可怜楚人足悲诉嵗乐年丰尔何苦钓鱼长江江水深耕田种麦畏狼虎俚人风俗非中原处子不嫁如等闲双鬟垂顶髪已白负水采薪长苦艰上山采薪多荆棘负水入溪波浪黒天寒斫木手坼水重还家足无力山深瘴暖霜露干夜长无衣犹苦寒平生有似麋与鹿一旦白髪已百年江上乗舟何处客列肆喧哗占平碛逺来忽去不记州罢市归船不相识去家千里未能归忽聴长歌皆惨凄空船独宿无与语月满长江归路迷路迷乡思渺何极长怨歌声苦凄急不知歌者乐与悲逺客乍闻皆掩泣
　　巴女謡　　　　　　　　　　唐于鹄
　　巴女骑牛唱竹枝藕丝菱叶傍江时不愁日暮还家错记得芭蕉出槿篱
　　蜀牋　　　　　　　　　　宋文彦博
　　素牋明润如温玉新様飜传号冷金逺寄南都岂无意縁公挥翰似山隂
</div>
    <div class="pagination">
<a href="全蜀艺文志_page19.html">上一页</a><span>...</span><a href="全蜀艺文志_page15.html">15</a><a href="全蜀艺文志_page16.html">16</a><a href="全蜀艺文志_page17.html">17</a><a href="全蜀艺文志_page18.html">18</a><a href="全蜀艺文志_page19.html">19</a><span class="current-page">20</span><a href="全蜀艺文志_page21.html">21</a><a href="全蜀艺文志_page22.html">22</a><a href="全蜀艺文志_page23.html">23</a><a href="全蜀艺文志_page24.html">24</a><a href="全蜀艺文志_page25.html">25</a><span>...</span><a href="全蜀艺文志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
