<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 103 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 103 页/共 658 页
  </h1>
  <div class="content">
   ◇自叙
　　融字季长，右扶风茂陵人。少而好问，学无常师。大将军邓骘召为舍人。弃游武都。会羌虏起，自关以西道断。融以谓古人有言：「左手据天下之图，而右手刎其喉，愚夫不为。」何则？生贵于天下也。岂以曲俗咫尺为羞，灭无限之身哉！因往应之，为校书郎，出为南郡太守。（《世说·文学篇》注引融《自叙》）

卷十九
◎范升
　　升，字辩卿，代郡人。莽时大司空王邑辟为议曹史。后奉使上党，遇汉兵，留不还。建武初，征拜议郎，迁博士。后为出妻所告，系狱得出。永平中，为聊城令，坐事免。
　　◇上疏让博士
　　臣与博士梁恭、山阳太守吕羌俱修《梁丘易》。二臣年并耆艾，经学深明，而臣不以时退，与恭并立，深知羌学，又不能达，惭负二老，无于世。诵而不行，知而不言，不可开口以为人师，愿推博士以避恭、羌。（《后汉·范升传》「建武二年」）
　　◇上疏请谥祭（建武九年）
　　臣闻先王崇政，尊美屏恶。昔高祖大圣，深见远虑，班爵割地，与下分功，著录勋臣，颂其德美。生则宠以殊礼，奏事不名，入门不趋。死则畴其爵邑，世无绝嗣，丹书铁券，传于无穷。斯诚大汉厚下安人，长久之德，所以累世十余，历载数百，废而复兴，绝而复续者也。陛下以至德受命先明汉道，褒序辅佐，封赏功臣，同符祖宗。征虏将军颍阳侯遵，不幸早薨。陛下仁恩，为之感伤，远迎河南，恻怛之恸，形于圣躬，丧事用度，仰给县官，重赐妻子，不可胜数。送死有以加生，厚亡有以过存，矫俗厉化，卓如日月。古者臣疾君视，臣卒君吊，德之厚者也。陵迟以来久矣。及至陛下，复兴斯礼，群下感动，莫不自厉。臣窃见遵修行积善，竭忠于国，北平渔阳，西拒陇、蜀，先登坻上，深取略阳。众兵既退，独守冲难。制御士心，不越法度。所在吏人，不知有军。清名闻于海内，廉自著于当世。所得赏赐，辄尽与吏士，身无奇衣，家无私财。同产兄午以遵无子，娶妾送之，遵乃使人逆而不受，自以身任于国，不敢图生虑继嗣之计。临死遗诫，牛车载丧，薄葬洛阳。问以家事，终无所言。任重道远，死而后已。遵为将军，取士皆用儒术，对酒设乐，必雅歌投壶。又建为孔子立后，奏置《五经》大夫。虽在军旅，不忘俎豆，可谓好礼悦乐、守死善道者也。礼，生有爵，死有谥，爵以殊尊卑，谥以明善恶。臣愚以为宜因遵薨，论叙众功，详案谥法，以礼成之，显章国家笃古之制，为后嗣法。（《后汉·祭遵传》）
　　◇奏难费氏易左氏春秋立博士（建武四年）
　　臣闻主不稽古，无以承天；臣不述旧，无以奉君。陛下愍学微缺，劳心经艺，情存博闻，故异端竞进。近有司请置《京氏易》博士，群下执事，莫能据正。《京氏》既立，《费氏》怨望，《左氏春秋》复以比类，亦希置立。《京》《费》已行，次复《高氏》，《春秋》之家，又有《驺》《夹》。如令《左氏》《费氏》得置博士，《高氏》《驺》《夹》，《五经》奇异，并复求立，各有所执，乖戾分争。从之则失道，不从则失人，将恐陛下必有厌倦之听。孔子曰：「博学约之，弗叛矣夫。」夫学而不约，必叛道也。颜渊曰：「博我以文，约我以礼。」孔子可谓知教，颜渊可谓善学矣。《老子》曰：「学道日损。」损犹约也。又曰：「绝学无忧。」绝末学也。今《费》《左》二学，无有本师，而多反异，先帝前世，有疑于此，故《京氏》虽立，辄复见废。疑道不可由，疑事不可行。《诗》《书》之作，其来已久。孔子尚周流游观，至于知命，自卫反鲁，乃正《雅》《颂》。今陛下草创天下，纪纲未定，虽设学官，无有弟子，《诗》《书》不讲，礼乐不修，奏立《左》《费》，非政急务。孔子曰：「攻乎异端，斯害也已。」传曰：「闻疑传疑，闻信传信，而尧、舜之道存。」愿陛下疑先帝之所疑，信先帝之所信，以示反本，明不专己。天下之事所以异者，以不一本也。《易》曰：「天下之动，贞夫一也。」又曰：「正其本，万事理。」《五经》之本，自孔子始，谨奏《左氏》之失凡十四事。（《后汉·范升传》）
　　◇奏毁周党等
　　臣闻尧不须许由、巢父而建号天下，周不待伯夷、叔齐而王道以成。伏见太原周党、东海王良、山阳王成等，蒙受厚恩，使者三聘，乃肯就车。脱衣解履，升于华毂。及陛见帝廷，党不以礼屈，伏而不谒，偃蹇敖慢，逡巡进退，同时俱逝。党等文不能演义，武不能死君，钓采华名，庶几三公之位。臣愿与并坐云台之下，考试图国之道。不如臣言，伏虚妄之罪。而敢私窃虚名，夸上求高，皆大不敬。（《后汉·周党传》，又《御览》四百九十八引《东观汉记》）
　　◇奏记王邑
　　升闻子以人不闲于其父母为孝，臣以下不非其群上为忠。今众人咸称朝圣，皆曰公明。盖明者无不见，圣者无不闻。今天下之事，昭昭于日月，震震于雷霆，而朝云不见，公云不闻，元元焉所呼天？公以为是而不言，则过小矣；知而从令，则过大矣，二者一公，无可以免，宜乎天下归怨于公矣。朝以远者不服为至念，升以近者不悦为重忧。今动与时戾，事与道反，驰骛覆车之辙，探汤败事之后，后出益可怪，晚发愈可惧耳。方春岁首，而协发远役，藜僦充，田荒不耕，谷价腾跃，斛至数千，吏人陷于汤火之中，晨国家之人民。如此则胡、貊守关，青、徐之寇在于帷帐矣。升有一言，可以解天下倒悬，免元元之急，不可书传，愿蒙引见，极陈所怀。（《后汉·范升传》）
　　◎陈元
　　元，字长孙，苍梧广信人，莽厌难将军陈钦子，以父任为郎。建武中，辟司空李通府，又辟司徒欧阳歙府，以老卒于家。有《集》一卷。
　　◇上疏难范升奏左氏不宜立博士
　　陛下拨乱反正，文武并用，深愍经艺谬杂，真伪错乱，每临朝日，辄延群臣讲论圣道。知丘明至贤，亲受孔子，而《公羊》《梁》传闻于后世，故诏立《左氏》，博询可否，示不专己，尽之群下也。今论者沉溺所习，玩守旧闻，固执虚言传受之辞，以非亲见实事之道。《左氏》孤学少与，遂为异家之所覆冒。夫至音不合众听，故伯牙绝弦至宝不同众好，故卞和泣血。仲尼圣德，而不容于世，况于竹帛余文，其为雷同者所排，固其宜也。非陛下至明，孰能察之！臣元窃见博士范升等所议奏奏《左氏春秋》不可立，及太史公违戾，上十五事。案升等所言传受之辞前后相违，皆断截小文，默微辞，以年数小差，掇为巨谬，遗脱纤微，指为大尤，抉瑕レ衅，掩其弘美（本传作「私美」，从《文选·傅咸〈赠何劭王济诗〉》注改），所谓「小辩破言，小言破道」者也。升等又曰：「先帝不以《左氏》为经，故不置博士，后主所宜因袭。」臣愚以为，若先帝所行而后主必行者，则盘庚不当迁于殷，周公不当营洛邑，陛下不当都山东也。往者季武皇帝好《公羊》，卫太子好《梁》，有诏诏太子受《公羊》，不得受《梁》。孝宣皇帝在人间时，闻卫太子好《梁》，得学之。及即位，为石渠论，而《梁氏》兴，至今与《公羊并存。此先帝后帝各有所立，不必其相因也。孔子曰：「纯俭，吾从众；至于德行下，则违之。．夫明者独见，不惑于朱紫，听者独闻，不谬于清浊，故离朱不为巧眩移目，师旷不为新声易耳。方今干戈少弭，戎事略戢，留思圣艺，着顾儒雅，采孔子下德行之义，卒圣独见之旨，分明黑白，建立《左氏》，解释先圣之积结，洮汰学者之累惑，使基业垂于万世，后进无复狐疑，则天下幸甚臣元愚鄙，尝传师言。如得以褐衣召见，俯伏庭下，诵孔氏之正道，理丘明之宿冤。或辞不合经，事不稽古，退就重诛，虽死之日，生之年也。（《后汉·陈元传》）
　　◇上疏驳江冯督察三公议
　　臣闻师臣者帝，宾臣者霸。故武王以太公为师，齐桓以夷吾为仲父。孔子曰：「百官总己，听于冢宰。」近则高帝优相国之礼，太示假宰辅之权（袁宏《纪》作「齐桓公以管夷吾为仲父，古之道也。近魏文侯友田子，诸侯不敢入其境。高皇帝令相国奏事不拜，入殿不趋，所以宠大臣也）。及亡新王莽，遭汉中衰，专操国柄，以偷天下，况己自喻，不信群臣。夺公辅之任，损宰相之威，以刺举为明，徼讦为直。至乃陪仆告其群长，子弟变其父兄。罔密法峻，大臣无所措手足。然不能禁董忠之谋，身为巨戮。故人君患在自骄，不患骄臣；失在自任，不在任人。是以文王有日昃之劳，周公执吐握之恭，不闻其崇刺举、务督察也。方今四方尚扰，天下未一，百姓观听，咸张耳目。陛下宜修文武之圣典，袭祖宗之遗德，劳心下士，屈节待贤，诚不宜使有司察公辅之名。（《后汉·陈元传》，又见袁宏《后汉纪》七，各有删节）
　　◎杜林
　　林，字伯山，扶风茂陵人，凉州刺史杜邺子。莽时为郡吏。后避乱河西，隗嚣以为持书平，以疾辞禄。建武六年东归，征拜侍御史，迁大司徒司直，进光禄勋、东海王王傅少府。复为光禄勋，代朱浮为大司空。
　　◇请徙张步降兵疏（建武八年）
　　臣闻先王无二道，明圣用而治同也。见恶如农夫之务去草焉，芟荑蕴崇之，绝其本根，勿使能殖，畏其易也。古今通道，传其法于有汉。狼子野心，奔马善惊。成王深知其终卒之患，故以殷民六族分伯禽，七族分康叔，怀姓九宗分唐叔，捡押其奸宄，又迁其余于成，旧地杂俗，旦夕拘录，所以挫其强御之力，诎其骄恣之节也。及汉初兴，上稽旧章，合符重视，徙齐诸田，楚昭、屈、景，燕、赵、韩、魏之后，以稍弱六国强宗。邑里无营利之家，野泽无兼并之民，万里一统，海内赖安。后辄因衰粗之痛，胁以送终之义，故遂相率而陪园陵，无反顾之心。追观往法，政皆神道设教，强干弱枝，本支百世之要也。是以皆永享康宁之福，无怵惕之忧，继嗣承业，恭己而治，盖此助也。其被灾害已轻薄无累重者，两府遗吏护送饶谷之郡。或惧死亡，卒为佣赁，亦足以消散其口，救赡全其性命也。昔鲁隐有贤行，将臻国于桓公，乃流连贪位，不能早退。况草创兵长，卒无德能，直以扰乱，乘时擅权，作威玉食，狃忄大之意，徼幸之望，曼延无足，张步之计是也。小民负县官不过身死，负兵家来灭门殄世。陛下昭然独见成败之端，或属诸侯官府，元元少得处仰视，而尚遗脱，二千石失制御之道，令得复昌炽纵横。比年大雨，水潦暴长，涌泉盈溢，灾坏城郭官寺，吏民庐舍，溃徙主处，遗成坑坎。臣闻水，阴类也。《易》卦」地上有水，比「，言性不相害，故曰乐也。而猥相毁垫沦失，常败百姓安居。殆阴下相为蠹贼，有大小负胜不齐，均不得其所，侵陵之象也。《诗》云：「畏天之威，于时保之。」惟陛下留神明察，往来惧思，天下幸甚。（《续汉·五行志三》注补引《东观书》，又略见袁宏《后汉纪》七）
　　◇上疏议郊祀故事
　　臣闻营河、雒以为民，刻肌肤以为刑，封疆画界，以建诸侯，井田什一，以供国用，三代之所同。及至汉兴，因时宜，趋业务，省烦苛，取实事，不苟贪高亢之论。是以去土中之京师，就关内之远都。除肉刑之重律，用髡钳之轻法，郡县不置世禄之家，农人三十而取一。政卑易行，礼简易从。民无愚智，思仰汉德，乐承汉纪，基业特起，不因缘尧。尧远于汉，民不晓信，言提其耳，终不悦谕后稷近于周，民户知之，世据以兴，基由其祚，本与汉异。郊祀高帝，诚从民望，得万国之欢心，天下福应，莫大于此。民奉种祀，且犹世主，不失先俗。群臣佥荐鲧，考绩不成，九载乃登。宗庙至重，众心难违，不可卒改。《诗》云：「不愆不忘，率由旧章。」时当尊用祖宗之故文章也。宜如旧制，以解天下之惑，合于《易》之所谓「先天而天弗违，后天而奉天时」义。方军师在外，祭可且如元年郊祭故事。（《续汉·祭祀志上》注补引《东观书》，又略见《后见·杜林传》，又《杜林传》注引《东观记》）
　　◇奏谏从梁统增科禁
　　夫人情挫辱，则节义之心损；刑网繁密，则苟免之行生。圣帝明王知其如此，故深识远虑，动居其厚。故汤去三面之网，《易》著三驱之义。所以德刑参用，而示民有耻。汉德宽厚，民无二心，军士左袒，乐为刘氏，多恩之所致也。至其后世，不能以德，而勤于法，故有吹注疵，诋欺无限。桃李之馈，集以成事。于是家无全行，国无廉夫，上下相遁，法不能止，而仁义之风替矣。陛下览得失之要，深知其原，故破觚为圆，建斫为朴，法简易遵，网疏易从，海内颂政，不胜其喜。宜如旧制。（袁宏《后汉纪》六「梁统上书，陈法令轻重，宜遵旧典。事下公卿。光禄勋杜林谏，上从林议」。案：《后汉·杜林传》「十四年，群臣上言：『古者肉刑严重，则人畏法令。宜增科禁，以防其源。』诏下公卿。林奏」，与此互异。今并载于后。）
　　夫人情挫辱，则义节之风损；法防繁多，则苟免之行兴。孔子曰：「导之以政，齐之以刑，民免而无耻。导之以德，齐之以礼，有耻且格。」古之明王，深识远虑，动居其厚，不务多辟，周之五刑，不过三千。大汉初兴，详览失得，故破矩为圆，斫雕为朴，蠲聊苛政，更立疏网，人欢欣，人怀宽德。及至其后，渐以滋章，吹毛索疵，诋欺无限。果桃菜茹之馈，集以成臧，小事无妨于义，以为大戮，故国无廉士，家无完行。至于法不能禁，令不能止，上下相遁，为敝弥深。臣愚以为宜如旧制，不合翻移。（《后汉·杜林传》，又见《通典》一百六十六）
　　◇上书荐郑兴
　　窃见河南郑兴，执义坚固，孰悦《诗》《书》，好古博物，见疑不惑，有公孙侨观射父之德，宜侍帷幄，典职机密。昔张仲在周，燕翼宣王，而诗人悦喜。惟陛下留听少察，以助万分。（《后汉·郑兴传》，又略见袁宏《后汉纪》六）
　　◇遣子奉书马援
　　将军内施九族，外有宾客，望恩者多。林父子两人，食列卿禄，常有盈，今送钱五万。（《后汉·杜林传》注，《御览》八百三十五，并引《东观记》）
　　◎杜诗
　　诗，字君公，河内汲人。莽时为郡功曹。更始时辟大司马府。建武初，三迁为侍御史，赐戟，拜成皋令，历沛郡都尉、汝南都尉，迁南阳太守。
　　◇荐伏湛疏（建武六年后）
　　臣闻唐、虞以股肱康，文王以多士宁，是故《诗》称「济济」，《书》曰「良哉」。臣诗窃见故大司徒阳都侯伏湛，自行束，讫无毁玷，笃信好学，守死善道，经为人师，行为仪表。前在河内朝歌，及居平原，吏人畏爱，则而象之。遭时反覆，不离兵凶，秉节持重，有不可夺之志。陛下深知其能，显以宰相之重，众贤百姓，仰望德义。微过斥退，久不复用，有识所惜（《御览》作「识者愍惜」），儒士痛心，臣窃伤之。湛容貌堂堂，国之光晖；智略谋虑，朝之渊薮。髫发励志，白首不衰。实足以先后王室，名足以光示远人。古者选擢诸侯，以为公卿，四方回首，仰望京师。柱石之臣，宜居辅弼，出入禁门，补缺拾遗。臣诗愚戆，不足以知宰相之才，窃怀区区，敢不自竭。臣前为侍御史上封事，言湛公廉爱下，好恶分明，累世儒学，素持名信，经明行修，通达国政，尤宜近侍，纳言左右。旧制，九州五尚书令，一郡二人，可以湛代。颇为执事所非。但臣诗蒙恩深渥，所言诚有益于国，虽死无恨，故复越职，触冒以闻。（《后汉·伏湛传》，又《御览》三百八十九，六百三十一引《东观汉记》）
　　◇乞退郡疏
　　陛下亮成天工，克济大业，偃兵修文，群帅反旅，海内合和，万世蒙福，天下幸甚唯匈奴未譬圣德，威侮二垂，陵虐中国，边民虚耗，不能自守，臣恐武猛之将虽勤，亦未得解甲弓也。夫勤而不息亦怨，劳而不休亦怨，怨恨之师，难复责功。臣伏睹将帅之情，功臣之望，冀一休足于内郡，然后即戎出命不敢有恨。臣愚以为「师克在和不在众」，陛下虽垂念北边，亦当颇泄用之。昔汤、武善御众，故无忿鸷之师。陛下起兵十有三年，将帅和睦，士卒凫藻。今若使公卿郡守出于军垒，则将帅自厉；士卒之复，比于宿卫，则戎士自百。何者？天下已安，各重性命不敢有恨大臣以下，咸怀乐土，不雠其功，而厉其用，无以劝也。陛下诚宜虚缺数郡，以俟振旅之臣，重复厚赏，加于久役之士。如此。缘边屯戍之师，竞而忘死，乘城拒塞之吏，不辞其劳，则烽火精明，守战坚固。圣王之政，必因人心。今猥用愚薄，塞功臣之望，诚非其宜。臣诗伏自惟忖，本以史吏一介之才，遭陛下创制大业，贤俊在外，空乏之间，超受大恩，收养不称，奉职无效，久窃禄位，令功臣怀愠，诚惶诚恐。八年，上书乞避功德，陛下殊恩，未许放退。臣诗蒙恩尤深，义不敢苟冒虚请，诚不胜至愿，愿退大郡，受小职。及臣齿壮，力能经营剧事，如使臣诗必有补益，复受大位，虽析受爵。所不辞也。惟陛下哀矜！（《后汉·杜诗传》）
　　◇请以虎符发兵疏
　　臣闻兵者国之凶器，圣人所慎。旧制发兵，皆以虎符，其余征调，竹使而已。符策合会，取为大信，所以明著国命，敛持威重也。间者发兵，但用玺书，或以诏令，如有奸人诈伪，无由知觉。愚以为军旅尚兴，贼虏未殄，征兵郡国，宜有重慎，可立虎符，以绝奸端。昔魏之公子，威倾领国，犹假兵符，以解赵围，若无如姬之仇，则其功不显。事有烦而不可省，费而不得已，盖谓此也。（《后汉·杜诗传》）
　　◎第五伦
　　伦，字伯鱼，京兆长陵人。莽时为郡吏，又为乡啬夫。自以久宦不达，变姓名为王伯齐（袁宏《后汉纪》作「王伯春」），久客河东，号为道士。建武中，京兆尹阎兴召为主簿，署督铸钱掾，领长安市。举孝廉，补淮阳国医工长，寻除扶夷长，未到官，追拜会稽太守。永平中，坐法免，后为宕渠令，迁蜀郡太守。建武初，代牟融为司空。元和末致仕。后数年卒，年八十余。
　　◇上疏论马防
　　臣愚以为贵戚可封侯以富之，不当职事以任之。何者？绳以法则伤恩，私以亲则违宪。伏闻马防今当西征，臣以太后恩仁，陛下至孝，恐卒有纤介，难为意爱。闻防请杜笃为从事中郎，多赐财帛。笃为乡里所废，客居美阳，女弟为马氏妻，恃此交通，在所县令苦其不法，收系论之。今来防所，议者咸致疑怪，况乃以为从事，将恐议及朝廷。今宜为选贤能以辅助之，不可复令防自请人，有损事望。苟有所怀，敢不自闻。（《后汉·第五伦传》，又略见袁宏《后汉纪》十一）
　　◇上疏褒称盛美以劝成风德
　　陛下即位，躬天然之德，体晏晏之姿，以宽弘临下，出入四年，前岁诛刺史、二千石贪残者六人。斯皆明圣所鉴，非群下所及。然诏书每下宽和，而政急不解，务存节俭，而奢侈不止者，咎在俗敝，群下不称故也。（袁宏《纪》此下有「臣闻为政三年有成，必世而后仁」）光武承王莽之余，颇以严猛为政，后代因之，遂成风化。群国所举，类多辨职俗吏，殊未有宽博之选以应上求者也。陈留令刘豫，冠军令驷工以刻薄之姿，临人宰邑，专念掠杀，务为严苦，吏民愁怨，莫不疾之，而今之议者，反以为能，违天心，失经义，诚不可不慎也。非徒应坐豫、协，亦当宜谴举者。务进仁贤，以任时政，不过数人，则风俗自化矣。臣尝读书记，知秦以酷急亡国，又目见王莽亦以苛法自灭，故勤勤恳恳，实在于此。又闻诸王主贵戚，骄奢逾制，京师尚然，何以示远？故曰：「其身不正，虽令不从。」以身教者从，以言教者讼。夫阴阳和，岁乃丰，君臣同心，化乃成也。其刺史、太守以下，拜除京师，及道出洛阳者，宜皆召见，可因博问四方，兼以观察其人。诸上书言事有不合者，可但报归田里，不宜过加喜怒，以明在宽。臣愚不足采。（《后汉·第五伦传》。又见袁宏《后汉纪》十一，有删节，亦有多出句。）
　　◇上疏论窦宪
　　臣得以空虚之质，当辅弼之任。素性驽怯，位尊爵重，拘迫大义，思自策厉，虽遭百死，不敢择地，又况亲遇危言之世哉！今承百王之敝，人尚文巧，咸趋邪路，莫能守正。伏见虎贲中郎将窦宪，椒房之亲，典司禁兵，出入省闱，年盛志美，卑谦乐善，此诚其好士交结之方。然诸出入贵戚者，类多瑕衅禁锢之人，尤少守约安贫之节，士大夫无志之徒，更相贩卖，云集其门。众煦飘山，聚蚊成雷，盖骄逸所从生也。三辅论议者，至云以贵戚废锢，当复以贵戚浣濯之，犹解酲当以酒也。讠皮险趣势之徒，诚不可亲近。臣愚愿陛下中宫严敕宪等闭门自守，无妄交通士大夫，防其未萌，虑于无形，令宪永保福禄，君臣交欢，无纤介之隙。此臣之所至愿也。（《后汉·第五伦传》，又略见袁宏《后汉纪》十一）
　　◇上书请抑损后族
　　臣闻忠不隐讳，直不避害。不胜愚狷，昧死自表。《书》曰：「臣无作威作福，其害于而家，凶于而国。」传曰：「大夫无境外之交，束之馈。」近代光烈皇后，虽友爱大至，而卒使阴就归国，徙废阴兴宾客；其后梁、窦之家，互有非法，明帝即位，竟多诛之。自是洛中无复权戚，书记请托，一皆断绝。又譬诸外戚曰：「苦身待士，不如为国，戴盆望天，事不两施。」臣常刻著五藏，书诸绅带。而今之议者，复以马氏为言。窃闻卫尉廖以布三千匹，城门校尉防以钱三百万，私赡三辅衣冠，知与不知，莫不毕给。又闻腊日亦遗其在洛中者钱各五千，越骑校尉光腊用羊三百头，米四百斛，肉五千斤。臣愚以为不应经义，惶恐不敢以不闻。陛下情欲厚之，亦宜所以安之。臣今言此，诚欲上忠陛下，下全后家，裁蒙省察。（《后汉·第五伦传》）
　　◇封上吏民奏记
　　臣任重忧深，不能出奇策异谋，吏民责让臣者多，谨并封上。（袁宏《后汉纪》十一）

卷二十
◎冯衍
　　衍，字敬通，京兆杜陵人。莽时更始将军廉丹辟为掾。丹败死，亡命河东。更始时，尚书仆射鲍永行大将军事，安集北方，以为立汉将军，领狼孟长，屯太原。后闻更始殁，为发丧，罢兵来降。光武怨不时至，见黜。寻以为曲阳令，有功不封。后为司隶从事，坐交通外戚得罪，赦归故郡。永平中卒。有《集》五卷。
　　◇显志赋（又自论）
　　冯子以为大人之德，不碌碌如玉，落落如石。风兴云蒸，一龙一蛇，与道翱翔，与时变化，夫岂守一节哉！用之则行，舍之则藏，进退无主，屈伸无常。故曰：「有法无法，因时为业，有度无度，与物趣舍。」常务道德之实，而不求当世之名，阔略杪小之礼，荡佚人间之事。正身直行，恬然肆志。顾尝好ㄈ傥之策，时莫能听用其谋，喟然长叹，自伤不遭。久栖迟于小官，不得舒其所怀。抑心折节，意凄情悲。夫伐冰之家，不利鸡豚之息；委积之臣，不操市井之利。况历位食禄二十余年，而财产益狭，居处益贫。惟夫君子之仕，行其道也。虑时务者不能兴其德，为身求者不能成其功。去而归家，复羁旅于州郡，身愈据职，家弥穷困，卒离饥寒之灾，有丧元子之祸。先将军葬渭陵，哀帝之崩也，营之以园。于是以新丰之东，鸿门之上，寿安之中，地势高敞，四通广大，南望郦山，北属泾、渭，东瞰河华、龙门之阳，三晋之路，西顾酆、高阝周、秦之丘，宫观之，通视千里，览见旧都，遂定茔焉。退而幽居。盖忠臣过故墟而欷，孝子入旧室而哀叹。每念祖考著盛德于前，垂鸿烈于后，遭时之祸，坟墓芜秽，春秋尝，昭穆无列。年衰岁暮，悼无成功，将西田牧肥饶之野，殖生产，修孝道，营宗庙，广祭祀。然后阖门讲习道德，观览乎孔、老之论，庶几乎松、乔之福。上陇阪，陟高冈，游精宇宙，流目八。历观九州山川之体，追览上古得失之风，愍道陵迟，伤德分崩。夫睹其终必原其始，故存其人而咏其道。疆里九野，经营五山，眇然有思陵云之意。乃作赋自厉，命其篇曰《显志》。显志者，言光明风化之情，昭章玄妙之思也。其辞曰：
　　开岁发春兮，百卉含英。甲子之朝兮，汨吾西征。发轫新丰兮，裴回镐京。陵飞廉而太息兮，登平阳而怀伤。悲时俗之险厄兮，哀好恶之无常。弃衡石而意量兮，随风波而飞扬。纷纶流于权利兮，亲雷同而妒异；独耿介而慕古兮，岂时人之所喜？沮先圣之成论兮，邈名贤之高风；忽道德之珍丽兮，务富贵之乐耽。遵大路而裴回兮，履孔德之窈冥；固众夫之所眩兮，孰能观于无形？行劲直以离尤兮，羌前人之所有；内自省而不惭兮，遂定志而弗改。欣吾党之唐、虞兮，愍吾生之愁勤；聊发愤而扬情兮，将以荡夫忧心。往者不可攀援兮，来者不可与期；病没世之不称兮，愿横逝而无由。陟雍而消摇兮，超略阳而不反。念生人之不再兮，悲六亲之日远。陟九而临山戋薛兮，听泾、渭之波声。顾鸿门而欷兮，哀吾孤之早零。何天命之不纯兮，信吾罪之所生；伤诚善之无辜兮，赍此恨而入冥。嗟我思之不远兮，岂败事之可悔？虽九死而不瞑兮，恐余殃之有再。泪泛澜而雨集兮，气滂氵孛而云披；心怫郁而纡结兮，意沈抑而内悲。瞰太行之嵯峨兮，观壶口之峥嵘；悼丘墓之芜秽兮，恨昭穆之不荣。岁忽忽而日迈兮，寿冉冉其不与；耻功业之无成兮，赴原野而穷处。昔伊尹之干汤兮，七十说而乃信；皋陶钓于雷泽兮，赖虞舜而后亲。无二士之遭遇兮，抱忠贞而莫达；率妻子而耕耘兮，委厥美而不伐。韩卢抑而不纵兮，骐骥绊而不试；独慷慨而远览兮，非庸庸之所识。卑卫赐之阜货兮，高颜回之所慕；重祖考之洪烈兮，故收功于此路。循四时之代谢兮，分五土之刑德；相林麓之所产兮，尝水泉之所殖。修神农之本业兮，采轩辕之奇策；追周度之遗教兮，轶范蠡之绝迹。陟陇山以俞望兮，眇然览于八荒；风波飘其并兴兮，情惆怅而增伤。览河、华之泱漭兮，望秦、晋之故国。愤冯亭之不遂兮，愠知之遭惑。流山岳而周览兮，徇碣石与洞庭；浮江、河而入海兮，溯淮、济而上征。瞻燕、齐之旧居兮，历宋、楚之名都；哀群后之不祀兮，痛列国这为墟。驰中夏而升降兮，路纡轸而多艰；讲圣哲之通论兮，心忄忆而纷纭。惟天路之同轨兮，或帝王之异政；尧、舜焕其荡荡兮，禹承平而革命。并日夜而幽思兮，终忄余忄覃而洞疑；高阳[B202]其超远兮，世孰可以论兹？讯夏启于甘泽兮，伤帝典之始倾；颂成、康之载德兮，咏《南风》之高声。思唐、虞之晏晏兮，揖稷、契以为朋；昔裔纷其条兮，至汤、武而勃兴。昔三后之纯粹兮，每季世而穷祸；吊夏桀于南巢兮，哭殷纣于牧野。诏伊尹于亳郊兮，享吕望于酆州；功与日月齐光兮，名与三王争流。杨朱号乎衢路兮，墨子泣乎白丝；知渐染之易性兮，怨造作之弗思。美《关雎》之识微兮，愍王道之将崩；拔周、唐之盛德兮，捃桓、文之谲功。忿战国之遘祸兮，憎权臣之擅强；黜楚子于南郢兮，执赵武于溴梁。善忠信之救时兮，恶诈谋之妄作；聘申叔于陈蔡兮，禽荀息于虞、虢。诛犁锄之介圣兮，讨臧仓之知；巽子反于彭城兮，爵管仲于夷仪。疾兵革之浸滋兮，苦攻伐之萌生；沈孙武于五湖兮，斩白起于长平。恶丛巧之乱世兮，毒纵横之败俗；流苏秦于洹水兮，幽张仪于鬼谷。澄德化之陵迟兮，烈列罚之峭峻；燔商鞅之法术兮，烧韩非之说论。诮始皇之跋扈兮，投李斯于四裔；灭先王之法则兮，祸浸淫而弘大。援前圣以制中兮，矫二主之骄奢；饣盍女齐于绛台兮，飨椒举于章华。ゼ道德之光耀兮，匡衰世之眇风；褒宋襄于泓谷兮，表季札于延陵。摭仁智之英华兮，激乱国之末流；观郑侨于溱、氵有兮，访晏婴于营丘。日аа其将暮兮，独於邑而烦惑；夫何九州之博大兮，迷不知路之南北。驷素虬而驰骋兮，乘翠云上佯；就伯夷而折中兮，得务光而愈明。款子高于中野兮，遇伯成而定虑；钦真人之德美兮，淹踌躇而弗去。意斟忄甚而不澹兮，俟回风而容与；求善卷之所存兮，遇许由于负黍。轫吾车于箕阳兮，秣吾马于颍浒；闻至言而晓领兮，还吾反乎故宇。览天地之幽奥兮，统万物之维纲；究阴阳之变化兮，昭五德之精光。跃青龙于沧海兮，豢白虎于金山；凿岩石而为室兮，托高阳以养仙。神雀翔于鸿崖兮，玄武潜于婴冥；伏朱楼而四望兮，采三秀之华英（《文选·登楼赋》注，谢《鼓吹曲》注）。纂前修之夸节兮，曜往昔之光勋；披绮季之丽服兮，扬屈原之灵芬。高吾冠之，岌岌兮，长吾佩之洋洋；饮六醴之清液兮，食五芝之茂英。扌建六枳而为篱兮（《文选·天台赋》注、《闲居赋》注），筑蕙若而为室；播兰芷于中庭兮，列杜衡于外术。攒射干杂蘼芜兮，构木兰与新夷；光扈扈而断翟兮，纷郁郁而畅美；华芳晔其发越兮，时恍惚而莫贵；莫惜身之坎轲兮，怜众美之憔悴。游精神于长兮，抗玄妙之常操；处清静以养志兮，实吾心之所乐。山峨峨而造天兮，林冥冥而茂；鸾回翔索其群兮，鹿哀鸣而求其友。诵古今以散思兮，览圣贤以自镇；嘉孔丘之知命兮，大老聃之贵玄；德与道其孰宝兮？名与身其孰亲？陂山谷而闲处兮，守寂寞而存神夫庄周之钓鱼兮，辞卿相之显位；于陵子之灌园兮，似至人之仿佛。盖除约而得道兮，羌穷悟而入术；离尘垢之窈冥兮，配乔、松之妙节。惟吾志之所庶兮，固与俗之不同；既ㄈ傥而高引兮，愿观其从容。（《后汉·冯衍传》，又略见《艺文类聚》二十六）
　　◇杨节赋序
　　冯子耕于骊山之阿，渭水之阴，废吊问之礼，绝游宦之路，眇然有超物之心，无偶俗之志。（《文选·潘岳西征赋》注，《初学记》六）
　　◇上疏自陈
　　臣伏念帝王大体，古今通论，常独慨然夫以高祖之略，而陈平之谋，毁之则疏，誉之则亲。以文帝之明，而魏尚之忠，绳之以法则为罪，施之以德则为功。逮至晚世，董仲舒言道德，见妒于公孙弘，李广奋节于匈奴，见排于卫青。此忠臣之常为流也。臣衍自惟微贱之臣，上无无知之荐，下无冯唐之说，乏董生之才，寡李广之势，而欲免谗口，济怨嫌，岂不难哉！臣衍之先祖，以忠贞之故，成私门之祸。而臣衍复遭扰攘之时，值兵革之际，不敢回行苟容，以求时之利。事君无倾邪之谋，将帅无虏掠之心。卫尉阴兴，敬慎周密，内自修敕，外远嫌疑，故敢与交通。兴知臣之贫，数欲本业之。臣自惟无三益之才，不敢处三损之地，固让而不受之。昔在更始，太原执货财之柄，居仓卒之间，据位食禄二十余年，而财产岁狭，居处日贫，家无布帛之积，出无舆马之饰。于今遭清明之世，饬躬力行之秋，而怨仇丛兴，讥议横世，盖富贵易为善，贫贱难为工也。疏远垄亩之臣，无望高阙之日。惶恐自陈，以救罪过。（袁宏《后汉纪》八，又见《后汉·冯衍传》）
　　◇上书陈事
　　一曰显文德，二曰褒武烈，三曰修旧功，四曰招俊杰，五曰明好恶，六曰简法令，七曰差禄秩，八曰抚边境。（袁宏《后汉纪》六，《后汉·冯衍传》）
　　◇说廉丹
　　衍闻顺而成者，道之所大也；逆而功者，权之所贵也。是故期于有成，不问所由；论于大体，不守小节。昔逢丑父伏轼，而使其君取饮，称于诸侯；郑祭仲立突而出忽，终得复位，美于《春秋》。盖以死易生，以存易亡，君子之道也。诡于众意，宁国存身，贤智之虑也。故《易》曰：「穷则变，变则通，通则久，是以自天之，吉无不利。」若夫知其不可而必行之，破军残众，无补于主，身死之日，负义于时，知者不为，勇者不行。且衍闻之，得时无怠。张良以五世相韩，椎秦始皇博浪之中，勇冠乎贲、育，名高乎泰山。将军之先为汉信臣。新室之兴，英俊不附。今海内溃乱，人怀汉德，甚于诗人思召公也。爱其甘棠，而况子孙乎！人所歌舞，天必从之。方今为将军计，莫若屯据大郡，镇抚吏士，砥砥其节，百里之内，牛酒日赐，纳雄桀之士，询忠智之谋，要将来之心，待从横之变，兴社稷之利，除万人之害，则福禄流于无穷，功烈著于不灭。何与军覆于中原，身膏于草野，功败名丧，耻及先祖哉！圣人转祸而为福，智士因败而为功，愿明公深计而无与俗同。（《后汉·冯衍传》）
　　◇复说廉丹
　　盖闻明者见于无形，智者虑于未萌，况其昭晰者乎！凡患生于所忽，祸发于细微，败不可悔，时不可失。公孙鞅曰：「有高人之行，负非于世；有独见之虑，见赘于人。」故信庸庸之论，破金石之策，袭当世之操，失高明之德。夫决者智之君也，疑者事之役也。对不重至，公勿再计。（《后汉·冯衍传》）
　　◇计说鲍永
　　衍闻明君不恶切悫之言，以测幽冥之论；忠世不顾争引之患，以达万机之变。是故君臣两兴，功名兼立，铭勒金石，令问不忘。今衍幸逢宽明之日，将值危言之时，岂敢拱默避罪，而不竭其诚哉！伏念天下离王莽之害久矣。始自东郡之师，继以西海之役，巴、蜀没于南夷，缘边破于北狄，远征万里，暴兵累年，祸未解，兵连不息，刑法弥深，赋敛愈重。众强之党，横击于外，百僚之臣，贪残于内，元元无聊，饥寒并臻，父子流亡，夫妇离散，庐落丘墟，田畴芜秽，疾疫大兴，灾异蜂起。于是江湖之上，海岱之滨，风腾波涌，更相骀藉，四垂之人，肝脑涂地，死亡之数，不啻太半，殃咎之毒，痛入骨髓，匹夫僮妇，咸怀怨怒。皇帝以圣德灵威，龙兴凤举，率宛、叶之众，将散乱之兵，血昆阳，长驱武关，破百万之陈，摧九虎之军，雷震四海，席卷天下，攘除祸乱，诛灭无道，一期之间，海内大定。继高祖之休烈，修文、武之绝业，社稷复存，炎精更辉，德冠往初，功无与二。天下自以去亡新，就圣汉，当蒙其福而赖其愿。树恩布德，易以周洽，其犹顺惊风而飞鸿毛也。然而诸将虏掠，逆伦绝理，杀人父子，妻人妇女燔其室屋，略其财产，饥者毛食，寒者裸跣，冤结失望，无所归命。今大将军以明淑之德，秉大使之权，统三军之政，存抚并州之人，惠爱之诚，加乎百姓，高世之声，闻乎群士，故其延颈企踵而望者，非特一人也。且大将军之事，岂得在于璧其行，束其心而已哉！将定国家之大业，成天地之元功也。昔周宣中兴之主，齐桓霸强之君耳，犹有申伯、召虎、夷吾、吉甫攘其蝥贼，安其疆宇。况乎万里之汉，明帝复兴，而大将军为之梁栋，此诚不可以忽也。且衍闻之，兵久则力屈，民愁则变生。今邯郸之贼未灭，真定之际复扰，而夫将军所部不过百里，守城不休，战军不息，兵革支翔，百姓震骇，奈何自怠，不为深忧？夫并州之地，东带名关，北逼强胡，年谷独孰，人庶多资，斯四战之地，攻守之场也。如其不虞，何以待之？故曰「德不素积，人不为用。备不豫具。难以应卒」。今生人之命县于将军，钭军所杖，必须良才，宜改易非任，更选贤能。夫十室之邑，必有忠信。审得其人，以承大将军之明，则虽山泽之人，无不感德，思乐为用矣。然后简精锐之卒，发屯守之士，三军既整，甲兵已具，相其土地之饶，观其水泉之利，制屯田之术，习战射之教，则威风远畅，人安其业矣。若镇太原，抚上党，收百姓之欢心，树名贤之良佐，天下无变，则足以显声誉，一朝有事，则可以建大功。惟将军开日月之明，发深渊之虑。监《六经》之论，观孙、吴之策，省群议之是非，详众士之白黑，以超《周南》之迹，垂《甘棠》之风，令夫功烈施于千载，富贵传于无穷。伊、望之策，何以加兹！（《后汉·冯衍传》，又见《艺文类聚》二十五。案：章怀注据《东观记》，谓是谏邓禹之词非说鲍永。今考建武初，衍未辟邓禹府，禹亦未至并州。至罢兵来降，见黜之后，始诣邓禹耳。此当从范《书》作「说鲍永」为是。）
　　◇诣邓禹笺
　　今日裘与蓑孰急？见雨则裘不用，上堂则蓑不御，此更为适者也。今敬通逢堂，蓑之不御也。（《御览》七百六十五）
　　◇遗田邑书
　　盖闻晋文出奔，而子犯宣其忠，赵武逢难，而程婴明其贤，二子之义当矣。今三王背叛，赤眉危国，天下蚁动，社稷颠陨，是忠臣立功之日，志士驰马之秋也。伯玉擢选剖符，专宰大郡。夫上堂之地，有四塞之固，东带三关，西为国蔽，奈何举之以资强敌，开天下之匈，假仇雠之刃？岂不哀哉！衍闻之，委质为臣，无有二心；挈瓶之智，守不假器。是以晏婴临盟，拟以曲戟，不易其辞；谢息守成阝，胁以晋、鲁，不丧其邑。由是言之，内无钩颈之祸，外无桃莱之利，而被畔人之声，蒙降城之耻，窃为左右羞之。且邾庶其窃邑畔君，以要大利，曰贱而必书；莒牟夷以土地求食，而名不灭。是以大丈夫动则思礼，行则思义，未有背此而身名能全者也。为伯玉深计，莫若与鲍尚书同情戮力，显忠贞之节，立超世之功，如以尊亲系这故，能捐位投命，归之尚书，大义既全，敌人纾怨，上不损剖符之责，下足救老幼之命，申眉高谈，无愧天下。若乃贪上党之权，惜全邦之实，衍恐伯玉必怀周赵之忧，上堂复有前年之祸。昔晏平仲纳延陵之诲，终免栾高之难，孙林父违穆子之戒，故陷终身之恶。以为伯玉闻此至言，必若刺心，自非婴城而坚守，则策马而不顾也。圣人转祸而为福，智士因败以成败，愿自强于时，无与俗同。（《后汉·衍传》）
　　今以一节之任，建三军之威，岂特宠其八尺之竹，牛之尾也。（《御览》二百七十四）
　　左平山东，右匡社稷。（《文选·殷仲文解尚书表》注）
　　◇说邓禹书
　　衍闻昔者先王，学大道以观于政。夫为君而不明于道，上无以承天，下无以化民；为臣而不明于道，进无以事君，退无以修身。圣朝天然之资，将军纯茂之德，诚少游神乎经书之林，驰情乎玄妙之中，明照于日月，而智溢于四海。圣朝享尧、舜之荣，将军荷稷、契之烈，自然理也。（《艺文类聚》五十五）
　　夫虎豹爱大林，蛟龙爱大水。（《御览》八百九十二）
　　◇与邓禹书
　　衍以为写神输意，则聊城之说，碧鸡之辨，不足难也。（《文选·刘峻广绝交论》注）
　　◇与阴就书
　　衍闻神龙骧首，幽云景蒸，明圣修德，志士思名。是以意同情合，声比相应也。伏见君侯忠孝之性，慈仁殷勤，论义周密，思虑深远。顾以微贱，数蒙圣恩，被侯大惠。衍年老被病，恐一旦无禄，命先犬马，怀抱不报，赍恨入冥，思剖肝胆，有以塞责。方今天下安定，四海咸服，蒙恩更生之臣，无所郊其死力。侧闻东平、山阳王壮当之国，择除官属，衍不自量，愿侯白以衍备门卫。鄙语曰：「水下激不能破舟，矢不激不能饮羽。」不念旧恶，名贤所高。负责之臣，欲言不敢，惟侯哀怜，深留圣心，则阖棺之日，魂复何恨。（《后汉·冯衍传》注引《衍集》）
　　◇又与阴就书
　　奏曹掾冯衍叩头死罪：衍材素愚驽，行义污秽，外无乡里之誉，内无汗马之劳，猥蒙明府天覆之德，华宠重叠。间者，掾史疑衍之罪，众煦飘山，当为灰土。赖蒙明察，揆其素行，复保首领。倍知厚德笃于慈父，浸淫肌肤，渗漉骨髓，德重山岳，泽深河海。前送妻子还淄县，遭逢暑雨，以七月还。至阳武，闻诏捕诸王宾客，惶怖诣阙，冀先事自归。十一日到，十二日上书（「上」字本脱，从《文选·江淹恨赋》注补），报归田里。即日束手诣洛阳诏狱，十五日夜诏书勿问。得出，遭雨，又疾，大困。冀高世之德，施以田子老马之惠，赠以秦穆骏马之恩，使长有依归，以效忠心。（《后汉·冯衍传》注）
　　◇与妇弟任武达书
　　天地之性，人有喜怒，夫妇之道，义有离合。先圣之礼，士有妻妾，虽宗之眇微，尚欲逾制。年衰岁暮，恨入黄泉，遭遇嫉妒，家道崩坏，五子之母，足尚在门。五年已来，日甚岁剧，以白为黑，以非为是，造作端末，妄生首尾，无罪无辜，谗口嗷嗷。乱匪降天，生自妇人。青蝇之心，不重破国，嫉妒之情，不惮丧身。牝鸡之晨，维家之索，古之大患，今始于衍。醉饱过差，辄为桀、纣，房中调戏，布散海外，张目抵掌，以有为无。痛彻苍天，毒流五脏，愁令人不赖生，忿令人不顾祸。入门着床，继嗣不育，纺绩织，了无女工，家贫无僮，贱为匹夫，故旧见之，莫不凄怆，曾无悯惜之恩。唯一婢，武达所见，头无钗泽，面无脂粉，形骸不蔽，手足抱土。不原其穷，不揆其情，跳梁大叫，呼若入冥，贩糖之妾，不忍其态。计妇当去久矣，念儿曹小，家无它使哀怜姜、豹，常为奴婢。恻恻焦心，事事腐肠，讠凶讠凶籍籍，不可听闻。暴虐此婢，不死如发，半年之间，脓血横流。婢病之后，姜竟舂炊，豹又触冒泥涂，心为怆然。缣谷放散，冬衣不补，端坐化乱，一缕不贯。既无妇道，又无母仪，忿见侵犯，恨见狼籍，依倚郑令，如居天上。持质相劫，词语百车，剑戟在门，何暇有让？百弩环舍，何可强复？举宗达人解说，词如循环，口如布谷，县幡竟天，击鼓动地，心不为恶，身不为摇。宜详居错，且自为计，无以上书告诉相恐。狗吠不惊，自信其情。不去此妇，则家不宁；不去此妇，则家不清；不去此妇，则福不生；不去此妇，则事不成。自恨以华盛时不早自定，至于垂白家贫身贱之日，养痈长疽，自生祸殃。衍以室家纷然之故，捐弃衣冠，侧身山野，绝交游之路，杜仕宦之门，阖门不出，心专耕耘，以求衣食，何敢有功名之路哉！（《后汉·冯衍传》注引《衍集》，又见《艺文类聚》三十五。案：《文选·任彦升为范尚书让吏部封侯第一表》注引《东观汉记》曰：「冯敬通废于家，娶北地任氏女为妻，忌不得蓄媵妾，儿女常自操井臼。」）
　　◇答任武达书
　　敢不露陈宿昔之音。（《文选·鲍照白头吟》注）
　　◇与宣孟书
　　居室之义，人之大伦，思厚欢和之节，乐定金石之固。又自伤前遭不良，比有去两妇之名，事诚不得不然，岂中心之所好哉！（《后汉·冯衍传》注）
　　◇书
　　百龄之期，未有能至。（《文选·头陀寺碑文》注）
　　问交（《后汉·冯衍传》注《衍集》有《问交》一篇）
　　◇德诰
　　沈情幽思，引《六经》之精微。（《文选·蜀都赋》注）
  </div>
  <div class="pagination">
   <a href="全上古三代秦汉三国六朝文_page102.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page98.html">
    98
   </a>
   <a href="全上古三代秦汉三国六朝文_page99.html">
    99
   </a>
   <a href="全上古三代秦汉三国六朝文_page100.html">
    100
   </a>
   <a href="全上古三代秦汉三国六朝文_page101.html">
    101
   </a>
   <a href="全上古三代秦汉三国六朝文_page102.html">
    102
   </a>
   <span class="current-page">
    103
   </span>
   <a href="全上古三代秦汉三国六朝文_page104.html">
    104
   </a>
   <a href="全上古三代秦汉三国六朝文_page105.html">
    105
   </a>
   <a href="全上古三代秦汉三国六朝文_page106.html">
    106
   </a>
   <a href="全上古三代秦汉三国六朝文_page107.html">
    107
   </a>
   <a href="全上古三代秦汉三国六朝文_page108.html">
    108
   </a>
   <span>
    ...
   </span>
   <a href="全上古三代秦汉三国六朝文_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
