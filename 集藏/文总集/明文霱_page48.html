<!DOCTYPE html>
<html>
<head>
    <meta charset="UTF-8">
    <title>明文霱 - 第 48 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 48 页/共 78 页</h1>
    <div class="content">　　【 笔歌墨舞】 

　　明文霱卷之十 

　　●明文霱卷之十一 

　　武林刘士鏻羽石父评选 

　　传一 

　　◆传一 

　　谢翱传 
　　王冕传 
　　太原王传 
　　东溪廖孝子传 
　　铁笛道人自传 
　　张节妇传 
　　杜生传 
　　尚书黄公传 
　　太白山人传 
　　孙忠烈公传 
　　王孝子俞烈妇传 
　　唐伯虎传 
　　逍遥公传 
　　仓庚传 
　　王中丞廷小传 
　　李于鳞传 

　　○谢翱传 

　　宋濂 
　　谢翱字皋羽福之长溪人后徙建之浦城父钥性至孝居母丧哀毁庐墓终身不仕通春秋着春秋衍义左氏辨证传于时翱世其学试进士不中落魄漳泉二州倜傥有大节会丞相文天祥开府延平长揖军门署谘事参军声动梁楚间巳复别去及宋亡天祥被执以死翱悲不能禁只影行浙水东逢山川池榭云岚艹木与所别处及其时号相类则徘徊顾盻失声哭。严有子陵台孤绝千丈时天凉风急翱挟酒以登设天祥主荒亭隅再拜跪伏酹毕号而恸者三复再拜起悲□不可遏乃以竹如意击石作楚歌招之曰魂朝往兮何极莫来归兮关水黑化为朱鸟兮有味焉食歌阕竹石俱碎闻者为伤之然其志汗漫超越浩不可御视世间事无足当其意者独嗜佳山水雁山鼎湖蛟门候涛沃州天姥埜霞碧鸡四明金华洞天搜奇抉秘所至即造游录持以夸人若载七宝▲直堪肠断好佳山水又好 
　　归者游倦辄憩浦阳江源及睦之白云邨寻隐者方凤吴思齐昼夜吟诗不自休其诗直遡盛唐而上不作近代语卓卓有风人之余文尤崭拔峭劲雷电恍惚出入风雨中当其执笔时瞑目遐思身与天地俱忘每语人曰用志不分鬼神将通之其苦索多类此婺睦人士翕然从其学前至元甲午去家武林西湖上前代遗老尚多存者咸自诧见翱晚明年乙未以肺疾作而死年四十七濒死属其妻刘氏曰吾去乡千里交游惟方韶卿吴子善最亲不翅兄弟慎收吾▲□诗好作文想其得意时当亦破涕亦堪哭 
　　文及吾骨授之韶卿即凤子善即思齐巳而凤等果至而方功学方焘冯桂芳翁登登之弟衡葬翱子陵台南以文稿殉伐石表之曰粤谢翱墓初翱以朋友道丧尽吴越无挂剑者思合同志氏名作许剑录勒诸石未就复为建许剑亭于墓右从翱志也翱无子其徒吴贵祠之月泉书院云□好修夸独刻厉愤激直欲起古人从之游不屑屑于流俗意所不顾万夫莫回也每慕屈平托兴远游自号晞发子过谈胜国事辄悲鸣烦促涕泗澘然下士有苟合而气志得者▲又堪哭 
　　憎闻翱翱自若也所着手抄诗八卷杂文二十卷唐补传一卷南史补帝纪赞一卷楚词芳艹图谱一卷宋铙歌皷吹曲各一卷睦州山水人物古迹记一卷浦阳先民传一卷天地间集五卷东坡夜雨句图一卷浙东西游录九卷余仿秦楚之际月表作独行传及左氏传续辨历代诗谱皆未完所选唐韦柳诸定诗及东都五体诗不在集中 
　　赞曰翱一布衣尔。未尝有爵位于朝。徒以被天祥之知。麻衣绳屦。章皇山泽间。若亡所容其身。使其都重▲诸书惜□不传 
　　禄。受社稷民人之寄。其能死守封疆决矣翱不负天祥肯负国哉翱葢天下之士也。昔田横不降汉拔剑自刭客之从死者五百人若翱之志其有类横之客者非邪吾闻诸任先生云 

　　【 昔人云痛饮读离骚请浮十大白以读此文庶是□其沉痛】 

　　○王冕传 

　　宋濂 
　　王冕者诸暨人七八岁时父命牧牛陇上窃入学舍听诸生诵书听已辄默记暮归忘其牛或牵牛来责蹊田父怒挞之已而复如初母曰儿痴如此曷不听其所为冕因去依僧寺以居夜濳出坐佛膝上执策映长明灯读之琅琅达旦佛像多土偶狞恶可怖冕小儿恬若不见安阳韩性闻而异久录为弟子学遂为通儒性卒门人事冕如事性时冕父已卒即迎母入越城就养久之母思还故里冕买白牛驾母车自被古冠服随车后乡里小儿兢遮道讪笑冕亦笑著作郎李孝光欲荐之为府吏冕骂。曰吾有田可耕有书可读肯朝夕抱案立庭下备奴使哉每居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不第叹曰此童子羞为者吾何溺是哉竟弃去买舟下东吴渡大江入淮楚历览名山川或遇奇才侠客谈古豪杰事即呼酒共饮忼慨悲吟人斥为狂奴北游燕都馆秘书卿泰不花家泰不花荐以馆▲□□欲笑 
　　职冕曰公诚愚人哉不满十年此中狐兔游矣何以禄仕为即日将南辕会其友武林卢生死滦阳惟两幼女一童留燕伥伥无所依冕知之不远千里走滦阳取生遗骨且挈二女还生家冕既归越复大言天下将乱时海内无事或斥冕为妄冕曰妄人非我谁当为妄哉乃携妻孥隐于九里山种荳三亩粟倍之树梅花千桃杏居其半芋一区薤韮各百本引水为池种鱼千余头结茅庐三间自题为梅花屋尝仿用礼着书一卷坐卧自随秘不使人观更深人寂辄桃▲此人欲甚少而种花甚□ 
　　灯朗讽既而抚卷曰吾未即死持此以遇明主伊吕事业不难致也当风日佳时操觚赋诗千百不休皆鹏骞海怒读者毛发为耸人至不为宾主礼清谈竟。日不倦食至辄食都不必辞谢善画梅不减杨补之求者肩背相望以缯幅短长为得米之差人讥之冕曰吾藉是以飬口体岂好为人家作画师哉未几汝颍兵起一一如冕言　皇帝取婺州将攻越物色得冕寘幕府授以咨议参军一夕以病死冕状貌魁伟美须髯磊落有大志不得少试以死君子惜之 
　　史官曰予受学城南时见孟寀言越有狂生当天大雪赤足上潜岳峯四顾大呼曰遍天地间皆白玉合成使人心胆澄澈便欲仙去及入城戴大帽如蓰穿曳地袍翩翩行两袂轩翥哗笑溢市中予甚疑其人访识者问之即冕也冕真怪民哉马不覂驾。不足以见其奇才。冕亦类是夫。 

　　【 读此等传如获海外奇珍虽非荒谷豊王而耳目未稔入于惊爱】 

　　○太原王传 

　　解缙 
　　解元字善长吉安吉水人竦眉俊目曙光玉立神彩铄人垂手过膝能百步穿杨叶号小由基能以索持九牛却行尝乘骏马驰突贼阵往返如飞初起兵保安军德清积功授青涧都虞候建炎三年诏肄韩世忠擢偏将军世忠出下邳闻金虏大至众心摇愕世忠忧之元使领二十骑游俘其生口备虏情俄而复出虏骑数千四面集掷身陷辄阵左右鹘击大呼声振刀甲一大酋惊坠马走众共辟易遁去以功授阁门宣赞舍人苗刘走追之临平战良久挥戈解甲单骑尽擒之浦城四年三月金人攻浙西世忠邀之京口横海舟以截江虏出小舟数千以长钩扳舰元跃入其舟大呼尽杀短兵击数十百人生擒数大酋仰掷之海舟顿绝无能脱者以功授中州团练使统制前军讨闽寇功皆第一刘忠者长沙剧贼也拥众数万据曰面山前阻水而营官军击之多失利有诏世忠及元进讨之距贼营三十里而阵众心惮之元单骑直前渡水薄贼营持丈八长矛据鞍四顾贼惧其状貌莫敢鬪贼环营皆望楼从上视其下指呼倏忽四集世忠患之元得其情势归告世忠曰易与尔请为将军卒期破之乃率兵五百长戟居中翼以弓矢自领十余人一鼓据望楼立赤帜麾兵四面并进贼惊扰迸散刘忠骑甲赴水元解衣入水生擒之湖外悉平改相州观察使绍兴四年金虏及伪齐入寇世忠自镇江趋杨州元趋辰州金兵大至元度明日必至城下先遣百人伏于要路百人伏于岳广自以四百人伏于路隅令曰金人若过我先出掩伏要路者见我麾号则立帜以待金人必走岳广伏兵皆出又决河以遏之贼破必矣金人果走岳广元追获不可胜计时城兵不满三千金万户黑虎颈最号骁勇直造城下会语元即跳下城擒之以威镇两军未几兀木督兵四面攻城元即却之追奔十余里金人自惊溺死十余万人改同州观察使六年与世忠出下邳以数百骑虏伏兵万余人逆战大破之授保顺军承宣使十年略地淮杨驻札伶庄骑兵绳之敌骑数千来迎战元挥戈大呼众皆争奋敌遂披靡后部骇惧元跃马大呼曰解承宣今日以一骑临阵能敌者与我战虏闻之震栗元因突入其阵大战自辰至午马足尽赤敌众大败加神授龙虎卫四厢都指挥使明年世忠罢兵柄为枢密使以元镇江驻札御前都统制以统世忠之众又明年进侍卫亲军马步都虞侯封太原郡公保信军节度使见朝廷专主和议屡谏表上不听知大功不建感激发病薨时年五十四岁赠检校少保晋国公谥武襄公孝宗追封太原王谥曰忠武夫先祖有善而不知是不知也知而不传是不仁也不仁不知岂得为贤者乎故凡观于此者尚惕然而有感哉 

　　【 今人无不啧啧韩蕲王将略者孰知当日戮力行间更有太原在胆略沉雄直是风生八面】 

　　○东溪廖孝子传 

　　解缙 
　　张锽伏质报父仇。曹娥没水求父尸。不幸而死。古翎代父受刑。黔娄为亲请命。幸而不死然皆自分必死矣幸不幸有命焉人尚怜而着之王子安河父南交溺于海廖自公省父大宁溺于河死命也而心不展志不伸不其重可怜也呜呼　　　　妹固乐于奔驰闺闱固乐于行旅人不知命也有定焉当死也居亦死行亦死自公虽未尝必其死然曷尝计具死且而死于省其亲也若死于儿女子之手者乎于是王子安死千年而自公继之自公幼能文章跟经蹑史渊涓耿节恂恪恭敬俨然貌不逾中人而所当为奋发如霆不可测其父敬先谪大宁三四千里水陆奇险自公岁往省不以寒暑需有大父有母有叔父有弟侄有妻子家人众多当离别忍泪眦睫间强颜笑语慰帖老稚出门及童奴客旅相处曲折良难敬固粹然有德君子也然能动其愠喜自公见辄喜慰甚自公平生爱人一家人爱之自公幼孑孑然孤立人见者皆为变色自公死时洪武某年某月某日也其弟自勤祭以文绸缪缠绵痛苦情切甚读之使人堕泪初廖氏尝大显于吉吉称东溪廖氏有名自公大父退省先生卓行举世不可测与予叔父刑部公原禄相谓亲家敬先兄弟三人皆贤亦皆仕有名声其季敬巳尤高洁不谐世特与予善自公兄弟四人皆善予尝岁时过从见其一座三世人跪起列侍森森郁郁或举觞论文川华月映顾盻如在画图中识者多云是家不偶然必将昌大未几敬巳没敬先谪去自公死倏烁间惨然凄断若此何也赞曰 
　　玉也不必以圭璧。骥也不必以羁的。中道而折众所奭。鸣呼斯人而斯溺。 

　　【 立传无关忠孝虽累累盈幅如以帚聚尘耳此文杂议论于序事言有尽而味无穷】 

　　○铁笛道人自传 

　　杨维祯 
　　铁笛道人者会稽人祖关西出也初号梅花道人会稽有铁崖山其高百丈上有萼绿梅花数百植层楼出梅花积书数万卷是道人所居也泰定间以春秋经学擢进士第仕赤城令转钱清海盐皆不信其素志辄弃官将妻子游天目山放于宛陵毗陵间霅中云间山水最清远又自九龙山涉太湖南沂大小雷之泽访缥缈七十二峯东抵海登小金山脱乌申冠铁叶冠服褐毛宽愽手持铁笛一枝自称铁笛道人铁笛得洞庭湖一冶人缑氏子尝掘地得古莫邪无所用镕为铁叶筒之长二尺有九寸窍其九进于道人道人吹之窍皆应律奇声绝人世江上老渔狎道人时时唱清江款乃道人为作回波引和之仍自歌曰小江秋大江秋美人不来生远愁。吹笛海西流。又歌曰东飞乌西飞乌美人手弄双明珠九江乌生雏城中贵富人闻道人名多载酒道人所幸闻笛道人为一弄毕便卧遣客即客不去卧吹笛自如也尝对客云笛有君山古弄海可养蛟龙可呼非钧天大人▲□语可 
　　不发也晚年同年夫有以遗才白于　上用玄纁物色道人于五湖之间道人终不起道人性疏豁与人交无疑二虽病凶危坐不披文则弄札翰或理音乐素不善奕画谓奕损闲心画为人役见即屏去至名山川必登高遐眺想见古人风节旷迈非常人所能测也与永嘉李孝先茅山张伯雨锡山倪镇昆阳顾瑛为诗文友碧桃叟释臻疑归叟释现清容叟释信为方外友其文有惊世者有三史统论五千言太平纲目二十策历代史钺二百卷诗有琼台曲洞庭杂吟五十卷藏铁崖山云 
　　赞曰有美人兮。冠铁叶之弮弮。服兔褐之跹跹。雷浦之滨兮。铁崖之颠。噏阴呼阳兮。履坤戴干万窍不作兮全籁于天其漆园之傲吏兮。缑山之游仙也耶。 

　　【 会其立言非流连放旷直借铁笛以消胸中□垒耳其胜国之逸民非邪】 

　　○张节妇传 

　　罗玘 
　　节妇新涂暮膳郭师孟女玉峡张洪本妻蒲台训导鉴之母监察御史芹之祖母也年七十八殁当弘治庚戌月在仲春日为廿八又明年壬子二月二日葬杮坑之茔历十有八年为正德己巳御史铨得南院蒲台亦解教事来就养予往也语次必嚬呻曰鉴欲天子之有言也巳则■〈口答〉然御史来也语次亦嚬呻曰芹欲夫子之有言也巳则■〈口答〉然他日又来入状曰微芹祖母无以有芹父况芹乎芹父子不及今征夫子言传之后世安知有芹祖母又安知芹绪之几绝而复续乎言巳泣予辞又泣去蒲台归二年至是二月讣来予往就吊位御史泣言若昔者而益凄予退讨状玉峡张着自胜国前人故曰古张又曰库张谓假贷之便若取诸库然洪本父曰季彻其兄也季彻死洪本奉母李氏嗣家政而属有象厄日用隐忧以李故郁郁弗忍泄未四十死蒲台方脱襁褓固在厄洪本者所欲居货中则节妇譬则匮也先抉揭之攫取惟其便乃入李以言具为妇急捐姑雏他奔状踪迹秘谲而隐约李姑不疑日改而新之绪猬剌百出使可覆验觉李微动随嗾妁来节妇骂逐妁去截发泣三日吁天自誓曰吾所不为张氏鬼者有如皦日李乃寤间亦发恚殿其恶曰吾今执女告县官然终以爱掩止节妇计曰彼欲逐我乎。厄斯子也而已耳。果厄斯子乎。利吾有也而巳耳。假令真能不拔一毛。而顾于吾重者毫发蹉跌。吾与张氏存者几何。吾今扫地赤立则何如。于是闻夺一墅去守者告曰墅去矣曰知之继闻发一廪去守者告曰廪去矣曰知之或扼腕曰可讼也摇手指蒲台曰有是在积数岁至无所可夺可发而蒲台亦胜冠或又曰可使商也补前之匮乎曰吾闻业不遂者改业之。况几贾大祸而幸脱者乎然择之莫儒为宜乃赍送之金陵就周户曹学学七年然后归送就庠含而御史适生命曰芹志更业意也御史在乳而母死哺藉携扶一惟节妇稍长知学常以一缸膏坐之于纺砖侧永夜诵纬成师之贽或于是乎取之邻之妇熏而为夜作为铁石心者亦多有洪本有寡妹门户绝李以虐子之荡覆无所于归也且惭不以言节妇节妇心知之于丧李之日迎与同食者终其身距今里闾传之若前日事蒲台用戊午贡授今官御史亦以是年领贤书登壬戌进士官福州推官而至转于院蒲台之封亦用其贵居院敢言人所不敢言凛凛树英烈风要之忠节一道也其亦有所本也与予旧史氏也为着节妇传以竢后征焉 
　　赞曰立人之孤而世之。与起人之死而生之。孰神乎。曰必起人之死者也。然则孰难乎。曰必立人之孤者也。何也循古之方而用之。而人偶生焉。观者孰不惊以为神乎。而或使复为之其又可能邪若夫非自少艾而白首。出万死而一生而人之孤未有可偶一为而立者也故曰立孤难耳。亦何贵于人之惊以为神也乎。曾子谓可以托六尺之孤而谓之君子。于乎若节归女中之君子也与。 

　　【 写出为子忍诟一段心事缕缕如诉】 

　　○杜生传 

　　郑　晓 
　　杜生。宋阳翟人。不知名字。人皆称杜五郎云。生壮时。有田城南五十亩。与兄嫂力田自养。既兄有子娶妇不能赡。则尽让其田与兄兄又不肯受。则遂携妻子走城西里中。借草庐而居。庐前有隙地数丈。周匝皆槿篱。篱中密植菜（蓏）[裸果名]花卉。篱外桑柘数株。是时生理方窘。乃为人选日卖药。人谢之布粟薪盐即受。或以金钱不受也。子既壮任稼器。乡人与田三十亩耕之有余力。又为人佣耕。自此稍稍赡给。生曰。嗟乎。一日两饭三岁一衣。人不急我。我不急人人巳各足吾又何求于是呼乡邻贫者教之择日卖药。乡邻愚不能骤解。术不售。生又左右之。得钱谢即与乡邻。时时端坐。不出篱门者三十年。黎阳孙尉闻而造之。问曰。闻生三十年不出篱门信乎。生曰。告者过耳。十五年前。尝携老妻坐桑下纳凉。前年娶子妇时饭其母。亦曾避之东篱外。但无用于世。无求于人。偶自不□。亦不喜远游耳。问生何以为养。曰数年前曾卖药。今直耕田。问观书否。曰。二十年前亦曾观书。问何书曰邻翁▲比锁核者大异人澹如菊 
　　遗一抄本无题款。其间多说凈名经。亦不知凈名经何书。当时极爱其议论。今顾忘之。问书何在曰春雨中屋漏湿曝之日中。有过客见即索之去矣。问今尚有何书曰有大字古本周易。儿夜读一二卦卧听之耕倦不能读。亦不强读。子可宦否曰村朴儿何能宦。然性质颇浑厚。薪水出门可数行迹以待其归。处其妻甚欢爱。然未尝见嬉笑也。孙尉闻其言。闵然若有失。归数日。忽忽自咎曰。痛哉杜生视吾辈若蝇蛆矣。生居西城五十年。未尝速客。人召之亦不往。好事有▲有是父有是子 
　　力者。高其节相造请。生亦终不报谢。生孤立行一意。然人皆爱敬之。与村父老三四辈。相往来。极欢浃。或经月不面。亦不相呼也。即来坐谈必竟日夜。坐久饥倦。为菜羹餤麦饼取饱而巳。村父老皆携酒饮生。生辄饮。饮不醉不辞。有肉即食肉。生不能具酒肉也。室中有两瓮盛菜米。一榻草荐。气宇闲旷。言论精简。颓然山立。不见喜怒。无贤不肖皆知其为有道君子。年九十八而终。 
　　论曰余读后汉书每极慕申屠蟠黄叔度可谓近道矣不摇其神不失其身不交于人郭林宗苻融殆有愧焉谓其不能忘情于名也呜呼名与身孰亲。若杜生者贤矣哉。 

　　【 读此觉葛天无怀去人未远】 

　　○尚书黄公传 

　　李梦阳 
　　尚书黄公者封丘人也名绂字用章其先雒人高祖克让始徙封丘克让生思豫思豫生秀秀生中中生黄公初　高皇帝兵起思豫掌太常寺以□编氓沅州巳又军平越卫于是平越沅州封丘雒□有黄氏乃后秀商金陵死中收其赀商重庆娶于张生公重庆于是重庆亦有黄公生之夜梦老人抱婴儿曰送。蹇尚书为汝子长依舅氏张宗琦宗琦为麻城学职从如麻城归如平越补卫学生正统丁卯以春秋中云南乡试第五明年登进士第除行人升南京刑部员外郎郎中出为四川参议参政进右使转湖广左使升右副都御史巡抚延绥进南京户部尚书改左都御史尚书仍旧黄公廉峻执直。遇事飙发。正色山立。即重忤时贵弗恤。智巧所避。公毅然肩之人率窃笑其呆然亦以是获名郎中时人业以硬黄目之矣部堂尝缺官公署堂印诸寮事之即犹堂官也亦才识超之之故谭千户者大猾也善欢显贵人尝夺民芦场显贵人无敢为民直者公直之竟归之民为参议督松茂诸仓兼备其兵厘革宿弊擒豪恶数百人举劾将官各当边赖以宁参政如崇庆旋风拥舆不得行公曰汝冤气邪姑散予图之至州齐沐祷梦翌日清其囚无验乃祷诸城隍夜果梦若有神言州西寺者寺去州四十里边路而巢山公旦起率州官吏兵往诣寺围捕之有僧少而恶诘之无牒使醋垩涂其额晒洗之则有巾痕乃鞠讯之遂尽暴其奸慝云寺后有巨塘凡投宿人则杀之沉塘中众分其财有妻女则分其妻女又攒典李节阳王亲也侵盗官粮▲一梦作如奇事 
　　巨万数王为之窟公按之悉如法公虽钱谷司。然善摘发奸伏。以是威行境中。尝道川东青神令望风解印授走为右使奏闭建昌银矿许之大盗周主簿者哨众抄掠檄公平之公谓盗起于烦苛宜少宽养而阉官以方贡横敛公抗不从阉挤移近省升左使时两京工兴征银二万例派民公以库积余充又势豪马快船债万坐逼索又荆王奏徙坟冢公悉不从省费巨万又计锢僧继晓于是威惠大行继晓之来也。势焰灼人。公私谓诸公曰。晓以妖术媚上。遂与眠食共之今避而反乡名扫墓而实逃生耳乃令武昌府锢之后堂阳尊礼之居无几晓果败槛送京斩之西市公在蜀尝忤阁臣万安衔之三年六推咸抑公知之乃亦连疏乞罢凡三上巳乃有巡抚延绥之命首劾参将郭镛都指挥郑印李铎王琮葭州史知州等又计捕豪奸张纲乃于是拔才能。察幽隐。问疾古。饬废坠。于是申号令。修器械。严警逻。节候望边政为新公见饮马妇片布遮其下体乃悲以惭曰嗟乎士之贫至此极乃驱之战守邪于是令豫支米月三会诏毁庵寺公使汰尼解军门给配鳏士人人大欢悦无不愿为公死者及公去尼有携子女拜送路傍者云公既官六曹益无所顾避威棱截然特　旨改掌宪院天下方仰望风采公自以历侍五朝中外凡五十年戆直崖异忤人获名伏祸难测□盛满宜戒乃引年恳乞骸骨居无何疾作竟不起年七十有一所为奏议及政迹并所著文诗悉弃不留晚嗜参同契号精一道人蟾阳子有注本独存　国制文极于六曹尚书。官之北斗。天造不论。夏蹇经纶悃愊。　太宗北征。全国是属。三杨公亮寅协。熙绩台省。坐臻太平。君逸臣劳所谓代天之相　英庙之遇文达。略似马周。吁俞一德。密画显断。万几积核局体一变成化间忠良外植。三原河州单县封丘巍然辈出居则岳屹动则雷击大事斧断小细海畜帷幄佞幸。请剑必殛使见之者畏闻之者慑斯其人死生富贵足动之哉然较之天顺以前。则殊矣时与位不同邪委任权力殊邪弘治中华容洪洞钧阳台宝阳曲卢氏金陵安福咸称名卿。然志存纳约行在精审苟济其事。小枉▲□黄公而铺述一代典章人物不厌其复真大手笔 
　　安焉局体又变矣虽形迹罔暴。义遵矫直。亦运数然欤。自言路志伸。毁誉进黜。气焰满盛。公卿敛逊。正德以来。遂靡靡难观亦诸人甘宠饰誉稍有嘉美便立祠树碑要歌征颂镂板镌石惟恐不流今信后也此意既横。机巧自生。工言论。务弥缝斯又一变然黄公为左都则严甄御史。量能委之。火其差簿于庭曰事贵得人耳。资劳久近岂立官者意哉。当是时言官能毁之黜否邪斯为政在人邪抑时不同邪公焚奏草。自泯其嘉美视汲汲流今而信后者又何如邪江浙食盐钱钞民苦包揽掊勒呻吟。公为尚书。力条其折征银状以闻。至今行之便此其事比之汲汲流今信后者得与失不较然白哉公年二十六举进士始室孙郎中镛女也生子楫霖彬封宜人赠夫人继室鲁卫镇抚宣姊生子■〈木巳〉桓封夫人葢终其身无妾婢云彬工部司务桓光禄寺署正公卒之日　皇帝惊悼遣祭敕有司营葬墓在长葛县马陵冈 

</div>
    <div class="pagination">
<a href="明文霱_page47.html">上一页</a><span>...</span><a href="明文霱_page43.html">43</a><a href="明文霱_page44.html">44</a><a href="明文霱_page45.html">45</a><a href="明文霱_page46.html">46</a><a href="明文霱_page47.html">47</a><span class="current-page">48</span><a href="明文霱_page49.html">49</a><a href="明文霱_page50.html">50</a><a href="明文霱_page51.html">51</a><a href="明文霱_page52.html">52</a><a href="明文霱_page53.html">53</a><span>...</span><a href="明文霱_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
