<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 149 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 149 页/共 658 页</h1>
    <div class="content">　　◇上言历元不宜用庚申
　　历元不正，故妖民叛寇益州，盗贼相续为害。历用甲寅为元而用庚申，图纬无以庚申为元者。近秦所用代周之元。太史治历郎中郭香、刘固意造妄说，乞本庚申元经纬明文，受虚欺重诛。（《续汉·律历志中》「熹平四年，五官郎中冯光、沛相上计掾陈晃言」。）
　　◎陈耽
　　耽字汉公，东海人，熹平中为太常，代段为太尉，免复为太常代杨赐为司空。光和初，免。复为太常，代杨赐为司徒。
　　◇平议冯恂宗诚历术
　　侍中韩说、博士蔡较、谷城门侯刘洪、右郎中陈调于太常府，覆校注记平议。难问。恂、诚各对。恂术以五千六百四十日（案：「日」当作「月」。）有九百六十一食为法，而除成分，空加县法，推建武以来，俱得三百二十七食，其十五食错。案其官素注，天见食九十八，与两术相应，其错辟二千一百。诚术以百三十五月二十三食为法，乖除成月，从建康以上减四十一，建康以来，灭三十五，以其俱不食。恂术改易旧法，诚术中复减损，论其长短，无以相逾。各引书纬自证，文无义要，取追天而已。夫日月之术，日循黄道，月从九道。以赤道仪，日冬至去极俱一百一十五度。其入宿也，赤道在斗二十一，而黄道在斗十九。两仪相参，日月之行，曲直有差，以生进退。故月行井、牛，十四度以上，其在角、娄，十二度以上皆不应率不行。以是言之，则术不差不改，不验不用。天道精微，度数难定，术法多端，历纪非一，未验无以知其是，未差无以知其失。失然后改之，是然后用之，此谓允执其中。今诚术未有差错之谬，恂术未有独中之异，以无验改未失，是以检将来为是者也。诚术百三十五月二十三食，其文在书籍，学者所修，施行已久，官守其业，经纬日月，厚而未愆，信于天文，述而不作。恂久在候部，详心善意，能揆仪度，定立术数，推前校往，亦与见食相应。然协历正纪，钦若昊天，宜率旧章，如甲辰、丙申诏书，以见食为比。今而施用诚术，弃放恂术，史官课之，后有效验，乃行其法，以审术数，以顺改易。（《续汉·律历志中》，「光和三年，太常就耽上选」云云。耽以说等议奏闻，诏书可。案：《广韵》就，又姓。引《后汉书》菟赖氏改为就氏。所称《后汉书》，必非《范书》。今考《后汉·灵帝纪》及袁宏《后汉纪》，是年太常乃陈耽，非就耽。《续汉志》之就耽，两存之，俟考。）
　　◎曹鸾
　　鸾，熹平中，为永昌太守，上书讼党人，槛车徵弃市。年九十。
　　◇上书讼党人
　　夫党人者，或耆年渊德，或衣冠英贤，皆宜股肱王室，左右大猷者也。而久被禁锢，辱在泥涂。谋反大逆，尚蒙赦宥，党人何罪，独不开恕乎？所以灾异屡见，水旱荐臻，皆由于斯，宜加沛然，以副天心。（袁宏《后汉纪》二十四，「熹平五年」。）
　　◎卑整（「卑」又作「毕」。）
　　卑（又作「毕」）整，雁门人。建宁中，为太傅掾，迁议郎。
　　◇上疏言冲帝母质帝母宜赐爵
　　孝冲皇帝母虞大家贤帝母陈夫人，皆诞育圣明，而未有谥号。今当以母氏序列于外戚。虽在薨殁，犹宜爵赠，况二母见存，而无宠荣者乎？即违母以子贵之义，又不可以示后世。（袁宏《后汉纪》》二十四，又别见《后汉·虞美人传》，编入宦官赵文。）
　　◎陈雅
　　雅，字伯台，成固人。灵帝时，为谏大夫，上疏不纳，出为巴郡太守。
　　◇上疏论宦官
　　昔孝和帝与中常侍郑众谋诛大将军窦宪，由是宦官秉权。安帝幼冲，和熹太后兄大将军邓陟辅政，太后适崩，中常侍江京等杀陟，安帝登遐，黄门孙程又杀车骑将军阎显。孝桓帝又与中常侍单超等共诛大将军梁冀。陛下即阼，太傅陈蕃、大将军窦武、尚书令尹勋等欲诛宦官，绝其奸擅，尽忠王室，建万世策，机事不密，为中常侍朱等所杀。此即陛下所见。今宦官强盛，威倾人主，天下钳口，莫敢言者。海内怨望，妖孽并作，四方兵起，万姓辛苦，陛下尚可以安，奈后嗣何？（《华阳国志》十下《汉中士女》）
　　◎傅燮
　　燮字幼起，改字南容，北地灵州人。灵帝时，再举孝廉，后为护军司马，从皇甫嵩讨黄巾，有功不封，迁安定都尉，以疾免。复拜议郎，出为汉阳太守。中平四年，战没，谥壮节侯。
　　◇上疏请诛中官
　　臣闻天下之，不由于外，皆兴于内。是故虞舜升朝，先除四凶，然后用十六相。明恶人不去，则善人无由进也。今张角起于赵、魏，黄巾乱于六州。此皆衅发萧墙，而祸延四海者也。臣受戎任，奉辞伐罪，始到颍川，战无不克。黄巾虽盛，不足为庙堂忧也。臣之所惧，在于治水不自其源，末流弥增其广耳。陛下仁德宽容，多所不忍，故阉竖弄权，忠臣不进。诚使张角枭夷，黄巾变服，臣之所忧，甫益深耳。何者？夫邪正之人不宜共国，亦犹冰炭不可同器彼知正人之功显，而危亡之兆见，皆将巧辞饰说，其长虚伪。夫孝子疑于屡至，市虎成于三夫。若不详察真伪，忠臣将复有杜邮之戮矣。陛下宜思虞舜四罪之举，速行谗佞放殆之诛，则善人思进，奸凶自息。臣闻忠臣之事君，犹孝子之事父也。子之事父，焉得不尽其情？使臣身被铁铽之戮，陛下少用其言，国之福也。（《后汉·傅变传》，又见袁宏《后汉纪》》二十四，有小异。）
　　◇议弃凉州对
　　昔冒顿至逆也，樊哙为上将，云愿得十万众，横行匈奴中，愤激奋励，未失臣节也不顾计之当与不当耳。季布犹廷斥曰：「哙可斩，前朝是之。今凉州，天下之冲要，国家之蕃卫也。尧、舜时，《禹贡》载之，殷周之世，列为侯伯。高祖平海内，使郦商别定陇右；世宗拓境，列置四郡，议者以为断匈奴之右臂。今牧御者失理，使一州叛逆，海内为之骚动，陛下卧不安寝。烈为宰相，不念为国思所以缉之之策，乃欲割弃一方万里之土，臣窃惑之。若使左衽之瞄，得居此地，为害数世，今以劲士坚甲利兵，奸雄因之为乱，此天下之至虑，社稷之深忧也。且无凉州，则三辅危。三辅危，则京师薄矣。若烈不如忧之，是极蔽也；知而欲弃，是不忠也。二者择而处之，烈必有之。（袁宏《后汉纪》》二十五，边章、韩约寇三辅，司徒崔烈欲弃凉州。议郎傅变进曰：「斩司徒，天下乃安。」有诏问本意，变对。又见《后汉·傅变传》有删节。）
　　◇谏耿鄙
　　使君统政日浅，人未知教。孔子曰：「不教人战，是谓弃之。」今率不习之人，越大陇之阻，钭址举十危，而贼闻大军将至，必万人一心。边兵多勇，其锋难当，而新合之众，上下未和，万一内变，虽悔无及。不若息军养德，明赏必罚。贼得宽挺，必谓我怯，群恶争势，其离可必。然后率已教之人，讨已离之贼，其功可坐而待也。今不为万全之福，而就必危之祸，窥为使君不取。（《后汉·傅变传》变傅变为汉阳太守。中平四年，刺史耿鄙率六郡兵讨金城贼王国、韩遂等，变知鄙失众必败，谏。）
　　◎傅干
　　干字彦林，（魏志·武纪》注引《九州春秋作「彦材」）小字别成，变子，官扶风太守，终丞相仓曹属。
　　◇肉刑议
　　盖礼乐所以导民，刑罚所以威之，是故君子忌礼，而小人畏刑。虽汤、武之隆，成、康之盛，不专用礼乐，亦陈肉刑之法，而「康哉」之歌兴，《清朝》之颂作。由此推之，肉刑之法，不当除也。经有墨，劓、荆、割之制，至于凿颠、抽胁、烹煮之刑，卫鞅所述为，非咎陶所造，以侯所述。据经按傅，肉刑不当除有五验，请言其理。荀卿论之备矣。太古质简，制事朴略，故耒耜未用于牛，而弧矢不加筋铁。智所暗也，不识事宜，以为圣人纯一之教，不如贤者支离之术，郑、卫可以易咸池，《激楚》可以陵《韶》《武》耶，斯不足复，难矣！（《艺文类聚》五十四）
　　◇与张叔威书
　　吾与足下，义结纟素，恩比同生。（《初学记》十八，又《御览》四百十作「执素」，疑是「纨素」之误。）
　　◇谏曹公南征
　　治天下之大具有二，文与武也。用武则先威，用文则先德，威德足以相济，而后王道备矣。往者天下大乱，上下失序，明公用武攘之，十平其九，今未承王命者，吴与蜀也。吴有长江之险，蜀有崇山之阻，难以威服，易以德怀。愚以为可且按甲寝兵，息军养士，分土定封，论功行赏。若此则内外之心固，有功者劝，而天下知制矣。然后渐兴学校，以导其善性，而长其义节。公神武震于四海，若修文以济之，则普天之下，无思不服矣。今举十万之众，顿之长江之滨，若贼负固深藏，则士马不能逞其能，奇变无所用其权，则大威有屈，而敌心未能服矣。唯明公思虞舜舞干戚之义，全威养德，以道制胜。（《魏志·武帝纪》，「建安十九年，公征孙权」。注引《九州春秋》，「参军傅干谏」，「公不听，军遂无功」。）
　　昔在唐虞之禅，列于帝典。殷、周之代，叙于《诗》、《书》。天之历数，昭焉著明。周笃后稷、公刘，积行仁，至乎文、武，遂成王业。虽五德殊运，或禅或征，其变化应天，与时消息，其道一也。故虽有威力，非天命不授，虽有运命，非功烈不章。我高祖袭唐之统，受命龙兴，讨秦灭项，光有万国。世祖攘乱，奄复帝宇，人鬼协谋，徵祥焕然。皆顺乎天而应乎人也。然而帝王之起，必有天命瑞应自然之符，明统显祚丰懿之业，加以茂德成功贤智之助，而后君临兆民，为神民所保，永世所尊崇。未见运叙无纪次，勋泽不加于民，而可力争ダ觎神器者也。豪杰见二祖无尺地之阶，为专智力，乘衅而起，不知在祚圣哲，帝王自有真也。哀哉非徒，暗于将来，又不考之于既往矣。自开辟以来，奸雄妄动，不识天命，勇如蚩尤，强如共工，威如夷羿，皆从分横裂，为天下戒，又况浅智小才，勇不足畏，强不足惮，未有成资，而敢失顺，视不轨之事也哉！夫行潦之流，不致江海之深，丘垤之资，不成太山之高，鱼鳖之类，不希而龙之轨，一官之守，不经天人之变。当王莽之末，英雄四起，而邓禹、耿，识世祖之福祚，赢粮间行，进其策谋，遂荷胥附之任，享佐命之宠。张玄慕苏秦、蒯通之业，周旋嚣、述，西说窦融，言未及终，而梁统已诛之矣。禹、见命祚之兆，其福如彼。张玄蔽逆顺之理，其祸如此。审斯二事，趣舍之分明矣。且世祖之兴有四：一曰帝皇之正统，二曰形相多异表，三曰体文而知武，四曰履信而好士。加之以聪明独断，达于事机，发策如神应，视远如见近。偏旅首进，摧莽军百万之众，单师独征，平河北万里之功，识邓隆之将败，知刘兴之必死，然犹乾乾日昃，博采训咨。拔吴汉于小尹，擢马武于行伍，宠功臣以兼国之爵，显卓茂以非次之位。言语政事、文学之士，咸尽其材，致之宰相，权勇毕力于征伐，绅悉心于左右，此其所以成大业也。高祖方娠，有云龙之表，其始入秦，五星同轨，以旅于东井，在天之符也。世祖之徵符，其详可闻也。其初育则灵光鉴于室奥，嘉禾滋于邑壤，其望旧庐有火光之异，其渡呼沱有河合之应，西门君惠光识其讳，强华献符，于里同验，刘歆改名而陨其身，王长错卦而见吉兆，故王遵谓之天授，非人力也。览废兴之运会，观徵瑞之攸祚，审天应之萌兆，察人物之所附，念功成而道退，无非次而妄据。后之人诚能昭然远览，旷然深悟，收莽、述之暗惑，忠邓、驻虑，好谋而要成，临事而知惧，距张玄之邪说，思在三之明数，则福禄衍于无穷，奕世不失其通路矣。（《艺文类聚》十）
　　◇皇后箴
　　煌煌四星，著天垂曜。赫赫后妃，是则是效。舜纳二女，封扬茂教。正位于内，顽器辍暴。辛乱妲己，共则情悦。牝鸡乱晨，殷祀用绝。孝成宽柔，纵弛纪纲。王擅朝权，赵专椒房。巨猾是缘，窃弄神器。故祸不出所憎，常出所爱。是以在昔明后，日新其化。匪唯训外，亦训于内。（《艺文类聚》十五。「勇如」至「小才」二十七字原本脱，据《艺文类聚》补。「长」字原本作「祥」，据《艺文类聚》改。）

卷八十二
◎张升
　　升，字彦真，陈留尉氏人，御史大夫汤八世孙。仁郡为纲纪，守外黄令，遇党锢诛。有集二卷。
　　◇白鸠赋（并序）
　　陈留郡有白鸠出于郡界，太守命门下贼曹史张作《白鸠赋》曰：「厥名枭鸠，貌甚雍容。丹青绿目，耳象重重」。（《御览》九百二十一。）
　　◇与任彦贤书
　　缠绵恩好，庶蹈高纵。（《文选·潘岳西征赋》注，《寡妇赋》注，《陆机赠冯文熊诗》注，又《吊魏武帝文》注，「恩」作「惠」，「蹈」作「赋」）今将老弱，处于穷泽。渐渍汀泞，当何聊赖。（《文选·七命》注。）
　　◇友论（一作「反论」，一作「反论语」，皆误。）
　　嘘枯则冬荣，吹生则夏落。（《文选·魏都赋》注，《刘峻绝交谕》注。）
　　黄绮引身，严栖南岳。（《文选·稽康与山涛绝交书》注。）
　　◎郦炎
　　炎，字文胜，范阳人。灵帝时，州郡辟命皆不就。后风病。妻始产而惊死，妻家讼之，收系狱死，年二十八。有集二卷。
　　◇对事
　　客问郦炎曰：「吴王曷不傅子而傅兄弟？四人傅者，将以致国乎季札，季扎不受。虽有僚立阖闾之弑，《春秋》犹以不受为义，不杀为仁。而桓谭以吴之篡弑灭亡，衅由季札，札不思上放周公之摄位，而下慕曹藏之谦让，名已细矣。《春秋》之趣，岂谓尔乎？」炎曰：「夫四王之轻命致国乎季子，谓其能流庆百世也。季子不受，内有篡杀之乱，外致灭亡之祸。虽知洁己之可为，不惟宗庙之绝祀，其痛矣！」问曰：「周制诸侯，父死子继。若札从先私志，受非所继，是浮行，岂节义之谓与？阖闾之欲国，盖缘札之雅意，故曰季子虽至，不吾废也。今如吾子之云，则君子可称乎：「炎曰：「光知季子仁而无权，故肆意焉。季子不能讨，是则《春秋》所讥。仁而不武，无能达也。子之云，《公羊》也。《公羊》不以父命辞王父命，以王父命辞父命；不以家事辞国政，以国政辞家事。卫辄拒父，犹谓之可，况以国治篡弑之子乎？祭仲行权，《公羊》嘉之，云君可以死易生，国可以存易亡。季子不然，犹可善乎？此盖《公羊》之失，非义之通者也。周公诛二叔，不为不仁，宋穆受兄国，不为不义。君子急病而让夷，故践明堂，朝诸侯，非荣其位，为时之急也。以季子之才，君国子民，行化四方，与夫句践，相去几何？若令向时见国危乱，慕周公急时之义，思先君致国之意，摄政持统，迈其威德，奚翅迁都，尚征上国，朝齐、宋、郑、鲁、卫执玉之君哉！孔子称可与立道，未可与权。权反经而善，圣之达节者也。季子守节之士，故非其量度乎？」问者因又谓炎曰：古者圣人封建诸侯，皆云百里，取象于雷。雷何取也，炎曰：「《易》震为雷，亦为诸侯。雷震惊百里。」曰：「何以知之？」炎曰：「以其数知之。夫阳动为九，其数卅六；阴静为八，其数卅二。震，一阳动，二阴静，（《御览》作「从」。）故曰百里。」闻者称善。（《古文苑》，又略见《御览》十三）
　　◇遗令书（四首）
　　维熹平六年冬十二月，乃裂裳书，白严考之神坐：炎荷天之罪，以致于死。名殁身弊。神而有知，炎之归觐，在日夕之间耳；若其无知，将何面目少见灵魂哉！其自即安，其自爱，臣去矣乱矣，永灭亡矣。白老母：无怀忧。怀忧何为？无增悲，增悲何施？寒必厚衣？无炎，谁为母厚衣，暑必轻服？无炎，谁为母轻服，弃炎无念，此常厚衣，不尤不怨，此常轻服矣。圣人达于死生贤，者力而慕之。炎之中心，私有所慕。每读《汉书》杨王孙裸葬，班固以为贤于秦始皇，意常壮之。然裸以见先人，若炎不为也。其布巾取覆头，布衣用蔽形，具棺取容身，凿地取容棺，若获罪于众耶？石椁速朽，蠲其罪哉？坚固不加。丧葬渎先君之兆域，必于瘠确之处而已。呼甘陵夫人共居也。
　　白兴让：考丧早葬，玄让之等元昆勉之。以老母相累戈，不可使老我曹也。加供养，谢嫂，以老母相托，若死者复知，必使其言不愧。
　　嗟哉！邈之遗孤，其名曰止，汝长自为之，宁咨尔止，汝未有所识。吾谓汝有所识，其先见汝耳。汝未有所闻，吾犹谓汝耳有所闻，而告汝。人之丧也，非父则母，非昆则弟，非姊则妹。人之孤也，龀齿其少矣。汝之孤也，曾未满两旬。汝无自以为微弱，物有微弱于汝者，乃其长而繁焉。后稷弃之寒冰、隘苍矣，汝比之犹逸焉。於菟之在虎乳极矣，汝比之犹易焉。乃终不在，乃始在。在惧惟生，无惧管、蔡之逸，厥终乃不逸之，易厥终不易言。咨嗟止戈，汝能言，则之顾言；汝能行，则履我之所训。刚焉柔焉，弱焉强焉，学焉愚焉，仁焉隐焉。惧汝身之柔，可不厉汝以刚乎！惧汝之刚，可不厉以柔乎！惧汝之弱，可不训汝以强！惧汝之愚，可不汝以学！惟汝之隐，可不敕汝以仁乎！消息汝躬，调和汝体，思乃考言，念考训，必博学以著书，以续受父母久业。我十七而作《郦篇》，二十四而州书矣，二十七而作《七平》矣。其赋诵诔，自少为之。苟吾戒，汝克从，祭为甘，苟示诫，汝克违，粱奠为苦。汝无逸于丘，无湎于酒，无安于忍，事君莫如忠，事亲莫如孝，朋友莫如信，修身莫如礼，汝哉其勉之！下邳卫府君，我之诸曹掾；督邮济北宁府君，我繇之成就；陈留韩府君，察我孝；陈留杨君，辟我右北平从事祭酒。今我溺于地下，思恩则孤而靡报。汝有可以倒戟背戈，无孤之矣。陈留蔡伯喈，与我初不相见，吾仰之犹父，不敢以为兄，彼必爱以为弟，九江卢府君，吾父事之。张公裒张子傅。幼业，王延寿、王子衍，我之朋友也。鲜于中优，吾先姑之所出也，若不足焉。汝苟足，往而朝觐之；汝不敏，往从之学焉。汝苟往取任焉，咨尔止戈，吾蔑复有言焉，其永览于此。（《古文苑》）
　　◎黄翻
　　翻，灵帝时辽西太守。
　　◇上言流尸事
　　海边有流尸，露冠绛服，感翻梦曰：「我伯夷弟孤竹君也。求见掩藏。吏民有嗤者，皆死」。（《博物志》）
　　◎谅辅
　　辅字汉儒，广汉新都人。为郡五官掾。
　　◇祷山川辞
　　辅为郡股肱，不进谏纳忠，荐贤退恶，和调阴阳，至令天下否隔，万物ㄡ枯，百姓喁喁，无所告诉，咎尽在辅。太守内省责己，自曝中庭，使辅谢罪，为民祈福，曰无效。令敢自誓，至日中雨不降，请以身塞无状。（《搜神记》）
　　◎张文
　　文，熹平中为郎中。
　　◇蝗虫疏
　　《春秋》义曰：「蝗者，贪扰之气所生。天意若曰：贪很之人，蚕食百姓，若蝗食禾稼而扰万民。兽齿人者，象暴政若兽而齿人。」京房《易传》曰：「小人不义而反尊容，则虎食人，辟历杀人，亦象暴政，妄有喜怒。」正以贿成，刑放于宠，推类叙意，探指求源，皆象群下贪很，威教妄施，或若蝗虫。宜敕正众邪，清审选举，退屏贪暴。鲁僖公，小国诸侯，敕政修己，斥退邪臣，尚获其报，六月甚雨之应。岂况万乘之主，修善求贤？宜举敦朴，以辅善政。陛下参尧、舜之圣，秉独见之明，恢太平之业，敦经好学，流布远近，可留须臾神虑，则可致太平，招休徵矣。（《後汉·蔡邕传》注引《汉名臣奏。）
　　◎胡母班
　　班，字季皮，太山人。少与度尚、张邈、王考、刘儒、秦周、蕃响、王章为八厨。熹平末，拜侍御史。初平元年，以执金吾奉使河内，为王匡所收，系狱死。
　　◇与王匡书
　　自古以来，未有下土诸侯举兵向京师者。案《刘向传》曰：「掷鼠忌器。」器犹忌之，况卓今处宫阙之内，以天子为藩屏，幼主在宫，如何可讨？仆与太傅马公、太仆赵岐、少府阴修俱受诏命。关东诸郡，虽实嫉卓，犹以衔奉王命，不敢玷辱。而足下独囚仆于狱，欲以衅鼓，此悖暴无道之甚者也。仆与董卓有何亲戚，义岂同恶？而足下张狼虎之口，吐长蛇之毒，恚卓迁怒，何甚酷哉！死者，人之所难，然耻为狂夫所害。若亡者有灵，当诉足下于皇天。夫婚姻者，祸福之机，今日著矣。曩为一体，今为血仇，亡人子二人，则君之甥，身没之后，慎勿令临仆尸骸也。（《魏志·袁绍传》注引谢承《后汉书》，又见《后汉·袁绍传》，有刚节，「亡人子二人」作「亡人二女」。）
　　◎刘岱
　　岱，字公山，东莱牟平人，齐悼惠王之后。举茂才，光和初，为侍御史。董卓入洛阳，以侍中出为兖州刺史。初平初，举兵讨卓，屯酸枣，寻击黄巾，战死。
　　◇与刘子惠书
　　董卓道，天下所共攻，死在旦暮，不足为忧。但卓死之后，当复回师讨文节，拥强兵，何凶逆，宁可得置。（《后汉·袁绍传》注引《英雄记》。案：刘子惠为韩馥冀州治中，馥字文节。何者负也。）
　　◎刘焉
　　焉，字君郎，江夏竟陵人，鲁恭王之后。少仕州郡，以宗室拜中郎。后举贤良方正，辟司徒府，历雒阳令、冀州刺史、南阳太守宗正、太常，出为监军使者，颂益州牧。
　　◇荐任安表
　　安味清道度，厉节高邈，揆其器量，国之元宝，宜处弼疑之辅，以消非常之咎。玄之礼，所宜招命。（《蜀志·秦密传》注引《益部耆旧传》。）
　　◇遣张鲁据汉中上书
　　米贼断道，不得复通。（《蜀志·刘焉傅，「焉遗张鲁为督义司马，住汉中，断截谷阁，杀害汉使。马上书」。）
　　◇建议选牧伯
　　刺史、太守，货赂为官，割剥百姓，以致离叛。可选清名重臣，以为牧伯，镇安方夏。（《蜀志·刘焉传》，「焉睹灵帝政治衰缺，王室多故，乃建议言」。）
　　◎刘璋
　　璋，字季玉、焉第三子。献帝迁长安，以为奉车都尉，奉使谕蜀，留不遗。兴平元年，袭焉位为监军使者、振武将军，领益州牧。建安十九年，降于刘备，迁公安。孙权克荆州，以为益州牧，驻秭归。
　　◇下张鲁解福教
　　夫灵仙养命，犹节松霞，而厚身嗜味，奚能尚道？（《弘明集》八引释玄光《辨惑论》：「张子鲁汉中解福，大集祭酒及诸鬼卒，酣进过常，刘璋教。」）
　　◎刘表
　　表，字景升，山阳高平人，鲁恭王之后。与张俭等号八俊。辟大将军何进掾。初平元年，拜荆州刺史，寻加镇南将军，封成武侯。建安十三年，疽发背卒。有《周易章句》五卷。（《案表有遗袁谭、袁尚二书，乃《王粲作》，今编入王粲集。）
　　◇进谏王畅
　　夫奢不僭上，俭不逼下，循道行礼，贵处可否之间。蘧伯玉耻独为君子。府君不希孔圣之明训，而慕夷齐之末操，无乃皎然自遗于世乎？（《后汉·王畅传》，又见《魏志·刘表传》注引《谢承书》。）
　　◇后定丧服（案：表与綦母、宋忠等撰《五经章句》，谓之「后定」，此即其一。）
　　既除丧，有来吊者，以缟冠深衣，于墓受之。毕事反吉。（《通典》八十三）
　　君来吊臣，主人待君到，脱头，贯左臂，去杖，出门迎。门外再拜，乃献。还，先入门，东壁向君让。君于前听进，即堂先哭，乃止于庐外伏哭。当先君止。君起致辞，子对而不言，稽颡以答之。（《通典》八十三。）
　　母为长子齐三年，始死，不徒跣，拊心哭泣，女子已嫁而反在室，父卒为母，民母为长子同，齐杖周者，父在为母，不徒跣，哭踊无数。凡四不食。为曾祖父母不敢以轻服。服至尊减其月，则当大功九月但三月耳。始死哭泣三日。为旧君之母妻、为曾祖父母同。（《通典》八十四）
　　父亡在祖后，则不得为祖母三年，以为妇人之服不可逾夫。孙为祖服周，父亡之后为祖母不得逾祖也。（《通典》八十九）
　　◎樊毅
　　毅，字仲德，河南人。辟公府，除防东长、中都令，迁弘农太守。
　　◇上言复华山下民租田口算状
</div>
    <div class="pagination">
<a href="全上古三代秦汉三国六朝文_page148.html">上一页</a><span>...</span><a href="全上古三代秦汉三国六朝文_page144.html">144</a><a href="全上古三代秦汉三国六朝文_page145.html">145</a><a href="全上古三代秦汉三国六朝文_page146.html">146</a><a href="全上古三代秦汉三国六朝文_page147.html">147</a><a href="全上古三代秦汉三国六朝文_page148.html">148</a><span class="current-page">149</span><a href="全上古三代秦汉三国六朝文_page150.html">150</a><a href="全上古三代秦汉三国六朝文_page151.html">151</a><a href="全上古三代秦汉三国六朝文_page152.html">152</a><a href="全上古三代秦汉三国六朝文_page153.html">153</a><a href="全上古三代秦汉三国六朝文_page154.html">154</a><span>...</span><a href="全上古三代秦汉三国六朝文_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
