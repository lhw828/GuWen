<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 411 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 411 页/共 603 页
  </h1>
  <div class="content">
   松之生也，於岩之侧。流俗不顾，匠人未识，无地势以容，有天机而作色。徒观其贞枝肃矗，直干芊眠。倚层峦则捎云蔽景，据幽涧则蓄雾藏烟。穹石盘薄而埋根，凡经几载；古藤联缘而抱节，莫记何年。於是白露零，凉风至。林野惨栗，山原愁悴。彼众尽於元黄，斯独茂於苍翠。然後知落落高劲，亭亭孤绝。其为质也，不易叶而改柯；黄为心也，甘冒霜而停雪。叶幽人之雅趣，明君子之奇节。若乃确乎不拔，物莫与隆。阴阳不能变其性，雨露所以资其丰。擢影後凋，一千年而作盖；流形入梦，十八载而为公。不学春开之桃李，秋落之梧桐。乱曰：负栋梁兮时不知，冒霜雪兮空自奇。谅可用而不用，固斯焉而取斯。
    ○善歌如贯珠赋（以“声气圆直，有如贯珠”为韵）
    歌者达其志，曲者导其情。方假象以微妙，将类珠而取明。於以遂条畅，於以考清贞。扬穆穆之音，端而陈德；审累累之节，贯以成声。且夫发深诚，表和气。惟中规之可法，谅径寸而同贵。俨然在上，初宛转以凝旒；肃若飘空，想荧煌而动纬。惟乙所传，宜商有焉。温良则无类於曲，含畅则有取於圆。雅调相依而沥沥，清音迭奏而绵绵。乍起黄锺，疑蚌开而色烂；将吟绿水，如浦沉而影连。美乎回若循环，疏非掩抑。声既发而明朗，珠既贯而弦直。九功是阐，同在握以腾光；三叹屡闻，非暗投而改色。其曲弥清，基音弥久。驰熠熠以交映，度连连而相受。出乎口吻，元珠莫睹於可闻；入彼虚无，象罔虽求而何有。故能直己中奋，和心外舒。咄长言而皎矣，务妙转以绳如。聆湛露之终，光悬瑞景；体横汾之末，目驻神居。斯可以正烦浊，别流玩。阳春续响於孤绝，白雪连耀於璀璨。虽闻唱以殊声，终合音於共贯。是知大雅含象，清明式符。曲折而必遵於道，周圆而可法於珠。俾将继声者识乎有曲，审音者知我无渝。
    ○授韩宏河中节度使制
    门下：王者统驭万宇，缉熙庶政，必有文武全器，柱石之臣，出壮藩岳，入和台鼎，使其效彰中外，声播华夷，所居而人心自宁，所莅而军令自肃，克是任者，其惟至公。开府仪同三司守司徒兼中书令上柱国许国公食邑三千户韩宏，受天地凝粹之气，得山川崇深之灵，厚其体而庄其容，虚其心而宏其量。早洞戎韬之略，久膺节制之权，隐然大梁，克有成绩。及功宣荡寇，志展勤王，恳申恋阙之诚，竟遂来朝之礼，位高百辟，荣冠一时，恩极而愈恭，名光而益励。朕方欲树以垣翰，仗乎贤，乃眷关河之首，实惟股肱之郡，自昔重寄，无非元勋，是用命以上公，复兹雄镇。於戏！顷居东夏，父子偕分阃之荣，今处近郊，伯仲并登坛之贵，道苟积於忠实，顾何爱於宠章。往惟钦哉，副我明命。可守司徒兼中书令河中尹充河中晋绛慈隰等州节度观察处等使，散官、勋、封如故。主者施行。
    ○请定四品官制奏
    据《六典》：隋谏大夫七人，从四品上。大历二年，升门下侍郎为正三品，两省遂阙四品，建官之道，有所未周。《诗》云：“衮职有阙，仲山甫补之。”周汉大臣，愿入禁闼，补实拾遗。张衡为侍郎，为居帷幄，从容讽谏。此皆大臣之任。故其秩峻，其行重，则敬其言而行其道。况謇谔之地，宜老成之人，秩未优崇，则难用耆德。其谏议大夫，望依隋氏旧制，升为从四品，分为左右，以备两省四品之阙，向後与丞郎出入迭用，以重其选。又御史中丞为大夫之贰，缘大夫秩崇，官不常，中丞为宪台之长。今寺监少卿、少监、司业、少尹，并为寺署之贰，皆为四品，中丞官名至重，见秩未崇，望升为从四品。
    ○请户部分判度支奏
    南宫六曹，皆有职分，各责官业，即事不因循。近者户部度支，多是诸军奏请，本司郎吏，束手间居。今後请祗令本行分判，委中书门下简择公干才器相当者转授。
    ○对罢役务农论象肉刑判
    得户部仪，请罢秦中百役，专务农计，其人可止。关东转漕长吏云：“兵满近郊，农人未复，恐不足支国用。”又甲与乙俱献书，甲请复象刑，云“行之已久，人必自化”，乙请复肉刑，云“三代旧法，所活甚多”，大理议俱不中。
    四徵不庭，钱谷是贵；百王所切，刑法其难。将哀挽粟之劳，同举赭衣之论，顾兹建议，惟彼献书。职劳不来，既有东人之叹，惟命难继，永瞻缇萦之感。岂擢发之未允，何次骨之攸闻？澶漫胃川，曾莫顾其千亩；刻深秦法，且不愧於多端？应缘兵未解鞍，衣迷祓衤，人犹拔剑，法异墨，计必平均，不应瘠鲁肥杞，令资禁止，何必噬肤刖足。况国家俭啬寡欲，好生恶死，永怀其祸，每捐无益之功，尚愧论兵，岂命有司之杀。职由是举，合量出入，德用不扰，当测浅深。减功┰劳，既令戎祀能纪；揆今酌古，必使宪章不坠。三辅长吏，不牵复於所司，千代宏纲，兼行之於圣日。
    ○追昔游集序
    追昔游，盖叹逝感时，发於凄恨而作也。或长句，或五言，或杂言，或歌或乐府、齐梁，不一其词，乃由牵思所属耳。起梁，归谏署，升翰苑，承恩遇，歌帝京风物，遭谗邪，播历荆楚，涉湘沅，逾岭峤荒陬，止高安，移九江，泛五湖，过锺陵，溯荆江，守滁阳，转寿春，改宾客，留洛阳，廉会稽，过梅里，遭谗者再，宾客为分务，归东周，擢川守，镇大梁，词有所怀，兴生於怨。故或隐显不常其方，冀知者於异时而已。开成戊午岁秋八月。
    ○寿州法华院石经堂记
    如来以万门万行，普示群生，随其性根，用假方便。水月观象，万泉俱鉴，识真如者，知非在水；慧灯传照，百千同朗，识佛智者，知灯在觉。是以如来开三乘谕，演菩提旨，传十二轮，度生死海。是经之要妙，诸佛之心印，卷舒万法，彰示凡圣，信解得入，入为真谛。无我无我，无为无为，无生无生，无灭无灭。诸佛如来，不以寂灭自乐，无生自处，故理生灭，以示群迷，入烦恼中，解众生缚，入有相中，示众生灭。是以诸佛如来，以一切众生烦恼苦海、无明罪垢为解脱方便，故经有火宅、穷子，以宏法谕。有众生，有烦恼，离烦恼即诸佛，有烦恼即众生。烦恼盖缠，不知明觉，如寐如病。佛为解寐疗病，众生昏业，不能解释，故如来广清净教，开是经典，用晓迷愚，以示方便。闻是经者，发菩提心，持是经者，入如来智，一礼一敬，皆资胜因。刻於贞厂，瞻仰常睹，表佛慈旨，无言现言，刊诸莲宫，永乘福慧。太和六年岁在壬子七月既望缺之二日书。
    ○四望亭记
    濠城之西北隅，爽耸四达，纵目周视，回环者可数百里而远。尽彼目力，四封不阅，尝为废墉，无所伫望。郡守彭城刘君字嗣之理郡之二载，步履所及，悦而创亭焉。丰约广袤，称其所便，栋士梯陛，依墉以成。崇不危，丽不侈，要以列宾筵，可以施管磬。云山左右，长淮萦带，下绕清濠，旁阚城邑，四封五通，皆可洞然。太和七年春二月，绅法铧东洛，路出於濠，始登斯亭，周目四瞩。美乎哉：台视和气，夏日居高明，秋以阅农功，冬以观肃成，盖君子布和求瘼之诚志，岂徒纵目於白雪，望云於黄鹤？庾楼夕月，岘首春风，盖一时之胜爽，无四者之眺临。斯亭之佳景，固难俦俪哉！淮柳初变，濠泉始清，山凝远岚，霞散馀绮。顾馀尝为玉堂词臣，笔砚犹在，请书亭表事，刻石记言。癸丑岁建卯月七日，赵郡李绅书。
    ○苏州画龙记
    自造父、刘累殁，豢氏不副，龙不复扰，隐去莫狎。往时见，史必书志。代以目识者寡之，故工得以诡乱形状，神其变化，彪炳五色，逾远真像。盖上飞於天，晦隔层云，下归於泉，深入无底，考之丹青，难以徵验。好事者张其画以示群目，观者或骇，疑得其状。长洲令厅北庑有画蛟龙六焉，元素异鳞，状殊质怪。骧首拖尾，似随风雷，乘栌薄楣，若轶云雨。燕省惧栖其上，蝼蚁罔缘其侧。目视光射，莹无流尘，伸盘逶迤，如护榱栋。每飞雨度牖，疏云殷空，鳞鲜耀阴，顾壁疑拔。志其侧曰：“僧繇弗兴之旧度模之。”不知何人也。二工图龙，天与幽思。今是壁指远异代，继之图法，无谢於二子，而名漏不传，询於耆人，亦绝传记。茂宰博陵崔君据始命馀述，举丹素实验，附邑书末简，庶乎後数百年，栋宇斯变，龙亡其像，而事刻编简，繇昭昭然。时贞元癸未岁秋七月记。
    ○龙宫寺碑
    会稽地滨沧海，西控长江，自大禹疏凿了溪，人方宅土，而南岩海迹，高下犹存，则司其水旱，洪为云雨，乃神龙之乡，为福之所。寺曰龙宫，龙剡之界灵芝乡嵊亭里，地形爽垲，林岭依抱。刹宇颓毁，积有年所，自创基，三徙而安此地，像仪消化，锺磬不扬，堵波已倾，法轮莫转，老释修真，持诫兹寺，护念常启，愿兴伽蓝，而负月屡迁，物力无及。贞元十八年，馀以进士客於江浙，时适天台，与修真会於剡之阳。师言：“老禅有念，今兹果矣。後当领镇此道，幸愿建龙宫，以资福履。”馀以为孟浪之词，笑而不答。师曰：“星岁有期，愚有冥告。”Н元和三年，馀罢金陵从事，河东薛公平招游镜中，师已卧病，而约言无易。太和癸丑岁，馀自法铧洛阳承诏，以检校左骑省廉察於兹。岁逾再纪，而修真已为异物，龙宫栋宇将尽。命告坟塔，因追昔言，遂以头陀僧会真部领工人，将以蒇事。馀以俸钱三百贯（阙二字）监军使毛公承泰亦施焉以月俸，俾从事僚吏，咸同胜因。闾里慕仁，风靡争施。子来之功力云集，清凉之莲宇郁兴，浃旬而垣墉四周，逾月而栋干连合。焕矣真界，昭乎化城，择静行僧居之，以总寺事。因具香馔，告诚法王，上以资我後无疆之祚，次以资神龙水府之福，以名寺之功力，为灵之显报。一雨之施，润洽必同，佛言龙王心力所致。七郡山泽，城邑万人，介福所安，翳我龙德。是用回此法力，永资泉宫，僧斋护念，常为仰答。馀固不敢以修真之言自伐，俾竭诚以为人，刻石记言，於寺之刹。铭曰：
    沧海之隅，会稽巨泽。惟禹功力，生人姓藉。土壤山岙，滨海之东。溟涨空阔，邈秘龙宫。贝阙难知，珠宫莫测。云雨交昏，深沉不隔。闻法必听，依佛必降。岂腾溟海，亦化长江。既资胜因，为龙景福。节宣风雨，以成播育。撞锺以告，三界必闻。惟尔龙室，昭昭不昏。我昔麻衣，有僧传言。斯人已亡，斯言不泯。敬报前志，以垂後功。建饰仪相，昭明有融。普利群生，罔资己力。琢磨记言，垂示无攵。
    ○墨诏持经大德神异碑铭
    贤动千佛，生於後世，法轮递转，应现随相，或国王大臣，宰官居士，降生有地，不以色相。故如来言：“以色见我，以音声求我，为行邪道。”不以金色瑞相，莲花化生，降胎示报，以潜灵圣。上人姓唐氏，生於邑之安吉。母梅氏，奇孕而梦协灵祥，在娠而不茹荤血。既生能言，不为戏弄。未龀之岁，思求佛乘，发念《法华》，三月通贯。传梵音於性禀，精护念於神契，经声一发，而顽鄙革心，昼集夜持，而七部圆满。音声从容，指顾闲雅，虽捷口利辩者，皆随慕念。及登戒之岁，僧仪首冠，西游长安，祥风达於函关，瑞相通於帝梦。上人以持经为国，指阙请见，肃宗皇帝召对禁中。上拱而叹曰：“昔梦吴僧，口念大乘，五光随发，音容宛若，协我嘉徵。”因赐名曰大光，以瑞唐姓。肃宗元年降诞之辰，会斋於定国寺，因赐上人墨诏，许以天下名寺持意往者住持，令内臣赵思温送於千佛寺持经道场。经四七日，而吴音清亮，常达圣听。上异其事，令高力士以宣谕焉。
    後居蓝田精舍，先期而寺僧梦天童来降，称曰：“大光经声，达於峰顶。”师既晏坐，自见神手从天而降，拊光之心。师乃忆先达抱玉大师，常志师言，令高法音，当有神辅。夕梦神僧乳见於心，命光口饮。自是功力显扬，神形不劳。寻山探幽，偶坠穷谷，龙泉莫测，沦溺其间，心灵了然，无所惑乱，因以本经多宝塔为诚，愿持十万遍，恍然出泉，若有神捧。後诏住资圣寺，大师以慈亲在吴，未答慈力，表乞归养，恩未许还。犹系烦恼之念，遂生无妄之疾，策蹇强力，将投於泉。驴伏不前，群乌拂顶，心既时觉，疾乃遂瘳。昔如来双鹊巢顶，而定慧坚明，大师群乌摩首，而烦疑解脱。乃以宝轴加饰，首戴《法华》，於千福寺行道，日夜候命。有诏许还，遂止乌程，崇修宝塔，日持《法华》偈，以成往愿焉。
    永泰元年，浙西廉察使韦元辅表大师为六郡别驾道场将念大首。大历癸丑岁，文忠公颜真卿领郡，馀先人主邑乌程。馀生未期岁，乳病暴作，不啼不览者七辰。师至，命乳母洗涤焚香，乃朗念《法华》，至《功德品》，遂起席而坐，拱而开目。师饮以杯水，遂命乳哺，疾乃随愈。大师视而笑曰：“汝何愿返之速乎？”因以法师易馀幼名。贞元中，馀甫弱冠，再游上。舟泊之次，大师伫於溪侧而笑，戏拊如儿童焉。馀为州将饮醉於馆，大师引宿於道场。夜分将醒，白光满室，朗然如昼。睹大师晏坐，妙音方阐，若开毫相。经音既息，光亦随敛。馀是年西迈，磁大师於法筵，抚馀顶曰：“尔得径山之言，我则无以为谕，行矣自爱。去留有时，空王教平等者护念。”大师於永贞元年十二月黑月既夕，示灭於法华寺之经院，兽号鸟坠，山林惊振，异香飘馥，三日不息。是日告刺史颜防善曰：“去矣人世，无牵梦泡。”
    大师熙和畅达，无入不得，随机见教，经行无阂，维摩诘之俦也。知机洞如，藏往察来，默而不显，晋宝公之伦也。经通梵界，瑞降天童，灵相神光，照融显见，昙上人之徒也。大哉明德，慈悲护世，通异相於王宫，示法轮之宝重，昏外识於黎庶，惧色相之迷妄。是以居若长桥，动如浮□，随鸥自亲，入兽不乱，一衲四十岁，无浣濯而居常香馥，一饭七十载，资禅悦而肤体温然。馀遭大师留驻於世，而不睹大师寂灭之日，年逾耳顺，昏寄尘劳，无法舸以济河，悲火宅之迷室。忝门徒者，追书梵宫，时予乌台旧僚天官郎敬君守郡吴兴，寄言刊石。铭曰：
    多宝如来，闻经诵塔。牟尼阐教，以宏正法。受持三世，以成贤劫。或降忉利，或生人天。金相不显，真如默传。明灯继焰，水月分圆。示抱全德，资於上贤。体实戒珠，心惟法镜。怀宝不迷，含光不竞。希夷要妙，法凝清净。发谕开蒙，藏机匿圣。瑞协皇梦，功致天童。声宣梵界，响达宸聪。降灵神手，捧溺龙宫。迹隐三昧，心符六通。金粟分身，普贤弛象。譬喻言辞，光明显相。仁滋一雨，功归无量。法性天高，慈门海旷。我昔婴儿，迷蒙疾痼。靡日沉魄，返年师驻。梵音耳听，神光目睹。白马先镳，迷津莫溯。鼓音已息，慈□不浮。宝树摧华，祥泉涸流。稠林丧斧，苦海沉舟。色相归空，法身无际。莫测往来，谁分显晦。三表阐仁，深乎晏谛。
    ☆张敦实
    敦实，宪宗朝为沂兖观察副使。时观察使王遂以惨刻临下，裨校王弁因众怒为乱，敦实及於难。
    ○积薪赋（以“後来者居上”为韵）
    积薪如之何，伐自中野；藏用如之何，俟夫爨者。当就燥而未及，固不材而见舍。我盈彼竭，在浸浸以增高；颠之倒之，信多多而益寡。来因高冈之上，徙殊曲突之下。知附势之足贪，兼微光而是假。原乎瞻彼林薄，爰发条枚。绸缪既束，负荷皆来。始交积以发地，俄重叠而如堆。顾遇何期，亦有含音之器；操持傥用，岂无束温之才？匪伐柯於林下，疑设燎於庭隈。入用虽惭於散木，待燃未怯於死灰。幸薰灼之可近，惟抡择之所裁。必能扬大君之光，资烹饪以调味；岂徒发太守之化，祈澍雨以禳灾。观其叠迹连墙，攒形内向。功成执热，化归炎上。催发生於庖人，废全模於梓匠曾不知从横长短之术，成结构高卑之状。犬牙交列，未失本枝之形；蝇翼巧成，犹蓄运斤之望。岂徒分强干弱枝之义，留错节盘根之馀。异抡材而晋用，似曾巢而夏居。幸爝火未熄，与兽炭焚如。无之实难，钻燧者於兹待乏；虽欲勿用，和羹者焉能舍诸？古人惩用贤之乖，喻积薪为偶。奚自我而争先，反忽焉而在後。念采掇之所在，顾高下而何有。倘坚贞之可求，庶有心而不朽。
    ☆费冠卿
    冠卿字子军，青阳人。元和二年进士。母丧庐墓，隐居九华少微峰。长庆三年，御史李仁修举孝节，召拜右拾遗，辞不受。
    ○九华山化成寺记
    九华山古号九子山，崛起大江之东，揖庐於西岸，俨削成於天外。旁临千馀里，高峰峻岭臣焉，连冈走陇子焉。自元气凝结，几万斯年，六朝建都，此为关辅。人视山而天长，山阅人而波逝，其间圣後贤臣，歌咏叠兴，言不及者，兹山屈焉。开元末有僧檀号张姓，自群舒至，为乡老胡彦请住，广度男女。时豪所嫉，长吏不明，焚其居而废之。
    时有僧地藏，则新罗王子金氏近属，项耸奇骨，躯长七尺，而力倍百夫。尝曰：“六籍寰中，三清术内，惟第一义，与方寸合。”落发涉海，舍舟而徒，睹兹山於□端，自千里而径进，披榛援ぱ，跨峰越壑，得谷中之地，面阳而宽平，其土黑壤，其泉滑甘，岩栖涧汲，以示高洁。曾遇毒螫，端坐无念，有美妇人，作礼奉药云：“小儿无知，愿出泉补过。”应视坐石，石间氵集[A16C]，时人谓九子神焉。素愿写四部经，遂下山至南陵，有俞荡等写献焉。自此归山，迹绝人里。
    逮至德初，有诸葛节等自麓登峰，山深无人，云日虽鲜，明居惟一，僧闭目石室，其旁折足鼎中，惟白土少米，烹而食之。群老投地号泣：“和尚苦行若此，某等深过。已出泉布买檀公旧地，敢冒死请大师从之。”近山之人，闻者四集，伐木筑室，焕乎禅居。有上首僧胜谕等同建台殿，便楠豫章，土地生焉，断而斫之，武夫琪琼，不求他山。肆其磨砻，开凿溪涧，尽成稻田，相水攸潴，为放生池。乃当殿设释迦文像，左右备饰，次立朱台，挂蒲牢於其中，立楼门以冠其寺。丹素交彩，层层倚空，岩恋队起於前面，松桧阵横於後岭，日月晦明以增其色，□霞聚散而变其状，松声猿啸，相与断续，都非人间也。建中初，张公严典是邦，仰师高风，施舍甚厚，因移旧额，奏寺焉。
    本州牧贤者到寺严师之敬，江西估客於云外见山，施帛若干匹，钱若千纟昏，焚香作礼，遥以祈师广德焉，况亲承善诱，感悟深哉。旁邑豪右，一瞻一礼，必献桑土。岂诸牧不合礼焉，富商大族轻其产哉？道德感也。本国闻之，相与渡海，其徒实众。师忧无粮，发石得土，其色青白，不参如面。夏则食兼土，冬则衣半火，无少长田采薪自给。中岁领一从者，居於南台，自缉麻衣，其重兼钧，堂中榻上，惟此而已。池边建台，厝四部经，终日焚香，独味深旨。时年九十九，贞元十年夏，忽召众告别，罔知攸适，但闻山鸣石陨，感动无情与？将灭，有尼侍者来，未及语，寺中扣锺，无声堕地。尼来入室，堂椽三坏。吾师其神欤？趺坐函中，经三周星，开将入塔，颜状亦如活时，舁动骨节若撼。《金锁经》云：“菩萨钩锁，百骸鸣矣。”基塔之地，发光如火，其圆光与？
    佛庙群材缔构，众力保护，施一金钱，报一重果，下为轮王，上登圣地。昔有护法良吏，洎施一僧、檀越等，具刻铭於石。士疾殁代不能立殊绩以济众，又不能破馀财崇胜因缘，啄腥膻，顾儿妇，生为人非，死为鬼责，悲哉！时元和癸巳岁，馀闲居山下，幼所闻见，谨而录之。孟秋十五日记。
    ☆王承宗
    承宗，成德军节度使赠司徒士真子也。士真卒，嗣领节度。吴元济反，承宗上书请宥，又遣盗杀宰相武元衡，数出兵掠邻鄙。诏削官爵。吴元济诛，承宗惧，求入侍。恩许自新，复官爵。元和十五年死，赠侍中。
    ○自陈表
    臣顷在苫庐，绵历时序，恭守朝旨，罔敢阙违。复奉诏书，令献州郡，迫以三军之势，不从孤臣之心。今天兵四临，王命久绝，白刃之下，难避国刑，殷忧之中，转积衅隙。中由卢从史首为乱阶，兴天下之兵，生海内之乱，既不忠於国，又不孝於家。当其闻父之丧，已变为臣之节，迫胁天使，渎紊朝经。而乃幸臣居丧，败臣求利，上敢欺於圣主，下不顾其死亲，矫情徒见於封章，邪妄素萌於胸臆。今构祸者已就擒获，抱冤者实冀辩明。况臣之一军，素守忠义，横被从史离间君臣，哀号辕门，痛隔中外。伏冀陛下以天地之德，容纳为心，宏好生之仁，许自新之路，顺阳和而布泽，因雷雨以覃恩，追念祖父之前劳，俯观臣子之来效，特开汤网，使乐尧年。
    ●卷六百九十五
    ☆崔植
    植字公修，宰相甫犹子，立为嗣。长庆初拜中书侍郎同中书门下平章事，罢为刑部尚书，旋授岳鄂观察使，迁岭南节度使，入拜户部尚书，出为华州刺史。太和三年卒，年五十八，赠尚书左仆射。
    ○请详定御史班位奏
    当台新除三院御史，授上日职事先後，去元和十二年御史台奏请应除御史职事，但据上日为先後，未上日不得计月数者。准其年九月七日敕，不逾一个月，不在此限，行立班次，即宜以敕内先後为定。臣伏以御史除官之时，据来处各有远近，若据一月便为惩创，恐乖旧例，殊未合宜。伏缘台司职事，各有定分，先後次第，不可逾越。若行立班次，既依敕令，公事先後，须系到日，则院长本职，翻然在下，制错乱，无所遵承，行之累年，转见其弊。伏请自今以後，三院御史职事行立，一切依敕文先後为定，以後赴职稽慢量道路远近，则台司别具名闻奏。须议惩责，岂止颠倒职事而已。
    ○对穆宗疏
    前代创业之君，多起自人间，知百姓疾苦，初承丕业，皆能励精思理。太宗文皇帝特禀上圣之恣，同符尧舜之道，是以贞观一朝，四海宁晏，有房元龄、杜如晦、魏徵、王之属为辅佐股肱，君明臣忠，事无不理，圣贤相遇，固宜如此。明皇守文继体，尝经天后朝艰危，开元初，得姚崇、宋，委之为政。此二人者，天生俊杰，动必推公，夙夜孜孜，致君於道。尝手写《尚书无逸》一篇，为图以献。明皇之内殿，出入观省，咸记在心，每叹古人至言，後代莫及，故任贤戒欲，心归冲漠。开元之末，因《无逸》罗朽坏，始以山水图代之。自後既无座右箴规，又信奸臣用事，天宝之世，稍倦於勤，王道於斯缺矣。建中初，德宗皇帝尝问先臣甫开元、天宝治乱之殊，先臣具陈本末。臣在童时，即闻其说，信知古人以韦弦作戒，其益宏多。陛下既虚心履道，亦望以《无逸》为元龟，则天下幸甚。
    ○论帝王宜俭疏
    良史非貌言。汉承秦侈纵之馀，海内凋窭，文帝从代来，知稼穑艰难，是以躬履俭约，为天下守财，景帝遵而不改，故家给户足。至武帝时，钱朽贯，谷红腐，乃能出师徵伐，威动四方。然侈靡不节，末年户口减半，税及舟车，人不聊生。乃下哀痛诏，封丞相为富民侯。然则帝王不可以不示俭於天下也。
    ☆李行修
    行修，长庆中官殿中侍御史左司员外郎。
    ○请诗学博士书
    元和三年六月一日，乡贡进士臣李行修谨昧死再惶恐再拜献书阙下：臣覆视汉初经籍，起口传壁匿，焕然明备，其所由者，修废官，立太学，朝夕讲贯，以究圣意，岁时程课，以严师道，使之然也。迨乎桓灵之世，遂使扶持元极，匡饬颓俗，专委裘以终大运，其儒术已试之明效欤。近学无专门，经无师授，以音定字，以疏释经，是能使生徒由之中才，不能使天下由之致理明矣。大率五经皆然，臣独以《诗》学上闻，趋所急也。伏惟陛下赦其愚瞽，垂恩听察。
    夫《诗》者，发人之蕴，故谓之风。手舞足蹈之音作，用之光祖宗，垂风声；劳歌怨诽之音作，用之察吏理，审教化。是以四海虽大，群生虽广，犹民人之和气，息乎踵，达乎颅，流乎手足，犹草木之丰泽，渐乎根，穷乎杪，被乎枝叶，上下无滞气，内外无遁情。如此则《诗》得其任，风得其性也。昔殷周相承，俱有圣治，道洽於下，下无怏心。王化盛，告成功於神明；德泽衰，反变化於礼素。其辞主文谲谏而不讦，其教温柔敦厚而不愚。仲尼接於其时，谓王者宜以陶冶风俗，臣下宜以洗濯疑谬，道济於下，吾若之何。乃采其《诗》，合三百五篇，善者全而用，不善者全而去，非如《春秋》诸经，或革或因，相错而成也。其若礼乐徵伐，天地阴阳有度，假於辞可见；喜怒哀乐，讥刺讽谕无方，非其志莫传。志士躬当治乱之时，气有惨舒之变，臻於极而後动，积於中而後形，故言之成文，歌之成声，有一不至，则非全矣。是以圣人以全动物，物莫能固，未施敬於人而人敬，未施哀於人而人哀，顽者以之开明，躁者以之舒静。
    道源於是绝而莫嗣，独有楚屈原，颇得诗人之风，介於子兰、靳尚之间，终以放死，故其道不竟。洎秦姗笑三代，燔烧经籍，世儒坑死，於是後学轧於相语，喑呃相授，以及汉兴，杂全经者七十年，师口说者四三辈。汉武笃好经术，立於学官，虽章句大修，而比兴未喻。时扬雄、司马相如，由是选Й观望，将迎忌讳，劝百讽一，推波助澜，文虽有馀，不足称也。然以本学浸盛，时因灾异，屡启直声，初或不究，终得其助。故自殷已降，有天下者莫长焉。厥後君臣道薄，《诗》道陵夷，蕴义感慨之士，至曰吾何从乎？上之追屈原不足以全性命，下之迹相如不足以匡过失。故居常则郁怏其胸襟，其齿牙。代莫通其源，臣伏思之，以为《诗》教未隆於时，风雅未洽於下，教未隆则士不劝，风未洽则言多缺，故闻者卒愕，而愠者多暗投而却也。
    自十圣绍业，盈二百载，经术益试，周旋百度，吏事反为缘饰，霸道无所舛驳。及陛下又登礼岩穴，发扬隐伏，宸心谠议，犹天地相宣，儒风昌言，与日月横骛，以辞让次徵伐而不暴，以诚明推教化而不浮。如此，则《诗》学何为郁然积於空虚不用之地乎？《书》残於古今，《论》失於齐鲁，汉有毛苌、郑康成，师道可观，逮圣朝刘迅者，说《诗》三千言，近代言《诗》者尚之。伏惟陛下诏公卿诸儒，讲其异同，综其指要，列四始之元本，穷六艺之粹精，不使讲以多物而无哗，蔽之一言而得，其言极者为师法，传经而行，其毛、郑不安者亦随而刊正，选立博士弟子员，如汉朝故事。然後命瞽史纳於聪明，命司成教之世子，是谓端本；由朝廷被於民里，由京师施之远方，是谓垂化；复采诗之官，以察风俗，是谓兼听；优登才之选，以励生徒，是谓兴古。四者既备，大化自流，则动天地，感鬼神，德豚鱼，甘堇荼，来异俗，怀鬼方，皆在一致，推而广之，神而化之不难矣。微臣不知时变，溺於师言，谨诣光顺门昧死以闻，伏待刑辟。
    ☆李元素
    元素，元和二年官御史大夫户部尚书。
    ○请禁以降诞日为节假奏
    元宗、肃宗降诞日，据太常博士王泾奏：“按《礼经》及历代典故，并无降诞日为节假之说。惟国朝开元十七年，左丞相源乾曜以八月五日是元宗降诞之辰，请以此日为千秋节，休假一日，群臣因献甘露万岁酎酒，士庶村社宴乐，由是天下以为常。乾元元年，太子太师韦见素以九月三日肃宗降诞之辰，又请以此日为天平地成节，休假一日。自後代宗、德宗、顺宗即位，虽未别节日，每至降诞日，天下亦皆休假。臣以为乾曜、见素等所奏以为节假者，盖当时臣子之心，喜君父圣寿无疆，以为荣庆。今园陵既修，升将华，谨寻《礼》意，不合更存休假之名。请付尚书省集百官与学官参议。”敕宜依者。臣等闻君子名之必可言，言之必可行，故可言不可行，君子不言。伏以元宗、肃宗、代宗、德宗、顺宗五圣威灵，在天已久，而当时庆诞犹存，正可言不可行之礼，请依王泾奏议并停。
    ☆张谂
    谂官主客员外郎。
    ○萧斋记
    萧字俱载舟还洛阳仁风里第，思所以尽其瞻玩藏之宜，谓箱椟临视不时，又有缄启动摇之变，遂建精室，陷列於垣，复本书之意，得遥睹之美。寂对虚牖，势若飞惊，虽烟露交飞，龙鸾萦动，轻旆翻扬，微云卷舒，不能状也。李君以至行雅操，著名当时，逃遥道枢，脱落荣利，识洞物表，神交古人，而风致之馀，特精楷隶。所得魏晋已降名书秘迹多矣，亦不越於尺素之间，未为殊情也。盖壁字奇踪，乃为希宝，意象所得，非常域也，故异而室之，文而志之。夫萧之为言也，切然而清，於文也，蔚然而整，宜乎铭壁，宜乎命斋。萧斋之名，与此字传矣。
    ☆韦宗卿
    宗卿，元和中官侍御史户部员外郎，出为益州刺史。
    ○隐山六峒记
    天作南北，星斗辨之，地分方夏，山川间之，其土殊，其镇异。故磅礴博厚，隐嶙郁{山律}，连冈走峰，千里一息，秦之山也；发地干霄，上为焦，攒空交映，积为崇岭，越之山也；桂林郡郛，千岩竞秀，世情贱目，俗态无心，故兹山接城郭之间，亿万斯年，石不能言，人未称焉。宝历纪元，给事中陇西李公以直谏匡主，图赞国政，时未及泰，人安得宁，公辞帝乡白云，为越岭时雨，六条布，百城震肃。人既安，年既丰，羽扇空摇，铃阁不引，盼群山而独往兴发，得绝境而素尚心来，兹山在焉，且谥为隐。若夫地因人传，山自人显，故有岩结太素，至说称傅，谷辟洪荒，及超号张，我得兹山，以隐名彰。
    尔其为状也，左扼郡城之固，右对招提之刹，前虚明而散祝融之火，後清Г而压元武之水，外孤峰而竞耸，中六洞而潜通，谅仁智之所乐，信灵仙之所宅。登山自西，举趾惟左，首至於南华峒。峒中水长十馀步，阔不可逾，深莫之测，澄为灵泉，播为阳江。水侧平坦，可坐数十人。自南华峒西转，五十步至夕阳峒。峒长数十丈，其旁有水，与峒终始。在水之东，高下有石，如砥如砺，十数人可憩。峒穷有大石，高可及，广不盈尺。凿穴而望，复使下寻，有潭东去，莫究深广。又北转而东，八十步至於石门。自石门又东北，五十步至北牖峒。峒虚潭幽，其水泼墨，中有巨鱼，可三四尺，镂鳞铲甲，朱鬣尾，人或见者，龙以敬之。潭之左右，怪石万状，如鸟斯飞，如虎斯蹲，如衣裳发笥，如龙蛇出奔，乳窦悬玉，石壁流云。潭之南有石室，深有便房，高有石窗，追琢不加，清莹可爱。又东南转一十步至朝阳峒。峒中有水，旁浸潭侧，长可数十步。三峒之水，周围相通，乱於池，入於江。水中有石，高可三尺，其色白，其容光，圆如薰笼，大如巨床，以其水浸於潭侧，故曰侧潭。
    寻侧潭之西数十步，上有潜洞，历险可至，窈窕深邃，羽人来暨。却上南壁，约六七丈，有双碧石盘，悬如半璧，容水数升。其上寻尺，有一白石盆，常有水升馀，酌之不竭，味甘如醴，色白疑乳，煎以病愈饮以颜驻。其侧可坐五六人，左右石壁，皆光滑密致，有如磨砻，不碍绵絮。却下从峒口北转，路绝越险，山屐不通，构梯架空，得至云户。户内博敞，容三十人，旁透虚明，洪纤可鉴。有贞石榻，勒为棋局，对以手谈。局之左右，可以偃仰，咏於斯，觞於斯，宾从徒侣，各有攸处。出云户下视，北牖蒙溪，如指诸掌。户外有二径，其一直上至山顶，山之最高处也，桂江属望，萦纡若带，越岭遐眺，点簇如黛，寸眸千里，周览一息，构亭其上，以俟登临。
    是岁孟秋月，庆云见於西方，自卯及酉，南北极望，万状竞变，五色相鲜。州吏请图以献之，公允而不阻。既而亭构，因目之为庆□亭。自亭却下，至南华峒口，又一径西去，十馀步至白雀峒。郡人有获白雀来献者，雪毛霜羽，觜红趾，且旌雀瑞，因志峒名。峒口狭隘，侧身稍通，摩脐夹耳，可以方之。渐下十馀步，其右有立石，望之如人。次有石室，光滑宽敞，人或偃息，可容数十。从此更下，有元潭，其深莫测。潭东西岩上有一石楼，高低可二三尺，自下而望，如妆点成。楼南有二石，相去才数尺，被服如人状，意若就楼而看者。元潭氵宏澄，水色如墨，见者神竦，方暑生寒。乃作阁道架潭，瞬息疾过，西南透於石穴中。石穴路右，复有乳垂，亦如朝阳峒者，视其周围，但微小耳，爱其光润，则或逾之。峒内有穴，通嘉莲峒。初嘉莲峒开，而未得其号，会有献同心莲者，遂纪事而名之。从峒北出六十步，西去有峒，其深不测；中路多白蝙蝠，飞舞在空；从东有穴，栈阁盘回，却透。元潭之北。有两穴，东穴透明，长可数丈，人不可过，莫能究之；西穴出於峒口，峒内平坦，石榻纵横，汤茗在兹，笙竽以间，有石琴荐，以抚弦，声越金玉。自峒西去，至夕阳，出西出，复人寰，六峒之能事毕矣。
    自诸水隐山下池，谥曰蒙泉。派合成流，水源有二。其一源自夕阳，注嘉莲，经白雀，历朝阳，旁浸北牖，出於南华，流积为池；其一源自蒙溪，溪源在北牖峒东北里馀，出於北山，自山南流，会於南华峒，水合而成池。池因山麓，不资人力，高深向背，缭绕萦回。五六里间，方舟荡漾，靡微风，镜清波，棹女唱，榜人歌，羽族载依，枭翔泳，鳞介是宅，鱼鳖佥喁，野女依丛，游丝转空，末风清，荷底水红，奠者取，饥者采，与人同利，恨斯池之不大也。
    招提之南，长松夹路，阴浓蔽日，韵响含秋。外有连理松，异本同干，内有偃盖松，低枝覆空，为寺之光华，作山之粉泽。松侧有竹，夤缘尽岸。策杖未穷，步履犹远。北牖峒口有田砥平，南北十馀步，东西称是，可以施栏槛，为载酒之场，可以构檐楹，为更衣之所。乃作水阁，立风廊，辟厨户，列便房，华而不逾，俭而不逼，面兹池以漾，对他山之青翠。丝竹竞艺，宾僚满觞，歌声遏□，舞影临水，取乐今日，乡心暂忘。客有中席而言曰：“夫时、景、赏、乐，四者难备，东西南北，百年不。既别而复会兹山，怅怀而未卜他日。请执笔纪大贤独得之胜，并立碣垂隐山六峒之由，匪曰为文，且示来者。”
    ☆萧籍
    籍，兰陵人。长庆中义武军行军司马，迁御史中丞，出为襄州刺史。
    ○祭权少监女
    维年月日，门生义武军节度使行军司马文林郎检校尚书户部员外郎骁骑尉赐紫金鱼袋萧籍，谨以清酌之奠，敬祭於前相国故山南西道节度使检校吏部尚书兼兴元尹御史大夫赠尚书左仆射之灵：伏惟明灵禀天地之和，为唐虞文武之臣，宜乎寿登期颐，福如崇山，安危所注意，致大君於三五之日。如何昊天，坏我梁木。承讣之日，绅失望，岂侨终蹇谢兴谣辍相之足云乎？信无等级以寄言也。呜呼哀哉！公昔在贞元，实司文衡，第甲者七十有二人。惟籍鲰生，名不闻於将命者，公以至公，俾居选中，数仞之墙，得门而入，荷此知己，与嵩华为轻。矧乎侍立班墀，常趋後尘，退食台庭，亟承嘉言。昔之少别，今成永诀，哭寝之恸，百身何赎。呜呼哀哉！伏以天子有命司戎使车，三请会葬，元侯不许。既不得见曳杖之日，又不得见如斧之封，思欲如赤为志，如赐筑室，邈乎其不可及已。身寄於燕赵之交，神驰於泾渭之表，瞻望遐路，心凄目眩，其可及乎？所可慰者，臧孙有後，载扬载显，期在兹日。以此忍哀，斋心遣使，傥神理之来顾，庶至诚之上达。呜呼哀哉！尚飨。
    ☆卢元辅
    元辅字子望，奸臣杞子。擢进士，特恩拜左拾遗，累官刑部侍郎，拜华州刺史潼关防御镇国军等使，入为兵部侍郎。太和三年卒，年五十六。
    ○胥山祠铭（并序）
    元和十年冬十月，朝散大夫使持节杭州诸军事杭州刺史上柱国卢元辅视事三岁，尘天子书，上畏群灵，下惭蒸，乃启忠祠，铭而序曰：维唐敷祀典於天下，废淫明，资父事君，罔有不举。寝庙既设，我命厥新。有周行人伍公字子胥，陪吴之职，得死直言。国人求忠者之尸，祷水星之舍，将瞰鸱革，遂临浙江。千五百年，庙貌不改。汉史迁曰胥山，今云青山者缪也。吁！善父为孝，《记》曰“父仇不与共戴天”；谏君为忠，《经》曰“诸侯有谏臣不失国。”当访於宋郑，绝楚出疆，在平为未宦臣，在奢为既壮子，坎Б仗节，乞师於吴，军鼓丁宁，五战至郢。先哲王建邦启土，著以话言：“戴後惟人，人虐惟後。”成汤用为大义，孔子立为大经，子胥修为大仇，骚人赋为大怨，咸令在上，慢恶不生。则前戈鞭墓，非倒行为；後戈走昭，非逆施也。夫差既王，宰受赂，二十年内，越祀又颠，太伯庙血将干，阖闾剑光且失。公朝则宴焉，入则谏焉。孰谓矢毒，孰谓刀寒。虽言屡出口，而车甲已困于齐矣，蟹稻已夺于岁矣。属镂之赐，竟及其身，鸱夷盛尸，投於水滨。愤悱鼓怒，配涛作神，其神迄今，一日再至。来也海鸱群飞，阳侯夹从。声远而近，声近而远，奋於吴，怫於越，夕於楚乃退。於是仲秋阙望，杭人以旗鼓迓之，如吕梁丈人。为灵戈威矛，潋浪百重，渚塞不先，跳樯揭舷。再饭之间，绝其音声，荡漭千里，洪波砥平。有滑有盾，有咸有腥，遥实乎下庭；山海梯航，鸡林扶桑，交臂於卯阶。金狄在户，雷鼓顺堂，魏樽汉豆，六代笙簧。可谓奉天爵之馨香，获人神之盛礼。佐皇震怒，驱叱大邪，万里永清，人观叶（一作斗）气。铭曰：
    武王钺纣，子胥鞭平。为人为父，十死一生。矫矫伍员，执弓挟矢。仗其宝剑，以谒吴子。稽首楚罪，皆中纣理。蒸报子妻，歼Θ直士。赫赫王闾，实听奇谟。锡之金鼓，以号以诛。黄旗大举，右广皆朱。戮墓非赭，瞻昭乃乌。後王嗣立，执书以泣。颠越言润，宰谗辑。步光欲飞，姑苏待执。吾则切谏，抉眼不入。投於河上，自统波涛。昼夜两至，《怀沙》类《骚》。洗涤南北，簸荡东西。夷蛮卉服，罔敢不来。虽非命祀，不让渎齐。帝帝王王代代，明明表我忠哉。
    ☆刘肃
    肃，元和中历江都县、浔阳县主簿。
    ○大唐新语序
    自庖羲画卦，文字聿兴，立记注之司，以存警诫之法。《传》称“左史记言”，《尚书》是也；“右史记事”，《春秋》是也。洎唐虞氏作，木火递兴，虽戢干戈，质文或异，而九邱八索，祖述莫殊。宣文删落其繁芜，丘明捃拾其疑阙，马迁创变古体，班氏遂业前书。编集既多，省览为殆，则拟虞卿、陆贾之作，袁宏、荀氏之录，虽为小学，抑亦可观。迩来记注，不乏于代矣。圣唐御宇，载几二百，声明文物，至化玄风，卓尔于百王，辉映於前古。肃不揆庸浅，辄为纂述。备书微婉，恐贻床屋之尤；全采风谣，惧招流俗之说。今起自国初，迄於大历，事关政教，言涉文词，道可师模，志将存古，勒成十三卷，题云《大唐新语》，聊以宣之开卷，岂敢传诸奇人。时元和丁亥岁，有事於圜丘之月序，登仕郎守江州浔阳县主簿刘肃撰。
    ○大唐新语後总论
    史册之兴，其业尚兵。苍蝥结绳之政，伯阳主藏室之书，晋之董狐，楚之倚相，皆简牍椎轮也。仲尼因鲁史成文，著为《春秋》，尊君卑臣，去邪归正，用夷礼者无贵贱，名不达於王者无贤愚，不由君命者无大小，人邪行正弃其人，人正国邪弃其国，此《春秋》大旨也。故《志》曰：“仲尼成《春秋》而乱臣贼子惧。”又曰：“拨乱世反诸正，莫近《春秋》。”《春秋》凭义以制法，垂文以行教，非徒皆以日系月，编年叙事而已。後之作者，无力病诸。司马迁意在博文，综核疏略，後六经而先黄老，贱处士而宠奸雄；班固序废兴，则褒时而蔑祖德，述政教，则左理本而右典刑。此迁固之所蔽也。然迁直而事备，固文赡而事详，若用其所长，盖其所短，则升堂而入室矣。范煜绌公才而采私论，舍典实而饰浮言；陈寿意不逮文，容身远害，既乖直笔，空紊旧章。自兹以降，渐已陵替也。国家革隋之弊，文笔聿修，贞观、开元，述作为盛，盖光於前代矣。自微言既绝，异端斯起，庄周以仁义为刍狗，申韩以礼乐为赘疣，徒有著述之名，无裨政教之阙，圣人遗训，几乎息矣。昔荀爽纪汉事可为鉴戒者，以为《汉语》，今之所记，庶嗣前修。不尚奇正之谋，重文德也；不褒纵横之画，贱狙诈也；刊淫靡之词，归正也；损术数之略，抑末也。理国者以人为本，当厚生以顺天；立身者以学为先，必因文而辅教。纤微之善，罔不备书。百代之後，知斯言之可复也。
    ☆寇同
    同，宝历时乡贡进士。
    ○奉义郎试洋王府长史濮阳吴府君墓志铭（并序）
    府君讳达，字建儒，濮阳人也。其先与周同姓。文王封太伯於吴，至武王始大其邑。春秋之後，与为盟主。及越灭吴，子孙奔散，或居齐鲁间，因为郡之籍氏焉。祖伟，皇任虔州虔化县丞；父瑛冕，皇任禺州别驾。题舆贰邑，克著公清，积庆所锺，实繁胤嗣。别驾娶锺氏而生四子，府君即其长也。弱不好弄，长而能贤，清白自持，有南朝隐之之操，雄谋独运，得东汉汉公之风。历阶奉义郎，累试洋王府长史，始著籍於豫章。晚徙家於京国，优游坟典，怡性林泉，脱弃轩盖之荣，趣玩琴尊之乐，虽二疏之辞荣，四皓之让禄，媲之长史，今古何殊？不幸以大和四年夏六月有六日，遘疾终於胜业里之私第，春秋六十七。以其年十月廿日辛酉，葬於京兆府万年县洪固乡北韦村。呜呼！梁木斯坏，哲人其萎，青乌占窀穸之期，期白鹤为吊丧之客。夫人扶风郡万氏，闺门肃穆，无惭班氏之贤，四德不亏，岂谢谢姑之德，先以宝历无年十月廿一日，捐馆於前里第，及今克遵，礼也。夫人实生二男一女，长曰仲端，次曰仲，并幼而敏慧，有文武干材，或亲卫於丹墀，或缮经於白武，追隙光之莫及，痛风树之不停。以其《礼经》有制，空垂志行之文，金石靡刊，孰纪陵谷之变。铭曰：
    吴氏之先，周室配天。封伯东南，世多其贤。春秋之後，国始大焉。代著仁德，府君嗣旃。清慎廉退，吾无间然。秩试王府，道优林泉。积善何昧，逝於中华。洪固高原，南抱樊川。佳城郁郁，宿草芊芊。鸾凤兹，龟兆叶吉。夜月松风，万古斯毕。
    ☆裴简永
    简永，宝历时官琼王府长史。
  </div>
  <div class="pagination">
   <a href="全唐文_page410.html">
    上一页
   </a>
   <span>
    ...
   </span>
   <a href="全唐文_page406.html">
    406
   </a>
   <a href="全唐文_page407.html">
    407
   </a>
   <a href="全唐文_page408.html">
    408
   </a>
   <a href="全唐文_page409.html">
    409
   </a>
   <a href="全唐文_page410.html">
    410
   </a>
   <span class="current-page">
    411
   </span>
   <a href="全唐文_page412.html">
    412
   </a>
   <a href="全唐文_page413.html">
    413
   </a>
   <a href="全唐文_page414.html">
    414
   </a>
   <a href="全唐文_page415.html">
    415
   </a>
   <a href="全唐文_page416.html">
    416
   </a>
   <span>
    ...
   </span>
   <a href="全唐文_page412.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
