<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 125 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 125 页/共 129 页</h1>
    <div class="content">







　　五百家播芳大全文粹巻一百六
　　钦定四库全书
　　五百家播芳大全文粹巻一百七
　　宋　魏齐贤
　　叶　芬同辑
　　序
　　易传序　　　　　　　　　　程正叔
　　易变易也随时变易以从道也其为书也广大悉僃将以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以传言后学诵言而忘味自秦而下盖无传矣予生千载之后悼斯文之湮没将俾后人沿流而求源此传之所以作也易有圣人之道四焉以言者尚其词以动者尚其变以制器者尚其象以卜筮者尚其占吉凶消长之理进退存亡之道僃于辞推辞考卦可以知变象与占在其中矣君子居则观其象而玩其词动则观其变而玩其占得于辞不达其意者有矣未有不得其辞而能通其意者也至防者理也至著者象也体用一源显防无间观防通以行其典礼则辞无所不僃故善学者求言必自近易于近者非知言者也予所传者辞也由辞以得其意则在乎人焉有宋元符二年己夘正月庚申伊川程頥序
　　经世纪年序　　　　　　　　张敬夫
　　太史迁作十二国世表始纪甲子起于成周共和庚申之嵗庚申而上则莫纪焉厯世寖逺其事杂见于诸书靡适折衷则亦传疑而已本朝嘉祐中康节邵先生雍出于河南竆往知来精极于数作皇极经世书上稽唐尧受命甲辰之元为编年谱如云外丙仲壬之祀康节以数推之乃合于尚书成汤既没太甲元年之说成汤之后盖实传孙孟子所记特以太丁未立而卒方是时外丙生二年仲壬生四年耳又正武王伐商之年盖武王嗣位十一年矣故书序称十有一年矣而复称十有三年字之误也是类皆自史迁以来传习之缪一旦使学者晓然得其真万世不可改者也某不自揆辄因先王之厯考自尧甲辰至皇上乾道改元之嵗凡三千五百二十有二年列为六国命之曰经世纪年以便观览间有鄙见则因而明之其大节目有六盖孟子为尧舜三年之防毕舜禹避尧舜之子而天下归之然后践天子位此乃奉天命之大防其可闇而弗章故于甲申书服尧舜之防乙酉践位之实丙戌书元载格于文祖自乙酉至丁巳是践位三十有三载也则书荐禹于天与尚书命禹之词合自丁巳至癸巳是荐禹十有七载也与孟子之说合于是受命之际书法亦然然后而书称舜在位五十载陟方乃死则是史官自尧崩之明年通数之耳夏后相二十有八载寒浞杀相明年少康始生于有仍氏凡四十年而后祀夏配天不失旧物寒浞岂可使间有夏之统故缺此四十载独书少康出处而纪元载于复国之嵗以见少康四十年经营宗祀絶而复续足以为万代中兴之冠冕于新莽之簒缺其年亦所以表光武之中兴也汉吕太后称制既不得系年而所立少帝乃他人子又安得承统故复缺此数年独书曰吕太后临朝称制亦范太史祖禹系嗣圣纪年之意也汉献之末曹丕虽称帝而昭烈以正义立于蜀不改汉号则汉统乌得为絶故献帝之后即昭烈年号书曰蜀汉逮后主亡国而始系位凡此皆节目之大者妄意明防扶正不自知其愚也其他如夏以上称载商称祀周始称年皆考之书可见而周书洪范独称祀者是武王不欲箕子尚存商厯箕子之志也由魏以降南北分裂如元魏北齐后周皆夷狄也故统独系于江南五代迭揉则都中原者不得不系之嗟乎世有今古太极一而已矣太极立则通万古于一息会中国为一人虽自尧而上六阏逢无纪然上圣惟微之心盖未尝不周流该徧亘乎无竆而贯于一也是以春秋书元以着其妙用成位乎其中者也大君明斯义则首出庶物天地交泰裁成辅相之妙矣为人臣而明斯义则有以成身而佐其主矣若夫易春秋之用不明则经世之防不几于息乎乾道三年正月甲子谨序
　　洙泗言仁序　　　　　　　　张敬夫
　　昔者夫子讲道洙泗示人以求仁之方盖仁者天地之心天地之心而存乎人所谓仁也人惟蔽于有己而不能以推失其所以为人之道故学必贵于求仁也自孟子没寥寥千有余载间论语一书家蔵人诵而真知其指归者何人哉至本朝伊洛二程子始得其传其论仁亦异乎秦汉以下诸儒之説矣学者所当尽心也某读程氏之书其间教门人取圣贤言仁处类聚以观而体认之因裒鲁论所载疏程子之说于下而推以己见题曰洙泗言仁与同志者共讲焉嗟乎仁虽难言然圣人教人求仁具有本末譬如饮食乃能知味故先其难而后其获所以为仁而难莫难于克己也学者要当立志尚友讲论问辨于其所谓难者勉而勿舍及其乆也私欲浸消天理益明则其所造将有不可胜竆者若不惟躬行实践之务而懐蕲获之心起速成之意徒欲以聪明揣度于语言求解则失其传为愈甚矣故愚愿与同志者共讲之庶几不迷其大方焉
　　语觧序　　　　　　　　　　张敬夫
　　学者学乎孔子者也论语之书孔子之言行莫详焉所当终身尽心者宜莫先乎此也圣人之道至矣而其所以教人者大畧亦可暏焉盖自始学则教之以为弟为子之职其品章条贯不过于声气容色之间洒扫应对进退之事此虽为人事之始然所谓天道之至赜者初亦不外乎是圣人无隠乎耳也故自始学则有致知力行之地而极其终则有非思勉之所能及者亦贵于行着习察尽其道而已矣孔子曰道之不行也我知之矣知者过之愚者不及也道之不明也我知之矣贤者过之不肖者不及也秦汉以来学者失其传其间虽有志于力行而其知不明擿埴索涂莫适所依以卒背于中庸本朝河南君子始以竆理居敬之方开示学者使之有所循求以入尧舜之道于是道学之传复明于千载之下然近嵗以来学者又失其旨曰吾惟求其所谓知而已而于躬行则忽焉故其所知特出于臆度之见而无以有诸其躬识者盖忧之此特未知致知力行互相发之故也孔子曰学而不思则防思而不学则殆厯考圣贤之意盖欲使学者于此二端兼致其力始则据其所知而行之行之力则知愈进知之深则行愈达是知常在先而行未尝不随之也知有精粗必由粗以及精行有始终必自始以及终内外交正本末不遗条理如此而后可以言无弊然则声气容色之间洒扫应对进退之事乃致知力行之原也其可舍是而他求乎顾某何足以与明斯道辄因河南余论推以己见辑论语説为同志者切磋之资而又以此序冠于篇首焉
　　孟子讲义序　　　　　　　　张敬夫
　　学者潜心孔孟必得其门而入余以为莫先于义利之辨盖圣学无所为而然也无所为而然者命之所以不己性之所以不偏而教之所以无竆也自非卓然先审夫义利霄壤之判审思力行不舍昼夜其能真有得乎盖自未尝省察者言之终日之间鲜不为利矣非特名位货利之慕而后为利也此其流之甚著者也凡处君臣父子夫妇以至朋友郷党之间起居话言之间意之所向一渉于狥已自私是皆利也其事虽善而内交要誉恶其声之念或萌于中是亦利而已矣方胸次营营胶扰不暇善端遏塞人伪日滋而欲迩圣贤之门墙以求自得岂非却行以望及前人乎纵使谈高説妙不过茫臆度譬犹无根之木无本之水其何益乎诸君果有意乎则请朝夕起居事事而察之觉吾有利之之意则愿深思所以消弭之方学然后知不足平时未觉吾利欲之多也慨然有志于义利之辨将自求过不暇矣由是而体认则良心发见岂不可识乎涵濡之久其趣将益深而所进不可量矣孔子曰古之学者为己今之学者为人为人者无适而非利为己者无适而非义曰利虽在己之事亦为人也曰义则施之人者皆为己也为己者无所为而然者也嗟夫义利之説大矣岂特学者之所当务为国家者而不明乎是则足以召乱衅而起祸原王者之所以建立邦本垂裕无疆以义故也而伯者所以防溺人心流毒后世以利故也孟子生于变乱之世发挥天理遏止人欲深切着明拨乱反正之大纲也其防辞奥义僃载七篇之书如某者虽曰服膺而学力未充何足以窥万一试以所见与诸君共讲之愿毋忽深思焉
　　汉舆地图序　　　　　　　　吕伯恭
　　舆地之有图古也自成周大司徒掌天下土地之图以周知广轮之数而职方氏之图复加详焉迨汉灭秦萧何先收其图书始具知天下阨塞户口多少之差然则尚矣武帝元狩六年将立三子为王御史大夫奏舆地图请所立国名乃开齐燕广陵之名舆地图之名至是始见史迁之所载可考也光武皇帝之狥河北邓禹杖防而从之説以大防有天下不足定之语其后帝登城楼披舆地图指示禹曰天下郡国如是今始乃得一子前言天下不足定何也禹复申其説盖光武志在天下当神州赤县未入经畧之际其君臣更相激厉如此故能兼制六合司空之所掌无寸地尺土不归于封域按图分封并建诸子以为藩屏呜呼盛哉用敢防绎其意而为之序曰自古合天下于一者必先拨乱之心为主志之所向可以排山岳倒江海开金石一念之烈无能御之者光武之在河北岖崎于封豕长蛇之间瞠目裂眦更相雄长积甲成山积血成川积气成云积声成雷九流混淆三纲反易虽十家之市无寜居者则光武何所恃哉亦恃其拨乱之志而已光武之志以皇天全付所覆于我有汉今乃分幅裂沦于盗贼此子孙之责也责之所在虽有登天之难不敢辞虽有暴虎之厄不敢避虽蹈水火之危不敢囘奋然直前以偿吾祖宗之所负必使吾祖宗之旧物咸复其初然后吾责始塞焉此志一立故虽处一郡之地而示天下之广慷慨奋飞气干云霄拨乱之志盖肇于此矣方其志之未立则一郡至小而群贼之地奚啻十倍吾众至少而群贼之兵奚啻十倍恢复之功犹捕风系影若不可期者及既有其志则规模先定机谋先立兆之于前而必之于后若青若齐若蜀若楚若越皆吾志中之一物也若盆子若王昌若嚚述若步若豊皆吾志中之臣仆也彼方缮塞置戍而不知吾已破之于堂上彼方峩冠被衮而不知吾已缚之于胸中是以论光武克复郡县之迹则有难易焉有先后焉若夫光武恢复之志则一披舆图而三万里之幅员皆入于灵府岂尝得一邑而始思得一州得一州而始思得一郡大矣哉光武之志也斯其所以祀汉配天下不失旧物欤厥后建武二十二年匈奴又薁日逐王比遣使奉匈奴地图二十四年比欵五原塞愿为藩蔽乃立之为南单于俾预藩臣之例是知光武有一天下之志非特舆地图之所纪皆为臣妾而匈奴地图之所纪亦为臣妾焉则志也者其拨乱济世之枢极与故述之以告来者
　　博古图序
　　观物者必于其会缾水知天下之氷堂下之隂知日月之行理则同然然未若广川大陆会三光五岳之气明辟晦轇轕降升一揽而尽隂阳舒惨之变也堙垒沉鼎頺跌仆碣布濩于莽苍之濵余欵坠刻流落人间财以贿几案娱賔客而止耳自欧阳文忠公始合而辑之和者踵武靖康之后皆有録无书吾友昭武李丙仲南父讲肄论述之余采撷裒积越二十年而天下闻碑名迹举集其门肇夏后氏竟五季着録千巻百世之消息盈虚敛然具见于缃帙之上愈逺愈简愈简愈真天摹神画不落斵雕太古之遗风可挹也文虽日缛体虽日备而浑灏之气实行乎其中三代之损益可知也下此则广者狭者淳者漓者肆者扬者有万不同盖莫不与时偕也虽其搴羣絶軰号为独出一时反复观之要亦不能出也书在六艺为末于其萃聚则有大者焉物之会其可观也哉予尝有幽忧之病胸次偪侧往从仲南父引巻徐展鼒鼎之润篆籀之光映发左右爽然神解窃意古人不必亲相与言者殆如是固未易以玩物訾之也其他如正厯纪定世系刋疆域之误砭官制之舛存容典之旧裨凡将之缺尚非一条在取之者如何耳至于聚散之相寻也珍怪之无涯也晤赏之不可遂而极也心思之不可囿而滞也仲南父则既知之矣
　　春秋讲义序
　　学欲切而思欲近吾夫子作春秋盖以深切自命而传经者亦谓拨乱世反之正莫近春秋君子将用力于切近之地置是经其何从者某尝读是经矣降隠讫哀阅君十二其褒者既往之功也其贬者既往之罪也其国其爵其氏其名皆既往之陈迹也终日厯数古人之臧否而我无与焉不识所谓切近者果何等语意者夫子之褒贬借古而警今耶生同世居同里荣悴休戚尚有旁观平睨漠然而不见者况用赏罚于冢中枯骨若今人何圣人之作经殆不如是也然则春秋所谓切近者岂无所在耶通古人为一时合彼已为一体前如后应彼动此随然后我吾夫子之笔削本非为他人设苟尚有丝髪之敝判然以为二物矣经非疏我而我则疏经盍内讼我之未近不当妄疑经之逺也其始学者也切近用力之地何足以知之敬因诸君问津焉
　　戊午谠论序　　　　　　　　朱晦翁
　　君臣父子之大伦天之经地之义而所谓民彛也故臣之于君子之于父生则敬养之没则哀送之所以致其忠孝之诚者无所不用其极而非虚加之也以为不如是则无以尽乎吾心云尔然则其有君父不幸而罹于横逆之故则夫为臣子者所以痛愤怨疾而求为之必报其仇者其志岂有竆哉故记礼者曰君父之仇不与共戴天寝苫枕干不与共天下也而为之説者曰复讐者可尽五世则又以明夫虽不当其臣子之身而苟未及五世之外则犹在乎必报之域也虽然此特庶民之事耳若夫有天下者承万世无疆之统则亦有万世必报之仇非若庶民五世则自高祖以至孙亲尽服穷而遂已也国家靖康之祸二帝北狩而不还臣子之所痛愤怨疾虽万世而必报其讐者盖有在矣太上皇帝受命中兴誓雪父兄之辱虽其间亦或为奸谋之所前郤而圣志益坚至于绍兴之初贤才并用纲纪复张诸将之兵屡以防告恢复之势盖已什八九成矣金人于是始露和亲之议以沮吾计而宰相秦桧归自朔廷力主其事当此之时人伦尚明人心尚正天下之人无贤愚无贵贱交口合词以为不可独士大夫之顽钝嗜利无耻者軰起而和之清议不容诟詈唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑主听然后所谓和议者翕然以定而不可破自是以来二十余年国家忘仇敌之寇而懐晏安之乐桧亦因是借外权以专宠利窃主柄以遂奸谋而向者冒犯清议希意迎合之人无不夤縁骤至通显或乃踵桧用事而君臣父子之大伦天之经地之义所谓民彛者不复闻于缙绅之间矣士大夫狃于积衰之俗徒见当时国家无事而桧与其徒皆享成功无后患顾以忘讐忍辱为事理之当然主议者慕为桧游谈者慕为徒一雄唱百雌和之癸未之议发言盈廷其曰金世讐不可和者尚书张公阐左史胡公铨而止耳自余盖亦有谓不可和者而其所以为説不出乎利害之间又其余则虽平时之贤士大夫慨然有六千里为讐人役之叹者一旦进而立乎庙堂之上顾乃惘然如醉如幻而忘其畴昔之言厥或告之则曰此处士之大言耳呜呼秦桧之罪所以上通于天万死而不足以赎者正以其始则唱邪谋以误国终则挟敌势以要君使人伦不明人心不正而末流之弊遗君后亲至于如此之极也夫惟三纲不立是以众志无所统系而上之人亦无所慿借以为安斯乃有识之士所为长虑却顾而凛然以寒心者而説者犹曰姑以众论之从违而卜事理之可否则今日士大夫是和者之多盖不下前日非和者之众也独安得以前日之不可而害今日之可哉呜呼是亦未知前日人伦之明而今日之不明前日人心之正而今日之不正也且若必以人之众寡为胜负则夫所谓士大夫是和之多者又孰若六军万姓之为多耶今六军万姓之言则是二公之言而已盖君臣父子之大伦天之经地之义而所谓民彛者其于世也有明晦其在人也无存亡是以虽当頽壊废弛之余邪议四起无复忌惮而亦不能斩伐销铄使之无也奈何不听于此顾反决得失于前日所谓顽钝嗜利无耻者之余谋此已坠之三纲所以未能复振已隳之万事所以未能复理而上之人终亦未能有所慿借以成安彊之势也今南北再懽外无事迂愚左见所谓万世必报之仇者固已无所复发其口矣窃伏田间不胜愤叹因读魏元履所叙次戊午谠议为之慨然流涕盖伤其祸殃自此始也懐不能已姑论其始终梗防如此以发明元履所为叙次之意并以致草野孤臣毕义愿忠之诚谋国者倘有取焉则犹足以禆庙谋之万一而非区区所敢望也乾道改元六月戊戌新安朱某序
　　詹事王公梅溪集【代刘共父作】　　　　朱晦翁
　　知人之难尧舜以为病而孔子亦有听言观行之戒然以予观之此特为小人设耳若皆君子则何难知之有哉盖天地之间有自然之理凡阳必刚刚必明明则易知凡隂必柔柔必暗暗则难测故圣人作易遂以阳为君子隂为小人其所以通幽明之故类万物之情者虽百世不能易也予尝窃推易説以观天下之人凡其光明正大疏畅洞达如青天白日如高山大川如雷霆之为威而雨露之为泽如龙虎之为猛而麟凤之为祥磊磊落落无纎芥可疑者必君子也而其依阿淟涊囘互隠伏紏结如蛇蚓鎻细如虮虱如鬼蜮狐蛊如盗贼诅祝闪倐狡狯不可方物者必小人也君子小人之极既定于内则其形于外者虽言谈举止之防无不发见而况于事业文章之际尤所谓粲然者彼小人者虽曰难知而亦岂得而逃哉于是又尝求之古人以騐其説则于汉得丞相诸葛忠武侯于唐得工部杜先生尚书顔文忠公侍郎韩文公于本朝得故叅知政事范文正公此五君子其所遭不同所立亦异然求其心则皆所谓光明正大疎畅洞达磊磊落落而不可揜者也其见于功业文章下至字画之防盖可以望之而得其为人求之今人则如太子詹事王公龄其亦庶几乎此者矣公始以诸生对防庭中一日数万言被遇太上皇帝亲擢以冠多士遂取其言施行之及佐诸侯入册府事今上皇帝于初潜又皆以忠言直节有所禆补上亦雅敬信之登极之初即召以为侍御史纳用其言公知上意以必复土疆必雪讐耻为己任其所言者莫非脩徳行政任贤讨军之实而于分别邪正之际尤致意焉寻以邉兵失律廷议不咸上疏自劾除吏部侍郎不拜去为数郡布上恩恤民隠早夜孜孜如饥渴嗜欲之切于已去之日民思之如父母其处闺门居乡党则又亲亲敬故隆信义务敦朴虽家人孺子亦皆蔼然有忠厚亷逊之风平居无所嗜好顾喜为诗浑厚质直恳恻条畅如其为人不为浮靡之文论事取极己意然其规模宏濶骨骼开张出入变化俊伟神速世之尽力于文字者往往反不能及其他片言半简虽或出于脱口肆笔之余亦无不以仁义忠孝为归而皆出于肺腑之诚然非有所勉强慕效而为之也盖其所禀于天者纯乎阳徳刚明之气是以其心光明正大疎畅洞达无有隠蔽而见于事业文章者一皆如此海内有志之士闻其名诵其言观其行而得其心无不敛衽心服至于小人虽以一时趋向之殊或敢巧为谤诋然其极口不过以为迂濶近名不切时务至其大节之伟然者则不能有以毫髪防污也然则公于五君子者迹虽未必同而心实似之故自其布衣时尝和韩诗数十百篇守番及防则又适在葛杜顔范之遗墟皆尝新其祠宇以致其歆慕之意盖亦毎自比焉呜呼公之必为君子盖不待孔孟尧舜而知之矣予昔官中秘直西省皆得与公为僚辱公知顾甚厚及来守建康则公殁几十年而其子闻诗适官府下相与道旧感慨戱欷一日出公遗文三十二巻属予序之予盖三复焉而拊巻太息也公之行事今某官莫侯子齐既状之而故端明殿学士汪公圣锡取以志其墓矣故予因不复着独论其心如此列于篇端以告天下之士使有所谓光明正大疎畅洞达者言之凛凛初未尝随死而亡也以是胜私起懦而相与师慕其万一在朝廷则以犯顔纳谏为忠仕州县则以勤事爱民为职内外交脩不遗余力使君徳日跻于上民生日遂于下国歩安强隠然有恢复之势则公虽云亡而其精爽之可畏者为无憾于九原矣呜呼其亦可悲也夫闻诗亦好学有立能守其家云年月日建安刘珙序
　　石曼卿诗集序　　　　　　　石守道
　　诗之作与人生偕者也函愉乐悲鬱之气必舒于言能者材之传于律故其流行无穷可以播而交鬼神也古之有天下者欲知风教之感气俗之变必立官司采掇而监听之由是张弛其务以足其所思乃能享世长乆弊乱无由而生厥后官废诗不传在上者不复知民之所向故政化颠沛治道忘矣诗之于时盖亦大物于文字尤为古尚但作者才致鄙廹不扬不入其域耳国朝祥符中民风豫泰而操笔之士率以藻丽为胜惟曼卿与穆叅军伯长自任以古道作之文必经实不放于世而曼卿之诗又时震奇秀发盖能取古之所未至托讽物象之表警时鼓众未尝徒设虽能文者累数百年不能卒其义独以劲语蟠泊防而终于篇而复气横去意举飘出章句之外学者不可寻其屏阈而彷佛之其诗之豪者与曼卿资宇轩豁遇亊辄咏前后所为不可计其逸忘而存者才三百余篇古律不与分为二册一日觞予酒作而谓予曰子贤于文而又知诗能为我叙诗乎予应曰诺遂有作欲使观者知诗之原故卒于用而已矣
　　送龚鼎臣序　　　　　　　　石守道
　　山阳龚辅之学为古文问文之旨鲁人石介对曰夫与天地生者性也与性生者诚也与诚生者识也性厚则诚明矣诚明则识粹矣识粹则其文与以正矣然则文本诸识矣圣人不思而得识之至也贤人思之而至识之几也诗易书礼春秋而爲中动而爲法思之而至也至者至于中也至于法也至于中至于法则至于孔子也至于孔子而爲极焉其不至焉者识杂之也甚者爲杨墨爲老庄爲申韩爲鬼物识杂之爲害也如此辅之将学为文厚乃性明乃诚粹乃识确乎不可移严乎不可哗也直乎不可屈也一焉于圣人而妖惑邪乱之气无隙而入焉于斯文也其庶几矣然道知之不爲难守之为难守之不为难行之爲难行之不为难乆之为难夫知之守之行之乆之不为难笃之为难知之不笃不能守也守之不笃不能行也好之不笃不能乆也乆之不笃不能行也行之不笃不能乆也乆之不笃不能终也守之以诚而持之以笃惟辅之勉矣辅之且往仕于孟州因以为离别之赠云
　　送方希则序
　　防庄以绅笏为柴栅班伯以声名为缰鎻夫轩裳辉华人之所甚欲彼岂恶之耶盖将有激云尔是以君子轻去就随巻舒富贵不可诱故其气浩然勇过乎贲育毁誉不以屑其量恬然不见于喜愠能及是者达人之节而大家之方乎希则茂才入官三举进士不利命乎数奇时不见用宜其夷然拂衣师心自往推否泰于消息轻寄物之去来渊乎其大雅之君子而防类于昔贤者乎余自来上郡寓谒舍化衣京尘穿履金门再见春矣防天子方向儒学招徕俊良开贤科命郷学而四方之杰赍贡函诸公举者十百千数余虽后进晚出而掎裳摩跌攘臂以游其间交者固已多矣晚方得君倾盖道途一笑相乐形忘乎外心照乎内虽濠梁之游不若是也未几君召试中台以枉于有司夺席见罢缙绅议者咸伤寃之君方澹乎冲襟竟于使人不能窥也后数日赍装具舟泛然东下以余辱交者索言以为赠夫恢识宇以见乎逺穷倚伏以至于命此非可为浅见寡闻者道也希则达人尔可一言之昔公孙尝退归郷人再推射防遂第一更生书十年每闻报罢而终为汉名臣以希则之资材识业而沉宜欝堙者岂非天将张之而固翕之耶不然何邅囘而若此也夫良工晚成者器之大后发先生者骥之良异日垂光虹霓濯髪云汉使诸儒后生企仰而不暇此固希则褚囊中所畜尔岂假余详言之哉觞行酒半者坐皆欲去操觚率然词不逮意同年景山钦之识之亦赋诗以为别则祖离道旧之情僃之矣此不复云
　　送寥倚归衡山序　　　　　欧阳永叔
　　元气之融结为山川山川之秀丽称衡湘其蒸为云电其生为杞梓人居其间得之为俊杰秀才生于衡山之阳而秀丽之精英者得之尤多故其文则云霓其材则杞梓始于郷进士举于有司不中遂游公卿间所至无不虚舘设席争以礼下之今永兴太原公雅识沉正器君尤深初其镇秦川也请君与俱行遂移函闗以览秦都则西方士君子得以承望乎风采矣凡居秦几嵗而东将过京师以归予尝以上计吏客都中识君于交逵辱之以友益当君之西也获饯于国门及夫斯来又相见于洛道语故旧数日乃行夫山川固能产异物而不能畜之者诚有利其用者尔今君之行也余疑夫不能乆畜于衡山之阿也
　　胡宗元诗集序　　　　　　　黄鲁直
　　士有抱青云之器而陆沉林臯之下与麋鹿同羣与草木共尽独托于无用之空言以为千载不朽之计谓其怨耶则其言仁义之泽也谓其不怨耶则又伤己不见其人然则其言不怨之怨也夫寒暑相推草木与荣衰焉庆荣而吊衰其鸣皆若有谓虫是也不得其平则声若雷霆涧水是也寂寞无声以宫商考之则动而中律金石丝竹是也维金石丝竹之声国风雅颂之言似之涧水之声楚人之言似之至于虫之声则末世诗人之言似之今夫诗人之玩于词以文物为工终日不休若舞世之不知者以待世之知者然而其喜也无所于逄其怨也无所于伐能春能秋能雨能旸发于心之工伎而好其音造物者不能加焉故余无以命之而寄于候虫焉清江胡宗元自结髪迄于白首未尝废书其胸次所蔵未肯下一世之士也前莫挽后莫推是以穷于丘壑然以其老于翰墨故后生晚出无不读书而好文其卒也子弟门人次其诗为若干巻宗元之子遵道尝与予为僚故持其诗来求序于篇首观宗元之诗好贤而乐善安土而俟时寡怨之言也可以追次其平生见其少长不倦忠信之士也至于遇变而出奇因难而见巧则又似予所论诗人之态也其兴托高逺则附于国风其忿世疾邪则附于楚词后之观宗元诗者亦以是求之故书而归之胡氏
　　送杨循义序　　　　　　　　陈莹中
　　太虚无形寂然不动而天地氤氲之气循环升降屈伸聚散未尝休己人之于道知氤氲之不异而不已则义发于仁可胜御哉知鬼神之情状与天地相似而不违其惟大人乎湛乎其止也浩乎其动也其止也顺其动也徤所以立行乎天地之中者谓之易所以立人之道也谓之仁谓之义实一而名二体混而才三莫不有乾坤之义焉义之为义其大如是大则无外也而告子外之其名之异昧其实之同而仁之与义间不合矣禹稷顔囘一竆一达其仁同其地异易地以观之则时措之宜所以为同也乌乎同哉各行吾敬同乎宜而已矣一竆一达存乎命措而皆宜存乎义命义合一存乎理存理之学致曲不贰洞明俱炤习焉而察之行之而未宜也则徙焉而已不徙则不精不精则不足以致用循而集之当以其序将以精义而吝不知徙则滞于有方之地终以不化而已矣故曰义仁之动也流于义者于仁或伤仁体之常也过于仁者于义或害然则义或伤仁仁或害义是皆固而不化者之病勿吝而徙焉斯得药矣聚有妄之毒杂君臣之品而反攻无妄非瞑之药其何以止膏肓乎可药而吝可止而进何如其义譬如累土为山习之孜孜不息虽百仞之崇可指日而成然其所孜孜而为者是仁义之山乎非仁义之山乎功亏一篑所宜戒也然有孜孜乎彼未成一篑而宜止者如曰我功垂成曷可亏乎力防之终之以不倦止乎遂非之地而其进益鋭盖必进至于无可奈何而后己习坎之坎不舍昼夜盈科而后进其进岂如是哉丘陵学山不至于山止乎自画之分尔习坎之坎不舍昼夜以必进为贤以不改为是以无可奈何为终流防之伤甚至于告子之祸曽不若丘陵之弗进博奕而不已者也是故进吾之善而不善自止见彼不善而其善将进阖辟无二理进止无殊习天下亹亹而不竆夫子循循而不倦其教也而已矣舜之徒孜孜焉跖之徒亦孜孜焉其进同其为异为跖而垂成者能徙而适舜则述循循之义将受之乎拒之乎观太虚循环之义存文王在帝之仁习中庸时措之宜曰损曰益曰益曰损方止方进方进方止无适也无莫也比义而已焉不在养吾浩然之气乎必有事焉勿忘勿助非急辞之所能致也在瞬养息存而已矣某以仁义之説溺于诐陷固而不化者为日已多防横渠先生直攻其弊则诐陷内伤愈乆愈固而自还之路终茅塞矣弃书积于垂成覆新陷于平地既逺且复黙懐暮觉之愧可胜叹哉随义闻善于庭渊源深逺其于动静光明之道缨冠闭户之宜闻之乆而肄之熟矣今执谦养晦下问不能岂克己之学当如是乎顔何人哉晞之则是某方畏仰不暇其何以益高明乎聊颂先觉余编之颂述而赞之以致老愧欣慕之心















　　五百家播芳大全文粹巻一百七
　　钦定四库全书
　　五百家播芳大全文粹巻一百八
　　宋　魏齐贤
　　叶　芬同辑
　　碑
　　君子乡
　　夫民之善恶系君之教化其来乆矣尧舜之民比户可封化而为善也桀纣之民比屋可诛化而为恶也影响之騐固亦昭然自粹徳云亡浇风日浸礼义氷消奸邪曼滋忠谠之人囚声锁气谗毁之士鼓舌张赜周防文武之风鲁有定哀之乱摩肩触目例自俭民君子之人存乎名号而已卫康叔之后也遗风故典坦然未沉志士仁人徃徃而在蘧瑗庄故其侪也虽君臣离道父子争国不至殒坠贤人之力邪故其语曰卫多君子降及后世以为郷也礼义尤新淳和未散蕴徳抱义蓄道戴仁牧防樵儿绰有夷齐之行婴儿耆老咸遵邹鲁之风祥麟在郊威鳯来朝防沙影絶猿鹤音交我郷之鸟兽也荆棘不生兰茞争荣寒竹挺操清松褭声我郷之草木也罾缴不设罝罘不陈麛卵遂性飞走全身鳏寡惸独怙怙忻忻所以见我郷之仁威仪容止惇惇济济执让中规尊卑有齿君君臣臣父父子子所以知我郷之礼唯礼与行君子之仁也是知反道败徳贼残仁者不可以入于我乡矣然周室既危卫邦亦乱盖仲尼居之故羣贤聚之卫之多名自兹而得亦犹水石有珠玉辉媚生焉呜呼举世乱烝民奸众皆无之我独存之以为郷民旌其善也善则善矣未能尽矣岂若我后之徳一家六合至德广被美化大行君子之风布于八表又岂独于一郷哉某防师君子之行长经君子之郷复念乱世则鲜彼一时也此理则众此一时也颂我皇泽谨述铭云
　　黯惨穹民离国空何子能孝何臣敢忠败壊至徳隳颓古风未见君子忧心忡忡周室艰危卫邦未衰拯祸扶乱扬英集奇社稷之臣邦家之基既见君子我心则夷周社既荒道及徳亡岂弟君子止于一郷我道既昌礼昭乐彰乐只君子遍于八方世之昏乱贤人则鲜逺害全身耕山钓岸世之文理贤人众起抱义戴仁盈衢塞里夫何此郷独称君子
　　夀域碑　　　　　　　　　　王元之
　　古圣人之营夀域也非土木非版筑不金乎城不汤乎池昼无键而开夜无柝而击东西不吾戎夷南北不吾蛮地五岳其雉堞四溟其沟隍天其离合我其扄鐍春秋启闭我其门户入是域也幼者虽虽壮者怡怡老者熈熈悉无中絶咸跻上夀故谓之夀域焉得非道为土木徳为版筑仁乎城义乎池慈乎雉堞爱乎沟隍恭乎扄鐍俭乎门户使风雨不能毁矢石不能攻高低侔老氏之台广衺法华胥之国崇崇焉屹屹焉信善建而不防者也洎霸道其昌皇风不竞则必丽法令为风雨以毁之兴赋役为矢石以攻之夀域之基忽焉委地于戱域之壊也若民命何于是贱谷帛贵金玉盗贼蜂起攘夺角张刑巢蔽空宪网络路夀域之民有以法而死者
　　【阙】　　　　　　　　　　　开拓疆场肆攻侵伐
　　锋镝雪莹卒乘鳞差鲸【阙】　　　　　蚕食张【阙】夀域之民有以兵而死者隂阳舛错气悖乱【阙】　　　凄烟蒸雾瘴兴瘥作疹发疠成妖夀域之民有以夭而死者毒螫孔炽猛鸷暴兴山防搏人水虫射影海跃蛟螭陆走蚖蝮夀域之民有以横而死者由是王者患民之无夀也举引年之典行养老之风乞言于东序展礼于西庠又谓老者非帛不暖于是乎锡之以缯防非肉不饱于是乎锡之以肴胾非车不安于是乎锡之以几杖斯亦得其末而失其本矣殊不知民之夀夭系君之政教其有影响尔其或捐金于山沉珠于泉禁不急之务弃难得之货君徳尚俭人心反淳则无法死者矣干羽舞堦戈矛倒载蔵不祥之器崇止敌之基我国无外斯民不争则无兵死者矣爕理律厯端正节举授时之典兴除害之利六气斯顺兆人克寜则无夭死者矣贡金于逺方铸鼎于中夏示不若之物免逄防之患彼怪斯露厥人用康则无横死者矣夫如是则域不筑而自成人不忧而自夀也今我后道徳慈爱行之于上法兵夭横絶之于下游巍巍乎荡荡乎夀域复成于今世矣某亦夀域中之一民耳知我帝力得无述焉碑者悲也悲域之中废也颂域之再兴也其辞曰
　　古之域筑道树徳民欲夭兮安得后之域基奸址贼民欲夀兮不获我圣人兮复于古昔
　　陵母碑
　　凡言古之贤母者鲜不以孟子之亲陶公之母为首称尔咸谓其断机勤学截髪迎賔之最也嘻二母之贤率不过勉文学干禄位奋身丰家扬名立言而已其有効忠贞之节挺刚烈之风金坚赤心芥视死命杀身于乱世致子于明朝者陵母之谓乎昔秦之兴其猛如虎鼓吻张赜七国皆惧及秦之亡其骇如鹿走野奔原羣凶竞逐爰有刘项干戈勃兴四溟波涌八极云腾乾坤为之动荡岳渎为之分崩黔首无主惶惶兢兢大寳之尊知归于何所矣尚愿天辅有徳民怀有仁既殛之以暴秦终授之于炎汉初离豊泗【阙】
　　函果闗项而授【阙】
　　项氏于【阙】　有战攻之意复【阙】
　　为仇敌之邦然而沛初【阙】
　　自用故楚失之以范増汉得之以王陵彼折
　　羽翼我全股肱项氏计屈驱陵母以招之母谓汉取以徳知其必克项取以力知其弗获对使仗剑气雄词真义血沃地忠魂贯空寜忍爱以割慈不弃同而即异陵以之而絶望汉以之而得贤卒使陵忠而事君荣分万户煌煌焉名冠于汉史赫赫焉功高于汉庭与夫断机截髪者何其辽哉论者曰周有十乱文母在焉陵母之功其次矣余谓不然且文母也子有西伯之封臣有九人之助来周之王取受之昏如反掌矣又胡难哉陵匹夫也母老姥也识汉之圣明嫉项之强暴对阵前之効死俾没后之成名岂伊区区文母得任耶式昭盛业遂述铭曰
　　母之衣冠乃妇人兮母之刚烈如忠臣兮虽有爱子不为亲兮伏剑而死不惜身兮母之容兮乃老姥兮母之量兮识明主兮抗对项氏曽无怖兮伏剑而死甘为虏兮妇人之服衣以衾兮有忠有烈男子之心兮男子之服冠兮盖兮惟佞惟邪妇人之态兮吁嗟奸臣无节防兮
　　铭
　　克斋铭　　　　　　　　　　张敬夫
　　夫子告顔子以克己复礼为仁扬子云曰胜己之私之谓克子云盖未知所以为克者故其言廹切而不近广汉张某曰夫子所以告顔子乃终之之事学者必卓然有见而后可以用力于克也清江陈择之燕居之斋曰克敢衍其义而为之铭惟人之生父干母坤允受其中天命则存血气之萌物欲斯诱日削月朘意鲜能久越其云为匪我之自营营四驰扰扰万事圣有谟训克己是宜其克伊何本乎致知其致伊何格物是期动静以察晨夕以思良知固有匪縁事物卓然独见我心皎日物格知致万理可竆请事克己日新其功莫险于人欲我其平之莫危于人心我其安之我视我听勿蔽勿流我言我动是出是由涵濡泳游不竞不絿允蹈彛则靡息厥脩逮夫既克曰人而天悠乆无疆匪然而然为仁之功于斯其至我稽古人其惟顔氏于穆圣学具有始终循循不舍与天同功请先致知以事克己仁逺乎哉勉旃吾子
　　艮斋铭　　　　　　　　　　张敬夫
　　艮斋建安魏元履燕居之室也在易艮为止止其所也其尝考大学始终之序以知止为始得其所止为终而知止则有道矣易与大学其义一也敬为之铭物之感人其端无竆人为物诱欲动乎中不能反躬殆灭天理圣昭厥猷在知所止天心粹然道义俱全是曰至善万化之原人所固有曷自违之求之有道夫何逺而四端之着我则察之岂惟虑思躬以达之工深力到大体可明匪由外铄如春发生知既至矣必由其知造次克念战兢自持事物虽众各循其则其则匪他吾性之徳动静以时光明笃实艮止之妙于斯为得任重道逺时不我留嗟我同志勉哉勿休繄我小子惧勿克力咨尔同志以起以掖
　　敬斋铭　　　　　　　　　　张敬夫
　　乾道四年建安刘公自枢密庭出镇豫章辟室于听事之侧朝夕燕处扁曰敬斋广汉张某闻而叹曰公之志逺矣夫敬者宅心之要而圣学之渊源也敢为之铭以广公意铭曰天生斯人良心则存圣愚曷异敬肆是分事有万变统乎君心一颓其纲冺焉丝棼自昔先民脩已以敬克持其心顺保常性敬匪有加惟主乎是履薄临深不昧厥理事至理形其应若响而实卓然不与俱徃动静不违体用无忒惟敬之功协乎天徳嗟尔君子敬之敬之用力之乆其惟自知勿惮其艰而或怠遑亦勿廹切而以不常毋忽事物必精吾思察其所发以防于防忿欲之萌则杜其源有过斯改见善则迁是则天命不遏于躬鱼跃鸢飞仁在其中于焉有得学则不竆知至而至知终而终嗟尔君子勉哉敬止成己成物匪曰二致任重道逺其端伊迩毫厘有差缪则千里惟建安公自力古义我作铭诗以谂同志
　　主一斋铭　　　　　　　　　张敬夫
　　成都范文叔以主一名其斋予嘉其志为铭以勉之人之心一何危纷百虑走千岐惟君子克自持正衣冠摄威仪澹以整俨若思主于一复何之事物来审其几应以专匪可移理在我寜彼随积之乆昭厥防静不偏动靡违嗟勉哉自迩卑惟勿替日在兹
　　防斋铭　　　　　　　　　　张敬夫
　　番阳余端防请予铭防斋至于再三予未有以言也他日因有感于果行育徳之义乃为之辞曰乾坤既画八卦是生八卦相乘万象以明下坎上艮其卦曰防其防伊何源泉在中泉之始萌其行未逹虽则未达而理孰遏君子体之于以果行黾勉躬行动畏天命泉之始萌其势则止止乃日澄源源遏已君子体之于以育徳笃敬不渝静保天则惟养于中大本攸立惟敏于外达道攸饬内外交脩相湏以成乆而有常则能日新我铭防斋敢越斯义惟言之难实以自厉凢百君子有观于斯毋忽乎近尚其懋之
　　敦复斋铭　　　　　　　　　张敬夫
　　复卦之义以初爻为重于画为阳于义为善于人盖君子之道也二比于初故为休复四应于初故为独复而三之频复而厉则以其非比非应开其迁善而危其屡失也上之迷复而凶则以其处极而最逺往而不返也观诸此可以见初爻为重矣然则五之敦复奈何五体顺而居中以中自考者也故为敦笃于复夫能敦笃于复宜曰吉曰亨矣而独曰无悔奈何旡悔者戒词也以其柔而逺于阳故为之戒词谓如是乃无悔也南徐陈希顔旧名其斋曰敦复嵗壬辰与予相遇于长沙属予铭予知希顔有取于儆戒之意也为之铭曰惟圣作易研防极深惟卦有复于昭天心六爻之义各随所乘其在于五敦复是明其敦如何笃志允蹈顺保其中而以自考我观爻义厥有戒词君子体之敬戒是资人欲易萌天理难存毫厘之间消长所分凢百君子奈何不敬祗于夙宵以若天命惟积惟乆匪俟乎外敢曰无悔庶几寡悔
　　厉斋铭　　　　　　　　　　吕伯恭
　　叅政周公名陈亮同甫之室曰中陈子事斯语而知其难更榜以厉厉也者所用力而择乎中也其友吕某为之铭曰泝流之舟挽之犹迟下坂之车柅之犹驰木火金水燥湿不齐有习有积有居有移亦既用力蕲适厥宜凢此数者盖隂乘之潜有所赘黙有所亏是过不及察之甚防凛乎其严岌乎其危匪曰设戒理则如斯不将不迎不留不处敬而无失大中之矩
　　恕斋铭　　　　　　　　　　吕伯恭
　　实理难精实徳难居实责难受实病难除实知其难于人则寛惟实惟寛惟恕之端天地变化草木蕃芜赜厥实然可求其故陈子作斋侑坐有勒匪尚其通亦尚其塞
</div>
    <div class="pagination">
<a href="五百家播芳大全文粹_page124.html">上一页</a><span>...</span><a href="五百家播芳大全文粹_page120.html">120</a><a href="五百家播芳大全文粹_page121.html">121</a><a href="五百家播芳大全文粹_page122.html">122</a><a href="五百家播芳大全文粹_page123.html">123</a><a href="五百家播芳大全文粹_page124.html">124</a><span class="current-page">125</span><a href="五百家播芳大全文粹_page126.html">126</a><a href="五百家播芳大全文粹_page127.html">127</a><a href="五百家播芳大全文粹_page128.html">128</a><a href="五百家播芳大全文粹_page129.html">129</a><a href="五百家播芳大全文粹_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
