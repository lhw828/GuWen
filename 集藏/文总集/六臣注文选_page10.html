<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 10 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 10 页/共 33 页
  </h1>
  <div class="content">
   殷仲文【善曰檀道鸾晋阳秋曰殷仲文陈郡人也为骠骑行参军以桓之姊夫僣立为长史帝反正出为东阳太守愈益愤怒后照镜不见其面数日而祸及姑熟桓所出大筑府第于此国南故曰南州其界九井山仲文从于此游故作是诗叙其进退危惧之情也铣同善注】
　　四运虽鳞次理化各有准【善曰庄子黄帝曰阴阳四时运行各得其序李尤辟雍赋曰攅罗鳞次字书曰准平也　向曰四运四时也准平也言四时其运行若鱼鳞之相次其物理变化亦各均平若一也】独有清秋日能使高兴尽【善曰潘安仁有秋兴赋郑周礼注曰兴者托事于物也　翰曰清秋感人兴喻之情可尽于此】景气多明逺风物自凄紧【善曰紧犹实也言欲成也济曰凄寒紧急也】爽籁惊【善本作警】幽律哀壑叩虚牝【善曰言风之疾也激爽籁而起其幽律冲哀壑而叩其虚牝也尔雅曰爽差也箫管非一故言爽焉庄子南郭子綦谓子游曰汝闻地籁子游曰地籁则众窍是已郭象曰人籁箫也夫箫管参差宫商异律故有长短高下万殊之声郑礼记注曰惊起也孔安国论语注曰叩击也大戴礼曰丘陵为牡谿谷为牝　良曰爽清也籁风激物之声也惊起也清风激于幽深之处起其音律牝亦谿谷也风入其中成其哀也】岁寒无早秀浮荣甘夙陨【善曰尔雅曰不荣而实谓之秀贾逵国语注曰浮轻也　铣曰言岁既寒草木无复秀者仲文言我无实乃浮荣之人自甘早陨坠也】何以标贞脆薄言寄松菌【善曰松贞菌脆也松菌殊质故贞脆异性也毛诗曰薄言采之毛苌曰薄辞也论语子曰岁寒然后知松柏之后凋庄子曰朝菌不知晦朔　向曰言已贞正其犹松柏而性危脆同于朝菌谓被桓所制忧惧至斯】哲匠感萧晨【五臣作辰】肃此尘外轸【善曰匠谓桓也萧晨言秋晨也言秋晨萧瑟邓析子曰圣人逍遥一世之间宰匠万物之形广雅曰感伤也郑礼记注曰肃戒也庄子曰孔子彷徨尘垢之外逍遥无为之业郭象曰所谓尘垢之外非伏于山林而已郑考工记注曰轸舆后横木也言轸所以明车也　翰曰哲智也匠谓善宰万物者谓桓也萧辰谓秋风萧瑟之辰言感此时进驾于高山出于尘外也肃犹清也轸车也】广筵散泛爱逸爵纡胜引【善曰论语子曰泛爱众而亲仁説文曰纡屈也胜引胜友也引犹进也良友所以进已故通呼曰胜引济曰泛谓大设宴席泛博爱士逸爵犹飞杯也邀屈妙胜之人相引而饮】伊余乐好仁惑祛吝亦泯【善曰左氏传曰族穆子曰请立起也与田苏游而曰好仁杜预曰苏晋贤人也苏言韩起好仁也范后汉书黄叔度传陈蕃周举常相谓曰时月之间不见黄生则鄙吝之萌复存乎心薛君韩诗章句曰祛去也尔雅曰泯尽也　良曰伊惟也余仲文自称也言乐桓好仁之怀使我疑惑鄙吝祛除泯絶也】猥首阿衡朝将贻匈奴哂【善曰阿衡喻也言已以凡猥妄首朝端匈奴闻之理将见哂也许慎淮南子注猥犹凡也尚书曰惟嗣王不恵于阿衡孔安国曰阿倚也衡平也汉书曰车千秋以一言寤意旬月取宰相后汉使至匈奴单于问曰闻汉新拜丞相何用得之使者曰上书言事故单于曰苟如是汉置丞相非用贤也妄一男子上书即得之矣尔雅曰贻遗也马融论语注曰哂笑也　铣曰言我猥以不才之身为冠首于阿衡之朝恐匈奴闻之而笑我矣此仲文自谦而美桓也为大司马以比伊尹为阿衡也】
　　游西池【五言】
　　谢叔源【善曰臧荣绪晋书云谢混字叔源少有美誉善属文为尚书左仆射以党刘毅被诛西池丹阳西也混思与友朋相与为乐也向同善注】
　　悟彼蟋蟀唱信此劳者歌【善曰声类曰悟心解也毛诗曰蟋蟀在堂岁聿云暮今我不乐日月其除韩诗曰伐木废朋友之道缺劳者歌其事诗人伐木自苦其事故以为文　翰曰皆思友之诗也】有来岂不疾良游常蹉【五臣本无此二句　善曰陆云岁暮赋曰年有来而弃子时无算而非我刘桢黎阳山赋曰良游未厌白日潜晖楚辞曰骥垂两耳中坂蹉】逍遥越城肆愿言屡经过回阡被陵阙高台晀飞霞【善曰説文曰越度也郑礼记注曰肆市中陈物处也毛诗曰愿言思子阮籍咏怀诗曰赵李相经过广雅曰被加也言加大阜而通城阙也铣曰阡道也陵山陵阙城阙也】恵风荡繁囿白云屯曽阿【善曰边譲章华台赋】
　　【曰恵风春施广雅曰屯聚也　向曰恵风谓春风施恵万物也荡动也繁囿谓园囿繁茂也屯聚曾重也阿大陵也】景鸣禽集水木湛清华【善曰苍颉篇曰湛水不流也　翰曰景昊日斜也湛澄华丽也】褰裳顺兰沚徙倚引芳柯【善曰毛诗曰褰裳涉溱郑曰掲衣度溱水也潘岳河阳诗曰归鴈映兰诗沚与洔同楚辞曰步徙倚而遥思　济曰兰沚水渚有兰也芳柯兰枝也徙倚时行也】美人愆岁月迟暮独如何【善曰楚辞曰惟草木之零落兮恐美人之迟暮王逸曰迟晩也愆谓过期也　良曰美人谓友人也愆过也言友人迟晩不至我将如之何】无为牵所思南荣戒其多【善曰庄子庚桑楚谓南荣趎曰全汝形抱汝生无使汝思虑营营趎处朱切铣曰谓相思不已自诫之词余注同】
　　泛湖归出楼中翫月【五言　善曰灵运山居赋注曰大小巫湖　向曰楼即所居之楼】谢恵连
　　日落泛澄瀛星罗游轻桡【音饶　善曰楚辞曰倚沼畦瀛兮遥望王逸曰楚人名池泽中曰瀛羽猎赋曰涣若天星之罗楚辞曰荃桡兮兰旌王逸曰桡小楫也　翰曰泽中曰瀛星罗谓夜也桡楫也】憩榭面曲汜临流对回潮【善曰毛苌诗传曰憩息也尔雅曰决出复入为汜韩诗外传阿谷之女曰阿谷之豫隠曲之汜　济曰憩息也台上有木曰榭水决复入曰汜回潮潮落之名】辍策共骈筵并坐相招要哀鸿鸣沙渚悲猨响山椒【善曰李轨法言注曰骈并也汉武帝李夫人赋曰释予马于山椒孟康曰山椒山陵名广雅曰土高四堕曰椒丘铣曰山椒山顶也】亭亭映江月浏浏【音留五臣作防防】山谷飚【音标善曰亭亭】
　　【迥貌王逸楚辞注曰浏风疾貌寡妇赋曰风浏浏而夙兴　向曰亭亭月明貌防防风声飚风也】斐斐气幕【五臣作幂】岫露盈条【善曰斐斐轻貌垂貌翰曰斐斐山气貌幂覆也岫山峰也露光盈满也条细枝】近瞩祛幽蕴逺视荡諠嚣【善曰李竒汉书注曰祛开散也王逸楚辞注曰蕴积也郑礼记注曰闻諠嚻则人意动作　铣曰瞩望祛除幽静蕴积荡洗諠聒嚻气也】晤言不知罢从夕至清朝【善曰毛诗曰彼美淑姬可与晤言郑曰晤对也悟与晤同古字通　向曰晤对也】
　　从游京口北固应诏【五言　善曰水经注曰京口丹徒之西乡也又曰京城西
　　北有别岭入江三面临水高数十丈号曰北固】
　　谢灵运【济曰京口江口北固山名灵运从宋高祖上此山楼望江而应制也凡和天子曰应诏】
　　玉玺戒诚信黄屋示崇高【善曰言圣人佩玉玺所以儆戒诚信居黄屋所以显示崇高邓析子曰为之符玺以信之蔡邕独断曰玺印也信也古者尊卑共之秦以来天子独以印称玺又独以玉也汉书曰纪信乗王车黄屋左纛　良曰玉玺谓天子传国玺此者戒人诚信使敬于上黄屋谓人君以黄缯为葢此者示人崇高有异于下也】事为名敎用道以神理超【善曰言上二事乃为名教之所用而其至道实神理而超然也文子曰圣人所由曰道所为曰事三国名臣颂序曰名敎束物也周易曰圣人以神道设敎而天下服曹植武帝诔曰聦竟神理方言曰超逺也　铣曰上二事葢为名敎而用之至于大道化人在神理超逺而已】昔闻汾水游今见尘外镳【善曰庄子曰尧见四子藐姑射之山汾水之阳庄子曰孔子彷徨尘垢之外逍遥无为之业郭象曰所谓尘垢之外非伏于山林而已説文曰镳马衔也言镳以明马犹轸以表车　铣曰尧见四子藐姑射之山汾水之阳窅然丧其天下故云昔闻也今见者谓宋高祖登北固山若飘然出于尘外正与尧意相合也镳衔也】鸣笳发春渚税銮登山椒【善曰魏文帝书曰从者鸣笳以啓路税銮犹税驾也汉武帝李夫人赋曰释予马于山椒孟康曰山椒山陵名广雅曰土高四堕曰山椒翰曰笳箫也大驾行必吹箫税舍銮驾也山椒山顶也】张组眺倒景列筵瞩归潮【善曰呉都赋曰张组帷构流苏游天台山赋曰或倒景于重溟王彪之游仙诗曰逺游絶尘雾轻举观沧溟蓬莱阴倒景昆崘罩曽城并以山临水而影倒谓之倒景济曰组组帷也山临水而影倒谓之倒景筵席也】逺岩映兰薄白日丽江臯【善曰兰薄即兰林也楚辞曰朝骋骛兮兰薄户树琼木篱些然此意微与王逸注异不可以王义非之楚辞曰朝骋骛兮江臯王逸曰泽曲曰臯　良曰薄丛也丽美也江臯江曲也】原隰荑【啼】绿柳墟囿散红桃【善曰大戴礼夏小正曰正月柳稊稊者发字也桃则华荑与稊音义同广雅曰墟居也　铣曰高平曰原下湿曰隰荑软枝也墟丘囿园也】皇心美阳泽万象咸光昭【善曰庄子舜谓尧曰昔者十日并出万物皆照司马彪曰言阳光丽天则无不鉴孝经钩命决曰地以舒形万物咸载向曰皇宋高祖也言宋高美此阳春而布徳泽故万象皆光照也】顾已枉维絷抚志慙场苗【善曰郑毛诗笺曰顾念也毛诗曰皎皎白驹食我场苗絷之维之以永今朝　翰曰白驹喻贤人有洁白之徳食场苗喻食禄维絷皆繋也喻羇贤人使入仕也灵运自谦顾已非贤枉见絷繋而仕循抚其志实慙食禄而已】工拙各所宜终以反林巢【善曰吕氏春秋曰至治之世贤不肖各反其质若此则工拙愚智可得而知矣巢已见王康琚反招隠诗　济曰工巧也巧拙各有所宜灵运谦以为宜在放逸终将归于山林而巢居也】曾是萦旧想览物奏长谣【善曰毛诗曰曾是在位旧想谓隐居之志也叹逝赋曰览前物而怀之刘琨荅卢谌诗曰引领长谣　良曰曾则谣歌也灵运云素愿自退今观山水乐之则是萦于旧想故览物色而奏长歌也】
　　晩出西射堂【善曰永嘉郡射堂　铣曰射堂在永嘉西灵运独处常不得意作是诗也
　　然此以下皆永嘉所作】
　　谢灵运
　　步出西城【五臣作掖】门遥望城西岑连障叠巘【鱼偃】崿【五各】青翠杳深沈【善曰刘公干赠徐干诗曰步出北寺门遥望西苑园尔雅曰山小而高曰岑尔雅曰山正鄣巘崿崖之别名尔雅曰重巘隒文字集畧曰崿崖也王逸楚辞注曰杳深冥也　向曰岑山峯也山横曰障巘崿崖之别名青翠山色杳闇也】晓霜枫叶丹夕曛岚【禄含】气阴【善曰楚辞曰与曛黄而为期王逸曰黄昏时也夏侯湛山路吟曰道逶迤兮岚气清埤苍曰岚山风也　翰曰枫木名曛黄昏时岚山风也】节往慼不浅感来念已深【善曰节时感忧也】羁雌恋旧侣迷鸟怀故林含情尚劳爱如何离赏心【善曰七发曰暮则羁雌迷鸟宿焉毛苌诗传曰怀思也言鸟含情尚知劳爱况乎人而离于赏心也　良曰羁雌无耦也万物含情尚爱畴类如何使我离赏心之人乎】抚镜华缁鬓揽带缓促衿【善曰孙绰子曰抚明镜则好丑之貌可见陆机东宫诗曰柔顔收红藻鬓吐素华古诗曰衣带日已缓　铣曰华白缁黒也言老瘦带缓故促其衣衿也】安排徒空言幽独赖鸣琴【善曰言安排之事空有斯言幽独不闷唯赖鸣琴而已庄子曰仲尼谓顔回曰安排而去化乃入于寥天一郭象曰安于推移而与化俱去故乃入于寂寥而与天为一也楚辞曰幽独处乎山中琴赋曰处穷独而不闷者莫近于音声也　向曰安排之理空有其言幽独不闷是赖鸣琴而已灵运以此自解】
　　登池上楼【五言　善曰永嘉郡池上楼　翰曰灵运被譛出时有疾起而作是诗】谢灵运
　　潜虬媚幽姿飞鸿响逺音薄霄愧云浮栖川怍【前各】渊沈【善曰虬以深潜而保真鸿以高飞而逺害今已婴俗网故有愧虬鸿也説文曰虬龙有角者淮南子曰蛟龙水居又曰鸟飞于云谷梁传孔子曰聴逺音者闻其疾而不闻其舒王逸楚辞注曰泊止也薄与泊同古字通马融论语注曰怍慙也　济曰虬龙怍慙虬以潜处而自保鸿以逺飞而去患灵运既羁世网故有愧慙虬鸿之义】进徳智所拙退耕力不任【善曰周易子曰君子进徳修业欲及时也尹子曰为令尹而不喜退耕而不忧此孙叔敖之徳也　良曰言进徳济世智则疎拙退耕自给力不堪任】徇禄反穷海卧疴对空林【善曰赵岐孟子注曰徇从也穷海谓永嘉郡也説文曰疴病也　铣曰徇求也永嘉海畔故云穷海疴病也】衾枕昧节褰开暂窥临【善本无此两句向曰卧病于衾枕暗于节故云褰开帷帘窥临景物也】倾耳聆波澜举目眺岖
　　【音钦　善曰礼记曰倾耳而聴之广雅曰聆聴也李陵书曰举目言笑洞箫赋曰岖嵚岿﨑　翰曰聆聴眺望也岖山高貌】初景革绪风新阳改故阴【善曰楚辞曰款秋冬之绪风王逸曰绪余也神农本草曰春夏为阳秋冬为阴　济曰初景初春也革改绪余也春为阳冬为阴也】池塘生春草园柳变鸣禽祁祁伤豳歌萋萋感楚吟【善注同良曰塘隄也鸣禽鸎也　铣曰诗豳风云春日迟迟采繁祁祁楚辞曰王孙游兮不归春草生兮萋萋言感伤此歌吟也】索居易永久离羣难处心【善曰礼记子夏曰吾离羣索居亦已久矣诗曰我行永久谷梁传曰郑伯之处心积虑成于杀也向曰离羣索居岁月久而难处其心也】　持操岂独古无闷微在今【善曰庄子罔两责影曰曩子坐今子起何其无持操与周易曰遯世无闷　翰曰执持雅操岂独于古无闷也道验之于我将为之矣易云遯世无闷】
　　游南亭【五言　善曰永嘉郡南亭铣曰灵运所居之南亭】
　　谢灵运
　　时竟夕澄霁云归日西驰【善曰淮南子曰季夏之月大雨时行高诱曰是月有时雨也说文曰霁雨止也曹子建诗曰朝云不归山霖雨成川泽然雨则云出晴则云归也　济曰时竟谓日暮之时竟尽一日也澄清也霁雨止也】密林含余清逺峯隐半规【善曰吕氏春秋曰冬不用箑清有余也张载岁夕诗曰白日随天回皦皦员如规　良曰含余清谓雨后气尚清凉也隐半规谓日落峯外隐半见规圆日之形也】久痗【悔】昬垫【丁念】苦旅馆眺郊岐【善曰毛苌诗传曰痗病也尚书禹曰洪水滔天下民昬垫孔安国曰言天下民昬瞀垫溺皆困水灾也杜预左氏传注曰旅客防也　铣曰痗病也昬雾垫溺也言病此霖雨之苦也旅馆客舍也眺视也郭外曰郊岐道也】泽兰渐被径芙蓉始发池【善曰楚辞曰臯兰被迳兮斯路渐广雅曰渐稍也楚辞曰芙蓉始发杂芰荷王逸曰芙蓉莲华也　向曰被覆也】未厌青春好已观【善作覩】朱明移【善曰楚辞曰青春受谢白日昭尔雅曰夏为朱明】慼慼感物叹星星白髪垂【善曰楚辞曰愁郁郁之无快居慼慼而不解古长歌行曰感物怀所思左思白髪赋曰星星白髪生于鬓垂　翰曰戚戚忧思貌感此节物也星星白髪之貌】药饵情所止衰疾忽在斯【善曰药饵既止故有衰病苍颉篇曰饵食也　良曰饵食也言不能进药食故衰疾忽然在此】逝将秋水息景偃旧崖【善曰毛诗曰逝将去汝庄子罔两问影曰向也坐而今也起向也行而今也止何也影曰火与日吾屯也阴与夜吾代也彼吾所以有待也而况乎以有待者乎彼来则吾与之来彼往则我与之往司马彪曰屯聚也火日明而影见故曰吾聚也阴闇则影不见故曰吾代也夜代谓使得休息也　铣曰言将往秋水至随流而归息形影于旧居之山崖】我志谁与亮赏心惟良知【善曰毛苌诗传曰亮信也尚书曰时惟良显哉　向曰亮信良美知友也】
　　游赤石进帆海【五言　善曰灵运游名山志曰永寜安固二县中路东南便是赤石
　　又枕海　翰曰赤石山山枕海灵运于此进也】
　　谢灵运
　　首夏犹清和芳草亦未歇水宿淹晨暮阴霞屡兴没【善曰尔雅曰首始也归田赋曰仲春令月时和气清楚辞曰芳以歇而不比杜预左氏传注曰歇尽也河图曰昆仑山有五色水赤水之气上蒸为霞阴而赫然　济曰水宿宿于舟中也淹久兴起也】周览倦瀛壖【而縁】况乃凌穷发【善曰登徒子好色赋曰周览九土史记驺衍曰区中者乃有一州如此者九乃有大瀛海环之汉书曰尽河濡弃地韦昭曰谓缘河边地郑礼记注曰凌躐也顾启期娄地记曰浪山海中南极之观岭穷髪之人举帆杨越以为标的　良曰瀛海壖岸也周览于此尚以劳倦况若昔人陵穷髪之地哉穷髪无毛之地在北海之北也】川后时安流天呉静不发【善曰洛神赋曰川后静波楚辞曰使江水兮安流山海经曰朝阳之谷神曰天呉是水伯也其兽也八首八足八尾背黄青　铣曰川后波神天呉水伯】扬帆采石华挂席拾海月【善曰临海志曰石华附石肉可啖又曰海月大如镜白色扬帆挂席其义一也海赋曰维长绢挂帆席　向曰石华附石生海月如镜皆中食故采拾之挂席犹扬帆也】溟涨无端倪虚舟有超越【善曰庄子曰北溟有鱼其名曰鲲海运则图于南溟李范曰广大窕故以溟为名谢承后汉书曰陈茂常度涨海庄子孔子曰反覆终始不知端倪音义曰倪音崖庄子曰有虚舟来触舟孔安国尚书传曰越逺也　翰曰溟涨皆海也端倪犹涯际也轻舟而进曰虚舟超越轻疾貌】仲连轻齐组子牟眷魏阙【善曰言仲连轻齐组而之海上明海上可悦既恱海上恐有轻朝廷之讥故曰子牟眷魏阙史记曰齐田单攻聊城不下鲁连乃为书约之矢以射城中遗燕将燕将得书乃自杀遂屠聊城归而言鲁仲连欲爵之鲁连逃隐于海上吕氏春秋曰中山公子牟谓詹子曰身在江海之上心居魏阙之下奈何高诱曰子牟魏公子一説魏象魏也言身在江海之上心乃在王室也　济同善注】矜名道不足适已物可忽【善曰韩子白圭曰宋君少主也而务矜名郭象庄子注曰徳之所以流荡矜名故也史记曰庄子其言汪洋自恣以适已　良曰忽忘也矜名则必危身故于道未足适已则不济于代故于物有忘】请附任公言终然谢夭伐【善曰庄子曰孔子围于陈太公任往吊之曰直木先伐甘泉先竭子其意者饬智以惊愚修身以明汚昭昭若掲日月而行故不免也孔子曰善乃逃大泽之中入兽不乱羣入鸟不乱行鸟兽不恶而况人乎王逸楚辞注曰谢去也　铣曰言可用于物则伤于己灵运将依太公任之言不为人用谢去夭伐以存其生　余同善注】
　　石壁精舍还湖中【五言　善曰精舍今读书斋是也谢灵运游名山志曰湖三面悉高山枕水渚山溪涧凡有五处南第一谷今在所谓石壁精舍　向曰言灵运游山寺也】
　　谢灵运
　　昬旦变气山水含清晖清晖能娯人游子澹【善作憺】忘归【善曰楚辞曰羌声色兮娱人观者憺兮忘归王逸曰娱乐也憺安也　向曰澹然安意也】出谷日尚早入舟阳已微【善曰左氏传赵宣子将朝尚早正厯曰日太阳也楚辞曰阳杲杲其朱光郑毛诗笺曰微不明也　翰曰阳微日落也】林壑敛暝色云霞收夕霏【善曰霏云飞貌　济曰霏日气也时既暮故收敛也】芰荷迭映蔚蒲稗【皮卦】相因依【善曰扗预左氏传注曰稗草之似谷者阮籍咏怀诗曰寒鸟相因依　良曰芰荷蒲稗皆水草迭递也映蔚其色郁茂隐映也】披拂趋南径愉悦偃东扉【善曰庄子曰云者风起北方一西一东孰居无事而披拂是尔雅曰恱愉乐也贾逵国语注曰偃息也　铣曰南径东扉即所居也趋疾行偃息也】虑澹物自轻意惬理无违【善曰淮南子曰澹然无虑许慎曰澹犹足也孙卿子曰内省则外物轻矣广雅曰惬可也　向曰思虑澹然志意惬当则外物自轻于至理无违也】寄言摄生客试用此道推【善曰楚辞曰愿寄言于三岛老子曰善摄生者不然刘渊林呉都赋注曰摄持也左氏传刘子曰民受天地之中以生所谓命说文曰推排也谓推排以求也　翰曰言养生不出此道也摄养也】登石门最高顶【五言　善曰灵运游名山志曰石门涧六处石门遡水上入两山口
　　左边石壁右边石岩下临涧水济曰言灵运登石门山也】
　　谢灵运
　　晨防寻絶壁夕息在山栖【善曰江赋曰絶岸万丈壁立霞駮郭璞游仙诗曰山林隐遯栖　良曰防策杖也絶悬絶也】疏峯抗【五臣作枕】高馆对岭临回谿【善曰广雅曰疏治也西京赋曰疏龙首以抗殿广雅曰抗举也　铣曰疏凿也回谿谿曲回也】长林罗户庭【善作穴】积石雍基阶连岩觉路塞密竹使径迷来人忘新术去子惑故蹊【善曰景福殿赋曰欲反忘术魏武帝苦寒行曰迷惑失故路　翰曰术蹊皆山路】活活夕流驶【色吏】噭噭【叫】夜猨啼【善曰毛诗曰河水洋洋北流活活楚辞曰声噭噭以寂寥广雅曰噭鸣也　济曰活活水声驶疾也噭噭猨声】沈冥岂别理守道自不携【善曰汉书曰蜀严湛冥久幽而不改其操孟康注曰蜀郡严君平沈深黙无欲言幽深难测也尸子曰守道固穷则轻王公贾逵国语注曰携离也　良曰自言沈深冥黙岂复别理但欲守道使不携离】心契九秋干目翫三春荑【善曰古乐府有歴九秋妾薄相行歌辞曰齐讴楚舞纷纷歌声上彻青云班固终南山赋曰三春之季孟夏之初　铣曰九秋干松之类三春荑草之类言心契坚贞自游于道翫色亦同于俗也】居常以待终处顺故安排【善曰新亭荣启期曰贫者士之常死者人之终居常待终何忧哉庄子曰老耼死秦失吊之曰适来夫子时也适去夫子顺也安时而处顺忧乐不能入也安排已见上晩出西射堂诗　向曰居常道以待终天年处顺理而安排代事将使忧乐不能入于我也】惜无同怀客共登青云梯【善曰陆机诗曰感念怀子郭璞游仙诗曰安事登云梯张湛列子注曰云梯可以陵虚　良曰同怀谓友人也仙者因云而升故曰云梯】
　　于南山徃北山经湖中瞻眺【五言　善曰灵运山居赋曰若乃南北两居水通陆阻又曰永归其路乃界北山注云两居谓南北两处南山是开创卜居之处也又曰大小巫湖中隔一山然徃北山经巫湖中过　铣曰即灵运所居南山北山也】
　　谢灵运
　　朝旦发阳崖景落憩阴峯【善曰尚书大传曰相与观于南山之阳　良曰山南曰阳也景日憩息也】舍舟眺迥渚停策倚茂松侧径既窈窕环洲亦玲珑【善曰曹摅赠石荆州诗曰轗轲石行难窈窕山道深甘泉赋曰和氏玲珑晋灼曰明貌　翰曰迥逺策杖径路也窈窕长逺貌玲珑明暗貌】俛视乔木杪仰聆大壑淙【善作灇字在冬切　善曰毛诗曰南有乔木楚辞曰聴大壑之波声薛综西京赋注曰壑坑谷也毛诗曰鳬鹥在潨毛苌曰潨水防也灇与潨同　良曰俛下乔高杪末聆聴也淙水声言登于山半下视高木之末仰聴流水之声】石横水分流林密蹊絶踪解作竟何感升长皆丰【峯】容【善曰周易曰天地解而雷雨作雷雨作而百果草木皆甲坼尔雅曰感动也周易曰地中生木升丰容悦茂貌郭璞曰丰容也　良曰蹊径踪迹也　铣曰丰草盛也言雷雨作解竟何感动而令草木升长皆得盛容】初篁苞绿箨【土各】新蒲含紫茸【而容切　善曰服防汉书注曰篁丛竹也箨竹皮也苍颉篇曰茸草貌然此茸谓蒲华也江赋曰擢紫茸茸　向曰竹丛生曰篁苞裹也箨竹皮紫茸蒲花也】海鸥戏春岸天鸡弄和风【善曰南越志曰江鸥一名海鸥涨海中随潮上下尔雅曰鶾天鸡毛诗曰习习谷风毛苌曰习习和舒貌翰曰海鸥天鸡鸟名和风春风】　抚化心无厌览物眷弥重【善曰郭象庄子注曰圣人游于变化之涂万物万化亦与之万化览物叹逝赋曰览前物而怀之眷犹恋也　良曰抚万物变化虽无厌倦览春物明媚眷视重叠】不惜去人逺但恨莫与同【善曰言独在山中无人共游人谓古人也　向曰去人谓隐人也但恨不与友人游陟于此也】孤游非情叹赏废理谁通【善曰言已孤游非情所叹而赏心若废兹理谁为通乎　济曰言非我情独为叹息且赏此废此是理谁能通矣】
　　从斤竹涧越岭溪行【五言　善曰灵运游名山志曰神子溪南山与七里山分
　　流去斤竹涧数里铣曰越度也】
　　谢灵运
　　猨鸣诚知曙谷幽光未显【善曰元康地记云猨与猕猴不共山宿临旦相呼説文曰曙旦明也　向曰曙晓也光日光也】岩下云方合花上露犹【胡犬切善曰广雅曰方始也　翰曰露重貌】逶迆傍隈隩【乌到】迢递陟陉【刑】岘【刑典切善曰説文曰隈山曲也尔雅曰隩隈也郭璞曰今江东呼为浦隩又于六反尔雅曰山絶曰陉郭璞曰连山中断曰陉声类曰岘山岭小高也岘与现同　良曰隈曲隩涯也山断曰径山岭曰岘也】过涧既厉急登栈亦陵【五臣作凌】缅【善曰毛诗曰深则厉毛苌曰以衣涉水为厉通俗文曰板阁曰栈汉书曰张良说汉王烧絶栈道广雅曰陵乗也韦昭国语注曰缅犹邈也　济曰厉涉也急急流也山行险处以板栈路缅逺也】川渚屡迳复乗流翫回转【善曰楚辞曰川谷径复流潺湲鵩鸟赋曰乗流则逝　铣曰径复往来也乗随也】苹萍泛沈深菰蒲冒清浅【善曰毛苌诗传曰苹大蓱也又曰冒覆也　向曰苹萍菰蒲皆水草泛浮冒覆也】企石挹飞泉攀林摘叶巻【善曰説文曰企举踵也毛苌诗传曰挹也犹今言酌也楚辞曰吸飞泉之微液　翰曰企举踵也挹酌也叶巻谓初生未展】想见山阿人薜萝若在眼【善注同　良曰楚辞云若有人兮山之阿披薜荔兮带女萝灵运想此其犹眼见也】握兰勤徒结折麻心莫展【善曰灵运南楼中望所知迟客诗曰瑶华未防折兰苕已屡擿路阻莫赠问云何慰离析然握兰擿苕咸以相赠问也楚辞曰被石兰兮带杜衡折芳馨兮遗所思王逸曰石兰香草也枣据逸民赋曰沐甘露兮余滋握春兰兮遗芳楚辞曰折疎麻兮瑶华将以遗兮离居王逸曰疎麻神麻也司马彪庄子注曰展申也又汉家侍中握兰　济曰兰麻皆芳草可以投赠者言事君勤苦空结于怀相知之心无由申展】情用赏为美事昧竟谁辨【善曰言事无高翫而情之所赏即以为美此理幽昧谁能分别乎　铣曰言赏乐忠诚自以为美此事深昧谁能辨也】观此遗物虑一悟得所遣【善曰淮南子曰吾独怀慷慨遗物而与道同出是故有以自得也郭象庄子注曰将大不类莫若无心既遣是非又遣其所遣遣之以至于无遣然后无所不遣而是非去也　向曰观此山水使人遗忘物虑一悟乎道由此而遣】
　　应诏观北湖田收【五言　善曰丹阳郡图经曰乐游苑晋时药园元嘉中筑隄壅
　　水名为北湖集曰元嘉十年也太祖改景平十二年为元嘉】
　　顔延年【翰曰延年从宋文帝游曲阿北湖观收田勤苦应诏作此诗也】
　　周御穷辙迹夏载歴山川【善曰左氏传右尹子革对楚王曰昔周穆王欲肆其心周行天下将皆有车辙马迹焉尚书禹曰子乗四载随山栞木孔安国曰所载者四谓水乗舟陆乗车泥乗輴山乗樏力追切济同善注】蓄轸岂明懋善游皆圣仙【善曰蓄轸不行岂是钦明懋徳之后善游天下皆是睿圣神仙之君孔安国尚书传曰蓄积也范后汉书曰圣徳明懋圣谓夏禹仙谓周穆良曰轸车懋勉也】帝晖膺顺动清跸巡广廛【五臣作防字　善曰周易曰圣人以】
　　【顺动而民服汉仪注曰皇帝辇动出则传跸止人清道汉书曰扬雄有田一廛晋灼曰廛一百畆也　铣曰帝文帝晖光膺当也顺时而动壥田也】楼观眺丰頴金驾映松山【善曰孔安国尚书传曰頴穂也金驾金辂也言上楼防穂也映犹蔽也　向曰楼观曲阿城上楼观丰茂頴穂也金驾金车也】飞奔互流缀缇彀代回环【善曰陆景典语曰飞车防马横腾超进越絶书曰车奔马腾续汉书曰缇骑一百人属执金吾呉都赋曰彀骑煟煌翰曰飞奔车也或流散或连缀缇彀骑也回环周行也】神行埒浮景争光【五臣作交映】溢中天【善曰列子曰黄帝梦游华胥国其神行而已孟康汉书注曰埒等也张孟阳七哀诗曰浮景忽西沈史记曰与日月争光可也列子曰穆王筑台号曰中天之台　良曰埒等也言天子与神明俱行等于浮景与日争光盈溢于中天】开冬眷徂物残悴盈化先【善曰言开冬而视徂落之物虽已残悴而尚盈于残悴之先言可观也开冬犹开春开秋也楚辞曰开春发岁羽猎赋曰冬季月万物徂落于外孔安国尚书传曰眷视也白虎通曰春万物始生郑礼记注曰化犹生也　济曰开冬十月也此时徂落之物虽复残悴而盈于始春初化之先言其足观也】阳陆团精气阴谷曳寒烟【善曰呉越春秋越王曰昆仑乃天地之镇柱也五帝处其阳陆贾逵国语注曰精明也山北曰阴　良曰阳陆天道也精气谓太阳精也阴谷之气如寒烟也】攒素既森蔼积翠亦葱芊【善曰广雅曰攒聚也　铣曰言木叶既落霜封其枝故云攒素森蔼霜盛貌松栢重布故云积翠葱芊郁茂貌】息飨报嘉岁通急戒无年【善曰礼记曰蜡者索也岁十二月合聚万物而索飨之黄衣黄冠息田夫也又曰国无六年之畜曰急三年耕必有一年之食九年耕必有三年之食以三十年之通虽有凶旱水溢人无菜色周礼曰无年则公旬用一日焉郑曰无岁无嬴储也急要也通百姓之急者预戒于无年之时向曰嘉岁丰岁也戒备也无年饥年也息人宴飨以报丰岁通人之急以备饥年】温渥浃舆隷和恵属后筵【善曰说文曰温仁也毛苌诗传曰渥厚也字书曰浃洽也左氏传曰人有十等皁臣舆舆臣隷孔安国尚书传曰属逮也　翰曰渥厚也舆隷至贱者言天子温厚之徳布于至贱及后筵延年自谓】观风久有作陈诗愧未妍【善曰礼记曰歳二月东巡狩命太师陈诗以观民风济曰言从帝以观土风而作陈诗既毕愧不妍美】疲弱谢凌遽取累非纆【墨】牵【善曰言已才疲弱而谢急遽其所取累非由纆牵西京赋曰百禽凌遽战国策段干越谓新城君曰王良弟子驾千里之马过京父之弟子曰马千里之马而不能取千里何京父弟子曰纆牵长故纆牵于事万分之一也而难千里之行　良曰纆牵马辔也太长则累于马行延年自言疲弱不能捷速非纆牵所累凌遽捷速也】
　　车驾幸京口侍游蒜山作【五言　善曰刘桢京口记曰蒜山无峯岭北临江集曰元嘉二十六年也蒜山在润州西二里京口在润州　铣曰此题延年侍游蒜山观其诗意乃不得从驾恐题之误也】
　　顔延年
　　元天高北列日观【去】临东溟【善曰庄子曰阅弈之与殷翼之孙遏氏之子三士相与谋致人于造物共之元天之上元天者其高四见列星司马彪曰元天山名也汉书仪曰泰山东南日观者鸡一鸣时见日始欲出长三丈所言日观者望见长安其高如视浮云孙绰荅许询诗曰倒景沦东溟元天山最高在东北日出即见　向曰元天山名北列北方也日观泰山东南东溟谓东海】入河起阳峡践华因削成【善曰史记曰秦使防恬筑长城制险塞起临洮至辽东于是度河据阳山王逸楚辞注曰陿山侧峡与陿通过秦论曰践华为城山海经曰泰华之山削成四方　翰曰秦筑长城渡河据阳山峡山侧也又践华山为城华山四面峻如削成】岩险去汉字襟卫徙呉京【善曰言岩险之因去彼汉宇衿带周卫徙此呉京宋都呉地故曰呉京也西京赋曰岩险周固衿带易守呉都赋曰山川不足以周卫　济曰汉承秦之闗塞而居之乃汉末有呉开国岩谷之险襟带之卫皆迁徙江外就呉之京】流池自化造山闗固神营【善曰郑周礼注曰能生非类曰化鲁灵光殿赋曰神之营之　铣曰因流为池据山为城若化造神营非人力能致】园县极方望邑社总地灵【善曰园县庙园之县也邑社陵邑之社也汉书元帝诏曰徙人以奉园陵今所为陵者勿置县邑然陵傍置园起县邑也公羊传曰天子有方望之事无所不通何休曰方望谓郊时所望祭四方羣神日月星辰及五岳四渎也广雅曰总皆也大戴礼天地祝曰望皇上天照临下土集地之灵降甘风雨　向曰园县山陵也方望谓祭四方羣神地灵地袛也言极尽总括于此宋都其地故美言也】宅道炳星纬诞曜应辰明【善曰孔安国尚书传曰宅居也道经界也郭璞南郊赋曰宅是星纪奄有衡霍呉都赋曰固其经畧上当星纪诞曜浮曜也礼斗威仪曰君乗水而王辰星杨光尚书曰洪范五行传曰辰星者北方水精也宋为水徳故云应也　翰曰宅居道界炳光也言帝所居之界实光星纪之纬辰北方星宋以水徳故云诞曜应辰明】睿思纒故里巡驾市旧坰【善曰尔雅曰林外谓之坰　济曰睿圣也圣谓文帝也晋之东迁刘氏来居晋陵丹徒之京口故云故里旧坰纒犹怀也市犹徧也】陟峯腾辇路寻云抗瑶甍【音萌　善曰薛君韩诗章句曰腾乗也西都赋曰辇路经营丧服传曰抗极也羊祜请伐呉表曰高山寻云霓杜预左氏传注曰甍屋栋也　向曰凿山峯以通辇路寻云言高也抗举也以瑶玉饰屋甍屋檐也】春江壮风涛兰野茂荑【音啼善作梯】英宣游下济穷逺凝圣情【善曰楚辞曰宣游兮列宿顺极兮彷徨周易曰天道下济而光明晋中兴书孝武诏曰躬俭以下济之恵　铣曰兰野美言之荑英初生草也　向曰宣徧下凝成也言徧游穷逺大为下济之道以成圣人之情】岳滨有和防祥习在卜征【善曰国语曰齐桓公岳滨诸侯莫不来服尚书曰新作大邑于东国洛四方民大和防左氏传郑太宰石防曰先王卜征五年岁卜其祥祥习则行　济曰齐桓公时岳滨诸侯莫不来服故云有和防先王卜征五年岁卜其祥祥习则行言我天子亦然】周南悲昔老留滞感遗萌【五臣作氓　善曰老谓司马谈也遗萌自谓也言帝方卜征以登封而已岩耕以谢职不获预观盛礼所以悲同昔人汉书曰天子始建汉家之封而太史公留滞周南不得与从事曰今天子接千岁统封泰山而予不得从行是命也如淳曰周南洛阳也　向曰汉武封泰山司马谈使南阳至周南之地逢子迁谓曰我不登封者命也昔老则谈也遗氓延年自谓也言我不能从登蒜山感慕之情亦与谈类】空食疲廊肆反税事岩耕【善曰空食犹素餐也王逸楚辞注曰不空食禄而旷官也廊岩廊朝廷所在也文颖汉书注曰岩廊殿下小屋杜预左氏传注曰肆列肆也説文曰税租也扬子法言曰谷口郑子真不诎其志耕于岩石之下名震乎京师　翰曰言已素餐疲倦于廊庙之列今欲反输国税事耕岩石之下此延年之谦词也】
　　车驾幸京口三月三日侍游曲阿后湖作【五言善曰水经注曰晋陵郡之曲阿县下陈敏引水为湖湖水周四十里号曰曲阿后湖集曰元嘉二十六年也】
　　顔延年
　　虞风载帝狩夏谚颂王游【善曰尚书虞书曰岁二月东巡狩载谓载之于防也孟子夏谚曰吾王不游吾何以休】春方动宸【善作辰】驾望幸倾五州【善曰礼记曰东方曰春论语子曰为政以徳譬如北辰故谓天子为辰也司马相如封禅文曰太山梁父设坛望幸尚书有十二州宋得其七故谓北境云五州　济曰春方东方也宸驾天子驾也此葢言天子巡狩自东方起也九州之地宋得其五州之人倾心望帝临幸】山祗跸峤路水若警沧流【善曰山祗山神也管子曰登山之神有俞儿者长尺人物具焉霸王之君兴登山之神见且走马前导也尔雅曰山鋭而高曰峤楚辞曰使湘灵鼓瑟兮令海若舞王逸曰海若海神名铣曰山祗山神水若水神也言感山水之神称警跸于山路】神御出瑶轸天仪降藻舟【善曰瑶轸玉辂也藻舟画舟也王符羽猎赋曰天子乗碧瑶之雕轸建曜天之华旗东观汉记曰东平王苍上疏曰赐奉朝请咫尺天顔　向曰神天皆谓帝也御幸也仪容仪也瑶轸玉车也藻舟画船也言自车入船】万轴行卫千翼泛飞浮【善曰万轴谓车也千翼谓舟也越絶书伍子胥水战兵法内经曰大翼一艘广一丈五尺二寸长十丈中翼一艘广一丈三尺五寸长五丈六尺小翼一艘广一丈二尺长九丈　翰曰翼艘也万轴言多也继也行卫宿卫也千艘言舟多也泛轻貌飞浮舟行貌】雕云丽琁葢祥飚被防斿【善曰天台山赋曰雕云斐斖以翼櫺桓子新论曰乘车玉爪葢礼纬曰君政颂平则祥风至斿旌旗之旒也　济曰丽附也琁葢以玉饰葢雕镂云气附于其上被犹吹也防斿旗名祥飚瑞风吹使飞扬】江南进荆艳河激献赵讴【善曰呉都赋曰荆艳楚舞列女传曰赵津女涓者赵河津吏之女也初简子南击楚将渡河用楫者少一人娟攘袂操楫而请简子簉之遂与渡中流为简子发河激之歌其辞曰升彼河兮而观清水扬波兮杳冥冥祷求福兮醉不醒诛将加兮妾心惊罚既释兮渎乃清妾持楫兮操其维交龙助兮主将归呼来櫂兮行勿疑简子大悦以为夫人　良曰江南地名荆艳楚歌河激中流也】金练照海浦笳鼓震溟州【善曰金练金甲组练也蔡邕女琰诗曰卓众来东下金甲曜日光左氏传曰被练三千西京赋曰嚣声震海浦列子曰北极之北有溟海　铣曰金练金甲也笳箫溟海也】藐【貌】眄【善作盼】觏青崖衍漾观绿畴【善曰藐盼窈窕顾盼也衍漾游衍漂漾也杜预左氏传注曰并畔为畴　向曰藐盼回顾貌觏见衍漾广大也畴田也】民【善作人】灵骞都野鳞翰耸渊丘【善曰骞耸皆惊惧之意也都野民灵所居渊丘鳞翰所处也曽子曰阴之精气为灵　翰曰民灵人神也鳞翰鱼鸟也见天子兵甲鼓吹之盛皆骞耸惊惧】徳礼既普洽川岳徧懐柔【善曰尚书曰道洽政治泽润生民孔安国曰道至普洽其徳恵施乃浸润生民毛诗曰以洽百礼郑曰洽合也毛诗曰怀柔百神及河乔岳毛苌曰怀来柔安乔高也郑曰王行狩来安羣神也　济曰道徳礼仪普徧周洽于川岳之神亦欢欣来居此地矣】
　　行药至城东桥【五言】
　　鲍明逺【良曰昭因疾服药行而宣导之遂至建康城东桥见游宦之子而作是诗】
　　鸡鸣闗吏起伐鼓早通晨【善曰史记曰闗法鸡鸣出客良曰伐击也通晨以表天明】严车临迥陌延瞰歴城闉【善曰楚辞曰严车驾兮戏游神女赋曰望余帷而延视广雅曰瞰视也毛苌诗传曰闉城曲也　铣曰严整迥远延长瞰视也】蔓草縁高隅修杨夹广津【善曰隅城隅也　向曰隅城角修长也津桥岸也】迅风首旦发平路塞飞尘【善曰楚辞曰轶迅风于清凉又曰为余先乎平路翰曰迅风喻法令暴急也飞尘喻时代昬闇】扰扰游宦子营营市井人【善曰牧乘七发曰扰扰若三军之腾装汉书薄昭与淮南王书曰游宦事人列子林类曰吾又安知营营而求生之非惑乎庄子仲尼曰商贾旦于市井以求其赢司马彪曰九夫为井井有市　济曰言游宦子同于市井之人扰扰营营皆驰逐貌】怀金近从利抚劒逺辞亲【善曰范后汉书耿弇曰怀金玉者至不生归抱朴子曰夫程郑王孙罗裒之徒乗肥衣轻怀金挟玉者为之倒屣説文曰怀藏也左氏传曰子朱怒抚劒从之列女传秋胡子妻谓秋胡曰子辞亲往仕　良曰谓逺仕者金印也利谓利禄】争先万里途各事百年身【善曰王羲之荅许询诗曰争先非吾事静照在忘求养生经黄帝曰中夀百年】开芳及稚节含彩吝惊春【善曰以草喻人也草之开芳宜及少节既以含彩理惜惊春夫草之惊春花叶必盛盛必有衰固所当惜也陆机桑赋曰舋稚节以夙茂防劲风而后凋曹毗冶城赋曰含彩可以宝珍孔安国尚书传曰吝惜也　铣曰夫人开布芳华之徳宜在防稚之年含其光彩惊惜春序恐时过年谢吝惜也】尊贤永照灼孤贱长隐沦【善曰説苑曰子贱至单父请耆老尊贤与之共治范后汉书黄香上疏曰江淮孤贱愚蒙小生隐沦谓幽隠沈沦也　向曰尊贵贤大也照灼盛热势也隐蔽沦没也言人贵大则长居盛热孤贱则长见蔽没】容华坐消歇端为谁苦辛【善曰陆机长歌行曰容华宿夜零无故自消歇古诗曰轗轲长苦辛　翰曰端正也言已道徳不行容华消歇一生苦辛正为谁也叹恨之深】游东田【五言　善曰眺有庄在钟山东游还作　济曰即眺所居之东田】
　　谢晖
　　戚戚苦无悰【在冬】携手共行乐【善曰楚辞曰愁郁郁之无怏居慼慼而不解汉书广陵王胥歌曰出入无悰为乐亟韦昭曰悰乐也魏文帝折杨栁行曰端坐苦无悰驾游博望山杨恽报孙防宗书曰人生行乐耳须富贵何时　良曰戚戚忧叹貌悰亦乐也行乐谓游东田也】寻云陟累榭随山望菌阁【善曰羊祜请伐呉表曰高山寻云霓楚辞曰层台累榭临高山王逸曰层累皆重也尚书曰随山刋木楚辞曰菌阁兮蕙楼　铣曰陟刊累重也台上有木曰榭菌香草也言菌阁美也】逺树暧阡阡【善作仟仟】生烟纷漠漠【善曰广雅曰芊芊盛也仟与芊同　向曰暧不明貌阡阡茂美貌纷乱也漠漠布散也】鱼戏新荷动鸟散余花落不对芳春酒还望青山郭【善曰言野外昭旷取乐非一若不对兹春酒还则望彼青山魏武帝短歌行曰对酒当歌陆机悲行曰游客芳春林毛诗曰为此春酒　翰曰古诗云夕宿青山郭且上青山上青山不可上步步但惆怅此言不对芳春酒以消忧还如望青山郭之惆怅】
　　从冠军建平王登庐山香鑪峯【五言　善曰沈约宋书曰建平王景素为冠军将军湘州刺史刘璠梁典曰江淹年二十以五经授宋建平王景素待以客礼逺法师庐山记曰山东南有香鑪山孤峯秀起游气笼其上即樊蕴若烟气】
　　江文通【济曰宋建平王景素为冠军庐山东南有香鑪山孤峯秀起游气笼其上氛氛若香烟也观淹诗意乃和王诗此序不云应敎误矣】
　　广成爱神鼎淮南好丹经【善曰神仙传曰广成子者古之仙人也居崆峒之山石室中抱朴子曰服九转丹内神鼎中夏至之后暴之神仙传曰淮南王刘安者汉高皇之孙也好道术之士于是八公乃往遂授以丹经　良同善注】此山具鸾鹤往来【五臣作古】尽仙灵【善曰张僧鉴豫州记曰洪井西有鸾冈旧説云洪崖先生乘鸾所憩处也鸾冈西有鹤岭云王子乔崆鹤所经处也东方朔十洲记曰昆仑山正东曰天墉城其北户出承渊山西王母之所治真官仙灵之所宗也　铣同善注】瑶草正翕【许力】赩【许力】玉树信防青【善曰瑶草玉芝也本草经曰白芝一名玉芝琴赋曰瑶瑾翕赩甘泉赋曰翠玉树之青防　向曰瑶草玉树皆美言之翕赩防青茂郁貌】绛气下萦薄白云上杳冥【善曰王逸楚辞注曰草木交曰薄楚辞曰香杳冥冥而薄天　翰曰绛气赤霞气也萦绕也草木丛生曰薄杳冥深暗貌则谓此香鑪之烟】中坐瞰蜿虹俛伏视流星【善曰西京赋曰瞰蜿虹之长鬐鲁灵光殿赋曰中坐垂景頫视流星　济曰中坐半山坐也俛下也平视蜿虹下视流星言山之高】不寻遐怪极则知耳目惊【善曰言未尽寻遐怪则知其至此耳目必惊也郑礼记注曰极尽也　良曰言人不逺寻怪异而至此山者则知惊其耳目】日落长沙渚曽阴万里生【善曰曽重也蔡邕月令章句曰阴者密云也　铣曰长沙地名曽重也言山高而阴逺】借兰素多意临风黙含情【善曰多意多佳意也含情情未申也隐显交虑所以未申啸赋曰借臯兰之倚靡楚辞曰临风怳兮浩歌王仲宣公防诗曰今日不极欢含情欲待谁　向曰借兰言于山间以兰借地而坐此意素多临风黙然含情】方学松柏隐羞逐市井名【善曰方犹将也言将隠而弃荣利也楚辞曰山中人兮芳杜若饮石泉兮荫松栢庄子仲尼曰商贾旦于市井以求其嬴司马彪曰九夫为井井有市　翰曰隠幽隠也】幸【五臣作奉】承光诵末伏思托后旍【五臣作旌　善曰光诵犹华篇也后旍犹后乘也济曰后旌后车也光诵谓建平王首篇也言承此之末伏思托于后车】
　　钟山诗应西阳王教【五言　善曰徐爰释问畧曰建康北十里有钟山裴子野
　　宋畧曰孝武封皇子尚为西阳王　向同善注】
　　沈休文
　　灵山纪地徳险峭【善作地险】资岳【善作岳】灵【善曰説苑齐景公曰天不雨寡人欲祠灵山可乎郑周礼注曰镇名山安地徳者也周易曰地险山川丘陵王隠晋书荀晞曰淮阳之地北组涂山南枕灵岳　铣曰纪犹表也资犹因也】终南表秦观少室迩王城【善曰毛诗曰终南何有有条有枚史记曰始皇表南山巅以为闗南山则终南也尔雅曰观谓之闗戴延之西征赋曰嵩中岳也东谓大室西谓少室相去十七里嵩高总名也汉武帝作登仙台在少室峯下东京赋曰然后以建王城向曰终南山为秦宫观之仪表少室山近周王之城】翠凤翔淮海衿带绕神坰【善曰凤翔淮海喻宋之兴也东京赋曰龙飞白水凤翔参墟李斯上书曰今陛下建翠凤之旗然但引翠凤之文不取旗义也西京赋曰岩险周固衿带易守尔雅曰林外谓之坰　向曰凤翔喻宋兴于淮海之地衿带之固乃在建业焉称神者美言之野外曰坰】北阜何其峻林薄杳葱青【其一　善曰北阜钟山也西都赋曰睋北阜陆机拟古诗曰西山何其峻又赴洛诗曰林薄杳阡眠　济曰钟山在北故云北阜草木丛生曰薄杳深也葱青茂盛貌也】发地多竒岭干云非一状【善曰子虚赋曰其山则交错纠纷上干青云　良曰发地言起发于地也干云言高也非一言形状多也】合沓共隐天参差互【五臣作分】相望【善曰谢灵运登庐山诗曰峦陇有合沓扬雄蜀都赋曰苍山隠天子虚赋曰岑崟参差尚书曰终南惇物至于鸟鼠孔安国注曰三山名言相望也　铣曰合沓高大貌众峯高大共隠蔽于天参差分布相望而列于地】郁律构丹巘【鱼偃】崚【卢登】嶒【在登】起青嶂【善曰西京赋曰隠辚郁律尔雅曰山正鄣巘崿崖之别名尔雅曰重巘隒鲁灵光殿赋曰崱缯绫而龙鳞　向曰郁律直上貌山甑形曰巘言构成此形崚嶒叠重貌山横曰嶂】势随九疑高气与三山壮【其二　善曰楚辞曰道幽谷于九疑山海经曰南山昆仑其气魂魂汉书曰蓬莱方丈瀛洲此三神山者僊人在焉九疑山在长沙零陵三山在海中　翰注同】即事既多美临眺殊复竒【善曰即事即此山中之事也列子曰周之尹氏有老役夫昼则呻呼即事　良曰即山中之事已多美矣临眺四外复有竒迹】南瞻储胥观西望昆明池【善注同云此皆假言之　济曰储胥观昆明池皆在西京今此拟而作也】山中咸可恱赏逐四时移春光发陇首秋风生桂枝【其三　铣曰陇首山头也桂枝者桂树枝也】多值息心侣结架山之足【善曰大灌顶经曰息心达本源故号为沙门毛苌诗传曰麓山足也　向曰侣徒侣也架造庐也】八解鸣涧流四禅隐岩曲【善曰山海经曰和山五曲郭璞曰曲回也　翰曰维摩经云八解之浴池定水湛然满言八解之池与涧水俱流而鸣大品经云初禅二禅三禅四禅言此四禅之人隠此山岩之曲】窈防终不见萧条无可【五臣作何所】欲【善曰老子曰窈兮冥兮其中有精王弼曰窈防深逺貌深逺不可得而见然而万物由之不可得见以定其真故曰窈兮防兮其中有精老子曰不见可欲使心不乱　向曰窈防深逺貌言皆深逺不可见使人萧条然无所可欲而近于道】所愿从之游寸心于此足【其四　善曰家语孔子曰无声之乐所愿志从庄子曰鲁有兀者王骀从之游者与仲尼相若列子文摰谓叔龙曰吾见子之心矣方寸之地虚矣】君王挺逸趣羽斾临崇基【善曰説文曰挺拔也斾旌旗之垂者旍旗以羽为饰故云羽斾陆机乐府诗曰羽旗凄琼鸾崇基山也春秋运斗枢曰山者地基也济曰君王则西阳王也羽斾旌类崇基谓钟山】　白云随玉趾青霞杂桂旗【善曰左氏传楚太宰蒍啓疆谓鲁侯曰今君若步玉趾辱见寡君曹毗临园赋曰青霞曳于萌阿楚辞曰辛夷车兮结旌旗铣曰玉趾美言王之足也王登于山故曰云随其足桂旗旗名其高与青霞相杂】淹留访五药顾步伫三芝【善曰楚辞曰攀桂枝兮聊淹留周礼郑曰五药草木虫石谷也日出东南隅行曰顾步咸可懽苍颉篇曰顾旋也王逸楚辞注曰步徐行也抱朴子曰参成芝木渠芝建实芝此三芝得而服之白日升天　向曰五药草木虫石谷也三芝石芝灵芝肉芝也】于焉仰镳【皮苗】驾岁暮以为【五臣作终】期【其五　善曰岁暮喻年老也韩诗曰蟋蟀在堂岁聿其暮薛君曰暮晩也言君之年岁已晩　翰曰岁暮喻老也言己于此仰奉王之镳驾及老终期隐于此也】
　　宿东园【五言　济曰休文家园】
　　沈休文
　　陈王鬬鸡道安仁采樵路【善曰陈思王名都篇曰鬬鸡东郊道走马长楸间潘岳诗曰东郊叹不得志也出自东郊忧心摇摇遵彼莱田言采其樵　良注同】东郊岂异昔聊可闲全步【善曰七啓曰雍容闲步　铣曰门缓也】野径既盘纡荒阡亦交互【善曰子虚赋曰其山则盘纡岪郁　向曰阡道也盘纡交互屈曲反覆貌】槿篱疎复密荆扉新且故【善曰谢灵运诗曰挿槿当列墉郑礼记注曰荜门荆竹织门也殷仲堪诔曰荆门尽掩　翰曰以槿作园篱以荆为门扉】树顶鸣风飚草根积雪露惊麏【居云】去不息征鸟时相顾【善曰毛诗曰野有死麏今以江东人呼鹿曰麏吕氏春秋曰征鸟厉疾高诱曰征犹飞也郑毛诗笺曰回首曰顾　济曰飚亦风也麏獐也】茅栋啸愁鸱平冈走寒兔【善曰任预雪诗曰寒鸢向云啸悲鸿竟夜嗷】夕阴带曾阜长烟引轻素【良曰曾重阜山也】飞光忽我遒岂【善作寜】止岁云暮【善曰古董桃行曰年命冉冉我遒毛诗曰岁聿云暮　铣曰飞光日月光也遒迫也日月迫落岂止岁暮而已老将及我不得游于斯也】若防西山药頽龄傥能度【善曰魏文帝诗曰西山一何高高高殊无极上有两仙童不饮亦不食与我一丸药光辉有五色服药四五日身体生羽翼陆机应诏曰悲来日之苦短恨頽年之方侵向同善注曰言我若防此药而頽毁之年傥或能毕于天地龄年也】
　　游沈道士馆【五言　翰曰休文游道士沈恭馆】
　　沈休文
　　秦皇御宇宙汉帝恢武功【善曰过秦论曰始皇振长策而御宇内汉书曰武帝征讨四夷鋭志武功　济曰秦皇始皇也汉帝武帝恢大也】懽娯人事尽情性犹未克【善曰何休公羊传注曰充满也　良注同】鋭意三山上托慕九霄中【善曰汉书曰武帝征讨四夷鋭志武功西征赋曰窃托慕于阙庭潘岳书曰长自絶于埃尘超游身乎九霄　铣曰鋭尽也三山蓬莱方丈瀛洲也九霄九天仙人所居处也】既表祈年观复立望仙宫【善曰庙记曰祈年观在城外秦穆公所造望仙宫在华阴汉武帝所造　向曰祈年秦所立望仙汉所立】寜为心好道直由意无穷【善曰汉武内传曰帝好长生之道　翰曰皆谓秦汉之主】曰余知止足是愿不须丰【善曰老子曰知足不辱知止不殆周易曰丰多也　铣曰余约自称也须求丰大也】遇可淹留处便欲息微躬【五臣无此二句　善曰楚辞曰攀桂枝兮聊淹留】山嶂逺重叠竹树近防笼开衿【五臣作襟】濯寒水解带临清风【善曰曹子建闲居赋曰愬寒风而开襟　向曰濯涤也寒水秋水也】所累【去】非外物为念在空【善曰慎子曰夫徳精微而不见聦明而不发是故外物不累其内尔雅曰道也然道体无形故曰空　翰曰空道也言我游此超然自得不为外物累已所念在于道也】朋来握石髓宾至驾轻鸿【善曰袁彦伯竹林名士传曰王烈服食养性嵇康甚敬信之随入山烈尝得食髓柔滑如饴即自服半余半取以与康皆凝而为石郭璞游仙诗曰驾鸿乗紫烟　济曰石髓石之髓也得而服可长生故朋来握此食之鸿鸟名仙者以为驾故宾至则相与乘也】都令人径絶唯使云路通一举陵【五臣作凌】倒景无事适华嵩【善曰呉都赋曰迳路絶风云通张昶华山堂阙铭曰必云霄之路可升而起汉书谷永曰及言世有仙人服食不终之药遥兴轻举登遐倒景广雅曰陵乗也列仙传曰呼子先者汉中阙下卜师也夀百余年夜有仙人持二竹竿来至呼子先子骑之乃龙也上华阴山又曰王子乔好笙浮丘公接以上嵩山良曰倒景在日月之上日月反从下照故谓倒景我一举而升于此更何事适嵩华之山而求道也】寄言赏心客岁暮尔来同【善曰岁暮喻年老也韩诗曰蟋蟀在堂岁聿其暮薛君曰暮晩也言君之年岁已晩　铣曰赏心客谓与我赏此之友人岁暮谓年老也言及老与尔同此事】
　　古意酬到长史溉【舌代】登琅邪城【五言　善曰何之元梁典曰到溉字茂灌为司徒长史沈约宋书曰南琅邪郡琅邪国人随晋元帝过江大兴三年立怀徳县隷丹阳无土地成帝咸康元年桓温领郡镇江乗县立郡镇舆地图曰梁武改南琅邪为琅邪郡在润州江寜县西北十八里】
　　徐敬业【善曰何之元梁典曰徐勉第三息悱字敬业晋安内史有学业最知名卒于郡府　向曰少有才学为晋安内史古意作古诗之意也酬报也溉为司徒长史登此城作诗赠悱故悱报之】
　　甘泉警烽上谷抵【善作拒】楼兰【善曰汉书扬雄上疏曰孝文时匈奴侵暴北边骑至雍烽火通甘泉又曰上谷郡秦置又曰鄯善国本名楼兰王治杅泥城杅音乌　翰曰甘泉山名匈奴犯塞烽火至甘泉宫上谷郡名近楼兰之国警犹警策也抵犹拒也】此江称豁险兹山复郁盘【善曰蜀都赋曰豁险吞若巨防子虚赋曰其山则盘纡岪郁　济曰此江即岷江也兹山即钟山也豁险郁盘重厚貌言此江山比于甘泉上谷】表里穷形胜襟带尽岩峦【善曰左氏传咎犯曰表里山河必无害也汉书田肯贺上曰秦形胜之国也西京赋曰岩险周固衿带易守说文曰峦小山而高　良曰岩峦山也言衿带之固尽是此山】修篁壮下属危楼峻上干【善曰子虚赋曰下属江河又曰其上则交错纠纷上干青云铣曰修长属及也竹丛曰篁言竹生于山上下及于地益山形之壮矣危高也言城上高楼如山之峻上干于云也此城依山而作】登陴起遐望回首见长安【善曰左氐传曰郑子产授兵登陴杜预曰陴城上睥睨也王仲宣七哀诗曰南登霸陵岸回首望长安　向曰陴城上女墙也遐逺也长安谓丹阳城】金沟朝灞浐【产】甬【涌】道入鸳鸾【善曰戴延之西征记曰御沟引金谷水从阊阖门入灞浐二水名也雍州图经曰金谷水出蓝田县西终南山西入灞水小水入大水曰朝尚书曰江汉朝宗于海甬道阁道也淮南子曰甬道相连潘岳闗中记曰未央殿东有鸳鸾殿　翰曰金沟之水入灞浐如江河朝宗于海甬道起土为道鸳鸾殿名皆西京之事此拟而作之故望见】鲜车骛华毂汗马跃银鞍【善曰范后汉书曰蜀地饶富吏民鲜车驾马以财货自达汉书刘向上封事曰今王氏一姓乗朱轮华毂者二十三人又公孙曰臣愚驽无汗马之劳辛延年羽林郎诗曰银鞍何煜爚翠葢空踟蹰　良曰鲜新骛奔也华毂雕饰其毂银鞍用银以饰鞍言见城中车骑若此】少年负壮气耿介立冲冠【善曰汉书音义曰负恃也韩子曰耿介之士史记曰蔺相如怒髪上冲冠　济曰负恃也耿介犹志操也壮士之怒髪上冲冠悱自言少年时壮气志操既立怒天下未平而髪上冲冠】怀纪燕山石思开函谷丸【善曰后汉书曰窦宪为车骑将军与北单于战于稽落山破之遂登燕然山刻石勒功纪威徳又曰隗嚣据天水王元説嚣曰东收三辅之地案秦旧迹表里山河元请以一丸泥为大王东封函谷闗此万世一时也　铣同善注】岂如霸上戏羞取路傍观【善曰古乐府曰日出东南隅行曰兄弟两三人中子侍中郎黄金络马头观者满路傍　向曰汉时匈奴入边遣宗正刘礼军霸上文帝驰入其军曰霸上军儿戏耳悱言我不能如刘礼作儿戏使路傍观之而笑】寄言封侯者数【所具】竒【居宜】良可叹【善曰汉书李广与望气王朔语曰自汉击匈奴广未尝不在其中而诸将校尉以军功取侯者数十人广不为人后然终无尺寸之功以得封邑者何也岂吾相不当侯邪又曰大将军卫青阴受上防以为李广数竒孟康曰竒只不耦也如淳曰数为匈奴所败　翰曰李广与卫青伐匈奴青阴受上防以为李广数竒无令当单于广竟失道自杀竒谓无偶也夫将有大功则封为侯当数竒之时良可叹息也此皆悱之心事以报于溉】







　　文选巻二十二
　　钦定四库全书
　　文选巻二十三
　　梁　昭　明　太　子　萧　统　编
　　唐李善吕延济刘良张铣吕向李周翰注
　　咏怀
　　咏怀诗十七首【五言　顔延年曰説者谓阮籍在晋文代常虑祸患故发此咏耳】阮嗣宗【善曰臧荣绪晋书云阮籍字嗣宗陈留尉氏人容貌瑰杰志气宏放蒋济辟为掾后谢病去为尚书郎迁步兵校尉籍属文初不苦思率尔便作成陈留八十余篇此独取十七首咏怀者谓人情怀籍于魏末晋文之代常虑祸患及已故有此诗多刺时人无故旧之情逐势利而已观其体趣实谓幽深非夫作者不能探测之　向注同】
　　顔延年沈约等注
　　夜中不能寐起坐弹鸣琴【济曰夜中喻昏乱不能寐言忧也弹琴欲以自慰其心】薄帷鉴明月清风吹我衿【善曰广雅曰鉴照也铣曰惟怅鉴照也】孤鸿号外野翔【善作朔字】鸟鸣北林【善曰广雅曰号鸣也　向曰孤鸿喻贤臣孤独在外号痛声也翔鸟鹫鸟好飞以比权臣在近则谓晋文王也】徘徊将何见忧思独伤心【善曰嗣宗身仕乱朝常恐罹谤遇祸因兹发咏故毎有忧生之嗟虽志在刺讥而文多隠避百代之下难以情测故粗明大意畧其幽旨也翰曰由此而忧思】
　　二妃游江滨逍遥顺风翔交甫怀环佩婉娈【力转】有芬芳猗【于绮】靡情欢爱千载不相忘【善曰列仙传曰江妃二女出游江滨交甫遇之张平子南都赋曰游女弄珠于汉臯之曲韩诗外传曰郑交甫将南适楚遵彼汉臯台下乃遇二女佩两珠大如荆鸡之卵王逸楚辞注曰在衣曰怀毛苌诗传曰婉娈少好貌子虚赋曰扶舆猗靡貌济曰江妃二女游于江滨解佩以赠郑交甫也翔行也婉娈美貌　良曰猗靡相思不相忘者情意深也交甫则未如此籍饰成此文】倾城迷下蔡容好结中肠【善曰汉书李延年歌曰一顾倾人城登徒子好色赋曰臣东家之子嘕然一笑惑阳城迷下蔡　铣曰言美女倾人之城迷惑下蔡之邑由此容皃美好结人心肠皆谓晋文王初有辅政之心为美行佐主有如此者】感激生忧思萱草树兰房膏沐为谁施其雨怨朝阳【善曰赵歧孟子章指曰千载闻之犹有感激毛诗曰焉得谖草言树之皆又曰岂无膏沐谁适为容又曰其雨其雨杲杲出日郑曰人言其雨其雨杲杲然日复出犹我言伯且来伯且来则复不来也伯且君子字　铣曰后遂専权而欲篡位使我感激而生忧思萱草防忧也兰香草也言我将防此忧自修芳香之行膏沐仁义之道念天下若此将谁为施之诗云其雨其雨杲杲出日言本望得雨不谓日出亦犹本期辅弼不谓篡夺也】如何金石交一旦更离伤【沈约曰婉娈则千载不防金石之交一旦轻絶未见好徳如好色　善曰汉书曰楚王使武渉説韩信曰足下虽自以为与汉王为金石交然今为汉王所禽矣　翰曰言臣主初为金石固交一朝离伤使如此也旦朝也】
　　嘉树下成蹊东园桃与李秋风吹飞藿零落从此始【顔延年曰左传季孙氏有嘉树沈约曰风吹飞藿之时葢桃李零落之日华实既尽柯叶又凋无复一毫可悦　善曰班固汉书李广賛曰谚曰桃李不言下自成蹊说文曰藿豆之叶也楚辞曰惟草木之零落　济曰嘉美也蹊道也藿犹叶也言及秋风而零落也言晋当魏盛时则尽忠及防弱则陵之使魏室零落自此始也】繁华有憔悴堂上生荆杞【善曰言无常也文子曰有荣华者必有愁悴班固答宾戏曰朝为荣华夕为憔悴山海经曰夕之山下为荆杞郭璞曰杞枸杞　铣曰荆杞喻奸臣言因魏室陵迟奸臣是生奸臣则晋文王也】驱马舍【五臣作舍】之去去上西山趾【善曰西山夷齐所居言欲从之以避世祸　铣曰西山伯夷叔齐隠处也趾山足也言晋无始终不及夷齐故上西山也】一身不自保何况恋妻子【沈约曰荣悴去就此人本无保身之术况复妻子者乎　向曰言遇此时不可相保】凝霜被野草嵗暮亦云已【沈约曰嵗暮风霜之时徒然而已耳　善曰繁霜已凝嵗亦暮止野草残悴身亦当然楚辞曰漱凝霜之纷纷字书曰凝氷坚也毛诗曰嵗聿云暮苍颉篇曰已毕也　向曰已尽也言霜凝嵗暮野草当尽我值今日身亦固然此乃籍忧生之词也】
　　昔日繁华子安陵与龙阳【善曰史记曰不以繁华时树本説苑曰安陵君纒得宠于楚恭王江乙谓纒曰吾闻以财事人者财尽则交絶以色亊人者华落则爱衰子安得长被幸乎防王出猎江渚有火若云蜺兕从南方来正触王骖善射者射之兕死于车下王谓纒曰万嵗后子将谁与乐纒泣下沾衣曰大王万嵗后臣将殉恭王乃封纒车下三百户故江乙善谋安陵善知时龙阳君钓十余鱼而弃泣下王曰有所不安乎对曰无王曰然则何为涕出对曰臣始得鱼甚喜后得益多而又欲弃前之所得也今以臣凶恶而得拂枕席今爵至人君走人于庭避人于涂四海之内其美人甚多矣闻臣之得幸于王毕褰裳而趋王臣亦曩之所得鱼也亦将弃矣安得无涕出乎王乃布令敢言美人者族　济曰繁华喻人美盛如春华之繁余同善注】夭夭桃李花灼灼有辉光【善曰毛诗曰桃之夭夭灼灼其华　良曰夭夭美貌灼灼明貌】悦怿若九春磬折似秋霜【善曰春秋元命苞曰阳气数成于三故时三月阳数极于九故三月一时九十日宋衷曰四时皆象此类不唯春也尚书大传曰诸侯来受命周公莫不磬折　铣曰怿乐也春阳也阳数九故云九春万物悦乐之时也磬乐器其形曲折秋霜能摧折万物言此二人自屈折曲事君有如此者秋杀也】流盼发姿媚言笑吐芬芳携手等欢爱宿昔同衣裳【善曰神女赋曰陈嘉词而云对吐芬芳其若兰广雅曰宿夜也　向曰昔夜也】愿为双飞鸟比翼共翺翔【善曰建安中无名诗曰中有双飞鸟自名为鸳鸯　翰曰此情相得愿为比翼之鸟双飞而游】丹青着明誓永世【五臣作千载】不相防【善曰以财助人者财尽则交纪以色助人者色尽则爱弛是以嬖女不弊席嬖男不弊舆安陵君所以悲鱼也亦岂能丹青着誓永代不防者哉葢以俗衰教薄方直道丧携手笑言代之所重者乃足传之永代非止耻防一时故托二子以见其意不在分桃断袖爱嬖之懽丹青不渝故以方誓东观汉记光武诏曰明设丹青之信广开束手之路　济曰誓约如丹青分明虽千载而不相防也言安陵龙阳以色事楚魏之主尚犹尽心如此而晋文王蒙厚恩于魏不能竭其股肱而将行篡夺籍恨之甚故以刺也】
　　天马出西北由来从东道【沈约云由西北来东道也善曰汉书曰天马来从西极渉流沙九夷服天马来歴无草经千里循东道张晏曰马从西而来东也　艮曰汉伐大宛得骏马乃作天马歌言天马来自西北从于东道此亦万事不定】春秋非有托【五臣作讫】富贵焉常保【沈约曰春秋相代若环之无端天道常也譬如天马本出西北忽由东道况富之与贫贵之与贱易至乎　善曰郑礼记注曰托止也　铣曰春秋相代讫竟之时而富贵者安能长保持也】清露被臯兰凝霜霑野草【善曰迅疾也楚辞曰臯兰被径兮斯路渐楚辞曰漱凝霜之纷纷字书曰凝氷坚也古诗曰白露沾野草　向曰春露秋霜互以相代言霜凝嵗暮野草当尽我值今日身亦固然此乃籍忧生之词也】朝为媚【五臣作美】少年夕暮成丑老自非王子晋谁能常美好【善曰列仙传曰王子乔者周灵王太子晋也好吹笙作鳯鸣游伊洛之间道人浮丘公接以上嵩山后于缑山乗白鹤驻山头举手谢时人数日而云　翰曰王子晋古仙人以喻真正之士言世人逐时兴衰非有长生者也】
　　登高临四野北望青山阿松栢翳冈岑飞鸟鸣相过【善曰应劭风俗通曰葬于郭北北首来诸幽之道仲长子昌言曰古之塟植松栢梧桐以识坟　济曰阿曲翳蔽也但立墓松栢飞鸟徃来而已】感慨怀辛酸怨毒常苦多【善曰苍颉篇曰怀抱也史记太史公曰怨毒之于人甚矣哉广雅曰毒痛也良曰由此而怨叹也慨叹息也辛酸鼻也毒病也】　李公悲东门苏子狭三河求仁自得仁岂复叹咨嗟【沈约曰河南河东河北秦之三川郡古人呼水皆为河耳苏子以两周之狭小不足逞其志力故去佩六国印也云二子岂不知进趋之近祸败哉常以交利货賖祸故冒而行之所谓求仁得仁也松栢冈岑丘墓所在也古有皆死之义莫有免者焉逹者安小大之涯各遂分内之乐委天任命以至于俱为一丘之土夫何异哉故因北望山阿而发此句明徂谢之理虽同夭逝之途则异也感慨之来诚逝者所不免至于颠沛逆天怨毒求生苏子李斯张本也　善曰李斯苏秦同銧注汉书东方朔曰汉兴去三河之地止灞浐以西论语子贡曰伯夷叔齐何人也子曰古之贤人曰怨乎曰求仁而得仁又何怨铣曰李公李斯也本楚上蔡人度楚不足仕乃说秦平六国而为丞相临刑谓其子曰吾欲与汝牵黄犬出上蔡东门逐狡兎之乐其可得乎故云悲东门苏子苏秦也本洛阳人洛阳三川之地则三河也苏秦以其地狭小不足逞其志乃游说六国佩其相印后争宠于齐为刺客所杀言二子岂不知趋势利以近祸败也为而犯之者亦犹求仁得仁谁复为之嗟矣籍登高望见丘坟松栢而怀李公苏子以为世人不知止足后必悔恨有如此者】
　　开秋兆凉气蟋蟀鸣牀惟【善曰开秋秋初开也楚辞曰开春发嵗兮四子讲徳论曰蟋蟀秋吟　向曰诗云十月蟋蟀入我牀下今言初秋始凉已鸣林惟者伤时政迫促】感物怀殷忧悄悄令心悲【善曰古诗曰感物怀所思韩诗曰耿耿不寐如有殷忧毛诗曰忧心悄悄愠于羣小　翰曰感物感时政也悄悄忧心也】多言焉所告繁辞将诉谁【沈约曰重言之犹云怀哉怀哉　善曰论衡曰甘议繁辞终不见信　良曰言此心无所告诉】防风吹罗袂明月耀【五臣作曜】清晖晨鸡鸣高树命驾起旋归【善曰乐録曰鸡鸣高树颠古辞孔丛子孔子歌曰中车命驾将适唐都毛诗曰薄言旋归　济曰防风喻魏将灭教令防也明月喻晋王为专权臣也鸡知时者言我亦知时如此将命驾归于山林隠居而避此乱代】
　　平生少年时轻薄好歌西游咸阳中赵李相经过【顔延年曰赵汉成帝赵后飞燕也李武帝李夫人也并以善歌妙舞幸于二帝也　善曰论语曰乆要不防平生之言范后汉书曰光武曰孝孙素谨轻薄儿误之孝孙刘嘉字史记曰秦作咸阳徙都也　良曰汉都咸阳也赵李并善歌舞故托以经过也】娱乐未终极白日忽蹉驱马复来归反顾望三河黄金百镒【善作溢】尽资用常苦多北临太行道失路将如何【善曰少年之日志好纮歌及乎嵗晩旋归路失财尽同乎太行之子当如之何乎战国策曰魏王欲攻邯郸季梁闻之中道而反衣焦不信头尘不浴往见王曰今者臣来见人于太行乃北面而持其驾告臣曰我欲之楚臣曰之楚将奚为北面曰吾马良臣曰虽良此非楚之道也曰吾用多臣曰虽多此非之楚之路也曰吾善御此数者逾善而离楚逾逺耳今王动欲成霸王举欲信于天下恃王国之大兵之精鋭而欲攻邯郸以广地尊名王之动逾数而离王逾逺耳犹至楚而北行也高诱曰面向也驾马也之至也用资也贾逵国语注曰一镒二十四两　向曰晋文王河内人故托称二河言人轻薄之情平生经过游乐于魏都之中及魏室衰暮皆去而望晋　翰曰季梁谓魏王曰同善注言虽黄金百镒资用苦多岂可供其失路之费也喻人素有美行于魏今失路归晋其于美行尽以丧矣将如之何哉】
　　昔闻东陵瓜近在青门外连畛距阡陌子母相钩【善作拘】带五色曜朝日嘉宾四面防【善曰轸当为畛宋衷太经注曰畛界也説文曰畛井田间陌也孔安国尚书传曰距至也子母五色俱谓瓜也史记曰邵平者故秦东陵侯秦破为布衣贫种瓜于长安城东瓜美故时俗谓之东陵瓜从邵平始也汉书曰霸城门民间所谓青门也毛诗曰我有嘉宾良曰畛界距至也阡陌皆道也子母瓜之子母也钩带犹连缀也瓜有五色其光曜日嘉宾邵平之客　济】
　　【曰邵平瓜美足供宾客】膏火自煎熬多财为患害布衣可终身宠禄岂足赖【沈约曰当东陵侯侯服之时多财爵贵及种青门匹夫耳实由善于其事故以味美见称连畛阡陌五色相照非唯周身赡已乃亦坐致嘉宾夫得固易失荣难乆恃膏以明自煎人以财兴累布衣可以终身岂宠禄之足赖哉　善曰庄子曰山木自寇也膏火自煎也汉书疎广曰愚而多财则益其过左氏传曰石碏曰四者之来宠禄过也又宋华元曰不能治官敢赖宠乎　铣曰膏以明而受煎熬人以财而见患害岂如邵平复为布衣终身不仕至于宠禄何足恃頼顾朝廷若是愿以退居故有此辞】
　　步出上东门北望首阳岑【善曰河南郡图经曰东有三门最北头曰上东门河南郡境界簿曰城东北十里首阳山上有首阳祠一所　向曰上东门洛阳东门首阳山伯夷叔齐避周之隠处】下有采薇士上有嘉树林【沈约曰夷齐尚不食周粟况取之以不义者乎　善曰史记曰武王平殷伯夷叔齐耻之义不食周粟隠于首阳山采薇而食之顔延之曰史记龟策传曰无虫曰嘉林翰曰薇亦藿也可食之采薇士则夷齐也嘉树谓嘉美之树】良辰在何许凝霜霑衣
　　襟【五臣作衿】寒风振山冈云起重阴【沈约曰良辰何许言世路险薄非良辰也风霜交至凋殒非一云重阴多所拥蔽是以寄言夷齐望首阳而叹息　善曰东征赋曰撰良辰而将行王仲宣诗曰白露沾衣　良曰良辰谓和平也凝霜霑衣衿以喻衰代言和平之时今在何处而使衰代及人铣曰风振云阴喻晋王専权而冒上】鸣鴈飞南征鶗【啼】鴂【决】发哀音【沈约曰此鸟鸣则芬芳歇也芬芳歇矣所存者臰腐尔　善曰楚辞曰鴈邕邕而南逰又曰恐鶗鴂之先鸣使夫百草为之不芳　向曰鸣鴈飞征喻贤臣逺去鶗鴂哀音喻邪臣谗佞】素质由商声凄怆伤我心【沈约曰致此凋素之质由于商声用事秋时也游字应作由古人字类无定也　善曰礼记曰孟秋之月其音商郑曰秋气和则音声调　翰曰商声秋之声也草木凋素由商声用事国家衰弱由奸臣执政是用伤我心矣】
　　昔年十四五志尚好书诗【五臣作诗书　善曰论语子曰吾十有五而志于学杜预左氏传汪曰尚上之耳】被褐怀珠玉顔闵相与期【善曰家语子路问于孔子曰有人于此被褐而怀玉何如子曰国无道可也国有道则衮冕而执玉也论语孔子曰有顔囘者好学不幸短命死矣史记曰闵损字子骞　济曰褐布衣珠玉喻道徳顔囘闵子骞皆孔子弟子言少时学道徳与此游从】开轩【五臣作都字】临四野登高有【善作望】所思【良曰开都谓出于都外所思谓思古之君子】丘墓蔽山冈万代同一时【善曰方言曰冢大者为丘　铣曰言自古死至于今日故谓同一时也】千秋万【五臣作百字】嵗后荣名安所之乃悟【善作悮】羡门子噭噭【呌】今自嗤【善作蚩字沈约曰自我以前徂谢者非一虽或税驾参差同为今日之一丘夫岂异哉故云万代同一时也若夫被褐怀玉托好诗书开轩四野升高永望志事不同徂没理一追悮羡门之轻举方自羡尔　善曰战国策曰楚王谓安陵君曰寡人万嵗千秋之后谁与乐此矣淮南子曰死有遗业生有荣名薛综西京赋注曰安焉也史记曰始皇使燕人卢生求羡门韦昭曰古仙人也说文云嗤笑也嗤与蚩同　向曰羡门子古仙人也乃悟羡门轻举而我负累所以自嗤籍忧生于理以此自释】
  </div>
  <div class="pagination">
   <a href="六臣注文选_page9.html">
    上一页
   </a>
   <span>
    ...
   </span>
   <a href="六臣注文选_page5.html">
    5
   </a>
   <a href="六臣注文选_page6.html">
    6
   </a>
   <a href="六臣注文选_page7.html">
    7
   </a>
   <a href="六臣注文选_page8.html">
    8
   </a>
   <a href="六臣注文选_page9.html">
    9
   </a>
   <span class="current-page">
    10
   </span>
   <a href="六臣注文选_page11.html">
    11
   </a>
   <a href="六臣注文选_page12.html">
    12
   </a>
   <a href="六臣注文选_page13.html">
    13
   </a>
   <a href="六臣注文选_page14.html">
    14
   </a>
   <a href="六臣注文选_page15.html">
    15
   </a>
   <span>
    ...
   </span>
   <a href="六臣注文选_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
