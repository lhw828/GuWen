<!DOCTYPE html>
<html>
<head>
    <meta charset="UTF-8">
    <title>文选详注 - 第 83 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 83 页/共 153 页</h1>
    <div class="content">握中有悬璧，本自荆山璆。悬璧，悬黎以为璧，以喻谌也。琴操，卞和歌曰：攸攸沂水，经荆山兮，穴山采玉，玉难为功兮。孔安国尚书传曰：璆，玉也。惟彼太公望，昔在渭滨叟。史记曰：太公望以渔钓奸周。西伯将出猎，果遇太公于渭之阳。六韬曰：文王卜田，史扁为卜田于渭之阳，将大得，非龙非彲，非熊非罴，非得公侯，天遗汝师。文王斋戒三日，田于渭阳，卒见吕尚，坐茅以渔。答宾戏曰：周望兆动于渭滨。邓生何感激，千里来相求。东观汉记曰：邓禹，字仲华，南阳人也。更始既至雒阳，以世祖为大司马，使安集河北。禹闻之，自南阳发，北径渡河，追至邺，谒上，见之甚驩，谓曰：我得拜除长吏，生远来，宁欲仕耶？禹曰：不愿也。赵岐孟子章指曰：千载闻之，犹有感激。周易曰：同气相求。白登幸曲逆，鸿门赖留侯。汉书曰：陈平从高帝击韩信，至平城，为匈奴所围，七日不食，用平奇计，使单于阏氏解围，以得开。高帝既出，南过曲逆，诏御史封平为曲逆侯。又曰：冒顿围高帝于白登七日。如淳曰：平城旁高之地若丘陵者也。留侯，已见谢惠连张子房诗。重耳任五贤，小白相射钩。左氏传曰：晋公子重耳之及于难也，遂奔狄，从者狐偃、赵衰、颠颉、魏武子、司空季子。杜预曰：狐偃，子犯也。魏武子，魏犨也。司空季子，胥臣臼季也。此五人贤而有大功也。左氏传，寺人披谓晋侯曰：齐桓公置射钩，而使管仲相。杜预曰：干时之役，管仲射桓公中钩。苟能隆二伯，安问党与雠？二伯，晋文、齐桓公也。党，谓五贤。雠，谓射钩也。中夜抚枕叹，想与数子游。数子，谓太公已下也。言数子皆能陈谋以静乱，故己想之而共游。吾衰久矣夫，何其不梦周？论语曰：甚矣吾衰也，久矣吾不复梦见周公。谁云圣达节，知命故不忧。毛苌诗传曰：云，言也。左氏传，曹子臧曰：前志有之，曰圣达节。周易曰：乐天知命，故不忧。宣尼悲获麟，西狩涕孔丘。公羊传曰：哀公十四年春，西狩获麟。何以书？记异也。孔子曰：孰谓来哉！孰谓来哉！反袂拭面，涕泣沾袍。功业未及建，夕阳忽西流。家语曰：孔子云：修事而能建业。注曰：建功业。夕阳西流，喻将老之人也。时哉不我与，去乎若云浮。嵇康幽愤诗曰：时不我与。云浮，言疾也。朱实陨劲风，繁英落素秋。刘桢与临淄侯书曰：肃以素秋。狭路倾华盖，骇驷摧双辀。刘歆遂初赋曰：奉华盖于帝侧。说文曰：辀，辕也。何意百炼刚，化为绕指柔。应劭汉书注曰：说者以金取坚刚，百炼不耗。
文选考异
注「以激谌素无奇略」：何校「素」上添一「谌」字，是也。各本皆脱。
注「非得公侯」：案：「非」当作「兆」。各本皆伪。
注「已见谢惠连张子房诗」：何校「惠连」改「宣远」，是也。袁本亦误「惠连」。茶陵本所复出，更非。
赠刘琨并书
四言
卢子谅
故吏从事中郎卢谌死罪，死罪！傅子曰：汉武元光初，郡国举孝廉，元封五年举秀才，历世相承，皆向郡国称故吏。汉书音义，张晏曰：人臣上书，当昧犯死罪而言。谌禀性短弱，当世罕任。孔安国尚书传曰：禀，受也。郑玄周礼注曰：任，用也。因其自然，用安静退。鬼谷子曰：物有自然。乐氏曰：自然，继本名也。曾子曰：君子进则能达，退则能静。在木阙不材之资，处鴈乏善鸣之分。庄子行于山中，见大木，枝叶盛茂，伐木者止其傍而不取也。问其故，曰：无所可用。庄子曰：此木以不材得终其天年。夫子出于山，舍故人之家。故人喜，令竖子杀鴈烹之。竖子请曰：其一能鸣，其一不能鸣，请奚杀？主人曰：杀不能鸣者。明日，弟子问于庄子曰：昨山中之木以不材得终秀天年，主人之鴈以不能鸣死，先生将何处？庄子笑曰：周将处夫材与不材之间矣。材与不材之间，似之而非也，故未免乎累。晋灼汉书注曰：资材量也，分，谓己所当得也。卷异蘧子，愚殊宁生。论语，子曰：蘧伯玉邦无道可卷而怀之。又曰：宁武子邦无道则愚。匠者时眄，不免??宾。言在木阙不材，故匠者时眄，在鴈乏善鸣，故不免??宾也。庄子，惠子谓弟子曰：吾有大树，人谓之樗，匠者不顾。广雅曰：馔，进食也。馔与??同，仕眷切。尝自思惟，因缘运会，得蒙接事，宋衷保干图注曰：五运五行，用事之运。自奉清尘，于今五稔。楚辞曰：闻赤松之清尘。然行必尘起，不敢指斥尊者，故假尘以言之。言清，尊之也。左氏传，叔向曰：所谓不及五稔者。杜预曰：稔，年也。谟明之效不着，候人之讥以彰。尚书曰：允迪厥德，谟明弼谐。毛诗序曰：候人，刺近小人也。诗曰：彼候人兮，何戈与祋。大雅含弘，量苞山薮。班固汉书赞曰：大雅卓尔不群，河间献王近之矣。周易曰：含弘光大，品物咸亨。左氏传，宋伯谓晋侯曰：川泽纳污，山薮藏疾。加以待接弥优，款眷逾昵，与去运筹之谋，厕燕私之欢。广雅曰：款，诚也。尔雅曰：昵，近也。汉书，高祖曰：运筹策于帷幄之中，吾不如子房。毛诗曰：诸父兄弟，备言燕私。绸缪之旨，有同骨肉，毛诗曰：绸缪束薪。毛苌曰：绸缪，缠绵也。骨肉，谓父子。吕氏春秋曰：父母之于子也，子之于父母也，此之谓骨肉之亲。其为知己，古人罔喻。晏子春秋，越石父曰：士者申乎知己。昔聂政殉严遂之顾，荆轲慕燕丹之义。聂政，已见别赋。荆轲，已见西征赋。意气之间，靡躯不悔。谢承后汉书，杨乔曰：侯生为意气刎颈。楚辞曰：子胥谏而糜躯，比干忠而剖心。说文曰：靡，烂也。靡与糜古字通。虽微达节，谓之可庶，达节，已见上文。然苟曰有情，孰能不怀？毛苌诗传曰：怀，思也。故委身之日，夷险已之。委身，犹委质也。左氏传，狐突曰：策名委质，贰乃辟也。夷险，喻治乱也。淮南子曰：接径历远，直道夷险。杜预左氏传注曰：已，犹决竟也。事与愿违，当忝外役，役，谓别驾也。对琨故谓之外。嵇康幽愤诗曰：事与愿违，遘兹淹留。广雅曰：违，背也。论衡曰：王充以章和二年罢州役。遂去左右，收迹府朝。盖本同末异，杨朱兴哀；始素终玄，墨翟垂涕。淮南子曰：杨子见逵路而哭之，为其可以南，可以北。墨子见练丝而泣之，为可以黄，可以黑。高诱曰：闵其别与化也。分乖之际，咸可叹慨；致感之途，或迫乎兹。郑玄周礼注曰：致，犹会也。广雅曰：迫，急也。亦奚必临路而后长号，睹丝而后歔欷哉？楚辞曰：泣歔欷而沾衿。王逸曰：歔欷，啼貌也。是以仰惟先情，俯览今遇，先，谓谌父也。今，谓琨也。感存念亡，触物眷恋。尸子曰：其生也存，其死也亡。易曰：书不尽言，言不尽意。周易系辞。然则书非尽言之器，言非尽意之具矣。况言有不得至于尽意，书有不得至于尽言邪？不胜猥懑！谨贡诗一篇，广雅曰：猥，众也。王逸楚辞注曰：懑，愤也。抑不足以揄扬弘美，亦以摅其所抱而已。班固两都赋序曰：雍容揄扬，着于后嗣。弘美，已见上文。抱，或为挹。若公肆大惠，遂其厚恩，左氏传，王使富辛如晋，曰：伯父若肆大惠。杜预曰：肆，展也。广雅曰：遂，竟也。汉书，刘向曰：蒙汉厚恩。锡以咳唾之音，慰其违离之意，庄子，孔子谓渔父曰：丘窃侍于下风，幸闻咳唾之音也。则所谓咸池酬于北里，夜光报于鱼目。乐动声仪曰：黄帝乐曰咸池。史记曰：纣使师涓作新淫声，北里之舞，靡靡之乐。雒书曰：秦失金镜，鱼目入珠。郑玄曰：鱼目乱真珠。谌之愿也，非所敢望也。左氏传，郑伯曰：孤之愿也，非所敢望也。谌死罪，死罪。
浚哲惟皇，绍熙有晋。皇，谓怀帝也。毛诗曰：浚哲维商。尔雅曰：绍，继也。又曰：熙，兴也。振厥弛维，光阐远韵。韦昭汉书注曰：弛，废也。苍颉篇曰：阐，开也。韵，谓德音之和也。有来斯雍，至止伊顺。毛诗曰：有来雍雍，至止肃肃。三台摛朗，四岳增峻。其一。汉书曰：北斗魁下六星，两两而比，曰三能也。色齐为和，不齐为乖。说文曰：摛，舒也。尚书，帝曰：咨四岳。春秋汉含孳曰：三公象五岳，在天法三能。台与能同也。伊陟佐商，山甫翼周。尚书曰：在太戊时，则有若伊陟，格于上帝。毛诗曰：肃肃王命，仲山父将之也。弘济艰难，对扬王休。尚书，王曰：用敬保元子钊，弘济于艰难。毛诗曰：虎拜稽首，对扬王休。苟非异德，旷世同流。言琨之德苟不异于昔贤，虽复与之旷世，若同一流也。班固议曰：汉兴以来，旷世历年。广雅曰：旷，远也。加其忠贞，宣其徽猷。其二。左氏传，荀息曰：公家之利，知无不为，忠也。送往事居，偶俱无猜，贞也。毛诗曰：君子有徽猷。伊谌陋宗，昔遘嘉惠。尔雅曰：遘，遇也。越绝书曰：恭承嘉惠，述畅往事。申以婚姻，着以累世。左氏传，吕相曰：相好，戮力同心，申之以婚姻。范晔后汉书，孔融谓李膺曰：与君累世通家。义等休戚，好同兴废。孰云匪谐？如乐之契！其三。左氏传，晋侯谓魏绛曰：八年之中，九合诸侯，如乐之和，无所不谐。尔雅曰：谐，和也。说文曰：契，大约也。王室丧师，私门播迁。丧师，谓为刘聪所败也。左氏传，会于洮，谋王室也。国语曰：宣王既丧南国之师。法言曰：屈国丧师。战国策曰：破公家而成私门。列子曰：岱舆、员峤二山沈于大海，仙圣播迁者巨亿计也。声类曰：播，散也。望公归之，视险忽艰。左氏传，晋赵孟曰：望楚而归之，视远如迩。吴季重与曹丕书曰：虽云幽深，视险若夷。兹愿不遂，中路阻颠。阻颠，谓谌父为刘粲所害也。仰悲先意，俯思身愆。其四。大钧载运，良辰遂往。鵩鸟赋曰：大钧播物。孔安国尚书传曰：载，行也。庄子曰：天道运行。楚辞曰：吉日兮良辰。郑玄仪礼注曰：遂，犹因也。瞻彼日月，迅过俯仰。毛诗曰：瞻彼日月，悠悠我思。庄子，老聃谓崔曜曰：其疾也，俛仰之间。杜预左氏传注曰：俛，俯也。感今惟昔，口存心想。借曰如昨，忽为畴曩。其五。毛诗曰：借曰未知。苍颉篇曰：昨，隔日也。尔雅曰：曩，久也。畴曩伊何，逝者弥疏。吕氏春秋曰：死者弥久，生者弥疏。温温恭人，慎终如初。恭人，谓琨也。毛诗曰：温温恭人，惟德之基。老子曰：慎终如始，则无败事。览彼遗音，恤此穷孤。譬彼樛木，蔓葛以敷。其六。遗音，谓谌父之言也。穷孤，谌自谓也。尔雅曰：恤，忧也。礼记曰：恤孤独以逮不足。范晔后汉书曰：何敞谓宋由曰：节省浮费，赈恤穷孤。樛木，喻琨也。诗曰：南有樛木，葛藟累之。妙哉蔓葛，得托樛木。妙，犹徽也。叶不云布，华不星烛。封禅书曰：云布雾散。承侔卞和，质非荆璞。薛君韩诗章句曰：承，受也，谓受恩。郑玄周礼注曰：侔，等也。韩子曰：楚子和氏得璞玉于楚山之中，奉而献之武王也。眷同尤良，用乏骥騄。其七。左氏传曰：晋赵鞅纳卫太子于戚，将战，邮无恤御简子。杜预曰：邮无恤，王良也。尤与邮同，古字通。承亦既笃，眷亦既亲；饰奖驽猥，方驾骏珍。方言曰；凡相被饰亦曰奖。礼记曰：凶年乘驽马。广雅曰：驽，骀也。许慎淮南子注曰：猥，摠凡也。西京赋曰：方驾授饔。郑玄仪礼注曰：方，并也。驽以方骏，猥以方珍也。贾逵国语注曰；珍，宝也。弼谐靡成，良谋莫陈。尚书曰：谟明弼谐。无觊狐赵，有与五臣。其八。五臣之从晋文，犹谌之事刘氏，无敢望同狐赵之立大功，有志与彼五臣俱履危厄。贾逵国语注曰：觊，望也，羁致切。五臣，已见上文。五臣奚与？契阔百罹。言五臣何故敢与？五臣契阔逢于百罹。毛诗曰：死生契阔。又曰：我生之后，逢此百离。毛苌曰；离，忧也。离，一作罹。身经险阻，足蹈幽遐。言己与五臣同也。左氏传，楚子曰：晋侯险阻艰难，备尝之矣。义由恩深，分随昵加。分，犹节也。绸缪委心，自同匪他。其九。绸缪，已见上文。汉书，韩信谓广武君曰；委心归计，愿子勿辞。毛诗云：岂伊异人，兄弟匪他。昔在暇日，妙寻通理。孟子曰：壮者以暇日，修其孝悌忠信也。尤彼意气，使是节士。言己昔以意气而殒命，皆非正道，故尤而使之。薛君韩诗章句曰：尤，非也。意气，已见上文。谢承后汉书曰：节士鲍昂，有鸿渐浮云之志。慎子曰：世高节士。情以体生，感以情起。言今乃知意气节士之流思情以体信，而乃生感。趣舍罔要，穷达斯已。其十。言既感厚恩，而吉凶惟命，故云趣舍无所要求，穷达任其所止也。六韬，太公谓武王曰：夫人皆有性，趋舍不同，喜怒不等。趋，犹向也。舍，犹置也。列子，孔子曰：修一身，任穷达，所谓乐天知命之无忧者也。吕氏春秋曰：古之得道者，穷亦乐，达志也。道德于此，则穷达一也。由余片言，秦人是惮。史记，秦缪公问内史瘳曰：孤闻邻国有圣人，敌国之忧也。今由余，寡人之害，将奈何也！日磾效忠，飞声有汉。金日磾，已见西征赋。思玄赋曰：盍远迹以飞声。桓桓抚军，古贤作冠。来牧幽都，济厥涂炭。其十一。刘琨劝进表曰：抚军幽州刺史臣匹磾。尚书曰：勖哉夫子，尚桓桓。汉书曰：陈遵、张竦为后进冠。小雅曰：牧，临也。尚书曰：有夏昏虐，民坠涂炭。涂炭既济，寇挫民阜。周礼曰：以阜人民。郑玄曰：阜，盛也。谬其疲隶，授之朝右。朝右，谓别驾也。张璠汉记曰；王堂为汝南太守，教掾吏曰；其宪章朝右，委功曹陈蕃也。上惧任大，下欣施厚。汉书，武帝制曰：任大而守重。管子曰：上施厚，则民之报上亦厚也。实祗高明，敢忘所守。其十二。毛诗曰：高朗令终。郑玄曰：有高明之誉，而以善名终也。汉书，谷永曰：有守者循其职也。相彼反哺，尚在翔禽。毛诗曰：相彼鸟矣，犹求友声。小雅曰：纯黑而反哺者谓之乌也。孰是人斯，而忍斯心？斯心，谓谌父母见害之心也。国语，国人诵共世子曰：是人斯而有是籛也。每凭山海，庶觌高深。山海，以喻琨也。李斯上书曰：太山不让土壤，故能成其高；河海不择细流，故能成其深。遐眺存亡，缅成飞沈。其十三。韦昭国语注曰：缅，犹邈也。长徽已缨，逝将徙举。长徽已缨，谓被匹磾所辟，类乎徽纆之系于己也。周易曰：系用徽纆。说文曰：婴，绕也。收迹西践，衔哀东愿。郑玄毛诗笺曰：回首曰顾。曷云涂辽？曾不咫步。贾逵国语注曰：八寸曰咫。岂不夙夜？谓行多露。其十四。毛诗曰：岂不夙夜？谓行多露。然贞女以露多而不往，喻己惧威而不行。绵绵女萝，施于松标。女萝，自喻。松标，谓琨也。毛诗曰：茑与女萝，施于松柏。广雅曰：标，末也，必遥切。禀泽洪干，晞阳丰条。说文曰：干，本也。楚辞曰：夕晞余身乎九阳。毛苌诗传曰：晞，干也。根浅难固，茎弱易雕；操彼纤质，承此冲飙。其十五。飙，喻乱也。盐铁论曰；冲风飘卤，沙石凝积。纤质寔微，冲飙斯值，谁谓言精？致在赏意。庄子曰：可以言论者，物之粗者也；可以意致者，物之精者也。郑玄礼记注曰：致之言至也。不见得鱼，亦忘厥饵。饵，犹筌也。庄子曰：筌者，所以得鱼也，得鱼而忘筌。言者，所以在意也，得意而忘言。遗其形骸，寄之深识。其十六。庄子曰：申徒，兀者也，谓子产曰：吾与夫子游十有九年矣，而未曾知吾兀者也。今与我游于形骸之内，而子索我于形骸之外，不亦过乎？王命论曰：渊然深识。先民颐意，潜山隐机。毛诗曰：先民有作。尔雅曰：颐，养也。庄子曰：南郭子綦隐机而坐，嗒焉似丧其偶也。仰熙丹崖，俯澡绿水。说文曰：熙，燥也，谓暴燥也。无求于和，自附众美。庄子曰：古之治道者，智与恬交相养，而和理出其性。又曰：无不亡也，无不有也，澹然无极，而众美从之。慷慨遐踪，有愧高旨。其十七。言心慷慨慕古贤之远踪，而事与愿违，故有愧高旨。爰造异论，肝胆楚越。谓琨被谤也。臧荣诸晋书曰：众人谓琨诗怀帝王大志。庄子，仲尼谓常季曰：自其异者视之，肝胆楚越也。高诱淮南子注曰：肝胆，喻近也。楚越，喻远也。惟同大观，万殊一辙。同大观，谓琨也。鹖冠子曰：达人大观，乃见其符。文子曰：圣人由近知远，以万异为一同也。淮南子曰：万殊为一也。死生既齐，荣辱奚别？列子，杨朱曰：生齐，死齐，贤齐，愚齐，贵齐，贱齐。王仲宣七释曰：均同死生，混齐荣辱也。处其玄根，廓焉靡结。其十八。广雅曰：玄，道也。张衡玄图曰：玄者，无形之类，自然之根，作于太始，莫与为先。广雅曰：廓，空也。靡结，谓体道虚通，心无怨结也。福为祸始，祸作福阶。言无常也。韩诗曰：利为用本，福为祸先。越记曰：祸为福先，福为祸堂。天地盈虚，寒暑周回。言物极必反也。周易曰：天地盈虚，与时消息。又曰：寒往则暑来，暑往则寒来。夫差不祀，衅在胜齐。以喻聪也。史记曰：吴王夫差北伐齐，败于艾陵。越王勾践败吴，吴王遂自刭死。越王灭吴也。勾践作伯，祚自会稽。其十九。以喻琨也。史记曰：勾践已平吴，周元王使人赐勾践胙，九命为伯。又曰：夫差以甲兵五千人，栖于会稽也。邈矣达度，唯道是杖。达度，亦谓琨也。形有未泰，神无不畅。何晏论语注曰：泰，自纵泰也。汉书音义曰：畅，通也。如川之流，如渊之量。毛诗曰：如山之苞，如川之流。家语，齐大夫子高适鲁，见孔子曰：而今而后，知泰山之为高，海渊之为大也。上弘栋隆，下塞民望。其二十。周易曰：栋隆之吉，不桡乎下也。郑玄礼记注曰：塞，满也。左氏传，师旷谓晋侯曰：夫君，神之主，而民之望也。
文选考异
注「宋伯谓晋侯曰」：何校「宋伯」改「伯宗」，是也。各本皆误。
注「周易系辞」：袁本、茶陵本「辞」下有「文」字，是也。
注「老聃谓崔曜曰」：案：「曜」当作「臞」，见释文。茶陵本「曜」作「瞿」，依今庄子改，未是也。袁本亦误「曜」。
注「楚子和氏」：案：「子」当作「人」。各本皆误。
良谋莫陈：袁本、茶陵本「谋」作「谟」。案：此或所见不同，今无所考。
使是节士：袁本、茶陵本「使」作「狭」，云善作「使」。案：各本所见皆非也。善自作「狭」，注云「故尤而狭之」。传写并注中皆伪为「使」，乃不可通。此即善、五臣无异，而当订正者。
注「达志也」：陈云「志也」当作「亦乐」，见幽通赋，是也。各本皆误。
注「道德于此」：何校「德」改「得」，陈同，是也。茶陵本作「得」。袁本亦误「德」。
注「秦缪公问内史瘳曰」：袁本、茶陵本「瘳」作「廖」，是也。
注「夫差以甲兵五千人」：何校「夫差」改「勾践」，陈同，是也。袁本亦误。茶陵本脱此注。
赠崔温
五言集曰：与温太真、崔道儒。何法盛晋录曰：温峤，字太真。又曰：崔悦，字道儒。
卢子谅
逍遥步城隅，暇日聊游豫。毛诗曰：俟我于城隅。暇日，已见上文。曹植蝉赋曰：始游豫乎芳林。北眺沙漠垂，南望旧京路。说文曰：漠，北方流沙也。曹子建白马篇曰：扬声沙漠垂。平陆引长流，岗峦挺茂树。中原厉迅飙，山阿起云雾。厉，疾貌也。游子恒悲怀，举目增永慕。汉书，高祖曰：游子悲故乡。李陵书曰：举目言笑，谁与为欢？曹子建应诏诗曰：长怀永慕。良俦不获偕，舒情将焉诉？楚辞曰：向长风而舒情。远念贤士风，遂存往古务。楚辞曰：伊思兮往古。朔鄙多侠气，岂惟地所固？尔雅曰：朔，北方也。郑玄周礼注曰：都之所居曰鄙。汉书曰：赵地北通燕涿，高气势也。李牧镇边城，荒夷怀南惧。史记曰：李牧者，赵之北边良将也。常居代鴈门，备匈奴。匈奴小入，佯北不胜，以数千人委之。单于闻之，大率众来入。李牧多为奇阵，张左右翼击之，大破，杀匈奴十余万骑。单于奔走。其后十余岁，匆奴不敢近赵边城。说文曰：怀，念思也。赵奢正疆埸，秦人折北虑。史记曰：赵奢，赵之田部吏也。秦伐韩，令赵奢将救之，大败秦军。秦军解而走，遂解阏与之围而归。左氏传曰：疆埸之患，一彼一此。羁旅及宽政，委质与时遇。左氏传，齐侯使敬仲为卿。辞曰：羁旅之臣，幸若获宥，及于宽政，君之惠也。又狐突曰：策名委质，贰乃辟也。恨以驽蹇姿，徒烦飞子御。王命论曰：驽蹇之乘，不骋千里之涂。史记曰：大雒生非子，非子居大丘，好马及畜，善养息之。大丘人言之周孝王，召使主马于汧、渭之间，马大蕃息。非与飞古字通。亦既弛负檐，忝位宰黔庶。苟云免罪戾，何暇收民誉？左氏传，陈公子完曰：免于罪戾，弛于负檐。又曰：晋悼公即位，公宫之长，皆民誉也。倪宽以殿黜，终乃最众赋。汉书曰：倪宽迁左内史，时裁阔狭，与民相假，贷以租，多不入。后有军发，左内史以负租课殿当免，皆恐失之，大家牛车，小家担负，输租襁属不绝，课更以最上。何武不赫赫，遗爱常在去。汉书曰：何武为大司空，其所居亦无赫赫名，去后常见思。古人非所希，短弱自有素。郑玄礼记注曰：素，犹故也。何以敷斯辞，惟以二子故。二子，谓崔、温也。
文选考异
注「公宫之长」：何校「公宫」改「六官」，陈同，是也。各本皆误。
答魏子悌
五言
卢子谅
崇台非一干，珍裘非一腋。慎子曰：廊庙之材，盖非一木之枝；狐白之裘，非一狐之皮也。治乱安危存亡荣辱之施，非一人之力。埤苍曰：腋在肘后。多士成大业，群贤济弘绩。班固汉书赞曰：高祖征伐定天下，缙绅之徒，骋其智辩，并成大业。遇蒙时来会，聊齐朝彦迹。言富贵荣宠，时之暂来也。汉书，蒯通曰：时乎，时不再来！顾此腹背羽，愧彼排虚翮。韩诗外传曰：晋平公游于河而叹曰：安得贤士与之乐此也？船人孟胥跪而对曰：主君亦不好士耳，何患无士乎？平公曰：吾食客，门左千人，右千人，何谓不好士乎？对曰：夫鸿鹄一举千里，所恃者六翮耳。背上之毛，腹下之毳，益一把，飞不为加高，损一把，飞不为加下。今君之食客，门左右各千人，亦有六翮在其中矣。将皆背上之毛，腹下之毳耶？寄身荫四岳，托好凭三益。四岳，谓刘琨也。四岳，已见上文。论语，孔子曰：益者三友，友直，友谅，友多闻，益矣。倾盖虽终朝，大分迈畴昔。邹阳上书曰：白头如新，倾盖若故。左氏传曰：楚子文训兵终朝而毕。李固与宾卿书曰：开廓大分，绸缪恩信。左氏传，羊斟曰：畴昔之羊，子为政。在危每同险，处安不异易。易，夷易也。协韵，以赤切。俱涉晋昌艰，共更飞狐厄。王隐晋书曰：惠帝以敦煌土界阔远，分立晋昌郡。又曰：晋昌护匈奴中郎将，别领户。然时段匹磾为此职，谌在磾所，难斥言之，故曰晋昌也。晋中兴书曰：石勒攻乐平，刘琨自代飞狐口奔安次也。恩由契阔生，义随周旋积。契阔，已见上文。左氏传，晋公子重耳谓楚子曰：晋、楚治兵，以与君周旋。岂谓乡曲誉，谬充本州岛役。燕丹子曰：士无乡曲之誉，则不可以论行。匹磾辟谌为幽州别驾，故曰本州岛之役，已见上文。乖离令我感，悲欣使情惕。毛苌诗传曰：惕惕，犹切切也。理以精神通，匪曰形骸隔。楚辞曰：众人莫可与论道，非精神之不通。形骸，已见上文。妙诗申笃好，清义贯幽赜。小雅曰：赜，深也。恨无随侯珠，以酬荆文璧。随侯珠，已见上文。荆，楚也。韩子曰：楚人卞和得璞玉于荆山之中，文王即位，乃使理其璞，得宝焉。乃命曰：和氏之璧也。傅玄豫章行曰：琅玕溢金匮，文璧世所无。
文选考异
注「惕惕犹切切也」：陈云「切切」当作「忉忉」，是也。所引防有鹊巢二章传文。各本皆误。
答灵运
五言
谢宣远
夕霁风气凉，闲房有余清。何敬祖杂诗曰：闲房来清气。吕氏春秋曰：冬不用翣，清有余也。开轩灭华烛，月露皓已盈。轩，牕也。蜀都赋曰：高轩以临山。秦嘉赠妇诗曰：飘飘帷帐，荧荧华烛。独夜无物役，寝者亦云宁。孙卿子曰：是谓以己为物役也。忽获愁霖唱，怀劳奏所成。灵运愁霖诗序云：示从兄宣远。叹彼行旅艰，深兹眷言情。魏文柳赋曰：行旅仰而回眷。毛诗曰：眷言顾之。伊余虽寡慰，殷忧暂为轻。长门赋曰：伊余志之怀慢愚。韩诗曰：耿耿不寐，如有殷忧。牵率詶嘉藻，长揖愧吾生。左氏传，智伯曰：牵率老夫，以至于此。文赋曰：嘉藻丽之彬彬。汉书曰：郦食其长揖不拜。陆机赠潘岳诗曰：佥曰吾生，明德惟允。
文选考异
注「高轩以临山」：案：「高」上当有「开」字。各本皆脱。
注「伊余志之怀慢愚」：袁本、茶陵本「之」下无「怀」字，「愚」下有「兮」字，是也。又茶陵本「志」作「怀」，亦误。
于安城答灵运
五言谢灵运赠宣远序曰：从兄宣远，义熙十一年正月作守安城。其年夏赠以此诗，到其年冬有答。
谢宣远
条繁林弥蔚，波清源愈浚。阮德猷答枣道彦诗曰：体直响正，源深流清。华宗诞吾秀，之子绍前胤。魏志，曹植上疏曰：华宗贵族，必有应斯举者。毛苌诗传曰：诞，大也。大矣后稷，十月而生也。广雅曰：秀，美也。毛诗曰：之子于征。尚书曰：俾克绍前烈。孔安国尚书传曰：胤，嗣也。绸缪结风徽，烟熅吐芳讯。绸缪，已见上文。周易曰：天地烟熅，万物化醇。演连珠曰：肆义芳讯。郑玄礼记注曰：讯，问也。鸿渐随事变，云台与年峻。其一。鸿渐，以喻仕进，云台，以喻爵位也。周易曰：鸿渐于陆，其羽可以为仪。李颙阮彦伦诔曰：累土积功，以为云台。淮南子曰：云台之高，堕者折脊碎胫。高诱曰：台高际于云，故曰云台也。华萼相光饰，嘤嘤悦同响。毛诗曰：棠棣之华，萼不????。郑玄曰：兴者，谕弟以敬事兄，兄以荣覆弟也。毛诗曰：伐木丁丁，鸟鸣嘤嘤。郑玄曰：其鸣之志，似于求友也。亲亲子敦予，贤贤吾尔赏。礼记曰：君子贤其贤而亲其亲。又曰：亲亲故尊祖，尊祖故敬宗。论语曰：贤贤易色。比景后鲜辉，方年一日长。言比景后尔鲜辉，方年长尔一日也。说文曰：景，光也。孔安国论语曰：子路、曾皙、冉有、公西华侍坐。子曰：以吾一日长乎尔。萎叶爱荣条，涸流好河广。其二。萎叶、涸流，自喻也。王逸楚辞注曰：枝叶早萎痛绝落。潘安仁河阳诗曰：峻岩敷荣条。文赋曰：豁若涸流。楚辞曰：江、河广而无梁。殉业谢成操，复礼愧贫乐。司马彪庄子注曰：殉，营也。论语，子曰：一日克己复礼，天下归仁焉。子曰：贫而乐，富而好礼者。幸会果代耕，符守江南曲。许慎淮南子注曰：果，成也。礼记曰：诸侯之下士，视上农夫，禄足以代耕。汉书曰：初与郡守为竹使符也。履运伤荏苒，遵涂叹缅邈。庄子曰：阴阳四时，运行各得其序。张茂先励志诗云：日与月与，荏苒代谢。陆机赠冯文熊诗曰：遵涂远蹈。又拟古诗曰：缅邈若飞沈。布怀存所钦，我劳一何笃！其三。嵇康秀才诗曰：思我所钦，我劳如何！徐干答刘桢诗曰：我思一何笃，其愁兼三春。肇允虽同规，翻飞各异概。毛诗曰：肇允彼桃虫，飜飞惟鸟。异概，谓异量也。凡概以平量，故言概而显量焉。楚辞曰：一概而相量也。迢递封畿外，窈窕承明内。宣远为安城守，故云封畿外。灵运为秘书监，故云承明内也。毛诗曰：京畿千里。承明，假京洛而言之也。寻涂涂既睽，即理理已对。外内殊职，是涂睽也。贤愚异任，是理对也。丝路有恒悲，矧乃在吾爱。其四。丝路，已见上文。又，丝或为蹊也。跬行安步武，铩翮周数仞。汉书，公孙玃曰：吴失与而无助，跬行独进。如淳曰：跬以一足行为。跬，空橤切。郑玄礼记注曰：武，迹也。淮南子曰：飞鸟铩羽。许慎曰：铩，残羽也。庄子曰：有鸟焉，其名为鹏，抟扶摇羊角而上者，行九万里。斥鷃笑之曰：我腾跃而上，不过数仞而下，此亦飞之至也。包咸论语注曰：七尺曰仞。岂不识高远，违方往有吝。阮籍咏怀诗曰：岂不识宏大，羽翼不相仪。郭象庄子注曰：亦犹鸟之自得于一方也。周易曰：君子舍之，往吝穷也。岁寒霜雪严，过半路愈峻。言位高而愈惧也。庄子，孔子曰：天寒既至，霜雪既降。战国策曰：或谓秦王曰：日行百里者，半于九十。此言末路之难也。量己畏友朋，勇退不敢进。庾元规让中书表曰：量己知獘。左氏传，陈敬仲曰：诗云：岂不欲往，畏我友朋。晏子春秋曰：上士难进而易退也。行矣励令猷，写诚詶来讯。其五。孔安国尚书传曰：励，勉也。补亡诗曰：宾写尔诚。曹植与吴重书曰：得所来讯，文采委曲。
文选考异
于安城答灵运：何校「城」改「成」，注同，陈云「城」，「成」误，是也。各本皆伪。
嘤嘤悦同响：袁本、茶陵本作「嘤鸣」，云善作「嘤嘤」。案：各本所见皆非也。详诗以「嘤鸣」与上「华萼」偶句，非善独作「嘤嘤」，乃传写误。又何云五臣作「嘤鸣」。向来不知校语，但据所见，故何以「嘤鸣」专属之五臣耳。后酬从弟惠连诗「鸣嘤已悦豫」，五臣亦作「嘤鸣」，疑彼各本所见善误倒。
注「陆机赠冯文熊诗曰」：案：「熊」当作「罴」。各本皆伪。
注「京畿千里」：陈云「京」，「邦」误。案：所校是也。正文云「封畿」，即「邦畿」耳。各本皆误。
注「跬以一足行为」：袁本、茶陵本无「为」字，是也。
注「曹植与吴重书曰」：陈云「吴」下脱「季」字。案：非也，重即季重，例见前。
西陵遇风献康乐
五言沈约宋书曰：灵运袭封康乐侯。郑玄礼记注曰：献，犹进也。又曰：古者致物于人，尊之曰献。
谢惠连
我行指孟春，春仲尚未发。趣途远有期，念离情无歇。趣，向也。成装候良辰，漾舟陶嘉月。许慎淮南子注曰：装，饰也。良辰，已见上文。蜀都赋曰：漾轻舟。楚辞曰：陶嘉月兮总驾，搴玉英兮自修。尔雅曰：陶，喜也。瞻涂意少悰，还顾情多阙。其一。韦昭汉书注曰：悰，乐也。哲兄感仳别，相送越垧林。兄，谓灵运也。汉书，谷永谢王凤曰：察父哲兄，覆育子弟，诚无以加。毛诗曰：有女仳离，慨其叹矣。毛苌曰：仳，别也，匹视切。尔雅曰：野外曰林：林外曰垧。饮饯野亭馆，分袂澄湖阴。毛诗曰：饮饯于祢。范晔后汉书曰：郭伋遂止野亭。凄凄留子言，眷眷浮客心。韩诗曰：眷眷怀顾。孔安国尚书传曰：浮，行也。回塘隐舻枻，远望绝形音。其二。南都赋曰：分背回塘。说文曰：舻，船头也。韦昭汉书注曰：枻，楫也。靡靡即长路，戚戚抱遥悲。楚辞曰：居戚戚而不解。悲遥但自弭，路长当语谁！楚辞曰：泛容与而遐举兮，聊抑志而自弭。杜预左氏传注曰：弭，息也。古诗曰：愁思当语谁。行行道转远，去去情弥迟。陆机赴洛诗曰：行行遂已远。韩诗外传曰：孔子之去鲁，迟迟乎其行也。昨发浦阳汭，今宿浙江湄。其三。郦善长水经注曰：浦阳江水，导源乌伤县，而经上虞县。孔安国尚书传曰：水北曰汭。晋灼汉书注曰：江水至会稽山阴为浙江。郭璞山海经注曰：今钱塘有浙江，音折。屯云蔽曾岭，惊风涌飞流。零雨润坟泽，落雪洒林丘。毛诗曰：零雨其蒙。浮氛晦崖巘，积素惑原畴。尔雅曰：重巘，隒也。曲汜薄停旅，通川绝行舟。其四。王逸楚辞注曰：泊，止也，泊与薄古字通。韩诗外传，阿谷之女曰：阿谷之队隐也。行旅，已见上文。上林赋曰：通川过于中庭。魏文帝善哉行曰：洋洋川流，中有行舟。临津不得济，伫楫阻风波。孔丛子，孔子歌曰：临津不济，还辕息邹。尔雅曰：伫，久也。家语，孔子曰：不观巨海，何以知风波之患也。萧条洲渚际，气色少谐和。西瞻兴游叹，东睇起凄歌。积愤成疢痗，无萱将如何！其五。韩诗曰：焉得萱草，言树之背；愿言思伯，使我心痗！薛君曰：諠草，忘忧也。萱与諠通。痗音悔。
文选考异
注「阿谷之队隐也」：陈云「隐」下脱「曲之汜」三字，见前谢惠连泛湖诗注，是也。各本皆脱。
注「焉得萱草」：案：「萱」当作「諠」，观下注可见。各本皆误。
还旧园作见颜范二中书
五言沈约宋书曰：元嘉三年，徐羡之等诛，征颜延之为中书侍郎。范中书，盖谓范泰也。
谢灵运
辞满岂多秩，谢病不待年。偶与张邴合，久欲还东山。汉书，张良曰：今以三寸舌为帝师，封万户，位列侯，此布衣之极，于良足矣。愿弃人间事，欲从赤松子学道轻举。又曰：琅邪邴汉亦有清行，兄子曼容亦养志自修，为官不肯过六百石，辄自免去。东山，谓会稽始宁也。檀道鸾晋阳秋曰：谢安有反东山之志，每形之于言。圣灵昔回眷，微尚不及宣。圣灵，谓高祖也。陆机吊。魏文帝柳赋曰：行旅仰而回眷。何意冲飙激，烈火纵炎烟。焚玉发昆峰，余燎遂见迁。沈约宋书曰：少帝即位，权在大臣，灵运构扇异同，非毁执政，司徒徐羡之等患之，出为永嘉太守。冲飙，已见上文。尚书曰：火炎昆岗，玉石俱焚；天吏逸德，烈于猛火。投沙理既迫，如邛愿亦愆。汉书曰：贾谊以谪居长沙，长沙卑湿，谊自伤悼，以为寿不得长。又曰：卓文君谓司马长卿曰：第如临邛从昆弟假贷，犹足以为生，何至自苦如此。相如与俱之临邛。第，但也。长与欢爱别，永绝平生缘。缘，因缘也。浮舟千仞壑，摠辔万寻巅。战国策，苏代曰：水浮轻舟。春秋繁露曰：水赴千仞之壑而不旋，似勇者。家语，孔子曰：善御者正身以摠辔。琴赋曰：青壁万寻。流沫不足险，石林岂为艰！列子曰：孔子观于吕梁，悬水四十仞，流沫三十里，见一丈夫游之，以为有苦，使弟子并水而承之，数百步出，被发行歌，而游于堂下，孔子从而问焉，曰：蹈水有道乎？长于水而安于水，性也。楚辞曰：焉有石林。闽中安可处，日夜念归旋。汉书曰：故越王无诸世奉越祀，身帅闽中兵，以佐灭秦。韦昭曰：东越之别名也。闽音旻。事踬两如直，心惬三避贤。言史鱼有道无道，行俱如矢而已。有道则见召，无道则左迁，故云事踬两如矢直而已，虽迁终无悔吝，心惬三避之贤。韦昭汉书注曰：踬，顿也，谓颠仆也。说文曰：踬，跌也。论语，子曰：直哉史鱼，邦有道如矢，邦无道如矢。史记曰：孙叔敖相楚，三去相而不悔，知其非己罪也。三避，三黜也。踬音致。托身青云上，栖岩挹飞泉。陆机诗曰：托身承华侧。嵇康绝交书曰：许由之岩栖。盛明荡氛昏，贞休康屯邅。盛明、贞休，谓太祖也。言以盛明之德，而荡氛昏之徒，又以正美之道以康屯邅之俗也。解嘲曰：遭盛明之世。周易曰：干，元亨利贞。又曰：休否大人吉。郑玄曰：休，美也。王弼曰：居尊位，能休否也。周易曰：迍如邅如。殊方咸成贷，微物豫采甄。沈约宋书曰：太祖登祚，徐羡之等征灵运为秘书监，再召不起。上使光禄大夫范泰与灵运书，敦奖之，乃出就。文子曰：殊方偏国。老子曰：夫惟道，善贷且成。说文曰：贷，施也。魏明帝豫章行曰：于斯诚微物，能不怀伤悴。郑玄尚书纬注曰：甄，表也。感深操不固，质弱易版缠。谓应征也。感深，感荷情深也。楚辞曰：悲灵修之浩荡，何执操之不固。应璩与阴中夏书曰：体正者则检于人，质弱者则陋于众。版缠，犹牵引也。曾是反昔园，语往实款然。毛诗曰：曾是在位。广雅曰：款，爱也。曩基即先筑，故池不更穿。尔雅曰：曩，久也，谓久旧也。仲长子曰：筑基起功。庄子曰：相造于水者，穿池而养给也。果木有旧行，壤石无远延。刘歆甘泉赋曰：桂木杂而成行。说苑曰：楚庄王筑层台，延石千里，延壤百里。虽非休憩地，聊取永日闲。毛诗曰：且以永日。郑玄曰：永，引也。卫生自有经，息阴谢所牵。庄子，南荣趎曰：愿闻卫生之经而已矣。老子曰：卫生之经乎，能抱一乎，能勿失乎，能与物委蛇而同其波乎，是卫生之经也。司马彪曰：生，谓卫护其生，全性命也。息阴，即息影也。牵，谓俗务也，已见游南亭诗。夫子照情素，探怀授往篇。史记，蔡泽谓应侯曰：公孙鞅之事孝公也，披心腹，示情素。素，犹实也。王仲宣诗曰：探怀授所欢，愿醉不顾身。
文选考异
注「陆机吊魏文帝柳赋曰」：何校「魏」下添「武帝文曰庶圣灵之响像魏」十一字，陈同，是也。各本皆脱。
注「徐羡之等」：何校「徐」上添「诛」字，是也。各本皆脱。
质弱易版缠：袁本、茶陵本「版」作「板」，音百蛮。何校改「扳」，陈云「板」，「扳」误。案：所校是也，注同。末当有善音，今脱。
注「卫生之经乎」：茶陵本无「乎」字，是也。袁本亦衍，后修去之。
注「司马彪曰生」：茶陵本「生」上有「卫」字，是也。袁本亦脱。
登临海峤初发强中作与从弟惠连见羊何共和之
五言谢灵运游名山志曰：桂林顶，远则嵊尖强中。沈约宋书曰：灵运既东还，与族弟惠连、东海何长瑜、颍川荀雍、太山羊璇之文章常会，共为山泽之游，时人谓之四友。
谢灵运
杪秋寻远山，山远行不近。楚辞曰：觌杪秋之遥夜。与子别山阿，含酸赴修轸。轸当为畛。说文曰：畛，井田间陌。中流袂就判，欲去情不忍。毛苌诗传曰：判，分也。毛诗曰：彷徨不忍去。顾望脰未悁，汀曲舟已隐。何休公羊传注曰：脰，颈也。陆彦声诗曰：相思心既劳，相望脰亦悁。说文曰：痻(昏改肙)，疲也。痻(昏改肙)与悁通。文字集略曰：汀，水际平也。隐汀绝望舟，骛棹逐惊流。海赋曰：惊浪雷奔。欲抑一生欢，并奔千里游。言远别已为抑欢，千里逾加离思。列子，公孙朝曰：欲尽一生之欢，穷当年之乐。古诗曰：离家千里客，戚戚多思复。日落当栖薄，系缆临江楼。缆，维舟索也。吴志曰：更增舸缆。谢灵运游名山志曰：从临江楼步路南上二里余，左望湖中，右傍长江也。岂惟夕情敛，忆尔共淹留。楚辞曰：攀桂枝兮聊淹留。淹留昔时欢，复增今日叹。潘岳哀永逝曰：忆旧欢兮增新悲。兹情已分虑，况乃协悲端。悲端，谓秋也。楚辞曰：悲哉秋之为气也。秋泉鸣北涧，哀猿响南峦。尔雅曰：峦，山嶞。郭璞曰：山形长狭者，荆州谓之峦。戚戚新别心，凄凄久念攒！苍颉篇曰：攒，聚之也。攒念攻别心，旦发清溪阴。暝投剡中宿，明登天姥岑。楚辞曰：夕投宿于石城。汉书曰：会稽有剡县。吴录地里志曰：剡县有天姥岑。剡，植琰切。姥，莫古切。高高入云霓，还期那可寻？孟子曰；太山之高，参天入云。羊祜请伐吴表曰：高山寻云霓。潘安仁在怀县诗曰：感此还期淹。傥遇浮丘公，长绝子徽音。列仙传曰：王子乔好吹笙，道人浮丘公接以上嵩山。毛诗曰：太姒嗣徽音。
文选考异
注「文章常会」：何校「常」改「赏」，陈同，是也。各本皆伪。
注「攒聚之也」：茶陵本无「之」字。陈云「之」字衍，是也。袁本亦衍。
酬从弟惠连
五言
谢灵运
寝瘵谢人徒，灭迹入云峰。尔雅曰：瘵，病也。太玄经曰：老子行则灭迹，立则隐形。岩壑寓耳目，欢爱隔音容。永绝赏心望，长怀莫与同。潘安仁诗曰：岁寒无与同。末路值令弟，开颜披心胸。其一。邹阳上书曰：至其晚节末路。应亨古诗曰：济济令弟。史记，蔡泽曰：披腹心。心胸既云披，意得咸在斯。庄子，善养曰：余逍遥于天地之间，而心意自得也。凌涧寻我室，散帙问所知。说文曰：帙，书衣也。夕虑晓月流，朝忌曛日驰。王逸楚辞注曰：曛，黄昏时也。悟对无厌歇，聚散成分离。其二。言事无常，故聚而必散，成有分离也。庄子曰：祸福相生，聚散以成。分离别西川，回景归东山。别时悲已甚，别后情更延。尔雅曰：延，长也。倾想迟嘉音，果枉济江篇。迟，犹思也。果，犹遂也。辛勤风波事，款曲洲渚言。其三。风波，已见上文。秦嘉赠妇诗曰：思面叙款曲。洲渚既淹时，风波子行迟，务协华京想，讵存空谷期。广雅曰：务，远也。华京，犹京华也。郭璞游仙诗曰：京华游侠窟。毛诗曰：皎皎白驹，在彼空谷。犹复惠来章，秪足搅余思。毛诗曰：胡逝我梁，秪搅我心。傥若果归言，共陶暮暮时。其四。陶，喜也，已见上文。暮春虽未交，仲春善游遨。未交，谓暮春气节与仲春未交也。孔安国尚书传曰：南交，言夏与春交也。山桃发红萼，野蕨渐紫苞。尔雅曰：榹，山桃也。毛诗曰：言采其蕨。毛诗义疏曰：蕨，山菜也，初生紫色。尚书曰：草木渐苞。孔安国曰：渐，进长。苞，丛生也。鸣嘤已悦豫，幽居犹郁陶。鸣嘤，已见上文。礼记曰：幽居而不淫。论衡曰；幽居而静处，恬澹自守。尚书曰：郁陶乎予心，颜厚有忸怩。孔安国曰：郁陶，哀思也。梦寐伫归舟，释我吝与劳。其五。范晔后汉书曰：陈蕃、周举尝相谓曰：数日之间，不见黄生，则鄙吝之萌，复存乎心。毛诗曰：岂不尔思，劳心忉忉。
文选考异
注「善养曰」：案：「养」当作「卷」，各本皆伪。此让王篇文也。



赠答四 行旅上
目录 [隐藏]
1 诗丁
1.1 赠答四
1.1.1 赠王太常
1.1.2 夏夜呈从兄散骑车长沙
1.1.3 直东宫答郑尚书
1.1.4 和谢监灵运
1.1.5 答颜延年
1.1.6 郡内高斋闲坐答吕法曹
1.1.7 在郡卧病呈沈尚书
1.1.8 暂使下都夜发新林至京邑赠西府同僚
1.1.9 詶王晋安
1.1.10 奉答内兄希叔
1.1.11 赠张徐州稷
1.1.12 古意赠王中书
</div>
    <div class="pagination">
<a href="文选详注_page82.html">上一页</a><span>...</span><a href="文选详注_page78.html">78</a><a href="文选详注_page79.html">79</a><a href="文选详注_page80.html">80</a><a href="文选详注_page81.html">81</a><a href="文选详注_page82.html">82</a><span class="current-page">83</span><a href="文选详注_page84.html">84</a><a href="文选详注_page85.html">85</a><a href="文选详注_page86.html">86</a><a href="文选详注_page87.html">87</a><a href="文选详注_page88.html">88</a><span>...</span><a href="文选详注_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
