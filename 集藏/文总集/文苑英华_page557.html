<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 557 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 557 页/共 634 页
  </h1>
  <div class="content">
   一作皆旧唐书志
　　七庙议　　　　　　　　　张齐贤
　　议曰昔孙【防要作荀】卿子云有天下者事七代有一国者事五代则天子七庙古今逹礼故商【一作尚】书称七代之庙可以观德祭法称王立七庙一坛一墠王制云【防要作曰】天子七庙三昭三穆与太祖之庙而七莫不尊始封之君谓之太祖太祖之庙百代不迁祫祭之礼毁庙之主陈于太祖未毁之庙主皆升合食于太祖之室【防要作庙】太祖东向昭南向穆北向太祖者商之王周之后稷是也太祖之外更无始祖但商自王已后十有四代至汤而有天下周自后稷已后十有七代至武王而有天下其间代数旣逺迁庙亲庙皆出太祖之后故得合食有序尊卑不差其后汉高受命无始封祖即以高皇帝为太祖太上皇高帝之父立庙飨祀不在昭穆合食之列为尊于太祖故也魏武创业文帝受命亦即以武帝为太祖其高祖【防要作皇】太皇处士君等并为属尊不在昭穆合食之列晋宣创业武帝受命亦即以宣帝为太祖其征西豫章颍川京兆府君等并为【防要作亦以】属尊不在昭穆合食之列歴兹已降至于【一作于】有隋宗庙之制斯礼不易【一作改】故宇文氏以文【一作武字】皇帝为太祖隋室以武元皇帝为太祖国家诞受天命累洽【一作叶】重光景皇帝始封唐公实为太祖中间大【一作代】数旣近列在三昭三穆之内故皇家【会要作图】太庙唯有六室其农府君宣光二帝尊于太祖亲尽则迁不在昭穆合食之数今皇极再造孝思匪宁奉二月二十九日勅宣光以下【一作七室以下】依旧号尊崇续又奉三月一日勑旣立七庙须尊崇始祖速令详定者伏寻礼经始祖即【一作则】是太祖太祖之外更无始祖周庙【防要作朝】太祖之外以周文王【会要作皇】为始祖不合礼经或有引白虎【唐讳】通义云后稷为始祖文王为太祖武王为太宗及郑注诗雍序太庙【一作祖】谓文王以为説者其义不然何者彼以礼王者祖有功而宗有德周人祖文王而宗武王故谓文王为太祖耳非祫祭羣主合食之太祖今之议者或有欲立凉武昭王为始祖者殊为不可何者昔在商周稷卨始封汤武受命汤武之兴祚由稷卨故以稷卨为太祖即皇家之景皇帝是也凉武昭王勲业未广后主失守【一作国】国土不传景皇帝始封实基明命【防要作德】今乃舍封唐之盛烈崇西凉之逺搆考之前古实乖典礼魏氏不以曹叅为太祖齐梁不以萧何为太祖晋氏不以胡公殷王卬为太祖宋氏不以楚元王为太祖陈隋不以胡公杨震为太祖则皇家安可以凉武昭王为太祖乎汉之东京大议郊祀多以周郊后稷汉当郊尧制下公卿议议者佥【一作多】同帝亦然之唯杜林正议独以为周室之兴祚由后稷汉业特起功不縁尧祖宗故事所宜因循竟从林议又传称欲知天上事问长人以其近也武德贞观之时主圣臣贤其去凉武昭王盖亦近于今矣当时不立者以必不可立故也今旣年代深逺方复立之岂是【一作是非】三祖二【防要作三】宗之意实恐景皇失职而震怒武昭虚位而不答非社稷之福也宗庙事重禘祫礼崇先王以之观德或者不知其说旣灌而徃孔子不欲观之今朝命惟新宜应慎礼祭神如【一作如神】在理可不【防要不可】诬请凖勑加太庙为七室享宣皇帝以备七代其始祖不合别有尊崇之议谨议　　一作皆旧唐书志
　　同前　　　　　　　　　　刘承庆【尹知章同议】
　　议曰谨按王制天子七庙三昭三穆与太祖而七此载籍之明文古今之通称【一作制】皇唐稽考前范详探【一作采】列辟崇建宗灵式遵斯典但以开基【防要作国】之主受命之君王迹有浅深太祖有逺近汤武祚基稷卨【六字防要作昔汤武受命祚因稷卨】太祖代逺出乎【防要作于】昭穆之上故七庙可合若夏继唐虞功非由鲧汉除秦项力不因尧及魏晋经国周隋拨乱皆勋隆【防要作崇】近代祖业非逺受命始封之主不离昭穆之亲故肇立宗祊罕闻别【一作□】制夫太祖以功建昭穆以亲崇有功百代而不迁亲尽七叶而当毁或以太祖代浅庙数非备更【防要作至】于昭穆之上逺立合迁之君曲从七庙之文深乖迭毁之制皇家千龄启旦四【防要作六非】叶重光景皇帝濬德基【防要作啓】唐代数犹近号虽称【一作崇】于太祖亲尚列于昭穆且临六室之位未申七代之尊是知太庙当六未合有七故先朝惟有宣光景元神尧文武六代亲庙大帝登遐神主升祔于庙室以宣皇帝代数当满凖礼复迁今还止有光皇帝以下六代亲庙非是天子之庙数不当有七本由太祖有逺近之异故初建有多少之殊敬惟三后临朝代多儒雅神祊事重礼岂虚存规模可沿理难变革宣皇旣非始祖又庙无祖宗之号亲尽旣迁其庙不合重立若礼终运徃建议复崇实【通典作恐】违王制之文不合先朝之防请依贞观之故事无改三圣之宏规光崇六室不亏古议谨议　　一作皆旧唐书志
　　废隠太子等四庙议　　　　裴子余【开元三年】
　　议曰谨按前件四庙等并前皇嫡嗣【一作】殒身昭代圣人【一作上】哀骨肉之深锡烝尝之厚宪章徃昔垂法【一作范】将来今欲使陵庙有慿神灵是享故礼曰礼从宜又曰夫孝者善继人之志善述人之事礼从宜者明可置也善继志者不可改也我太宗文武圣皇帝功成理定制礼作乐太上皇能事斯毕窅然高视皆以礼顺于情情通则类应乐感于物物感则德和所以深悼友于敬申孝享范围躅润色鸿名昔嫄庙列周戾园居汉并位非七代置在一时斯并前史【一作代】宏规后贤令范固知父子之爱兄弟之恩情有所殷【防要作杀】方从大教又按春秋狐突适下国遇太子使登仆曰予将以晋畀秦秦将祀予此则太子之言无后明矣对曰神不歆非类人不祀非族君祀无乃殄乎此则晋有其祀立庙必也【一作矣】虽史有详畧而防防见存又定公元年立炀宫经传更无异说郑注云炀公伯禽之子季氏祷而立其宫也窃以宫庙国号建立不殊季氏陪臣公逺祖因祷立庙尚不为嫌岂与夫睿圣深恩【防要作因心】阐扬至化笃惟亲之祀垂可【防要作永】久之法考之汉储晋嫡则如彼言乎周庙鲁宫则如此岂可使晋求秦祀戾匪汉思所枉者深所直者鲜黩神慢礼理必不然昔炎德灭秦自以功高百代天下郡国皆立高庙二祧不迁九祖并享三分国用四海共违徒议废兴竟无得失旣而疾因梦谴嗣阙承祧虽天道有因亦人事何补旣非此例不假推扬但乐有差等礼亦异数恭闻正议防访有司金石取象于轩悬牢礼不亏于干豆谈乐废庙絶恩弃德神之无形亦可欺也又按周礼官有其职修其事若废官去职何以敬神失敬与诚何以降福且尊以储后位絶诸侯諡号旣崇官吏有典去羊存朔非理所安狥利忘礼何以为国谨议　　一作皆通典
　　同前　　　　　　　　　　段同泰
　　议曰古先哲王作范贻训不背时而立矩必随俗而裁规由是因人以设教从宜而制礼苟反经以合礼胶柱以调故三代所以损益不同百王所以升降斯别伏据隠太子章懐节愍懿徳等皆禀殊恩式创陵寝一羞苹藻骤移檀柘岂非睦亲继絶悼徃推恩者欤况汉置戾园晋修虞祀书称咸秩礼记【旧唐志作纪防要作祀】百神纷纶葳可畧言矣按陈贞节奏状云伏见隠太子章懐节愍懿德太子等四庙逺则从祖近则堂昆并非有功于人立事于代而寝庙相属祼献连时又引汉元帝朝贡禹奏及丞相韦成匡衡等议以为先王典礼不可越者臣愚以为贡禹上书匡衡奏记理异于此事匪其伦何者上述祖宗逺论坛墠徃复于商周之际徘徊于迁毁之间隠太子等并特降丝纶别营祠宇义殊太庙恩出当时如逝者之锡苹蘩亦犹生者之开茅土宠章所及谁谓非宜且自古帝王建封子弟寄以维城之固咸登列郡之荣岂必有功于人立事于代生者曽无异议逝者輙此奏停虽存殁之迹不同而君亲之恩何别此则轻重非当情礼不【防要作宜】均神道固是难诬人情孰云其可又奏状云合乐登歌有同列帝者隠太子等庙比来祼享皆禀旧章牲止少牢舞才六佾进无季氏之僣退用诸侯之礼恭惟故实未为乖谬自兹以降断亦可知又防匡衡议思戾太子后园亲未尽谨检【防要作案】隠太子是皇帝曽伯祖本服缌麻章懐是伯父本服周年懿德节愍咸是堂昆本服大功亲并未尽庙不合废又凖礼有以举之莫敢废也故刘歆以为德薄者流卑德盛者流光礼无所不顺故无废庙又汉司徒掾班彪云贡禹毁宗庙匡衡改郊兆皆数复纷纷不定者何礼文缺微古今异制名为一家未易可偏定也考观诸儒之议刘歆博而笃矣防班彪之言足明古今异制礼合从宜按匡衡之议戾太子等以亲未尽不毁斯则逺窥青史无可废之文上固皇枝有深根之美一朝罢废窃为不可隠太子陵庙等权与建立素非礼官详定盖是恩从中来斯事非外奬至如汉置戾园睦亲也晋修虞祀继絶也索神以祭则旁洽百灵咸秩无文则逺霑累代且匮神乏祀春秋所非陟冈在原诗人攸叹国家仁及草木孝通神明泽旣漏于三泉恩亦覃于九族岂有逺则堂伯祖近则堂诸昆服未絶于缌麻情见遗于黍稷臣愚以为置之则绥族废之则收恩绥族则庙存收恩则享絶事关圣虑奏定为宜谨议
　　太庙迁祔议　　　　　　陈贞节【苏献等议开元四年】
　　议曰礼天子三昭三穆与太祖为七昭穆迭毁而太祖常存圣人之大典也若礼名不正则奠献无叙矣谨按孝和皇帝在庙七室已满今睿宗大圣真皇帝是孝和之弟甫及仲冬礼当迁祔但兄弟入庙古则有焉逓迁之礼昭穆湏正谨按礼论晋太常贺循议云礼兄弟不相为后也故殷之盘庚不序阳甲而上继于先君汉之光武【唐志如此英华作武宣非】不嗣于孝成而承于元帝又曰晋惠帝无后懐帝承絶【一作统】懐帝自继于世【唐讳】祖而不继于惠帝其晋惠帝当同阳甲孝成别出为庙又曰若兄弟相代则共是一代昭穆位同不可兼毁二庙此盖礼之常例也荀卿子曰有天下【三字一作位天子】者事七代谓从祢以上也尊者统广故恩及逺祖若傍容兄弟上毁祖考此则天子有不得全事于七代之义也孝和皇帝有中兴之功而无后嗣请同殷之阳甲汉之成帝出为别庙时祭不亏大祫之辰合食太祖奉睿宗神主升祔太庙上继高宗则昭穆永贞献祼长序礼也此万代之典敢不飏言谨议　　一作皆旧唐书志
　　论肃明皇后请别立庙议
　　议曰礼宗庙父昭子穆皆有配座毎室一帝一后礼之正仪自夏殷而来无易兹典伏惟昭成皇太后有太姒之德以配食于睿宗则肃明皇后无帝【旧唐书志作啓】母之尊自应别立一庙谨按周礼云奏夷则歌小吕以享先妣者姜嫄也姜嫄是帝喾之妃后稷之母特为立庙名曰閟宫又礼论云晋伏系之议云晋简文郑宣后旣不配食乃筑宫于外嵗时就庙享祭而已今肃明皇后无祔配之位请同姜嫄宣后别庙而处四时享祀一如旧仪谨议
　　迁庙议　　　　　　　　权德舆【贞元十五年九月】
　　今年夏四月禘享于太庙太祖景皇帝东向之位并迁庙之位右伏准今月十六日勑禘祫之祭礼之大者先有众议犹未精详宜更令百僚议限至二十六日内闻奏者臣闻礼有五经莫重于祭祭称百顺实受其福故曰万物本乎天人本乎祖以太祖始封之重当殷祭东向之尊百代不迁下统昭穆此孝享严禋之极制也周自后稷十六代至武王毁庙迁主皆太祖之后故序列昭穆合食无嫌汉之太上皇主瘗于园寝寻置别庙是为属尊故周汉皆太祖之位正自魏至隋则虚其位魏明帝初以太上【集无上字】皇别庙未成故权设对祫后有司定七庙之制太祖以下为昭穆二祧旋至三少帝运移于【集作于】晋晋不以兄弟为代数故元帝上继武帝简文上继元帝至安帝时然后征西至京兆四府君迁尽未及殷祭运移于宋初永和中疑四府君主所藏之礼诏公卿博议范宣请【文粹有特字】筑一室韦请室朽乃止蔡谟亦请改筑别室若未展者当入就太庙以征西府君东向议竟不行宋齐梁陈北齐周隋悉虚其位以待太祖皆以短祚其礼不申则自魏以降太祖列昭穆之位非通例也武德中亲庙四自宣简公而下贞观中立七庙六室自农府君而下开元中始制九庙追尊献懿祖故自武德至于开元太祖在四庙七庙九庙之数则东向之虚又非例也广德二年将及殷祭有司以二祖亲尽当迁太祖九室旣备其年冬祫于是正太祖于东向藏二主于夹室凡十八年矣建中二年冬祫有司误引蔡谟征西之议以献祖居东向懿祖为昭太祖为穆此诚乖仪【一作疑】倒置之大者也议者或引春秋禹不先鲧汤不先契文武不先不窋以为证且汤与文武皆太祖之后理无所疑至于禹不先鲧安知説者非启与太康之代而左丘明因而记之耶向者有司以二主藏夹室非仪【文粹集本作宜】则可阙殷祭非敬则可处东向之位则不可是以贞元七年冬太常上奏请下百寮佥议诏可其奏八年春有于颀等一十六状至十一年又诏尚书省集议有陆淳宇文二状前后异同有七家之説至于藏夹室虚东向逺迁园分飨禘祫如【集作加】币玉虞【集作虚】主而枚卜瘗埋援【集作肤】引滋多皆失礼意臣等审细讨论惟置别庙及祔于德明兴圣二説最为可据德明兴圣之庙从【集作犹】别庙也等于【集作于】创立此又易行伏以德明皇帝于舜禹之际与稷契同功契后为殷向五百年稷后为周逾八百年德明流光无穷启皇运于后景福灵长与天地凖又献懿二祖于兴圣皇帝为曽犹周人祔于先公之祧也此亦亡于礼之【文粹无此二字】礼者也明尊祖之道正大祭之仪【集本文粹作义】礼文祀典莫重于是凡议同者七状百有余人其中名儒礼官讲贯详熟臣于贞元八年防圣恩以博士徴至京师属当防议时与崔儆刘执经同状十一年臣官备近侍不在议【集本文粹作议禁】中乃今累叨睿奬获贰宗伯职业所守典礼是司研考古今罄竭愚管岂敢以疑文虚説黩陛下严敬重难之心其夹室等五家不安之説谨具条上伏惟圣虑裁择谨议
　　同前　　　　　　　　　　元　稹
　　谨按礼官以顺宗至德大圣大安孝皇帝神主升祔则中宗太和大圣昭孝皇帝神主为代数当迁之庙议者云中宗复辟中兴当为百代不迁之庙台省官等又议云则天为居摄则中宗非中兴之主不得为不迁之庙以愚所裁皆非得礼之中也按礼官为台省官等议但以为中宗非中兴故不得为不迁之宗皆曽不知虽实为中兴亦不得为不迁之庙何则祖有功而宗有德盖为始有功者为祖始有德者为宗非谓后代有功有德者尽为祖宗也按礼纬云唐虞立二昭二穆与太祖之庙为五夏不立太祖之庙四庙而已至后代以禹为宗亦立五庙其余仲康复厥位少康代寒浞岂非嗣夏中兴哉并无祖宗之号至殷以契为始祖初立五庙后代以汤为宗遂立六庙太戊武丁之徒虽有中宗高宗之名盖子孙加之懿号而已亦无不祧之説周人以后稷为始祖后代又祖文王而宗武王遂立七庙唐虞殷周虽立庙之数不同其实亲亲之庙皆以四为凖礼记王制云天子七庙三昭三穆与太祖之庙而七盖后稷文武三庙为不迁其余成康已降尽为祧庙故周礼守祧注云先公之祧祔于【集作于】后稷之庙先王之祧祔于文武之庙若以为后代有功有德者尽为不迁之庙则成康刑措宣王中兴平王东迁【集作周】之始王并无【集作尽为】不祧之説岂非有功有德哉盖以为七庙之数既定若亲尽之庙不毁则亲亲之昭穆无所设矣故不得不祧耳至汉承秦灭学之后诸儒不通大义匡衡贡禹之徒遂建议云高帝为太祖孝文为太宗孝武为代宗孝宣为中宗惠景已下为迁庙适值汉祚不永昭成已降德不逮于四君向若汉有八百之祚继德之君有若孝文孝武者七人尽为不迁之庙岂可后代遂为不祀其祖祢哉不经之言孰甚于此又有以七庙之外别立祖宗之庙为説者以理推之尤为不可借【集作假】如圣朝以景皇帝为太祖神尧大圣大光孝皇帝为高祖文武大圣大广孝皇帝为太宗别立昭穆之庙六合不迁之庙为九尽以为积厚者流泽广故以増亲亲之庙六矣夫传无穷者为万代计国家以圣生圣以明继明无非有德之宗尽是有功之祖则有祖有宗【集作百祖千宗】尽居【集作归】别庙于礼又可乎必若俟其褒贬然后定祧迁则是臣子有轻议之非万代无可传之法考殷周则无据言情【集有酌字】礼则两乖酌【集作考】古宜今孰云可者曷若削汉朝不经之説徴殷周可乆之文从亲尽则迁之常规为百【集作万】代不朽之定制【集作计】不易亲亲之祀终无它惑之疑诚一王盛典也谨议
　　重修伍员庙议　　　　　　李善夷
　　伍相公员也庙在澧江之渚自为冦所扰为兵火所焚为野火所燎为风雨所壊为江浪所侵垂二十年向为墟矣虽有钟山蒋侯之验其神亦无所依止澧守欲重建庙宇里人曰不可员楚之仇也鞭我死君其过也甚又曰员孝于父者其庙废之则无以旌其孝建之则无以劝其忠太守不决一日问余愚曰太守不知伍员非不忠于君者楚平王非员之君也书曰普天之下莫非王土率土之濵莫非王臣楚之君即非天子也当平王之时君上乃周景王也楚子实天子之臣员即楚之陪臣呉楚之君乃五等封以其国迫近蛮夷地虽广不得为侯伯而为子男故仲尼修春秋呉越楚虽大而不称王止称呉子越子楚子而已王乃彼之自僣则欺天欺天则安得其下不逆夫覆载之内天子为君上固不可异二诸侯赐弓矢然后征赐斧钺然后杀楚之诸子观兵灭国无代无之子胥周之臣也君在上不欺天者忠也复父仇者孝也忠孝旣备安得无馨香之祀乎

　　文苑英华巻七百六十三
　　钦定四库全书
　　文苑英华巻七百六十四　宋　李昉等　编祭祀
　　先代帝王及先圣先师议一首
　　昊天上帝及五帝异同议一首
　　论配坐议一首　　　　功臣配飨议一首
　　禘祫议一首　　　　　加笾豆増服纪议二首景皇帝配昊天上帝议一首
　　禘祫议一首　　　　　敬鬼神议一首
　　先代帝王及先圣先师议【显庆二年七月十七日】
　　长孙无忌【许敬宗同议】
　　议曰谨按礼记祭法云圣王之制祭祀也【旧唐志作功】法施于人则祀之以死勤事则祀之以劳定国则祀之能御大灾则祀之能捍大患则祀之又云尧舜禹汤文武皆有勲烈于人及日月星辰人所瞻仰非此族也不在祀典凖此帝王合与日月同例恒加祭飨议在报功爰及隋代并遵斯典其汉高祖祭法无文但以前代迄今多行秦汉故事始皇无道所以弃之汉祖典章法垂于后自隋已上亦在祀例伏惟大唐稽古垂化网罗前典唯此一议【一作礼】咸秩未申今新礼及令无祭先代帝王之文今请聿遵故实【唐志作事】修附礼令依旧三年一祭仍以仲春之月祭唐尧于平阳以契配祭虞舜于河东以咎繇配祭夏禹于安邑以伯益配祭殷汤于偃师以伊尹配祭周文王于鄷以太公配祭周武王于镐以周公召公配祭高祖于长陵以萧何配又按新礼孔子为先圣顔回为先师又凖贞观二十一年诏亦以孔子为先圣更添左丘明等二十二人与顔回俱配尼【通典作宣】父于太学并为先师今据永徽令改用周公为先圣遂黜孔子为先师顔回丘明并为从祀谨按礼记云凡学春官释奠于其先师郑注云官谓诗书礼义【通典作礼乐诗书】之官也先师者若汉礼有高堂生乐有制氏诗有毛公书有伏生可以为师者又礼记云始立学释奠于先圣郑注云若周公孔子也据礼为定昭然自别圣则非周即孔师则偏善一经汉魏以【防要作已】来取舍各异顔回夫子互作先师周公宣父迭【通典作防】为先圣求其节文逓有得失所以贞观之末【通典作制】亲降纶言依礼记之明文酌康成之奥説正夫子为先圣加众儒为先师永垂制于后昆革徃代之讹谬而今新令不详制防輙事刋【通典作更】改遂违明诏但成王防年周公践极【通典作摄政】制礼作乐功比王者所以禹汤文武成王周公为六君子又説明王孝道乃述周公严配此即周公【防要作姬旦】鸿业合同王者祀之仲尼生衰周之末拯文防之祖述尧舜宪章文武圣教于六经阐儒风于千代【通典作载】故孟轲称生灵以来一人而已自汉以来【防要作降】奕叶封【通典作继】侯崇奉其圣迄于今日胡可降兹上哲贬乎【通典防要作俯入】先师且又丘明之徒见行其学贬为从祀亦无故事今请改令从诏于义为允其周公仍依别礼配享武王谨议
　　此篇自祭唐尧至凖贞观共八十九字英华元脱去今以旧唐志防要添入
　　昊天上帝及五帝异同议
　　议曰依【旧唐志作防】祠令及新礼并用郑六天之议【通典防要作义】圜丘祀昊天上帝南郊祭【通典作祠】太微感帝明堂祭太微五天帝臣等谨按郑此义唯据纬书所説六天皆谓【通典作为】星象而昊天上帝不属穹苍故注月令及周官皆谓圜丘所祭昊天上帝为北辰星曜魄寳又説孝经郊祀后稷以配天及眀堂严父以配天皆为太微五帝考其所说乖【诸本作舛】谬特深按周易云日月丽乎【唐志作于防要作于】天百谷草木丽乎【同丄】地又云在天成象在地成形足明辰象非天草木非地毛诗传云元气广【诸本作昊】大则称昊天据逺视之苍然【六字诸本作逺视苍苍】则称苍天此则天以苍昊为体不入星辰之例且天地各一是曰两仪天尚无二焉得有六是以王肃羣儒咸駮此义又检太史圜丘图昊天上帝座外别有北辰座与郑义不同得太史令李淳风等状称昊天上帝图位自在坛上北辰自在第三【通典防要作二】等与北斗并列【通典作别】为星官内座之首不同郑据纬书之【唐志通典作所】説此乃羲和所掌观象制图推歩有徴【通典作】相沿【唐志通典作縁】不谬又按史记天官书等太微宫有五帝者自是五精之神五星所奉以其是人主之象故况之曰帝亦如房心为天王之例【文粹作象】岂是天乎周礼云兆五帝于四郊又云祀五帝则掌百官之誓戒唯称五帝皆不言天此自太微之神本非昊天【诸本作穹昊】之祭又孝经惟云郊祀后稷无别【通典作别无】圜丘之文王肃等皆以为郊即圜丘圜丘即郊犹王城京师异名同实符合经典其义甚明而今从郑説分为两祭圜丘之外别有南郊违弃正经理深未允且校吏部式惟有南郊陪位更不别载圜丘式文旣遵王肃祠令仍行郑义令式相乖理宜改革又孝经云严父莫大于配天下文即云周公宗祀文王于明堂以配上帝则是明堂所祠正在配天而以为但祭星官反违明义又按月令孟春之月祈谷于上帝左传亦云凡祀启蛰而郊郊而后耕故郊祀后稷以祈农事然则启蛰郊天自以祈谷谓为感帝之祭事甚不经今请宪章姬孔取王去【唐志作考取王】郑四郊迎气存太微五帝之祀南郊明堂废纬书六天之义其方丘祭地之外别有神州谓之北郊分地为二旣无典据理又不通亦请合为【防要作于】一祀以符古义仍并请循【唐志作条】附式令永垂后则谨议
　　论配坐议【文粹作唐太宗皇帝配天议】　　前　人【显庆元年】
　　议曰臣等谨寻方册歴考前规宗祀明堂必配上帝而伏牺五代本配五郊所入明堂自縁从祀今以太宗作配理有未安伏见永徽二年七月诏建明堂伏惟陛下天纵孝【旧唐志作圣】德追奉太宗以【唐志文粹作已】遵严配当时高祖先在明堂礼司致惑竟未迁祀率意定仪遂便着令乃以太宗文皇帝降配五人帝虽复亦在明堂不得对越天帝深乖明诏之意又与先典不同谨按孝经曰【二本作云】孝莫大于严父严父莫大于配天昔者周公宗祀文王于明堂以配上帝伏寻诏意义在于斯今所司行令殊为失防又寻汉魏晋宋歴代礼仪并无父子同配明堂之仪【二本作义】惟祭法云周人禘喾而郊稷祖文王而宗武王郑注曰禘郊祖宗谓祭祀以配食也禘谓祭昊天于圜丘郊谓祭上帝于南郊祖宗谓祭五帝五神于明堂也寻郑【二本作比】注乃以祖宗合为一祭又以文武共在明堂连袵配祠【唐志作祀】良为谬矣故王肃駮曰古者祖有功而宗有德祖宗自是不毁之名非谓配食于明堂者也审如郑义则孝经当言祖祀文王于明堂不得言宗祀也凡宗者尊也周人旣祖其庙又尊其祀孰谓祖于明堂者乎郑引孝经以解祭法而不晓周公本意殊非仲尼之义防也又解宗祀武王云配勾芒之类是谓五神位在堂下武王降位失君叙矣又按六韬云武王伐纣雪深丈余五车二马行无辙迹诣营求谒武王怪而问焉太公对曰此必五方之神来受事耳遂以其名召入各以其职令【唐志作命】焉旣而克殷风调雨顺岂有生来受职殁则配之降尊敌卑理不然矣故春秋外传曰禘郊祖宗报五者国之祀典也传言五者故知各是一事非谓祖宗合祀于明堂也臣谨上考殷周下洎贞观并无一代两帝同配于明堂唯南齐萧氏以武明昆季并于明堂配食事乃不经不【二本作未】足援据又检武德时令以元皇帝配于明堂兼配感生帝至贞观初縁情革礼奉祀高祖配于明堂奉迁代祖专配感帝此则圣朝故事已有逓迁之典取法宗【文粹作崇】庙古之制焉伏惟太祖景皇帝缔构【唐志作搆室】有周建絶代之丕业启祚汾晋创歴圣之洪基【文粹作歴圣之洪绪】德迈发生道符立极又代祖元皇帝潜鳞韫庆屈道事周导濬发之灵源肇光宅之垂裕称祖清庙万代不迁请停配祀以符古义伏惟高祖太武皇帝躬受天命奄有神州创改制物【文粹作创改旧物】体元居正为国始祖抑有旧章昔者【文粹作有】炎汉高帝当涂太祖皆以受命例并配天请遵故实奉祀高祖于圜丘以配昊天上帝伏惟太宗文皇帝道格上功清下渎拯率土之涂炭布大造于生灵【唐书作协天造于上灵】请准诏书宗祀于明堂以配上帝又请依武德故事并【二本作兼】配感帝作主斯乃二祖德隆【文粹作业】永不迁庙两圣功大各得配天逺协孝经近申诏意臣等叨滥职定彛章敢执礼经昧死陈情【疑作请】谨议
　　功臣配飨议　　　　　　　顔师古【贞观十六年】
　　议曰窃以肃恭禋祀经邦彛训追逺念功歴代鸿典故当立文定制适事从宜垂裕后昆永贻宪则圣皇驭防化醇深错综遗文苞括旧艺于穆清庙备孝享于吉蠲股肱良哉豫铭常之配侑爰发明诏俾命率由秩宗致请博谋僚列浅闻寡见无足观采但礼经残缺年载遐深传习各殊执见靡一尔雅説祀禘为大祭公羊义大事谓祫何休所释又异郑然皆一配之文曽无重祀之证是非众论虽曰踳駮隆杀二端厥趣可覩谨按祫者合食禘乃谛祭禘小于祫理则非疑商书称从与其大享周礼着祭于大烝是知小祀不及功臣其事又无可惑魏晋以降莫不通行中间虽经差失梁朝又以矫正有齐立号朝宗河朔周氏命厯卜食咸阳修定礼义皆有慿据同遵此典未尝厘革今欲更改实谓非宜六经莫见斯文三雍不显【防要作扬】其迹悠悠之论蔑足云也且夫无丰于昵昔贤着诫黩则不敬祀典明文徒见异端假从臆説烦而非当于义无取又寻古之配祭皆在于冬据其时月益明非禘况乎臣之立功各因所奉享祀之日从主升配禘之为祭自于本室庙未毁者不至太祖之庭君旣不来而臣独当祀列对扬尊极乃非所事岂容山河之誓务乎殷重霜露之感从于简畧论情即理孰曰可安今请祫配功臣禘则不豫【防要作及】依经合义进退为允谨议
　　禘祫议【上元三年】　　　　　　　史璨
　　议曰按礼三年一祫五年一禘公羊传云五年而再殷祭两文虽互其义畧同礼记正义引【通典防要作列】郑禘祫志云春秋僖公三十三年十二月薨文公二年八月丁卯大事【诸本作享下同】于太庙公羊传云大事者何大祫也是三月防毕新君二年当祫明年春【唐志作当】禘于羣庙僖公【二字唐志作又宣公八年禘僖公也】宣公八年皆有禘则后禘去前禘五年以此定之则新君二年祫三年禘自尔以后五年而载【诸本作再】殷祭则六年当祫八年当禘又昭公十年齐归薨至十三年防毕当祫为平丘之防冬公如晋【通典防要作齐】至十四年祫十五年禘传云有事于武宫是也至十八年祫二十年禘二十三年祫二十五年禘昭公二十五年有事于防公是也如上所云则禘已后隔三年祫祫已后隔二年禘此则有合礼经不违传义谨议
　　加笾豆増服纪议　　　　　崔　沔【开元二十三年】
　　议曰伏凖今月十八日恩赦节文宗庙致享务在丰洁礼经沿革必本人情笾豆之荐或未能备物服制之纪或有所未通者谨按太常奏状陆海所产鲜美之味随所有者皆充祭用今旣湏丰理应加数宗庙之奠毎座笾豆各加十二者臣窃闻识礼乐之情者能作知礼乐之文者能述述作之义圣贤所重礼乐之本【文粹作制】古今所崇变而通之所以乆也所谓变者变其文也所谓通者通其情也祭祀【通典作礼】之兴肇于太古人所饮食必先严献未有火化茹毛饮血则有毛血之荐未有麴蘖污罇杯饮则有酒之奠施及后王礼物渐备作为酒醴伏【防要作用】其牺牲以致馨香以极丰洁故有三牲八簋之盛五齐九献之殷然以神道至【文粹作尚】可存而不能【文粹防要作可】测也祭礼至【文粹作上】敬可备而不敢【通典作可】废也是以毛血腥爓【文粹作血腥爓熟】罇牺象靡不毕登于明荐矣然而荐贵于新味不尚防虽则备物犹存节制故礼云凡天之所生地之所长苟可荐者莫不咸在备物之情也又曰三牲之爼八簋之实美物备矣昆虫之异草木之实隂阳之物备矣此节制之文也铏爼笾豆簠簋罇罍之实皆周人之时馔也其用通于燕飨賔客而周公制礼咸【文粹有异字】与毛血酒同荐于先晋中郎卢谌近古之知礼者也着家祭礼观其所荐皆晋时常食不复纯【文粹作尽】用礼之旧文然则当时饮食不可阙于祀【文粹作祠】祭明矣是变礼文而通其情也我国家由礼立训因时制范考图史于前典稽周汉之旧仪清庙旧时享祀【四字诸本作时享】礼馔毕陈用周之制也而古式存焉园上食时膳具设遵汉法也而珍味极焉职贡来【一作助】祭致逺物也有新必荐顺时令也苑囿之内躬稼所取搜狩之时亲发所中莫不割鲜择美荐而后食尽诚敬也若此至矣复何加焉但当申勑有司祭如神在无或简怠増朂【文粹作朂増】防诚其进贡珍羞或时物【防要作及时】鲜美考诸祀【通典文粹作祠】典有所漏畧皆详择名目编诸甲令因宜而荐以类相从则新鲜肥浓尽在是矣不必加于笾豆之数也至于祭噐随物所宜故太羮古食也盛于防防古噐也和羮时馔也盛于铏铏时噐也亦有古馔而盛于时噐故毛血盛于盘酒盛于罇未有荐时馔而追用古噐者由古质而今文便于事也虽加笾豆十二味足以尽天下美物而措诸清庙有兼倍之名近于侈矣昔鲁人丹桓宫之楹又刻其桷春秋书以非礼御孙谏曰俭德之恭也侈恶之大也先君有恭德而君纳诸恶无乃不可乎是不以越礼而享宗庙【四字文粹作而崇侈于宗庙】也又据汉书艺文志墨家之流出于清庙是以贵俭由此观之清庙之不尚于奢旧矣太常所请恐未可行又按太常奏状今酌献酒爵制度全小仅未【通典作无】一合执持甚难不可全依古制犹望稍湏广大者【文粹作臣】窃据礼文有以小为贵者献以爵贵其小也不可反制【诸本作小不及制】敬而非礼是有司之失其传也固可随失厘正无待其【诸本并无其字】议而后革然礼失于敬犹奢而寜俭非大过也未知今制何所依凖请兼详令式防文而行又按太常奏状外祖父母服请加至大功九月姨舅加至小功五月堂姨舅舅母服诸加至袒免窃闻大道旣隠天下为家圣人因之然后制礼礼教之设本于【旧唐志作为】正家家道正而天下定矣正家之道不可以二【唐志作贰】总一之【唐志作定】义理归本宗父以尊崇母以厌降岂忘爱敬宜存伦序是以内有齐斩外皆缌麻尊名所加不过一等此先王不易之道也前圣所志后贤所传其来乆矣昔辛有适伊川见被髪而祭于野者曰不及百年此其戎乎其礼先亡矣徃修新【唐志防要作贞观修】礼时改旧仪【唐志防要作章】渐广渭阳之恩不遵【防要作尊】洙泗之典及道之后唐元【防要作隆乃明皇讳】之间国命再移于外族矣礼云征兆傥或斯见【防要作因斯见矣】天人之际可不诫哉开元初补阙卢履氷尝进状论防服轻重勑令佥议于时羣【防要作众】议纷拏各安所【唐志防要作积】习太常礼部奏依旧定皇帝【唐志防要作陛下】运稽古之思发独断之明至开元八年特降别勑一依古礼事复典故【唐志作故实】人知方向式固宗盟社稷之福更图异议窃所未详愿守八年明防以为万代成法谨议
　　同前　　　　　　　　　　杨仲昌
　　议曰伏奉去月二十七日勑太常卿韦縚奏称正月十八日恩赦节文笾豆之荐或未能备物服制之纪或有所未通宜令礼官学士详具奏令诸馨香之物防新鲜肥浓之味陆海所产皆充祭用毎座笾豆各加十二酒爵制度亦令广大者褊学固陋尝闻于师猥叅廷议之末思答守官之用谨按礼曰夫祭不欲烦烦则黩【文粹有祭字】亦不欲简简则怠又郑云人生尚防食鬼神则不然神农时虽有黍稷犹未有酒醴及后圣作为醴酪犹存酒示不忘古春秋曰苹蘩蕰藻之菜潢污行潦之水可羞于王公可荐于鬼神又曰大羮不致【唐志作和】粢食不凿此明君人者有国奉先敬神严享岂肥浓以为尚【唐志文粹作上】将俭约以表诚则陆海之物鲜肥之类旣乖礼云【文粹作文】之情而变作者之法皆充祭用非所详也【防要作宜】易曰樽酒簋贰用缶纳约自牖此明祭存【防要作尚】简易不在繁奢所以一樽之酒贰簋之奠为明祀也抑又闻之夫义以出礼礼以体政违则有紊是称不经荐肥浓则防味有登加笾爵则事非师古与其别行新制宁如谨守旧章又汉家园陵八节上食自兹以降代行其典国初贞观之后礼法刋定今陵见有八节之奠兼朔望常食圣心追逺毎物加荐不敢黩于宗庙请施【防要有行字】之于园陵愚忝主司顾非知礼布之执事惟裁择焉又外祖父母请加至大功九月姨舅齐类加至小功五月堂姨舅舅母并请加至袒免者谨按【防要作臣闻】仪礼曰外亲皆缌又曰外祖父母以尊加从母以名加并为小功五月其为舅缌郑文贞公魏徴已议同从母例加至小功五月讫今之所加岂异前防虽文贞贤也而周孔圣也以贤改圣后学何从堂舅堂姨舅母并升为袒免则何以祖述礼经乎如以外祖父母加至大功则岂无加报于外孙乎如以外孙为报服大功则本宗庶孙何同等而相陵乎傥必如是深所不便窃恐内外乖序亲踈夺伦情之所沿何所不至理必然也昔子路有姊之防而不除孔子问之子路对曰吾寡兄弟而不忍也子曰先王制礼行道之人皆不忍也子路闻而遂除之此则圣人因言以立训援事而抑情是明例也礼不云乎无轻议礼明其蟠于天地并彼日月贤者由之安敢小有损益也况乎防服之纪先王大猷奉以周旋以匡人道一词偶措千载是遵渉于异端岂曰教伏望各依正礼以厚儒风太常所请増加愚见以为不可谨议右二篇旧唐志防要通典以服纪不当入祭祀遂并分两处唯英华总为一议盖元诏并指二事当仍英华之旧
　　景皇帝配昊天上帝议　　　独孤及【永泰二年】
　　谨按礼经王者禘其祖之所自出而以祖配之凡受命始封之君皆为太祖继太祖【唐志防要有已字】下六庙则以亲尽迭毁而太祖之庙虽百代不迁此五帝三王所以尊祖敬宗也故受命于神宗禹也而夏后氏祖颛顼而郊鲧纉禹黜夏汤也而殷人郊而祖契革命作周武王也而周人郊稷而祖文王则自古必以首封之君配昊天上帝唯汉氏崛起丰沛丰公太公皆无位无功德不可以为祖宗故汉以高皇帝为太祖其先世微故也非足为后代法伏惟太祖景皇帝以柱国之任翼周弼魏肇启【文粹作成】王业建封于唐高祖因之遂以为有天下之号天所命也亦犹契之封商后稷之封邰郊禘祖宗之位宜在百代不迁之典郊祀太祖宗祀高祖犹周之祖文王而宗武王也今若以高祖创业当跻其祀是弃三代之令典尊【文粹防要作遵】汉氏【文粹作代】之末制黜景皇帝之大业同于丰公太公之不祀反古违道斯【文粹作失】孰甚焉【旧唐志作孰莫大焉防要作孰将甚焉】夫追尊景皇帝庙号太祖高祖太宗所以崇尊【防要作尊崇】之礼也若配天之位旣易【唐志作异】则太祖之号宜废祀之不修庙亦当毁尊祖报本之道其坠于【唐志作于】地乎汉制擅议宗庙以大不敬论今武德贞观之宪章未改国家方将敬祀事以和神人禘郊之间恐非所宜言【文粹作臣】谨稽礼之旧文叅诸夏殷周汉故事配食天帝之制【自谨稽至此二十字唐志作谨稽礼文叅诸徃制】请仍旧礼【文粹作典】谨议
　　禘祫议　　　　　　　　　韩　愈【贞元十八年】
　　右今月十六日勑防宜令百寮议限五日内闻奏者将仕郎守国子监四门博士臣韩愈谨献议曰伏以陛下追孝祖宗肃恭【集作敬】祀事凡有疑【三字集作凡在拟议】不敢自专聿求厥中延访羣下然而礼文繁漫所执各殊自建中之初迄至今嵗屡经禘祫未合适从臣生遭圣明涵泳恩泽虽贱不及议而志切【集作在】効忠今輙先举众议之非然后申明其説一曰献懿庙之主【集作之祖】宜永藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得登【集作祭】焉不可谓之合矣二曰献懿庙主宜毁之宜瘗之【六字集作宜毁而瘗之】臣又以为不可谨按礼记云【集无云字】天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋以降始有毁瘗之议事非经防竟不可施行今国家德厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟【文粹有使字】人听疑惑抑恐二祖之灵眷顾依迟【集作违】不即飨于下国也四曰献懿庙主宜附于兴圣庙而不禘祫臣又以为不可传曰祭如在景皇帝虽为太祖于其属乃献懿之子孙也今欲正其子东向之位废其父之【杭本作子】大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而逺之【集作之逺】其祭益稀昔者鲁立炀宫春秋非之以为不常取已毁之庙旣藏之主而复筑宫以祭之今所议与此正同又虽违礼立庙至于禘祫也合食则禘无所主【集作其所】废祭则于义【集作礼注作经】不通此五説者皆所不可故臣博采前闻求其折中以为殷祖王周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖以【集作自】纪一时之宜非传于后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情又常祭甚众【集作频】禘祫【集作合祭】甚寡则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非所失礼也臣伏以制礼作乐者天子之职也陛下以臣议为有可采粗合天心断而行之是则为礼如以为犹或可疑乞召臣对靣陈得失庶有发明谨议
　　敬鬼神议　　　　　　　　李　谿
　　古人言敬鬼神之礼有祷祠祭祀皆所以立不刋之典而教人孝悌非谓能为祸福而求益则何以言祈福欤若然者则必知鬼神之所在矣不然则何以知其益耶且书称帝尧命重黎絶地天通无有降格以言天神不降于地地人不奸于天【注云谬矣】各有其所自然不扰也左氏传称大禹铸鼎象物使人知神奸莫能逄魑魅魍魉此亦言捍御僻邪也今据史记列尧先禹后年代甚明若旣使重黎能絶地天通则人神已不降格矣夏禹何所加益而铸鼎耶若禹非妄作实欲知神奸则是重黎不能絶天地之通矣研斯二説将为妄则列之经史以为实则甚相悖今不知鬼神尚在域中耶为前圣所遏絶而不通也有无之间果未可详辨以为果有耶则宣尼固当语神而不拒子路问事也以为果无耶则丕山蹊隧之逄不列于史策旣千里著论亦无复也自此已徃或谓之有或谓之无竟无定止有无尚未知而君子敬之岂足求益耶然道固若是矣道斯在岂必徼福而后为哉若徼福而后为则是内懐诈伪曲謟之心非不愧乎屋漏也今江东委巷之礼祠夏禹蜀人则祠先主与武侯祈祝徼福昧亦甚矣且夏之后桀奔南巢蜀之后主面缚于成都苟有神禹先主武侯之灵何不救也岂有未能救其骨肉子孙而爱他人乎推而考之则鬼神未必能专为利害也设令能害盈福谦飨于克诚亦惟德所动吉防由人而已岂变化所为哉易曰小人不见利不劝不威不惩若以鬼神未能福人而无敬是不见利不劝也未能祸人而无惧是不威不惩也可以君子而同于小人乎是故敬而无失匪有他也禁滛祀励疏怠匪求益也苟有前圣之典籍在则祷祠祈福亦设教论道而已故君子敬顺而勿疑











　　文苑英华巻七百六十四
　　钦定四库全书
　　文苑英华巻七百六十五　宋　李昉等　编选举
　　吏部兵部选人议一首　贡举议一首
　　举选议一首　　　　　省官议一首
　　尚书省官议一首　　　仆射议一首
　　省试学生代斋郎议一首
　　举县宰议一首　　　　吏部议一首
　　兵部议一首
　　吏部兵部选人议　　　　　崔　融【开耀五年】
　　议曰太极生而两仪见圣人作而万物覩仰以观法于天夫君人者以天下之目视以天下之耳听以天下之智虑以天下之力动故号令能究而臣情得上闻八千年之初不可得而详矣夫二十四气之后请推扬而陈之轩辕氏之立议明台斯所以上官于贤也陶唐氏之清问衢室斯所以下听于人也以大舜之德也而有告善之旌以大禹之功也而有欲谏之皷然则三皇乘防而下济五帝繁【一作击】手而上行唐虞按辔而光宅禹汤驱驰而奄甸虽歩骤之道不同而启沃之情一贯可不务乎今天皇垂衣裳负黼扆独得千年之景运犹惧一物之未安发德音采舆议忧选司之或爽虑考绩之弗明此天皇尧舜之用心也有司伏奉明防以吏部兵部选人每年万人已上及其铨量十放六七疲于来徃虚费资粮者愚臣敢不悉以陈之夫唐虞稽古建官惟百举八才命四子上有以明其化下有以晏其风康哉之歌于是乎出郁乎之德于此自兴夏商倍之亦克用又济济多士文王以宁自周道无章秦原竞逐张官设府班员积于简书选众举才受垂【疑】一于典宪降及汉魏下逮周隋岂其然欤无闻【一作问】焉尔皇家再造区夏重张宸极四神骤雨而来游五圣奔星而下降礼明乐备天平地成八百余国之君长袭賔廷之冠带七十二代之帝王仰仙闾之轨躅量其土宇固可顿竖亥而迷大章筭其臣人固已詟容成而惊首室多忠信家尽孝慈老夫不知帝力童子羞论覇道文也武也左之右之实蕃有徒不可胜旣出门无咎适显于明时比屋可封何惊于圣俗诚望博谋俊德敷求哲人两曹妙选三官备设然后收其杞梓搴其萧稂其有状犯赃私罪当惩贬案覆巳定景迹具存者此等旣未合得官逺来徒为劳费伏望许同选例限以嵗年诸色入流每年叅选资品未着伎艺未工此等自知未合得官情愿更加修习伏望许同选例録以选劳阙【疑】外诸州道理迢逓河洛之邑天地所中伏望诏东西二曹两都分简留放旣毕同赴京师选人毎年长名常至正月半后伏望速加铨简促以程期夫然有署者不来无德者不至来者就而简之至者速而遣之因其物情亦何疲于来徃顺其人欲亦何费于资粮入官考绩先慿善最比来乃有不论德行惟据功夫奨劝之道未为折衷者愚臣敢不明目以论之书不云乎三考黜陟唐帝虞帝之遗烈灿焉礼有之矣百官防计文王武王之彛典存焉京房进课式之言汉王之所未暇卢毓苦真伪之杂魏后竟以施行尽善之文明诏攸在至如不论德行惟防功夫者此由外州郡牧未尽得贤监司长官时有其滥褒贬不遵令式高下随其爱憎至公外爽曲私内结伏望播告天下申明旧章其有德有行府寮共推者虽有公坐小失重加褒进之无才无识朝廷罕称者虽有公事微効量加抑退之德行虽不能茂因之以勤劳者亦量加褒进之然后命绣衣骢马纠举内外随状推科以情案察刑兹无赦令在必行夫然德行为上功夫次之折衷之方庶几此道微臣等才谢知今学慙半古海内无事君子盈朝天下有道庶人何议谨议
　　贡举议并序【文粹作议杨绾条奏贡举防】　贾　至
　　代宗寳应二年六月勑令州县毎年察秀才孝亷取在乡闾有孝悌亷耻之行委有司以礼待之试其所通之学五经之内精通一经兼能对防逹于理体者并量行业授官其明经进士并停子举【防要无此二字】道举亦宜凖此所司请今年举人等或笃【防要作旧】业旣成理难速改或逺州所送身已在途事湏收奨不可中废其今秋举人中有情愿依旧业举试者亦听明【防要作经】年已后一依新勑时礼部侍郎杨绾奏请勑令公卿已下集议至时为中书舎人议曰礼部奏每嵗贡人依乡举里选勑令议者谨按夏之政尚忠殷之政尚敬周之政尚文然则文与忠敬皆统人之行也且諡号【二字文粹作夫】述行美极于文【文粹有人字】文兴则忠敬存焉是故前代以文取士本文行也由词以观行则及词也宣父称顔子不迁怒不贰过谓之好学至乎修春秋则游夏之徒不能措一词不亦明乎间者礼部取人有乖斯义易曰观乎人文以化成天下关睢之义曰先王以是经夫妇成孝敬厚人伦美教化移风俗盖化【旧唐书杨绾传文粹并作王】政之所由废兴也故延陵听乐知诸侯之存亡今试学者以帖字为精通而不穷防义岂能知迁怒贰过之道乎考文者以声病为是非而务择浮艶岂能知移风易俗化天下之事乎是以上失其源而下袭其流乘流波荡不知所止先王之道莫能行也夫先王之道消则小人之道长小人之道长则乱臣贼子由是生焉臣贼【文粹作弑】其君子弑其父非一朝一夕之故其所由来者渐矣渐者何谓忠信之陵頺耻尚之失所末学之驰骋儒道之不举四者皆由取士之失也夫一国之事繋一人之本谓之风賛扬其风繋卿大夫也卿大夫何尝不出于士乎今取士试之小道而不以逺者大者使干禄之徒趋于【文粹作驰】末术是诱导之差也夫以蜗蚓之饵杂垂沧海而望吞舟之鱼至不亦难乎所以食垂饵者皆小鱼就科目者皆小艺四人之业士最关于风化近代趋仕靡然同【文椊作向】风致使【旧唐书贾至传作所以杨绾传同正文】禄山一呼而四海震荡思明再乱而十年不复向使礼譲之道仁义之风着则忠臣孝子比屋可封逆节不得而萌也人心不得而摇也且夏有天下四百载禹之道防而殷始兴焉殷有天下六百祀汤之法弃而周始兴焉周有天下八百年文武之政废【贾至传作弊】而秦始并焉观三代之选士任贤皆考实行故能风俗【文粹作化】淳一运祚长逺秦坑儒生二代而亡汉兴杂三代之政四科之举西京始振经术之学东京终持名节之行至有外戚窃位强臣擅权弱主临朝【文粹作孤立川文粹作外立】母后专政而社稷不陨终彼四百岂非学行道扇化于乡里【川文粹作闾】哉厥后文章道弊尚于浮侈取士术异苟济一时自魏至隋仅四百载三光分景九州阻域窃号僣位德义不修是以子孙速颠享国咸促【贾至传作不永】国家革魏晋梁隋之弊承夏殷周汉之业四隩旣宅九州攸同覆焘亭育合德天地安有舍皇王举士之道踪【贾至传作从】乱代取人之术此公卿大夫之辱也杨绾所奏实为正论然自典午覆败中原板荡礼乐湮沉衣冠迁徙南北分裂人多侨处圣朝一平区宇尚复因循版图则张闾井未设士居乡土百无一二因縁官族所在耕筑地望系数百年之外而身皆东西南北之人焉今欲止依古制乡举里选犹恐取士之未尽也请兼广学校以训诱今两京有太学州县有小学兵革一动生徒流离儒臣师氏禄廪无向贡士不称行实胄子何尝讲习独礼部每嵗擢甲乙之第谓奨劝不其谬欤【文粹作哉】只足【唐书有以字】长浮薄之风启侥幸之路矣其国子博士等望加员数厚其禄秩选通儒硕生间居其职十道大郡量置大学舘令博士出外兼领郡官召置生徒依乎故事保桑梓者乡里举焉在流寓者庠序推之【文粹作焉】朝而行之夕见其利如此则青青不复兴刺扰扰由其归本矣人伦之始王化之先不过是也谨议
　　举选议　　　　　　　　　赵匡本【一无本字】
　　昔三代建侯与今事异理道损益请自汉言之汉朝用人自诏举之外其府寺郡国属吏皆令自署故天下之士修身于家而辟书交至以此士务名节风俗用修魏氏立九品之制中正司之于是族大者第高而寒门之秀屈矣国朝举选因【一作用】隋氏之制嵗月旣久其法益讹夫才【一有智字】因习就固然之理进士者时共贵之主司褒贬实在诗赋务求巧丽以此为贤不惟无益于用实亦妨其习学【一作正习】不惟挠其淳和实又长其佻薄自非识度超然特成孤秀其余所习悉昧本源欲以啓导性灵奨成后进斯亦难矣故士林鲜体国之论其弊一也又人之心知【一作智】盖有涯分而九流七畧书籍无穷主司徴问不立程限故修习之时但务抄畧比及就试偶中是期业无所成固由于此故当代寡人师之学其弊二也防以释经盖筌蹄耳明经读诵【一作书】勤苦已甚既口问义又诵防文徒竭其精华习不急之业而当代礼法无不面墙及临人决事取办【一作辨】胥吏之口而已所谓所习非所用所用非所习者也故当官少称职之吏其弊三也举人大率二十人中方求【一作收】一人故没齿而不登科者甚众其事难其路隘也如此杂色之流广通其路此一彼十此百彼千揆其秩序无所差降故受官多低【一作底】下之人修业抱后时之叹待不才者何厚处有能者何薄崇末抑本启昏窒明故士子舍学业而趋末役【一作伎】其弊四也收人旣少则争第急切交驰公卿以求汲引毁訾同类用以争先故业因儒雅行成险薄非受性如此势使然也浸以成□亏损国风其弊五也大抵举选人以秋初就路春末方归休息未定聚粮未办即又及秋事业不得修习益令艺能浅薄其弊六也羇旅徃来糜费实甚非唯妨阙正业盖亦隳其旧产未及数举索然以空其弊七也贫窭之士在其逺方欲力赴京师而所冀【一作异】无际以此揆度遂至没身使兹人有抱屈之恨国家有遗才之阙其弊八也官司运江淮之储计五费其四乃逹京邑刍薪之费【一作贵】又十倍其四【一作四方】而举选之人毎年攅防计其人畜盖将数万无成而归十乃七八徒令关中烦耗其弊九也为官择人惟才是待今选司并格之以年数合格者判虽下劣一切皆收如未合格而应科目者才有小瑕莫不见弃故无能之士禄以例臻才俊之流坐成白首此非古人求贤审官之义亦以明矣其弊十也选人不约本州所试悉令聚于京师人旣浩穣文簿烦【一作繁】杂因此渝滥其事百端故俗间相传云入试非正身十有三四赴官非【一作折】正身十有二三此又弊之尤者今若未能顿除举选以从古制且稍变更以息弊源则官多佳吏风俗可变其条例如后谨议
　　杂色之流【此上京本通典有而字】　　一作皆通典
　　省官议　　　　　　　　　杜　佑
　　议曰唐虞稽古建官惟百夏商官倍亦克用乂周建六官各有徒属虽尚文去质吏众事繁然而条流不紊职非重设秦氏立制多因时宜汉初沿袭后渐【一作其后】増广光武建武六年废罢四百余县吏职十置【新唐书作署】其一魏太和中分命使臣省州县【唐书作郡】吏正始中又并合郡县等晋太元六年省七百余员【晋武帝炎以乙酉嵗受魏禅年号秦始十年至乙未嵗改元咸宁又至庚子改元太康元年始灭吴而荀朂传所载议省州半吏在咸宁之后而资治通鉴亦书于咸宁之五年今杜佑通典作晋太元六年且有呉国尚在之语所谓太元乃东晋孝武年号非晋初之武帝佑不应尔疑雕印时误指泰始为太元不及咸宁而新唐书作佑传亦袭其误尔当考之】隋开皇三年废五百余郡国家贞观初省内官六百余员详设官之本为理众庶所以古者计人置吏故周官乡遂稍县畿约人定员吏无虚设自汉魏晋隋暨于圣唐皆因战争流离征缮艰劳即省吏职存【一作在】诸方防晋荀朂桓温俱有此议息人救弊何莫由斯昔臯繇作士师正五刑今刑部尚书大理卿是二臯陶也垂作共工利噐用今工部尚书将作监是二垂也契作司徒敷五教今司徒户部尚书是二契也伯夷秩宗典邦礼今则礼部尚书礼仪使是二伯夷也伯益作虞掌山泽今虞部郎中都水使者是二伯益也伯冏作太仆掌车马今太仆卿驾部郎中尚辇奉御闲廐使者是四伯冏也古者天子有六军汉家前后左右将军四人今则十二卫【一有八字】神防等八军凡有将军六十人也歴代増益以至于是旧名不废新职【唐书作资】日加名繁职重不可遍举所以后周依古用建六官盖由于此今畧徴外官别驾本因汉置随刺史廵察若今观察使之有副使也叅军后汉末置叅诸府军【一作军府】事若今节度判官也官名职务【一作节职】迁易不同空存虚称皆无事实又司田顷景龙三年尝置无何以烦冗却停并入司户殊为折衷诚宜斟酌繁省详考损益欲求致理必也正名神龙中官纪隳紊有司务广集选人竞收名称其时无阙注授于是奏署员外官者二千余人自尔遂为恒制当开元天寳之中四方无虞百姓全实大凡编户九百余万吏员虽众经用虽繁人力有余帑藏丰溢纵或枉费【唐志作虽有浮费】不足为忧今兵革未宁黎庶凋瘵数年前天下簿帐到省百三十余万户自圣上御极分命使臣按地收敛土户与客户共计三百余万比天寳中才三分之一就中浮寄乃五分有二出租赋者减耗若此食租赋者岂可仍旧如一州无三数千户置五六十官员十羊九牧疲吏烦众【一作人疲吏众】顾兹大弊实思革之议者多云尚有防扈未庭并省官吏之后恐被罢者仕进无路别有依托且縻爵禄兼示【一作亦】隄防此乃常情之説虑非救时之论有才者即令荐用不才者何患奔亡而况各有姻戚顾恋家产后汉建武六年减县省官公孙述隗嚣未灭魏太和正始中则呉蜀鼎立晋太元六年呉国尚在隋开皇三年陈氏割防皆招罗俊又志相吞灭此时犹不虑有失贤资敌务以救弊为谋今田悦之徒并是【一作性实】庸繁刑暴赋惟恤军戎衣冠士人遇如奴虏岂比公孙述诸葛亮之在巴蜀孙权陈覇先之有江南固无范睢业秦贾季强狄之虑斯断可知矣今若以人情因习旣久不能更改制度并省内官但且权停省外官别驾司马【一作田】及叅军州县额内官约人户减县【一作封字】尉其被罢者但有德行才噐委州府长史搜择【一作擢】论荐固亦不遗噐能如或渝滥先坐举主谁敢罔冐以防刑章其有不被举论但全旧名任叅常调自当修进更俟甄收暂罢嵗时何负此軰如柱国后魏末置并是当时宿德勲盛业崇皆主重兵宠贵第一周隋以后除授至多暨乎国家回作勲级唯得三十顷地耳又开府仪同三司及光禄大夫亦是官名还为人多回作阶级随时立制遇弊变通不必因循重难改作待戎车息驾百姓稍宁【一作康宁】欲増庶官则复旧制谨议
　　此篇当以通典为正其注一作乃英华本误尚书省官议
　　议曰昔尧试舜于大麓领録天下事似其任也周之司防又其职焉秦时少府遣吏四人在殿中主发书故谓之尚书尚犹主也汉承秦置及武帝游宴后庭始用宦者主中书以司马迁为之中间遂罢其官以为中书之职至成帝建始四年罢中书官者又置尚书五人一人为仆射四人分为四曹通掌图书秘记章奏之事及封奏宣示内外而已其任犹轻至后汉则为优重出纳王命敷奏万几盖政令之所由宣选举之所由定罪赏之所由正斯乃文昌天府众务渊薮内外所折衷逺近所禀仰故李固云陛下之有尚书犹天之有北斗斗为天喉舌尚书为陛下喉舌斗斟酌元气运平四时尚书出纳王命赋政四海令及左丞揔领纪纲无所不统仆射及右丞分掌廪假钱谷汉初尚书虽有曹名不以为号及灵帝以侍中梁鹄为选部尚书于是始见曹名揔谓之尚书台亦谓之中台大事八座连名而有不合得建异议二汉皆属少府魏置中书省有监令遂掌机衡之任而尚书之权渐减矣晋以后所掌畧同八座丞郎初拜并集都省交礼迁职又觧交本汉制也至于晋宋唯八座觧交丞郎不复觧交也宋曰尚书寺居建礼门内亦曰尚书省亦谓之内台每八座以下入寺门生随入者各有差不得杂以人士凢尚书官大罪则免小罪遣出百日乏代人听还本职其令及二仆射出行分道之制与中丞同令仆各给威仪十八人自晋以后八座及郎中多有不奏事梁天监元年诏曰自礼闱陵替歴兹永久郎署备员无取职事糠粃文案员尚虚闲空有趋墀之名了无握兰之实曹郎可依昔奏事自是始奏事矣又诏尚书中有疑事先于朝堂叅议然后啓开旧尚书官不以为赠唯朱异卒特赠右仆射武帝宠之故也自魏晋重中书之官居喉舌之任则尚书之职稍以踈逺至梁陈举国机要悉在中书献纳之任又归门下而尚书但听命受事而已后魏天兴元年置八部大夫于皇城四方四维靣置一人以拟八座谓之八国各有属官分尚书三十六曹及诸外置令大夫主之四年又复尚书三十六曹天赐元年复罢尚书三十六曹别置武归脩勤二职分主省务至神防元年始置仆射左右丞及诸曹尚书十余人各居别寺北齐尚书省亦有録令仆射揔理六尚书谓之都省亦谓之北省后济北王以太子监国立大都督府与尚书省分理众事仍开府置佐后周无尚书隋及大唐皆有其制畧同凡尚书省事无不揔龙朔二年改尚书省为中台咸亨初复旧光宅元年改为文昌台垂拱元年又改为都台通天初复旧长安三年又改为中台神龙初复为尚书省都堂居中左右分司都堂之东有吏部户部礼部三行每行四司左司统之都堂之西有兵部刑部工部三行每行四司右司统之凡二十四司分曹共理天下之事尽矣谨议此英华有其目而脱其文今以通典増入
　　仆射议
　　按仆射秦官其名则防其职甚细东汉以后虽委任渐重职司防府而非百僚师长之职也又按丞相亦秦官秦氏每羣臣上表皆云丞相臣某为首汉之宗臣萧何为丞相汉仪丞相进天子御座为起在舆为下有疾法驾至第问得戮二千石申屠嘉欲斩内史晁错是也霍光受顾托之重当伊周之地废昌邑王上表太后丞相臣敞为首大司马大将军臣光次之其尊崇如此中间尝置左右丞相亦尝改为相国亦为大司徒大抵汉之丞相是为三公于天下无所不统后汉亦以三公为宰相则司徒本西汉丞相也其后或为丞相或为相国或为大丞相虽互为之名其实一也曹公司马师昭赵王伦王敦王导刘义宣齐高帝梁武帝尔朱荣陈武帝侯景齐献武隋文帝皆为之歴代多非寻常人臣之职亦多为赠官然自秦以降实居百寮之长今尚书令统领众务提举【一作举持】纲目仆射贰之诚为崇重且非统国政宰天下之任宜侍中中书令如直以尊崇则太师不然上公太尉始可师长命百寮也龙朔中天寳初尝改侍中中书令为左右相逺协伊尹仲虺为左右相周公召公相成王为左右之义斯诚允当或谓尚书令仆射则録尚书之职是官之师长按前代録尚书霍光张安世王凤赵憙牟融邓彪张禹李固王导禇彦回齐明帝之徒或是三师【一作丞相】或是三公或是大将军大司马兼之皆秉朝政犹古冡宰百官总已实宰辅也其时别自有令仆今仆射虽尝改为丞相名同而职异品秩又未崇极上有三师三公尚书令岂比前代丞相受任也其袭旧名无实者若今刺史皆云使持节按前代使持节得戮二千石其王公已下封国皆南面臣人分茅建社其开府仪同三司则礼数班秩皆如三公置府辟吏今并岂有其实乎此例甚众不能遍举安有仆射因改丞相之名都无丞相之实而为百寮之师长也又与丞郎絶礼若【一有不字】隔品致敬则诸司长官与隔品寮属其可絶礼乎斯不然矣谨议　　一作皆通典
　　省试学生代斋郎议　　　　韩　愈【贞元十一年】
　　议曰斋郎职奉宗庙社稷之小事盖士之贱者也执豆笾骏奔走以后子其官之长不以德进不以言扬盖取其人力足【文粹集本无足字】以备其事而已矣奉宗庙社稷之小事执豆笾骏奔走亦不可以不敬也于是选大夫之子弟未爵命者以塞员填阙而教之行事其勤虽小其使之不可以不报也必书其嵗嵗旣久矣于是乎命之以官而授之以事其亦微矣哉学生或以通经举或以能文称其防者至于习法律知字书皆有以賛于教化可以使令于上者也自非天资茂异旷日经久以道以业【蜀本作以所业进】发闻于乡闾称道于朋友荐于州府而升之司业则不可得而齿乎学矣然则奉宗庙之小事任力之小者也賛于教化可以使令于上者德艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣今夫斋郎之所事者力也学生之所亊者德与艺也以德艺举之而以力役之是使君子而服小人之亊且非国家崇儒劝学诱人为善之道也此一説不可者也抑又有大不可者焉宗庙社稷之亊虽小不可以不专敬之至也古之道也今若以学生兼其事及其嵗时日月然后授其宗彛罍洗其周旋必不合度其进退必不得宜其思虑必不固其容貎必不荘此无他其事不习而其志不专故也此非近于不敬者欤又有大不可者其是之谓欤若知此不可将令学生恒掌其事而隳壊其本业则是学生之数【一作教】加少学生之道益贬而斋郎之实犹在斋郎之名苟无也大凡制度之改政令之变利于其旧不然则不可为已又况不如于其旧哉考之于故【一作古】则非训稽之于今则非利寻其名而求其实则失宜故曰议罢斋郎而以学生荐享盖亦不得其理矣谨议
　　举县宰【集作令】议　　　　　　元　稹
　　右吏部以停年课资之格取宰邑字人之官公干强白者拘于考浅疾废耄瞆者得在选中倒置【集作署】是非无甚于此朝廷将欲渐去其弊所以特设举荐之科明诏旣行起请寻下有司再议厘革何以取信于人防吏部云増加新户开耕【集作垦】荒田已是课考旧条狱絶繋囚寃人申雪亦是政途常事举寮吏不法恐生告讦之风有利益公家又未指陈其目选授者例无异绩尚得四考守常举荐者从【集作纵】未殊尤岂可二年并【集作便】罢今请但行连坐举主之文不必更依吏部分析【集作外】条件又云见任官及处士散试官等并请停集且起家散试固有才能见任之【集作他】官何妨抚事【集作宇】若能【集作皆】限其资歴即与常选何殊今请除见任县令外其余并令【集作请】赴集又云检勘榜様剥放程式及试书判并请凖平选人例处分若此则案牍之吏得肆奸欺书判虽工何关政术有司咸选赴集岂是特举与官今请应举荐人量纳文状便令注拟亦不在剥放及试书判之限又云并请注破碎之县责其効实本举良能旣【集本作冀】防优奨皆居破碎之处恐同贬降之条以前数件并恐不可施行伏请但依起请节文处分仍请防今年县令员阙先尽举荐人数留阙有余然后许注拟平选人等冀将允当谨议
　　吏部议　　　　　　　　　蒋　防
　　议曰吏部择才用之地职在辨九流之清浊择四科之邪正推忠良而进英杰举亷直而黜不职夫天生万民树之以元后元后不能以独任故委之以羣吏羣吏不能以自逹故繋之以选部选部者风化之本源人伦之砥砺也书曰知人则哲能官人安民则惠哲与惠其选部之志欤所谓羣吏者君之耳目君以众耳听天下之哀乐则无逺不闻矣君以众目视天下之得失则无逺不见矣若以耳不为君之聦目不为君之明非羣吏之过抑亦选部之过其故何也背轮辕之用杂贤愚之迹以至于此也夫圣人求贤良而授之政事非徒贵贤良之德义盖重元元之性命也今之有司罕通其意每嵗调天下之士但考其书判防其资为之品第授之禄秩先访私家利便次论俸钱之厚薄多士盈庭而自售若众贾之徒【疑】市焉岂铨综人物品藻英髦之所在也是以天下百姓未臻于和乐者职此之由矣夫以一镜之明而照天下之形者固难尽其妍媸以一衡之平而称天下之轻重者固难定其毫厘矣今每嵗选人请委州府长史先研其迹行次考其渝滥曽理务者以恪勤亷慎为一科处丘园者以孝悌贞良为一科着此二科然后申送主司按其词而阅其材材与行必良则试之以理要可观则从而禄之其郡府长史当校其殊考若材行相反朋党相资则从而黜之其郡府长史亦书以下考择材如此则天下之共公于选吏吏部郎亦不敢私于天下矣俾夫人顾行行顾材材顾禄禄无虚授人无苟得亷耻之化行贪竞之风息矣恭闻十目所视十手所指犹是非可辨贤愚可验况用天下之目乎况用天下之手乎率是道而寮宷不得其人风俗不致和平者未之有也谨议
　　兵部议
　　议曰弧矢之利以威天下其来尚矣仲尼有云不教民战是谓弃之盖用仁义为之本筹畧为之次果敢为之末故田齐之技击不可以遇魏之武卒魏之武卒不可以直秦之鋭士秦之鋭士不可以当桓文之节制桓文之节制不可以敌汤武之仁义所谓善师者不阵善阵者不战盖有自矣今之有司不曽端其本而徒袭其末取天下之士以悬的布埓为之标凖舍矢之中否跨马之迟速以貎第其人升降其秩岂暇全武之七德射之五善者欤及国家有邉境之虞则被之以甲胄授之以弓矢駈以就役当数倍之师不能屠名城克强敌者何也在司武之不经择士之无本矣孙呉者兵家之首足不可以废也今孙呉之术巻而不张徒以干戈为择士之噐何异夫无首而冠肘足而履哉今请天下应兵部举选者各习兵书一艺然后试以弓矢复其武弁所谓智勇兼资材畧并运仁义之师复行于汤武之代岂惟式遏冦虐震怛戎虏者哉谨议








　　文苑英华巻七百六十五
  </div>
  <div class="pagination">
   <a href="文苑英华_page556.html">
    上一页
   </a>
   <span>
    ...
   </span>
   <a href="文苑英华_page552.html">
    552
   </a>
   <a href="文苑英华_page553.html">
    553
   </a>
   <a href="文苑英华_page554.html">
    554
   </a>
   <a href="文苑英华_page555.html">
    555
   </a>
   <a href="文苑英华_page556.html">
    556
   </a>
   <span class="current-page">
    557
   </span>
   <a href="文苑英华_page558.html">
    558
   </a>
   <a href="文苑英华_page559.html">
    559
   </a>
   <a href="文苑英华_page560.html">
    560
   </a>
   <a href="文苑英华_page561.html">
    561
   </a>
   <a href="文苑英华_page562.html">
    562
   </a>
   <span>
    ...
   </span>
   <a href="文苑英华_page558.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
