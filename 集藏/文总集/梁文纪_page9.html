<!DOCTYPE html>
<html>
<head>
    <meta charset="UTF-8">
    <title>梁文纪 - 第 9 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁文纪 - 第 9 页/共 26 页</h1>
    <div class="content">　　省表复具一二羣公卿士亿兆夷人咸以皇天睠命归运所属用集宝位于予一人文叔金吾之官事均往愿孟徳征西之位且符前说今淮海长鲸虽云授首襄阳短狐未全革面太平玉烛尔乃议之【并梁书】
　　辞劝进表【是时巨寇尚存未欲即位四方表劝前后相属乃下令　大宝二年】
　　大壮乗干明夷垂翼璿度亟移玉律屡徙四岳频遣劝进九棘比者表闻谯沛未复茔陵永逺于居于处寤寐疚怀何心何顔抚兹归运自今表奏所由竝防若有啓疏可写此令施行
　　劝农令【大寳三年】
　　军国多虞戎旃未静靑领虽炽黔首宜安时惟星鸟表年祥于东秩春纪宿龙歌嵗取于南畯况三农务业尚看夭桃敷水四人有今犹及落杏飞花化俗移风常在所急劝耕且战弥须自许岂直燕垂寒谷积黍自温宁可堕此苗坐飡红粒不植鷰颔空候蝉鸣可悉深耕溉种安堵复业无弃民力并分地利班勒州郡咸使遵承
　　侯景平解严令【大宝三年】
　　军容不入国国容不入军虽子产献捷戎服从事亚夫弗拜义止将兵今凶丑殱夷逆徒殄溃九有既截四海乂安汉官威仪方陈盛礼卫多君子寄是式瞻便可解严以时宣勒
　　赦令【侯景诛传首江陵斩贼党王伟等于江陵市下令　大宝三年世祖犹称太清年号】
　　君子赦过着在周经圣人解网闻之汤令自猃狁孔炽长虵荐食赤县阽危黔黎涂炭终宵不寐志在雪耻元恶稽诛本属侯景王伟是其心膂周石珍负背恩义今竝烹诸鼎镬肆之市朝但比屯邅寇扰为嵗巳积衣冠旧贵被逼偷生猛士勳豪和光茍免凡诸恶侣谅非一族今特阐以王泽削以刑书自太淸六年五月二十日昧爽以前咸使维新
　　讨侯景驰告四方檄【大宝三年二月王僧辩众军发自寻阳世祖驰檄】
　　夫剥极生灾乃及龙战师贞终吉方制豮豕岂不以侵阳荡薄源之者乱阶定龛艰难成之者忠义故羿浇灭于前莽卓诛于后是故使桓文之勳复兴于周代温陶之绩弥盛于金行粤若梁兴五十余载平壹宇内徳惠悠长仁育苍生义征不服左伊右瀍咸皆仰化浊泾淸渭靡不向风建翠鳯之旗则六龙骧首击灵鼍之鼓则百神警肃风牧方召之贤卫霍辛赵之将羽林黄头之士兽贲缇骑之夫叱咤则风云兴起鼓动则嵩华倒拔自桐柏以北孤竹以南碣石之前流沙之后延颈举踵交臂屈膝胡人不敢牧马秦士不敢弯弓叶和万邦平章百姓十尧九舜曷足云也贼臣侯景匈奴叛臣鸣镝余噍悬瓠空城本非国宝寿春畿要赏不逾月开海陵之仓赈常平之米檄九府之费锡三官之钱冒干货贿不知纪极敢兴逆乱梗我王畿贼臣正徳阻兵安忍日者结怨江芊远适单于简牍屡彰彭生之魂未弥聚敛无度景卿之诮巳及为虎傅翼逺相招致防刘我生民离散我兄弟我是以董率臯貔躬擐甲胄霜戈照日则晨离夺晖龙骑蔽野则平原掩色信与江水同流气与寒风俱愤凶丑畏威委命下吏乞活淮肥茍存徐兖涣汗既行丝纶爰被我是以班师凯归休牛息马贼犹不悛遂复矢流王屋兵躔象魏总章之观非复听讼之堂甘泉之宫永乖避暑之地坐召宪司卧制朝宰矫托天命伪作符书重增赋敛肆意裒剥生者逃窜死者暴尸道路以目庶僚钳口刑戮失衷爵赏由心老弱波流士女涂炭臧获之人五宗及赏搢绅之士三族见诛谷粟腾踊自相吞噬惵惵黔首路有衔索之哀蠢蠢黎民家有陨山之泣偃师南望无复储胥露寒河阳北临或有穹庐氊帐南山之竹未足言其愆西山之兔不足书其罪外监陈莹之至伏承先帝登遐宫车晏驾奉讳惊号五内摧裂州寃本毒无地容身景阻饥既甚民且狼顾遂侵轶我彭蠡慿陵我郢邑窃据我江夏掩袭我巴丘我是以义勇争先忠贞尽力斩馘凶渠不可称筭沙同赤岸水若绛河任约泥首于安南北仁面缚于汉口子仙乞活于鄢郢希荣败绩于柴桑侯景奔窜十鼠争穴郭默淸夷晋熈附义计穷力屈反杀后主毕原酆郇并罹祸患凡蒋邢茅皆伏鈇锧是可忍也孰不可容莫府据有上流是惟分陜投袂荷戈志在毕命昔周依晋郑汉有虗牟彼惟末属犹能如此况聨华日月天下不贱为臣为子兼国兼家者哉咸以义旗既建宜须总一共推莫府寔用主盟粤以不佞谬董连率逺惟国艰不遑宁处中权后劲龚行天罚提戈蒙险陨越以之天马千羣长防百万驱贲获之士资智勇之力大楚逾荆山浅源度彭蠡舳舻泛水以椅其南辎軿委输以冲其北华夷百濮赢粮影从雷震风骇直指建业按劒而叱江水为之倒流抽戈而挥皎日为之退舍方驾长驱百道俱入夷山殄谷充原蔽野挟辀曳牛之侣拔距磔石之夫骑则逐日追风弓则吟猿落鴈捧昆仑而压卵倾渤海而灌荧如驷马之载鸿毛若奔牛之触鲁缟以此众战谁能御之脱复蜂虿若毒兽穷则鬬谓山葢髙则四郊多垒谓地葢逺则三千弗违如彼怒蛙譬诸鼷防岂费万钧无劳百镒加以日临黄道兵起绛宫三门既啓五将咸发举整整之旗扫亭亭之气故以临机密运非贼所解奉义而诛何罪不服今遣使持节大都督征东将军开府仪同三司江州刺史尚书令长宁县开国侯王僧辩率众十万直扫金陵鸣鼓聒天摐金振地朱旗夕建如赤城之霞起戈船夜动若沧海之奔流计其同恶不盈一旅君子在野小人比周荷校灭耳匪朝伊夕舂长狄之喉系郅支之颈今司寇明罚质鈇所诛止侯景而巳黎元何辜一无所问诸君或世树忠贞身荷宠爵羽仪鼎族书勲王府俛眉猾竖无由自効岂不下慙泉壤上愧皇天失忠与义难以自立想诚南风乃睠西顾因变立功转祸为福有能缚侯景及送首者封万戸开国公绢布五万匹有能率动义众以应官军保全城邑不为贼用上赏方伯下赏剖符竝裂山河以纡靑紫昔由余入秦礼同卿佐日防降汉且珥金貂必有其才何防无位若执迷不反拒逆王师大军一临刑兹罔赦孟诸焚燎芝艾俱尽宣房河决玉石同沈信赏之科有如皎日黜陟之制事均白水檄布逺近咸使知闻
　　即位江陵诏【承圣元年】
　　夫树之以君司牧黔首帝尧之心岂贵黄屋诚弗获巳而临莅之朕皇祖太祖文皇帝积徳岐梁化行江汉道映在田具瞻司属皇考髙祖武皇帝明并日月功格区宇应天从民惟睿作圣太宗简文皇帝地侔啓诵方符文景羯寇慿陵时难孔棘朕大拯横流克复宗社羣公卿士百辟庶僚咸以皇灵睠命归运斯及天命不可以乆淹宸极不可以乆旷粤若前载宪章令范畏天之威筭隆寳歴用集神器于予一人昔虞夏商周年无嘉号汉魏晋宋因循以乆朕虽云拨乱且非创业思得上系宗祧下惠亿兆可改太清六年为承圣元年逋租宿责并许贷孝子义孙可悉赐爵长徒鏁士特加原宥禁锢夺劳一皆旷荡
　　蠲免力田诏【下并二年】
　　食乃民天农为治本垂之千载贻诸百王莫不敬授民时躬耕帝籍是以稼穑为寳周颂嘉其乐章禾麦不成鲁史书其方册秦人有农力之科汉氏开屯田之利顷嵗屯否多难荐臻干戈未戢我则未暇广田之令无闻于郡国载师之职有陋于官方今元恶殄殱海内方一其大庇黔首庶拯横流一廛旷务劳心日仄一夫废业舄卤无遗国富刑淸家给民足其力田之身在所蠲免外即宣勒称朕意焉
　　还都建邺诏
　　夫爰始居亳不废先王之都受命于周无改旧邦之颂顷戎旃既息关柝无警去鲁兴叹有感宵分过沛殒涕寔劳夕寐仍以潇湘作乱庸蜀阻兵命将授律指期克定今八表乂清四郊无垒宜从青葢之典言归白水之乡江湘委输方船连舳巴峡舟舰精甲百万先次建邺行实京师然后六军遄征九旂扬斾拜谒茔陵脩复宗社主者详依旧典以时宣勒
　　加王僧辩太尉车骑大将军诏【僧辩平陆纳于湘州又破齐军于东关振旅建邺承圣三年下诏】
　　赞俊遂贤称于秦典自上安下闻之汉制所以仰协台曜俯佐圗使持节侍中司徒尚书令都督扬南徐东扬三州诸军事镇卫将军扬州刺史永宁郡开国公僧辩器宇凝深风格详逺行为士则言表身文学贯九流武该七略顷嵗征讨自西徂东师不疲劳民无怨讟王业艰难实兼夷险宜其燮此中台膺兹上将寄之经野匡我朝猷加太尉车骑大将军余悉如故
　　宗懔封信安县侯手诏【元帝重牧荆州以懔为别驾江陵令及即位擢为中书侍郎手诏曰】
　　昔扶柳开国止曰故人西乡胙土本由賔客况事涉勳庸而无爵赏尚书侍郎宗懔亟有帷幄之谋诚深股肱之寄从我于迈多歴嵗时可封信安县侯邑一千戸
　　赠杜崱诏
　　崱京兆旧姓元凯苗裔家传学业世载忠贞自驱传江渚政号亷能推毂浅原寔闻淸静奄致殒丧恻怆于怀可赠车骑将军加鼓吹一部
　　敕杜龛
　　【顔晃字元明琅琊临沂人承圣初为中书侍郎龛为呉兴太守专好勇力其所部多轻险少年世祖患之乃使晃管其书翰仍敕龛】
　　卿年时尚少习读未晩顔晃文学之士使相毗佐造次之间必宜谘禀【陈书】
　　敕报司徒王僧辩
　　【僧辩先下辟书引孔奂为左西曹掾除丹阳尹丞元帝于荆州即位征奂及沈炯僧辩累表请留帝手敕报之其为朝廷所重如此孔奂字休文防稽山隂人入陈领范宫卫尉炯见陈】
　　孔沈二士今且借公【陈书】
　　别敕王僧辩
　　【承圣三年十月西魏相宇文黑泰遣兵及岳阳王众合五万将袭江陵世祖遣主书李膺徴僧辩于建业为大都督荆州刺史别敕僧辩俄而京城陷没宫车晏驾】
　　黑泰背盟忽便举斧国家猛将多在下流荆陜之众悉非劲勇公宜率貔虎星夜就路倍道兼行赴倒悬也【梁书】
　　与王僧辩帛书
　　【西魏兵伐江陵于谨令筑长围中外信命始絶元帝裂帛为书趣王僧辩入援竟为魏灭】
　　吾忍死待公可以至矣【资治通鉴】
　　忠臣传序
　　夫天地之大徳曰生圣人之大寳曰位因生所以尽孝因位所以立忠事君事父资敬之理宁异为臣为子率由之道斯一忠为令徳窃所景行且孝子烈女逸民咸有别传至于忠臣曽无述制今将发箧陈书备加论讨
　　忠臣传谏争篇序
　　富贵宠荣人所不能忘也刑戮流放人所不能甘也而士有冒雷霆犯顔色吐一言终知自投鼎镬取离刀锯而曽不避者其故何也葢伤洪茫禹迹毁于一朝赫赫宗周灭成禾黍何者百世之后王化渐頽钦若之信既尽解网之仁巳泯徒以继体所及守器攸归出则淸警传路处则慿玉负扆事无慙舛意有必从所谓生于深宫之中长于妇人之手未尝知忧未尝知惧况惑褒人之巧笑迷阳阿之妙舞重之以刳斮用之以逋逃亦有倾天灭地污宫潴社之罪拔本塞源裂冠毁冕之衅于是策名委质守死不二之臣以刚肠疾恶之心确乎贞一之性不忍见霜露麋鹿栖于宫寝麦穗黍离被于宗庙故沥血抽诚披胷见欵赴焦烂于危年甘灭亡于昔日冀桐宫有返道之明望夷无不言之恨而九重悬逺百雉严絶丹心莫亮白刃先指见之者掩目闻之者伤心然后鸣条有不収之魂商郊致白旗之戮
　　忠臣传死节篇序
　　自非识君臣之大体鉴生死之分何以能灭七尺之躯殉一顾之感然平路康衢从容之道进危涂险径忠贞之节兴登平路者易为功涉险涂者难为力从容之用世不乏人忠贞之槩时难屡有
　　孝徳传序
　　夫天经地义圣人不加原始要终莫逾孝道能使甘泉自涌邻火不焚地出黄金天降神女感通之至良有可称
　　全徳志序
　　老子言全徳归厚庄周云全徳不刑吕览称全徳之人故以全徳创其名也此志隆大夫为首伊人有学有辩不天不贫宝劒在前鼓瑟从后连环炙輠雍容卒嵗驷马髙车优游宴喜既令公侯踞掌复使要荒蹶角入室生光岂非盛矣若乃河宗九策事等神钩阳雍双璧理归感南阳樊重髙阁连云北海公沙门人成市咨此八龙各传一艺夹河两郡家有万石人生行乐止足为先但使尊酒不空坐客恒满宁与孟尝闻琴承睫泪下中山听乐悲不自禁同年而语也
　　职贡圗序【元帝善画为湘东王时诸蕃使者入贡圗其形貌服饰次以本国风俗序曰】
　　窃闻职方氏掌天下之圗四夷八蛮七闽九貉其所由来乆矣汉氏以来南羌旅距西域慿陵创金城开玉关絶夜郎讨日逐覩犀甲则建朱崖闻蒲萄则通大宛以徳怀逺异乎是哉皇帝君临天下之四十载垂衣裳而赖兆民坐岩廊而彰万国梯山航海交臂屈膝占云望日重译至焉自塞以西万八千里路之陿者尺有六寸髙山寻云深谷絶景雪无冬夏与白云而共色水无早晩与素石而俱贞逾空桑而歴昆吾度靑丘而跨丹穴灾风弱水不革其心身热头痛不改其节以故明珠翠羽之珍细而弗有龙文汗血之骥却而不乗尼丘乃圣犹有圗人之法晋帝君临寔闻乐贤之象甘泉写阏氏之形后宫玩单于之圗臣以不佞推毂上游夷歌成章胡人遥集欵关蹶角沿泝荆门瞻其容貌讯其风俗如有来朝京辇不涉汉南别加访采以广闻见名为贡职圗云尔
　　丹阳尹传序
　　传曰大夫受郡汉书曰尹者正也及其用人实难授受广汉和顔接下子髙自辅经术孙宝行严霜之诛袁安留冬日之爱自二京板荡五马南渡固乃上烛天文下应地理尔其地势可得而言东以赤山为成臯南以长淮为伊洛北以钟山为华阜西以大江为黄河既变淮海为神州亦即丹阳为京尹虽得人之盛颇愧前贤而盼遇之深多用宰辅皇上受圗负扆宝厯惟新制礼以告成功作乐以彰治定岂直四三皇六五帝孕夏陶周而巳哉若夫位以徳叙徳以位成每念忝莅京河兹焉四载以入安石之门思勤王之政坐真长之室想清谈之风求瘼余晨颇多暇景今缀采英贤为丹阳尹传
　　洞林序
　　葢闻枵之野鬼方难测朱鸟之舍神道莫知而缇幔晓披即辨黄钟之气灵台夕望便知玉井之色复以谈乎天者虽絶名言之外存乎我者还居称谓之中余幼学星文多歴嵗稔海中之书略皆寻究巫咸之说偏得研求虽紫微迢逓如观掌握青龙显晦易乎窥览羡门五将亟经玩习韩终六王常所宝爱至如周王白雉之筮殷人飞鷰之卜蓍名聚雪非关地极之山卦有密云能拥西郊之气爻通七圣世经三古山阳王氏真解谈河东郭生才能射覆兼而两之窃自许矣
　　怀旧志序
　　吾自北守琅台东探禹穴观涛广陵面金汤之设险方舟宛委眺玉笥之干霄临水登山命俦啸侣中年承乏摄牧神州戚里英贤尚冠髦俊防真长之弱柳观茂之舞鹤淸酒继进甘果徐行长安郡公为其延誉扶风长者刷其羽毛于是驻伏熊回结驷命邹湛召王祥余顾而言曰斯乐难长诚有之矣日月不居零露相半素车白马往矣不追春华秋实怀哉何巳独轸魂交情深宿草故备书爵里陈怀旧焉
　　怀张纉诗序【纉諡简宪公】
　　简宪之为人也不事王侯负才任气见余则申旦达夕不能巳巳怀夫人之徳何日忘之
　　高祖武皇帝諡议
　　臣闻翼善传圣曰尧仁圣盛明曰舜受禅成功曰禹除虐去残曰汤諡者行之迹号者功之表虽贱不诔贵卑不诔尊而彰乎名者盛徳之嘉号也被于物者治定之实録也斯所以声名焕乎钟石昭晰备于弦管者焉伏惟天纵钦明惟睿作圣功超三五声逾七十仰之弥高就之弥远载潜载跃乃武乃文先是木运告终羣后改属干维罔构地纽如崩祧祀阽危公卿旰食九牧有沦胥之悲八表兴横流之叹乃凝威黑水表瑞丹陵云合景从表里禔福受终文祖允恭克让知黔首不可以无归苍生不可以无主降汾阳之逺志不得巳而临之于是类帝禋宗革命创制禘郊式展殷荐斯洁临兹大宝化与和气俱宣扇此王风政与秋霜俱肃言悬日月功格区宇不以紫宸为贵不以黄屋为尊政谧刑措民殷国阜虹旌式巻堡燧载清胥象相因环楛无旷天衢亨泰王道升平南海候风东溟奉賮膏露凝枝庆云触石山开苍璧地出珪骠骑把钺则休屠欵塞太尉抗旌则名王蹷角声敎所渐浃灵虵之都威令所行通烛龙之外开庠建序布濩于成均正俗移风氛氲于司乐虗纳十乱引亮直之规广辟四门招贤之徳靑衿知击壤之性黄发恣鼓腹之欢加以鑚味微言研精至道文终所牧之典史倚所读之书无辍万机日且千遍驰郁郁之声表干干之徳允所谓皇哉君哉日用而不知者矣方且告成岱岳镂升中之玉简昭事梁甫秘礼首之金绳而文王明夷事侔往册黄帝桥山痛深前典万有沦伤三辰掩曜人只轸慕山海含悲恸切陟方哀深遏密烦寃荼毒贯切心髓风树不静陟岵何期思所以钦若九功仰稽七徳
　　全徳志论
　　物我俱忘无贬廊庙之器动寂同遣何累经纶之才虽坐三槐不妨家有三径但接五侯不妨门垂五栁使良园广宅面水带山饶甘菓而足花卉葆筠篁而玩鱼鸟九月肃霜时飨田畯三春捧茧乍酬蚕妾酌升酒而歌南山烹羔豚而击西缶或出或处并以全身为贵优之游之咸以忘怀自逸若此众君子可谓得之矣
　　郑众论
　　汉世衔命匈奴困而不辱者二人而巳子卿手持汉节卧伏氷霜仲师固无下拜隔絶水火况复风生稽落日隠龙堆瀚海飞沙臯兰走雪岂不酸鼻痛心忆雒阳之宫陛屑泣横悲想长安之城阙直以为臣之道义不为生事君之节生为义尽岂望拔幽泉出重仞经长乐抵未央及还望塞亭来依候火傍观上郡侧眺云中虽在巳之愿自隆而于时之报未尽
　　皇太子讲学碑
　　皇太子洊雷种徳重离作两业冠孟侯道高上嗣宫坛累仞高山仰止承华之闼更似通徳之门博望之园反类华阴之市家丞庶子并入四科洗马后车俱通六学转金辂而下辟雍睟玉裕而经槐市详其悬镜髙堂衢樽待酌瞻后忽前博文约礼将使东极长男之宫不独铭于银牓南皮太子之序岂徒擅于金碑
　　庐山碑序
　　夫日月丽天皇穹所以贞观川岳带地后土所以惟宁庐山者亦南国之徳镇虽林石异势而云霞共色长风夜作则万流俱响晨鼯晓吟则百岭齐应东瞻洪井识曳帛之在兹西望石梁见指宝之可拾诚后慕类易悲山中难乆攀萝结桂多见淹留
　　囿牛渚矶碑
　　窃以増城九重仙林八树未有船如鴈鹤时度宓妃桥似牵牛能分织女丹鳯为羣紫桂成列清风韵响即代僊歌桂影浮池仍为月浦璧月朝晖金楼啓扉画船向浦锦缆牵矶花飞拂袖荷香入衣山林朝市并觉忘归
　　靑溪山馆碑
　　原夫法象莫过于天地着明莫过于日月鼓之以雷霆润之以风雨咸秩无文所以名山致祭峻极于天靑溪山者荆南之中岳也隠隠干霄亭亭无际云葢三层如在帝台之侧桂林八树非异景山之傍轻霞亘起影落照于阳溪淸风逺至响猿鸣于巫峡西临百丈之穴南带千仞之水洪源湛淡长波萦复
　　隠居先生陶景碑铭
　　昔太和中有许逺游者乃云霄之胜賔太虗之选客先生规同矩合实踵髙步曩基先构即驾胥宇千寻危耸慿牖以望奔星百拱高悬倚櫺而观朝日飞流界道似天汉之横波触石起云若竒峰之出岫铭曰肇彼冥默翻成恊賛身托外臣心同有乱重道尊徳爰积叡衷顾怀纷射玺问遥通朱杨欝起华构方崇静台冠月轻榭迎风嶕峣高栋窅霭脩栊极望山川周观京陆碧嶂千岭清流万谷景落重崖烟生岫复
　　侍中呉平光侯墓志铭
　　惟岳降神表山甫之徳敬如君所显成季之征洁静精微岐嶷天挺学兼义府谈均理窟歴太子洗马八人掌籍为崇贤之领袖五日来朝冠承华之楷模迁豫章内史法井鸾峯甘露嵗下萧崖鹤岭连理成阴征为太子左卫率遘疾薨于道颇类陶基民号燕北取譬羊祜巷哭荆南副军早垂隆盼悯其石火瞻斯翠葢忽变丹旐方使桓侯石椁载铭盛夏滕令佳城式镌韶濩
　　中书令庾肩吾墓志
　　荆山万重地产卞和之玉随流千仞水出灵虵之珠故能兹屈景育斯唐宋掌庾命族世济琳琅遂昌开国蝉聮冠冕父易高尚其道遁肥贞吉关吏早逢夙表真人之气少微晩映还彰隠士之星肩吾气识淹通风神闲逸钟鼓辞林笙簧文苑入为度支尚书任同北斗锡韩棱之劒朝此南宫识郑崇之履余以其为人也瑚琏之器无慙垂棘杞梓之材有均廊庙故赠散骑常侍中书令葢旌贤也
　　侍中新渝侯墓志铭
　　爰始降神诞兹初载方琮有烛圆珠无纇义若连环文同藻绘三分竹使再徙建旟朱帷自举白鹿随车武实威邉文能怀逺年歌去速时谣来晩昔我往矣千驷连辀今兹旋斾双鴈随舟山回素旐水导丹旒寂寥原野摇落徂秋
　　特进萧琛墓志铭
　　山东流水关西城市义府词锋风飞云起游楚宦梁桂馥兰芳莲花可赋迷迭成章学类五行书倅三箧已研金匮兼探玉牒石词既拟栾社兹同桃李成径松栢为丛天地长久永扇髙风
　　太常卿陆倕墓志铭
　　如金有鑛如竹有筠体二方拟知十可邻两升鳯诏三侍龙楼南皮朝宴西园夜游词峰飚逸气云浮日往月来暑流寒袭东耀方逺北芒巳及坠露晓团悲风暮急
　　庾先生承先墓志铭
　　悠哉掌庾兴自陶唐伯舅居晋连镳渭阳爰斯厥后世挺珪璋乃登灵岳言遵洞府乃陟石山将从轻举实惟贞吉寔惟退让皎皎不羣超超高尚本同寿夭宁论得丧诸方未游佳城巳望蓬生蒋径豹罢磻谿槚悲新陇桃余故蹊风翻岭背月下松西扬名不朽高蹈夷齐
　　黄门侍郎刘孝绰墓志铭
　　蔡墨攸陈有草有茵梁荆世樻或魏或秦积善余庆时推俊民孝乎惟孝其徳有邻曰风曰雅文章动神鹤开阮瑀鹏翥杨循身兹惟屈扶摇未申人罔石火山有楸椿佳城无曙寒野方春
　　散骑侍郎裴子野墓志铭
　　几原博闻裁为典坟比良班马等丽卿云薰莸既别泾渭以分圣皇御极钦贤盱顾储后特圣降情文苑既匹严朱复同徐阮如何不愸卜期不逺
　　东宫后堂仙室山铭
　　太华削成本擅竒声峰如雪委岭若莲生云除紫塞霞通赤城金坛是箓玉记题名鳯依桐树鹤听琴声殿接南箕桥连北斗秋河从带春禽衔绶朱鸟安窻青龙作牖
　　漏刻铭
　　玉衡称物金壶博施司南司火未符兹义帝曰钦哉纳隍斯譬实惟简在穷神体智宫槐晩合月桂宵晖清台莫爽嶰谷胥依七分六日五祀三微事齐幽賛乃防通几碧海有干绛川犹竭飞流五色涓涓靡絶龙首傍注仙衣俯裂箭不停晷声无暂辍用天之贞分地之平如斯直如渭斯清
　　香炉铭
　　苏合氤氲非烟若云时秾更薄乍聚还分火微难尽风长易闻孰云道力慈悲所薰
　　忠臣传记托篇賛
　　太真英挺投袂勤王伯猷蹈节身殒名扬嶷嶷景倩主亡与亡嗟乎尚矣惟国之良
　　忠臣传谏诤篇賛
　　子政铿铿诚存社稷朱云折槛遂其婞直
　　忠臣传执法篇賛
　　设官分职咸曰师师彼其之子邦之直司豺狼当道安问狐狸昏明有世直道无时
　　孝徳传皇王篇賛
</div>
    <div class="pagination">
<a href="梁文纪_page8.html">上一页</a><span>...</span><a href="梁文纪_page4.html">4</a><a href="梁文纪_page5.html">5</a><a href="梁文纪_page6.html">6</a><a href="梁文纪_page7.html">7</a><a href="梁文纪_page8.html">8</a><span class="current-page">9</span><a href="梁文纪_page10.html">10</a><a href="梁文纪_page11.html">11</a><a href="梁文纪_page12.html">12</a><a href="梁文纪_page13.html">13</a><a href="梁文纪_page14.html">14</a><span>...</span><a href="梁文纪_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
