<!DOCTYPE html>
<html>
<head>
    <meta charset="UTF-8">
    <title>全唐文 - 第 591 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 591 页/共 603 页</h1>
    <div class="content">    〈郑太曾祖亡，舆尸谒其家庙。人告狂怪。〉
    圣人设教，蔚在蓬山；诸侯立家，藏彼栗主。岂惟孝子不匮，荐尝於四时；亦取孝孙承家，咨吉凶於五庙。郑太乃祖厥德，嘉闻有彰，良弓克传，投笔从事。孝比参也，在家必闻；勇超仲由，从政何有？或胡尘暗塞，汉将鸣鼙。逐金革之威，唯闻死节；登玉门之险，不见生还。舆尸方弟子之凶，扫埏合邹人之礼，所谓去死事生，来宜庙谒。薄言狂怪，何太疏遗！
    ●卷九百八十三
    ☆阙名（二十四）
    ○对里尹为主判
    〈乙妹无子，寡而死。请里尹为主。决曹掾科其违礼。诉云：“其夫无族。”〉
    丧则有等，自辨於重轻；礼之所行，亦崇於节制。乙以天乎降戾，斯殒其夫。则穆伯早亡，邓攸无嗣，啜其泣矣！何痛如之？永怀夫党无亲，因求里尹为主，礼则然矣，人何非哉？且决曹所称，亦何加止，盖以丧也宁戚，礼则因情。姊忧去官，见称於陈重；弟服去职，著美於谯元。斯则事之有由（一作猷），言也何爽。得失相半，斯之谓欤？
    ○对著服六年判
    〈兖州人平辩，受业於田才。才亡，辩著服六年，庐於墓侧。刺史以为违经越礼，妄造异端，禁锢三年。辩妻遣女上策称冤。廉察弹刺史刑狱不当。〉
    不学墙面，先哲之格言；以德润身，前贤之令轨。孔子要道，逐杨震以西来；马融门生，随郑元而东去。田才地邻邹鲁，俗富诗书，水接沂川，家传礼乐。白圭无玷，孤标席之上珍；黄金可轻，独贵林中之宝。平辩伏膺道术，企足风猷，访颜子於淹中，得田生於稷下。叶抽槐市，鼓箧笥而践缁帷；花发杏坛，整襟裾而趋绛帐。一登阃阀，几积寒暄，知十之业既宏，在三之敬尤重。专门春诵，高台於是忽倾；负杖晨歌，梁木由其遽坏。荒阶积雪，徒观东郭之踪；逝水惊波，无复西河之气。师资之礼，痛贯幽灵；伏道之诚，悲深卉木。葺苫庐於墓侧，制麻服於茔前，檀木迁移，葭灰屡变。坟抽细草，抚书带而增悲；牖挂残丝，拂琴弦而永慕。刺史褰帷鲁国，剖竹雩坛，冯熊轼以宣风，树隼而展化。以为非礼，将作异端，不树甘棠之阴，翻行丛棘之酷。昔门人子贡，庐於孔氏之坟；弟子叔然，制彼郑生之服。六年不释，於礼稍乖；三载锢身，在情何忍？但以事符公冶，系犴狱而多年；命比缇萦，仰凤闱而长叫。廉使邮星整俗，驿传宣威，正豸冠以触邪，下乌台而肃物。女既陈请，使又弹非，霜简载驰，雪身无路。两头今既发觉，一面何使逃刑？宜降朱︶，用直丹笔。
    ○对著服六年判
    〈兖州人平辩，受业於田才。才亡，辩著服六年，庐於墓侧。刺史以为违经越礼，妄造异端，禁锢三年。辩妻遣女上策称冤。廉察弹刺史刑狱不当。〉
    田才地居邹鲁，家习文儒，业擅ぷ金，道光珍席。夙渐升堂之教，早传藏壁之书，学市攸开，几筵爰设。故得询疑请益，还如北海之前；函丈抠衣，更似西河之上。平辩雩川童子，阙里诸生，常因闭户之勤，豫受专门之业。庶祈荣於青紫，希变采於朱蓝。日就月将，罚水（疑）之恩何极；陵夷谷徙，颓山之痛已深。旧宅凄清，空闻丝竹；遗坛寂寞，无复琴歌。嗟二物之长收，顾百身而莫赎，方思重服，用表深衷。一对松楸，六迁檀柘。曩时儒肆，喜遇祥；今日凶庐，悲逢吊鹤。论情虽会於宁戚，据理未允於通途。刺史职在宣风，政乖道俗。沉忧六载，亦可惊嗟；积禁三年，固其未得。少女以衔冤伏奏，雅叶於鸡鸣；大使以纠慝弹豪，正谐於隼击。即宜录奏，伏听宸衷。
    ○对哭子哭夫判
    〈季氏夫子丧，哭不舍昼夜。乡人告违礼。〉
    季氏令质幽闲，秀容绮艳。事夫有道，荆钗见美於梁鸿；训子多方，布被推贤於孟母。为善必应，天乎不仁，三从靡依，两丧相次。欹枕之泪空洒，倚庐之望莫依，不舍晨昏，深符礼制（一作则）。
    ○对哭子哭夫判
    〈哭子哭夫事。〉
    丧子之亲，哀情已极；丧夫之妇，为怨难胜。非无寡鹤之悲，岂息惊猿之痛！然丧夫丧子，凄感虽同；而哭子哭夫，礼仪须别。穆伯之卒，已有前规，敬姜告言，一何无识？县丞行罚之日，於礼已违；嫠妇自贻之愆，在律难恕。顾兹刑宪，并合推科。
    ○对父在杖堂判
    〈戊居母丧，父在，杖於堂上。〉
    居母亲之丧，茹荼饮痛，踊既无节，哭何常声。悲在其中，形瘠於外，口不甘味，身不安美。潘生园里，无复版舆；顾氏家中，空馀画扇。仙人白鹤，遥投士行之前；孺子只鸡，远赴林宗之所。蔡顺有绕坟之感，老莱无衣彩之由，乔枝未摧，桂树犹茂。执椅桐之杖，上芝兰之堂，循礼制而多违，顾刑书而有犯。请归司败，任便科推。
    ○对练祥群立旅行判
    〈丁三年之丧，练祥群立旅行。〉
    丁为人子，持乎丧服。身体肤，不失全生之道；衣衾棺椁，无亏送死之仪。仰风树而充穷，履霜庭而孺慕，锺创钜之悲酷，有荼蓼之苦辛。壁日不停，练期何及？毁不灭性，痛感终身。道在慎终，义存追远，人来辄语，礼称忘哀。群立多爽於事宜，旅行有乖於物理，二途俱发，一罪须科。
    ○对祥鼓素琴判
    〈戊祥之日鼓素，琴邻人告违礼。〉
    执亲之丧，行孝之道，出入不当门隧，升降不由阼阶。苴在躬，溢米充食，恨缠风树，痛结寒泉。举号已见於心摧，毁瘠载闻於骨立，念亲之在土，哀亲之在外。寝唯枕块，居必倚庐，隙驷不留，祥期奄及。既徐凶制，奚鼓素琴？示人有终，於物无犯。食醢犹许，奏乐何辜？请从雪涤，庶符冰释。
    ○对断屠判
    〈京兆府申奏敕断屠，百姓造{四林}不止，未知合不？〉
    圣上德合乾坤，情深恻隐，将广厚生之道，爰崇去杀之文，受缓礼於前经，惩噬乾於成象。三ㄩ鼓刃，有禁班行；百姓造{林}，无令止息。京兆以人多结网，即谓临河，以皇上之仁深，见寰中之信及。论设网之子，即云尽欲求鱼；得铸剑之夫，何必皆缘断马？事烦言上，夫复奚疑。
    ○对屠龙判
    〈丁以屠龙为业，乙告不经。〉
    鳞族惟错，实繁有徒，人不知非，龙实有智。风□遇坎，见困豫且，变化逢屯，充膳夏後。丁以诡俗为事，游刃非物，或异仁贤，罔识悔吝。何则？犬不言杀，前哲良规；马重有功，後代明训。况四灵之贵，万化之资，匪惟瑞启汉年，固以仙登轩帝。以屠为称，岂不作法於凉？以律绳之，可谓自贻伊。
    ○对射牛判
    〈万年县申王祚告侯明射牛。明疑狼入圈中牛，将弓射狼，误中牛事。〉
    三光赫赫，牛星纪於北方；八极悠悠，牛山建於东国。钱塘水上，远浮金锁之辉；蜀郡江前，遥沉石犀之影。岂止披蹄戴角，玉鞅华秋，南州闻果下之名，西域表花津之异。固以礼标极敬，大祀资於洁圭；易赞神明，引重凭於致远。由是降兹纶，著彼科条，姜牙绝其鼓刀，庖丁息其游刃。侯明乡闾贱品，稼穑庸夫，常传甯戚之经，久习高堂之法。西河资产，希十千而万计；东州奔骏，方一日而千里。俄而野心兴暴，纵目为灾，引も角之雕弓，控青筌之箭羽，异天弧之垂象，空法向狼之星，殊封禅之旧章，便为射牛之事。误杀不禁，著自彝章，罪疑从轻，闻诸古实。
    ○对驱犊蹊园判
    〈乙驱犊蹊丑园。丑怒，留其犊。乙诉强劫。〉
    人守坚贞，克终无替，苟失廉节，其弊斯生。乙栖心邱园，托志闲雅，忘负鼎之事，从扣角之游。徘徊泉石，踯躅林草，雅志情远，防微理乖。事须正子夏之冠，避朱仲之李，岂得牵寿春之犊，践於陵之园。人而失图，一至於此。丑也奚据，罚彼何深？所损既在於场苗，取酬便过於佩犊。叔时作喻，蹊田罪轻；邱明述事，夺牛刑重。前文已决，後见须依。
    ○对杀牛判
    〈景告丁杀牛事。丁别款景铸钱。州断尽处极刑，使出从徒。〉
    议狱缓死，先典攸慎。听言观色，法贵详平，刑罚暂亏，手足无措。眷彼丁矣，有异里仁。见蒲叶之生春，无闻曳耒；入桃林之钜野，爰事鼓刀。遂令河渚风秋，奄沉星彩；蜀山路险，不见金生。景匪良交，遂来相诉。芳兰入咏，遽展契於风□；丛棘议刑，几穷词於刀笔。摇尾求食，斯之谓乎？朝歌杀牛，理非谬矣！方引循环之辨，翻露铸钱之责。缅监厥迹，奚其若斯，未尽金潭之由，更起淮阳之狱。州司振藻，处以极刑；使者弹毫，将为徒坐。谅哀矜而勿喜，何轻重其若斯？状外不推，使司得其折衷；案中论死，州法酷其深文。结以徒刑，吾无间矣。
    ○对为父杀牛判
    〈韩孝随父行，牛惊抵人。恐损父，遂以刀杀牛。牛主论告，孝请价赔填事。〉
    天经地义，道冠生灵，立身扬名，德光终始。见危授命，宣尼以为美谈；临难捐躯，马迁述其遗烈。韩孝忝曰人子，先随父行。逢莹角之初惊，似冲燕垒；遇奔蹄之暂跃，若走秦郊。仓黄贻性之忧，倏忽虑庖之患。霜锋一举，若庖丁之刃游；冰锷聊挥，似宰夫之断割。原始虽称犯罪，要终未可论辜，既符名教之规，还申壮勇之节。酬价匪亏公理，与直有惬私家，庶叶平反之词，以表从轻之典。
    ○对不埋狗判
    〈城外多死狗，法司责京兆府不埋。诉非掩骼时。〉
    惟犬守御，居人是安。混鸡而入，坐识於新丰；伴鹰而游，行传於上蔡。是故闾阎密迩，音响相闻。喧雀成哗，表贫吏之节；噬腓起戒，陈为主之诚。何畜养之是均，而城外之多死？知殃预兆，未衔吴相之衣；遘毙遄深，为食骊姬之药。流秽行路，彰闻法司；举过从愆，事关京兆。且敝帷从弃，孔圣之义有亏；掩骼候时，周公之礼可守。二途交战，须定是非。执礼而行，斯亦为得。
    ○对射猿判
    〈戊至景乘舟来峡，射猿中之。黜其职。景不伏。〉
    沉沉长江，岩岩峻峡，波澜沃日，岭嶂横云。路出东吴，即是三声之地；途危西蜀，还寻万里之桥。顾惟彼景，在兹于役。乘流振楫，方从赤马之游；满月弯弧，遂落元猿之影。虽同养由之妙，终致桓公之黜，於人则事乖亲爱，在兽则理切肝肠。彼或可伤，此何辞黜？
    ○对死官鹅判
    〈乙养官鹅多死。或告不以人养鸟。〉
    池大开，羽族无算。乙忝夷隶，职养官鹅，谅须尽心，能识其性。稻粱可遇，蔓藻堪游，浮积水而连群，向长风而鼓翅。遂其栖托，终冀繁多，倦鹦鹉以樊笼，乐ジス以钟鼓，以人养鸟，不死胡为？傥或类兹，如何免责。且片言折狱，自古攸难，理宜再诘是非，不可轻为与夺。
    ○对断屠月杀燕判
    〈甲以蒺藜饲子致死。邻人告，断屠月杀燕子。〉
    丁家辇泥，载闻於头秃；黄氏把火，旋见於眼伤。甲之无良，情则非善。以蒺藜而充饲，三子俱亡；无桃李之垂阴，一朝被告。迹符周氏，罪挂汤罗，循情合科，准状难舍。
    ○对养贾儿判
    〈丁养贾儿，能驯扰。啄人谷不伏赔。〉
    丁为拙好，收养贾儿，日月淹延，羽毛成就。逢人不惧，遇物无惊，有鸭群之精神，得斯之风彩。楚鸟既非别族，吴鸦亦是一宗，未能甘鼠，已闻啄谷。鸟未损物，人则何辜？即索赔填，恐非通允。丁称不伏，理亦无乖。
    ○对为{折石}蔟判
    〈甲为{折石}蔟，以十日号覆鸟巢。〉
    顺时之令，则无覆巢，作灾之禽，固资书版。陈之礼典，布以人伦，苟或在辰，克用兹道。是以有萃止，爰结兴於诗人；见弹而求，乃寓言於庄叟。长沙夭性，入室贻凶，曲阜陈诚，毁巢标喻。{折石}蔟氏职惟斯掌，务乃昭明，有均大罗之躅，是忝虞人之效。将去妖鸟，式徇其义，既切恶声，庶无全卵。日号月号之法，书而不愆；从子从角之规，用则斯备。周典非昧，方书是悬，均射隼於高墉，岂巢{任鸟}於外户。将使惊鸣绪阗，（疑）同反舌之无声；联翩影摇，随退之不驻。事非诡妄，告实欺诬，谅稽十日之号，难三章之典。
    ○对杀鸟兽判
    〈今有过而杀伤鸟兽者，甲以人成之。〉
    大罗以往，礼犹因袭，豢龙斯废，法亦罕闻。自我化及豚鱼，仁沾草木。放楚王之鹄，不咎使乎；惊梁君之雁，岂诛行者？兽育丰草，鸟栖平林，一角以瑞於昌期，九苞载叶於仁义。瞻言过者，岂得伤乎？必也百兽异伦，六禽殊类；稻粱空费，庖厨未供，遇而见伤，亦何矜其非政；舍而勿问，庶得令其惟新。甲以人成，恐乖中典，钦哉惟恤，宁失不经。
    ○对解鹊语判
    〈乙被告杀夫，县执之。诉称邻妇，不伏其罪。郡以鹊来相告，将可为徵者。〉
    道存皆应，感至必通，能分禽兽之言，岂专夷貊之隶？公冶长之缧绁，鸟语知非；介葛卢之牺牲，牛鸣辨数。始由人听，终见物情。乙以气烈刚肠，冤深反目，素不谨於帷薄，终取败於嫌疑。行兹乱风，自抵邦宪，徒嫁祸於邻妇，冀逃刑於我躬。属郡县察微，轻重不滥。比夫窭数知来，颇类乎方朔；验兹干鹄取效，何异於公明？古而有徵，今也宁惑？杀人之罪，按律可求。孽乃自作，死将谁缓？
    ○对神为异声判
    〈甲邑里有神为异声，所不供太阴之弓，请科之。诉云：“掌非武库。”〉
    至若日月薄蚀，君臣著象，梦转歌於童子，闻取币於啬夫。伐鼓回轮，有膺之事迹；阴弓枉矢，开救射之规模。义虽责於上公，物终列於庭氏，藏非武库，救即群妖。何邑居之有灾，见主司之不务，殊若在己，近欲幸人。既阙五兵之伐，因亏十日之号，实忤於典，良尸厥官。思取义於磔禳，请论刑於徽纟墨。
    ○对解牛鸣判
    〈乙闻牛鸣，云是生三牺。或告妖妄，欲科罪。不伏。〉
    阴阳不测，造化多端，故有夷蛮之隶，实司鸟兽之语。乙波流未息，克广前书，精义不穷，旁通异类。告称妖妄，欲抵刑章，即科介葛之辜，实恐冶长非罪。以今况古，不坐为然。
    ○对衅龟判
    〈甲衅龟不辨名物，将罪之。云：“且衅而後辨。”〉
    有龟之德，徵神为用。禀灵千岁，游质於芳莲；纳锡九江，彰名於礼物。取其象事知变，占事知来。然以寓庄周之谈，时闻曳尾；挂豫且之网，宁知刳骨。缅怀於甲，时惟卜人，将言衅龟，以考其象。理宜别诸名物，定乎吉凶，俾春夏以宜，左右必顺。有紊於制，实惟伊何？欲戾焉，事可讯者。何则？取十朋而分睨，乃先衅以为尤；参五行以观兆，数虽後辨而未失。覆其两端，愿言一问。
    ○对家贫致墨判
    〈易人家贫，致墨以自给。科惰农。〉
    藏往知来，道高三圣；内贞外悔，名重九江。所以大决狐疑，先定人志，焉得舍其三《易》，紊彼六官。赐帛无闻，仰滑稽而惭妙；致墨多中，知偻句之不欺。觉筮短而龟长，遽变常而《易》业。虽百钱取给，有慕君平；而四体不勤，孰为夫子？智有所达，钻祀骨而观贞；神则何施？抵凝脂而获戾。且以业为兼善，才贵多能。端策拂龟，罪不加於詹尹；收罟解网，刑请宽於《易》人。
    ○对元衣判
    〈季冬命元衣督护，贞来岁之庆。人作而扬火，以非青纯而不致墨。执法告阙於太常，诉云：“主巾笥者之过。”〉
    道月戒期，周乎四海；卜年贻庆，稽彼十朋。人职在巫咸，用方心而考吉；材均季主，负图背而知来。拂此元衣，异夫青纯，有殊命宝，何能致墨？执法以簪笔弹珠，且问九江之锡；主司以巾笥藏骨，莫辨千年所留。既亏玉兆之献，须抵金科之罚，徒为薄诉，谁之过欤？
    ○对读卫生经判
    〈甲读卫生经，而知吉凶。乙告违敕。法司科擅卜禁刑。〉
    图纬垂文，龟蓍著象，圣人操洞微之柄，达者究索隐之端。故知尽性穷理，惟贤与圣。是以魏称管辂，晋有景纯，卦成而洞晓吉凶，繇发而潜知倚伏。此皆奇才出於天骨，远识符於自然。爰逮凡人，不干其议，所以时忌惑众，敕设禁条。甲虽沉思纬象，游精数术，名止齐於庶品，道岂同於古人？冒违敕之明文，自贻伊戚；挂绳非之峻笔，何所逃刑？然虑或告不真，法须更审。请穷两造，方定片言。
    ○对太仓耳缺判
    〈太仓申左右耳缺，大农不称其任。〉
    正月吉日，国命既悬於两观；同律度量，圣典每均乎四时。况天子有司，多方取则，如或失坠，其谓法何？但不戒而具，有虞何阙，纵令器有隳毁，亦宜随事修补。既羸左右，何成出入？太仓乾纠不恪，将射隼於高墉；大农叨忝厥官，失庖鱼於下局。且如古今命官，都邑（一作都署）联属，沿革既异，主掌斯殊。不可归罪一官，责成一职，重诘所谓，庶符（一作乎）恤刑。
    ○对氏为量判
    〈氏为量，容令人概而不税。所司科之。〉
    谨其权量，义叶顺时，范彼金锡，道成厥器。信斗斛而均制，乃钟鼎而齐功。施之以平万商，立之而观四国，罔不以法，贵诸合仪。氏职在为量，功期永启，既改煎而不耗，亦自权而准之，莫不审以方圆，容之豆。炎烟散彩，浮紫气之光芒；洞响函规，应黄锺之宫律。深模正典，实利生民，可以垂范将来，可以行之天下。概而不税，雅符师古之踪；按而将科，殊紊平反之道。氏既无遗失，圄囚（一作梓匠）理合审详，罚乃有词，刑宜用恤。
    ○对度判
    〈内官以竹为引，高广之数法阴阳。宗正以为不中度，请科之。辞称“事所宜也，非无故实。”〉
    律历攸同，丈尺有准，度必慎於圭撮，高（一作广）宁失於分寸？苟昧斯义，则非其人。惟此内官，联於宗正。权量法度，无黍累之差；墨丈寻常，岂毫厘之谬。允酌故实，克循前典，既法阴阳之数，固因铜竹之宜。科之则非，诉者为是。
    ○对斗秤判
    〈太府寺去秋追三市斗秤，逾月不送。寺以市司违时，徵铜四斤。丞梅福诉云：“九月上旬平校毕。”〉
    太府官惟度量，务切权衡，验宝贝之充盈，察泉货之轻重。校量斗秤，甲令有时，事属司存，不当逾月，瞻言稽缓，须科条。梅福迹沦下列，志追前古，辍九江之仙，来从三市之任。词有所屈，恐获戾於锱铢；道或可遵，岂论愆於圭撮。薄言未息，纷纭犹多，宜穷五听之情，方按三章之律。
</div>
    <div class="pagination">
<a href="全唐文_page590.html">上一页</a><span>...</span><a href="全唐文_page586.html">586</a><a href="全唐文_page587.html">587</a><a href="全唐文_page588.html">588</a><a href="全唐文_page589.html">589</a><a href="全唐文_page590.html">590</a><span class="current-page">591</span><a href="全唐文_page592.html">592</a><a href="全唐文_page593.html">593</a><a href="全唐文_page594.html">594</a><a href="全唐文_page595.html">595</a><a href="全唐文_page596.html">596</a><span>...</span><a href="全唐文_page592.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
