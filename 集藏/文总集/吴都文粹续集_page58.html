<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 58 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 58 页/共 102 页</h1>
    <div class="content">　　送僧瀚海住灵岩寺　　　　张适
　　灵岩古招提飞阁涵太空我昔登其上题诗碧云中琴滋松萝雨衣含涧谷风访古思耿耿感时心冲冲于焉送吾子因之寻旧踪境空乱天花林深响鸣钟车行渡石桥僧候依岩松喜子道门秀应能振禅宗
　　灵岩懐古　　　　　　　　刘缨
　　官身在吿无他事故国佳山得肆游画舸春风开碧水皂舆晴日上丹丘饮能从量縁多病句不惊人亦起羞梦幻世情何足较岭云溪月自悠悠
　　访灵岩住持僧一元　　　　　贺元忠
　　一上灵岩感废兴苍茫云树更含情吴王宫阙空遗址智积禅林却擅名香径有踪疑学步琴台絶响似希声悠悠尘世惊千载得继前修数几僧
　　次韵游灵岩　　　　　　　杨循吉
　　岩阳草木本芳幽更有寒泉相绕流学道岂须劳乞鉴入山何用待封留东峰西岭芒鞋下明月清风挂杖头回首古人皆不见休因越喜为吴羞
　　题灵岩　　　　　　　　　邝璠
　　灵岩突兀碧云横啸倚巅峦百怪惊极目乾坤些子大俯身霄汉一毫轻研池墨洗天潢水琴石弦飞山雨声莫漫乗槎犯牛斗好依红日庇苍生
　　灵岩怀古次刘丈缨韵　　　　孙磐
　　簿书堆里抽身出来侍先生山水游预办尊罍供小宴敬从杖履上髙丘皇图浩荡乾坤古伯业凄凉草树羞入夜遐观更奇絶一轮氷鉴自悠悠
　　灵岩　　　　　　　　　　唐寅
　　山鬼踉跄佛殿荒老僧指防説吴王银瓶物化余石井柿叶秋深满屧廊地下有魂悲药剑草间无处问梅梁伯图零落何须问越国如今也鹿塲
　　经灵岩　　　　　　　　　谢琛
　　灵岩之山揷天起山巅吴宫遗故址琴防石井尚依然不见蕐筵歌皓齿春风夜静松涛鸣步屧犹疑环佩声玉钗斜处干戈伏苎萝之女倾人城江头古庙苍烟里伏剑寃哉子胥死谗言悮国贼忠良当时忍心太宰嚭英雄一去霸业倾卧薪尝胆人成名文台宴罢君王乐长颈乌喙谋臣惊玉顔刍狗真成比载入扁舟泛湖水留得空山夜月明蜀鹃叫碎吴人耳欲将兴废问山灵野草年年春自生吴亡越霸今何在慨我千秋万古情
　　和韵　　　　　　　　　　于范
　　湖畔羣山伏且起突兀髙峰余故址行台有约偶登临小径落花印屐齿吴宫不见山鸟鸣管弦化作风雨声当年尤物贮金屋君王无意在江城相逢犹恐梦寐里愿与蛾眉共生死粉黛丛中伯业消不必借剑斩宰嚭麋鹿游时台己倾馆娃犹存旧日名防稽尘埃亦己久寻常兴废何须惊吴下新醅琥珀比芳草遥映春江水防饮况复尽人豪不学巢由浪洗耳题诗笑我愧山灵负却岩花烂漫生豪吟幸有临川手写尽兴亡万古情
　　灵岩歌　　　　　　　　　　徐缙
　　当昔灵岩繁盛时吴王曽此宴西施西施洞口倾城姿管弦歌舞日相随琴台冉冉烟花满香径纷纷兰蕙滋一朝乐极欻生悲越国兵来那得知台上空怜走麋鹿江头却恨投鸱夷离宫别馆今尘迹露井残碑半湮没梵宇萧条山欲頽见此空为人太息我来日暮松风生独立荒丘山月明不縁兴废重回首秪为英雄一怆神
　　游灵岩歌　　　　　　　　　顾鼎臣
　　铁冠使者江海士及己了公家事地官分司得清暇玉堂散吏亦相值追陪李郭飞仙艗晓泛春防真偶尔姑胥浩荡开天景重湖碧峰七十二浮沉防滟各生态黛髻银盘绘屏几古木幽沉伍相祠寒食何人荐芳芷吴子么麽轻战鬬霸业未成谋士死长城岂待玉顔倾故国波生剑光紫扁舟越蠡戒前辙矫矫冥鸿近烟水英雄得丧两安在俯仰乾坤堪一涕湖山羣木罗紫烟灵岩叠巘开青莲小舆伊轧松林午髙情直拟山之巅山肴蔬笋襍绮食郁金美酒摇舲船哨壶羽箭兼胜赏亦有鳯槽和鹍弦山僧指防因借问馆娃旧迹今茫然琴台草长迷香砌古井苔花浸乳泉银床寳柱归何处屧廊施洞名空传当年粉黛皆尤物就中西子飘云仙怪石如人寂无语曾按琼筵听歌舞美人进酒甘如饴不道降王尝胆苦前山髙台凌杳冥镂金为梁玉为柱朝朝暮暮恣行乐台土未干麋鹿聚兴亡岂独悲吴越秦宫汉苑皆芜没骄淫无度忘殷鉴山河王气终消歇我曹抚此百感生欲劝主人为曲突吁嗟富贵能几何电掣沤消真欻忽共君及时且行乐趂取春光明緑髪林深壑杳不可留落日苍苍灏气浮鸣驺归路非吾愿兴在晴沙双白鸥急流解组何年是掉头不共妻孥谋缥缈峰前聊卜筑清泠渊上重夷犹汗漫寻山遍五岳赤虬黄鹤归沧洲东风吹破眼前梦天际浮云千古愁
　　登灵岩赠住持僧云谷　　　　祝允明
　　寻常一种无心物偏与空门法味俱任尔深藏或呈露本来面目自如如
　　登灵岩　　　　　　　　　林庭防
　　春日肩舆野外行緑云髙下晩禾成愁顔刚为贫民解乡思偏于久客生沙鸟向人如欲语山花过眼不知名我来岂为躭游乐欲采豳风奏舜廷
　　同前　　　　　　　　　　陈璚
　　灵岩千古馆娃宫事往名存感慨中形胜当年风景在繁华瞥眼霸图空春归香径游林鹿月上琴台起寺钟老子酣逰挂冠日一畨闲咏付东风
　　灵岩怀古　　　　　　　　朱兖
　　矗矗湖上峰逺近各含态何必蹑兹岩酸风入人肺金碧想故宫歌舞花丛丛吴王乐极时胥骨流江中越山兵马雄前溪是来处色艳霸气消腹心向谁虑琴台云故散香径春仍荣湖风激洞庭遗恨殊未平谁招麋鹿羣日绕西施洞娟娟井中月照破千秋梦
　　游灵岩　　　　　　　　　髙第
　　灵岩下白日万井动秋风衲子坐烟岛田家収嵗功淡云浮世外清磬落霞中我亦躬耕者萧然野思通
　　灵岩访古　　　　　　　　吴一鹏
　　名山只在郡城西细草青青路不迷访古却寻僧作伴凌空聊借石为梯峰头日漏云初破洞口春归鸟自啼风景撩人杯入手兴豪何惜醉如泥
　　其二
　　絶顶登时暑气无羣山环拱一峰孤驭风彷佛来仙侣入眼分明列画图钜井似潭深贮月逺泾如箭直通湖胜游继此真非易休访留连到日晡
　　灵岩寺　　　　　　　　　陆俸
　　霸主余基礼佛坛愁心落日倚阑干猿啼洞口烟萝暝僧扫堦前木叶干麋鹿自游孤月晓鱼龙欲动五湖寒东风不管兴亡恨吹遍梅花万树攅
　　灵岩寺上方　　　　　　　宋无
　　霸业消沉烟树浓吴王台榭梵王宫屧廊人去土花碧香径僧归秋叶红母射岩风动地蛟精徙穴雾迷空明朝江郭重回首寺在翠微苍霭中
　　涵空阁　　　　　　　　　　髙启
　　滚滚波涛漠漠天曲栏髙栋此山巅置身直在浮云上纵目长过去鸟前数杵秋声荒苑树一防暝色太湖船老僧不识兴亡恨只向游人説往年
　　同前　　　　　　　　　　　陈毓
　　层构峰头切太青凭阑恍若遇仙灵窗开俯挹西湖水檐耸髙悬北斗星足底浮云生冉冉目中飞鸟去冥冥百年尘海须臾事谁得身闲几度登
　　灵岩禅寺永乐中燬治间重建今复燬惟存一殿与塔耳
　　尹山寺东庵　　　　　　　王汝玉
　　地涌琉璃界天开翡翠林那知近湫隘谁意得幽寻日丽花台迥云横巨阙深绀园浮露彩琪树带春隂玉涧珠泉滴丹窻緑嶂临梵王红锦服仙女碧瑶簪金作山龙甲朱为海鸟襟鸣钟惊雉舞讲法引猿吟境静尘难染机深虑不侵愿因清净力从此识真心
　　尹山寺夜咏　　　　　　　杨循吉
　　离城至此二十里翻作迟迟半日行古寺夜投僧尽出空廊独步月初明学披梵策言生涩借浴芳泉体洁清僮仆不谙禅黙相翻怜无侣话覊情
　　尹山精舍　　　　　　　　王宠
　　古殿深岩曲朱门碧水开铃声冲鸟落幢影拂云回院入斜丹槛宾迎滑藓苔东来车马道聊尔涤尘埃崇福教寺在长洲县三十一都尹山故称尹山寺梁天监二年僧左律建国朝洪武初名僧永隆常住此隆乞焚身度天下沙门
　　春日与王卿放舟出陈湖东登大觉寺
　　张适
　　晓日沧江踏钓舟为来林下访汤休松间老鹤同僧立栁外闲蜂趂客游半屋云隂分夜榻一池月色荡春流髙深堂上多清供琴罢香生梦亦幽
　　宿东明禅院　　　　　　　吴寛
　　东明院里曽投宿偶见前题一慨然欹枕乱蛩如昨夜入门髙树却多年季方不与元方在小郎还同大郎贤何处玉笙吹未歇山扉新月照人眠
　　和　　　　　　　　　　　李应祯
　　孤舟出熟秋雨晴如风半日到姚城故人天上新沾禄衲子山中旧识名春日暮云无限思炉薰茗椀有余清一夜寒生眠未穏梦回时聴海潮声
　　大觉禅寺在长洲县二十七都大姚山梁天监间僧道邦建寺有东明禅院最为幽胜
　　宿天宫寺　　　　　　　　陆容
　　闲游三日滞天宫窘步西斋雨又风睡起牀头书帙乱兴来墙角酒瓶空防蒙野色迎寒碧狼籍春痕吊落红别后只应如杜老袈裟棋局念旻公
　　再至和前韵
　　此度停桡入梵宫橘花香里坐薰风闲心颇为江山夺实理元非梦幻空云隠小窻禅榻静日斜深殿佛灯红留题欲和鸿泥句谁复才情似长公
　　天宫教寺在胥山南太湖之滨梁天监三年僧汰云开山唐徳宗时重建宋天圣中重修进士张汴记
　　昭明寺记　　　　　　　　　虞集
　　吴中多古佛寺往往有萧梁遗迹郡城西四十里曰锦峰之昭明寺相传以为昭明太子所建故曰昭明或曰锦峰之山产文石中为用器华采炫烂故有是名或曰其寺中据沃壤羣山如屏如翼去寺皆逺无所障蔽其称昭明之名此殆是也然而不见于郡志岂防昌沙汰之后日就颓废修志时冺没不闻故耶宋嘉泰中里人周氏子为僧住穹窿白马寺曰南公归省其父父曰吾老矣汝毋逺离南乃即昭明故址葺之以居辛苦劝乞周父又以其财力助之己而施与者日至厯数十年法堂僧堂厨库粗备土田稍为人所侵有者以渐来复其子本立实相其事南没立躬任作劳思成南之志益殖美壤作佛殿门庑方丈之室度弟子九人约以次相继嗣主院事至元中执事浸用懈惰遂以中微南公之愿力几息矣一真始出乎其间大有以充辟之山林广袤而林木足用土田易治而供糗有余矣屋宇华丽内固外完其计虑久逺者日以周备矣昔之处此者不知有纪述以待来者是以数起数偾相寻于数百年之间而莫之有定独真公知以此为意亦自其积之不易而成之不可忘也噫为佛者之初固不以植生营业为务然而四方名胜之处或困于主者之不一徒众之集乃至失其所依曾不若世继而守之者之为逺也然而得其人则易以兴不得其人则易以衰物理之实然岂特昭明而己哉然则真公欲为记之也宜矣予之先陇在吴者与其寺相望为邻故不辞而为之书锦峰旧有宋穆亲书赐贵臣之家者今留昭明寺云年月日虞集记怀陈寅山人时居西山昭明寺作　髙启
　　闲看西涧月秋阁与僧开正是相思夜钟声君处来
　　昭明寺　　　　　　　　　　陈基
　　山居有余乐纵游良不孤生多济胜具岂辞足力劬处处青莲座人人僧寳珠雨花无宿蔕玉树尽增株劳生局形迹矫首踟蹰
　　昭明教院在吴县锦峰山相传为昭明太子所建或谓山产文石故名然不可考矣唐防昌中废宋嘉泰中白马寺僧南公重建宋理宗书赐郑起潜锦峰二字藏寺中
　　光福舍利塔记　　　　　　崔
　　式观元始觌风夏巢冬穴之时茹毛饮血之世一寒一暑一隂一阳其道虽分万彚犹浑逮乎伏羲氏之王天下也始画八卦造书契由是文籍生焉然后厯尧舜至周孔由是释像兴焉及乎东被大汉尤加崇饰按牟子云佛生西竺假形王家即其生也又拂衣双树脱迹金沙即其灭也虽然示生灭之相讵加恍惚之道何异经巨海者终年不见其涯测虞渊者毕世不知其底吾以此观之佛理不可尽也若夫舍利者即金人之遗骨坚刚不坏变化自然西天敬之立为塔庙昔育王见而不信吴王修以效防迤南移年代颇久大哉寂灭之理岂一鲁男子能探其蕴乎余素不留心畧为叙事故经云若能起塔供养皆获福田此乃圣教所谈事岂虚谬固知为善者天报以福为非者天报以殃虽则妙难求而实精专可验光福寺者即梁九真太守顾氏之家山也士有恶嫌尘网种植善根遂舍林泉建兹佛刹立寺之始斯其由起焉银阙移来洪波架出碧岫孤耸青天下临胜压洞庭势控吴苑上止斗牛之宿旁连太伯之墟何必鼇负蓬莱龙蟠阆苑歇樵翁于片石卧禅子于幽林草树丽而攅花杉萝深而蔽日长松古栢縁情无尘世之机逺岫平湖举目入画屏之色其僧自相谓曰此之灵境爰有上方可以建立亭台而庄严塔庙既而不日不月其功就焉斯塔也梁大同之中建矣唐防昌之末燬焉兴废之由是其一也然则基址虽在而乃烟萝以荒于时咸通中兴天子明睿四方清平野人入朝贤士出世维我吴郡之兴一也鸾鳯异态龙虎殊姿啸傲谁同孤髙自得雪霜徒侵碧松色尘埃难染白璧光严陵卧时国乏贤良郑均升时位齐卿相鱼肠之剑利断鲸鲲龙颔之珠光浮日月烧金屑玉间邀蓬岛之仙钓月歌风隠笑武陵之客公不惟优游儒籍兼亦探奥释门故儒则素王间生于释乃金人谪下则知人情难及智用全殊每登山而踟蹰因惊塔之荒毁是斯塔之将兴一也方景运中天圣徳遐被慈心博施行是日之尧风征当时之汉梦于是三寳起迹十方归心布金秪园图像花界今者又澄清域外镜朗天衢金柯开鼇背之花寳位干银河之浪玉潢丹甑坐分瑞应之符樵子渔翁眠唱太平之曲乃遇我公道穷生灭心达苦空信尘刼之迷途悟法门之了性追吾家之旧迹再葺莲花防吾佛之真身重修寳塔然后増基表刹薙草开林剪荆棘而云平列松杉而洞出时维三月节属九春莺吟风而千般草垂岩而万种建金棺而心动罗寳盖而云隂缁徒共瞻士籍咸悦芙蓉座上飘三界之异香薝萄花园沛诸天之法雨是时也祥云结防氛氲于行道之坛慧日澄华照耀于燃灯之位公乃覩相生善至诚感神遂发善心爰命工者于是依凭气象结构规模初标覆篑之踪渐着凌云之势亦有飞阁周绕回廊接连石工呈奇巧之才梓匠设雕镂之妙壮观而龙蹲虎踞巍峩而仙掌莲峰丹柱屹而星攅雕梁赩而虹指揜映而如蜃吐崚嶒而欲鹏飞不逾一年工筑就毕斯状也险体千仭髙标七层凝然中峙又若神助上穿霄汉下压云根岂剑阁之能齐比炉峰而尚峻鹤归天而一驻云収霁而半开发郢客之诗情壮吴宫之地势金轮缥缈亚日月以髙明雁像参差拂虹蜺而若动伟哉塔之美也其功杳莫继焉至若游人访景淑女寻春入幽径而攀萝步晴厓而拾翠巢鸟映叶岚烟惹衣苔铺石而霞斑花映峰而绮合髙瞻阛阓千家之台榭文迥瞰林峦四面之波涛练色尔乃金飚届节玉露催寒何用悲秋正堪凭槛天朗而云霞弄锦风髙而松篠张琴蒹葭之浦上渔歌蒲蓼之汀边雁影叠浪裁古人之素羣山鬬少妇之眉开谢客之愁襟抒休公之佳咏松间踈韵伴髙鸟而飞来湖上轻烟映孤防而掠去斯景也非公不能领矣斯塔也非公不能剏焉时有住持僧道居文瓒崇建寺皆以髙空皎月深谷奇松挂衣锡而云闲卧烟霞而鹤瘦真宗真理金言积于情田无垢无尘玉莲生于净土且鄙人识比求剑材非利锥焚香敢惮其冥捜扪烛常惭于未达辛苦十载每思蚊梦之征抟跃九衢颇有龙门之志曾劳闭戸何啻仲舒之三年谁念无家更甚相如之四壁惟公不捐质微词陋命作斯文操觚长吟永日忘辍何以着公之美大播芳风词曰
　　皇唐之世运启千秋产公之才当代风流荆聂之气金张之俦但乐风月不干王侯英明少年卓荦公子傲贵防荣时人鹗视洞天常开春风不起金谷看花玉堂携妓南山积石北溟扬波纪公之徳未足为多年月日唐崔鹏记
　　光福寺在吴县邓尉山峰上梁大同间建寺有舍利塔
　　奉慈庵　　　　　　　　　吴寛
　　野寺堪逃暑登登逺扣关林深长碍树路转又逢山石鉢分中饭云房借半间玉茶花落尽坐抚不知还奉慈庵在墓山麓宋靖国元年僧明昕建
　　赋得寒山寺送别　　　　　髙启
　　枫桥西望碧山微寺对寒江独揜扉船里钟声催客起塔中灯照逺僧归渔村寂寂孤烟近官路萧萧众叶稀须记姑苏城外酒乌啼时节送君违
　　寒山寺　　　　　　　　　胡缵宗
　　牢落寒山寺钟声自往年海风临客枕江火傍渔船不听禅心寂偏闻旅思悬谁家管弦急欢笑玉楼边
　　送僧道性往寒山寺　　　　刘溥
　　寒山寺近阖闾城老衲分灯向此行地接枫桥江市逺林开松殿野云平身经暮雨三衣重影度秋湖一鉢轻后夜相思何处是满天霜月更钟声
　　陪元侍御游支硎寺　　　　刘长卿
　　支公去己久寂寞龙华防古木闭空山苍然暮相对林峦非一状水石有余态密竹藏晦明羣峰争向背峰峰对落日步步余青霭香气空翠中猿声暮云外留连南台客想像西方内因逐溪水还观心两无碍
　　宿支硎山房　　　　　　　僧皎然
　　上方精舍逺共宿白云端寂寞千峰夜萧条万木寒山光露下见松色月中看却与西林别归心即欲阑
　　支公诗
　　支公养马复养鹤率性无机多脱畧天生支公与凡异凡情不到支公地得道由来天上仙为僧却下人间寺道家诸子论自然此公惟许逍遥萹山隂诗友喧四座佳句纵横不废禅
　　赠支硎山南僧　　　　　皮日休
　　云侵坏衲重偎肩不下南峰不计年池里羣鱼曾受戒林间孤鹤欲叅禅鸡头竹上开危径鸭脚花中擿废泉无限吴都堪赏事何如来此看僧眠
　　和韵　　　　　　　　　　陆防
　　眉毫霜细欲垂肩自说初栖海岳年万壑烟霞秋后到一林风雨夜深禅时翻贝叶添新藏闲揷松枝防小泉好是清冬无外事匡牀斋罢向阳眠
　　平云阁　　　　　　　　　范成大
　　背倚天峰涌化宫横空阁道卧双虹火云六月应奇絶青琐玲珑八面风
　　铁杖【攴道林遗物】
　　八环流韵寳枝鸣古铁无花紫翠明莫遣闲人容易振泉飞石落鬼神惊
　　金沙【沙中麸金色取炼多不成】
　　庄严福地守灵仙不为人间计子钱一掬斓斒光照眼路旁馋枉流涎
　　游南峰寺有支遁放鹤亭　　髙启
　　每向人间望碧峰石门今得问幽踪路縁风磴泠泠策寺隔烟萝杳杳钟窻下鸟来多堕果亭前鹤去只髙松一龛愿借依香火莫道诗人非戴颙
</div>
    <div class="pagination">
<a href="吴都文粹续集_page57.html">上一页</a><span>...</span><a href="吴都文粹续集_page53.html">53</a><a href="吴都文粹续集_page54.html">54</a><a href="吴都文粹续集_page55.html">55</a><a href="吴都文粹续集_page56.html">56</a><a href="吴都文粹续集_page57.html">57</a><span class="current-page">58</span><a href="吴都文粹续集_page59.html">59</a><a href="吴都文粹续集_page60.html">60</a><a href="吴都文粹续集_page61.html">61</a><a href="吴都文粹续集_page62.html">62</a><a href="吴都文粹续集_page63.html">63</a><span>...</span><a href="吴都文粹续集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
