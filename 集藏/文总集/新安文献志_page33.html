<!DOCTYPE html>
<html>
<head>
    <meta charset="UTF-8">
    <title>新安文献志 - 第 33 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 33 页/共 102 页</h1>
    <div class="content">　　伏审恭被策书进居丞弼精忠贯日正二仪倾侧之中凛气横秋挥万骑笑谈之顷国须贤立天为时生恭以某官厚德镇浮英材经逺得文武弛张之枢要独运胷中明古今治乱之渊源不专纸上爰自践扬之始每勤献纳之忠老成尚有于典刑天下想闻其风采昨属强邻之扰上贻当宁之忧夕烽既彻于甘泉清跸将逰于汾水惟公夙夜与国存亡挺身六品之卑抗议九重之邃留家誓死镵血书词销大变于胚胎转危机于呼吸洎干戈之指阙授桴鼔以登陴义动三军人皆奋死威行万里敌巳请盟身虽九殒以一生国则崇朝而再造既名髙而众媢乃谗就而身危士讼公寃亟举幡而集阙下帝从民望令免胄而见国人洊经艰难益见竒伟方主上清明之今日实邦家希阔之昌期欲众贤同建于事功非雅望孰为之师表将万世维持之是赖何一时康济之足言某久托余光欣闻盛事虽无縁进旅退旅陪宾客之后尘岂不能大书特书续山林之野史岩廊多暇岁律方春愿精寝寐之调用副苍生之望（陈定宇曰李公公忠文武硕徳全材靖康之难极力扶持建炎之初沮于谗口太学生陈东诣阙乞罢汪黄用李纲士民不期而集阙下者数万未几有此除浮溪以启贺之事词俱妙）

　　徽州到任谢执政启　　汪藻

　　误膺明诏擢领偏城地接行朝盖今日股肱之郡世聨编籍乃平生父母之邦起废恩深叨荣愧甚盖念某一从去国十见周星投迹异州谁复过门而问字疲精断简徒知仰屋以著书敢图三锡之余乃假一麾之便遵途浃日入境班春城郭重来疑千载去家之鹤交游半在或一时同队之鱼退省悯然曷为臻此惟蟠木离竒之为器自大钧坱轧以无垠兹盖伏遇某官间世眞儒中兴名相坐筹帷幄收四方人物之英端委庙堂复万里舆图之旧俯怜衰朽久遂退藏爰力挽于江湖俾再临于民社寻童子钓游之处虽就榛芜望先人丘墓之墟已寛梦寐幸士思之粗慰宜民瘼之深求某敢不专务抚循仰分忧顾褰帷问俗姑荣衣锦之归上印还家终冀挥金之乐（黄氏东发曰城郭交游一聨此潇洒出尘之语）

　　贺韩枢密（肖胄）启　　汪藻

　　伏审光膺诏册进陟机廷既廊庙之得人知朝廷之能国恭以某官清名藉甚雅望岿然四世五公门阀独髙于天下十事九律计谋有补于国家徧扬清近之班深结圣神之眷回翔滋久佥属实劳惟豪杰之士无待而兴难稽经济况公侯之家必复其始果被简求某蚤辱误知欣闻休命属拘挛于印绂阻趋造于门墙暑令清微政涂丰暇冀慎鼎茵之节永为宗社之休

　　贺张韩岳三帅加枢密使副启　　汪藻

　　伏审诞告明廷延登近弼运筹决胜久分疆场之忧当轴处中遂正庙堂之位折冲虽旧注意惟新恭以某官禀气雄刚受材英特任心膂爪牙之寄积旗常鼎鼐之勲惟文武以兼资故君臣而黙契昨属羽书之急亲烦幕府之行军容一陈士气百倍殄万里慿陵之敌安两淮震扰之民累岁贤劳虮虱几生于甲胄一朝醲赏貂蝉果出于兠鍪某早托余光欣闻异数偶左符之拘缀阻东阁之进趋暑气方新政涂多暇冀慎寝饔之节用承旒扆之休（金陀稡编云三帅之拜以启贺者甚众惟汪公虮虱貂蝉一聨人亟称之）

　　贺毛察院启　　汪藻

　　伏审亲奉诏除进居言责开众正之路立太平之基结知方深有识相庆朝廷以数闻直声为盛治之世君子以得行已志为光亨之时然下或依违而不能充上所求上或忌讳而不能穷下所学岁月忽焉已至功烈如此其卑求一举而两全旷百年而几见若处尽言之朝而叅风宪之任当正色之地而得人材之英举世所推非公谁可恭惟某官阁下性合天道材周世资经术自为名家文章不随人后杰立千百辈上一时争慕于风流漂泊十五年间万口皆为之叹息起自江湖之逺归从鹓鹭之游广廷纔望于清光即日立登于要路付柱后惠文之事观胷中云梦之竒盖尝闻议论之峥嵘知能救风俗之颓靡当令藜藿之不采无致玉石之俱焚张胆明目于数步之间收功立名于万世之后虽行藏岂不在我恐弹击非以处公行被褒嘉别跻禁近某离羣甫尔闻问欣然知公道之得人虽懦夫而増气春律晼晚台纲静深愿为清望以自持当有神明之阴相

　　复待制谢宰执启　　程俱

　　毁瓦画墁久窃眞祠之禄簪笔持橐再尘法从之班误膺纶綍之恩仰愧陶镕之赐伏念某生而孤蹇老益钝顽操心也危每谨枢机之发临事而惧不踰绳墨之间洎忝备于论思益勉图于报塞断断之愚曷有区区之意已疎省咎空山惊五年于过隙嘘枯寒谷与万木以皆春怵惕靡宁帡幪有在此盖伏遇仆射相公忠嘉致主勲畧济时八柄诏王毕协至公之道百工熈绩率由亮采之功既乐善以达人每弃瑕而观过致兹拙戆亦预甄收病马已疲岂有腾骧之意老樗无用庶全拥肿之生过此巳还未知所措

　　贺程待制（迈）知温州启　　朱松

　　伏审甫趋召节亟拜纶恩延对西清虽竭嘉猷之告偃藩东道重违荣养之求谅惟物望之佥谐岂独私悰之欣属恭惟某官材髙国栋望重耆英践履纯明凛奉身之一节风猷强济歴尽瘁之百为越从记注之严出总委输之寄被恩言于三锡素简清衷席峻望以九迁待周华贯丐便亲舆之养就分帅阃之符俘大海之鲸鲵出遗民于涂炭果膺号召益见推明陟降殊庭副仄席辍飱之叹藩宣外服有击鲜戏彩之欢度少愒于名邦即进婴于密务某门阑下列乡党晚生凿枘不谋了无心于经世斗升自役方茍禄以逮亲谬蒙收録之恩因有攀援之意阴虬自跃傥密会于风云朽木难雕或蒸成于芝菌永言欣怿莫罄敷宣

　　与赵经干启　　汪应辰伏审既被辟书即奉俞旨辕门増重桂岭有辉伏惟某官蔚以卿材生于公族信厚皆如麟趾夙着清芬弦歌焉用牛刀亟登最课属南邦之开镇虚右席以招贤锥之处于囊中昔已知其特异罗而置之幕下今岂待于先容姑藉佐戎之谋实为储帅之地应辰失德云久窃禄于兹将承謦欬之音更托帡幪之庇其为忻忭岂易敷陈

　　与李提刑启　　汪应辰

　　伏审钦奉诏书洊持宪节先声云洎舆论交欣恭惟提刑敷文识虑精明才猷宏博仙李之根逺矣世德弥芳棠棣之萼粲然相门未艾视彼黄阁实吾青毡而乃俯就外官坐成遗老郡守监司之寄几徧厯于四方门生故吏之余或先登于要路矧兹夔峡亦辱使轺庶狱纠纷幸平反之无害疲民凋瘵赖赈恤之有方茍种德之可为岂屈身之足问顾惟懒拙久幸依承兹复同寅庶几蒙益枉诲音之良厚知眷意之特隆感愧之懐敷陈罔既

　　上虞宣抚启（允文）　　汪应辰

　　伏以经武斗枢之庭宣风井络之野安危所寄内外惟均注意特隆具瞻胥庆恭惟宣抚枢密知院受才闳博蕴德纯全以孝为事君之忠以仁为救物之勇我战则克盖传心于圣门匪夷所思独取必于天理经画世故调和政几无施不宜有本如是虽举身而逺引亟承命以遄归惟蜀僻在一隅惟帝明见万里当宁太息命公往厘靡惮暑行之勤以寛旰食之虑制胜堂上即坐收于全功拜相军中当复见于盛事益沛为霖之润永扶置器之安某拙疎无庸知照有素免于罪戾悉繄庇冐之然奉以周旋兹复趋承之幸其为欣忭实倍等夷

　　还乡谢人惠书启　　朱熹

　　逺勤车盖巳欣获奉于清标宠被函书复喜与闻于雅趣苐惭衰陋莫称揄扬虽请诵其所闻盖尝自竭尚敬修其可愿式副深期过是以还未知所报

　　代贺张魏公除枢密使督军启　　吴儆

　　光膺策命进长枢臣兼太公九伯之征督安石诸军之事士气百倍舆论一新某官命世竒才应期硕辅尽护诸将威名素震于边邮再造皇家勲烈独髙于今古属太上兼南北之变而宗臣更内外之除二纪山林益系四方之望同时将相独遗一老之尊盖天心有悔祸之期留人杰为兴王之用果亟还于湖海畀专付于江淮人心恃为长城国势重于大吕将成功于不世复出命于非常会羣后以徂征当无待七旬之格至太原而薄伐期立成六月之功某顷守留司深虞边锁颇丰府库以备师徒逮兹幕府之开乃在海隅之逺莫预功名之会徒深倾属之私羽檄交驰筹帷良勚愿谨饔飱之节永孚家国之休

　　与桂帅张南轩先生启　　吴儆

　　大纛髙牙想制阃威容之盛属鞬戎服望辕门兵卫之严欣悸交怀夙宵假寐某官渊源圣学师表儒林惟有之是以似之太戊赞于伊陟在贤者识其大者孔子传之孟轲凡开物成务之殊功皆养气存诚之余事用能弘济于艰难之日而雍容于进退之间虽素位而行不愿乎外然当今之世舎我其谁徒以交广要冲朝廷最逺蛮貊赖威懐之畧兵民须镇抚之宜官守恃逺而或偷边防循习而或弛久资舆望肃付戎昭宅南交秩南讹时重羲和之命觉斯民以斯道况当尧舜之时我公其归天子有诏某州县下列庠序陈人章句诵习之虽勤尘埃奔走之亦久退不能为一身之计进不能取当世之资嗟壮志之几何已邻衰境抗尘容之若此敢意荣途顾以罪戾之余宜置蛮荒之表故虽逺戍敢叹遐遗不图流落之余获托照临之下以身受察引领自归虽仰视堕水之鸢不堪上骛幸南飞遶树之鹊未叹无枝

　　谢洪徽州适撰休宁县学记并书启　　吴儆

　　木铎振文已新羣听银钩备法更伟遐观凡与承学之流实佩宣风之赐窃以十室之间必有学盖党庠塾序之遗凡学之立皆可书实鲁颂頖宫之意茍学之不讲则德之不修而言之不文亦行之不逺惟休宁右儒之化自颍川筮仕之初载新黉宇之卑用振文风之陋衡湘为进士皆以子厚为师齐鲁言春秋悉本胡母之说积二纪渐摩之久号一时人物之蕃伐石冶金未有无穷之托思人爱树空懐勿翦之心岂期名世之贤乃假陋邦之守爰抠衣而愿纪蒙泚笔以颁成炳若丹青既不渝于悠久冩之琬琰当有补于将来恭惟某官道德髙古人言语妙天下声蜚实茂岂碌碌琐琐余子之为事信辞严得是是非非圣人之意坐令穷僻寳此瑰竒奉以周旋敢怠书绅之戒更相告语庶消弭笔之风

　　谢辛大卿（幼安）启　　罗愿

　　受察公朝本由推毂疏恩列郡亦既懐章退省孱庸惟深盛荷伏念某顷为别驾得近行台表于属吏之中期以古人之事万乗之器乃取蟠木以为容千石之钟至为寸筳而发响遂关渊听旋被明扬揆以生平知我莫如于鲍子闻之道路逢人更说于项斯意朝廷诸公之贤多门墙一日之雅傥非慿藉曷有超踰兹盖伏遇某官文武兼资公忠自许胷次九流之不杂目中万马之皆空见輙开心不假趦趄嗫嚅之请称之极口率皆沉着痛快之词褒衮甚荣梦刀既叶季布河东之召誉偶出于一人袁安楚郡之除选第因于三府至如羇迹全赖公言惭非共理之良曷称同升之谊某敢不勤宣上意毋负已知荐长史而称宰相之才事无近比期国士而用众人之报人谓斯何抱此愚心要之晚节

　　回通判刘寺簿（子澄）启　　罗愿

　　登门甚宠夙依君子之光仪得郡鼎来首见故人之姓字况以一时之雅望摄行千里之化权方托交承预深欣忭恭惟某官行无瑕玷学有本原表乔木于百年盖遵故物器蟠木于万乗非假先容顷前说于诗书遂入司于礼乐兹屈题舆之寄不辞越爼之劳度今日之事为力求其故既后来之善继兆足以行傥非其人恐孤此意顾厯官何算执事所知属恭对于天颜荷晋迁于地望武昌夏口人知三国之战争汉广江沱古有二南之风化皆吾人之所诵与圣世之宜先幸尝交伯仲之间况其寄吏民之上方资警诲小效施为益招耒耜之民庶当有补稍弛锥刀之利兹固无难岁序峥嵘风威栗烈祈谨卫生之节即谐请益之私赞咏之悰敷宣罔既 

　　登第后谢舅汪公（仲和）启　　王炎

　　纔知丁字讵能起于儒家滥玷乙科实借辉于母党未及造门而谢遽勤飞翰之颁静言思之得罪多矣重念炎天资陋甚生计萧然无负郭五十亩之收乌能餬口虽插架三万轴之富何足谋身自伤偃蹇之踪敢有飞鸣之望偶縁天幸获厕时髦兹盖伏遇舅长学探根源识精藻鉴谓生子必过其父固误深知然非舅安有此甥亦由余庇炎敢不铭心自励衔德无忘题进士科名已觉儌荣于此日成外家宅相敢期振迹于他时过此以还未知攸措

　　代张帅撰除直阁谢宰执启　　朱权

　　边庭息警曽微服逺之功内阁升华亟被陟明之典辞荣靡获拜命自惭顾惟叨忝之优知有遭逢之幸伏念某材拘近用识昧通方偶际遇于明时洊驰驱于烦使乘轺而逾五岭曷着能名授钺而总十连复叨重寄盖自虎符之始合遽闻羽檄之交驰潢池弄兵青海传箭虽守边兆衅之有自而制阃任责以何辞詟之以诛讨之威开之以懐徕之意粗能集事茍逭乏兴温纶显播于汉庭异宠就加于尧阁循墙退避莫回天听之髙望阙祗承未觉日边之逺靖言儌冐端有夤縁兹盖恭遇某官公议权衡盛时冠冕振平章之道治具毕张居董正之司人材允赖致斯茂渥下逮微劳某敢不仰戴恩荣力图报效抚绥殊俗毋求赫赫之功告语后人尚守平平之策

　　上刑部李尚书启　　朱权

　　召以十行跻于八座元戎治最久说礼乐而敦诗书司寇位尊乃诘奸慝而刑暴乱正人居要善类交欣恭惟某官伟识际天宏猷经世材雄梁栋克胜任于明堂器重璠玙雅凝珍于清庙早由人望亲结主知献纳于日月之间持荷地禁步武于星辰之上听履班髙自分帅阃之严兼领制垣之重雅歌投壶折冲万里纶巾羽扇指麾三军上促衮衣之归公秉介圭之觐从容赐对宻勿告猷择乎人材景周公之立政张其纲纪契扬子之法言见几察微而消患于未形深防预备而保治于已定此皆济时之上计无非爱君之至言犹北斗之在天既司喉舌之要率东方而居左即拜股肱之良显册非賖奋庸可必伏念某黟山穷学璧水陈人两举而玷儒科粗偿力学之苦六考之为邑掾茍逭旷官之虞曩以一介而负丞尝叨二天之巨庇与义檄于告行之际赐谷札于报书之间深感隆私敢忘髙义兹获聆于盛事喜倍切于卑悰拾级西阶阻莫陪于簪履曵裾东阁愿终托于陶钧颂咏惟深敷宣曷既

　　与钱教授启　　朱权

　　振藻上庠旧识文章之宗伯哦松下邑兹逢贤道之师儒谅同舎之不遗幸为寮之有托将趋丈席敢贡尺缄恭惟教授大中学探艺源行髙人表瑰词华国锵掷地之金声清节冠伦耸叅天之黛色早蜚英于学省巍擢第于宸廷来游鹅墨之邦姑庀鳣堂之教青芹在泮岂久驻于谈经红药翻阶即迅登于掌诰某迀疎末学蹭蹬畸人予不负丞而丞负予以为不胜其任也我匪求蒙而蒙求我方就有道而正焉祈向之私敷揄莫罄

　　贺赵徽州启　　程珌

　　晓朝丹阙尝随冠剑之尘春入黄山近望旌旗之影方念拂缣而自贽顾蒙蜚翰以相先有懐恭梓之言宁免负芒之愧某官家承懿学天予长才唯能沈浸于古今是用发挥于事业早膺妙简亟造周行鸡舌含香佥共期于得路虎符分竹乃自请于为州惟是新安今为屏辅洞深云紫昔贤尝慕于空仙人悴烟青近岁不知其生聚自听显除之命咸兴来暮之歌今者卜日开牙诹辰布政澄光拖练顿清门外之溪喜色映人更好城头之栁某无从望履徒切摇旌与田野之氓虽切倾于善状选郡国之表谅难久于偏州赞颂惟勤形容莫既

　　回五城黄制干（雷利）贺生启　　程元鳯

　　寻盟洛社惊蓬门六矢之垂寄兴郢歌辱梅驿一枝之贶如咸之感佩谦之光恭惟某官罗星斗胸抉云汉手非丝非竹宛然五十弦之锵如松如椿侈以八千岁之祝揆情则过仞意良勤崖约一笺莫敌黄绢幼妇之作珍藏十袭顿増白髪老人之华

　　周礼得举谢启　　方岳

　　圣天子新治平之政饬士习者再三乡大夫登贤能之书推礼经于第一凛有卢前之愧喜无牛后之嘲何德堪之为幸多矣试尝谓士生尧舜之世谁不欲身致晁董之科矧惟琴瑟之更张岂复笙竽之杂袭风飞雷厉汉札十行地辟天开唐文一变乃酌计偕之愿聿回儒学之心于然而来卓乎其杰犹共逐中原之鹿人人自谓得之至独为前列之龟区区祇有惭耳顾如某者仅若而人结发从诸公之逰切考太平之典束书有四方之志愿为君子之儒虽极知文举之才踈未易诋洛阳之年少一灯夜雪两载秋风思昔故家起鱼龙而沐日翳我季父犹鵰鹗之在天寥乎相业之无传幸而书种之不絶贾予余勇与众先登孰云扬粃之前或叹穿杨之巧邑有故事人多诵言谓畴昔当甲午之元尝魁北斗以春秋无己亥之误遄冠南宫意其气数之循环有此功名之故的兹盖伏遇某官蜀文翁之教化今韩愈之声光抉云汉分天章涵浸诗书之泽呈琅玕呌阊阖浓熏翰墨之香言观才屈宋而道羲皇将使家皋夔而人稷契玉我文明之治锵然熈治之朝有嘉燕凝不知螽跃迄致辽东之献亦空冀北之羣某敢不连抜茅之征乘破竹之势鸟之鸷累百数而不如鹗巳先雌伏之卑鲲之大几千里而化为鹏遄借乘风之便丹衷所属尺牍奚殚

　　代贺袁大监（甫）启　　方岳

　　恭审涣发纶函晋升缮监帝曰兹惟师匠入紬金匮之书时则有若儒宗无负玉墀之对夫以海内寡二之学蚤收天下第一之科十年而到凤池窃以为晚五工之居雉正其谓斯何独喜端人之登可为清朝而贺恭惟某官绪守挈斋之训亲得慈湖之传吾之心即周孔之心曽何求于纸上所谓道非尧舜之道不以陈于王前方其发诸词章初无意于科目九万里而风在下奚计修程三千字而日未斜特其余事出用于世欲行所言第观使指之将明夫岂儒效之迂阔乘轺而讲荒政溺由已溺饥由已饥驻车而谈圣经仁者谓仁智者谓智洪惟箕翼之魁宿端是青齐之福星盖其所懐之春或者不言而化人皆惮汲黯此声在江之东上不见贾生有诏自天而下若曰咸五登三欲帝万世卿其袭六为七作宋一经不然营缮之劳曷究弥纶之蕴某不量其戆敢诵所闻窃惟古之共工皆有关于世变如制度之先朴将风俗之再淳作大匠箴而献诸朝尚何容喙读梓人传而知为相所愿留情

　　代贺赵大资（葵）启　　方岳

　　恭审诞播制函峻班书殿眞儒无敌于天下帝其寛北顾之忧此属巳在吾目中时则有东归之喜于皇王佐允穆宗工恭惟某官识际天人勲在社稷蜚声轇轕于五纬有管夷吾则何患为著书羽翼乎六经皆孔安国所未到者惟其平生不为纸上之学以故仓卒能吐胸中之奇属烽燧之障天鼔貔貅而略地顾何负于汉贼折尺棰而笞之所未下者聊城不遗镞而归我方为宗国无穷之计尽复宁人有指之疆誓将挽九河以洗氛埃讵曰画一江而限南北皇灵斯赫儒效岂虚言观畴昔之所成奚至今日而未相翳股肱之寄在忠力当摅坐论之谟然道德之威成安强正赖折冲之畧特异优崇之典升华禁邃之庭増重麟符视仪■〈氏鸟〉阁词掖下丝纶之制盖一命再命三命而益恭太常兼钟鼎之铭其大书特书屡书而未已丕视功载厥有彝章灵夏未服而韩相行共倚琱戈之重贝州既平而潞公入遄观几舄之还某嘉与斯人铺张伟绩藏在盟府夫谁曰彭越之同功讯之司宗抑岂比汾阳之异姓式徯介圭之觐具隆岩石之瞻闻边吏之戒余氛洗甲兵而不用谓中国之相司马读制册而可知仰斗之私与江俱下

　　代贺髙运使启　　方岳

　　伏审辍自鹓墀诞分虎节引星辰于碧落有开蜀道之天将礼乐之皇华不逺长安之日窃窥帝意深有庙谟若曰当宁思古名臣其维武侯为时王佐每读出师之表无惭伊训之书虽吴魏自裂而三分岂汉贼可岐而两立草庐所蕴竹简莫传盖卧龙之蛰匪徒然翳流马之运其小者乃睠西土而凛有遗迹寛予北顾者讵无若人幸今天道之好还大快人情之共愤何止扼吭而拊其背已焚老上之庭恨不食肉而寝其皮爰戮防风之骨然灭夏之未几方邻敌之可忧试尝以唐书与五代史而考之其见于中国亦三百年而余矣既怀残而相啖会肆欲之无厌如使驰突于封域之间奚啻鼾睡于卧榻之侧吾恐患方深耳见谓一秦之复生公其起而图之纵无百参而何缺若然则朝家之委寄夫岂惟使者之将输闻之缙绅伟哉纶綍恭惟某官道山蓬莱之胸次楚泽云梦之笔端当其排阊阖而呈琅玕信已跨昆仑而餐沆瀣乃烦视草出董飞刍意者复周土宇而兴六月之师其必张汉天声而决千里之胜饱吾貔虎取彼鲸鲵折尺棰而笞之不留敌以遗君父无只轮之返者迄安边而立功名使鼎湖弓剑之藏与渭上衣冠之庙王气开而天地辟边尘靖而河洛清则多多益办之勋皆陈陈相因之助以使诵言于诸葛不复比数于萧何某布所闻匪为之佞逢此盛举未尝不叹曰江左之有夷吾迟之几何将亦相戒以中国之相司马惟抵掌而谈天下之事敢折腰而及吾身之私其若翘瞻莫殚忻颂

</div>
    <div class="pagination">
<a href="新安文献志_page32.html">上一页</a><span>...</span><a href="新安文献志_page28.html">28</a><a href="新安文献志_page29.html">29</a><a href="新安文献志_page30.html">30</a><a href="新安文献志_page31.html">31</a><a href="新安文献志_page32.html">32</a><span class="current-page">33</span><a href="新安文献志_page34.html">34</a><a href="新安文献志_page35.html">35</a><a href="新安文献志_page36.html">36</a><a href="新安文献志_page37.html">37</a><a href="新安文献志_page38.html">38</a><span>...</span><a href="新安文献志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
