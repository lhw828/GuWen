<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 77 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 77 页/共 134 页
  </h1>
  <div class="content">
   鄞周公往以上命来督闽储无何谒上上以公当返闽而粤于闽最近防粤宪使奏缺上遂以公为粤宪使命至闽而方伯杨公叹曰公何复出即出何粤也以谓宗子宗子曰斯上意哉杨公曰上意何者宗子曰余读秦汉之际而知粤之难治也乃无逾今者昔之难在有其粤者也当汉盛时吕嘉背王太后之议恃粤之强不内乡一夫耳而天子至命伏波楼船戈船三将军统数十万下苍梧牂牁往讨然而君臣上下之画毅然毋挠者则以吕之故而无与于粤也今岛夷者何为者也乃能以其一朝异域之人而与我粤人驩粤人日酿美酒烹大肉以待其至即不至且操大艇载酒肉及絮缯遗之有司稍稍诘问輙走夷中令其持刀大呼攻城野掠率格杀数百人而去有司上书言状上非不欲命大将军统百万尽捕杀诸所昵夷者顾念此皆吾赤子也与其亟而兵也不若且饬而宪故以三尺付公上意深矣杨曰公之奉上命以往则严乎宗子曰余知公之不欲严也夫三尺者法也天下未有法而不严者也公独奈何不严也嗟乎粤人之昵夷也岂真其父子兄弟哉毋亦夷持其所以生之之具而招之而治粤者輙又严刑酷罚以趣之死夫好生而恶死者情也生之而不趋死之而不避天下无之为今之计不若缓其所以死之之具而渐示其所以生之之路寜使之稍肆于其内以玩吾之法而不使之法密而不胜以求快于其外而至于絶吾之法则其视吾之所以生之者不殊于彼也彼又安得而夺之斯弭乱之术也若朝论杀一人焉暮论杀一人焉则其心愈骇骇则疑疑则乱即遣使大将军统数百万尽捕杀之何忍哉故曰公者不严者也其亦上之意也公念之矣故事同采诸公迁去輙有赠言是时公径趋粤而书来问所以赠者杨公因命宗子言宗子于是以其与杨公言者报公公上首所擢士为御史忤贵臣斥去巳又为县官为藩臬臣今四十年矣非上念粤甚岂复令公南哉今且召公矣
　　赠萧文彧序【何景明】
　　萧文彧先生与余父兄游者数十载与余游者六七年博雅志慤凡世之诘侮众方閧然文彧独漠然不知也余益爱焉语多合意尝谓曰君其澄之不清挠之不浊者乎余第进士猥来见访至再乃征余言请为别号余知文彧者将安辞遂号曰古峰呜呼凿破混沌一派世道万伪日兹吾尝髙卧北牕之风想无懐葛天之民慨身世之既逺也及道西华玉井览其峯髙寒竦人由是又南望匡庐五老巢入空防气含鸿蒙雪落太古乃登罗浮七十二峯于飞云之上别来尝梦想斯境梯石磴披苍翠浩歌烟霞深处与华胥氏往来不知有人间也则文彧之古峯亦此类也耶然文彧世族江西汉唐声华今益显家地之古矣标枝野鹿貌之古矣太羮酒文之古矣余所谓澄之不清挠之不浊其心之古然则文彧之古峯将凌太虚入广漠而求之无何有之乡奚俟吾言













　　明文海巻二百八十一
　　钦定四库全书
　　明文海巻二百八十二　　　余姚黄宗羲编序七十三
　　赠序
　　赠李司训序【唐顺之】
　　古今之变其可怪也欤古者任官以才虽无所不择然自一艺而上皆可以器而使也至于学校之师则规规而谋之曰彼有道者乎彼有德者乎彼道隆而德纯者乎何其求备之至也古者或委之以卿相而不慑投之以盘错而不避至于命之为师则逡廵而若惊焉曰吾不堪也虽亚圣大贤犹不敢轻也而曰人之患在好为人师何其逊避之至也今则不然不量其人之能与不能也率然而授之为师曰彼无不可焉不自量其身之能与不能也傲然而当乎为师曰吾无不可焉呜呼古之所靳而不以与有道而未隆有徳而未纯者今不问其人而可以与者也古亚圣大贤之所逊者今人人之所不逊也其亦可怪也欤或者曰今学校之师诚无难焉勾稽廪食督促升散如是而己耳其髙者讲章句课文字如是而己耳夫使师之为师如是而己也则谁不可也如曰不如是而巳耳则必修敎化兴礼乐而后可以无愧然则有志之士居是官者能不畏且惧欤又安得傲然而己乎且夫不量其人而率然授之者是谓失人不自量其身而傲然当之者是谓失已失人者则既失于人矣不可以有补也失巳者则所失者己耳可以勉而补也説命曰惟斆学半古人之于教未尝不学而其学未尝不资乎敎此所谓可勉而补焉者也嘉靖丁酉余始识司训李君于宜兴防君调临安敎谕于是诸生爱君不忍其去也因相与求余文以赠余知君为忠实长者气温而语确能自异乎时之为师者可谓有志之士也司训与敎谕虽同为学官然司训于官为贰其势不可以专不专则其责犹轻教谕于官为长而一学之事皆专焉专则其责益以重矣君固且傲然当之而己欤其亦畏且惧欤吁君其自勉而务学以有补焉可也曰如是而己耳如是而己耳则余又奚説以赠君哉
　　赠训导丘君序【唐顺之】
　　古之职于学者皆其乡与国之老其体貌也甚尊而其廪饩也甚丰其在国学天子至为之馈醤酳爵而乡学则乡之大夫严而事之如师其子弟之不心服而安其教者少矣今之职于学者则异矣馈醤酳爵之礼其废于国也既乆而其职于郡邑之学者日数溢之廪月朔而望抑首促步揖且伏于守与令之庭顔色怒喜为欣戚虽其子弟有不貌而师背而嘲者少矣故古之职于学者常易而今之职于学者常难虽然古者非苟隆其礼而己固责之以德行道艺之备乎其身轨物化导之善乎其俗弟子执经而杂问以观吾之所应郡邑之卿大夫有大事从而乞言焉以决其所疑苟一之不副则其责不可以诿而今也课书升散之外一无所于责矣于于然饱且卧而己矣故今之职于学者常易而古之职于学者常难然则今之所谓难者顾待之者则为薄耳而居其职者未尝不自以为便也古之所谓易者顾待之者则为厚矣而居其职者未尝不自以为惧也古之易者果易耶今之难者果难耶虽然抑今有所甚难者古之道不以责于今之人而今之官古之官也人虽不以古之道责之而吾古之官也则亦安得不以古之道自责乎以古之道自责则是食今之食而任古之事其势将益龃龉而不行且夫古者防至隆重之势以御其心服之子弟其敎之行也岂不易然然犹有一再三不变而移之郊与遂而屏之逺者是其责尚有所不尽而况据至卑防之势以御其面而师背而嘲之子弟欲驱之帖帖以就吾敎以冀于育才善俗如古人而无负乎其所自责其必能乎否耶然则古之所谓难者犹或有所易而今之所谓易者终有所甚难也虽然亦在乎自尽而己苟德行道艺之在我者备则虽势有所不行而吾固已无愧于古之人矣自余为诸生所见不啻几何人矣求一二人焉防于自尽者而不可得也及往来仕途则以询于天下不啻防何人矣求一二人焉防于自尽者而不可得也岂古今人不相及往往如此耶抑其待之者薄则亦不能自为才耶若丘君者其防于自尽而为吾之所求者乎丘君卑而无所屈于身贫而无所缁于利于今之防防龊龊之态丘君一无有焉其德与艺不知于古何如耳夫因乎待者之厚薄以为其人之隆污者有之矣因乎其人之隆污以为待者之厚薄者有之矣向使龊龊者而出乎古古亦未必不以薄待之向使德行道艺者而出于今亦安知不以隆且厚者待之耶余尝问丘君于学之诸弟子羣然曰丘先生吾师也则既异乎貌而师背而嘲焉者矣古不云乎敎学相长也自今以往丘君徳益成艺益进而誉日益流也然则所谓严而事之与就而乞言焉者安知不在丘君余既有感于古今之难与易而喜于丘君为余之所求又冀于古道之复自丘君始也因诸弟子之请遂书之以爲赠丘君序时嘉靖丙午秋七月也遂不辞而序之
　　赠竹屿吕通判序【唐顺之】
　　今之爲蠲灾之説者余知之矣有司以灾上之计府主计者量其所灾而上下其所蠲之数宜乎所灾与所蠲必相当也然主计者疑于有司之不信也而必裁其数于三分之内有司者亦逆知主计者之不吾信也而必溢其数于三分之外大率主计者之蠲灾也十裁而为七有司之上灾也七溢而为十然后有司之所溢与主计之所裁较足相补而所蠲与所灾适得如其分数而无盈乏若使据实而上焉则是所蠲常不能如其分数也然灾自七分以下皆中饥小饥也犹得溢其虚分以求不失乎实分之蠲若夫大饥则其实分巳盈乎十而十之外有司固不得复溢其虚分之三以待主计者之所裁矣其所蠲亦不得过七而止则是大饥之所蠲常不能如其分数也夫所蠲既己不能当其所灾矣况所蠲之分数云者乂非通而计之也其法曰留者蠲解者不蠲大率一州邑之税解者十居七八而留者十不能二三也颛计留者二三分之中而蠲其十之七乃通计留者解者十分之中仅得蠲其十之一二耳则是十蠲其七者虚也而十蠲其一二者实也若使其所虚蠲者未及乎七则其所实蠲又当递少于一二也夫灾之数溢于十而蠲之数裁于一二此如徧体残矣而益之以一毛然尚有一毛之益也而况所谓一毛者又未必在民也其或有司不能皆贤也胥吏实操其散敛之柄蠲诏下矣匿而不布也鞭笞竞行程期转迫至于一无所负而后出诏而揭之壁则固无用于蠲矣是蠲之公囷者虚也注之私囷者实也有十分之灾而卒至于无一毛之蠲嘻其亦可叹矣章丘吕君判于吾常以督税为司者也君操履修洁馈遗一无所受可谓皭然不湼于缁其才精于勾稽胥吏不能欺也而窥其志盖若不欲以茧丝为功者岂古所谓抚字于催科者非耶己亥之嵗将入京师既成事将返郡求余言以赠是时东南诸郡大灾斗米百钱而羡中家以上不能具饘食其野人或剥树而啗之余不知主计者得如其分数而蠲之耶抑犹不免乎裁其三分如曩时耶将通其留者解者之算而蠲耶抑犹不免乎不蠲解者如曩时耶吕君以督税为司则固曰知受成主计者而已矣知盈算而转输之而已矣主计者之所裁也解者之所不可蠲也此吕君之所不得专焉者也若夫裁补乎官私赢朒而操纵乎贫富予夺疎其鞭笞而缓与之期使所蠲者虽一毛必达于民而所不蠲者不至乎棘以厉民此吕君之所得专焉者也君为其所得专者而已矣君之所得专焉者余既以告于君而君且信而行之矣则君之所不得专焉者又安知不有以吾説而告之主计者耶安知主计者不且信而行之耶然则东南之民其亦庶几乎饥而不害也欤
　　赠蔡道卿序【唐顺之】
　　嘉靖己丑余始识道卿于同年中己而同事于吏部后数年道卿为刑部郎余见之京师又数年道卿谪为广徳同知余防金陵而道卿适任焉于是又见之于金陵自始见道卿则貌朴而气温如良金之蕴于矿也再见之其貌炜然其气充然问之以古人之书无所不通间或作为文辞率能与一时文士相驰骋上下如虎豹之不肯自晦其章而蔚炳时见乎外也又再见之则貌之炜然者以凝气之充然者以虚与之语非六经之蕴不以言从而叩之非君子之儒不以存诸胸中如草木之将落其华敛其元气而归乎其根也道卿年未三十而余三见道卿亦不过四五年间耳既己屡变不可涯涘而且卓然有志于道借使过此数十年余不知几见道卿不知道卿容貌辞气又何如而其于道何如也其所谓速化者欤夫学者非其才之足贵而闻道之难圣贤之道易以简而学者每病其难闻何也其毋乃多岐误之欤故学者必一其所志而后精乎其进百家众艺莫不皆有可喜可慕而皆可以附托于圣贤之道后生耳目好竒而不择方其力蓄而气鋭力蓄则必有所涌泄非泛滥不足以肆气鋭则耻于一艺之不及又安能夺其可喜可好而专事于淡乎无味之至道哉其习之也惟恐其不博而不知博之适足以溺心其罗而张之也惟恐其不文而不知文之适足以丧质及其力刓于无所不搜气竭于无所不恢于是向之可喜可慕者或如抟影而不可得或得之乂不足以理身而养性而适以溺乎其心丧乎其质于是始欲反之于道则力己刓而不能果气己竭而不可鼓大率少年刚鋭之士不患乎进之难精而常患乎志之不一至于力刓而气竭则虽或不患乎志之不一而常患乎进之难精道卿既己落其华归其根以一乎其志矣夫聚其全气与力无所渗泄而一以输之于道至于乆而未有闻焉者吾不信也在道卿精进之而己于是道卿迁官庐州将行广德诸生彭某辈来求予文以赠予欲坚道卿之志而励乎其进也故聊为之言以俟异日更见道卿云尔
　　赠宜兴尹林君序【唐顺之】
　　宜兴环山为邑所产多竹木名材熊狶异兽柿栗茶荈之饶其民人工织屦治丝葛善猎射自食其土不为防贾于四方而四方贾人亦以僻絶罕至其地其民终身不见都防之绮丽与竒衺之人而自老于岩壑之间是以其俗俭陋而木戅畏吏而简讼山泽之税不待督而入为吏者既乐其土风之醇而又无賔客送迎得以优防而养尊又有廻溪峻岭飞泉石窦皆带郭数十里内以其暇时防娱其间以极幽人逸士之所翫好而忘其身之为吏也盖凡宦于东南者莫不以宜兴为善地岂不然哉其后敦厐之风渐泯而机利之习稍兴其民之巧于捭阖既无以异于大都喧市之人而豪家富人竞为浮侈与吴防争胜山谷之氓往往凭险以逃税或击锣聚羣持木挺格捕者急则窜入隣境不可禁甚者或与长吏相诟讼独其山溪泉石之胜不改于曩时而为吏者亦苦于簿书之烦且劳而不暇以娱也其风俗之变迁不同者如此余尝登铜棺泛荆溪歴二洞周览其山川之故庶几复见古者敦厐之风而不可得为之慨然太息其老人为余言往时吏多长者善拊循其民后为吏者见民之饶给又蠢蠢易笼也则多张网络侵渔之故民生日以殚蹙而奸伪萌起由此言之风俗之趋大率在长吏矣于今乃见林侯林侯盖所谓长者也侯本以经术取髙第其恂恂儒雅不类于法吏为政洁已而恕人未尝取办于敲扑钩擿以为能然而其期月之间民己四向而慕之其政平讼理尤出于法吏之所不及岂邑之古风其尚有存者乎何侯之致理之速也夫民之于吏如金铁之在鑪冶惟其所铸南阳好商贾而召信臣富以本业颍川好告讦而韩延夀教以礼让南阳頴川非素善俗也被二君之化翕然为之改观易聴而况宜兴旧称醇风者乎在侯之所潜转而黙之者而己若是余知宜兴之民复于敦厐而余得以与观其盛也可几矣余于俟有同年之谊又与宜兴隣邑也故不徒颂侯之政而有所深望于侯焉
　　赠赵千户序【王慎中】
　　异时武人之容冠豭冠佩鱼服短后之衣抚剑而语难饮酒呶号视直而不能侧声髙而不能下手足之力有余健而不可制则蹴踘蹶张投石超距以泄其悁急而宣其气卑躬俛首腼顔笑而柔声音飘绅襜袂与人为俯仰非其事也永寜卫右所千户赵君伯龄世武人宜有其容以吾所见皆反之何也异时武人其容如彼其所为亦且暴戾恣睢忿忮所至辄批搏人以自快嗜财悦色则攫取挟狎而无所惮时平乆而文法行往往见为背恶上之人辄操文法以困苦戮辱之于是武人之容为世大诟不思其为则非而其容则是彼其惩之之过而蕲以自免辄改其容以趋媚于世而求容乎上虽其进退蹈舞不惊人之耳目而□强果奋之气无复异时之効不亦可患也欤且其容非矣而其所为亦卒不能大变于其旧是两失之也伯龄细谨自饬以恩意拊士卒如恐有伤尤亷于财贫而不侵乎下其所为是矣予独怪其容之反也岂非思自表见以趋世而冀上之用乎然竟落落在羣伍中无以自异事任不及而材勇无所试饮酒不得醉醉亦不敢狂语徒飘绅襜袂与人为俯仰以销沮其气良可悲也文法之盛背恶者不得肆而敛饬者亦无以自异将使武人何所视哉吾甚患之故有以赠赵君
　　赠督府胡公进秩宫保序【周诗】
　　惟我国家圣祖神宗建极统天文经武纬方内安乂垂二百于兹我皇上龙飞五位一徳合天百灵效顺六合之内侏离卉毳之属靡不喁喁翘首内向中兴之烈照耀千古莫之与嫓顷者东夷弗靖于我王度揆厥攸自则我中国叛逆之黠曰王直者实倡而煽之初直之生也母梦弧矢星堕懐中已天大雨雪直隂以自负长乃结诸无赖亡命越入海中始以贸易称船主继乃以威信慑伏诸岛夷诸岛夷即无不帖服受指者乆遂僭号徽王横行海上适我边陲乆寜武备稍弛直乃据萨摩洲为巢穴而时遣诸岛夷分道入防肆行刼掠甚乃堕城邑杀将吏吴越闽粤之间千里骚然殆无寜嵗于时非无帷幄授钺之臣爪牙折冲之士相与竭谋戮力而要领防得绩効罕覩适公以名御史奉上简命廵按两浙值兹多难惕然主忧乃躬擐甲胄亲冐夫石防励将士累收殊捷靡以职在激扬而后剪除靡以任专风纪而玩防孽上防知公忠诚可属大事一再陟为少司马右都御史总制浙直军务便宜行事若曰东南之事一以委公云公感激知遇思隆报効益竭訏谟誓淸海甸开府以来大小数十战诛戮俘获不可胜纪然尤深惟祸源洞兹乱始谓渠魁未殄枝蔓曷除而直方雄据险逺非可争旦夕利于风涛舟楫间也廼宻疏以闻上知公方略有据贼在掌中屡降温防期成大功方是时公筹画渊秘非直凡众所未喻即将校部曲荐绅大夫鲜有能窥其际者先是常系直母妻子金华狱中公释而优厚之乃遣谋士诣直所宣布朝廷威德及公曲成意甚厚俾其乗时立功保全母妻阴以携其岛夷之交直素谓中国易与势成犄角□然而来盖其意上之将有所逞下之亦不失谋官封要开市云公逆知其计阖辟中防徐执而禁之始显列其罪状于上得请乃肆诸市朝而传首海上由是边陲息警将士解甲振天子之明威夺岛夷之标帜正叛逆之罪典泄神人之愤怒遂令畎亩载寜闾阎安堵化妖氛为祥光易呻吟为歌舞在昔吉甫奏功于玁狁方叔壮猷于荆蛮条侯定倾于七国晋公底绩于淮蔡然犹假之声色积以歳年兵血其刃敌膏于野未有计定于一旦功收于万全殱积久防扈之雄无片甲只矢之费若斯之奇者上嘉乃丕绩爰采部议进秩宫保荫一子锦衣千户公承命瞿然曰兹赖主上神圣明见万里庙谟宸断艾此元凶顾臣何功之有恳疏以辞不能遑安而论者方谓公爵未酧劳功浮于赏夫宋祖惜枢相于武惠姬公逊硕肤于东征圣主靡吝于爵忠臣防居其功岂非千载之符合欤公新命既下于是邑大夫李君走使白下徴言赠公余惟公勲庸巍巍煌煌行铭太常被声诗与主上神武光明共垂防极顾述功徳扬盛羙以诏方来则史氏职也爰为之序以为公赠
　　赠严宗源序【徐渭】
　　楚钟仪系晋军景公见而问之知其为楚伶使鼔琴乐之余固能琴今以内难絷乐往悲来往往思一鼓而琴不可得日所与伍者十数逻伺卒与数十罪夫漆面卬鼻如义刹然所对者拲桎絏棰诸械所见者白日走羣防争人食所苦者虮虱移家馆吾破緼而已无一琴以娱而有诸苦以助窘是以非甚故旧足无履斯地者而葑之村有严君宗源者于余非有平生也乃偕吾故友任君之叔子某始持一豚蹄饤酒脯食饮吾于其地差不苦而且乐之不欲遽去余异之乃数问某某为余道宗源少时极聪明书一目不更读而悉记中直父丧始罢去营家事然其为人眇钱财重意气孝母而慈子急人患难可纪者凡数事施予不责负者其人为谁与谁以彼之履若此固宜其慰我于囚而不去我也予闻而思有以纪其人稍章其行故于其再至也书数言以归之噫鱼相喣以沫不若相忘于江湖今不能江湖也苟相煦以沫不犹愈于已乎
　　赠郡守张白斋公致仕序【方良永】
　　士君子之出处无常惟其是而已实见得是者盖寡矣嗜进者溺于出非也恬退者甘于处亦非也何品藻人物者恒退是予而司铨衡者亦每注念于若人而奨以示劝庸非以出之非是者徒为失已而反是犹足以励俗故耶于戏此可为世道慨矣若吾郡守白斋张公之出与处其皆庻防于实见得是乎抑直为今所奨予而徒收励俗之誉乎公少有奇节厌俗学为文辞必上躐晋魏为五言诗必出入陶谢櫽□陈黄或时出新句奇崛变化如龙行天蛟出壑雷电杳风雨交作人莫之测公既迈往即无意进取有劝公举进士辄掉首弗答至尊翁先生督责之严乃不得巳为科举业既成进士复弃去故于诗若文造诣益专擅名者反后焉由进士爲大理爲吾郡驭众惟寛莅事惟简不屑屑取能吏名亦不求速化公庭昼寂则托兴写怀时与素翁右台相酬和间洒茅龙作草书遒劲有体石翁内翰殆不能过公于富贵泊如故在郡六年乞归者再今年春归心益急公牒屡上而廵按藩臬诸公咸慰留不可公乃自上疏情迫词恳若不能一日留者其视绯衣象简曾不若角巾野服之便双旌五马曾不若扁舟短棹之适黄堂画防曾不若茅斋几研之幽以浄莆山水虽奇胜曾不得一逰亦孰若四明之湖光岚翠为公所有可以朝夕至之爲乐宜公之决有归志也廵按胡公知公不可留乃援恬退例爲乞转官致仕上亦嘉公志下吏部议擢公福建参政俾得遂所请以去报至公欣然戒行李就道若公者其始终完名而无玷缺者欤泰之初九曰防茅茹以其彚征公之出无以是乎遯之九五曰嘉遯贞吉公之处亦何负焉故谓公为出处皆是可也谓为今所奨予而收有励俗之誉亦可也何也勇于退者难乎其人也两庠诸文学感公之徳相率请予文以赠予亦辱公知者又忍以不文辞故叙公出处之正以壮公行且以复诸文学之请公琦名君玉字鄞望族也
　　赠郡博蔡我斋致仕序【方良永】
　　士君子禔身之大节有二明义理也决去就也然未易能也溺于利者忘义急于就者恒依依不忍去有如我斋其庶乎我斋少承庭训长从阳明王先生逰有志节不为俗学丁夘举于乡试礼部不第意敎官可就阳明先生止之曰子以敎官为易为乎其頫卬于人一也自是归卧不出者十年丁丑成进士仍初意疏乞得敎授吾郡上官未浃旬日即欲辞去曰阳明先生不我欺也乡缙绅恳畱之乃与诸生约端趋向笃践履毋傲以亢毋谄以卑毋脂韦突梯以媚世谐俗于是贽节餽遗皆不受养母之外泊如也于是祭必禋洁乡饮必慎选择弗袭其故也于是司敎以忧去者有助诸生之贫者有助弗量其出入之丰约也甫六阅月士风翕然丕变而去志复作矣十月望日具冠服辞圣庙郡别诸生曰吾无缘师汝矣诸生咸咨嗟垂涕跽而请曰弟子之郡庠也逺者二十有余年近者十年七八年又近者三四年乃今始得吾师何来之暮而去之亟耶我斋曰吾之去也犹吾之来也陶靖节彭泽八十日而吾倍之矣二三子何患乎无师诸生知其决不可畱乃奔于乡缙绅又羣留之不可乃召命画史肖其像将祠之而乞言以颂其美予闻有道者重内丧已于物谓之倒置之民我斋明于义利之辨决于去就之几如此不谓有道之士邪予知其去而归其乡也不徒放浪江湖自适其闲云野鹤之性而已将以乡先生自处以所得于父师者陶镕后进考德问业者不虚其来异日出而仕焉皆将自树立以无为我斋愧则其去犹就也顾不伟哉而诸生恋恋不忍之意犹鬰郁乎弗纾予辞也拙无能遽解之












　　明文海巻二百八十二
　　钦定四库全书
　　明文海巻二百八十三　　　余姚黄宗羲编序七十四
　　赠序
　　题巻赠杨功部北上【何迁】
　　始余未至留铨己闻华亭杨子朋石为敦行之学然着于时矣比至与之居者一年未有请也乃杨子顾时时为余尽余亦时时以其意先之一日杨子幡然起曰吁何子尚未可以言乎且圣人之学固余之所求也予乃笑而请曰且子有意于圣人之学也将以进于其道也而可以其敦行取乎哉圣人之学其修也以性故其爲体也主于虚后世之学其修也以行故其为意也存乎见存乎见则其神外察矣神外察则其行必修然然而著者性之所以凿也其流也至于矜名主于虚则其神内蕴矣神内蕴则其性必修然闇然而章者行之所以成也其极也可以致道且子何学矣而辨诸此庻几其有变乎于是杨子憬然而思凝然而观居三月充充然若有所悟而入也乃考之乎六经证之乎诸儒研之乎二氏放之乎飞动流峙声歌应感之间凡昔之所禁焉而不顾者一切举而旁通之乎其心于是喟然而叹曰嗟乎圣人之学其在斯乎其在斯乎虽然予且别矣性不可若是其几也乆矣而予顾复以其初变而悟者防其间而独求之如之何其可进于道也余乃复笑而请曰昔者孔氏之门其以乐羣而居者皆是也而庻几之许惟顔氏之子以之斯其所悟于性也果由人者耶抑由已者耶是故学焉而悟则其黙而成之也以性而不以行故虽与众违习而德不孤学焉而不得悟则其多学而识之也以行而不以性故虽与众同方而道益逺夫子盖命之矣曰为仁由己而由人乎哉然则学之欲进于其道也夫固无病于独求也欤于是杨子冁然一笑而去嘉靖庚戌十月十日书于正已堂宴养深处
　　题巻赠杨椒山北上【何迁】
　　戊申之夏予以罪谪徙官至南都而容城椒山杨子先以司封在省中予时未有请也居数月杨子过时时语及问学予窥其中盖津津乎动矣乃偕诸寮德化九崖余子慈谿龙山张子同安方洲洪子华亭朋石杨子汉州任斋涂子即省中结五日之防其时巳酉冬也逾眀年庚戌金陵白野殷子以代龙山子至而一时问学之意愈益相发不可已无何杨子以奏绩行予送之叹曰嗟乎杨子兹行逈矣毋寜忘所习哉夫学之系乎习也乆矣友也者习之之地也乡也童而习之从其质也今也学而习之化其质也皆于友有取焉习之可否乌得以无辨乎乡之为习也以节槩名义相砥砺以勲庸艺文相期待自童时巳然或刚或柔质有偏重而习皆从之反诸所性刚柔而得其中则不逮焉斯习也毋亦圣人之所不屑乎何也习以质未尝习以学也学也者修于其性将以化其质而趋于中之务也学必有见见不以黙是神识也非性之眀觉也学必有造造不以深是袭取也非性之直养也学必有措措不以时是力魄也非性之动以天也性者上天之载无声无臭见而无见是为真知造而无造是为实诣措而无措是爲当防故习以学者不离乎节槩名义勲庸艺文之间而不得夫节槩名义勲庸艺文之迹此于其质不己化而趋于中乎中者所性自然之体圣人之所以知天也而今也之习实繇之乃其所以习则于友有不能一日舎者顷嵗省中五日之防是已杨子于此舎所习而事事既己有得回视乡也之习其能无辨乎哉虽然杨子别矣由是反乎其乡防于上京其友益众其所习益广将倡人以今所习而与之习乎抑因其乡所习而习焉而防其所自习乎吾固知杨子必能究辨之其于道也思过半矣杨子曰知天之旨予固将事事焉庶以毋防所习逾年复兹防焉必有以覆吾子
　　赠十峰丈人文【王格】
　　王子罢梁大夫归楚与十峰丈人遇于京源之澨王子曰叟来窃闻叟有至乐僻在山阿连峰十座献伎一室信有之乎丈人曰唯唯丘壑之夫聊以自娱未敢爲达者道也王子曰嘻是何言也吾闻至人不累大隠必深走既出金门谢靑紫方将娱志于泉石偻身于林薮髙揖时人与叟为朋徒而何叟相拒之深也丈人曰恶敢然辱大夫不鄙降礼刍荛请与大夫一逰可乎于是命昆仑秣欵段载偏提乗明晓丈人当前王子从后遵邑而南逾岭涉涧险峻闇漠愈进愈奇乆之遂达于丈人之峯丈人乃手长房之杖足谢客之屐擕王子而登焉登竟日陟其巅于是北临圣岭有仲尼之辙迹焉南眺龙山有陆生之旧址焉东望天门则汉帝出师之途经焉西临钓台则严子避世之轨存焉而所谓十峰者累累然若连珠奠于其中则有奇葩异卉修篁丛木可蔬而樵也有珍禽怪兽殊形巧啭可观而聴也有危石岩岩清泉冷冷可坐而饮也有云霞荡漾风月清嘉可抚而玩也王子心动目惊终日极乐与丈人和杖而歌歌招隠之词数阕丈人曰子疲矣请下息鄙人之庐王子诺之遂造其室室倚峰而结草堂数畞精洁出尘乃见孙子迎门衿佩锵楚架有姬孔之籍口諠老易之谈皆济济翼翼雍雍穆穆环丈人而侍已乃啗我以山田之粲饫我以山市之尊从我以山客宿我以山房盖方外之乐丈人有之于数十年者王子一旦而共之矣事己乃揖谓曰闻大夫有文辞颇称于人今抽子秘思骋子妍词为鄙人一言永宝山家如何王子冁然曰昔孔子受诮于微生仲由不礼于荷蓧今叟以轻世肆志之行有渊潜山栖之乐而顾取重于我倦逰者贤于古人逺矣遂命笔叙其由
　　赠汪子擢守永州郡序【陆铨】
　　都水在工曹事独烦而掣肘不可行中官奉尺纸下公庭大司空捧而课输于民惟谨日运月纳防敢后亦防敢防计其余汪子自南戸曹调官来事事乃叹曰明天子在上宿弊尚不可一洗而淸乎遂随事具疏出纳惟稽滥侈惟节赢余惟防估办值阅数月内无妄索官无虚费商无冐贷吏无横需大司空曰才为朝廷节省浮费嵗以万计如斯乎乃嘉靖庚寅八月汪子出补永州郡大司空若失其左右手而汪子亦若有不释然者其友陆子闻而叹曰嘻志期于终事期于成汪子于是乎不可及矣夫王良御千里之骥将犯羊肠之险岂惟众人拭目视之其范驰驱淸节奏固欲一逞其技于拭目之际而乃易以他马使之中道解辔王良将不扼腕叹息哉虽然尚不免拘于成事而不达观于天下也汪子以今日之弊独在工曹为多乎舎工曹之外其救之当如拯焚而不可少缓者又无甚于工曹乎昔人好悯人之穷而赈之出门见粗衣粝食者即出所有以恤之行至途中见无衣无食者又罄所有以恤之行至国门之外见菜色将仆枵腹余息者思所以振之而且无其具矣工曹之得无犹在粗衣粝食之间乎天下之事去京师愈逺则其愈滋永州介在蛮裔之中供亿之费竭于御侮画一之法废于狥蛮俗以慓悍啓争民以啙窳失业刑以覊縻改律赋以逋逃减额湖广郡称难治者必于永州屈指焉夫见粗衣粝食者即欲罄其所有孰若活菜色之殍生枵腹之尸其为功多乎或以之吿汪子汪子曰达哉急于趋事而防情于既往者斯言也乃授轴于陆子俾之书所言以往
　　匠喻赠陈尹【马驸】
　　东郭氏之富人将治其居使其人求匠之良焉奴不知而佣乎庸其庸也又藏其阴而任其良入东郭氏之门则黔之枫楚之豫章徂徕之松吴之槠越之椐闽之柟东海之椿太行之槚南山之梓蜀之杉鹊华之桐皆委而输之庭充道而塞路疉足而后进于是一委之庸焉庸侈然受之入其上直约日而将举东郭氏偶过求其材而视焉其中之极为北郊之老樗左之承极者为则之楮受栱而入题者为下里氏之朴危其后而从其前左有穴焉空其右之完以符伛偃缩勒浅翼而俯衡坏其材己过半东郭氏大骇棰其奴而逐其庸始逢于人周询焉有吿以秀之南有工治其主人之屋良平其直而不过兹竣事而将代也东郭氏使人急求工工果来视其貌温然听其言不惊动人入其室徐授羣工某为某某以某易去其危作其崇登其良尽反庸之度而一新之东郭氏复过焉其中深而衡广也其荣外翼而櫩之牙整也其极与受皆天下之良而榱题梴桷欂栌侏儒椳闑扂楔亦非其材弗用也于是东郭氏大喜过望以为得工之晚他日屋成复进上値于工不受而取其中曰吾往年治秀未尝贪上值吾以知于主人为荣然吾闻君子引常以成务小人集虚而售名吾岂以彼而易此耶居无何天子开明堂以受天下诏求良工将作匠氏以工之名应工遂入于王之宫江都人吿陈令之善于越西生越西生方与客谈匠事笑曰其类是也哉事不同而理同作匠喻以归之
　　叙循守赠致斋黄公【陈昌积】
　　自古守官之士施敎民效騐纯粹曷尝不依于儒术者究道徳之际而为振民宰世之源也牒记以往靡得而着巳汉诸荐绅先生文翁化蜀厥有春秋平当行河厥有禹贡赣君典郡本之文雅彭宣司牧获诸讐易君公射防甘棠沛郡翁卿明经子惠南阳至如孔安国龚少卿之属此皆学士所谓淑人长者也借于有民社之寄发其素业凛凛焉便宜以为治虽所施殊科然皆行有其根本焉此如琼茅而茎能绍神非苟矜见所长其产殊且厚也鄙谚曰有道之门仪表具存昔吏之庭烦苦伤恩诚使朱邑郑与定襄义纵河内温舒程较鸷敢靡宻之治不同堂而唯诺矣要以守道遵轨起元滋脉俾吏治日烝烝不致于奸其官则又在此不在彼吉故斗牛之域而好行礼义之郡也始未尝不敦固秀文今稍凌迟健黠也先后良二千石俱班见于郡史余甚式之以余所闻明兴有金华朱子绛人蔺子寜波陈子江浦张子句章黄子此五人者斯称其表率矣所以然者各以儒术润饰吏事而仁义表见于当世也自今覩记之朱省扑击耨士经术蔺罢银冶政必白母陈絶请寄乆益利爱张弛扄鐍亷足仪范黄躬敎化稚子不訾窳退名猾蠕选之俦戮弗贞之妇迹其所为岂不庶几儒术哉至其播诸歌咏形诸碑铭咸为其有所劝导讽采之旨可以助流文敎也言不虚立政不虚布故曰登髙造感民之词才智斟酌可与兴事而为大夫而况于传先王语非仁义不发愤者乎覃盈非常之利固其所也近世锱铢之士不窥经术不辨甄盎徒以隂猾腹鸷刻深次骨推减淑傥市交疆外自计可哗众贾上摄隆贵于唇齿然竟録録为天下笑此与耳食足持何异余悲此类自穽其身以故论次诸循长吏俾守官者知儒术之有大受也
　　赠髙白洲陟贵阳节推序【侯一元】
　　夫讲学行礼莫良于师儒明刑弼教莫要于司理二者一先之一后之礼固以刑辅也而刑亦以礼省矣白洲髙先生者江右之名人而节母之子也盖太夫人节甚髙事具氷节流芳録中先生实肖其徳亦忠信刚毅既掇巍科仕邑宰直道不容来敎吾瓯余亲见其端方之履而敬之其敎诸生必践绳墨略于弥文而严于科指苟扞其教即宿学不贳也诸生亦以是服之余观宋儒闗中之学独先礼与濂洛异卒之规矩立而成就多先生殆其人乎夫乡饮酒者校庠之嘉礼也髙皇帝出天下于水火而齐之以礼莫是为大万厯已夘之冬郡伯欲行是礼也而难其人乃以属余余不德固让弗获则亦以先生之持之也先生其独何取于余哉行礼之日先生实为司正闻其诲言焉意洒然为之变色易容以可终身佩而服也无何报至以先生为贵阳之节推贵阳省防也节推理官也始而降典折民既而制刑敎徳三后之功先生有焉亦伟矣哉于是先生之寅暨诸生诣余请言以赠嗟乎余则何言哉请即先生所以诲余者为赠其可乎或曰今之乡饮酒礼其亦周公之旧欤曰余见圣祖之仪注释例矣固周公之旧也盖天下之达尊三而是礼则惟二焉德与齿是也主必东方何也曰固主之位也主东则賔西而又特尊之焉故使南面也其稍西者盖避君师之正位也若僎者则公卿大夫之致事而来观礼者也故亦尊之于北而稍东焉其意犹之賔也盖非德则固不至公卿大夫而非齿则固不致其事二者既具矣非以爵也然则主之东也固非屈也賔僎之北也与介之西也固非隅也若夫仁气义气兼举二方而以介辅賔以僎辅主则汉人之文之焉耳而后宋儒严陵方氏者始从而实之岂知隅固童子之坐而主下辅上今之僎固非古之僎乎斯礼也盖自昔相沿以至于元而后我太祖始起而明之可不谓大圣人之所为直接周公而与之比隆哉夫礼有本有文有防通凡礼之所有者皆文也而贵徳尚齿其本也今庶人之老若管防安王彦方者不可多得而公卿大夫之来观礼者亦鲜然则以僎为賔而缺其余也姑以备賔主之仪存齿徳之意岂不亦防通之宜而圣祖之心哉愧余非其人尔乃若先生扬觯所称为臣尽忠为子尽孝夙兴夜寐无忝所生之数言者则终身由之有不能尽也先生今往观于贵阳之礼其有能式遵圣祖仪注之旧以逹于周公之仪礼乎哉虽其地非中土倘亦如春秋之郯子固仲尼之所深叹而学焉者也夫人情相与习于礼则必逺于刑耳目濡染于爼豆辞让之仪则自脱离于嚚讼钳之苦犹之去荆棘而康荘也先生往哉司理之职其可坐啸而举之也己由兹清阶而上三后之任可几也余方拭目而观之
　　赠别敬所王子序【侯一元】
　　夫引道先路致媺而替恶期不独济者非友之力哉以舜文之圣也犹有四邻四友之臣而况学士乎故居则观摩出则赠处所由来逺矣至如相慕之笃千里命驾鸡黍之信经嵗不渝抑又其次也嗟乎盖友之不为友乆矣余少则尝慕学读濂洛之书好之求友不得乃心独自喜乆则益衰既而攻古文好荘周马迁间遇诸学士好者往往而有语相乐也余才不能入而亦自以逰其藩比壮为吏师法令即与诸法家习法讲治纵观当世名流钜公循吏节士蜚声腾实意跃然慕之退自程其力不逮逺甚又未尝不怅然恨也然余有以自多者得逰其贤豪为声焉年既逾盛气血顿减向之嗜好亦益衰顾少所慕乃始眷眷焉庶防遇其人盖晚而得敬所王子王子故台州贫士也余同年秦大史先生识异之女以女己而王子果以文名当世及王子为吏则又明敏防节有气所居称佳吏董士士翕然归之每以暇日繙经述史推以教人而王子是时循循深于道术矣王子转广东参议余幸官聨其后比舎出入读其文司马子长不过也言议政事练达慷慨贾生陆贽之流凡今昔贤俊所为名家者王子尽有之然余独有所闚于王子其文行确然自内出与世之绮靡袨襮为的者殊趣斯其所谓躬行君子者耶已问道王子则王子果知道者也王子之言曰今学者诵法孔氏非求仁谓耶顾己所病若疣痈然懐痛不能去乃外求药多闻多识独如余何哉因出两编书示余商防朱陆以明致一溯流而源则王子之学较然明矣余愚无以复难间尝请王子曰所谓多闻多识者果外耶耳固不驻声目固不驻色故传曰合内外之道又曰万为一一者万之分也多闻多识庸讵多乎哉如王子之于坟籍无所不讨身所更践靡不练习则王子且自艾以皆外驰非性与道顾今王子所以能絶流逾险自济于道者亦坟籍更践梯航之力也故君子必有友有尚友以邵其德上士一之中士十之下士百之自有生民以来未之有改也乃若耳目为漏见闻为病斯则异学所守也窽士借之以恣其猖狂曰由吾规矩以出方员嗟乎规矩既己磨矣精神为圣成心为师先王之经纶法行不几废乎哉夫道五百嵗而一禅或闻之或见之则礼乐是也礼之别三百极之三千可谓多矣然孔子之周盖每事而问之以知礼称而其言曰非礼不立博而约之顔氏子铸焉儒者至今世守之其所以悬于宗祝有司者讵有异故哉老氏析仁义于礼则见以为薄而讥之而老子固尝知礼者也故余以老子非薄礼也所见于礼者薄佛氏之病闻见也亦所见于闻见者病故善者得之不善者失之推此则王子之文章气节何遽不为道术而道术何遽非气节文章哉余持此反覆于王子者数矣王子时濡沫余庶几哉江湖居无何而王子业入贺行矣王子絶特天颖自出无假外助余尫然病夫以王子为药石独何能一日而去王子也王子其何以处我哉然吾闻王子之行方手抄孔氏书载经史兼两间孶孶从同志请所以为行者王子之于闻识固不舎也而王子言若彼者推文而忠以云救欤嗟乎是王子之处我也其良深哉书以为别
　　赠别王道思序【顾璘】
　　夫天将兴一代之文必生天资絶出之贤力学好古以成其业考之前代可见己今余观于海内若王子道思其人也道思弱冠举进士为郎读书过目成诵文词烂然尝主广东试事刻文甚奇余以故志其名今年来为南京礼部主客郎中防余余称其试文乃蹙然曰公防某邪某初学文好拟古最先六经语已而学左氏又之迁固试文则是物也殆扬雄所谓雕虫技乎近乃爱昌黎为文曰见其难及不知昔者何视之易也璘惊曰有是哉今英贤并易昌黎文而浅晦庵于道子睿质强气乃逊志如此乎再防则又曰古之圣人必有学后世或失其传故秦汉而后虽纯徳笃行之士盛矣终不可以称圣岂所谓得其门者或寡乎余因敛袵向之曰子真絶出人也今天下有大患二异端恶徳不存焉学道务虚学文务竒其究至于荡人心伤国体非细事也夫圣人之道自洒扫应对以至精义入神初无二物在安勉之间耳今学者遗躬行而索虚无盖不知圣人之静为无欲而以为无事也顾又曰非佛老之寂非防乎至于文则眀道达意止矣浅深大小唯其所造六经异体非羣圣人之殊致邪拟之维肖绘工耳故君子丑之道思曰今之贤者其言皆异于是某请识之又数月道思乃拜山东督学之命二者则其所从政也诸公赋诗赠之余遂书前説为引是非之衷愿吾子终裁之修大业以承天意其在此行矣
　　赠杨子任序【顾璘】
　　杨子子任将监芜湖之税病其杂也愤而作曰吾闻袭芳者唾鲍肆持洁者远污池财利之柄髙士所恧政闗聚敛仁人蹙额吾何事于此乎吾寜纳檄于省乞骸于朝潜伏以从吾好安能抑志苦身以蒙世俗之疑议乎东桥子闻之笑曰异乎吾所闻莫非政也子取其清孰处其杂择便而顺私此巧宦之所希也而谓吾子为之乎君子务彊夫巳之所不可易而不患夫事之所不可为故德成于独立功絶于羣疑夫然后谓之贞固良玉磨而不磷其质坚也水华泥而不滓其性洁也伊尹放君人益颂其忠栁下惠昏夜懐女人益信其介非以已胜者乎子之执是政也公私别则官政清矣义利严则中徳固矣毁誉置则浮言沮矣若夫操筹而校权金而贡乃斯职之所有事也抑何与于我乎子节髙而器逺人方以公辅见期幸无浅焉自视而令有道者闚子也明日子任遂束书裹粮告行而去
　　赠归少防赴滇南序【茅坤】
　　近代以来学士大夫之宦逰中朝者往往由通籍迄衰白不欲一日离去辇毂其当次补藩臬郡县又多择便地以自结纳稍稍移置边徼非其左迁即孤□之士无厚援者尔间独按古传记彼所谓竒节自喜之士或自请使絶国其飘忽魁岸之气若非世之闾里儿女之情所得而覊且濡涊之者何其壮也予数以是阴求天下之士而顷闻长洲归公来方其由给谏言事出佥予浙予颇疑其孤且□矣越三年又防滇南以行滇僻处象郡百越之最南界去京师万里士大夫所不乐逰者也公引车之日无离色予祖觞钱塘道上且谓之曰闻汉武皇帝尝于长安上林中令水衡都尉穿池象昆明以习战彼其意气若此此所以鞭挞四方也公今入滇当过其下揽其山川道路之胜间观伏波将军所奋立战功处得无有翘然自喜之心乎噫嘻公倘图其山川道路之胜以归今世之仕宦故不出长安者见而指画之予又知其当爽然自失泚然汗发霑衣也巳
　　贺陶中丞平连冦序【王渐逵】
　　青萝王子曰难测者天下之兵也原野次之险絶为甚难料者天下之谋也人为次之无容力为甚是故言天下之险絶者莫过于山矣言天下无容力者莫过于海矣广之冦东通漳汀北连雩贑西迄郴桂抵于湖南往来出没莫测其境是故二广者山冦之薮也溟渤巨浸渺无津极环接岛屿风翔潮游舟楫匪力是故二广者海冦之滙也我朝设官定制三边二广称重鎭焉浙之司马中丞陶公承命抚临适当丛斥之防惟公文武丕宪孚于遐迩机秘畧裕于衷素故能降海冦于虎门摧西山于髙电兹复奏绩连阳筭之所加靡或有遗不数年之间定兹三冦稽诸马援之铜柱狄靑之昆仑蔑以过焉虽天威所临中丞之勲为不诬矣先是公未镇抚之先有白气如匹练见于西方占曰氛气也其下当有兵惟有德可以消之夫西酉也酉为自刑其徳为丙丙者己之次南之位也迄于中丞竟以南海之兵平之盖厯数嵗其言始騐英德何尹世纶造予求贺言予不能文然尝学刑德之説于轩辕之遗矣其言究而奥学险易之谋于孙吴之流矣其言核而畧学天人之占于星官之书矣其言散而逸肆而弗近吾是以迂之今观中丞之用若是益见古之説者不谬吾前之所学者有徴焉夫然后不惑而私窃慰幸是故吾于中丞其能已于言
　　贺胡梅林序【薛应旂】
　　人尝有言天下无难处之事及事至于前则天下鲜见有能处之人矧今东南之冦土侠倭夷实相表里潜窥宻觑而我之虚实动静彼皆知之而彼之乗间伺隙诡谲闪烁一如蜂屯鸟散莫测端倪其视西北之兵虽长驱直入而声息先传犹可以豫为制御者盖实不同且承平日乆而江左晏安人不习武一旦罹此目炫兵革比之九边将士日与敌人对垒者尤万万不同也是不谓天下之所甚难处者乎前此制帅无怪乎其偾事矣梅林胡公初以御史按淅目击冦势心恫民残遂奋然有荡平之志监军王江殱厥丑类三千有余固己夺其心而褫其魄矣事闻当宁进公御史大夫总督戎务公于是设谋发画不避危疑而渠魁如徐海陈东叶麻相继擒灭唯王直号称徽王拥众海岛分遣入防欲进兵征讨则洪波弱水之险彼实据之欲设计招抚则徐海陈东之灭彼或知之天下之事之难又莫有难于此者矣公乃委曲圗维卒致之麾下以正法典于是闽浙江淮数千里之惨害东海三十六岛之妖氛一旦廓清荡定而士民举手加额载道欢呼咸遂更生之愿矣天子闻而嘉之特进公太子太保畀之蠎玉且録其子入直禁近以彰殊锡兵宪宜峰陈君镜湖熊君职在分阃乐兹盛事属余文为贺余唯公之德在人心勲在社稷望在天下彛鼎勒之太史书之而一时能言之士操觚染翰之家莫不颂公为周之方召汉之卫霍唐之裴郭宋之韩范不可谓不知公矣又奚假于余言哉然而数公处其易而公处其难则或未尽知也余前所言其难难矣然而有非言所能喻者而公独任之亦唯公自知之而己盖古者出师受成于庙而阃外之事将军制之故相守数年日以牛酒犒士而不以为怠倐忽出战损军千百而不以为失公家之奉日费千金纵其出入而不以为费夫是以能克有成功也今公才一举事而人之未解者辄操文墨以议其后向使公避嫌逺疑祗为全身保家之计则大事去矣公则矢心从事一意报主而一身之利害休戚悉置度外曰为之自我者当如是而人言之异同不敢知也诚积而孚感极而应今日之克成大功岂偶然哉先是言者请立赏格有能主设竒谋生擒王直者封伯予万金部议从而上之诏曰可至是有言及此者公乃曰凡古人臣之所能为虽有格天之德盖世之功皆自其君委任之专所致不然则如乐毅旬月之间下齐七十余城功非不髙而骑刼之代将如何哉今日之事皆赖主上明圣勿贰勿疑始克有济臣何敢贪天功以为己力哉是大圣贤无我之心古人臣事君之义公实素具之矣以是而处天下之事虽至难者固宜其若易易然也我国家养士二百年虽文武士后先接踵然得如公者有几人哉是不特可为公贺而己也虽然余知公之隠忧犹未己也议者谓江浙地非上防自古英雄起事率非首务但今财赋尽在东南而吴越唇齿未必非奸宄窥伺之地比之西北尤更可虞公必熟虑慎防申画封守而潜消黙夺永纾九重南顾之忧矣此固公之余事而区区一念之愚亦不能不为公申告之也













　　明文海巻二百八十三
　　钦定四库全书
　　明文海卷二百八十四　　　　余姚黄宗羲编序七十五
　　赠序
　　赠钱懐白驿宰序【陈有年】
  </div>
  <div class="pagination">
   <a href="明文海_page76.html">
    上一页
   </a>
   <span>
    ...
   </span>
   <a href="明文海_page72.html">
    72
   </a>
   <a href="明文海_page73.html">
    73
   </a>
   <a href="明文海_page74.html">
    74
   </a>
   <a href="明文海_page75.html">
    75
   </a>
   <a href="明文海_page76.html">
    76
   </a>
   <span class="current-page">
    77
   </span>
   <a href="明文海_page78.html">
    78
   </a>
   <a href="明文海_page79.html">
    79
   </a>
   <a href="明文海_page80.html">
    80
   </a>
   <a href="明文海_page81.html">
    81
   </a>
   <a href="明文海_page82.html">
    82
   </a>
   <span>
    ...
   </span>
   <a href="明文海_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
