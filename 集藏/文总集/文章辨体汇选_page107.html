<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 107 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 107 页/共 396 页</h1>
    <div class="content">　　凡居上位之人皆勇于进而懦于退但见已道之行不见己道之塞日度一日以至于黜退奄至而终不能先自为谋者前后皆是也阁下居位三年矣其所合于人情者不少其所乖于物议者亦已多矣奸邪登用而不知知而不能去栁泌为刺史疏而不止韩潮州直谏贬责诤而不得道路之人咸曰焉用彼相矣阁下尚自恕以为犹可以辅政太平虽枉尺犹能直寻较吾所得者不啻补其所失何足遽自为去就也切怪阁下能容忍亦已甚矣昨日来髙枕不寐静为阁下思之岂有宰相上三疏而止一邪人而终不信阁下天资畏慎又不能显辩其事忍耻署勅内愧私叹又将自恕曰吾道尚行吾言尚信我果为贤相矣我若引退则谁能辅太平耶是又不可之甚也当贞观之初房杜为相以为非房杜则不可也开元之初姚宋为相以为非姚宋则不可也房杜姚宋之不为相亦以久矣中书未尝无宰相然则果何必于房杜姚宋况道不行虽皋陶伊尹将何为也房杜姚宋诚贤也若道不行言不信其心所为贤者终不敢不进其心所为邪者终不敢不荐而许敬宗李义府同列用事言信道行又自度智力必不足以排之矣则将自引而止乎将坐而待黜退乎尚自恕茍安于位乎以阁下之明度之当可知矣凡虑已事则不明断他人事则明已私而他人公勇易断也承阁下厚知受奬擢者不少能受阁下徳而献尽言者未必多人幸蒙以国士见目十五年余矣但欲自竭其分耳听与怪在阁下裁之而已 

　　答皇甫湜书【李翱】

　　辱书览所竒文章辞髙理直欢悦无量有足发予者自别足下来仆口不曾言文非不好也言无所益众亦未信祇足以招谤忤物于道无明故不言也仆到越中得一官三年矣材能寡薄泽不被物月费官钱自度终无补累求罢去尚未得以为愧仆性不解谄佞复不能曲事权贵以故不得齿于士林而足下亦抱屈在外故累有所说凡古贤圣得位于时道行天下皆不著书以其事业存于制度足以自见故也其著书者盖道徳充积阨摧于时身卑处下泽不能润物耻灰泯而烬灭又无圣人为之发明故假空言是非一代以传无穷而自光耀于后或往往有著书者仆近写得唐书史官才薄言辞鄙浅不足以发扬髙祖太宗烈圣明徳使后之观者文采不及周汉之书仆以为西汉十一帝髙祖起布衣定天下豁达大度东汉所不及其余惟文宣二帝为优自惠景已下亦不皆明于东汉明章两帝而前汉事迹灼然传在人口者以司马迁班固叙述髙简之工故学者悦而习焉其读之详也足下读范晔汉书陈寿三国志王隐晋书生熟何如左丘明司马迁班固书之温习哉故温习者事迹彰而罕读者事迹晦读之疎数在辞之髙下理必然也唐有天下圣明继于周汉而史官叙事曾不如范晔陈寿所为况足拟望左丘明司马迁班固之文哉仆所以为耻当兹得于时者虽负作者之材其道既能被物则不肯著书矣仆窃不自度无位于朝幸有余暇而辞句足以称讃明盛纪一代功臣贤士行迹灼然可传于后代自以为能不灭者不敢为让故欲笔削国史成不刋之书用仲尼褒贬之心取天下公是公非以为本羣党之所谓是者仆未必以为是羣党之所谓非者仆未必以为非使仆书成而传则富贵而功徳不著者未必声明于后贫贱而道徳全者未必不烜赫于无穷韩退之所谓诛奸谀于既死发潜徳之幽光是翱心也仆文采虽不足以希左丘明司马子长足下视仆叙髙愍女杨烈妇岂尽出班孟坚蔡伯喈之下邪仲尼有言不有博奕者乎为之犹贤乎已仆所为虽无益于人比之博奕犹为胜也足下以为何如哉古之贤圣当仁不让于师仲尼则曰文王既没文不在兹乎又曰予欲无言天何言哉孟轲则曰予之不遇鲁侯天也臧氏之言安能使予不遇哉司马迁则曰成一家之言藏诸名山以俟后圣人君子仆之不让亦非大过也幸无怪

　　与陆傪书【李翱】

　　李观之文章如此官止于太子校书郎年止于二十九虽有名于时俗其率深知其至者果谁哉信乎天地鬼神之无情于善人而不罚罪也甚矣为善者将安所归乎翱书其人赠于兄赠于兄盖思君子之知我也与李观平生不得往来及其死也则见其文尝叹使李观若永年则不逺于杨子云矣书已之文次忽然若观之文亦见于君也故书苦雨赋缀于前当下笔时复得咏其文则观也虽不永年亦不甚逺于杨子云矣书苦雨之辞既又思我友韩愈非兹世之文古之文也非兹世之人古之人也其词与其意适则孟轲既没亦不见有过于斯者当下笔时如他人疾书之写诵之不是过也其词乃能如此当书一章曰获麟词其它亦可以类知也穷愁不能无述适有书寄弟正辞及其终亦自觉不甚下寻常之所为者亦以赠焉亦惟读观愈之词冀一羣焉翱再拜

　　答开元寺僧书【李翱】

　　前日见命作开元寺钟铭云欲藉仆之辞庶几不朽而传于后世诚足下相知之心无不到也虽然翱学圣人之心焉则不敢让乎知圣人之道者也当见命时意亦思之熟矣吾之铭是钟也吾将明圣人之道焉则于释氏无益也吾将顺释氏之教而述焉则绐乎下人甚矣何贵乎吾之先觉也吾之辞必传于后后有圣人如仲尼者之读吾辞也则将大责于吾矣吾畏圣人也夫铭古多有焉汤之盘铭其辞云云卫孔悝之鼎铭其辞云云秦始皇帝之峄山铭其辞云云于盘则曰盘铭于鼎则曰鼎铭于山则曰山铭盘之辞可迁之于鼎鼎之辞可移之于山山之辞可书之于碑惟时之所纪尔及蔡邕黄钺铭以纪功于黄钺之上尔或盘或鼎或峄山或黄钺其意与言皆同非如髙唐上林长杨为之作赋云尔近代之文士则不然为铭为碑大抵咏其形容有异于古人之所为其作钟铭则必咏其形与其音声与其财用之多少镕铸之勤劳耳非为勒功徳诫劝于器也推此类而极观之其不知君子之文也亦甚矣然其所为文亦皆有盛名于时天下人咸谓之善焉吾不知吾所独知其能贤于他人之皆不知乎天下人咸以不知者云善则吾之独知又何能云善乎虽然吾亦须吾心以须圣人尔阿俗从时则吾不忍为也故久未承教为其所外也如前所云足下欲吾之必铭是钟也当顺吾心与吾道则足下之铭必传于后代矣如欲从俗之所云则天下属辞之士愿为之者甚众矣何藉于李翱之辞哉幸思之也日中时过淮而南书以通意且为别

　　答进士王载言书【李翱】

　　翱顿首足下不以翱卑贱无所可乃陈词屈虑先我以书且曰余之艺及心不能弃于时将求知者问谁则可皆告曰李君乎告足下者过也足下因而信之又过也果若来陈虽道备徳具且犹不足辱厚命况如翱者多病少学其能以此堪足下所望博大而深闳者邪虽然意盛不可以不答故敢畧陈其所闻盖行已莫如恭自贵莫如厚接众莫如弘用心莫如直进徳莫如勇受益莫如择友好学莫如改过此闻之于师者也相人之术有三迫之以利而审其邪正设之以事而察其厚薄问之以谋而观其智与不材贤不肖分矣此闻之于友者也列天地立君臣亲父子别夫妇明长幼浃朋友六经之旨也浩乎若江海髙乎若丘山赫乎若日火包乎若天地掇章称咏津润怪丽六经之词也创意造言皆不相师故其读春秋也如未尝有诗其读诗也如未尝有易其读易也如未尝有书其读屈原庄周也如未尝有六经故义深则意逺意逺则理辨理辨则气厚气厚则词盛词盛则文工如山有恒华焉如渎有济淮河江焉其同者出源到海也其曲直浅深其色黄白不必均也如百品之杂焉其同者饱于肠也其味咸酸苦辛不必均也因学而知者也此创意之大归也天下之语文章有六说焉其尚异者则曰文章辞句竒险而已其好理者则曰文章叙意茍通而已其溺于时者则曰文章必当对其病于是者则曰文章不对其爱难者则曰文章宜深不当易其变易者则曰文章宜通不当难此皆情有所偏滞而不流未识文章之所生也义不主于礼言不在于教劝而辞句怪丽者有之矣剧秦美新王褒僮约是也其理往往有是者而辞章不能工有之矣刘氏人物志王氏中说俗传太公家教是也古之人能极于工而已不知其辞之对与否易与难也诗曰忧心悄悄愠于羣小此非对也又曰遘悯既多受侮不少此非不对也书曰朕疾谗说殄行震惊朕师诗曰菀彼柔桑其下侯旬捋采其刘瘼此下人此非易也书曰允恭克让光被四表格于上下诗曰十畆之间兮桑者闲闲兮行与子旋兮此非难也学者不知其方而称说云云如前所陈者非吾之所敢闻也六经之后百家之言兴老聃列御冦庄周田穰苴孙武屈原宋玉孟轲吴起商鞅墨翟荀况韩非李斯贾谊枚乗司马迁相如刘向扬雄皆足以自成一家之文学者之所归也故义虽深理虽当辞不工者不成为文且不能传也文理义三者兼并乃能独立乎一时而不泯灭于后代能必传也仲尼曰言之不文行之不逺子贡曰文犹质也质犹文也虎豹之鞹犹犬羊之鞹此之谓也陆机曰怵他人之我先韩退之曰唯陈言之务去假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰攸尔则班固言之矣曰冁然则左思言之矣吾复言之与前文何以异也此造言之大归也吾所以不协于时而学古文者悦古人之行爱古人之道也故学其言不可以不行其行行其行不可以不重其道重其道不可以不知其礼古之人相接有等重其义列于经传皆可详别如师之于门人则名之于朋友则字之而不名称之于师虽朋友亦名之子曰吾与回言又曰参乎吾道一以贯之又曰若由也不得其死然是师之名门人验也夫子于郑兄事子产于齐兄事晏平仲传曰子谓子产有君子之道四焉又曰晏平仲善与人交子夏言游过矣子张曰子夏云何曾子曰堂堂乎张也是朋友字而不名验也子贡曰赐也何敢望回又曰师与商也孰贤子游曰有澹台灭明者行不由径是称于师虽朋友亦名验也孟子曰天下之达尊三曰徳爵年恶得有一而慢其二足下之书曰韦君词杨君潜足下之徳与二君未知前后也而足下齿幼而位卑而皆名之传曰吾见其与先生并行也窃惧足下不思乃陷于此韦践之与翱书亟叙足下之善故敢尽词以复足下之厚意计必不以为犯李翱顿首

　　文章辨体彚选巻二百十九

　　●钦定四库全书

　　文章辨体彚选巻二百二十

　　（明）贺复征 编

　　○书十六

　　答栁子厚书【唐刘禹锡】

　　禹钖白零陵守以函置足下书爰来屑末三幅小章书仅千言申申亹亹茂勉甚悉相思之苦怀胶结赘聚至是泮然以销所不如晤言者亡几书竟获新文二篇且戏予曰将子为巨衡以揣其钧石铢黍予吟而绎之顾其词甚约而味奫然以长气为干文为支跨跞古今鼓行乗空附离不以凿枘咀嚼不以文字端而曼苦而腴信然以生癯然以清予之衡诚悬于心其揣也如是子之戏予果何如哉夫矢发乎羿彀而中微存乎它人子无曰必我之师而能我衡茍然则誉羿者皆羿也可乎索居三岁理言芜而不治临书轧轧不具

　　答李生第二书【皇甫湜】

　　湜白生之书词甚多志气甚横流论说文章不可谓无意若仆愚且困乃生词竞于此固非宜虽然恶言无从不可不卒勿恡夫谓之竒则非正矣然亦无伤于正也谓之竒即非常矣非常者谓不如常者谓不如常乃出常也无伤于正而出于常虽尚之亦可也此统论竒之体耳未以文言之失也夫文者非他言之华者也其用在通理而已固不务竒然亦无伤于竒也使文竒而理正是尤难也生意便其易者乎夫言亦不可通理矣而以文为贵者非他文则逺无文即不逺也以非常之文通至正之理是所以不朽也生何嫉之深邪夫绘事后素既谓之文岂茍简而已哉圣人之文其难及也作春秋游夏之徒不能措一辞吾何敢拟议之哉秦汉已来至今文学之盛莫如屈原宋玉李斯司马迁相如扬雄之徒其文皆竒其传皆逺生书文亦差矣比之数子似犹未胜何必心之髙乎传曰言之不出耻躬之不逮也生自视何如哉书之文不竒易之文可谓竒矣岂碍理伤圣乎如龙战于野其血玄黄见豕负涂载鬼一车突如其来如焚如死如弃如此何等语也生轻宋玉而称仲尼班马相如为文学按司马迁传屈原曰虽与日月争光可矣生当见之乎若相如之徒即祖习不暇者也岂生称误邪将识分有所至极邪将彼之所立卓尔非强为所庶几遂仇嫉之邪其何伤于日月乎生笑紫贝阙兮珠宫此与诗之金玉其相何异天下人有金玉为之质者乎披薜茘兮带女萝此与赠之以芍药何异文章不当如此说也岂谓怒三四而喜四三识出之白而性入之黑乎生云虎豹之文非竒夫长本非长短形之则长矣虎豹之形于犬羊故不得不竒也他皆仿此生云自然者非性不知天下何物非自然乎生又云物与文学不相侔此喻也凡喻必以非类岂可以弹喻单乎是不根者也生称以知难而退为谦夫无难而退谦也知难而退宜也非谦也岂可见黄门而称贞哉生以一诗一赋为非文章抑不知一之少便非文章邪直诗赋不是文章邪如诗赋非文章三百篇可烧矣如少非文章汤之盘铭是何物也孔子曰先行其言既为甲赋矣不得称不作声病文也孔子云必也正名乎生既不以一第为事不当以进士冠姓名也夫焕乎郁郁乎之文谓制度非止文词也前者捧巻轴而来又以浮艳声病为说似商量文词当与制度之文异日言也近风教偷薄进士尤甚乃至有一谦三十年之说争为虚张以相髙自谩诗未有刘长卿一句已呼阮籍为老兵矣笔语未有骆宾王一字已骂宋玉为罪人矣书字未识偏傍髙谈稷契读书未知句度下视服郑此时之大病所当嫉者生美才休似之也传曰惟善人能受善言孔子曰君子无所争必也射乎问于湜者多矣以生之有心也聊有复不能尽不宣湜再拜

　　上韩舎人行军书【吴武陵】

　　唐廷命将自数十百年未有此重然始命之重而终责之固重矣今丞相主也刑部以宣慰为名乗生杀之机制善败之略独在阁下阁下可使诸侯尽附余冦必诛以快天子之心哉若曰吾独主降者与其县邑耳则是一王官之事又非相国与朝之大贤所宜降也若曰吾将以法令齐之则是韩弘之法令严肃已过不可加也若曰吾以阙廷之威刼之俾诸将惧而前鬬则在下数行之语决行之耳又不必蹑踵而推捽项而驱也若曰吾亲视其师有不用命者则夺其符而易置幕府则宜有素定不用临事而待闻也若曰吾将将彼三将督进六万以诛冦则其军各从其帅帅之命也吾未尝抚循其人又将何以结其心而求其死哉独曰贼重吾徳义必来降此盖万一也脱不如旨其将何图呜呼国之理乱在此行矣得其画则两河不足平河湟不足复失其策则天下之事自此繁矣岂不惜哉丞相尊重素狎武陵之言轻而不能尽行时益恐不尽愿梗概其旨于阁下夫兵机若神应事立断千里之外必待奏闻而后行事亦变矣诚愿丞相宜密请勅旨事无巨细行而后闻又宜奏取中人尝所不快者为监军以一之即归素所快者于内为吾地则用阴符五贼之术以倾诸侯出绢八九十万以赏给士大夫诚然矣则孰不为丞相之人既获腰领则以朝命命三将为三阵既定则明斥候击牛髙会潜授縁边诸将以实期又阳以三期给贼令辩士持一函书赐元济及其将士以全活彼必降矣适不如料则一日快进必次于城下此大略也夫临机制变又何可数昔司马宣王征孟达则八道急攻征公孙文懿则舍其鋭而趋其虚缓以挠之各从其利也夫禽之制在气顾吾之法令何如耳昔萧王以千人刘牢之以八百人髙隆以三千五百人谢玄以五千人刘裕以二千五百人是皆立鸿勲成大业矣夫就世务者在结人心结人心者在吾所以张其形势也方闻纪纲之仆者三百人军令茍行亦足以塞诸侯之望夺羣冦之心归六万人之志矣使贼不为则已为则必决死于一战以延其命愿阁下无事迫速慎出令拔竒士而已昔先主所以分蜀而帝者独以长短之权倾曹公耳诚使诸侯以严暴吾以寛厚收之诸侯以杀戮吾以礼义怀之彼有所短吾见其长彼有所乏吾施其余则事何不济功何不成书不可尽寻当面策

　　上门下裴相公书【元稹】

　　昔者相公之掾洛也稹获陪侍道途不以妄庸语及章句则固窃闻阁下以文皇初起居郎书居安思危四字于笏上为至戒矣今陛下当晋武平吴之后阁下即周公东征而还安孰甚焉思岂可废况今四邸并开扫门之宾竞至碣石余沴束身之欵未坚则阁下推食握髪之意可遽移之于髙枕击锺之逸乎且夫得人则理之谈实老生之常语至于切近犹饥者欲食不可恶熟俗而不言也若稹之末学浅见又安敢引喻古昔于阁下独忆得近日故裴兵部之为人也坚辨清浄号为名流及其为相也构致羣材使栋梁榱桷咸适其用人颇隘之至于激浊扬清亦无所爱吝是以秉政不累月阁下自外寮为起居郎韦相自巴州知制诰张河南自邕慕为御史李西川自饶州为杂端密勿建梁之地半得其人如故韦简州勋及稹等拔于疑碍置之朝行者又十数然后排异已之巨敌引协心之至交当时一二年间几至于奸无蹊隧而政有根本矣及山东沴作上以兵事咨之则对以禁暴息人之外不能有以佐震耀是以樽俎之谋不专于廊庙盖兼善精微之士素熟于心胸而泛驾乗桴之才未尝校量于左右也比于阁下今日之雄材大畧为短矣然而即世之后虽无李严廖立之思而十年之内偹将相号名卿者多其引拔呜呼方鲍叔之功斯不细矣昨者阁下方事淮蔡独当炉锤内藴深谋外排羣议始以追韩信拔吕蒙为急务固非叔孙通荐儒之日也今殊勲既建王化方行亦常念魏郑公守成之难而三复文皇帝思危之诏乎以愚思之欲人之不怨莫若迁授之有常欲人之竭诚莫若援拯于焚溺何谓有常而不怨以省言之由后行为前行以台言之自察院转殿院茍不如是则怨矣茍能如是何恩哉何谓援拯而竭诚某又不敢移之于他人借如小生之庸且昧也固不及班行之中辈又敢自让于郎吏之末者乎向使元和之一年为拾遗二年为补阙不三四年为员外又三四年为正郎则宰物者虽朝许之以纶诰暮许之以专席厚则厚矣遽责其隳肝沥胆同厮养之用力亦难哉及夫为计不良困于沟渎者十年矣茍有舒其胝挛置之趋走者又安敢爱气力吝心髓于和扁邪是犹龟鼍之有泉乌鸟之有林何尝媿于水木茍或絷而笼之鏁而槛之其或放之投之者则必啁啾顾慕以报之报其免于难也今天下病沟渎困笼槛思阁下药之养之投之放之者岂特小生而已哉且曩时之窒阁下及小生者岂不以阁下疏有居安思危之字为抵忌对上以河南县尉非贬官为说乎向非裴兵部一一明之则某终老于穷贱固其宜也倘阁下复二三年迟回于外任则少阳邀望之际固未得奉煌煌之命以周知其巢穴矣当元济讨除之始又安能定已成之策于上前排未亡之疑于众口哉今天下能不有万一于阁下之才略而犹局足帖胁私自怜爱其志力哉况当今陛下在宥四海与人为天特降含垢弃瑕之书且授随才任能之柄于阁下阁下若能荡涤痕累洞开嫌疑弃仇如振尘爱士如救馁使恃才薄行者自赎于烦辱以能见忌者骋力于通衢上以副陛下咸与惟新之怀次有以广阁下好善救人之道从使千百年间谓阁下与裴兵部为交相短长亦足为贤相矣未尽善也且夫当陛下肇临宇宙之初与得天久照之后愈光明矣安有裴兵部拔羣材于前则尽行阁下拔羣材于后则尽废以阁下沐浴恩波之始与徽猷克壮之秋愈汪洋矣又安有救裴寰之罪换禹锡之官则尽易振天下之穷滞行涣汗之条目则尽难某虽至愚未敢然也某自十年遭罹多故每欲发书朋旧尚不敢陈尽其情岂不知干宰相有不测之罪邪熟自计之与其瘴死蛮夷自题不遇之牓比夫尘秽尊重伏危言之刑无异也聊因所善缄献鄙诚翘企刑书不敢逃让

　　与史馆韩侍郎书【元稹】

　　侍郎退之足下稹与前襄州文学掾甄逢逰善逢即故刑部员外郎济之子济天宝年隐于卫之青岩山采访使苖公等五人皆以状荐凡十征不起末以左拾遗就拜之适值禄山朝奏京师恳于上前求为宾介玄宗可其奏禄山还至卫县遣太守郑遵意诣山致命辍行信宿以俟之甄生惧及其难俛首从事至天宝十二载禄山反状潜兆虑不得脱乃伪瘖其口复隐青岩踰年而禄山叛即日遣伪节度使蔡希徳缄刃逼召且曰或不可强斩首来狥既而甄生噤闭无言延颈承刃气和色定若甘心然希徳义而舍之禄山亦终不能致庆绪继逆虏而囚之于东都安国观代宗复洛甄生卧匡床诣元帅府至则号摽自治代宗为之动色遂命传至长安肃宗髙其行因授馆于三司治所令从贼官囚惭拜之受污者莫不俯伏仰叹恨不即死于其地且夫辨所从于居易之时坚直操于利仁之世而犹褊浅选懦者之所不为盖怫人之心难而害已之避深也况乎天下乱矣王泽竭矣夫死忠者不必显从乱者不必诛而眷眷本朝甘心白刃难矣哉是以治平则为公为卿为鹓为鹭世变则为虵为豕为獍为枭十恒八九焉若甄生冕弁不加于其身禄养不进于其口于天宝末盖青岩一男子耳及乱则延颈受刃分死不回不以不必显而废忠不以不必诛而从乱叅合古今之士盖万一焉稹尝读注记缺而未书谨备所闻盖欲执事者编此义烈以永永于来世耳子逢始生之岁颜太师崔太傅皆为歌诗以美贤者之有后且序平生之本末云及逢既长耕先人旧田于襄之宜城读书为文不诣州里岁馑则力穑节用以给足亲族岁穰则施余于其邻里乡党之不能自持者前后斥家财排患难于朋友者数四由是以义闻襄之守状为文学始就羁于吏职稹闻风既久因与之游逢每寃其父之名不在于史将欲抱所寃诣京师告诉于司史氏盖行有日矣以愚料之甄生仆短马瘦言简行孤得不为骄阍之所排诃则权力者疑诞以临之固无自而入矣因晓甄生以无自入之势且告以执事者辱与稹游愿得所寃之状告甄生厚相信待由是辍行既而自思滓贱之中犹愿贡所闻于执事得非愚且僣邪然而诮笑之暇幸垂察焉

　　叙诗寄乐天书【元稹】

　　稹九歳学赋诗长者往往惊其可教年十五六粗识声病时贞元十年已后徳宗皇帝春秋髙理务因人最不欲文法吏生天下罪过外阃节将动十余年不许朝觐死于其地不易者十八九而又将豪卒愎之处因丧负众横相贼杀告变骆驿使者迭窥旋以状闻天子曰某邑将某能遏乱乱众宁附愿为帅名为众情其实逼诈因而可之者又十八九前置介倅因縁交授者亦十四五由是诸侯敢自为旨意有罗列儿孙以自固者有开导蛮夷以自重者省寺符篆固几阁甚者碍诏旨视一境如一室刑杀其下不啻仆畜厚加剥夺名为进奉其实贡入之数百一焉京城之中亭第邸店以曲巷断侯甸之内水陆腴沃以乡里计其余奴婢资财生生之备称之朝廷大臣以谨慎不言为朴雅以时进见者不过一二亲信直臣义士往往抑塞禁省之间时或缮完隤坠豪家大帅乗声相扇延及老佛土木妖炽习俗不怪上不欲令有司备宫闼中小碎须求往往持币帛以易饼饵吏縁其端剽夺百货势不可禁仆时孩騃不惯闻见独于书传中初习理乱萌渐心体悸震若不可活思欲发之久矣适有人以陈子昻感遇诗相示吟翫激烈即日为寄思玄子诗二十首故郑京兆于仆为外诸翁深赐怜奬因以所赋呈献京兆翁深相骇异袐书少监王表在座顾谓表曰使此儿五十不死其志义何如哉惜吾辈不见其成就因召诸子训责泣下仆亦窃不自得由是勇于为文又久之得杜甫诗数百首爱其浩荡津涯处处臻到始病沈宋之不存寄兴而讶子昻之未暇旁备矣不数年与诗人杨巨源友善日课为诗性复僻懒人事常有闲暇间则有作识足下时有诗数百篇矣习惯性灵遂成病蔽每公私感愤道义激扬朋友切磨古令成败日月迁逝光景惨舒山川胜势风云景色当花对酒乐罢哀余通滞屈伸悲欢合散至于疾恙躬身悼怀惜逝凡所对遇异于常者则欲赋诗又不幸年三十二时有罪谴弃今三十七矣五六年之间是丈夫心力壮时常在闲处无所役用性不近道未能淡然忘怀又复懒于他欲全盛之气注射语言杂糅精粗遂成多大然亦未尝缮写适值河东李明府景俭在江陵时僻好仆诗章谓为能解欲得尽取观览仆因撰成巻轴其中有旨意可观而词近古往者为古讽意亦可观而流在乐府者为乐讽词虽近古而止于吟写性情者为古体词实乐流而止于摹像物色者为新题乐府声势沿顺属对稳切者为律诗仍以七言五言为两体其中有稍存寄兴与讽为流者为律讽不幸少有伉俪之悲抚存感往成数十诗取潘子悼亡为题又有以干教化者近世妇人晕淡眉目绾约头鬓衣服修广之度及匹配色泽尤剧怪艳因为艳诗百余首词有今古又两体自十六时至是元和七年矣有诗八百余首色类相从共成十体凡二十巻自笑冗乱亦不复置之于行李昨来京师偶在筐箧及通行尽置足下仅亦有说仆闻上士立徳其次立事不遇立言凡人急位其次急利下急食仆天与不厚既乏全然之徳命与不遇未遭可为之事性与不慧复无垂范之言兀兀狂痴行近四十徼名取位不过于第八品而冒宪已六七年授通之初有习通之熟者曰通之地湿垫卑褊人士稀少近荒札死亡过半邑无吏市无货百姓茹草木刺史以下计粒而食大有虎貘虵虺之患小有蟆蚋浮尘蜘蛛蛒蜂之类皆能鑚啮肌肤使人疮痏夏多阴霪秋为痢疟地无医巫药石万里病者有百死一生之虑夫何以仆之命不厚也如此智不足也又如此其所诣之忧险也又复如此则安能保持万全与足下必复京辇以须他日立言事之验耶但恐一旦与急食者相扶而终使足下受天下友不如已之诮是用悉所为文留秽箱笥比夫格奕樗塞之戏犹曰愈于饱食仆所为不又愈于格奕樗塞之戏乎昨行巴南道中又有诗五十一首文书中得七年已后所为向二百篇繁乱冗杂不复置之执事前所为寄思玄子者小岁云为文不能自足其意贵其起予之始且志京兆翁见遇之由今亦写为古讽之一移诸左右仆少时受吹嘘之术于郑先生病懒不就今在闲处思欲怡神保和以求其内异日亦不复费词于无用之文矣省视之烦庶亦已于是乎

　　与微之书【白居易】

　　四月十日夜乐天白微之微之不见足下面已三年矣不得足下书欲二年矣人生几何离阔如此况以胶漆之心置于胡越之身进不得相合退不得相忘牵挛乖隔各欲白首微之微之如何如何天实为之谓之奈何仆初到浔阳时有熊孺登来得足下前年病甚时一札上报疾状次序病心终论平生交分且云危惙之际不暇及他唯収数帙文章封题其上曰他日送达白二十二郎便请以代书悲哉微之于我也其若是乎又睹所寄闻仆左降诗云残灯无熖影幢幢此夕闻君谪九江垂死病中惊起坐闇风吹雨入寒窗此句他人尚不可闻况仆心哉至今每吟犹恻恻耳且置是事略叙近怀仆自到九江已渉三载形骸且健方寸甚安下至家人幸皆无恙长兄去夏自徐州至又有诸院孤小弟妹六七人提挈同来顷所牵念者今悉置在目前得同寒暖饥饱此一泰也江州风候稍凉地少瘴疠乃至虵虺蚊蚋虽有甚稀湓鱼颇肥江酒极美其余食物多类北地仆门内之口虽不少司马之俸虽不多量入俭用亦可自给身衣口食且免求人此二泰也仆去年秋始游庐山到东西二林间香垆峰下见云水泉石胜絶第一爱不能舍因置草堂前有乔松十数株修竹千余竿青萝为墙垣白石为桥道流水周于舎下飞泉落于檐间红榴白莲罗生池砌大抵若是不能殚记每一独往动弥旬日平生所好者尽在其中不唯忘归可以终老此三泰也计足下久不得仆书必加忧望今故録三泰以先奉报其余事况条写如后云云微之微之作此书夜正在草堂中山窗下信手把笔随意乱书封题之时不觉欲曙举头但见山僧一两人或坐或睡又闻山猿谷鸟哀鸣啾啾平生故人去我万里瞥然尘念此际蹔生余习所牵便成三韵云忆昔封书与君夜金銮殿后欲明天今夜封书在何处庐山庵里晓灯前笼鸟槛猿俱未死人间相见是何年微之微之此夕我心君知之乎乐天顿首

　　与刘苏州书【白居易】

　　梦得阁下前者枉手札数幅兼惠答忆春草报白君已下五六章发函披文而后喜可知也又覆视书中有攘臂痛拳之戏笑与抃会甚乐甚乐谁复知之因有所云续前言之戏耳试为留听与阁下在长安时有所著诗数百首题为刘白唱和集巻上下去年冬梦得由礼部郎中集贤学士迁苏州刺史冰雪塞路自秦徂吴仆方守三川得为东道主阁下为仆税驾十五日朝觞夕咏颇极平生之欢各赋数篇视草而别岁月易迈行复周星一往一来忽又盈箧诚知老丑冗长为少年者所嗤然呉宛洛城相去二三千里舎此何以启齿而解頥哉嗟乎微之先我去矣诗敌之勍者非梦得而谁前后赠答彼此非一彼虽无虚可击此亦非利不行但止交绥未尝失律然得隽之句警策之篇多因彼唱此和中得之他人未尝能发也所以輙自爱重今复编而次焉以附前集合前三巻题此巻为下迁前下为中命曰刘白呉洛寄和巻自太和六年冬送梦得之任之作始居易顿首

　　与田将军书【独孤郁】

　　天下赏将军之勋自禆校领十万军率给麾幢节符佩黄金印者数四庙祖于京开东第驷门号公侯家子弟姻族以将军故皆为好官将军之勋名可谓盛矣美矣然某闻古人曰成功不久难处且物禁太盛昔者周公以至圣之徳致太平之功以成王幼少不忍而去召公有不悦色何者势逼不能无嫌故也夫以圣处犹难况非圣哉故范蠡留侯知其然去之而逺害昔者李斯为秦破山东从擒诸侯尊秦为天子秦皇以为丞相任事秦廷之贵惟斯耳斯知盛满不行卒为秦擒韩信为汉诛赵魏破齐楚尊汉为天子汉裂土封王于荆汉将之贵惟信耳信不知降挹一旦蜚言被疑卒受吕氏之诛彼二子可为巧于为人拙于为身故二子始有周召勲卒受参夷诛何则由务进而不知退故今上封足下为公为王为十万户侯传子袭孙居为夔为龙出为桓为文且令召公无不悦色足下岂不贤于周公哉夫今之游宦者辛勤数十万言得一官俸不过二三万数从仆不过一二人满当罢恋恋不欲去岂非顾其利邪况夫遭时变即据千里土权杀生柄不觉炎燠更变歌童侍儿俳优不离前为乐万方以娯情惟恐其不欢无纎忧能鑚其胸岂不愿留之邪顾其势不可是以去故尧让天下而长有天下孙叔敖不悔去者三愿将军无受呉张玄之说纳马援邹阳之策思留侯陶朱之举悟韩信李斯之惑立窦融河西之绩览郭马李高数贤之事稽叔敖三去之美昔蔡泽之说范雎也引鞅起种以系夺其位雎受说而归相让泽非不知泽情而受市也盖审理必然今某来非纵横时岂泽之徒欤既非夺位而来又岂欲骋口衒世且以惜贤人之业耳惟将军无猜焉

　　文章辨体彚选巻二百二十

　　●钦定四库全书

　　文章辨体彚选巻二百二十一

　　（明）贺复征 编

　　○书十七

　　上泽潞刘司徒书【唐杜牧】

　　今日轻重望于几人相位将权长材厚徳与轻则轻与重则重将军岂能让焉昔者齐盗坐父兄之旧将七十年来海北河南泰山课赋三千里料甲一百县独据一面横挑天下利则伸钝则满簇而不发约在子孙血絶而已此虽使铁偶人为六军取不孔易况席征蔡之弊天下销耗燕蟠赵伏用齐卜我当此之时一年不能胜则百姓半流二年不能胜则闗东之国孰知其变化也将军一心仗忠半夜兴义昧旦而齐族矣疆土籍口探出僣物重宝仰闗辇上是以赵一摇燕一呼争来汗走一日四海廓廓然无事矣伏惟将军之功徳今谁比哉是以初守滑台为尚书守潞为仆射乃作司空乃作司徒爰开丞相府平章天下越録躐等骤得富贵古今之人亦以为将军止此而已矣将军徳于国家甚信大国家复之于将军雅亦无与为大矣今者上党足马足甲马极良甲极精后负燕前触魏侧肘赵彼三虏屠囚天子耆老刼良民使叛衔尾交颈各蟠千里不贡不觐私赎妻子王者在上此辈何也今者上党驰其精良不三四日与魏击于漳水西不五六日与赵合于泜水东萦太原排飞孤援不二十日与燕遇于易水南此天下之郡国足以事区区于忠烈无如上党者明智武徤忠寛信义知机便多美画攻必巧战不负能使万人乐死赴敌足以事区区于忠烈天下之人无如将军者将号禄位富贵休显宜驱三族上校恩泽宜出万死以副倚注天下之人亦无如将军者是将军负天下三无如之望也始者将军赖齐然后得禄仕入卧内第子弟一身联齐累世之逆卒境上争首其恩甚厚其势甚不便将军以为大仁可杀身大忠不顾细谨终探怀而取之今者将军负三无如之望上戴天子四海之大以为缓急所宜日夜具申喧请今黙而处者四五岁矣负天下之三无如者宜如是邪不宜如是邪是以天下之小人以为将军始者亡齐见利而动今者安潞见义而止若是则天下利无穷义有限走无穷背有限则安可识之哉其有识者则曰不然夫桓文之霸也先修刑政然后事事近者山东士人来者咸道上党之政军士兵吏之详男子亩妇人桑老者养孤者庇上下一切罔有纰事暨乎政庭则将军不知尊布衣不知卑诸侯之骄久矣是以才髙之人不忍及门仁政不施久矣是以暴乱不止若此者将军是符仁政来髙才茍行仁政来髙才若非止暴乱尊九庙峻中兴复何汲汲如是邪在汉伯通在晋牢之二人功力不寡一旦诛死人岂寃之苻秦相猛将终戒视后祸大唐太尉房公忍死表止伐辽此二贤当时徳业不左诸人尚死而不已盖以辅君活人为事非在矜伐邀引为心也伏惟将军思伯通牢之所以不终仰相猛房公之所以垂休则天下之人口祝将军之福寿目覩将军盛徳之形容手足必不敢加不肖于将军之草木此乃上下万世烈丈夫口念心祷而求者今将军能有之岂可容易而弃哉大唐二百年自外叛者三十余种大者三得其二小者亦包裹千里燕赵魏潞齐蔡呉蜀同欢共悲手足相急阵刺死帐下死围悉死伏剑死斩死绞死大者三岁小或一月已至于尽死曰忠曰义则有父子同坛兄弟继踵论罪则曰有某功论功则曰舍某罪伏惟十二圣之仁一何汪汪焉天之校恶灭逆复何切切焉此乃尽将军所识复何云云小人无位而谋当死罪某恐惧再拜

　　上李中丞书【杜牧】

　　某入仕十五年间凡四年在京其间卧疾乞假复居其半嗜酒好睡其癖已痼往往闭户便经旬日吊庆参请多亦废阙至于俯仰进趋随意所在希时狥势不能逐人是以官途之间比之辈流亦多困踬自顾自念乎道不病独处思省亦不自悔然分于当路必无知已黙黙成戚守日待月冀得一官以足衣食一自拜谒门馆似蒙奬饰敢以恶文连进几案特遇采録更不因人许可指教实为师资接遇之礼过等询问之辞悉纎虽三千里僻守小郡上道之日气色济济不知沉困之在已不知升腾之在人都门带酒笑别亲戚斯乃大君子之遇难逢世途之不偶常事虽为逺宦适足自寛某世业儒学自髙曽至于某身家风不坠少小孜孜至今不怠性颛固不能通经于治乱兴亡之迹财赋兵甲之事地形之险易逺近古人之长短得失中丞即归廊庙宰制在手或因时事召置堂下坐之与语此时回顾诸生必期不辱恩奬今者志尚未泯齿髪犹壮敢希指顾一罄肝胆无任感激血诚之至某恐惧再拜

　　上宣州髙大夫书【杜牧】

　　某顿首再拜自去岁前五年执事者上言云科第之选宜与寒士凡为子弟议不可进熟于上耳固于上心上持下执坚如金石为子弟者鱼潜鼠遁无入仕路某窃惑之科第之设圣祖神宗所以选贤才也岂计子弟与寒士也古之急于士者取盗取雠取于夷狄岂计其所由来况国家设取士之科而使子弟不得由之若以科第之徒浮华轻薄不可任以为治则国朝自房梁公以降有大功立大节率多科第人也若以子弟生于膏粱不知理道不可与美名不令得美仕则自尧以降圣人贤人率多子弟凡此数者进退取舍无所依据某所以愤懑而不晓也言科第浮华轻薄不可任用则国朝房梁公玄龄进士也相太宗凡二十一年为唐宗臣比之伊吕周召者郝公处俊亦进士也为宰相时髙宗欲逊位与武后处俊曰天下者髙祖太宗之天下非陛下之有但可传之子孙不可私以与后髙宗因止来济上官仪李玄义皆进士也后为宰相济助长孙太尉禇河南共摧武后者后突屈入塞免胄战死仪革废武后召玄义助处俊言不可以位与武后娄侍中师徳亦进士也吐蕃强盛为监察御史以红抺额应猛士诏躬衣皮袴率士屯田积谷八百万石二十四年西征兵不乏食荐狄公为相取中宗于房陵立为太子汉阳王张公柬之亦进士也年八十为相驱致四王手提社稷上还中宗郭代公元振亦进士也镇凉州仅十五年北却突厥西走吐蕃制地一万里握兵三十万武氏惕息不敢移唐社稷魏公知古亦进士也为宰相废太平公主谋以佐玄宗及卒也宋开府哭之曰叔向古之遗直子产古之遗爱兼而有者其魏公乎姚梁公元崇登第下笔成章举首佐玄宗起中兴业凡三十年天下几无一人之狱宋开府璟亦进士也与姚唱和致开元太平者刘幽求登制策科与玄宗徒步诛韦氏立睿宗者苏氏父子皆进士也大许公为相于武后朝酷吏中不失其正于中宗朝诛反贼郑普思于韦后党中小许公佐玄宗朝号为苏宋张燕公说登制策科排张易之兄弟赞睿宗请玄宗监国竟诛太平公主招置文学士开内学馆玄宗好书尚古封中泰山祀后土因燕公也张曲江九龄亦进士也排李林甫牛仙客骂张守珪不斩安禄山谪老南服年未七十张巡亦进士也凡三入判等以兵九千守睢阳城凡周岁拒贼十三万兵使贼不能东进尺寸以全江淮元和中宰相河南司徒兼中书令裴公皆进士也裴公仍再得宏辞制策科当贞元时河北叛齐蔡亦叛阶此蜀亦叛呉亦叛它未叛者皆髙下其目熟视朝廷希向强弱而施其所为司空始相宪宗废权幸之机牙令不得张收敛百职归于有司命节度使出朝廷不由兵士拔取沉滞各还其官然后西取蜀东取呉天下仰首始见白日裴公抚安魏博使田氏尽归六州元和中翦蔡剧贼于洛师胁下招来常山质其二子以累其心取十三城使不得与齐交手为冦因诛师道河南尽平当是时天下几至于太平凡此十九公皆国家与之存亡安危治乱者也不知科第之选复何如也至于智効一官忠立一节徳行文学不可悉数董生云春秋之义变古则讥之传说命髙宗曰鉴于先王成宪其以永无愆故殷道复兴鸿雁美宣王能复先王之道西汉魏相佐汉宣帝为中兴但能奉行汉家故事姚梁公佐玄宗亦以务举贞观之法制耳自古及今未有背本弃古而能致治者昨获览三郎秀才新文凡十篇数日在手读之不倦其旨意所尚皆本仁义而归忠信加以辞彩遒茂晈无尘土况有诚明长厚之誉于千人中傥使前五六年得进士第今可以出入谏官御史助明天子为治矣古人云三月不仕则相吊安有凡五六年来选取进士施设网罟如防盗贼言子弟者噎哑抑郁思一解布衣与下士齿厥路无由于古今未前闻也某因览三郎文章不觉发愤略言大槩干触尊重无任惶惧某再拜

　　与池州李使君书【杜牧】

　　景业足下仆与足下齿同而道不同足下性俊达坚明心正而气和饰以温慎故处世显明无罪悔仆之所禀阔畧疏易轻微而忽下然其天与其心知邪柔利已偷茍谗谄可以进取知而不能行之非不能行之抑复见恶之不能忍一同坐与之交语故有知之者有怒之者怒不附己者怒不恬言柔舌道其盛美者怒守直道而违已者知之者皆齿少气鋭读书以贤者自许但见古人行事真当如此未得官职不亲形势絜絜小辈之徒也怒仆者足以裂仆之肠折仆之胫知仆者不能持一饭与仆仆之不死已幸况为刺史聚骨肉妻子衣食有余乃大幸也敢望其它然与足下之所受性固不得伍列齐立亦抵足下疆垄畦畔间耳故足下怜仆之厚仆仰足下之多在京城间家事人事终日促束不得日出所怀以自晓白然不敢以辈流间期足下也去岁乞假自江汉间归京乃知足下出官之由勇于为义向者仆之期足下之心果为不谬私自喜贺足下果不负天所付与仆所期向二者所以为喜且自贺也幸甚幸甚夫子曰吾少也贱故多能鄙事复曰不试故艺圣人尚以少贱不试乃能多能有艺况他人哉仆与足下年未三十为诸侯幕府吏未四十为天子廷臣不为甚贱不为不试矣今者齿各甚壮为刺史各得小郡俱处僻左幸天下无事人安谷熟无兵期军须逋负诤诉之勤足以为学自强自勉于未闻未见之间仆不足道虽能为学亦无所益如足下之才之时真可惜也向者所谓俊达坚明心正而气和饰以温慎此才之可惜也年四十为刺史得僻左小郡有衣食无为吏之苦此时之可惜也仆以为天资足下有异日名声绩业光于前后正在今日可不勉之仆常念生百代之下未必为不幸何者以其书具而事多也今之言者必曰使圣人微旨不传乃郑玄辈为注疏之罪仆观解释明白完具虽圣人复生必挈置数子坐于游夏之位若使玄辈解释不足为师安得圣人复生如周公夫子亲授微旨然后为学是则圣人不生终不为学假使圣人复生即亦随而汨之矣此则不学之徒好出大言欺乱常人耳自汉以降其有国者成败兴废事业踪迹一二亿万青黄白黑据实控有皆可图画考其来由裁其长短十得四五足以应当时之务矣不似古人穷天凿玄蹑于无踪算于忽微然后能为学也故曰生百代之下未必为不幸也夫子曰三人行必有我师焉此乃随所见闻能不亡失而思念至也楚王问萍实对曰吾往年闻童谣而知之此乃以童子为师耳既叅之于上古复酌之于见闻乃能为圣人也诸葛孔明曰诸公读书乃欲为博士耳此盖滞于所见不知适变名为腐儒亦学者之一病仆自元和以来以至今日其所见闻名公才人之所讨论典刑制度征伐叛乱考其当时叅于前古能不忘失而思念亦可以为一家事业矣但随见随忘随闻随废轻目重耳之过此亦学者之一病也如足下天与之性万事与仆相逺仆自知顽滞不能苦心为学假使能学之亦不能出而施之恳恳欲成足下之美异日冀受足下之教于一官一局而无过失而已自古未有不学而能垂名于后代者足下勉之大江之南夏候鬰湿易生百疾足下气俊胸臆间不以悁忿是非贮之邪气不能侵慎防是脱多食大醉继饮其它无所道牧再拜

　　上周相公书【杜牧】

　　某再拜伏以大儒在位而未有不知兵者未有不能制兵而能止暴乱者未有暴乱不止而能活生人定国家者自生人已来可以屈指而数也今兵之下者莫若刺伐之法诗大雅维清奏象舞之篇曰维清缉熙文王之典迄用有成维周之祯象者象武王伐纣刺伐之法此乃文王受命【受殷王专征之命也】七年五伐留战阵刺伐之法遗之武王武王用以伐纣而有天下致之清平为周家之祯祥周公居摄祀文武于清庙作此诗以歌舞文武之徳其次兵之尤者莫若钩援冲壁今之一卒之长不肯亲自为之诗大雅周公皇矣美周之诗曰以尔钩援与尔临冲以伐崇墉临冲闲闲崇墉言言此实文王伐崇墉傅于其城以临车冲钩援其城文王亲自为之夫文王何人也周公诗之夫子删而取之列于大雅以美武王之功徳手弦而口歌之不知后代之人何如此三圣人安有谋人之国有暴乱横起戎狄乘其边坐于庙堂之上曰我儒者也不能知兵不知儒者竟不可知兵乎竟可知兵乎长庆兵起自始至终庙堂之上指纵非其人不可一二悉数髙宗朝薛仁贵攻吐蕃大败于大非川仁贵曰今年岁在庚午不当有事于西方此乃锺邓伐蜀身诛不返昨者诛讨党羗征闗东兵用于西方是不知天道也边地无积粟师无见粮不先屯田随日随饷是不知地利也两汉伐虏骑兵取于山东所谓冀之北土马之所生马良而多人习骑战非山东兵不能伐虏昨者以步骑百不当一是不知人事也天时地利人事此三者皆不先计量短长得失故困竭天下不能灭朴■〈木敕〉之虏此乃不学之过也不教人战是谓弃之则谋人之国不能料敌不曰弃国可乎牧所注孙武十三篇虽不能上穷天时下极人事然上至周秦下至长庆宝歴之兵形势虚实随句解析离为三编輙敢献上以备阅览少希鉴悉苦心即为至幸伏增惶惕之至

　　与人论谏书【杜牧】

　　某疎愚怠堕不识机括独好读书读之多矣每见君臣治乱之间兴亡谏诤之道遐想其人舐笔和墨则冀人君一晤而至于治平不晤则烹身灭族唯此二者不思中道自秦汉以来凡千百辈不可悉数然怒谏而激乱生祸者累累皆是纳谏而悔过行道者不能百一何者皆以辞语迂险指射丑恶致使然也夫迂险之言近于诞妄指射丑恶足以激怒夫以诞妄之说激怒之辞以卑凌尊以下干上是以諌杀人者杀人愈多谏畋猎者畋猎愈甚谏治宫室者宫室愈崇谏任小人者小人愈宠观其旨意且欲与谏者一鬬是非一决怒气耳不论其它是以每于本事之上尤增饰之今有两人道未相信甲谓乙曰汝好食某物慎勿食果更食之必死乙必曰我食之久矣汝谓我死必倍食之甲若谓乙曰汝好食某物第宜少食茍多食必生病乙必因而谢之减食何者迂险之言则欲反之循常之说则必信之此乃常人之情世多然也是以因谏而生乱者累累皆是也汉成帝欲御楼舩过渭水御史大夫薛广徳谏曰宜从桥陛下不听臣自刎以血污车轮陛下不庙矣上不说张猛曰臣闻主圣臣直乘舩危就桥安圣主不乗危御史大夫言可听上曰晓人不当如是邪乃从桥近者宝歴中敬宗皇帝欲幸骊山时谏者至多上意不决拾遗张权舆伏紫宸殿下叩头谏曰昔周幽之幸骊山为犬戎所杀秦始皇葬骊山国亡玄宗皇帝宫骊山而禄山乱先皇帝幸骊山而享年不长帝曰骊山若此之凶邪我宜一往以验彼言后数日自骊山回语亲幸曰叩头者之言安足信哉汉文帝亦谓张释之曰卑之无甚髙论令可行也今人平居无事友朋骨肉切磋规诲之间尚宜旁引曲释亹亹绎绎使其乐去其不善而乐行其善况于君臣尊卑之间欲因激切之言而望道行事治者乎故礼称五谏而直谏为下前数月见报上披阁下谏疏钖以币帛僻左且逺莫知其故近于逰客处一睹阁下谏草明白辩婉出入有据吾君圣明宜为动心数日在手味之不足且抃且慰三者交并不能自止吾君闻谏既且行之仍复宠钖诱能諌者斯乃尧舜禹汤文武之心也闻于逺地宜为吾君抃也阁下以忠孝文章立于朝廷勇于谏而且深于其道果能辅吾君而光世徳某承阁下之厚爱冀于一时资阁下之知以进尺寸能不为阁下之喜复自喜也吾君今日披一疏而行之明日闻一言而用之贤才忠良之士森列朝廷是以奋起志虑各尽所怀则文祖武宗之业穷天地日出月入皆可扫洒以复厥初某纵不得効用但于一官一局筐箧簿书之间活妻子而老身命焉作为歌诗称道仁圣天子之所为治则为有余能不自慰故获阁下之一疏抃喜慰三者交并真不虚也宜如此也无因面讃其事书纸言诚不觉繁多某再拜

　　答庄克书【杜牧】

</div>
    <div class="pagination">
<a href="文章辨体汇选_page106.html">上一页</a><span>...</span><a href="文章辨体汇选_page102.html">102</a><a href="文章辨体汇选_page103.html">103</a><a href="文章辨体汇选_page104.html">104</a><a href="文章辨体汇选_page105.html">105</a><a href="文章辨体汇选_page106.html">106</a><span class="current-page">107</span><a href="文章辨体汇选_page108.html">108</a><a href="文章辨体汇选_page109.html">109</a><a href="文章辨体汇选_page110.html">110</a><a href="文章辨体汇选_page111.html">111</a><a href="文章辨体汇选_page112.html">112</a><span>...</span><a href="文章辨体汇选_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
