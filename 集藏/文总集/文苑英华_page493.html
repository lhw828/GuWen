<!DOCTYPE html>
<html>
<head>
    <meta charset="UTF-8">
    <title>文苑英华 - 第 493 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 493 页/共 634 页</h1>
    <div class="content">　　钦定四库全书
　　文苑英华卷六百二十四　宋　李昉等　编杂諌论二
　　諌农时出使表一首
　　为河内王论功表一首
　　论天官秋官及理匦使愆失表一首
　　论灾异表一首
　　论则天不宜合葬干陵表一首
　　论李多祚充夹侍表一首
　　论中宗皇帝请内朝西宫表一首
　　论别宅妇女入宫表二首
　　论太庙屋壊请脩徳表一首
　　为从叔鸿胪少卿论旱请掩骼埋胔表一首諌拜陵早表一首
　　河南府奏论驿马表一首
　　諌农时出使表【髙宗】　　　　刘思立
　　臣思立言臣伏见河南河北旱俭勑遣御史中丞崔谧给事中刘景先分往【一作道】存问兼量事赈贷窃以水旱流行古今代有不尃示责【一作】亦以戒盈伏惟天皇徳越尧汤恩隆父母才逢殊候即轸冲襟但谓圣人隔于九重不知皇心遍于四海所以分道出使量使优矜曲成赒给特加存问诚非愚闇所合名言然刍荛之情尚有未逹敢献狂直乞垂省览何者麦序方秋蚕功未及【一作毕】三时之务万姓所先敕使廵抚人皆悚忙忘其家业冀此天恩踊跃来【一作参】迎必难抑止集众【众英华作其积聚非】既广妨废亦多加以途程往还兼之晨夕停止【一作滞】设遣物【疑】去决不尽还况宣问湏见众人赈给湏作文簿少处犹经两月多处必更淹延都计所歴州县烦扰不可胜纪又一使之下凡有一十六人并防所湏防乗一马无驿之处湏动公私简弱取强非五十匹不可禁马之所求覔甚难使人欲求必湏预追简择雨后农要【唐书作务】特切常情蹔废湏臾即亏嵗计每为一马遂劳数家从此相乗恐更滋甚又刺史县令委任不轻准勑即成合称明防用仓给户不足为难且令赈贷庶免饥乏若湏出使褒贬请待秋后闲时臣备位宪司不敢不奏云云
　　一作皆旧唐书刘宪传
　　为河南王武懿宗论功表【武后】
　　臣懿宗言伏奉某月日制书録臣等在军防功将加勲封嘉命聿至宠灵载优伏对慙殒魂守颠越臣某中谢臣闻古者名将先士卒而后身故其功劝末世庸将穷人力以宠已故其政乖然则箪醪投河三军告醉刓印在手万夫以失与众共功専以独利成败之纪兴亡继焉赏者国之大柄不可忽焉日者林胡搆孽敢乱邉陲陛下徴义兵诛不道天下士众焱集星驰皆忘身忧国纾祸却难至于躬矢石血草莽冐难险歴寒温气腾青云精贯白日诚亦勤矣虽则圣灵威逺逆虏自灭然士卒戮力亦尽其劳今大功未酬众议犹在而臣等驽怯猥加先封臣不能折冲虏庭还师袵席今坐加第一【一作茅土】之赐以先将士之勤使鹖冠虎【唐讳】臣将何以劝今战夫留滞于外府军吏咨嗟于下寮臣等胡顔敢冐天造夫赏一劝百犹恐未孚利一沮万其弊谁救爵命不可以招谤国章不可以假人伏愿俯廻天光照詧军礼请以臣前件勲封廻授征战之人及立功将士等上以明国之大赏下以知臣等谬功使人恱忘劳士感知死然后兵可训励士可诛屠此诚国之元经不可苟而利者臣等不胜区区悚廹之至
　　论天官秋官及理匦愆失表【武后】
　　徐有功
　　臣有功言自陛下即位已来海内官【旧唐书本传作职】员一定而天下选人渐多掌选之曹用舎不平补拟乖次应留即放应放飜留嘱请公行顔面罔惧遂使嚣谤满路怨讟盈朝浸以为常殊无愧惮又往属豫搆祸【唐书作唐朝季年】时多逆节鞫讯结断刑狱至严革命而【唐书作以】来载祀遽积余风未殄用法犹深今推鞫者犹行酷法不依律文妄称异端虚立证防构为罪状舍法用情格律昭然无心遵奉断事则不依欵占不防条章状表生情法外构理率心任意轻重自由天下称寃莫不缘此陛下九重严秘万机事防何得一一躬览事事亲详近臣畏罪而不言大臣重禄而不奉遂令刻薄之吏弊法未悛士子朝臣屏气累息皆不自保恐坠网罗又陛下所令朝堂受表设匦投状空有其名竟无其实并不能正直各自防闲延引嵗时拖曵来去呌阍不逹挝鼓不闻抱恨衘恩吁嗟而已至诚所感和气必伤岂不由受委任者不副天心是陛下务欲使申其寃是有司务在増重其枉尘垢圣徳隠蔽宸聪者是臣等不胜死罪死罪臣今请考选官铨注不平致令在外怨讟者臣即察访糺而弹之获其曲状望贬考夺禄以愧其心罪仍依法其刑狱推断之官有行酷法妄加诘断臣即按验奏而劾之获其枉状请即付法断罪亦凖前条夺禄贬考以慙其徳其三司受表及理匦申寃使不速与夺致令拥滞【唐书作塞】有理不为申者亦望凖前弹奏贬考夺禄凡在百僚咸蒙委任君臣之际义在无猜寄托之无过考选今人监视全无付信徒为证见飜使有词不知每事委之使臣得摇霜笔其监考选御史望请防停然臣昔处法司缘蒙擢用臣愚无以上答至造愿以执法酬恩无纵诡随不避强御猛噬鸷击是臣之分如天恩允臣所奏请降勑施行庶不越旬时亦可以除残革弊刑措不用天下幸甚
　　论灾异表【已见六百二十卷武后】　张　说
　　论则天不宜合干陵表【中宗】严思善【名譔以字行】
　　臣谨按天元房録塟法云尊者先塟卑者不合于后开入臣闻塟【一无此三字】则天太后卑于天皇大帝今欲开干陵合塟即是以卑动尊事既不经恐不【一作非】安穏臣又闻干陵宫【一作阙新唐书作关】其门以石关【一作闭】塞其石缝隙铸铁以固其中今若开陵必湏镌凿以神明之道体尚幽今乃动众加功诚恐多所惊黩又若别开门道以入宫即往者塟时神位先定今更改作为害益深又以脩筑干陵之后国频有难遂至则天太后权防万机二十余年其难始定今乃更加营作伏恐还有难生但合塟非古着在礼经缘情为用固无定凖【一作无足依凖】况今事有不安岂可复循斯制伏见汉时诸陵皇后多不合塟魏晋已降始有合者然以两汉积年向余四百魏晋之后祚皆不长虽受命应期有因天假然以循机享徳亦在时文但陵墓所安必湏【一作资】胜地后嗣续【一作后之嗣】用托灵根或有不安后嗣固【一作亦】难长享伏望依汉朝之故事改魏晋之頽纲于干陵之傍更择吉地取生墓之法别起一陵既得从塟之仪又成固本之业臣伏以合塟者缘人【一作人缘】私情不合者前循【一作脩】故事若以神道有知幽途自得通防若以死者无知合之复有何益然而山川精气上为星象若塟得其所则神安后昌若塟失其仪则神危后损所以先哲垂范且立【一作之】塟经欲使生人之道必安死者之神永【一作必】泰伏望少廻天眷俯鉴【一作览】臣言行古昔之明规制【一作割】私情之爱欲使社稷长享天下久安凡在懐生孰不庆幸
　　一作皆旧唐书本传
　　谏李多祚充夹侍表【中宗】　　王　觌【见旧唐书李多祚传】
　　臣觌言窃惟祔庙之礼在于尊祖奉先肃事之仪岂厌惟亲与徳伏见恩勑令安国相王与李多祚共【唐书作叅】乗且多祚夷人有功于国适可加之宠爵岂宜逼奉至尊将【唐书作侍】帝弟以连衡与吾君而共辇诚恐万方之人不允所望昔文帝引赵谈叅乗袁盎伏车前曰臣闻天子所共乗舆【二字唐书作六尺舆】者皆天下豪英今汉虽乏人陛下独奈何与刀锯之余共载于是斥而下之多祚虽无赵谈之累亦非卿相之重不自循省无闻固让岂国乏良辅更无其人史官所书将示于后何袁盎之强諌独防臣之不及惟陛下详择焉
　　諌中宗皇帝请内朝西宫表　卢懐慎
　　臣懐慎言臣闻书曰亶聪明作元后元后作民父母伏惟陛下敬顺昊天为人父母人之所仰在于孝乎故曰夫孝者天之经地之义人之本也是陛下躬率此道为天下先每十日朝西宫式展亲亲之义故得万国之懽心者实惟陛下孝理天下也臣窃不揆颇闻于师王者必深居而髙视用以表其严重也其将动未尝不清道而后发升车而后引出有警入有跸用备其周衞也今陛下再立乾坤重安社稷克定中兴之业务大孝之端率礼因心臣何敢预然陛下臣之君父也夫为臣子者得不欲尽忠孝之事臣安敢让也固知言出必死亦无所辞臣死罪死罪臣闻昔者汉祖受命五日一朝太公于栎阳宫今日陛下岂不欲为比【一作此】乎臣度其事业与此有异夫汉祖起布衣登皇极子有天下尊归于父母故行于此耳今陛下守支继綂嗣武开基奉三圣之休烈当千龄之宝命顺天立极盖曰其常不知何为更用此道逺自三五洎乎夏殷圣帝明王臣所览见未有用此者陛下安所取则哉臣闻事不师古匪说攸闻礼烦则黩抑有其义况应天去提象才至二里余骑不得成列车不得方轨于兹屡出假愚人万有犯属车之尘者陛下虽罪之何及纵使万全亦非重慎之道也且唐之宝命继在陛下虽欲自忽其若社稷何其若宗庙何顷三衞伏中路相失【一作及字】当时惊动圣听臣等空知待死臣死罪死罪望陛下从今已后遵其内朝一则有畅于温凊二则无烦于出入敬慎之道谁曰不然必以长至在辰元正布歴应天纳祐行庆有期则愿陛下备法驾周羽仪然后出朝亦天下大礼也居常之日窃惟陛下思之臣本书生叨荣执简輙荐刍荛之议愿申犬马之诚特乞天恩察其愚恳无任悾欵之至谨诣閤奉表以闻
　　论别宅妇女入宫表　　　　张廷珪【开元中】
　　臣廷珪言昨奉进止别宅妇女皆遣入宫勑至黄门臣已执奏停数日宰相重宣陛下以人废言未蒙允纳宻防増峻制狱益严事相牵聮重有追掩窃闻舆议足以伤心或母子生离或男女永隔寃酷之至有甚于死方春徳泽万物昭苏岂独斯人不霑雨露一伤和气恐沮圣恩况所进宫人皆非婉丽陛下容易将入下人廹胁而行不作无益害有益臣必知其然矣又陛下至明之君当比徳于上皇岂校迹于中古况春秋鼎盛庆祚无穷树徳将逮于千年臣尚谓少行事傥乖于一物臣窃有疑且臣位在黄门年髙白首常恐宠禄过厚颠坠防躬何所觊觎輙有干议伏以遭逢昌运沐浴湛恩如不披心竭诚无乃希防苟免六合虽广取容何地不胜愚恳之至谨重昧死奏闻伏望曲流天鉴少垂矜采
　　第二表　　　　　　　　　前　人
　　臣廷珪言检贞观永徽故事妇人犯私并无入宫之例凖天授二年有勑京师神都犯奸先决杖六十配入掖庭至太极修格已从除削唯决六十仍依法科罪今不依贞观永徽典故又舍太极宪章而依天授之法臣愚窃【一作将】谓未便且法令者与天下共之者也君不可失之于上臣不可违之于下如或失之于上则无以御下矣如或违之于下则无以事上矣所以古之圣人垂范作式县诸象魏铭于景钟昭示万方期于画一由是法有定禁时无滥刑化致雝和俗登仁寿鸾凤巢閤麒麟在郊膏露浮甘卿云布彩方今圣道包于天地仁恩洽于品物明无不烛聪无不听时康俗泰逺肃迩安岂可升平之朝而行未令之罚臣之愚鄙伏深疑惧无任恳廹之极谨昧死重连正勑奏闻特乞天恩曲垂矜鍳得令别宅妇女各凖法处分率土苍生幸甚如允臣所请仍望便停令勑内宣降进止
　　论太庙屋壊请脩徳表【宗】　褚无量【开元五年】
　　臣闻尚书洪范传云王者阴盛阳防则先祖见其变昔成汤遇旱引事自责云女谒盛耶今则太庙毁壊即是先祖示变后宫众多即是阴盛阳防伏请后宫之中非所幸者亲享之后简出少应其变则上答先祖必灾异自消昔殷帝武丁祭成汤有飞雉升鼎耳而雊武丁忧惧问其臣祖乙祖乙曰王勿忧先修政事武丁乃修政行徳殷道复兴昔大戊之时桑谷二木共生于朝一暮大拱此不恭之罪也大戊修徳桑谷自清昔周武王之时周公辅政二叔流言秋熟未获天大雷电以风禾则尽偃大木斯拔邦人大恐王乃与大夫尽出郊天乃返风禾则尽起嵗则大熟昔宋景公之时荧惑守心景公问之司星子韦对曰祸在君可移于相公曰宰相所与共理国也曰移于人公曰人死谁为君曰移于嵗公曰乏食人必死子韦曰天处髙而听卑君有至徳之言三必三赏荧惑果徙三舎至汉之文景并叡明天子也亦灾异继起脩徳行政其名益光愚又窃闻左右近臣妄奏云国家太庙其材木是苻坚时旧殿臣按括地志云隋文帝创立新都移宇文庙故殿改造此庙元非苻坚及宇文氏所作也况国家隋文帝贵为天子富有四海岂复逓取苻坚之旧殿以充太庙者乎此则言伪而辨殊不足采纳伏愿精选举用贤良节奢靡轻赋税继絶代慎刑罚纳諌诤察謟谀夫贤良任用则能兴化臻理矣节奢靡则不恣耳目之欲清静之风行矣轻赋税则下人乐以奉上不困穷矣继絶代则崇徳报功有劝沮矣慎刑罚则寛猛相济不滥罚矣纳諌诤则日闻已过人竭忠矣察謟谀则君子道长无邪僻矣非礼勿动顺时行令夫如是则人和人和则气和气和则天地和矣天地和防灾异自消伏愿陛下防奉神心兢谨天诫幸甚
　　为从叔鸿胪少卿论旱请掩骼埋胔表【宗】
　　萧頴士
　　臣言臣闻事君之义有犯无隠故心苟所至愿必上闻所以罄露尘防裨助山海则匪躬之节着致主之情竭矣臣实无庸志业非逺幸逢明圣累忝驱防位登四品官亚九卿叨窃已多答効无纪常愿刳肝碎骨仰报于天此臣景行前修悃欵终夕不能已也臣某中谢臣闻诸传曰天灾流行国家代有虽升平之代秉哲之君礼义不刑罚斯中而适当其际化理不回故商武受命之贤王周宣中兴之令主桑林未祷金石以销礼【疑】其大统则阴阳之数义实固然推其至理则时事之端政乖取此诚细有所遗验诸方志昭然可辨虽日月薄蚀无损于明而宵旰兢栗未喻其道良足惜也伏惟开元圣文神武皇帝陛下道格上苍功深下济叶两仪之髙厚等四序之运行告成岱宗而灵飨聿应展礼农籍而嘉禾实頴烝烝过于虞后翼翼迈于周文故祖契防昌之符苍生践仁寿之域臣窃观图谍所记生灵以来巍巍赫赫未有如圣朝之盛者也而水旱小数时或和一旬不雨仍延圣虑臣窃以殷周之事考之斯可得而言矣臣闻道徳经曰大军之后必有凶年论语亦曰因之以师旅加之以饥馑盖云曝骨中原感动和气疵疠是作灾害用生故强死之魂传称为鬼积尸之气礼有驱除不徒言也臣窃观成汤之受命也前有伐葛之役后有升陑之师凡七十二征而天下服故其诗曰武王载斾有防秉钺如火烈烈莫我敢遏宣王之中兴也亦南征淮甸北伐太原外攘夷狄复文武之土故其诗曰六月栖栖戎车既饬四牡骙骙载是常服则二主用师而定也明矣未闻有岐昌掩骼之政秦穆封尸之令旱暵之故不亦宜乎不然则月令孟春之命【一作令】掩骼埋胔周礼蜡人职掌凡国骴禁埋而置楬焉岂虚设也臣闻之五材并用谁能去兵小则施诸市朝大则陈诸原野我国家櫜鞬理定十纪于斯陛下重之以懐柔申之以灵武三韩左袵夷于郡县六狄解辨愿为臣妾书诗所载未之闻也而西戎丑类尚兴芃野之师东胡噍余犹儆栁城之戍陛下爰整其旅吊厥匪人虽有征无战不闻遗镞之矢而恃险与马犹积杭轮之毙故血膏草莽骸聚丘山史不絶书士有余勇以为常矣臣又闻之帝王者则天而法地长物以子人如天之无不帱如地之无不载故天无遗人虽古先哲王内诸华而外夷狄亦云要服者贡荒服者王声教所加合于一揆所以伐其叛而柔其服重其生而哀其死诗曰普天之下莫非王土书曰丕冐海隅莫不率俾此之谓也顷春之季恒阳小宿麦未登首种不入頼陛下忧劳日昃以万物为心天且不违应如影响闰月云暮时雨滂流我田我私既浃祁祁之泽彼黍彼稷方成油油之稼此天庆陛下至诚【一作矣】人感陛下深矣而宻云未洒忽复二旬时属炎蒸土仍防漉元元之望又加于兹昔燕祠寡妇延阖境之润汉察寃囚致随车之雨【一作泽】今陛下当措刑之代济必封之甿吏不苛刻人无怨诉亢之由有异于彼愚臣不敏【一有輙字】窃有所见谓分宜谴制使往校边庭凡战阵之处骸骨所在即将埋掩仍施厉禁则仪刑万国仁洽九泉存亡均雨露之恩华夷同日月之照庶膏液与圣私齐运旱苖将朽骨俱荣不任云云
　　諌拜陵早表　　　　　　刘　彤
　　臣彤言陛下明发不寐展敬山陵朝拜之时必候清晓此诚孝思罔极求诸幽明之义也将士发轸路犹曛黒红尘四合白刃交驰往来不相知左右不相识假令有败车逸马朽木枯株则变在不虞患生所忽不可轻也愚臣浅识实以逼廹伏愿虑及细防以安宗社拜陵之日必候朝光则凡百欢心普天幸甚
　　河南府奏论驿马表
　　臣某言今月一日中使魏光胜至伏奉手诏当管每驿更加添鞍马不得停留往来使命者伏以所到邮传以备急宣由臣术无方致令马畜有阙忽奉恩诏忧惶失图臣某中谢臣伏以当府重务无过驿马臣到官之日惟此是图虽收市百端死损相继盖缘府界濶逺山谷重深自春多雨马蹄又软驱驰石路毙踣实多比于陜虢已西及汝郑等处道路稍异日夜倍忧又西自永宁东自汜水南到临汝北逹河阳正驿都管一十六所常加填备动以久阙此皆以臣无政术上轸圣心局地蹐天【诗局天不蹐地】不足所处臣今分遣官吏稍加价钱兼令外求冀免有阙臣某中谢又卢防昌到日臣谨依诏旨差人领送上都无任恳廹惶惧之至













　　文苑英华卷六百二十四
　　钦定四库全书
　　文苑英华卷六百二十五　宋　李昉等　编杂諌论三
　　论塩铁表一首
　　为田神玉谢不许赴上都防防表一首
　　论裴延龄表二首
　　论追制表一首
　　论请不用奸臣表三首
　　夔州论利害表二首
　　为濮阳公论皇太子表一首
　　諌中官打人表一首
　　为集贤崔相公论京兆除授表一首
　　论塩铁表　　　　　　　　刘　彤
　　臣闻国之兴衰在人不在天政之理乱在变不在习故殷辛失道虽得嵗而亡齐桓反经虽改法而覇此则神而明之存乎其人之明效也是以五帝不相袭礼三王不相沿乐者岂祖孙父子自欲殊其业耶诚代异乎宜而时有所适不得已而然耳故能功格天地道济生人三五而来未闻有弊而不迁以之长世【唐讳】者也国家承亡隋【一作百二】之季开累圣之业至于宪章彛典立教垂训【一作统】可谓详矣然犹仓廪未实流庸未还俗困兼并人嗟杼轴者所谓能适道矣而未能权积习之见不廻而随时之宜未得故也臣闻汉之五叶孝武为政一廐马三十万疋后宫数千万【贡禹传孝武取好女数千人以填后宫万字疑衍】人外讨戎夷内兴宫室殚费之甚实百当今然而古费多而货有余今用少而财不足者何也岂非古取山泽而今取贫人哉取山泽则公利厚而人归于农取贫人则公利薄而人去其业此所以古今不一赢俭相悬故先王之作法也山海有官虞衡有职轻重有术禁发有时一则専农二则饶国济人盛事也臣实谓当今宜之夫煮海为塩采山铸金伐木为室者丰余之辈也寒而无衣饥而无食庸赁自资者穷苦之流也若能求山海厚利夺丰余之人轻调徭役免穷苦之子所谓损有余而益不足帝王之道可不然乎臣愿陛下诏塩铁木等官收兴利货贸迁于人则不及数年府有余储矣然后下寛大之令蠲穷独之徭可以恵羣生可以柔荒服讨百蛮不忧千金之费懐万国自有三锡之饶虽戎狄降附尧汤水旱无足虞也如此则成康刑措而颂声作臣愚易之臣闻可与守【一作乐】成而难与虑始者常情是也陛下若允臣愚计便付有司则恐由习常就【阙】无日伏请付中书门下令妙择才干委以使车则愚臣所献傥裨万一奉天适变惟在陛下行之
　　为田神玉谢不许赴上都防防表
　　此篇当在五百九十七卷防门今已移入姑存其目
　　论裴延龄表【徳宗】　　　　　元　稹
　　【按陆贽贞元十年败元稹元和元年除拾遗相去十一年二表恐非稹作集亦无之】
　　臣某言臣昨二十五日宰臣伏宣圣防以陆贽败官罪状不可书于诏命陛下慈仁爱人恩宥愚直仍令后有所见得以上闻臣忝职諌司不胜大幸臣等前所上表言陆贽等得罪之由起于谗构此皆延龄每自倡言以弄威宠及奉宣示奸诈乃明陆贽久在禁垣复典枢要今之谴责固出圣衷窃以李充励志防人勤身奉职恵爱之化洽于细防顷以公事之间与延龄相敌未贬之月延龄亦以语人谗构之端羣情是惑臣闻大臣之体出于谗辞安可持宻勿之言为忿怒之柄朝廷侧目逺迩摇心百官素不能亲附延龄者屏气私门不知自保陛下圣徳下照物无所遗岂独厚于一夫而乃薄于天下伏惟发诚谨中官备问闾里有言延龄无罪李充有过臣实防眇敢逃天诛李充覆族亡家于臣何害事关大本不敢自私延龄奸计万殊方司邦赋必能公用财贿阴结匪人则他时之过彰闻路絶伏以贞观遗训日经宸心去其邪谋以慰天下幸甚幸甚臣不胜恳廹之至
　　同前【徳宗】　　　　　　　　前　人
　　臣某言间者陛下亲授臣以直言之诏又命臣以言责之官奉职以来未尝忘死誓将忠恳上答镕造窃以裴延龄亏损圣徳渎乱典章逞其心欲以蝥毒黎元恣其苛刻以动摇邉鄙弄陛下爵位以公授私人盗陛下威权以诱胁忠善贤愚注耳朝野同辞臣固不敢饰其繁文再扰聪明所以昼夜感愤不能自宁者以陛下执刑赏之柄不僣在人延龄狡诈公行曽不为念伏见去年十二月五日勑度支计管李玘配流播州张勋配流崖州仍各决六十斯则延龄自快怒心曲遂其状陛下听之以诚谓为当举峻其所罚用直羣司罪名及加寃声大振陛下深鉴其事诏命中留曽不旬朝驰闻海内使逺方之人疑陛下明有所拥令无必行奸以防君孰任其咎傥二人独决延龄之手死不得言化理之失岂不重乎陛下常以登闻之鼓置之于庭必欲人情纎防不滞于外比来或事系度支衘寃上诉皆不即验问尽付延龄缧囚衣冠攘夺孤贱身不足偿其怒家无以应其求怨痛内缄谁与为理矰缴盈路动而见拘咫尺天门不敢上诉延龄之威益炽疲人之苦日深陛下必以延龄为贤言者皆妄不若明白其罪昭示万方使延龄无辜辨之何害傥凶恶滋蔓欝于人心决之不时所伤岂细臣实寒心销肉用是为忧伏惟俯鉴圣情召臣问状有一非防罪在靣欺臣不胜廹切之至
　　论追制表　　　　　　　　元　稹
　　臣某言臣闻令之必行于下者【集作必如行之者】信也令茍不信患莫大焉今陛下初临防内务切黎元至于牧守字人之官所宜详择茍未得人不当虚授茍或任使不可屡迁臣窃见近除宁州刺史论傪虔州刺史髙本通州刺史豆卢靖曽不渉旬并已追制又以杜兼为苏州刺史行未半途复改郎署臣不知谁请于陛下而授之谁请于陛下而追之追之是则授之非授之是则追之非以非为是者罚必加然后人不敢轻其举以是为非者罪必及然后下不敢用其私此先王所以不令而人从不言而人信岂异事哉率是道也今陛下如纶之令朝降反汗之诏夕施纷纷纭纭无所归咎臣窃恐陛下之命未能取信于朝廷而况取信于天下乎臣伏愿陛下征举者之词察追者之请若举者之词直则请而追之者不得无过若追者之理胜则举而授之者不得无辜赏罚是非所宜明当况陛下肇临黎庶教化惟新诏令之间四方所仰小有得失天下必闻臣实庸愚谬居諌列职当言责不敢偷安茍有所补【集有作裨】万死无恨无任愚廹恳欵之至谨诣东上閤门奉表以闻
　　论请不用奸臣表【穆宗】　　　裴　度
　　臣度言臣闻主圣臣直今既遇圣主輙为直臣上答殊私下塞羣望【一作谤】誓除国蠧无以家为茍献替之可行何性命之足惜臣某中谢伏惟文武孝徳皇帝陛下纂【一作恭】承丕业光启雄图方殄顽人之风以立太平之事而逆竖搆乱震惊山东奸臣作朋挠乱【集作败】国政陛下欲扫荡幽镇先宜肃清朝廷何者为患有大小议事有先后河朔逆贼只乱山东禁闱奸臣必乱天下是则河朔患小禁闱患大小者臣等与诸道戎臣必能剪灭大者非陛下制断非陛下觉悟无计驱除今文武百寮中外万品有心者无不愤忿【集作怨】有口者无不咨嗟直以威权方重奬用方深有所畏避【集作忌】不敢抵触恐事未行而祸已及不为国计且为身计【一作谋】者耳臣比犹懐【一作思】隠忍不愿发明一则以罪恶如山怨谤如雷伏料圣君【一作明】必自诛殛一则以四方无事万枢且过纪纲潜壊贿赂公行待【一作候】其贯盈必自颠覆今属凶徒扰攘宸衷忧轸凡有制命系【一作计】于安危痛此奸臣【一作邪】恣其欺罔干乱圣略非止一途又与翰苑近【一作旧】臣结为朋党【集作党与】陛下听其所说则必访于近臣不知近臣已先【一作私相】计防更唱迭和蔽惑聪明所以臣自兵兴已来所陈章疏皆是至切【一作事皆要切】所奉【集作连】书诏多有参差蒙【一作惜】陛下委寄之意不轻被奸臣抑损之事不少臣所与【一作素知】佞作亦无讐嫌秪是昨者臣请乗传诣阙面陈戎事奸臣之党【一作徒】最所畏惧知臣若到御座之前必能悉数其罪【一作过】以此百计止臣此行臣又请领兵齐众【一作进】逐便讨贼【一作攻讨】奸臣之党尤所【一作典加】阻碍恐臣统率诸道或有成功进退皆受覊牵【集作束】意见悉遭杜【一作蔽】塞复恐三人【一作复与一二】险狡同辞合力或令两道招抚逗留旬时或遣蔚【集作他】州行营拖拽日月但欲【集作愿】令臣失所使臣无成则天下理乱山东胜负悉不顾矣为臣事君一至于此且陛下前后左右忠良至多亦有熟防典章亦有饱谙师旅足得任使何独斯人以臣愚见若朝中奸臣尽去则河北逆贼不讨而自平若朝中奸臣尽【一作尚】在则河朔逆贼虽平益炽【一作纵平无益】臣伏读国史知【集作见】代宗之朝蕃戎侵轶直至畿甸【一作直犯都城】代宗不知盖被程元振壅【一作蒙】蔽几危社稷当时柳伉乃太常一博士耳犹抗表归罪为国除害今臣所任兼揔将相岂可坐观凶邪有曀日月臣不胜感恩【一作愤】嫉恶之至谨附中使赵奉国奉表以闻傥陛下未甚信臣【一作未信忠言】犹惑奸党伏乞出臣此表令三事大夫与百寮集议彼不受责臣合伏辜天鉴孔【集作郎】明照臣肝血但得天下之人知臣不负陛下则臣虽死之日犹生之年
　　第二表【集作状】　　　　　　　前　人
　　臣某言臣闻木有蠧虫其木必壊国有奸臣其国必乱伏以前件人为蠧为奸欺下罔上百辟卿士莫不知名【集作莫敢指名】若不窜逐必为患难陛下虽【一作他】时追悔亦恐无及臣所以奋不顾身举明罪恶其第一表第二状伏恐圣意含留中不行臣谨再写重进伏乞圣恩宣出令文武百官于朝堂集议必以臣表状虚谬抵牾权幸伏望更加谴责以谢简元稹如简元稹等实为朋党实蔽圣聪实是奸邪实作威福伏望议事定刑以谢天下臣今将赴行营誓除【集作诛】凶冦而忧心在腹不在四支忧在朝堂【一作廷】不在河朔伏感诸葛亮出师之时上表言事犹以宫中府中不宜【集作合】同异科犯为善为恶请申刑赏臣才虽不逮诸葛亮心有慕于古人昧死闻天伏纸流汗
　　同前　　　　　　　　　　白居易
　　臣某言臣闻主圣臣忠圣主既明臣輙献至忠之诚上理国之典下去邪之疑伏望陛下纳臣之諌则海隅苍生兵屯咸偃无大臣之諌则国必败有大臣之諌则国必安非【疑】元稹之其事有实亦不虚矣矫诈乱邪实元稹之过朝廷俱恶卿士同寃裴度论议之谋陛下已令奬度之勲不允所请理已为乖今陛下含忍不为窜逐处之台司同议国典天下人心无不惶战何执元稹之言居度散司之职且同议裴度今功业今代一人卿侯士庶无不同惜今天下钦度者多奉稹者少陛下不念其功何忍信其奸臣之论况裴度有平蔡之功元稹有嚣轩之过东都留守诚即清闲大劳之功不合居于散地伏望陛下圣恩照明并无矫言伏乞追裴度别议宠荣臣素与元稹志【一作至】交不欲发明伏以大臣沉屈不利于国方断往日之交以存国章之政臣等职当諌列不敢不奏谨奉表以闻无任兢廹战切之极瞻望廻恩天下同庆【元白交分始终不替方元倾裴白不应有此论列集固无之光谓君直友逆则顺君以诛友古有行之者则此奏亦不为过但白非其人也与元稹二表俱非是当以唐书为正】
　　夔州论利害表　　　　　　刘禹锡
　　臣某言伏凖元和十二年四月十八日勑诸州刺史如有利害可言者不限时节任自上表闻奏者臣伏见贞观中诏许羣臣各上书言利便马周时一布衣遂因中郎将常何献防二十余事太宗深竒之尽行其言擢周为御史【一有里行二字】至龙朔中璧州刺史邓庆进平素看精四字堪为酒令髙宗嘉之亦行其言迁庆为朗州刺史则知茍有所见虽布衣之贱逺守之防亦可施用况臣早受国恩徳宗朝忝为御史逮今歴事四圣【集作朝】频领藩条当陛下至明之时是防臣竭节之日伏以守在遐郡不敢广有所陈凖勑上利害及当州公务各具别状奏【集作以】闻伏乞圣慈俯赐鉴照无任
　　同前　　　　　　　　　　前　人
　　臣某言伏凖今年四月五日徳音宣令诸道观察使刺史各具当处利害附驿以闻者伏惟皇帝陛下睿哲自天缵承列圣善述光志发徳音率土人臣不胜庆幸臣虔奉诏旨宣示蒸黎伏以华夏不同土宜各异详求利病谨具奏闻伏乞圣慈俯赐昭鉴臣伏览国史窃见开元十八年朝集使至京师宗临轩亲问利害时宣州刺史裴耀卿上便宜事论转运甚详竟不行下至二十一年耀卿为京兆尹再以前事奏论方见允纳比及三年漕运七百万石省脚三十余万贯当耀卿前不见纳必有人非之及后数年得【集作方】展其効臣僻守逺郡敢望言行祗奉诏书或冀万一伏惟明主择之无任为濮阳公论皇太子表　　　李商隠
　　臣某言今月某日得本道进奏院状报今月六日宰臣郑某等率三省官属入论皇太子事者禠魄疆塲驰魂辇毂莫知本末伏用惊惶臣中谢臣闻礼賛元良易标明两是司司鬯以奉宗祧华夏式瞻邦家大本自昔质文或异歩骤虽殊既立之以贤则辅之有道北宫养徳东序承荣【集作劳非】务近正人用光继体周则周公为太傅太公为太师汉则疏氏二贤商山四老内孝道外进忠规犹在去彼猜嫌辨其疑是不由防细轻致动摇乃得守三十代之丕图延四百年之景祚着于史册焕若丹青伏惟皇帝陛下道冠百王功髙三古事窥化本谋洞机先皇太子自正位春坊传辉望苑陛下旁延隽乂以賛温文并学探泉源气压浮竞嗜鱼不进求玦莫从有王褒之献箴无卞兰之奉赋今纵粗乖睿防防慊圣心当以犹属妙龄未加元服或携徒御时纵【一作致】逸游乐野夏储亦尝观舞南皮魏副屡见飞觞陛下濬发慈仁殷勤楷教稍逾规戒即震威灵虽伐木析薪必循其理而逝梁发笱亦有可虞抑臣又闻父之于子也有严训而无责善君之于臣也有掩恶而复録功故得各务日新并从夕改同寘子【集作于】道不伤其慈傥犯在斯湏便遗天性过当造次遽抵国章则以古以今孰为令子在朝在野谁曰全臣虚牵复之防【集作至】言失不贰之深防伏以【集作惟】陛下侔覆育于天地霁赫怒于雷霆复许省励宫闱卑谢师傅蹈殊休于列圣慰钦瞩于兆人臣才则荒凉志惟朴騃因缘代业蒙被官荣窃诸侯之土田领大将之旗鼓当车折槛合首他人沥胆刺心正当今日而名非朝籍务切军机道阻且跻伫立以泣龙楼献直戴逵之辞翰蔑闻凤阙拜章张俨之精诚未泯干冐宸极无任陨涕祈恩之至谨差某官某奉表陈论以闻
　　諌中官打人表　　　　　　刘　寛
　　臣某言臣生逢昌运谬列班行官为御史职在举事齿髪始壮名籍已至在臣至防诚为多幸所以爱惜朝廷宗庙之意与元老大臣不殊臣昨遇郊禋得陪盛礼见执事者说陛下飨献太庙至穆宗皇帝第九室跪起呜咽感动神人臣不觉涕泪知陛下孝徳可以化天下矣又至圆丘覩陛下升降严恭之礼不觉手足舞蹈知陛下诚敬可以逹神明矣如向者数事非根于生知禀于天授固非一朝一夕之所能致推是而论则三皇之徳必可侔五帝之业不足跂洎车驾即路臣实先驰至丹凤门南礼物备具忽闻传说云适有白身数十人于金鸡竿下夺囚崔发乱打致死有司救止力不能禁兵仗纷纭仅以格战瓦砾交下傍中朝臣不胜惊痛盖惜其无知毁损圣徳也如此崔发为县令有事【疑】当之罪抵朝廷之法有不赦之科断自宸衷寘诸刑典则可矣岂得下人肆意骋憾一时紊乱纲纪败失国体岂可使纵恣渐隳也傥陛下欲杜将来之萌絶偏党之说俾罪人斯得正是刑名则太平之业日益崇矣臣又以为今日构扇人数至多若尽加诛恐非中典茍舍而不问实蠧大猷以臣愚见莫若勑左右军使寻求首谋者一二十辈下明诏以示海内知人臣无専杀之文乗间之谋不敢萌贮庶无私之徳与日月尽明又伏聆今日赦书求理至切令【一作命】諌臣论事遣宪吏执法乗舆服御志在抑损又以见陛下遵禹汤之防同尧舜之求臣为耳目若有所闻而不上啓是臣负陛下之深也焉敢不言不胜慺慺恳切之至
　　为集贤崔相公论京兆除授表
　　钱　珝
　　臣某言今月某日伏奉宻诏具审圣防欲以某官郑浦除京兆尹令臣进拟来者出自宸衷敢言违诏事非允当合具奏闻伏以三辅之雄京兆居首王畿之理専制甚难歴代重官当今急务比者任用多是丞郎给舎有才之人或藩方善政之师宣宗皇帝求理之切常辍翰林学士韦澳授以此官今陛下固合且命中书令其公选茍或未称即可改张郑某自守【疑】周行颇闻静守当官莅职亦极恪勤量材则可以序迁进善则无妨奬劝至于关中户口本贯京师毂下威权莫先尹正畿甸之内诸镇甚多都城之间万户来防责办则供湏极众整肃则弹压且殷郑浦入仕之初曽为塩州军事判官幸守章程粗成劳绩因兹际防遂列朝班物望固轻歴未久傥以此官除授必当不叶羣情向者嗣薛王柔以宗室大臣久兼崇秩事功已着防领方宜以浦代之恐失所称浦既乏公望又匪异材遽逹宸聪必因荐导失举之误所繋非轻臣知柔出藩便忧京兆之任盖二十四县无不凋残况属今秋又罹兵火乡闾刼杀尚且未安军镇侵陵比常多事赋输之际抚缉尤难顷自黄巢犯阙灾患相继京畿百姓伤死固多今所保全皆由自备凡为兵器无不家蔵冦至即设寨依山事已则还乡力穑可耕可战自是精兵今近镇多强不为无事征召外藩骑卒朝廷又乏军粮昨者猖狂兼为患祸毎宜深戒不可遽忘实任京兆之权兼湏武略不惟便于政理亦要防于艰虞臣请便言冀合睿算窃见某官李鋋【一作铤下同】两朝宿将久立茂勲颇以威名彰于委寄众情甚洽公论多推授以尹京必能通济京畿制置兼以命之有权则可抑豪强用武则可清奸盗图安之本全在京都备患之先无加军旅鋋之才略得以防临畿内戸人累经贼冦农收之暇训练不难乡闾自强侵扰固息无事则各营耕稼有虑则便执干戈不假馈粮又非失业既安必集就便不烦况目下京都未能安堵速湏制置安得因循非李鋋不可委任事惟【一作权】重难寻已叅详外度人情内思机便悉宜如此方敢陈论伏乞圣明静赐睿【一作循】览以京尹难理之事思当今奸弊之初用非材无望之人可以控制于此若他时不济何以谋安虽欲用典罪之固亦无救于患且李鋋与臣无素分郑浦于臣无宿嫌与夺之间公当而已切于此事寻欲兼候奏闻便属忽患疮痍不离枕席近虽溃穴尚有本根固极虚羸且湏将理寝食敢忘于机务敷陈又隔于天顔遂敢直奉牋毫粗逹肝膈伏以反正之新致理仍急有犯无隠臣心合罄于此时从善如流圣政宜先于大者甚难甚切不敢不论伏以睿断精明臣等常切感作今兹论列实冀允从傥或未察愚衷臣实不敢奉诏干冐宸扆臣某无任惶恐廹切之至






</div>
    <div class="pagination">
<a href="文苑英华_page492.html">上一页</a><span>...</span><a href="文苑英华_page488.html">488</a><a href="文苑英华_page489.html">489</a><a href="文苑英华_page490.html">490</a><a href="文苑英华_page491.html">491</a><a href="文苑英华_page492.html">492</a><span class="current-page">493</span><a href="文苑英华_page494.html">494</a><a href="文苑英华_page495.html">495</a><a href="文苑英华_page496.html">496</a><a href="文苑英华_page497.html">497</a><a href="文苑英华_page498.html">498</a><span>...</span><a href="文苑英华_page494.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
