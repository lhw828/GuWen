<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 344 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 344 页/共 658 页</h1>
    <div class="content">　　○为愍怀太子服议

　　愍怀太子虽已建立，所谓传重而非正体者也。依丧礼及郑氏说，制服不得与嫡同，应从庶例。天子诸侯不为庶子服，圣上于愍怀，无服之丧。难者曰：“君父立之，与后所生同矣。焉有既为太子而复非嫡乎？”答曰：“嫡庶定名，非建立所易。丧服，庶子为其母缌，不言嫡子为其妾母，而曰：庶子为其母，许其为後，庶名犹存矣。”（《通典》八十一，司隶从事王接议。）

　　○赠恤嵇绍议

　　夫谋人之军，军败则死之；谋人之国，国危则亡之，古之道也。荡阴之役，百官奔北，惟嵇绍守职，以遇不道，可谓臣矣，又可称痛矣。今山东方欲大举，宜明高节，以号令天下，依《春秋》褒三累之义，加绍致命之赏，则遐迩向风，莫敢不肃矣。（《晋书·王接传》）

　　○报潘滔书

　　今世道交丧，将遂剥乱。而识智之士，钳口韬笔，祸败日深，如火之燎原，其可救乎？非荣斯行，欲极陈所见，冀有觉悟耳。（《晋书·王接传》）
王{侃言}期
{侃言}期字门于，接子。咸和初为温峤江州督护，咸康初为庾亮征西司马，补南郡太守，封辰阳伯，入为散骑常侍。有集十卷。

　　○怀秋赋

　　去时来时惨凄，悼秋气之可悲。（《御览》二十五）

　　○父母乖离议

　　今虽父子分乖，存亡不定，昔宋岱与母离隔，吴平，其母尚存，推此安可必其无异乎？故先明授受不废，谓宜使婚宦及时也。（《通典》九十八）

　　○陈诜後妻之子为前妻服议

　　案礼不二嫡，故惠公元妃孟子，孟子卒，继室以声子。诸侯犹尔，况庶人乎？《士丧礼》曰：继母本实继室，故称继母，事之如嫡，故曰如母也。诜不能远虑避难，以亡其妻，非犯七出见绝于诜。始不见绝，终又见迎，养姑于堂，子为首嫡，列名黄籍，则诜之妻。为诜也妻，则为晖也母，晖之制服无所疑矣。礼为继母服而不为前母服者，如李比类，旷世所希。前母既终，乃有继母，後子不及前母，故无制服之文。然礻勺祠蒸尝，未有不以前母为母者，亡犹母之，况其存乎！诜有老母，不可以莫之养，妻无归期，纳妾可也。李虽没贼，尚有生冀，诜寻求之理不尽，而便娶妻，诚诜之短也。然陇亩之夫，不达礼义，考之传记不胜。施孝叔之妻失身于而不弃者，以非其罪也。诜有两妻，非故犯法。李鄙野人，而能临危请活姑命，险不忘顺，可谓孝妇矣。议者欲令在没略之中，必全苦操，有陨无二，是望凡人皆为宋伯姬也。诜虽不应娶妻，要以严为妻，妻则继室，本非嫡也。虽云非嫡，义在始终，宁可以诜不应二妻而己涉二庭乎！若能下之，则赵姬之义。若云不能，官当有制。先嫡後继，有自来矣。众议贬讥太峻，故略序异怀。（《晋书·礼志》中，《通典》八十九。）

　　○降幕祠议

　　琵琶出于弦光，笙簧基于丝竹。（《御览》五百八十三）
刘隗
隗字大连，彭城人。起家秘书郎，迁冠军将军、彭城内史。元帝镇江左，以为从事中郎，随府迁丞相司直。晋国建，拜御史中丞。大兴初兼侍中，赐爵都乡侯，出为丹阳尹，寻迁镇北将军，都督青、徐、幽、平四州军事，假节，加散骑常侍，镇泗口。王敦内逼，奔石勒，为从事中郎、太子太傅。有集二卷。

　　○上言王籍周丧娶妻事

　　文学王籍有叔母服，未一月，纳吉娶妻，亏俗伤化，宜加贬黜，辄下禁止。妻父周嵩，知籍有丧而成婚，无王孙耻奔之义，失为父之道。王е王彬，于籍亲则叔父，皆无君子干父之风，应清议者，任之乡论。（《通典》六十，司直刘隗上言。）

　　○奏劾祖约

　　约幸荷殊宠，显位选曹，铨衡人物，众所具瞻，当敬以直内，义以方外，杜渐防萌，式遏寇害。而乃变起萧墙，患生婢妾，身被刑伤，亏其肤发。群小尊沓，嚣声远被；尘秽清化，垢累明时。天恩含垢，犹复慰喻，而约违命轻出，既无明智以保其身，又孤恩废命，宜加贬黜，以塞众谤。（《晋书·祖约传》。约妻无男而性妒，约亦不敢违忤。尝夜寝于外，忽为人所伤，疑其妻所为。约求去职，帝不听，约便从右司马营东门私出。司直刘隗劾。）

　　○奏劾梁龛

　　夫嫡妻长子皆杖居庐，故周景王有三年之丧，既除而宴，《春秋》犹讥。况龛匹夫，暮宴朝祥，慢服之愆，宜肃丧纪之礼。请免翕官，削侯爵。ダ等知龛有丧，吉会非礼，宜各夺俸一月，以肃其违。（《晋书·刘隗传》。庐江太守梁龛明日当除妇服，今日请客奉伎，丞相长史周ダ等三十馀人同会隗奏。）

　　○奏劾阮抗宋挺

　　挺蔑其死主而专其室，悖在三之义，伤人伦之序，当投之四裔以御魑魅。请除挺名，禁锢终身。而奋武将军、太山太守阮抗请为长史。抗纬文经武，剖符东藩，当庸勋忠良，昵近仁贤，而褒求赃污，举顽用嚣。请免抗官，下狱理罪。（《晋书·刘隗传》。丞相行参军宋挺，本扬州刺史刘陶门人，陶亡後，挺娶陶爱妾以为小妻。建兴中，挺又盗割官布六百馀匹，正刑弃市，遇赦免。既而奋武将军阮抗请为长史。隗劾奏，奏可。）

　　○奏请追除宋挺名

　　符旨：挺已丧亡，不复追贬。愚蠢意暗，未达斯义。昔郑人斫子家之棺，汉明追讨史迁，经传褒贬，皆追书先世数百年间，非徒区区欲厘当时，亦将作法垂于来世，当朝亡夕没便无善恶也。请曹如前追除挺名为民，录妾还本，显证恶人，班下远近。（《晋书·刘隗传》。挺病死，隗又奏，从之。）

　　○奏劾周刘胤李匡

　　古之为狱必察五听，三槐九棘以求民情。虽明庶政，不敢折狱。死者不得复生，刑者不可复绩，是以明王哀矜用刑。曹参去齐，以市狱为寄。自顷蒸荒，杀戮无度，罪同断异，刑罚失宜。谨案行督运令史淳于伯刑血著柱，遂逆上终极柱末二丈三尺，旋复下流四尺五寸。百姓喧哗，士女纵观，咸曰其冤。伯息忠诉辞称枉，云伯督运讫去二月，事毕代还，无有稽乏。受赇使役，罪不及死。军是戍军，非为征军，以乏军兴论，于理为枉。四年之中，供给运漕，凡诸徵发租调百役，皆有稽停，而不以军兴论，至于伯也，何独明之？棰楚之下，无求不得，囚人畏痛，饰辞应之。理曹，国之典刑，而使忠等称冤明时。谨案从事中郎周、法曹参军刘胤属李匡幸荷殊宠，并登列曹，当思敦奉政道，详法慎杀，使兆庶无枉，人不称诉。而今伯枉同周青，冤魂哭于幽都，诉灵恨于黄泉，嗟叹甚于杞梁，血妖过于崩城，怀情抱恨，虽没不忘，故有殒霜之应，（已上三句从《文选·王融〈永明九年策秀才文〉》注引王隐《晋书》补改。）夜哭之鬼。伯有昼见，彭生为豕，刑杀失中，妖眚并见，以古况今，其揆一也。皆由等不胜其任，请皆免官。（《晋书·刘隗传》。建兴中，丞相府斩督运，令史淳于伯而血逆流，隗又奏。）

　　○奏劾周ダ

　　ダ幸荷殊宠，列位上僚，当崇明宪典，协和上下，刑于左右、以御于家邦。而乃纵肆小人，群为凶害，公于广都之中白日刃尉，远近讠凶吓，百姓喧哗，亏损风望，渐不可长。既无大臣检御之节，不可对扬休命。宜加贬黜，以肃其违。（《晋书·刘隗传》。周嵩嫁女，门生断道解庐，斫伤二人，建康左尉赴变，又被斫。隗劾嵩兄ダ云云。）

　　○奏定父母乖离制

　　诸军败亡失父母，未知吉凶者，不得营宫欢乐，皆使心丧，有犯，君子废，小人戮。（《通典》九十八。御史中丞刘隗奏上。）

　　○答王敦书

　　鱼相忘于江湖，人相忘于道术。竭股肱之力，效之以忠贞，吾之志也。（《晋书·刘隗传》）
刘波
波字道则，隗孙。初仕石虎，参冠军将军王洽军事。虎死，与洽南归。穆帝以为襄城太守，累迁桓冲中军、谘议参军，寻为建威将军、淮南内史，镇石头，除尚书左丞，不拜，转冠军将军、南郡相，免。後复为冠军将军，累迁散骑常侍。苻坚败，出督淮北诸军、冀州刺史，以疾未行。追赠前将军。

　　○上孝武帝疏

　　臣闻天地以弘济为仁，君道以惠下为德，是以禹汤有身勤之绩，唐虞有在予之诰，用能惠被苍生，勋流後叶。宣帝开拓洪图，始基成命；爰及文武，历数在躬，而犹虚心侧席，卑己崇物。然後知积累之功重，勤王之业艰，先君之德弘，贻厥之赐厚。惠皇不怀，委政内任，遂使神器幽沦，三光翳曜；园陵怀九泉之感，宫庙集胡马之迹；所谓肉食失之于朝，黎庶暴骸于外也。赖元皇帝神武应期，祚隆淮海，振乾纲于已坠，纽绝维而更张。陛下承宣帝开始之宏基，受元帝克终之成烈，保大定功，戢兵静乱，故使负鳞横海之鲸，僭位滔天之寇，望云旗而宵溃，睹太阳而雾散，巍巍荡荡，人无名焉。而顷年已来，天文违错，妖怪屡生。会稽先帝本封，而地动经年。昔周之文武有鱼乌之瑞，君臣犹怀震悚，况今灾变众集，曾莫之疑。公旦有勿休之诫，贾谊有积薪之喻。臣鉴先徵，窃惟今事，是以敢肆狂瞽，直言无讳。

　　往者先帝以玄风御世，责成群后，坐运天纲，随化委顺，故忘日计之功，收岁成之用。今礼乐征伐自天子出，相王贤隽，协和百揆，六合承风，天下响振，而钧台之咏弗闻，景亳之命未布。将群臣之不称，陛下用之不尽乎？

　　凡圣王之化，莫不敦崇忠信，存正弃邪。伤化毁俗者，虽亲虽贵，必疏而远之；清公贞修者，虽微虽贱，必亲而近之。今则不然，此风既替，利竞滋甚，朋党比周，毁誉交兴，钻求苟进，人希分外。见贤而居其上，受禄每过其量，希旨承意者以为奉公，共相赞白者以为忠节。举世见之，谁敢正言。陛下不明必行之法以绝穿凿之源者，恐脱因疲倦以误视听。且苻坚灭亡，于今五年，旧京残毁，山陵无卫，百姓涂炭，未蒙拯接。伏愿远观汉魏衰灭之由，近览西朝倾覆之际，超然易虑，为于未有，则灵根永固，社稷无虞。臣岂诬一朝之人皆无忠节，但任非其才，求之不至耳。

　　今政烦役殷，所在凋弊，仓廪空虚，国用倾竭，下民侵削，流亡相属。略计户口，但咸安已来，十分去三。百姓怀浮游之叹，《下泉》兴周京之思。昔汉宣有云：“与我共治天下者，其惟良二千石乎！”是以临下有方者就加玺赠，法苛政乱者恤刑不赦，事简于上，人悦于下。今则不然，告时乞职者以家弊为辞，振穷恤滞者以公爵为施。古者为百姓立君，使之司牧；今者以百姓恤君，使之蚕食，至乃贪污者谓之清勤，慎法者谓之怯劣。何反古道一至于此！

　　陛下虽躬自节俭，哀矜于上，而群寮肆欲，纵心于下，六司垂翼，三事拱默，故有识者睹人事以叹息，观妖眚而大惧。昔宋景退荧惑之灾，殷宗消鼎雉之异。伏愿陛下仰观大禹过门之志，俯察商辛沈湎之失，远思《国风》恭公之刺，深惟定姜小臣之喻。暂回圣恩，大询群后，延纳众贤，访以得失，令百寮率职，人言损益。察其所由，观其所以，审识群才，助鼎和味。克念作圣，以答天休。则四海宅心，天下幸甚。

　　臣亡祖先臣隗，昔荷殊宠，匪躬之操，犹存旧史，有志无时，怀恨黄泉。及臣凡劣，复蒙罔极之眷，恩隆累世，实作非糜身倾宗所能上报。前作此表，未及得通。暴婴笃疾，恐命在奄忽，贪及视息，望达愚情。气力忄然，不能自宣。（《晋书·刘波传》）
张
字敬绪，丹阳人，吴辅吴将军昭之曾孙。元帝镇江左，引为安东将军、丞相、从事中郎。帝为晋王，拜给事黄门侍郎，赐爵丹阳县侯，迁侍中。太兴初出为晋陵内史，免，起为大司农。咸和初迁尚书，以讨苏峻功加散骑常侍，赐爵宜阳伯，迁廷尉，拜金紫光禄大夫。有集二卷。

　　○列侯不臣蕃国表

　　昔为晋陵内史，在东海国封内，时世孙幼小，太妃秉政，前史内迁授除拜日，及当时之官，皆上疏拜ト，纯执臣之礼。自以虽爵有五等，然执圭受瑞，俱为列国，无相臣之体。又晋制拜列侯为相内史，于天朝不曰陪，于蕃国不称臣。臣以从古则惧有行简之讥，随俗有恐失君臣之训。经国垂范，宜有定准，乞出臣表，下八座参详答报。

　　○于氏养兄子率为後议

　　贺乔妻于氏表，与群妻陶辞所称不同。陶辞乔妻于无子，夫群命小息率为乔嗣。一年，乔妾张生纂。故骠骑将军顾荣谓群，乔已有男，宜使率还，问与为人後者不。故司空贺循取从子为子，鞠养之恩，皆如率，循後有晚生子，遣归本。率今欲乔，即便见遣。于表养率以为己子，非谓为人後，立六义十疑，以明为後不并存之称。生言长嫡，死乃言後，存亡异名。又云“乞养人子而不以为後”，见于何经？名不虚立，当有所附，于古者无此事也。今人养子，皆以为後。于又云‘为人後者，族人选支子为之嗣，非谓如率为嫡先定，庶幼後生，而以为讥’。此乃正率宜去，非所以明其应留也。且率以若子之轻义，夺至亲之重恩，是不可之甚也。于知礼元养子之文，故欲因今世乞子之名，而博引非类之物为喻，谓养率可得自然成子，避其与後之讥乎！（《通典》六十九）

　　○难荀奕驳陈留出城夫

　　昔宋不城周，《春秋》所讥。特蠲非体，宜应减夫。（《晋书·荀奕传》。时将缮宫城，尚书符下陈留王使出城夫，荀奕驳云云。尚书张仆射孔愉难奕云云，奕重驳云云。）
孙惠
惠字德施，吴国富阳人，吴大帝之族曾孙。永宁初，从齐王ぁ起义讨赵王伦，以功封晋兴县侯，辟大司马户曹掾，转东曹掾，辞疾去。成都王颖荐为大将军参军，领奋威将军、白沙督。东海王越以为记室参军，除散骑郎、太子中庶子，补司空从事中郎，迁太傅军谘祭酒，除秘书监，不拜，转彭城内史广陵相，迁广武将军、安丰内史，以迎大驾，功封临湘县公。元帝初，以擅杀何锐奔入蛮中。有集十一卷。

</div>
    <div class="pagination">
<a href="全上古三代秦汉三国六朝文_page343.html">上一页</a><span>...</span><a href="全上古三代秦汉三国六朝文_page339.html">339</a><a href="全上古三代秦汉三国六朝文_page340.html">340</a><a href="全上古三代秦汉三国六朝文_page341.html">341</a><a href="全上古三代秦汉三国六朝文_page342.html">342</a><a href="全上古三代秦汉三国六朝文_page343.html">343</a><span class="current-page">344</span><a href="全上古三代秦汉三国六朝文_page345.html">345</a><a href="全上古三代秦汉三国六朝文_page346.html">346</a><a href="全上古三代秦汉三国六朝文_page347.html">347</a><a href="全上古三代秦汉三国六朝文_page348.html">348</a><a href="全上古三代秦汉三国六朝文_page349.html">349</a><span>...</span><a href="全上古三代秦汉三国六朝文_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
