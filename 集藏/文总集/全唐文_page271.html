<!DOCTYPE html>
<html>
<head>
    <meta charset="UTF-8">
    <title>全唐文 - 第 271 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 271 页/共 603 页</h1>
    <div class="content">    沼为凤翔陇右节度使张镒属官，营将李楚琳作乱，死其难。
    ○对被替请选判
    〈丁授官累日，被奏替请非时选，废置不许，云准敕旨冬已过旬限。丁诉云：今正在冬，当替只在下牒之日，且辨论官材，不合拘以限约，废置又执贤能，以岁时入其书，岂可无限。〉
    任良物官，著国典而为重；守法立度，在所司而靡逾。丁筮仕策名，抡才授署。既而天书荐委，宁俟及瓜之期；会府陈辞，重希刈楚之选。官才登於累日，时已後於三冬。允哉废置，明乎用舍。虽进贤是急，冀开取士之门；而严敕不移，诚曰在公之义。诉而不纳，信谓得宜。况岁进其书，事有徵於前志；不拘以限，亦何听於薄言。请俟他年，无隳旧典。
    ☆郑锡
    锡，宝应中进士，官礼部员外郎。
    ○正月一日含元殿观百兽率舞赋
    皇上端拱穆清，法《春秋》五始之要，酌礼乐三代之英。赫帝典，含元正，衡纪允叶，摄提为贞。疏龙首以抗殿，靡鱼须而建旌。开彤庭执玉帛者万国，发金奏韵箫韶而九成。祥风应律，庆云夹日，华夷会同，车书混一。羽衡宿设，乘舆晓出。陈八佾象钧天之仪，舞百兽备充庭之实。彼毛群与羽族，感盛德而呈质。度曲既三，薰风自南。进旅退旅兮猛志外戢，击石拊石兮和气内含。忽齐首以瞪目，乍脉脉而耽耽。威而不猛，乐而不谖。搏鸷者摇尾而就养，刚狠者戢角於触藩。牝马驯致於坤德，群龙利见於乾元。若乃大礼成，寿觞荐，天声起，皇威遍。金石铿锵以攒杂，文物葳蕤以葱。兽臣献伎於广廷，乐正举麾於层殿。怛荒戎於鬼虏，咸稽首而革面。其初进也，波委星攒，如冈如峦，发扬蹈厉兮鼓舞争集，无大无小兮容止可观。其少退也，军旋阵折，匪蛮匪貊，蹄角且千兮羽仪累百，诡色殊奇兮相辉赫赫。岂独九尾灵狐，一角神兽？顾免宵落，麒麟夜斗，非熊非罴，为猿为，威凤巢阁，驺虞在囿，条支之犀，黄支之っ而已。其徒实繁，厥状非一。五灵嘉瑞，百宝异质。数不可尽之於词，名不可殚之於笔，莫不闻至乐而知感，乐皇风以相率。忽指顾於应规，亦回旋而中律，穆穆焉羌难得而备述。则知乐之感也深，德之被也普。彼禽兽之遇圣，随万里而咸睹。至若吴俞越吟，荆艳楚舞。徒滔堙於心耳，安拟议於干羽。曾不得充虞舜之帝图，列后夔之乐府。辞曰：铄元会兮正王度，奏《□门》兮歌《大》。百兽舞兮四夷惧，于胥乐兮皇风布。客有慕上古之赓歌，望承明而献赋。
    ○长乐钟赋
    汉宫昏晓兮楼殿相望，双阙□耸兮千门日长。铜壶夜漏，金镜朝光。锵华钟兮肃天居之岑寂，张猛ね兮壮神容之煌。含虚守静，应用无方。闻之者朝警而夕惕，扣之者神和而意扬。此乃乐府之彝器，宫悬之高张，岂比夫羽丝竹，匏土革木，徒攒杂以铿锵。若乃九陌初昏，重门聚柝，清禁将开，繁星乍落，月宿翠楼，风清金阁。发清声之响亮，觉层楼之寥廓，思远客於鹑衣，怨美人於罗幕。足使怀愁者感之而增欷，得志者听之而愈乐。岂在物之有心，伊人情之所托。及夫鸡人未唱，鹄钥犹封，星翻南陆，月挂西峰。出入万室，周流九重。走轩车於金马，震棂槛於铜龙。千官警兮清佩响，百鸟鸣兮春露浓。岂谢泗滨之浮磬，丰岭之霜钟而已哉！夫其逐吹含空，驰烟驿雾。徘徊宫阙，演漾官署。虎啸空中，龙吟何处？近从丹庭之室，远尽青门之树。弗刂之以剑，思利器之一挥；击之以莛，叹清音之难遇。岂独称凫氏於周典，发鲸鱼於汉赋？尔其舂容鼓怒之音，千石万钧之实，洪炉冶之姿，追蠡篆文之质。总众美以混成，亮吹万而得一。客有羁旅灵台，经过牟首，元文未献，白贲徒久。声闻於外，空美鼓钟於宫；气或在天，谁知藏剑於斗？怀洪音而未发，敢虚心而待扣。
    ○日中有王字赋（以题为韵次用）
    至阳之精，内含文明，成命宥密，神化阴骘。倬元圣而纬天，烁灵符之在日。人文变见，元象贞吉，焕尔殊容，昭然异质。三阳并列，契乾体以成三；一气贯中，表圣人之得一。当是时也，河清海晏，时和岁丰车书混合，华夷会同。皇帝乃率百吏，六宗；登台视朔，候律占风。祀夕月於礼神之馆，拜朝日於祈年之宫。霁氛雾，扫烟虹，地涯静，天宇空。阴魄既没，大明在东，吐象成字，昭文有融。法科斗以为体，并乌以处中。冯相未觌，畴人发蒙。此乃圣人合契，至化元通。不然者，何得曜灵起瑞，明被於有截；垂光烛地，运行而无穷？圣人以不宰成能，日月以无私可久。偶圣则呈祥，逢昏则显咎。贞观契无为之功，休祥应无疆之寿。没於地，我则取诫於明夷；登於天，我则呈形於大有。其初见也，昭昭彰彰，流晶耀芒；若神龙负图兮，呈八卦於羲皇。其少登也，发色腾光，乍见乍藏；状灵黾衔书兮，锡九畴於夏王。蔽亏若木，隐映扶桑。王云之表，辉映重轮之旁。临紫宸兮千门洞照，出黄道兮八极增光。惟德化成，惟王正位。兄其日兮姊其月，父事天兮母事地。罄六合以为王，统三才而制字。道不藏宝，神开奥秘。王在日兮垂文，日在天兮重懿。岂徒色映合璧，光连抱珥？三舍回鲁阳之戈，载中美汉文之志。皇上以为命不于常，惟德是据，灾逐祥启，福随祸著。知微知彰，一喜一惧，因嘉瑞以增德，合元符而降祚。客有上国观光，金门献赋。睹日中有字之感，成天下至公之务。倾心太阳，企踵□路。顾回光以暂烛，庶千载之一遇。
    ☆乔琮
    琮，宝应中擢进士第。
    ○日中有王字赋（以题为韵次用）
    至尊者王，至明者日，处其位兮无二，配其德兮淮一。制服以象，必图之而并临；视朝以时，方候之而俱出。懿夫日实也，厥生于东；王往了，厥居於中。其呈象以下烛，必布德而上通。然则日中之有王字者，岂不以昭宸聪，彰国风？焕乎黄道，赫矣苍穹，表皇纲之不紊，延圣祚於无穷者哉！且天垂三光，日当其首；人执六艺，书列於後。此神功之所成，彼人力而何有？况乎乌为鸟矣，无惭苍颉之能；日匪扇焉，宁假右军之手。稽图纬於载籍，信可大而可久。岂比夫黾麟龙凤，徒在乎宫沼郊薮，适足以劳於使臣，未可以齐乎不朽。夫运行不已者，天地之常；临照无私者，日月之光。美之则配於太昊，恶之则比夫夏王。是以逆其时则休亦成咎，顺其道则否亦为臧。故昔王者，莫不观天文兮顺阴阳，授人时兮正纪纲。而人用康，而邦其昌。如此者厥鉴不远，实归美乎我皇，信所谓承天之序，袭於休祥者也。是知君能则天，天必呈瑞。明海内之四目，瞻日中之一字。士有仰止□路，苦心词赋。战欲酣兮日将暮，傥鲁阳这戈可借，冀和仲之馀晖可驻。愿倾葵藿之心，希成桃李之树。
    ☆齐映
    映，瀛州高阳人。举进士博学宏词，累授监察御史。建中初迁刑部员外郎，拜给事中，转中书舍人。贞元二年以本官拜平章事，改中书侍郎，封河间县男，贬夔州刺史，历衡州洪州。十一年卒，年四十八，赠礼部尚书谥曰忠。
    ○冬日可爱赋
    闭天地成四时者元冬，丽乎天明万方者白日。至若斗杓移指，寒气入律，霜涵冰以凝Ё，风落木兮萧瑟。始乘乾以运行，乃宅巽而是出。明在地上，望杲杲於扶桑；光摇水中，疑泛泛而萍实。故日出易谷，众人熙熙。苦寒者自我而燠若，即幽者自我而明之。将所鉴而并鉴，故无私而不私。懿夫吾君之威，可畏可爱。象严凝以神武，配耀灵於光大。是以愚智必仰赖者也。又如残夜犹昧，破积阴以重光；晨霜正繁，济舆民於附火。圣人纳谏，亦替否而献可；同彼天象，发阳明以自东。观乎道经，体人庶而居左；君法日也，申文明於九重。臣谏君也，扇和气於三冬。故时以泰，岁以丰。方夔龙而并骛，与步骤而追踪。
    ○贺破吐蕃表
    臣某言：伏闻南蛮以六月某日大破吐蕃弄视等城，擒戮俘获不可胜计者。臣闻德之所绥，在远咸服；义之所弃，虽暴必亡。蠢兹犬戎，敢肆凶戾。久稽天讨，时动边尘。人神共雠，夷夏同愤。遂使南蛮奋旅，仗义争先，覆其保障之时，夺彼肥饶之地。斩馘万级，俘计千群。扬天声於区外，正王略於殊俗。自非陛下道超帝图，化协神用，武先七德，守在四夷。安得使百蛮稽服，潜被声教。始左衽以请吏，俄倒戈而效诚。舍其唇齿之资，为我爪牙之用。虽书称即，诗美来威。方之圣功，彼有惭德。臣谬膺朝寄，待位东土，不获随例称庆阙庭，忭跃之诚，倍万恒品。不胜庆快之至！
    ○请修义仓表
    臣某言：臣闻荷覆载之德者，愿酬天地之仁；怀涓埃之勤者，冀裨海岳之大。所以思或出位，知无不为。况臣受宠过深，感恩逾切，不竭忠以自效，是盗禄以苟安。臣某中谢。臣伏见三时愆雨，一谷不登。黎庶以（阙二字）不知，卿士以月俸自恃。窃惟圣虑，已积忧勤；凡在人臣，何以安处？昨者自春及夏，时雨渐愆，陛下心忧於清穆之中，躬祷於灵池之上。精诚所至，昭感遂通，祥禽呈瑞於御前，膏雨布泽於天下。遂使百谷皆稔，九土大丰，国无不获之夫，代成廉让之俗。斯乃皆由圣德，上合天心，顾此齐人，俱受其赐。此何异开口待哺，澡身仰衣。岂知宸衷不可常劳，灵雨亦难恒若者也。必在酌尧舜之至道，举祖宗之成法，复修义仓，以救歉岁。则黎人绝水旱之困，陛下释忧勤之念。君逸无劳，乃合至道；足食无患，斯谓雍熙。岂臣率心，实闻方册，又臣伏以赋税之道，理化之源，必资考古酌今，以通其变，俾为经制，岂利因循？各具状别随表。臣某中谢，伏以圣心属念，惟在黎元；微臣蠢愚，尝历州府。敢以所见，备於上闻。徒竭诚请，理犹未明。轻冒宸严，不胜陨越。
    ○论御史台诬谤表
    臣某言：前月十七日八陵礼毕，臣议以为不合贺宰相，御史台罚臣一月俸。至十九日，宰相奉宣圣旨，不须罚者。臣以愚直守职，造次执文宪司，班列失仪，委典书罚。圣慈照鉴，特恩释放兢惧战越，不知所图。臣某中谢。臣伏以昨者八陵之礼，百王未行，特由陛下发於孝思，成此盛典。祉归圣祚，庆属皇家，惟当称贺殿廷，岂合推美臣下？事关谄渎，礼近嫌疑。臣忝职司，岂敢苟且？又详郊庙之礼，与臣愚见亦同，但缘李汶性褊而刚，不敢封众陈白，所以入咨宰相，冀其无迹而停，岂图智小虑深，竟以徇公招咎。陛下察臣等守直，免臣罚俸，惩劝斯在，陨越何酬？臣某中谢。臣素庸虚，叨蒙奖擢，身则诚为贱品，官是陛下九卿。台司理在持纲，臣则职当执理；纲失是一时之误，礼失为终古所非。书罚已擅台威，放罚特闻圣造。诚合各守职分，上答恩私。宏陛下太和之仁，示朝廷至公之道。岂以蓄愤未泄，求过转深，数日已来，众情共悉。臣昨自缘公事，频诣延英。李汶疑臣别，有披陈，遂欲曲生瑕。责臣不贺宰相，则上引班列失仪；恶臣专守礼文，则旁说河南残破。其牒已公行组织，欲杜臣之口。近闻又有谮说，拟隐臣之身，不敢缕有尘烦，自当渐布行路。臣孤立无援，行公奉职，惟圣盟在上，微臣必不及冤，但恐诬构日深，慈母亦当动听。臣今不敢避李汶之怒，惟惧失人臣之和，夙夜不宁，忧惕成病。若更请对，转恐生疑战汗彷徨，不知所处？无任兢惧感恩之至！
    ○河南府论被谤表
    臣某言：臣闻修身止谤，君子之道；尚口自理，小人常情。臣虽驽劣不才，窃服师父之训，纵有谤ゥ，未尝辩明，久必自孚，庶无所愧。况释谤於已，则必委过於人，弃让违谦何愧之甚。然命之所切，不缘臣身，伏以受陛下命官之初，直自圣心所择，遽致遗阙，上累皇明，此臣不得不辩一也。闻谤臣之词，以惊听为务，或云父子相食，或云盗贼公行，山谷之间，已有结聚，或云坊市之内，亦致流亡，傥或上达天听，则贻忧圣虑，又臣不得不辩二也。臣某中谢。臣伏以邻近数州，去年皆同水旱，惟当府一境，前年先有水灾，既已积忧，又加再歉，其间数县人户，顷者实多逃移，据两税案所有未归人户，尚有一千五百已下，有负奖任，不胜忧惶。自蒙陛下恩慈，特发仓储赈贷，安业者无不欢忻，逐食者渐已迁还，幸灾之人，腾谤益甚，致滋嫌怒，实此根由。盖缘臣自到任以来，事有不幸，曾正冤狱，尝奏贪官。且狱是圣衷所明，幽魂知感；赃是疫人之害，疏纲不容，当官而行，於臣何有？今则彝章虽举，众怒遂深，乃於道路邮亭，造其飞语，又於往来使客，扬此虚声，转至沸腾，布於远近。且谤臣者以去臣为限，臣不去不休，臣若尚安居，谤亦滋甚。向念时雨未降，人心易摇，乞罪微臣，以安百姓。今月十九日，又得南市署丞张斌状送留守牒市之意似欲慰人户，详其榜内之词，却虑摇动愚下。其牒云：户口流散，村落空虚，恐依山林，变为狂寇，攘窃道路，隔碍往来者。今地即王畿，有事尚令密启，人皆服化，虚词岂可榜陈？敢言不利府司，又恐惑於远听。臣伏以俱承寄任，贵务和同，今日故就皇城，自取商议，既至门首，又不见臣，臣忧惧转深，不敢不奏。其市榜诸县，见拟移牒请其且收，臣既昧通方，辄陈事体，兢惧战越，不知所裁。今东都幸有台省之官，悉是朝廷所择，职为耳目，身在都城，固谙纤微，望委勘察，庶事责实，甘待刑章。无任惶惧恳迫之至！
    ○进封章表
    臣某言：臣闻恩之重者，非命可酬；诚之切者，无言以代。但无以非命，又无以可伸。臣某中谢。臣又闻君亲之恩，天地之理，在臣所感，异於常恩。臣於广德二年，曾授徐州一尉，既不赴任，即同无官。建中之初，便荷圣泽，自此累擢，以至台司，此臣所感，异於常恩一也。圣朝特重史官，罕臣先获兼授，况臣不逮，忽窃殊私，此臣所感，异於常恩二也。敢言守直，实禀至愚，是以凡所历官，必遭飞谤，慈母有投杼之惑，古人著窃之疑，臣独何人？累蒙圣察，此臣所感，异於常恩三也。但夙多嬴疾，今迫衰龄，常恐殊恩未酬，朝露溘尽，负天愧地，不知所云。臣某中谢。臣又闻西晋山涛之事君，每有所知，必有密奏。晋人谓之山公启事实若今之榜也，意在臣展尽忠之道，君择可采而行，使政自上施，言无外见。但以臣性本庸浅，识又暗劣，每有闻见，莫辩是非。若合陈不陈，惧乖耳目之任；不合奏妄奏，则当尘渎之辜。是积惭惶，亟历星岁，竟未能举一贤以自代，兴一利以上陈，冒宠偷安，其罪至重。更以臣除官制云：“尔其竭诚启沃，以广视听。”故臣得以尽其管见，尘浼天听，谨别录状同进以闻。无任兢惶战汗之至！
    ○出官後自序表
    臣某言：伏以臣之依君，犹子之依父，若心有忧患，口不陈闻，则是孤负恩慈，自取祸败。臣某中谢。臣去年八月十九日陛下赐臣荫官诏云：漕运成功，擢居东掖者。臣俯惭光宠，上感圣明，粉骨糜躯，匪申报效。臣昨东都主运之日，是上都阙粮之时，贼寇未平，蝗虫方甚，臣於河阴领米，分付陕州，务相催驱，不敢回避。其时王事至切，臣官最卑，臣心虽守谦恭，公事亦多抵误，犹蒙陛下遣日暹宣慰於臣处事之难，臣有微功，实由天庇。及臣延英对日，不敢一言自陈，怒臣者疑臣以张声势，忧臣者料臣必投魑魅。今臣贬官，自缘亲累，圣恩犹与上州，自然宿怒未平，因恐小人承便，臣既在远，还固易诬，痛则呼天，实在今日，忧之切者，谨陈一端。往者张镒在凤翔之时，奏留都营田副使张信之，得罪自为犯赃，以臣不与往还，於臣便生疑怨。一昨秋夏之际，张信之多在上都，自臣贬黜已来，不知今向何处。但虑知臣在远，又知执政憎臣，必恐求媚取容，称虚逞怨，倘表罪戾闻於圣听，乞降三司审推，则臣万死无恨。方当黜责，犹恃恩私，仰望天颜，实如咫尺。无任忧迫恃恩之至！
    ○为萧复让宰相表
    臣某言：臣不幸多疾，且昧摄生，积年不瘳，遂成沉痼。内有五脏，心病转深；外有四肢，足力不逮。岂可参掌密命，趋侍玉阶，上负圣私，下旷公事，纵恃恩无惧，而省已何安？臣某中谢。臣以为龙禄不可苟偷，疾病实难自强，所以每转一职，常积忧惶。自顷受官，累经陈乞，及奉天拜命，陛下殷忧，臣合捐生，岂敢言病？况当愤切所致，实亦患苦自忘，今逆臣歼夷，庶物忻畅，馀生获泰，宿疾顿来。岂无诸医？竟未有效；忪悸之疾，动发无时。事辄经心，病则加剧，或达曙方定，或弥日不瘳，神形然，若无所据。又风痹这状，趋步蹇涩，往来扶策，自不能持。念此馀生，顾成废弃，岂宜叨处荣位，贻秽台司。圣恩纵欲优容，公议实难逃避，特乞赐臣骸骨，待尽邱园。冀勿药以稍痊，实杀身而非报。无任恳迫惶惧之至。
    ○第二表
    臣复言：臣以沉疾在躬，不任所职，每因召对，辄具上闻遂敢重表陈诚所冀俯回天鉴。伏奉还诏，未蒙矜允，惭惶靡据，冰谷在怀。臣某中谢。臣窃以干事先於志气，立朝本於威仪；威仪整则朝无惰容，志气强则事无遗理。今臣足疾近安，敢高行止？年又衰殆，岂会机务？况自宣恩复命，仅历七旬；扶疾趋朝，唯经再月。窃惟非据，何心自安？圣恩虽欲优容，公议实难逃责。且顷冒荣奖，属当艰虞，在中无献纳之能，奉使乖抚绥之术，涓埃莫效，僭忝实多。上孤恩私，内苦疲茧，将何以奉中兴宁济之道，致泰阶平一之符？夙夜愧怖，精爽飘越。伏惟皇帝陛下高覆厚载，慈惠生成，矜臣朽惫，赐臣首领。岂惟微臣免旷官之罪，实亦圣朝广全育之恩。
    ○第三表
    臣复言：臣以病旷官，合从罢免，累陈丹恳，冀蒙允察，再奉墨诏，犹未优容，受恩则深，揣分增惧。臣某中谢。臣闻循已就安，圣贤之深诫；捐躯报节，臣子之大端。况臣一门荷恩，四叶为相，谬以姻戚，光於宗亲。殊私未酬，微命宁顾？但苦病在方寸，虑事则愈昏；职近宥密，尸位则多旷。今四远氛，尚未廓清，万机损益，皆关圣虑。是明王宵旰之日，贤哲驰骛之秋，岂臣妄庸，所当毗倚？犬马之恋虽欲迟回；夔龙之行，讵宜尘秽。伏乞曲留宸鉴，俯察愚衷，矜臣量力之请，免臣妨贤之责。私诚获遂，公议允谐。无任悃款悚迫之至！
    ○卧疾辞官表
    臣某言：臣生何侥幸，遇圣属千年之运？命何乖薄，染患逾十旬之程？法既限於朝章，事竟尘於天听，惶惧战灼，不知所图。臣某中谢。臣自三月天泽傍流，御医亲降，膏盲既辨，沉痼日轻。但於寝疾多时，赢顿犹甚，支体骨立，气力忄然，审虑旬日之间，未任朝谒之礼。更以法资画一，令在必行，岂以微臣，亏於大宪？况中书近密，枢务重切，不可一日而阙。臣以累月在假，颇为旷阙，罪实难逃，更乞淹延，心何自处？故臣之陈奏，非敢窃退让之名；臣之恳诚，非为追止足之诫。直以当其无病，犹不逮人，既以违文，岂堪玷法？伏乞宏广运之道，崇大中之规，是归执象之言，以副垂衣之理。岂微臣幸甚？实彝章幸甚。无任诚恳之至！
    ○处州请随例行香状
    右。准式文臣当州不在行香之数。伏以圣朝宏孝御下，崇德追先，凭法力於传香，奉永怀於率土，下垂甲令，旁感物情。臣州稍以遐远，比於列郡，遂漏恩私，俱承亭育之中，独隔情理之外。况语桂广，则道里犹近；并接衢婺，则州望悉同。推於等夷，倍切诚恳。又垂白之老，一命之士，或生於开元天宝，或逮事肃宗代宗，从顶至足，生成是赖。五月六月，思慕弥深，方当感切之辰，难抑众庶之意。臣又以国家荣建寺观，继度缁黄，所种田畴，已为优厚，食时受供，皆荷殊恩；忌辰修斋，当兹别给。如蒙圣泽泽许同邻州，应缘香灯所需，皆率官吏取足，於刺史以至末班，轻减俸钱，敬修法事。庶使山越遗老，咸睹汉仪；海郡具僚，率由唐典。无任至诚至恳之至！
    ○为赵相公谢马状
    中使某至，奉宣进止：赐臣马一匹并辔者。臣官叨上司。日荷厚俸，固其乘马，足展驱驰。宸眷过深，圣慈犹轸，猥出上驷，特赍微臣。岂徒体合铸金，法相皆备；而乃足符历块，骥德是称。仍束以银鞍，络以金辔，顾自微贱，何可服乘？拜命惊惶，不胜战汗。当揽辔之际，思六合於如琴；执鞭之辰，度三代之得策。空怀夙夜，宁效涓尘。无任感激之至！
    ○恩赐马一匹并鞍辔及告身衣两副等状
    右。今日中使景忠信至，伏奉恩旨，赐臣前件马并鞍辔告身衣服等。宠赍所及，遑荷难胜。臣自受命以来，神爽飞越，晦明之际，寝食靡遑，恩私特加，荣锡备至，命书焕耀，渥泽殊常。出衣服於御府，辍骅骝於天厩，负乘之惧，称之灾。庆赐有溢目之荣，奖任有提耳之诫，以臣愚陋，负荷难胜，中欲杀身，岂酬鸿造？无任感恩惶惧荷戴之至，谨奉状陈谢以闻，谨奏。
    ●卷四百五十一
    ☆乔潭
    潭字源，梁人。天宝十三年进士，官陆浑尉。
    ○霜钟赋（有序）
    南阳丰山，有九钟焉，霜降则鸣，斯气感而应也。潭忝预少宗伯达奚公特达之遇，擢秀才甲科，庶几人间有是誉处。然南阳即公隐居之旧地也，故为《霜钟赋》，以广知音。词曰：
    丰山之峰，岩积翠之石，森爽凌寒之松，上无鸟飞，下无人踪，深杳杳以静谧，有天然之古钟。两栾神资，九乳灵化。宁失制於侈，岂遗音於窕扌瓠？每ね器以自闲，常宿悬而不下，动於耳而藏於心，必高秋之良夜。於是寥兮日暮而天晶，萧瑟兮霜落而风清。爽气无联，前来满盈。跳然出复，铿尔有声。信不击而不考，能大鸣而小鸣。始则含胡拥郁，旋复充诎纡闲。若往若还，徘徊其间。尔其舒肆奔放，长齐远畅，乍浮空以纡馀，更触物而浏亮。入林萧萧，在水汤汤，泛滥浅濑，联绵疏篁。夜鹤怨兮弥苦，寒猿悲兮更长。馀韵舂容，随风悠扬，绕於洞庭，浮於潇湘。梧楸纷以离披，兼葭飒其苍苍。及夫夜已艾兮弥静，山无人兮月冷。初肃肃而自凄，复良々而虚警。其动愈出，其来甚徐，合於元化，游於太虚。转远而尽，谁知所如？卿独立以倾听，恍若失其踌躇。听不及已，想存其馀。方其寒气晓集，锵然应急，发越林峦，周流井邑。前声未尽，後韵相及。羁臣之空馆屡来，思妇之高楼偏入。莫不恍然惊梦，欷掩泣。夫钟之应霜也，应以无心；士之知已也，贵其知音。不鼓而鸣者其声远，不言而信者其分深。故自然之声，无假於烦手，特违之分，不资於胜口。吾欲徵华钟，喻良友；怀音渊默，藏器虚受。可以适南阳，待清霜之一扣。乱曰：风籁起兮喧长簿，霜钟鸣兮动哀壑；合大块兮声无作，虽有闻兮常寂寞。
    ○素丝赋（以“贞素持质积功”为韵）
    色之真者尚乎白，质之细者珍乎丝。真则贞而洁矣，细则积而多之。故君子德是务，清以自持，将经纶以济物，先组织以修词。惟丝之故，不愆乎素。组以饰马，言好善而不忘；纟它之在羊，时退公之有度。始也重，蚕事终；妇功促季，月候戾风。爰求柔桑，宁止於十亩；既登分茧，乃布於三宫。至若三盆既缲，八月成绩，方勤水练，爰去地尺。昼曝於日，吸太阳之光华；夜悬诸井，濡厚载之灵液。於是典丝瞻临，慌氏引绎。引之於手，如皓鹤之飞；承之以筐，若凝霜之积。既而嫔妇化理，经纬纵横。当轩兮婀娜之织，弄杼兮轧轧之声。映罗袖而增丽，度金梭而转明。每知白以自守，亦含章而可贞。夫以白能受采，文匪胜质。故公孙戒於从微，墨翟悲其患失。青为辔兮非拟，朱为绳兮未匹。珍蚕耻越乡而来，独茧嗟自园而出。唯彼蚩蚩之喻，无愧皎皎之实。乃续曰，丝之素兮贞且吉，人之质兮清且一。若见用於当时，宁七襄於终日。
    ○裴将军剑舞赋（有序）
    元和秋七，羽林裴公献戎捷於京师，上御花萼楼，大置酒，酒酣，诏将军舞剑，为天下壮观，遂赋之。其词曰：
    将军以幽燕劲卒，耀武穷。俘海夷，虏山羯，左执律，右秉钺。振旅阗阗，献功於魏阙。上享之，则钟以悍ね，鼓以灵鼍。千伎度舞，万人高歌。秦□动色，渭水跃波。有肉如山，有酒如河。君臣乐饮而一醉，夷夏薰薰而载和。帝谓将军，拔剑起舞，以张皇师旅，以ピ赫戎虏，节八音而行八风，奋雨阶之干羽。公於是乎贝胄朱纟┪而作色，虎裘锦裼而攘臂。抗棱威，飘锐气。陆离乎武备，婆娑乎文事。合桑林之容以尽其意，照莲花之彩以宣其利。翕然膺扬，翼尔骧。锋随指顾，锷应徊翔。取诸身而耸跃，上其手以激昂。纵横耀颖，左右交光。观乎此剑之跃也，乍雄飞，俄虎吼，摇辘轳，射斗牛。空中悍，不下将久。炊风落崦雨来，累惬心而应手。尔其陵厉清浮，绚练绝。青天兮可倚白□兮可决。睹二龙之追飞，见七星之明灭。杂朱干之逸势，应金奏之繁节。至乃天轮宛转，贯索回环；光冲融乎其外，气浑合乎其问。若涌□涛，如飞雪山。万夫为之雨汗，八佾为之惭颜。及乎度曲将终，发机尤捷；或连翩而七纵，或瞬息而三接。风生兮旆，雷走兮彤庭煜煜。阴明变见，灵怪离猎；将鬼神之无所遁逃，岂蛮夷之不足震慑？嗟夫！兰子之迭跃，其技未雄；仲由之自卫，其舞未工。岂若将军为百夫之特，宝剑有千金之饰，奋紫髯之白刃，发帝庭这光色。所以象大君之功，亦以宣忠臣之力。或歌曰：武臣，耀雄剑兮清边尘，威戎夷兮率土来宾。焉用轻裙之妓女，长袖之才人？天子穆然，诏伶官，斥郑卫。选色者使觇乎军容，教舞者俾观乎兵势。激楚结风，发扬蹈厉。佥谓将军之剑舞，古未之制。
    ○群玉山赋（以“廓功峻登，适招外游”为韵）
    穆王与之伦，为玉山之会，乃御□辇，张华盖。飞龙癸々，和銮哕哕。警清跸，传虚籁。忽兮迢遥，漫若天外。於是乎徙倚西望，逶迤北游。梁弱水，跨瀛洲。析若木以为，采琅以为羞。俾幽荒穷僻，有车辙马迹。经银台而右转，肆玉大以东适。停羽仪乎此中，观仙圣之图籍。既而浮莽荡，跻がテ。神灵俨其高会，容卫纷其上腾。若光若灭，贲然来登。观其亭亭太虚，不可弥度，石室灵造，玉堂天凿。宝牒有融，仙经惟错。荡青简兮绿字，焕瑶缄兮金络。ぬ以蚪龙，拂之鸾鹤。为列真之策府，亦太一之延阁。览之而群圣会同，拔之而万古昭廓。且藏书为宝，镇物为雄。小石林之Σ{山各}，陋玉树之青葱。赫卢々，高崇崇。秘精义乎其中，何必登隐┍，拜崆峒，挹方壶而访道，历秦望而为功者哉？至如穷地之险，极天之峻，叠素九成，攒花万仞。非神辔之六，孰能倏而骤进？或歌之曰：彼天子兮尘外镳，登灵台兮意飘飘。吾君得道兮异於是，不日求兮自逍遥。以石渠为群玉之处，幸校文之见招。
    ○秋晴曲江望太一纳归□赋（以题中字为韵）
    秦称百二，镇为太一，合沓横空，岑蔽日。岂环宝之攸产，荩□雷之自出。宜其密尔王甸，雄兹帝京，败叶风惊，高秋气清。时雨夕歇，归□晚晴。俯枕曲水，前临直城。山半隐而半见，□乍低而乍倾。其趣可赏而不极，其容可状而难名。尔其沉阴始解，霭Ъ初归，回日犹重，因风则飞。春始也，峨峨巍巍，千岩万岭，稠叠而相感。其渐也，纷纷霏霏，齐童赵女，并舞而垂衣。忽天澄而地廓，郁氛氲于翠微。别有容与之势，轻盈之状，日下空笼，天边引。始悠悠於绿野，渐幂幂於青嶂。洛川神女何以逾？巫峡佳人不能上。虽更仆而非久，仍移景而堪望。落日将曛，山衔断云，绿气阴郁，岚光氤氲。横截高岩，惊数峰之顿失；却临幽石，与残雪而无分。乃为歌曰：节彼南山兮人所瞩，施此□雨兮济君欲。信轨物之无愆，奚百姓之不足？徘徊不去，乃赋《归□》之曲。曰归□之状兮不一，归□之趣兮难俦。□不以朝晡而异赏，士不以前後而异求。诚在位之如是，知夫鸿渐之高秋。
    ○破的赋（有序）
    君子修辞以干禄，禄或不至。居常以俟命，感而遂通。抑亦庄生不射，故为破的赋以喻。其词曰：
    飞卫学射於逢蒙，希其术穷；搜董蒲白羽之箭，获燕角绿沉之弓。怅望，陇□，徘徊朔风。以为隼必获於墉上，雀无全於彀中。或曰：人将观德，子盍呈功？乃见於诸侯，阅之州序；献於天子，临乎泽宫。自上而下，陈其比偶。歌驺虞，奏首。其或少算，从而进酒。於是乎择素士，张画侯，韬朱膊，捍韦。既垂橐，以弦弧，亦启菔而抽。内审其志，外专其目。释思其平，去务其速。落残月於象弭，飞明星於金镞。宜易易而获禽，翻兢兢而失鹄。师哂之曰：殆矣王庭之宾，胡为先利其器？而不反求其身。乃杜门三年，犹乎家人，听之以气，视之以神。秋毫如山，虱心如轮。高其小物，申以岁贡；从容尹所，无复命中。不知矢之所加，弦之所控；不知引之而满，纵之而送。以无心为心，若梦不梦。斯焉而遽发，砉然而通洞。洞之者是为中的，中之者细若毫芒。乃能匪左匪右，不留不扬，绝心乎後，牢落判散。亦何有四方？是时也，君子观之，贵其得一；小人视之，多其中质。九宾之众，毛竖骨惊；阴幽鬼神，股战颐栗。固可使朝肃慎，面先零，变幽都，柔南溟。至远无外，罔不来庭。夫以有形之器，犹能破的。况天机为弧，大直为矢，而不能破共夷狄。故事无矜功，理在冥迹；不射乃师之益，吾将为益。
    ○双瀵泉赋（以“泉水澄彻，皎镜春冬”为韵）
    呀厚地而滥涌者，有河东之瀵泉。坼阴开窦，沃单日浮天。初泊没圆卫，沸高湍於柔祗之下，复逶迤远注，散馀波於冯夷之川。为神龙窟宅之上而致美，为阴阳蓄泄之所而通元。将海日泓氵宏而昭此，岂坤仪挺拔以隳焉？来何所以，去何所止？始开双瀵，发辉於汾魏之郊；竟助洪流，归潮於渤之水。借如夜色初升，空光下凝，繁星映而珠满，新月入而钩澄。洎乎风骇雾勃，烟涌□蒸，则有鬼神倏闲以恍惚，蛟螭鼓怒以喷腾。物之与诡怪，孰可得而备徵？意以为潜虚洞决，脉流派别。虽一河有隔，终阴骘以相连。故数眼分开，涵碧虚而共洁，（未见澈字官韵）。是以百尺澄兮四空，珠胎明兮沙岸皎。洗沸烟埃，荡漾鱼鸟。亦能凉生朱夏，气暖元冬；守谦下以含道，顺畎浍以利农。道则以物为宾，水则假利於春。人有情以利水，水无意以求人。人之自伪，我岂非真？故至人以水为德，以心为镜。镜虽明，不利於人；水至平，不潜乎性。故瀵之为泽也广，泉之为鉴也净。若壅而闭，则泽不能及物；混而浊，则鉴不能自正。故选士者象清瀵以含虚，怀才者但明心而未映。苟能酌宪於兹泉，则可以相盐梅而翼圣。
    ○饶阳县令厅壁记
    千里之外，设方伯帅其属，属有长，今之县尹焉。故县之庶富尹以贤杰，不可冗而庸也。自齐桓匡合，制我饶阳，历战国以还，遂美其城邑。西迩全赵，东拒河间，燕之南郊，冀之北土，其有吕尚之遗风乎？多奇士，好带剑侈服；多佳人，善弹弦ㄢε。其地虏口，近击柝之虞；其川滹沲，有泛舟之役。广轮七十里，编户二万计。行或击毂，市或驾肩，日中奇羸，杂弊为窳。机女狭其幅利，染工多其奸色。业不可废，讼由是兴，非夫宽猛以济之，则不能用义宵人，课居异政，固亦明已。我茂宰裴公，河汾鼎族，公卿门子。识经之，文纬之，教才设而耆幼归心，刑不施而权豪敛迹。惠行为膏雨，令出为清风，君子谓裴公於是乎君子，其高蹈近密，翰飞清冥，未可涯也。余味之久矣，岂县公能事，而屋壁不书，召彼故老，询於前政，莫知其数，远者阙如，权舆先天置郡之後，凡名士改转，列于左偏，庶几将来，亦克用劝。
    ○会昌主簿厅壁记
    会昌行在也，新邑作焉；主簿纠曹也，我公吏焉。公名挚，字某，由秘书正字而拜。初蒙泉秘涌於山下，阴火潜燃於地中，是开汤池。以御宿获灵符之三载，有诏留之，冠新丰渭南而为畿县。以明年，复诏广之，齿万年长安而为京邑。非良才无以纾剧，非美诚无以钧贤。邑改其名，官迁其秩，宜矣。北陆寒苦，东郊豫游，万乘入郛，百司在宇。温泉之宫齐乎下，集灵之台祷乎上。物或过求，难於抱影；事或倚办，急於奔星。虽务分官联，而我实纲纪，编王侯於尺籍，总豪猾於伍符。皆此之自阙，（疑）以简书追胥，以薄书诘盗，皆此之自决，县大夫无能专达，野司寇不获仅成，咸在公之钤键矣。不言而政每游刃，不速而人常应弦，申之以丰盈甚都，加之以藻丽尤绝。非郑桓公之迈德，不存孝孙；非少宗伯之允文，不有令德。吁怀兹邑，必复康侯，进吾往也，夫仰东井仓期天帝。山木冬繁，其浴日之温流乎；水□昼积，其濯龙之灵液乎。矧乃才之甚，器之甚，游泳恩波，膏沐圣泽，将濯轩拖红，顾盼千里，岂俟辞蒲而阶渐，我君子谓是言也。潭忝以词赋见知春官，钦惟教忠，即簿领之能事，敢序施政，有门人之直词。乙酉岁抄，志於南轩之东壁，谁谓来者不承乎权舆？
    ○中渭桥记
    自鸟鼠穴者，北水广矣；依凤凰城者，兹桥壮矣。水朝巨海而不竭，桥通大路而居要。不然，岂自秦至我唐，六千甲子而犹存也？稽厥宏造，率兹帝圻，候天根之见，当农务之隙。司金司木，鸠而积也；水工木工，速而至也。挥刃落雪，荷锸成□。京兆尹紫绶而董之，邑吏墨绶以临之。远迩子来，结构勿亟，无小无大，咸称天休。经之营之，不愆於素，丹柱插於坎陷，朱栏艳而电炫。乃虹引成势，犹雀填就功。连横门，抵禁苑，南驰终岭商洛，北走滇池。济济有众，憧憧往来，车马载驰而不危，水潦起涨而转固。人思启行，吾其能济。艳艳赫赫，轰轰阗阗。且周穆之驾鼋鼍，振千祀也；东明之聚鱼鳖，称一时也。孰若我由之而必达，凭之而必安，若以匹敌，夫何远矣？潭遂因行迈，睹兹崇饰，将刊石以表迹，敢搦札以记事。赤奋岁流火之月也。
    ○女娲陵记
    登黄龙古塞，望洪河中流，岿然独存，大浸不溺者，娲皇陵也。夫巨灵擘太华，首阳，导河而东，以泄愤怒。虽有重邱大阜，险狭之口，罔不氵敕之为黄壤，汨之於旋波，不可复振。奔崩而下矣。女娲氏已然之後，豁尔之冲，天险束厄，风涛鼓作，乃能中乾外御，特立万年，其凭神可知也。水无盈缩之度，陵有主卑之常。霖潦涨之，两没矣，於是乎不为之小，而就其深。旱渗之，孤屿出矣，於是乎不为之大，而就其浅。非夫巨灵壮趾以固本，河伯高肩以承隅，胡然动静如因其时，升降不失其则。罗浮二岳，以风雨合离；蓬莱五山，以波涛上下。不复故道，遂违常流，甚相远矣。君子曰：夫能屠黑龙，涸九州，况乎一水之上，而自为谋。夫能断鳌足，立四极，况乎数仞之高，而自为力。神人之异，昧者难知，密迩山谷，森罗物象。莽莽芦渚，宁非止水之馀；崭崭石林，犹有补天之色。摇演空曲，精灵若存。且夫上无积草，表以孤树，常感风气，纤条悲鸣。若冥应，鼓簧而吹笙，由是憧憧往来，无不加敬。山有梅栗，关吏羞焉；水有菱芡，舟人奠焉。冢之木无或斩焉，陵之土无或А焉。是则馨香已陈，而樵苏自禁矣。故圣人取薄葬，去厚送，骊山之银海鱼灯，虎邱之金精龙剑，锢之其内，散之其间，适为大盗之守，未足藏身之固。彼桥山帝邱，九嶷会稽，皆因山而坟，未闻其赭者。余谓娲皇受命在火，火以示水，谷不为陵，开门负固，日用其力。不然，其隙地岂必封崇乎？是故观而志之，为城冢後记。
    ☆皇甫冉
    冉字茂政。天宝中进士，授无锡尉。王缙帅河南，表掌书记，累迁右补阙。
    ○谢赐冬衣表（三首）
    臣某言：中使某至，伏奉敕书手诏，赐臣及兵马使都虞候冬衣各一副。拜受纶言，跪承珍服，荷同山岳，惧比冰渊。臣某中谢。臣功微草芥，寄重藩条，每怀尸禄之羞，实负旷官之耻。岂谓天文回照，不隔於遐方；御府颁衣，更蒙於陋质。傍沾偏将，曲被殊私。挟纩既及于三军，酬恩将期于万死。无任云云。
    ○二
    臣某言：伏奉圣恩，赐臣冬衣四袭。跪捧惊喜，跃交驰。臣某中谢。臣功效微薄，任遇宠荣。使降专人，衣裁御府。宠光既极，恩已及於解衣；雨露既濡，德又承於挟纩。实亦发辉陋质，焕赫私门。未知此生，何以仰报？谨当训励师旅，式遏边陲。用宣力於百身，酬鸿私於一顾。无任云云。
    ○三
    臣某言：某月日，中使某至，伏奉敕书手诏，并赐臣冬衣一袭者。清风早至，白露初凝。方思挟纩之温，忽报颁裘之礼。跪拜受服，形魂惕然。臣某中谢，臣学非博古，才不动众，幸途开秦，列在方隅。天高地厚，未知所答？而时雨沾洗，太阳照烛。王人捧诏，每降於上天；御府赐衣，不遗於下土。既其轻暖，加之丽密，束带而立，周旋有光。惊寒Ё之难侵，荷威灵之曲被。无任云云。
    ○送陆羽之越序
    君仓穷孔释之名理，极歌诗之丽则。远墅孤坞，通舟必行，鱼梁钓矶，随意而往。夫越地称山水之乡，辕门当节钺之重。鲍侯知子爱子者，将解衣推食。岂徒尝镜水之鱼，宿耶溪之月而已？
    ●卷四百五十二
    ☆邵说
    说，相州安阳人。天宝中进士，为史朝义判官，朝义败，降郭子仪，累授长安令秘书少监，迁吏部侍郎太子詹事。建中三年，坐为朱Г草奏讼严郢冤，贬归州刺史卒。
    ○筌蹄赋
    至道元默，真宗朴素。莫究其源，孰知其故？将假物以明象，乃忘言而立喻。若筌在鱼，若蹄在兔。苟或薮泽之内，以时而肃设；溪涧之间，应节而周布。乃凌岑壑，忘蹄与筌，兴言薄狩，命驾忘旋。鱼泼泼以随波乐只，兔爰爰而得性怡然。好之者徒发叹於终日，观之者空起羡於临川。斯无虞於即鹿，宁有望於烹鲜。於戏！道有兴废，时有通塞。羡鱼如之何？匪筌不得；逐兔如之何？匪蹄不克。犹蹄在兔，兔既藜而蹄可以忘；犹筌在鱼，鱼既烹而筌可以息。亦何异游道藩者挥吨匠之斤，御道枢者削公输之墨，彼损之而又损，故不得而有得。是以圣人立教，所宝惟真，勤求若丧之旨，远索忘言之津。还淳返朴，求於道要，绝圣弃智，无为实宾。故卓立政始，辉光日新。夫子将欲论筌蹄於宜观，盍若考前途而後遵。
    ○为郭令公贺南郊大礼表
    臣某言：伏承今月二日册皇太子，六日朝献太清宫，七日享太庙，八日有事于南郊者。款谒宫庙，尊崇祖祢。展敬天之礼，百神受职；宏主鬯之义，万国以贞。率土之滨，孰不忻戴？臣限以出镇，阙睹盛仪。仰白日以心驰，望赤墀而手。无任欢庆之至！
    ○让吏部侍郎表
    臣某言：臣以殃衅，顷遭污染。知臣者或哀其逼切，畏忌者或肆共谗诬。自授南宫，分铨东洛，于兹累月，忧惧实深，火心水背，若坠泉谷。何则？拜命之始，遇山陵附近；奉辞之日，属虞祭未终。不得入觐天颜，少申诚慊，此臣所以达曙不寐，终朝疚怀，徘徊徨，莫知死所。今情有至切，不敢不尽陈其愚衷。臣家本儒素，代传名节。臣祖长白山人贞一，以周朝权统革命，潜遁终身。臣父殿中侍御史琼之，遇元宗拨乱兴邦，攵历数四，累登甲乙之第，再践准绳之任。微臣积衅，殃祸所锺，十六而孤，长於母手，誓心坟史，不出户庭。迨至天宝年中，谬忝词场擢第，适会老母弃背，服丧河洛。及禄山之至，礼制当终，臣愚不脱麻，更逾再岁，而贼中言议，往往纷然。臣惧凶党不容，寓游洛魏，值庆绪奔遁，保於相城，大搜词人，胁为巳用。以凶威责臣不至，以驿骑逼臣遂行，与潘炎始陷凶逆。遽闻思明款附，燕赵服从，欲取黄沙岭路，因此得归阙下，属思明数万之众，南镇赵州，送臣於范阳，抗疏以闻奏。肃宗特降中旨，授臣左金吾卫骑曹将军，宣恩命示，闻卿远来，可且於思明处憩息。留滞未几，忽遇乌承恩事彰，由是井陉路绝，再陷凶盗，而思明、朝义负恩之际，臣亦累达疑诚。伏蒙肃宗皇帝赐臣敕书云：“卿志士苦心，王臣励节，艺成俎豆，迹陷豺狼。”顷年邺中策马归命，出於万死，臣节尤彰，忠诚若兹，不负於国。比朝义将败，谋守河阳，臣知回纥利於野战，沮破其计，及朝义奔走，臣得西归，伏死於阙庭，献状於先圣。中使特宣进止云：“卿之状迹，多肃宗时事，三数日内，即授卿官。”当蒙除臣延王府功曹参军。宣进止云：“卿所进状，见令在院及翰林检勘。”至其年六月十九日，与王谓同时召见，先圣谓臣及王曰：“卿所进状，朕一一巳令检勘，卿之诚节，可谓著明。”寻除王侍御史，除臣殿中侍御史，仍遣宣进止中书门下。令制词中尽言其事。词云：“王、邵说，有文学政事之资，饰温良恭俭这行，尝应推择，荐属流离，失身淹时，无路自免。然而深知逆顺，潜竭款诚，当庆绪之难，已彰臣节，及朝义之败，更沮凶谋。言念忠恳，何伤点污？思申雅器，且表至公。宜擢宪司，式宏国体。则先圣畴昔之意，尽已知之。”自是再忝柏台，四登郎署，宰理京剧，ヘ贰秘书。一十八年，备更任使，今复以非次，待之不疑斯发自天断，非常情所及。且弃瑕录用，古昔攸难，稽之载籍，所传无几。则齐桓诸侯之主，能收管仲；太宗非常之圣，特任魏徵。咸为得人，终成大业。如臣行艺寡薄，知讥凡浅，有殊管魏之事，曾无管魏之才。必恐受谤於衣冠，不容於辈列，速愚臣之祸，伤圣主之明，其理必然，固无疑也。古语曰：“女无好丑，入宫见妒；士无贤不肖，入朝见嫉。”臣虽掌铨日近，切虑见嫉已深，伏愿哀臣血诚，免臣此职。四门已穆，百度惟贞，在於微臣，死生感戴。无任恳切之至！
    ○第二表
    臣某言：臣以玷缺，惧辱高位，一昨沥肝上请，泣血祈天，冀达愚衷，俯停新命。不谓圣慈裒饰，宸鉴未回，伏读墨诏，载深兢惕。臣某中谢，臣尝览载籍，备知古今用人之道，其流不一。遇艰难之际，或有弃瑕；偶文明之时，固当慎择。如臣顷陷凶逆，大节已亏，虽昔曾献款，而罪难自赎。今中朝无事，八表会同，有符帝舜之理，日渐时雍之化，已明四目，特序九流。岂臣污染之馀，合受清通之寄，纵使陛下怜臣宿志，察臣胁从，无那取舍群才，易招毁默亦安可家至户说，令尽知愚臣畴昔之血诚哉。何则？今岁吏曹至难，十倍常岁，缺员至少，从调者多，益之功优，其数尤广。又准选格，以判留人，十辈之中，放其六七。彼辈衣粮自远，旅食经时，固不甘心，必大腾口，脱有诬谤。上疑圣心，事等投杼，将何取雪？此臣之惧，敢不尽言。况朝廷冠冕如□，咸称俊杰，或以文行底禄，或以政术知名，出入中外，累更任使。而臣谬司左职，实用多惭。伏见户部郎中萧定司农卿庾，准才优识远，望重一时，伏望罢臣，别授定等，庶光朝选，克辨人伦。则徐毛裴王，复存圣代。无任恳愿迫切之至！
    ○为郭子仪让华州及奉天县请立生词堂及碑表
    臣子仪言：臣得同华州节度使华州刺史周智光牒称得耆寿薛远等状，以华州是臣所生之地，奏请与臣立纪功颂德，碑天慈曲临，已蒙听许。又得奉天县令程暹状，得百姓仇廷珍及僧山海等状，亦请与臣立碑及生祠者。伏以皇家受命，祚运延昌，虽妖孽暂兴，而天地终泰。收两京之际，陛下亲总元戎，臣忝职驱驰，躬执鞭弭。指踪逐寇，皆圣主之雄图，靖难夷凶，顾微臣而何力？又奉天之役，大挫渠魁，亦仗天威，以集戎事。必欲纪之金石，播美无疆理合昭宣圣功，垂於不朽。岂臣薄劣，辄敢当仁？寤寐兢惶，莫知死所，疮痍之後，凋瘵未平，更属春时，实妨农业，乞回成命，一切勒停。庶老臣无贪天之责，疲人有息肩之望。恳款迫切之至！谨奉表陈让以闻。
    ○第二表
    臣子仪言：伏以华州及奉天耆寿等请兴臣立碑及生祠，昨已奉表请停，未蒙充纳，夙夜省度，不胜战悸。臣某中谢。臣以孱庸，谬承驱策，虽东征西伐，莫顾微躯，而保大定功，皆凭睿算。今欲刊诸贞石，永播徽猷，实为贪天之功，难胜地之愧。况今兵革未息，疮痍未平，忽此劳烦，必有妨夺。顾臣薄劣，将何自安？臣虽至愚，深知不可，再陈旒，伏用兢惶，所望圣慈，遂臣诚请。无任恳迫之至！
    ○第三表
</div>
    <div class="pagination">
<a href="全唐文_page270.html">上一页</a><span>...</span><a href="全唐文_page266.html">266</a><a href="全唐文_page267.html">267</a><a href="全唐文_page268.html">268</a><a href="全唐文_page269.html">269</a><a href="全唐文_page270.html">270</a><span class="current-page">271</span><a href="全唐文_page272.html">272</a><a href="全唐文_page273.html">273</a><a href="全唐文_page274.html">274</a><a href="全唐文_page275.html">275</a><a href="全唐文_page276.html">276</a><span>...</span><a href="全唐文_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
