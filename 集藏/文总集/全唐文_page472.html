<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 472 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 472 页/共 603 页
  </h1>
  <div class="content">
   太夫人自痛早孤，终鲜兄弟。惟周公盖仲尼合葬之事，咨於先公曰：“绛虽故乡，世乏乔木。洛中土，首阳家山。今将奉先人於北原，卜邻舅姑。吾与公存没之志也。”命长子行之，本族凋落，蒸尝殆旷，鞠孤兄子，以涕泣教之，使学古入官，承家主祭，乃至宗从之祀，兴废继绝，系太夫人是赖者非一。先公享悬车之荣，太夫人受偕老之福。河洛安宅，京师就养。板舆所至，宴喜相从。旬朔献寿，子孙成列。岁时称庆，冠盖盈门。当时士族，以为荣羡。晚年不道於圣善寺法疑大师，所受方便平等，则家政也；忍辱慈悲，则素行也；真如正觉，则天性也。皆异积旧习，彼於德施，尽大师之法，吾无得焉。赞等从事守官，世道多故，太夫人以为苟不亏先王先公之训，则义在不辱，是为无忝，未始见责，而姑勉之。禄俸供养，不给於家之经费。太夫人每顾念有一饥一寒者，则为之不饫不暖，其遇穷独无告不获其所，辄心体以之不康。是以甘旨轻鲜之献，未尝以尊高自异，常有汲汲不足之患而不患焉。
    初太夫人之从先公也，公方褐衣，家无数口。太夫人以繁祉元福，阜兴德门。男女为人父母为人大父母为人师者七，内外孙洎曾孙四十有三，食先公洎诸子之禄者五十一政，主家主祀者五十一年，寿七十四。封河东县君，先公故也。河东郡太夫人，赞故也。列郡启封，为妻为母。论者以兼命斯贵，同时难之。然天下公议，称先公位不称德，雅知赞者，亦谓赞等命不偶时。而太夫人五福百禄之徵，盖上有所不充，下有所未极。赞、质、员、赏皆自痛欲养欲报，各孤其分，号天诉天，天不我闻。伏念昔罹荼毒，备承至诫。以为杀身无逮，扬名有补。忍死为重，徇情则轻。茕独苟至，不敢自灭。谨哀纂生德密行之可传者，勒之贞石，以永厚地。呜呼苍天！
    ○崔少尹夫人卢氏墓志铭
    呜呼！有唐河南少尹清河崔府君讳徵，从先大夫於北邙山平乐原，卜年惟三，而泉户启，夫人归，归而复闭，闭而终此山矣。礼也。哀哉！夫人讳某，字某，姓卢氏。以府君为大夫，封范阳县君。其先自东汉中郎植，十有三叶至於烈考皇朝大理司直孝孙。代以礼乐婚姻相遗，为氏族冠冕。县君泉源发清，峻极凭厚，孕和粹，吐芳如春。其在弱笄，雅有君子之度。诸姑从母有若韦太师见素、裴尚书宽二夫人称之曰：“吾见此女，使人思齐，不自知其所为长。”开元季年，先舅尚书忠公尊显於代，高明克家，思配子之贤，慎承我之重。县君以姬姜之盛，发闻之美，诞集嘉命，既而有行。称姑陇西夫人才之，传之以政。於是资顾复之报，以孝舅姑；推友于之爱，以睦娣姒；和琴瑟之乐，以谐所从；阅《诗》《易》之义，以修所职。妇仪母训，垂五十年，不一日违仁，不须臾忘礼。温颜和气，物莫之侵；朗识清机，道与之接。雅好黄老，且精禅慧。尝谓要本无二，教焉有三，吾将贯之以一，守之以一。盖生知免习，而寤寐以之。是以寝疾恬然，临危不乱，谓生为旅舍，殁为归次，而我行迈之得息焉。寿六十有一，终於洛阳毓德里之私第，时贞元二年五月二十九日。二孤溉、泳，殿中侍御史陆浑尉，恭合之礼，即命於蓍龟，曰仲秋甲申吉。先是溉、泳执河南府君之丧，一号三年，既逾月而县君继酷。雅知溉者，以今之宰政与中朝贤卿大夫，多溉之游，其显有时，其养可待。何昊天压之之甚，而县君弃之之早，盖以不可知者，曰天与命相吊焉。员则溉等渎交之执也，见托铭石。其铭曰：
    北邙古原起新阡，仁贤同穴闭下泉。哀哀孝子不终养，苍苍正色谁问天。物之常久有贞石，我以德音志神宅。千年邱陇不可期，白日佳城俟来觌。
    ○崔太常长女墓志铭
    崔氏长女名某，先笄之某年，不幸遘疠。未几，丁烈考太常卿赠吏部尚书常山公难，至衣乘之，共迫正气，以贞元七年秋八月己酉夭於东郡。冬十月乙巳，兄元方哀奉尚书从先相国於北邙山，以长女於尚书之侧。呜呼！女之生也，乘高祖博陵王之殊勋，曾祖礼部府君之令望，先相国之盛业，先尚书之重德。何四叶垂裕，合为祯祥，与夫恶疾至性，摧之不胜，岂天所助，不能移定命乎！不然者，烈祖显考之德之纯，假以溢我，我其收之，宜施之有年。移之他族，宜乎起家而居有公卿之位。雅人之所歌韩吉者，畴离之哉！夫内则之美，不传於外，礼也。辱命於其兄者，志卒葬焉。铭曰：
    崔之九原，实维邙阜。孝女先，与天地久。
    ○为留守郑侍郎祭刘仆射文
    维年月日，某官谨遣某乙，敢用少牢之奠，致祭於故尚书左仆射彭城公之灵。巨唐中否，八叶嗣兴。天为生公，为公启运。公受天所授，事与时并。实为ガ侯，立我王国。於时方夏之内，痍伤未平。兵馀於人，赋倍於产。公施以损益，权其重轻。自我竭心，为国强力。岁歉靡瘠，师兴忘劳。群帅不虔，怙兵自擅。典章靡及，职贡莫修。律我清明，徵令如响。凡所辟选，府倾时贤。若金我砺，若玉我琢。尔材我器，尔用我功。至今会计之司，食货之政。法公之法其事集，吏公之吏其利兴。守公之成，扬公之盛。孰云公殁，吾谓公存。呜呼！何日不夕，何荣不落。何亢不悔，何高不危。终没裔夷，凡百称叹。皇明昭涤，丹言旋。泽及九原，魂归万里。大名备礼，返葬故邱。哀哀遗孤，衔恤靡至。毁邻於灭，必复是徵。某昔官南宫，尝参末吏。玉音如在，哀挽长违。命禁省，不敢离局。礼阕执事，悲储永怀。敢以精诚，寄於祖奠。神远听迩，庶乎降歆。呜呼哀哉！尚飨。
    ○为淮西宣慰使郑右丞祭颜太师文
    维年月日，某使某官某，奉敕以清酌庶羞之奠，致祭於故颜太师赠司徒鲁公之灵。呜呼！天有晦明，人有理乱。当其厄运，则有盗臣。至乃凭宠肆凶，窃权构逆。蛇吞虎噬，择肉中州。天子思所以解将燎之焚，拯方割之垫。道开景命，销遏乱源。惟公道冠四朝，位先百辟。望安社稷，名动神。期以日照天临，风清雨涤。受命以出，视途如归。呜呼！肇有君父，孰如尧舜。臣惟共鲧，子亦朱均。禀而生，虽圣勿化。父不能得之於子，君不能得之於臣。矧夫祸乱之兴，盖乘中否。天之方稔，公若之何。独立虏庭，卒致君命。激昂大义，潜革寇心。全道为全，天年非夭。期颐非寿，得死为终。惟彼凶残，歼我明哲。罪均僭逆，怒发天人。否闭未通，郁翳兹久。上帝厌乱，忠臣应期。坐使鲸鲵，化为菹醢。庸非精爽，达於明神。幽赞元勋，昭苏宿愤。诏旌大节，追册上公。宠以饰终，礼惟加等。某肃将密命，敷播皇猷。慰拊痍伤，劳勉忠义。拜手天阙，躬承德音。命以觞牢，备兹俎豆。发於圣旨，斯谓馨香。公其降灵，歆我明德。尚飨。
    ○为留守贾尚书祭颜太师文
    维年月日，某官某，谨以清酌少牢之奠，敢昭告於故太师赠司徒颜公之灵。天宝季年，幽都首乱。生人流血，中夏为夷。公守在一麾，援绝千里。居鲸之腹，而刳其肠；履虎之尾，而拊其背。率先大义，以集中兴。历事四君，匪躬一致。全德迈俗，正词兴邦。尧朝孔门，两造其极。羿浞间衅，东南不开。帝谓师臣，予厌征伐。往以至化，胜其凶残。於时公请老未获，盖三年矣。曾不俟驾，岂公安车。惟物之生，善恶有性。豺狼犬马，罔克相迁。天能生之，而不能化。况彼元恶，逆成膏肓。针药靡攻，仁智何及。奉命所在，顾身如遗。柰何明神，孤我积善。帝念忠烈，国恩典刑。栋折将压，哲萎安放。呜呼哀哉！昔者仰挹重名，遐明德。邈焉当代，如望古今。敬慕高风，感叹大节。卓尔不朽，凛然如生。巨猾歼夷，幽魂昭奉。灵车归路，千里同悲。永惟忠勋，宜在祀典。况临绋纟引，敢废苹蘩。呜呼哀哉！尚飨。
    ○为留守崔尚书祭袁给事文
    维年月日，某官某，谨遣某官某，以清酌少牢之奠，敬祭於故给事中汝南公袁三丈之灵。昔我烈祖，洎公先哲。同力王室，惟欢世家。俾为埙篪，且秩昭穆。殆兹小子，恭事丈人。於惟丈人，义切师友。间气全德，禀之自然。资元精之馀和，迈生人之宏致。遵周、孔之轨躅，行天下之直道。是用萃厥孝友，发於文儒。播乎循良，峙以謇谔。出纳帝命，时推掖垣。政之或亏，期不奉诏；义之所激，挺不顾身。寤天听於未闻，反大号於已出。吐群公之所茹，垂圣朝之直声。虽霖雨舟楫之用，未跻於位；而股肱耳目之任，独冠於时。其生也，公相让德，有臧文窃位之叹；其殁也，缙绅相吊，有国侨将压之惧。惟昔遘疠，万心祷天。天之爱人，宜有所锡。如何大运，不即我谋。君子於是乎始疑神明，而信定命。青车何所，从先公居。前有伊川，万古流美。某离次是惧，临穴莫从。百身靡追，一恸何及。哀填意竭，式寄繁。呜呼哀哉！尚飨。
    ○为留守郑侍郎祭凤翔张相公文
    维年月日，某遣某官某，敢以牢之奠，昭告於故相国赠太子太傅张公之灵。呜呼！天之不可问也信矣。灾不避圣，祸不择贤。在昔禹、汤，实逢水旱。今我尧、舜，厥有羿浞。公如季路，终以结缨。盖君以避狄为仁，臣以死难为义。不朽是贵，全生曷荣。呜呼哀哉！公性本生知，学成全德。迹践教极，心游圣源。始以耕雍，终以咎稷。取其馀事，犹为龚、黄，用其末学，亦谓方、召。若昊天之将丧斯民也，则不当生德於公，锡公於主。既执其柄，载行其道。方俾我后，格於皇天。一夫不获，引以为咎。而夺我灵府，移於四支。使鱼烂自中，原燎斯及。主辱臣死，诚不在公。守位以终，是为不没。明明元首，始丧股肱。凡百缙绅，靡所冠冕。伏念平昔，交如弟兄。同则埙篪相和，异则韦弦迭佩。公顷自郎署，往莅东南。秦、楚相望，音容不隔。逮於晚岁，又忝ヘ戎。时迫登贤，事止中道。恩加前好，名在旧宾。今宠赠表荣，诏葬旌烈。官司是絷，吊哭无从。泣遣行人，哀将菲薄。孰云觞豆，可尽平生。呜呼哀哉！尚飨。
    ○为留守郑侍郎祭李相公文
    维年月日，某官某，谨遣某官某，以酒酌少牢之奠，敢昭告於故相国尚书左仆射赠司空李公之灵。惟灵天锺地资，生备五福。昔者元宗之代，天下治平。时重文儒，礼侔齿爵。公始之鸿渐，蔚为羽仪。从容主文，在帝左右。既而皇家中否，宝历嗣兴。明明肃宗，康难致理。天地交泰，圣贤相逢。其所以济川救旱，和羹作醴。稽视说命，事符古文。呜呼！才之用舍系乎时，道之行否存乎命。组遗累，江湖为家。兴协骚人，我无其怨。咏歌尧、舜，二纪忘年。皇唐建中，天子缵服。维新庶绩，先礼旧臣。授公成均，以举政本。爰降徵命，典司春宫。先是昆夷不庭，岁为边患。亦既款塞，愿归圣理。帝曰春秋之义，许之不一而足，和之五利斯在。历选列辟，ム公简心。资王商之盛容，将魏绛之故事。公感恩自奋，暮齿方刚。宠兹肩舁，遵彼绝域。俄属贼臣间衅，罕毕在邦。公昭格外夷，俾为内援。呜呼！风沙勤瘁，共薄颓龄。王事毕矣，我劳尽矣。仅履吾土，亦终天命。原夫始终，实尽善美。湛恩缛礼，论者宜之。至若史氏立言，训辞作诰。秘在天府，式为国经。世有五姓，冠於百族。有如姬姜，取贵春秋。擢秀天人，惟公而已。有司备物，返葬故邱。观者哀荣，况承眷旧。敢凭奠酌，以降明灵。尚飨！
    ○祭福建郑大夫文
    维年月日，故吏某官某，敢荐薄奠於故福建都团练观察处置使福州刺史兼御史大夫郑公之灵。伏惟自天降灵，为国之桢。溥博闳达，昭融粹精。中和植本，体礼敷荣。应物以顺，逢时中清。爰自筮仕之初，及乎悬车之期，惟天命是信，惟圣言是思。德合明神，心为元龟。动享黄裳之吉，不稽洪范之疑。论交审其始，其结也不解；用才要其终，其报也不欺。仲山吐茹，吉甫文武。四边羽仪，蒸父母。忆昔高门，照灼寰宇。荣冠一时，名列三虎。我公南迁，返东土。仲也壮龄，相从万古。季兮不幸，昔陷於虏。忽如严霜，殒落繁柯。倏尔成空，天乎谓何。某常以斯文，忝膺辟吏。载笔如昨，攀车何自。我有甘棠，东城桃李。悠悠清溪，永代流美。愿托遗孤，以奉恩纪。黍稷非馨，微诚所至。呜呼哀哉！尚飨。
    ○为留守贾尚书祭嗣曹王故太妃文
    维年月日，某官某乙，谨遣某官某，以清酌少牢之奠，敬祭於荆南节度观察使户部尚书兼御史大夫嗣曹王故太妃之灵。名山大川，列於祀典，以其所育，能利於人。恭惟太妃，享用元福，乘运之启，受天之终。间生亲贤，为国藩屏。人赖德施，祀之攸宜。乐贵自生，礼宗其本。维厥分阃，资於卜邻。报我以荣，则公侯其位；养我以志，则婴孩其心。如何风树之悲，遽夺晨葩之庆。哀哀嗣王，泣血终制。既及先远，疚焉如新。中贵护丧，有司备物。诏临祖奠，吊集同盟。风物含凄，箫笳启路。泉扉一闭，松月千秋。黍稷非馨，精诚所至。尚飨！
    ●卷七百八十六
    ☆温庭筠
    庭筠本名岐，字飞卿。太原人。数举进士不第。徐商镇襄阳，署为巡官。历方城隋县尉卒。
    ○再生桧赋
    桧有再生之瑞，天符圣运之兴。挺松身而鳞皴迥出，布柏业而杳蔼相承。随道既穷，则没身於乱土；唐朝将建，故发德於休徵。原夫日将兴而幽暗皆明，君应期而纤微必表。生於枯朽，证受命於败德之时；长则繁华，示宝祚於延庆之兆。想夫拔陈根而已茂，耸修干以方妍。凌朝而还宜宿露，向晚而尢称新烟。以状而方，生荑之枯杨若此；以理而喻，易叶之僵柳昭然。效殊祥以示后，愿众瑞而居先。嘉其擢本旁荣，抽条迥秀。历朱夏而弥盛，冒霜雪而不朽。应昌业於龙潜之际，岂曰无心；彰圣德於虎视之前，孰云虚受。徒观夫载光紫府，效祉皇家。竦亭亭之柯叶，擢郁郁之辉华。可以播之於万古，可以流之於四遐。是知历数归唐，祯祥启圣。何厚地之朽木，报上天之明命。残阳未落，宫庭之林薮忽生；明月初悬，玉砌之桂华复盛。矧夫贞节独异，高标自持。散芳气而微风乍动，入重阴而宿鸟犹疑。盖天所赞也，亦神以化之。客有生遇明时，身蒙至德。穷胜负於关兆，慕休祥於邦国。敢献赋以扬荣，遂布之於翰墨。
    ○锦鞋赋
    阑里花春，云边月新。耀粲织女之束足，燕婉嫦娥之结。碧纟意缃钩，尾凤头。娄称雅舞，履号远游。若乃金莲东昏之潘妃，宝さ经临川之江姬。匍匐非寿陵之步，妖蛊实苎萝之施。罗袜红蕖之艳，丰跗皓锦之奇。凌波微步瞥陈王，既蹀躞而容与；花尘香迹逢石氏，倏窈窕而呈姿。擎箱回津，惊萧郎之始见；李文明练，恨汉后之未持。重为系曰：瑶池仙子董双成，夜明帘额悬曲琼。将上□而垂手，顾转盼而遗情。愿绸缪於芳趾，附周旋於绮楹。莫悲更衣床前弃，侧听东佩玉声。
    ○答段柯古赠戎芦管笔状
    庭筠累日来洛水寒疝，荆州夜嗽。筋骸莫摄，邪蛊相攻。蜗宛伤明，对兰缸而不寝；牛肠治嗽，嗟药录而难求。前者伏蒙雅赐葫芦笔管一茎，久欲含词，聊申拜贶。而上池未效，下笔无聊。惭恍沈吟，幽怀未叙。然则产於何地，得自谁人，而能洁以裁筠，轻同举羽。岂伊蓍草，空操九寸之长；何必灵芝，独号三株之秀。但曾藏戢册省，永贮仙居。却笑遗民，迁兹佳种。惟应仲履，忽压烦声。岂常见已堕遗犀，仍抽直干。青松所筑，漆竹藏珍。足使玳瑁惭华，琉璃掩耀。一枚为贵，岂异陆生；三寸见珍，遂兼扬子。谨当刊於岩竹，置以郊翰。随纤管而为床，拟凌□而作屋。所恨书裙寡媚，钉帐无功。实凡姿，空尘异贶。庭筠状。
    ○答段成式书七首
    庭筠白。节日僮干至，奉披荣诲，蒙赉易州墨一挺。竹山奇制，上蔡轻烟。色夺紫帷，香含漆简。虽复三台故物，贵重相传；五两新胶，乾轻入用。犹恐於潜旷远，建业羸。韦曜名方，即求鸡木；傅元佳致，别染龟铭。恩加於兰省郎官，礼备於松棂介妇。汲妻衡弟，所未窥观；广记汉仪，何尝著列。矧又元洲（阙）上苑青琐西垣。仇字犹新，疑签尚整。帐中女史，犹袭青香；架上仙人，常持缥帙。得於华近，辱在庸虚。岂知夜鹤频惊，殊惭志业；秋蛇屡绾，不称精研。惟忧物虚投，蜡盘空设。晋陵虽坏，正握铜兵；王诏徒深，谁磨石砚。捧受荣荷，不任下情。庭筠再拜。
    昨夜安东听倡，牖北追凉。楠枕才欹，兰缸未艾；缥绳初解，紫简仍传。丽事珍繁，ゼ华益赡。虽则竟山充贡，握椠堪书。五丸二两之精英，三辅九江之清润。葛龚受赐，称下士难求；王粲著铭，想遐风易远。俱苞（阙）尽入（阙）遗逸皆存，纤微悉举。观鹏运，岂识逍遥；鲵入鲋居，应嗟坎[
VDC]，愿承謦，以启愚蒙。庭筠状。
    伏蒙又抒冲襟，详徵故事。苍然之气，仰则弥高；毖彼之泉，汲而增广。方且惊神褫魄，宁惟衿甲投戈。素洛呈祥，翠妫垂贶；龟字著象，鸟英含华。至於汉省五丸，武都三善。仲宣佳藻，既咏浮光；张永研工，常称点漆。逸少每停质滑，长康常务色轻。（阙）乃韦书知为宋画。荀济提兵之檄，磨盾而成；息躬覆族之言，削门而显。敢恃蛙井，犹望鲲池。不任惭伏宗仰之至。庭筠状。
    窃以童山不秀，非邹衍可吹；眢井无泉，岂耿恭不拜。墨尢之事，谓之获麟；笔圣之言，翻同倚马。静思神运，不测冥搜。亦有自相里而分，岂公输所削。流辉精绢，假润清泉。铭著李尢，书投苏竟。字忧素败，不长飞扬。（阙）研蛙胎而合美，配马滴以成章。更率荒芜，益惭疏略。庭筠状。
    驿书方来，言泉更涌，高同泰，富类敖仓。怯蒙叟之大匪，骇王郎之小贼。尢有（阙）中巧制，庙里奇香。徵上党之松心，识长安之石炭。马黔靡用，龟食难知。窥虞器以成奢，（阙）梁刑而严罪。便当北面，不独栖毫。庭筠状。
    庭筠阅市无功，持挝寡效。（阙）蜗伤明。庸敢抚翼鹏，追踪骥。每承函素，若涉沧溟。亦有丛祭尚存，笺馀可记。至於从墨制，既御秦兵；绶匪旧仪，仍传汉制。张池造写，蔡碣舍舒。荷新滏之恩，空沾子野；发冶城之沼，独避元规。窘类颉羹，辞同格饣卞。其为愧怍，岂可胜言。庭筠状。
    昨日浴签时光风亭小宴，三鼓方归。临出捧缄，在酲忘答。亦以氐彖久罄，川渎皆陨；岂知元化之杯，莫能穷竭。季伦之宝，益更扶疏。虽有瀚海叠石，须阳水号。烟城倥咏，剩出青松。恶道遗踪，空留白石。扇里止馀乌，屏间正作苍蝇。岂敢犹弯楚野之弓，尚索神亭之戟。谨当焚笔，不复操觚矣。庭筠状。
    ○谢襄州李尚书启
    某启。某栎社凡材，芜乡散质。殊无绩效，堪奉恩明。曷当紫极牵裾，丹墀载笔。顾循虚浅，实过津涯。岂知画舸方游，俄升於桂苑；兰扃未染，已捧於芝泥。此皆宠自升堂，荣因著录。励鸿毛之眇质，托羊角之高风。日用无穷，常仰生成之德；时来有自，宁知进取之规。竞惕彷徨，莫知所喻。末由陈谢，攀恋空深。
    ○谢纥干相公启
    某启。某材谢梗楠，文非绮组。闲关千里，仅为蛮国参军；荏苒百龄，甘作荆州从事。宁思羽翼可励，风□岂知。持彼庸疏，栖於宥密。回顾而渐离缁垢，冥升而欲近烟霄。荣非始图，事过初愿。此皆扬芳甄藻，发迹门墙。邱门用赋之年，相如入室；楚国命官之日，宋玉登台。一日光阴，百生辉映。末由陈谢，伏用竞惶。
    ○上蒋侍郎启二首
    某闻有以疏贱而间至贵者，古人之所讥笑；有以单外而蕲末契者，君子之所兢戒。何则？无因以至，岂庸辨其妍媸；有为而然，曾不计於能否。有谈嘲异状，诡激常姿，希彼顾赡，斯为炫造。则亦受嗤於识者，见诋於通人者矣。抑又闻三月而行，士人之常准；十年乃字，女子之常期。永为干世之心，厥有后时之叹。某寻常爵里，谬嗣盘盂。离方遁圆，因陋成寡。亦尝研穷简籀，耽味声诗。颇识前修之懿图，盖闻长者之馀论。颛愚自任，并介相忘。质文异变之方，骊翰殊风之旨。粗承师法，敢坠缇缃。伏以侍郎宏继济之机谋，运搜罗之默识。思将菲质，来挂平衡。遂扬南纪之清源，谨效东皋之素谒。越石父彼何人也，夙佩遗文；赵台卿敢欺我哉，敬承馀烈。辄以常所为文若干首上献。
    某闻朔禽违雪，海鸟知风。苟曰含灵，咸思择地。况乎谬窥坟素，常禀盘盂。从於洙泗之间，抉迹於湘江之表。能不成周问道，先诣伯阳；故绛侍言，惟从叔向。伏惟侍郎禀生成之秀，穷先哲之姿。言成训谟，信比暄燠。某率兹孤植，π彼单家。持击缶之凡音，嗣操琴之旧事。於是持挝自警，割席相徵。味谢氏之膏腴，弄颜生之组绣。劳神焦虑，消日忘年。虽天分不多，尚惭於风雅；而人功斯极，劣近於讴歌。顷常撰刺门人，投书齐帅。蒙垂盼饰，致在褒称。既而文圃求知，神州就选。遂得生刍表意，腐帚生姿。永言栖托之怀，不在飞之后。今者商飚已扇，高壤萧衰。楚贡将来，津涂怅望。高堂有念，末路增悲。愿持款启之心，先侦生成之施。倘或洛阳种，犹记姓名；建业张逵，方宏采拾。则百灵斯毕，一顾为荣。谨以新诗若干首上献。延露蚩声，皇华下调。有惭狂瞽，不称仁私。无任依投之至。
    ○上裴相公启
    某启。闻效珍者先诣隋和，蠲养者必求仓扁。苟无悬解，难语奇功。至於有道之年，犹抱无辜之恨。斯则没为疠气，来挠至平。敷作冤声，将垂不极。此亦王公大人之所慷慨，义夫志士之所欷。某性实颛蒙，器惟顽固。纂修祖业，远愧孔琳；承袭门风，近惭张岱。自顷爰田锡宠，镂鼎传芳。占数辽西，横经稷下。因得仰穷师法，窃弄篇题。思欲纽儒门之绝帷，恢常典之休烈。俄属羁孤牵轸，藜藿难虞。处默无衾，徒然夜叹。修龄绝米，安事晨炊。既而羁齿侯门，旅游淮上。投书自达，怀刺求知。岂期杜挚相倾，臧仓见嫉。守土者以忘情积恶，当权者以承意中伤。直视孤危，横相陵阻。绝飞驰之路，塞饮啄之涂。射血有冤，叫天无路。此乃通人见愍，多士具闻。徒共兴嗟，靡能昭雪。窃见元宗皇帝初融景命，遽恻宸襟。收拭瑕疵，申明枉结。刘丞相导扬优诏，苏许公润色昌谟。五十年间，风俗敦厚。逮及翔泳未安其所，雨不得其和。匹夫匹妇之吁嗟，一聚一乡之幽郁。欲期昭泰，必仰陶钧。某进抱疑危，退无依据。暗处囚拘之列，不沾涣汗之私。与煨烬而俱捐，比昆虫而绝望。则是康庄并轨，偏哭於穷途；日月悬空，独鄣於丰。伏以相公致尧业裕，佐禹功高。百姓咸被其仁，一物不违於性。倘或在途兴叹，解彼右骖；弹剑有闻，迁於代舍。瞻风自卜，与古为徒。此道不诬，贞明未远。谨以文赋诗各一卷，率以抱献。缣缃俭陋，造写繁芜。干冒尊高，无任惶灼。
    ○上令狐相公启
    某闻邱明作传，必受宣尼；王隐著书，先依庾亮。或情忧国士，或义重门人。咸托光阴，方成志业。抑又闻弃茵微物，尚轸晋君；坏刷小姿，每干齐相。岂系效珍之饰，盖牵求旧之情。某邴第持囊，婴车执辔。旁徵义故，最历星霜。三千子之声尘，预闻诗礼；十七年之铅椠，尚委泥沙。敢言蛮国参军，才得荆州从事。自顷藩床抚镜，校府招弓。《戴经》称女子十年，留於外族；稽氏则男儿八岁，保在故人，藐是流离，自然飘荡，叫非独鹤，欲近商陵，啸类断猿，况邻巴峡。光阴讵几，天道如何。岂知蕞陋之姿，独隔休明之运。今者野氏辞任，宣武求才。倘令孙盛缇油，无惭素尚；蔡邕编录，获偶贞期。微回謦之荣，便在陶钧之列。不任冒彷徨之至。
    ○上崔相公启
    某闻石苞羁贱，早遇何曾；魏武尊高，猥知徐晃。其後咸成气，讫立鸿勋。简册增辉，尊彝动彩。则道惟熙载，皆资甄藻之时；德迈赓歌，必用搜罗之道。是以皇纲克序，茂范咸凝。某荆氏凡材，雕陵散质。谬传清白，实守幽贞。矍圃弯弓，何能中鹄；邱门用赋，寻耻雕虫。常患荒芜，殊非挺拔。依刘荐祢，素乏梯航；慕吕攀嵇，全无等级。分甘终老，莫有良期。既而窃仰洪钧，来窥皎镜。坟垆下土，敢望颁形。瓮盎顽姿，宁希鉴貌。岂谓不遗孤拙，曲假生成。拔於泥滓之中，致在烟霄之上。遂使龙门奋发，不作穷鳞；莺谷翩翻，终陪逸翰。此则在三恩重，吹万功深。空乘变律之机，未得捐躯之兆。岂可犹希鼓铸，更露情诚。伏念良马嘶风，非堪伏皂；饥鹰刷羽，终耻栖笼。诚知豢养之恩，颇有飞翔之志。而又专门有暇，曾习政经；闭户无营，因窥吏事。既辨张汤之鼠，深知子产之鱼。书剑彷徨，年光倏忽。徒思效用，无以为资。倘蒙再扇薰风，仍宣厚泽。庶使晏婴精鉴，获脱於在途；蔑微班，得升於收器。才闻謦，便是扶摇。
    ○上首座相公启
    某闻举不违宗，得於王济；近因其族，闻自谢元。虽通人与善之规，亦前哲睦亲之道。某谬参华绪，得庇馀阴。固已鲤庭蒙翼长之恩，阮巷辱心期之许。遂得迁肌改骨，拥本扬英。则穷鸟入怀，靡求他所；羁禽绕树，更托何枝。昨者膏壤五秋，川涂万里。远违慈训，就此穷栖。将卜良期，行当杪岁。通津加叹，旅舍伤怀。相公河润馀律，□行广施。调羹之味，未及宗亲；育物之馀，希沾幼弱。倘或假一言之甄发，随百蛰之昭苏。庶令葛ぱ之阴，均其煦育；椒聊之实，遂彼扶疏。成锺仪操乐之规，宽顾悌拜书之恋。下情无任。
    ○上宰相启二首
    某闻日丽於天，洪纤必及；月离於毕，枯槁皆苏。斯则推彼无私，彰於大信。苟关於宰匠，咸仰以生成。其或润接西郊，流金未已；光承北陆，丰犹深。则亦分作穷人，甘为弃物。岁华超越，京洛风尘。忽尔号兆，固非阮籍；泫然沾洒，不为杨朱。略亡冒之辜，惟以哀矜为生。伏念三馀简堕，六尺伶俜。临济辉华，昔悬陈榻。洛阳羁旅，今造膺门。已惊於自叶流根，敢望於裒多益寡。但以谢家故墅，事属临川；陆氏先畴，名迁好。同气虽均於昭泰，连枝或累於荣枯。是以更就洪钧，来呈琐质。虽戴逵之弟，志尚无闻；而何准之兄，恩辉已遍。岂宜苟希河润，更望馀波。投骥尾以容身，执豚蹄而望岁。然则迹同袁子，质异山郎。梓柱云楣，独居蜗舍；绮襦纨，已卧牛衣。若乃清且问安，长筵称寿。貂毕集，少长俱来。膏沐之馀，则飞蓬作鬓；银黄之末，则青草为袍。莫不顾影包羞，填膺茹叹。倘或王庭辨贵，许厕九疑。京县坐曹，令悬五色。校於同列，未越彝章。则卫馆遗孤，常闻出涕；山阳旧曲，不独伤心。誓将居必在勤，行惟鞭后。潜知寄托，所望於江州；必效忠贞，得酬於吏部。无任惶惧之至。某闻仁祖乘流，先知彦伯；张凭植棹，正值刘忄炎。岂惟俄顷遭逢，抑亦初终汲引。当其羁游临汝，旅泊丹徒。遐思謦之音，杳绝烟□之路。苟无直道，将委穷途。何异於悬水扬音，九弄有潺之曲；严霜戒节，两栾含清越之仪。某融襟蚁术，造迹龙门。三千子之声尘，曾参讲席；十七年之铅椠，夙预元图。而性禀半痴，机无两可。收尧羝而寡术，举舜凤以无缘。使何准之兄，皆为杞梓；戴逵之弟，独守蓬茅。至於词藻辛勤，儒林积习。自期燕笥，不愧秦台。伏以相公周辂轮辕，虞琴节奏。早振经邦之业，果敷华国之姿。伊尹安危，本同於兆庶；深源行止，必系於兴衰。既而放迹戎轩，遗荣画室。刘尹秣陵之柳，尚有清风；召公陕服之棠，空留美荫。窃闻谣咏，即付枢衡，是以贺笈趋尘，赢粮载路。愿奏书於台席，思撰履於侯门。倘张禹尊高，犹为戴荣说《礼》；郑元严毅，便令服慎闻《诗》。敢叹朝饥，诚甘夕死。加以旅途劳止，末路萧条。不无凄恻之怀，岂只羁离为主。仰瞻旌，如望蓬瀛。不任恳迫之至。
    ○为人上裴相公启
    某闻瘦马依风，悲皆感土；秋鹰厉吻，饥即投人。能知豢养之恩，颇识归飞之兆。是以台卿沥恳，先告孙宾；石栖身，惟亲晏子。观贤达始终之趣，察古今行止之规。必有良知，愿谐依托。某伶俜兹植，憔悴孤根。词林无涣水之文，官路乏甘陵之党。每持疏拙，久谢纷华。既而曳履侯门，经时不遇；牵裾宪府，越月而升。九衢独愧於迷津，五省才沾於掌庾。相公初缔郑栋，甫润殷林。宁知蕞陋之姿，首在陶甄之列。拔於郎吏，委在弦歌。元日纵囚，殊无异政；清晨探贼，未报殊恩。岂期遽露精诚，犹烦鼓铸。近者私门集衅，同气贻灾。孀幼流离，关河绵邈。泪变苌宏之血，发同园客之丝。万里销魂，孤灯吊影。盖生人之大痛，行路之同悲。泉壤长辞，何缘取决。人琴并绝，不得申哀。端居则有愧簪缨，乞告而曾无事例。又以孔怀酷远，先茔非遥。永言龟告之期，遂在蝈鸣之月。倘解其所任，契彼私心。绝缅冒於官曹，获优游於教义。孤诚所愿，九死如归。其或念以艰虞，难於罢免。亦有虚散秩，不漏於幽微；终鲜之悲，无惭於显晦。伏增哀迫恳款之至。
    ○上盐铁侍郎启
    某闻珠履三千，犹怜坠屦；金钗十二，不替遗簪。苟兴求旧之怀，不顾穷奢之饰。亦有河南撰刺，徵彼通家。虢略移书，期於倒屣。志亦求於义合，理难俟於言全。某菅蒯凡姿，邾滕陋族。释耕耘於下邑，观礼乐於中都。然素励颛蒙，常耽比兴。未逢仁祖，谁知风月之情；因梦惠连，或得池塘之句。莫不冥搜刻骨，默想劳神。未嫌彭泽之车，不叹莱芜之甑。其或严霜坠叶，孤月离云。片席飘然，方思独往。空亭悄尔，不废闲吟。强将麋鹿之情，欲学鸳鸯之性。遂使幽兰九畹，伤谣诼之情多；丹桂一枝，竟攀援之路断。岂直牛衣有泪，蜗舍无烟。此生而分作穷人，他日而惟称饿隶。顷者萍蓬旅寄，江海羁游。达姓字於李膺，献篇章於沈约。特蒙俯开严重，不陋幽遐。至於远泛仙舟，高张妓席。识桓温之酒味，见羊祜之襟情。既而哲匠司文，至公当柄。犹困龙门之浪，不逢莺谷之春。今日俯及陶，将裁品物。辄申丹慊，更窃清阴。倘一顾之荣，将回於咳唾；则陆沈之质，庶望於骞翔。永言进退之涂，便决荣枯之分。如翩翻贺燕，巢幕何依；觳觫齐牛，衅钟将远。苟难窥於数仞，则永坠於重泉。空持拥之情，不识叫阍之路。不任恳迫之至。
    ○上封尚书启
    某迹在泥途，居无绍介。常思激励，以发湮沈。素禀颛愚，夙耽比兴。因得诛茅绝顶，草荒田；默想劳神，冥搜刻骨。遂使崇朝览镜，壮齿成衰；暇日欹冠，元髫变白。望将芜菲，来贡文明。伏遇尚书秉甄藻之权，尽搜罗之道。谁言凡拙，获预恩知。华省崇严，广庭称奖。自此乡闾改观，瓦砾生姿。虽楚国求才，难陪足迹；而邱门托质，不负心期。一旦推毂贞师，渠门锡社。顾惟孤拙，频有依投。今者正在穷途，将临献岁。曾无勺水，以化穷鳞。俯念归荑，犹怜弃席。假刘公之一纸，达彼春卿；成季布之千金，沾於下士。微回咳唾，即变升沈。羁旅多虞，穷愁少暇。不获亲承师席，躬拜行台。轻冒尊颜，伏增惶惧。
    ○投宪丞启
    某闻古者穷士求知，孤臣荐拔，或三岁未尝交语，或一言便许忘年。奇偶之间，彼何相远。则运租船上，便获甄才；避雨林中，俄闻托契。此又无由自致，不介而亲者也。某洛水诸生，甘陵下党。曾游太学，不识承宫；偶到离庭，始逢种皓。悬芦照字，编苇为资。遂窃科名，才沾禄赐。常恐涧中孤石，终无得地之期；风末微姿，未卜栖身之所。侍郎议合机彖，望逼台衡。每叙群才，常推直道。昨者摄齐邱里，撰刺膺门。伏蒙清诲垂私，温言假煦。内惟孤贱，急被辉华。觉短羽之陵飚，似穷鳞之得水。今者方祗下邑，又隔严扃。谁谓避秦，翻同去鲁。伫见汉朝朱博，由宪长以登庸；愿同晋室徐宁，因县僚而迁次。下情无任。
    ○上裴舍人启
    某自东道无依，南风不竞。如挤井谷，若泛沧溟。莫知投足之方，不识栖身之所。孙嵩百口，系以存亡；王尊一身，困於贤佞。伏念济绝气者，命为神药；起僵尸者，号曰良医。自顷常奉绪言，每行中虑。猥将琐质，贮在宏襟。今则阮路与悲，商歌结恨；牛衣夜哭，马柱晨吟。一笈徘徊，九门深阻。敢持幽款，上诉隆私。伏以舍人十六兄法上圣之规，行古人之道。俯敦中外，不陋幽沈。迹在层霄，足有排虚之计；身居大め，宁无济溺之方。伏在庭除，希闻謦。下情无任。
    ○上萧舍人启
    某启。某闻孙登之奖嵇康，蔑之逢叔向。盖亦仙凡自隔，岂惟流品相悬。虽三秀鲜华，终难苟得；而一言辉发，因此相期。曷尝不仰企前修，追怀逸躅。岂期陋质，偶窃贞规。某器等瓶筲，居惟岭峤。徒然折简，非孔门之词；率尔中科，忝刘繇之第。殷硎协律，（阙）顷因同籍，遂及论交。窃示里言，奉扬严旨。张司空汲引，先及陆机；杨丞相铨衡，竟遗刘炫。实亦义同得禄，荣甚登门。伏以舍人川渎降灵，星辰效祉。所冀陶钧之日，不忘簪屦之馀。报不先期，窃比齐门座客；情非自外，欲为顾氏家丞。徒自捐躯，安能报德。下情伏增依托。
    ○上学士舍人启二首
    某闻七桂希声，契冥符於渌水；两栾孤响，接元映於清霜。感达真知，诚参神妙。其有不待奔倾之状，宁闻击考之功。亦有芝砌流芳，兰扃袭馥。已困雕陵之弹，犹惊卫国之弦。而暗达明心，潜申谠议。重言七十，俄变於荣枯；曲礼三千，非由於造诣。始知时难自意，道不常艰。某荀铎摇车，邕琴入爨。委悴倌人之末，摧残膳宰之前。不遇知音，信为弃物。伏以学士舍人阳葩搴秀，夏采含章。静观行止之规，已作陶钧之业。遂使枯鱼被泽，病骥追风。永辞平坂之劳，免作穷途之恸。恩如可报，虽九死而奚施；躯若堪捐，岂三思而后审。下情无任。
    某步类寿陵，文惭涣水。登高能赋，本乏材华；独立闻诗，空尊诣道。在蜀郡而惟希狗监，溯河流而未及龙门。常叹美玉在山，但扬异彩；更恐崇兰被迳，每隔殊榛。徒自沈埋，谁能攀撷。一旦雕於敏手，佩以幽襟，免使琳惭，宁贻蕙叹。潜虞末路，未有良期。今乃受荐神州，争雄墨客。空持砚席，莫识津涂。既而临汝运租，先逢谢尚；丹阳传教，敢觅张凭。辉华居何准之前，名第在冉耕之列。俄生藻绣，便出泥沙。谁言献辂车令，先期毕命；犹惧吹竽乐府，未称知音。倘更念毛，终思翼长。赎彼在途之厄，仍遗生刍；脱於鸣坂之劳，兼贻半菽。平生企望，终始依投。不任感恩千冒之至。
    ○上杜舍人启
    某闻物乘其势，则彗汜画涂；才戾於时，则荷戈入棘。必由贤达之门，乃是坦夷之迳。是以陆机行止，惟系张华；孔文章，先投谢眺。遂得名高洛下，价重江南。惟彼归荑，同於拾芥。某弱龄有志，中岁多虞。模孝绰之辞，方成笺奏；窃仲任之论，始解言谈。犹恨日用殊多，天机素少。揆牛涔於巨浸，持蚁垤於维嵩。曾是自强，雅非知量。李郢秀奉扬仁旨，窃味昌言。岂知沈约扇中，犹题拙句；孙宾车上，欲引凡姿。进不自期，荣非始望。今者未涂怊怅，羁宦萧条。陋容须托於媒扬，沈痼宜蠲於医缓。亦尝临铅信史，鼓箧遗文。颇知甄藻之规，粗达显微之趣。倘使阁中撰述，试传名臣；楼上妍媸，暂陪诸隶。微回木铎，便是□梯。敢露诚情，辄干墙仞。
    ○上吏部韩郎中启
    某识异旁通，才无上技。幸传丕训，免坠清芬。衡轭相逢，方悲下路；弦弧未审，可异前朝。郭翻无建业先畴，稽绍有荥阳旧宅。故人为累，仅得猪肝；薄技所存，殆成鸡肋。分阴屡转，尺涕难收。仲宣之为客不休，诸葛之娶妻怕早。居惟数亩，不足栖迟；智效一官，靡能沾沃。荒凉散社，流寓穷途。高堂之瓮社难充，下泽之津蹊可见。窃以弃茵怀旧，尚动深仁；投钓言情，犹牵末契。敢将幽恳，来问平衡。升平相公简翰为荣，巾箱永秘。颇垂敦奖，未至陵夷。倘蒙一话姓名，试令区处。分针官之琐吏，厕盐酱之常僚。则亦不犯脂膏，免藏缣素。岂惟穷猿得木，涸鲋投泉。然後幽独有归，永托山涛之分；赫曦先耻，免干程晓之门。进退彷徨，不知所喻。
    ○上萧舍人启
    某启。某闻周公当国，东伐淮夷；祟抗持权，北临江汉。或陈师鞠旅，或筑室反耕。然後王府图功，台庭陟恪。犹垂壮烈，尚播雄图。属者边塞失和，羌豪ㄈ扰。烟尘骤起，烽燧相连。犬牙秦雍之疆，虿尾河汾之地。虽登坛授钺，屡选中权；而禁暴安人，殊无上策。相公手捐相印，腰佩兵符。威不搴旗，信惟盈缶。莫不周勤体物，煦妪垂仁。足食足兵，俄成於富庶；惟风及雨，立致於生成。今者再振万机，重宜五教。方从易简，及表优崇。凡列陶，咸增贺。从此樽彝著德，钟鼎流芳。四海遐瞻，共卜归还之兆；一阳初建，便当霖雨之期。某忝预恩知，实逾伦等。
    ○为前邕府段大夫上宰相启
    某闻栾氏垂恩，延於十世；屈生罹谴，不过三年。虽行一切之科，宜听九刑之诉。某谬因门荫，获忝朝私。虽位以恩迁，而官由政举。累经重事，皆立微劳。顷年初忝邕南，颇常弊。事皆条奏，不敢旷官。冰蘖自居，膏腴不染。南蛮ㄈ优，边徼先闻。始事详观，飞章备述。黄伯选根基深固，溪洞酋豪。准诏怀来，署之军职。李蒙妄因非罪，忽使诛锄。某离任之初，滥称遗爱。伍营校队，千里农桑。叫噪盈途，牵留截镫。爰从初任，以至罢还。不戮一夫，闻於众听。其后既经焚荡，又遣统临。糠乞不充，菅蓬自覆。曾无禄赐，惟抱忧危。至无尺绢贯缗，以为归费。及蒙罪状，焕在丝纶。以为徒忝官常，曾无制置。且经营甫尔，物力未周。拜疏将行，替人俄至。仰恩波而不浃，驻官局以何由。懦怯请兵，才非将帅。今者九州徵发，万里喧腾。凭贼请锋，已至城下。则以三千土著，众寡如何；两任经年，曾无掩袭。虽有烟尘之候，不逾朝贡之州。无劳北军，己自抽退。伏念至德建中之际，长蛇大豕之间。愿报国恩，尽縻家族。松楸未拱，带砺犹存。顾惭无用之躯，旋漏不私之贷。侨居乞食，蓬转萍飘。生作穷人，死为丑鬼。伏惟相公业开伊、吕，朗镜临人。运值尧、汤，平衡宰物。伏乞录其勋旧，假以生成。免令家庙丰碑，尚垂虫篆；秋庭陋巷，长设雀罗。恋阙伤魂，临途结欷。无任恳迫。
    ○上崔大夫启
    伏承已践埋轮，光膺弄印。夙承知遇，欣贺伏深。大夫二十三兄铣社光辉，珠庭宅庆。居方可裕，秉直无从。诚宜便舍圭符，来调鼎鼐。而乃芝田挺秀，不许於三农；蕙亩流芳，宁同於百卉。伏想嵇山灵爽，镜水澄明。仰止尊高，居然胜绝。隐贫居而坐闻丝管，调仙家而行有旌旗。窃料已饰廉车，行离郡界。高风在律，爽气盈轩。未穷皋壤之秋，己领江山之秀。瞻望恩顾，攀结倍深。
    ○榜国子监
    右。前件进士所纳诗篇等，识略精微，堪裨教化。声词激切，曲备风谣。标题命篇，时所难著。灯烛之下，雄词卓然。诚宜榜示众人，不敢独专华藻。并仰榜出，以明无私。仍请申堂，并榜礼部。咸通七年十月六日，试官温庭筠榜。
    ●卷七百八十七
    ☆段成式
    成式字柯古，宰相文昌子。以荫为校书郎，累迁尚书郎。出为吉州刺史，终太常少卿。
    ○寄余知古秀才散卓笔十管软健笔十管书
    窃以《孝经》援神契，夫子之拜北极；《尚书》中候，周公授之以出元图。其后仲将稍精，右军益妙，张芝遗法，庾氏新规。其毫则景都愈於中山，麝柔劣於羊劲。或得悬蒸之要，或传痛颉之方。起自蒙恬，盖臻其妙。不惟元首黄之制，含丹缠素之华，软健备於一床，雕锼工於二管而已。跗则大白麦穗，临贺石班。格为仙掌之形，架作莲花之状。限书一万字，应贵鹿毛；书纸四十枚，讵兼人发。前寄笔出自新铨，散卓尢精。能用青毫之长，似学铁头之短。况虎仆久绝，桐烛难成。鹰固无惭，兔或增惧。足使王朗遽阁，君苗欲焚。户牖门墙，足备其阙也。
    ○寄温飞卿葫芦管笔往复书
    桐乡往还，见遗葫芦笔管，辄分一枚寄上。下走困於守拙，不能大用。落之实，有同於惠施；平原之种，本惭於屈毂。然雨思茶器，愁想酒杯。嫌苦菜而不吟，持长柄而为赠。未曾安笔，却省岁书。八月断来，固是佳者。方知绿沈赤管，过於浅俗。求大白麦穗，获临贺石班，盖可为副也。飞卿穷素缃之业，擅雄伯之名。沿溯九流，订铨百氏。笔洒沥而转润，纸襞绩而不供。或助操弹，且非玩好。便望审安承墨，细度覆毫，勿令仲宣等闲中咏也。成式状。
    ○与温飞卿书八首
    近集仙旧吏献墨二挺，谨分一挺送上。虽名殊九子，状异二螺，如虎掌者非佳，似兔支者差胜。不思吴兴道士，勿遇因取上章；越王神女，得之遂能注《易》。但所恨鸡山松节，绝已多时；上谷槲头，求之未获也。成式述作中踬，草隶非工。惟兹白事，足以驱策。讵可供成冢之砚，夺如椽之笔乎！
    昨献小墨，殆不任用。藉枨之力，殊未坚刚；和之馀，固非精好。既非怀化所得，岂是筑阳可求。况某从来政能，惭伯祖之市果；自少学业，愧稚川之代薪。飞卿掣肘功深，掌（阙）倦。齐奋五笔，捷发百函。愁中复解元嘲，病里犹屠墨守。（阙十字）承讯忻怿兼襟，莫测讠皮辞，难知古训。行当谒，条访阙疑。
    昨更拾（阙四字）之馀自谓无遗策矣。但愧井蛙尚犹自恃，醯鸡未知大全。忽奉毫白，复新耳目。重耳（阙）彻（阙三字）生惭张奂致（阙）研味难尽。讵同王远术士，题字入木；班孟仙人，喷墨竟纸。虽赵壹非草，（阙十五字）肝胆将破，翰答已疲。有力负之，更迟承问。
    赫日初升，白汗四匝。愁议墨阳之地，懒窥兼爱之书。次复八行，盈襞交互。访伏牛之夜骨，岂望登真；迷艮兽之沈脂，虚成委任。更得四供晋寝，五入汉陵。隐侯辞著於麝胶，葛元术成於鱼吐。宁止千松政染，三丸可和。僧虔独擅之才，周禺自谓无愧而已。支策长望，梯几熟观。方困九攻，徒荣十部。齐师其遁，讵知脱扃。
    蓝染未青，元嘲转白。责羝羊以求乳，耨石田而望苗。殆将（阙）肠，岂止憎貌。犹记烟磨青石，黛渍（阙）书。施根易思，号介难晓。苏秦同志佣力，有而可题；王隐南游著书，无而谁给。今则石流琅砚，光滴彩毫。腹笥未减，初不停缀。疲兵怯战，惟愿竖降。
    飞卿忄专穷奥典，敏给芳词。吐水千瓶，有才一石。成式寸纸寒暑，素所不闲，一卷篇题，从来盖寡。窃以墨事故有，巾箱先无。可谓附骐骥而虽疲，遵绳墨而不跌者。忽记邺西古井，更欲探寻。虢略镂盘，谁当仿效。况又剧间可答，但愧於子安；一见之赐，敢同於到恽乎。阵崩鹤唳，歌怯鸡鸣。复将晨压我军，望之如墨也。岂胜（阙）居慑处之至。
  </div>
  <div class="pagination">
   <a href="全唐文_page471.html">
    上一页
   </a>
   <span>
    ...
   </span>
   <a href="全唐文_page467.html">
    467
   </a>
   <a href="全唐文_page468.html">
    468
   </a>
   <a href="全唐文_page469.html">
    469
   </a>
   <a href="全唐文_page470.html">
    470
   </a>
   <a href="全唐文_page471.html">
    471
   </a>
   <span class="current-page">
    472
   </span>
   <a href="全唐文_page473.html">
    473
   </a>
   <a href="全唐文_page474.html">
    474
   </a>
   <a href="全唐文_page475.html">
    475
   </a>
   <a href="全唐文_page476.html">
    476
   </a>
   <a href="全唐文_page477.html">
    477
   </a>
   <span>
    ...
   </span>
   <a href="全唐文_page473.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
