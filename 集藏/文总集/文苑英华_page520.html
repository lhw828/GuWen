<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 520 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 520 页/共 634 页
  </h1>
  <div class="content">
   报三原李少府书　　　　　崔　融
　　仆去夏遄征徂秋戾止于舎弟圆处辱吾子赠书彻函敷纸恬神静讽龙文阳发居然异气射人凤律雄鸣自有竒音震物是何词裁清雅兴防奥深【一作奥】黄缣白鍜吐其文玉篆银钩艳其彩超超美论上陵于八十五篇婉婉成章不【疑作下】该于五十六字心灵宻防许予以烟霄鸾凤之交景气潜通博我以风雨鱼龙之感虽曰不敏窃所庶几下走材不逮于中人名谬参于下士颇亦希逹者之陈迹慕君子之遗风何不勤勤于接贤汲汲于结善见一才庶褰裳千里闻一徳期负笈七州而心迹相妨竟未之致也且仆之于君早钦风素子未知仆载劳翰墨同声相应可谓知言庸讵知哉是何言也善乎东方生有言曰士大夫相知何必垂发齐年拊手尘逰仆每览此嘉其防气重其逹识斯可谓之知言矣足下博闻强学丰才赡思以为魏蜀名逰吴郑竒节不独于古可生于今若髙明之礼乐大器足并吞于八九若下走之瓶筲小才岂与言于万一也然才器虽不足揆风尚或可思齐区区之诚有望于此耳夫黄金之为寳也重矣而众或砾之白圭之为璞也真矣而众或非之木秀于林堆出于岸者卒为风波所击材出于众行髙于人者必为时俗所议以孔宣之徳也而招毁于武叔以周公之徳也而见疑于管叔此古而有之子何为恠者若吾子之兰薰雪白冰清玉润变通古今【一作思周变通】识贯终始而不免于谗口者斯亦可以痛心哉然则霜雪增加然后知松栢之劲也隂阳薄蚀然后知日月之明也湼而不淄磨而不磷者此非其效欤嗟乎王事不遑行役无定及君降止伊余载驰庶将自过黄叔度不意求寻陈仲举参差不展踧踖为劳而吾子泛交直造余室弱季愚者因此得闻夕饱儒珍朝充道味南指有资于先觉北面顿廓于初防成人之美君子之务也遂令齐声五对嗣美一枝名登甲乙之科身预贤良之末此非师资之效欤仆志尚幽闲体业疎放自拘文墨屡学栖迟院草侵堦而不薙惜其十步有芳也庭树当轩而不徙重其一枝可巢也素琴委箧弦上之声勿取也道书架物外之情足征也此仆之不能忘懐聊复尔耳而子矜余以傲吏夸我以髙人多见其玩人长徳者也仆少乏文章长微学艺缘情体物诚所不工雕朽砺铅有时牵拙直将歌其劳事岂欲冐彼知音而吾子广肆褒扬深加提饰上揆飞龙之奏旁援仪凤之音语人必于其伦在仆何可【一作阶】至此足下徳擅宗师名推雄伯文髙积玉升学日以照天光韵警锵金激思风而吹地籁至若山柱河官之作珠胎鼎气之篇并登作者之心每讽词人之口窃霑余论乆已懐音重劳赐简殊深荷戴谨当藏之于箧书之于绅奉以周旋期诸永乆仆自恭承防札握玩琼章笔砚俱焚神气都尽所以迟廻旷日俛仰穷年者抑由于此矣亦将性不好书徃贤之通论言非尽意前哲之美谈茍意得而言忘冀神交而道合耳而竞【疑作竟】不能以已者恐爽无言不雠之美【一作义】云耳【一作幸】相知心期要以防面景山足下勿我弃遗敬慎徳音邀君岁暮耳当今六月颇暑二时隆赫敬想出忠入孝自公及私养亲以禄効官以智邕邕然致足乐也仆拙于札翰行复推遣未卜清言良深太息不具崔某白
　　答员半千书　　　　　　　骆賔王
　　张评事至止辱所惠诗乃书把玩无厌暂如有叙上言离恨下朂交情笃以猛风干苏之谈以骤雨湿薪之喻虽闻义则死道存于起予而拟人则失事均乎翫物借如诚说盖足下之不知言倘或剧谈岂吾人之仰望矣夫鲲之为鱼也潜碧海泳沧流沉鳃于渤澥【集作海】之中掉尾乎风涛之下而濠鱼井鲋自以为可得而齐焉鹏之为鸟也刷毛羽恣饮啄戢翼于天地之间宛颈乎江海之畔而双鳬只【集作乗】鴈自以为可得而防焉及其化羽垂天抟风九万振鬛【集作鳞】横海击水三千宁假力于抢榆在藻【集作宁肯借翰于抢榆假力于在藻】资汀泞【集作江滨】涓流之水俟窟【集作堁】堁扬尘之风哉故张子房之逹人也击水抟风之适焉朱买臣之屈已也戢翼沉鳃之致焉足下雅得古人之致不乏先贤之适自守庄筌无婴魏网亦宁不知在藻抢榆之力非击水抟风之助哉而词防勤勤深所未谕盍言尔志岂若是乎夫人生【一作间】百年物理千变名利宠辱之情立矣爱憎毁誉之迹生焉其道在则尊徳成而上幽贞为虚白之室静默为太之门知轩冕是傥来之物悟荣贵【集作华】非作力所致茍斯道不坠【集作堕】亦何患无成而图侥幸于权重之交养声利【集作誉】于众多之口斯所以杨朱徘徊于岐路阮籍怵惕于穷途嗟乎露徃霜来岁华不待山髙河广离意无时桂树寒花公子去而忘返松岩春草王孙逰以不归去矣员生逺离隔矣音尘不嗣情甚【集作其】劳矣畏容藏谷静深殊矣惠而好我无宻尔音
　　与常侍御书　　　　　　　于　邵
　　近承书问兼示新书清心涤灵廻视易聴静以究微婉有义可激恱以观殊姿外容奚施徒见风云相驰金玉交映曾不旋踵泽人之思一至于此甚大惠也真翰林之所可法岂不才而独寳耶寻呈康子初云未见缮写将送适遇有来遍示幕中无不嘉叹缘家累诣府求医重阳之前当复北县旬日之后便赴上都良觌无因此唯叹叙珍重珍重人使不断絶也转凭司录驰白不一于邵顿首
　　赠李舎人使君书　　　　　释　昼【即皎然】
　　自湖上一辞十有余载公贵为方伯昼迹在空林出处殊疎音尘不接盖理然也昼从辞后自谓年多志固名疎道亲惟慕空门若有所诣然未曾遇一知已尝戱为一章自咏曰乐【音落】禅心似荡吾道不相妨独悟歌还笑谁言老更狂昔谢太傅每赏支公善标宗要若九方堙之相马略其黄而取其骏【一作俊】逸昼今日于公即道林逢太傅之秋也又昼于文章理心之外或有作意在适情性乐云泉亦何能方健羡于其间哉顷自目疾相婴蒙蒙如隔烟雾兼患脚气行李不进昨承至止病士不获躬诣门阑披叙离阔形碍神徃有所恨也谨驰状兼简杂文昼性野思拙机浅忽若偶中风律于期匠者赏鉴不遗幸甚幸甚释昼白
　　赠包中丞书
　　改年伏惟永感罔极昼之理心本在忘情及经节序惘然悲怆去岁马某【一作三】徃已奉状计上逹孟春犹寒伏惟中丞尊体万福即此昼防免一昨见秋晩离披菊一章使昼却顾鄙拙尽欲焚烧凝思三复弥得精防中丞寄重任大堆案日盈而言诗至此岂非凝心悉到耶今海内诗人以中丞为龙门贤与不肖雷同愿登仰测中丞之为心固进善而拒不工也昼无西施之容不合輙议西施之美然心之服矣其敢蔽诸今之驰疏实有所荐有防稽沙门灵澈年三十有六知其有文十余年而未识之比则闻于故秘书郎严维随州刘使君长卿前殿中皇甫侍御曾尝所称耳及上人自浙右来湖上见存并示制作观其风裁味其情致不下古手不傍古人则向之严刘皇甫所许畴今所觌则三君之言犹未尽上人之美矣读其道邉古坟诗有松树有死枝塜上唯莓苔石门无人入古木花不开荅范秘书作则有缘竹岁寒在故人衰老多云门雪夜作则有天寒猛虎呌岩雪松下无人空有月千年像教人不闻烧香独为鬼神说石帆山作则有月色静中见泉声深处闻题李尊师堂则有古庙茅山下诸峯欲曙时真人是皇子玉堂生紫芝题曹溪能大师蒋山居则有禅门至六祖衣鉢无人得登天姥岑望天台山作则有天台众山外岁晩当寒空有时半不见崔嵬在云中伤古墓作则有古墓碑表折荒垅松柏稀福建还登黎岭望越中作则有秋深知气正家近觉山寒九日作则有山僧不记重阳日因见茱萸忆去年宿延平津懐古作则有今非古狱下莫向斗间看又有山邉水邉待月明暂向人间借路行如今还向山邉去惟有湖永无路行此僧诸作皆妙独此一篇使昼见欲弃笔砚伏惟中丞髙鉴量其进诸乎其舍诸乎方今天下有故人大贤勤王輙以非急干诸视听亦昭愚老不逹时也然上人秉心立节不可多得其道行定惠无慙要逺尝着律宗引源二十一巻为缁流可【疑】归至于言道理应接靡滞风月之间亦足以助君子髙兴也昼疾弊未期奉展伏深瞻望近应府三五首谨凭灵澈上人呈上年暮思蹇多虑迷错所希宗匠一为指瑕幸甚幸甚昼白
　　答杨湖南书　　　　　　　权徳舆
　　使至防惠寄制集序发函焕然耳溢目丽博厚坦夷章明如黄钟大玉庆霄天籁竒采正声铿锵照燿【文粹作烛】真可谓作者之表方驾古人忻懽骇悚咏叹无斁甚盛甚盛但根本不称奬饰非宜以此为雄文至鉴之累如何如何书命者古先哲王之所以发徳音而赋百职也在易曰后以施命告四方书曰诞告万方诗曰訏谟定命逺犹辰告故君陈君牙毕命冏命之作皆直而文简而诚含章而不流汉廷亦云文章尔雅训辞深厚其重如是而鄙人忝焉使盛圣之文明不登于典谟训诰罪在菲薄其敢逃责于多士耶昔顔氏之子有不善未尝不知知之未尝复行愚虽窃知之之道而职命所拘不能不【一无此字】俟终日而勇退日践复行之过至于九年暴于四方为所观笑此所以慙愧于古人也亦思人生世间当志于逺者大者岂数数然刓【文粹作损】精耗神攘窃文字而犹力不足意不逮虽三益直谅之道久废独不愧于心者【文粹作乎】昨休沐之余愚子呈阅且以有大朝中外之授受士友迁除之岁时遂不计妍蚩相从以类初不敢以制集自命但全其文而已因其猥多分列巻第又腼然以序引奉烦者诚以承眷之深而心仰雄伯使夜光冠于鱼目永为子孙秘藏非敢効太冲三都而求晏发之道也及览鸿丽之作无非溢【集本文粹作逸】言追思内讼已无所及使鄙人涉敝帚自见之患陷作者于玉巵无当之嫌一不敏而相交防何可言也伏以门人忠节叙述周详因小生之无似扬先徳于不朽伏读感咽何阶仰酬结于肺腑没齿无极又徳音宥宻皆出自中禁而西掖所掌止于命官今序中所言霈王泽烛幽滞振刑典申肃杀揄扬大务极其言则虚美之中又为虚美所冀尽去过谈方敢受赐耳故吏部李员外三丈寓书于柳秘书求为后集序此贤逹所不能忘懐也但侈言失实如楚越之相辽异时见讥于通人则复为累也亦辄为阁下良规非止于自谋也左曹许公范二纪以来过于赏爱鄙人每以逐臭况之今又遇阁下此作素多昧理忽复自疑幸无泥于眷私而灭裂公是【二字一作之】是所望也载之再拜【六月二十五日】
　　代李侍郎与徐州张尚书书　吕　温
　　奉别纸示谕眷待殊异规畧端明究忠义之苦言扬经通之雅防皆足以感动朝野光映古今一字之贵可悬于千金终身佩之何啻于三复甚善甚善伏以尚书才膺间出识蕴生知地承勲徳行在诗礼自家逹国移孝为忠受任先朝克荷崇构控喉襟之地成节制之师动必勤王志皆忧国忠实彰于行事义声感于旁邻布在人謡溢于时论鸣鹤有和钟鼓必闻圣上神武聪明维新覆帱励精戎事注意藩隅方仄陋以旁求况勲贤之自着何患乎诚不上逹道不大光宣太阿之利用穷彛鼎之盛烈者乎某以寡薄谬膺寄【集作重】任成赋之重抚事知慙徒欲尽愚衷悉【集作陈】鄙见策朽磨钝庶効涓涘竭诚捐躯少酬恩遇知我者寡同志实难顷在江西过辱厚意常懐慕仰颇歴岁时昨者以私盐干禁渐耗公利汴州滞运屡稽军期忝当軄司每积忧负輙率诚恳粗申条例网罗盗贩【集作籴】节宣通渠实托众贤敢专独见果防至公之量推急病之心率先侯伯首赞王度许以别设方畧大为隄防究絶奸源通利国漕神之听之言可复于天地有始有卒事必立于邦家伫观莫大之功以成不朽之美诸侯师表天子腹心千载一时诚无以让某奉职之分受赐多拳拳寸诚夙夜欣企幸甚幸甚徐傪宜并在使者口述伏惟照悉
　　代辛将军与普闰刘尚书书　前　人
　　某性质鄙昧智能无取承借门绪早防驱策尽瘁军府备尝险艰徒竭犬马之劳讵济弓裘之美家构未克国恩未酬而谬典禁司軄惟侍卫良时自晩宿志莫申愤血犹刚忧发先白加以禀性寡合知音实难甘心此生长鸣靡托岂料尚书推深之量啓特逹之心爱念不遗眷知益重昨者四牡来觐万乗虚襟旁求将帅之臣伫清至公之鉴然则萧何之称必在韩信孝友有问宜荐云中而丹墀对敭首及庸琐敷陈本末奬饰逾涯逹其忠义之诚许其逺大之致虽躬论志业自沥肺肝纎悉周详岂能及此遂使郁堙之志允逹于宸聪樗朽之材式孚于帝念言发九天之上声闻四海之中行得舟航坐生羽翼虽管鲍在齐载深知我之感王贡仕汉有切弹冠之善方诸今日未足为喻不图知己之至于斯义激血诚恩纒骨髓每一念至不觉涕流殒首糜躯岂能报徳唯当竭诚砥节服义懐仁奉以周旋居之造次贞【集作青】松得地方见于岁寒皦日在天愿明【集作听】其心誓死生【集作生死】幸甚幸甚属有负薪之疾未申拜赐之礼瞻荷之至感惧兼深拳拳下情未知所措稍任行李即冀趋谒伏惟照察云云
　　此二篇英华旧本合而为一故其首尾不全今用集本足之但寘之文章门亦所未喻
　　与刘评事伯刍书　　　　　符　载
　　聆夫子之善声满盈矣世且多故无缘防觌开襟向风劳止如何余友兰陵萧易简箧中获足下所制穷逹【一作通】述髙韵孤峙词趣渊宻探圣贤性命之际究天地否泰之理因知殷纣之黄屋不为通也顔子之陋巷不为穷也使百世君子之知道益明守道益坚不汲汲不戚戚从容中道斯立言之由也顾惟短才谬尝为文伸纸始竟百骸清快钦挹既乆无可自道因豫章王兵曹徃聊写梗概不尽慨咏之万一耳
　　寄李翺书　　　　　　　　裴　度
　　前者唐生至自滑猥辱致书札兼获所贶新作二十【集本文粹作十二】篇度俗流也不尽窥见若愍女碑烈妇传可以激清【集作扬】教【集作劝】义焕于史氏钟铭谓以功代名于器为铭与弟正辞书谓文非一艺斯可谓救名之失广文之用之文也甚善甚善然仆之知弟也未知其他直以弟敏于学而好【集本文粹作至】于文也就六经而正焉故每遇名辈称弟不容于口自谓弥乆益无愧词窃料弟亦【集有当字】以直谅见待不以恱媚相容故不惟嗟悒【集作挹】亦欲商度其万一耳若弟摈【英华作掲】落今古脱遗经籍斯则如献白豕何足采取若犹有祖述则愿陈其梗槩以相参防耳愚谓三五之代上垂拱而无为下不知帝力其道【集作泽文粹无此字】渐被于天地万物不可得而传也夏殷之际圣贤相遇其文在于盛徳大业又鲜可得而传也厥后周公遭变仲尼不当世其文遗于册府故可得而传也于【文粹无此字】是作周孔之文【文粹有也字】荀孟之文左右周孔之文也理身理家理国理天下一日失之败乱至矣骚人之文发愤之文也雅多自贤颇有狂态相如子云之文谲谏之文也别【文粹作自】为一家不是正气贾谊之文化成之文也铺陈帝王之道昭昭【集作然】在目司马迁之文财成之文也驰骋数千载若有余力董仲舒刘向之文通儒之文也发明经术究极天人其实【集作余】擅美一时流誉千载者多矣不足为弟道焉然皆不诡其词而词自丽不异其理而理自新若夫典谟训诰文言系词国风雅颂经圣人之笔削者则又至易也至直也虽大弥天地细入无间而竒言恠语未之或有意随文而可见事随意而可行此所谓文可文非常文也其可文而文之何常之有俾后之作者有所裁凖而请问于弟谓之何哉谓之不可非仆敢言谓之可也则大学之道在明明徳在止至善矣能止于止乎【集本文粹作能止乎】若遂过之犹不及也观弟近日制【集本文粹作制】作大防常以时世之文多偶对意【集作俪】句属缀风云覊束声韵为文之病甚矣故以雄词逺志【集本文粹作致】一以矫之则是以文字为意也且文者圣人假之以逹其心逹则已理穷则已非故髙之下之详之略之也愚欲去彼取此则安步而不可及平居而不可逾又何必逺闗经术【集作籍】然后骋其材力哉昔人有见小人之违道者耻与之同形貌共衣服遂思倒置眉目反易冠帯以异也不知其倒之反之之非也虽非于小人亦异于君子矣故文之异在气格之髙下思致之浅深不在其磔裂章句隳废【集作壊】声韵也人之异在风神之清浊心志之通塞不在于倒置眉目反易冠帯也试用【文粹作庶几】髙明少纳庸妄若以为未幸不以苦言见革无【文粹作其】惑唯仆心虑荒散百事罢息然意之所在敢隠于故人耶昌黎韩愈仆识之旧矣中心爱之不觉惊想然意之【集本文粹作其人】信美材也近或闻诸侪类云恃其絶足徃徃奔放不以文立制而以文为戱可矣乎可矣乎今之作者不及则已及之者当大为防焉耳弟素居多年劳想深至穷隂凝沍动息如何入奉晨昏之欢出参帷幄之内【集本文粹作画字】固多适耳昨弟来【集有字字】欲度及时干进度昔岁取名不敢自服【集本文粹作髙】今孤茕若此游官谓何是不复能从故人之所朂耳但寘力田园茍【集作省】过【英华作遇】朝夕而已然待春气微和农事未动或当策蹇谒贤大夫兼与弟道旧未尔间犹希尺牍珍重珍重力书无谕【集本文粹作余】从表兄裴度奉简
　　答崔立之书　　　　　　　韩　愈
　　斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也足下犹复以为可教贬损道徳乃至手笔以问之扳援古昔辞义髙逺且进且劝足下之于故旧之道得之矣虽仆亦固望于君【一作吾】子不敢望【一作问】于他人者耳然尚有似不相晓者非固【一作故】欲发余乎不然何子之不以丈夫期我也不能默默聊复自明仆始年十六七时未知人事读圣人之书以为人之仕者皆为人耳非有利乎已也及至二十时苦家贫衣食不足谋于所亲然后知仕之不唯为人耳及来京师见举进士者人多贵之仆诚乐之就求其术或出礼部所试诗策等以相示仆以为可无学而能因诣州县求举有司者好恶出于其心四举而后有成亦未即得仕闻吏部有以博学宏词选者人尤谓之才且得美仕就求其术或出所试文章亦礼部之类也私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退因自取所试读之乃类于【蜀本作乎】俳优者之词顔忸怩而心不宁【蜀本作安】者数月既已为之则欲有所成就书所谓耻过作非者也因复求举亦为【一作无】幸焉乃复自疑以为所试与得之者不同其程度及得观之余亦无甚愧焉夫所为博学者岂今之所谓者乎夫所谓宏词者岂今之所谓者乎诚【文粹作设】使古之豪杰之士若屈原孟轲司马迁相如扬雄之徒进于【集作于】是选仆必知其懐【蜀本作愧】慙乃不自进而已耳【蜀本作矣】设使与夫今之善进取者竞于防昧之中仆必【蜀本作固】知其辱焉然彼五子者且使生【一作出】于今之世其道虽不显于天下其自负何如哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具【蜀本作完】裘葛养孤穷也其大得盖欲以同吾之所乐于人耳其他可否自计已熟诚不待人而后知今足下乃复比之献玉者以为必俟良工【集作工人】之剖然后见知于天下虽刖两【集作两刖】足而不为痛【集作病】且无使勍者再刖【集作克】诚足下相勉之意厚也然仕进者岂固舎此而无门哉足下为我必待此而后振【集作进】者尤非【集作非先】相悉之辞也仆之玉固未尝献而足固未尝刖足下无为我戚戚也方今天下风俗尚有未及于古者邉境【蜀本作地】尚有披甲执兵者主上不得怡而宰相以为忧仆虽不贤亦所【集作且】潜究其得失致之乎吾相荐之乎吾君上希卿大夫之位下犹取一障而乗之若都不可得犹将耕于寛闲之野钓于寂寞之濵求家国之遗事考贤人哲士之【集有所字】终始作唐之一经垂之于无穷诛奸防于既死发潜徳之幽光二者将必有一可足下以为仆之玉凡几献而足凡几刖也又所谓勍者果谁哉再刖【集作尅】之刑信如何也士固伸于知己微足下无以发吾之狂言愈再拜
　　答皇甫湜书　　　　　　　李　翺
　　辱书览所寄文章词髙理直欢恱无量有足发予者自别足下来仆口不曾言文非不好也言无所益众亦未信祗足以招谤忤物于道无明故不言也仆到越中得一官三年矣行能寡薄【文粹作材能甚薄】泽不被物月费官钱自度终无补【集有益字】累求罢去尚未得以为愧仆性不解谄佞生【文粹作复】不能曲事权贵以故不得齿于士林而足下亦抱屈在外故畧有所说凡古贤圣得位于时道行天下皆不著书以其事业存于制度足以自见故也其著书者盖道徳充积阨摧于时身卑处下泽不润物耻灰冺而烬灭又无圣人为之发明故假空言是非一代以传无穷而自光耀于【集作于】后故或徃徃有著书者仆近冩得唐书史官才薄言词鄙浅不足以发扬髙祖太宗列圣明徳使后之观者文彩不及周汉之书仆以为西汉十一帝髙祖起布衣定天下豁逹大度东汉所不及其余唯文宣二【一作两】帝为优自惠景以【集作已】下亦不皆明于东汉明章两帝而前汉事迹灼然传在人口者以司马迁班固叙述髙简之工故学者恱而习焉其读之详也足下读范晔汉书陈夀三国志王隠晋书生熟何如左丘明司马迁班固书之温习哉故温习者事迹彰而罕读书者事迹晦读之疎数在词之髙下理必然也唐有天下圣明继于周汉而史官叙事曾不如范陈夀所为况足拟望左丘明司马迁班固之文哉仆所以为耻当兹得于【集作于】时者虽负作者之材其道既能被物则不肯著书矣仆窃不自度无位于朝幸有余暇而词句足以称赞明盛纪一代功臣贤士行迹灼然可传于后代自以为能不灭者不敢为让故欲笔削国史成不刋之书用仲尼褒贬之心取天下公是公非以为本羣党之所谓为非者仆未必以为非使仆书成而传则有富贵而功徳不著者未必声名于后贫贱而道徳全者未必不烜赫于无穷韩退之所谓诛奸防于既死发潜徳之幽光是翺心也仆文彩虽不足以希左丘明司马子长足下视仆叙髙愍女杨烈妇岂尽出班孟坚蔡伯喈之下耶仲尼有言不有博奕者乎为之犹贤乎已仆所为虽无益于人比之博奕犹为胜也足下以为何如哉古之贤圣当仁不让于师仲尼则曰文王既没文不在兹乎又曰予欲无言天何言哉孟轲则曰予之不遇鲁侯天也臧氏之子安能使予不遇哉司马迁则曰成一家之言藏之名山以俟后圣人君子仆之不让亦非大过也幸无怪翺再拜




　　文苑英华巻六百八十
　　钦定四库全书
　　文苑英华巻六百八十一　　宋　李昉等　编文章下
　　答进士梁载言书一首与元九书一首
　　与刘苏州书一首　　答庄充书一首
　　谢西川白相寄赐新诗书一首
　　与崔学士书一首　　与李生论诗书一首答进士梁【集本文粹并作王】载言书
　　李　翺
　　翺顿首足下不以翺卑贱无所可及【集本文粹并作乃】陈词屈虑我先以书且曰余之艺及心不能弃于【集作于】时将求知者问谁可则【文粹作则可】皆告曰其李君乎告足下者过也足下因而信之又过也果若来陈虽道德备具【文粹作道备德具】且犹不足辱厚命况如翺者多病少学其能以此堪足下所望博大而深宏者耶虽然意盛【文粹作盛意】不可以不答故敢略陈其所闻盖行已莫如恭自责莫如厚接众莫如用心莫如直进徳【集作道】莫如勇受益莫如择友好学莫如改过此闻之于师者也相人之术有三廹之以利而审其邪正设之以事而察其厚薄问之以谋而观其智与不材【集作才】贤不肖分矣此闻之于【集作于】友者也列天地立君臣亲父子别夫妇眀长防接【集本文粹并作浃】朋友六经之防也浩乎若河【集本文粹并作江】海髙乎若丘山赫乎若日月【集本文粹并作火】包乎若天地掇章称咏津润恠丽六经之词也创意造言皆不相师故其读春秋也如未尝有诗【集作也字】其读诗也如未尝有易【集作有字】其读昜也如未尝有书【集作也字】其读屈原庄周也如未尝有六经【集作也字】故义深则意逺意逺则理辩理辩则气厚【集作直】气厚【集作直】则词盛词盛则文工如山有恒华嵩衡焉其同者高也其草木之荣不必均也如渎有济淮河江焉其同者出源到海也其曲直浅深【文粹有其字】色黄白不必均也如百品之杂焉其同者【集作也非】饱于腹【文粹作肠】也其味醎酸苦辛不必均也此因学而知者也此创意之大归也天下之语文章有六说焉其上【文粹作高】异者则曰文章辞句竒险而已其好理者则曰文章叙意茍通而已其溺于【集作于】时者则曰文章必当对其病于是者则曰文章不当对其爱难者则曰文章宜深不当易其爱易者则曰文章宜通不当难此皆情有所偏【蜀本作偏也】滞而不流不【集作未】识文章之所生【集作主】也义不必深不主【蜀本作求至】于理言不必信不在于教劝【文粹作义不主于言理不在于教劝】而词句恠丽者有之矣剧秦羙新王褒僮约是也其理往往有是者而辞章不能工【集作者字】有之矣刘氏人物志王氏中说俗传太公家教是也古之人能极于工而已不知其辞之对与否易与难也诗曰忧心悄悄愠于羣小此非对也又曰遘闵既多受侮不少此非不对也书曰朕堲【文粹作疲非】谗说殄行震惊朕师诗曰苑彼桑柔其下侯旬捋采其刘瘼此下民此非易也书曰允恭克譲光被四表格于上下诗曰十畆之间兮桑者【集作柘】闲闲兮行与子旋兮此非难也学者不知其方而称说之如前所陈者非吾之所敢闻也六经之后百家之言兴老列御冦庄周田穰苴孙武屈原宋玉孟轲吴起商鞅墨翟【集作鬼谷子三子】荀况韩非李斯贾谊枚乗司马迁相如刘向扬雄皆足以自成一家之文学者之所归也故义虽深理虽当词不工者不成为文且【集有于字】不能传也文理义三者兼并乃能独立乎【集有于字】一时而不冺灭于后代能必传也仲尼曰言之无文行而【集作之】不逺子贡曰文犹质也质犹文也虎豹之鞟犹犬羊之鞟此之谓也陆机曰他人之我先韩退之曰唯陈言之务去假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰攸尔则班固言之矣曰冁然则左思言之矣吾复言之与前文何以异也此造言之大归也吾所以不恊于时而学古文者恱古人之行也恱古人之行者爱古人之道也故学其言不可以不行其行行其行不可以不重其道重其道不可以不知【集作循】其礼古人之【集作之人】相接有等轻重有仪【蜀本作差】列于经传皆可详引【文粹作别】如师之于门人则名之于朋友则字而不名称之于师虽朋友亦名之子曰吾与回言又曰参乎吾道一以贯之又曰若由也不得其死然是师之名门人验也夫子于郑兄事子产于齐兄事晏【集有婴字】平仲传曰子谓子产有君子之道四焉又曰晏平仲善与人交子夏曰言游过矣子张曰子夏云何曾子曰堂堂乎张也是朋友字而不名验也子贡曰赐也何敢望回又曰师与商也孰贤子游曰有澹台灭明者行不由径是称于师虽朋友亦名验也孟子曰天下之达尊三曰徳爵齿恶得有其一而慢其二足下之书曰韦君词杨君潜足下之徳与二君未知先【文粹作前】后也而足下齿防而位卑而皆名之传曰吾见其与先生并行也窃惧足下不思乃防于此韦践之与翺书亟叙足下之善故敢尽词以复足下之厚意计必不以为犯李翺顿首
　　与元九书　　　　　　　　白居易
　　某月日居昜白微之足下自足下谪江陵至于今凡枉赠答诗近【集作仅】百篇每诗来或辱序或辱书冠于巻首皆所以陈古今歌诗之义且自序为文因缘与年月之逺近也仆既爱足下诗又谕足下此意常欲承答来防粗论歌诗大端并自述为文之意緫为一书致足下前累嵗已来牵故少暇间有【一作苦】容隙或欲为之又自思所陈亦无出足下之见临纸复【一本作自字】罢者数四卒不能成就其志以至于今今俟罪浔阳除盥栉食外无余事因覧足下去通州日所留新旧文二十六轴开巻得意忽如靣防【一作防靣】心所蓄者便欲快言徃徃自疑不知相去万里也既而愤悱之气思有所泄遂追就前志勉为此书足下幸试留志为仆【集作试为仆留意】一省夫文尚矣三才各有文天之文三光首之地之文五材首之人之文六经首之就六经言诗又首之何者圣人感人心而天下和平感人心者莫先乎情莫始乎言莫切乎声莫深乎义诗者根情苖言华声实义上自贤圣下至愚騃微及豚鱼幽及鬼神羣飞【集作分】而气同形异而情一未有声入而不应情交而不感者圣人知其然因其言经之以六义缘其声纬之以五音音有韵义有类韵恊则言顺言顺则声入类举则情见情见则感易交于是乎孕大含深贯防洞察上下通而一气泰忧乐合而百志熈二【集作五】帝三王所以直道而行垂拱而理者掲此以为大柄决此以为大寳也故闻元首明股肱良之歌则知虞道昌矣闻五子洛汭之歌则知夏政荒矣言者无罪闻者作戒言者闻者莫不两尽其心焉洎周衰秦兴采诗官废上不以诗补察时政下不以歌泄导人情乃志于谄成之风动救失之道缺于时六义始刓矣国风变为骚词五言始于苏李苏李骚人皆不遇者各繋其志发而为文故河梁之句止于伤别泽畔之吟归于怨思徬徨抑鬰不暇及他耳然去诗未逺梗槩尚存故兴离别则引防鳬一鴈为喻讽君子小人则引香草恶鸟为比虽义类不具犹得风人之什二三焉于时六艺始矣晋宋已还得者盖寡以康乐之奥博多溺于山水以渊明之高古偏放于田园江鲍之流又狭于此如梁鸿五噫之例者百无一二【集有马字】于时六义微矣陵夷至于梁陈间率不过嘲风雪弄【一作咏】花草而已噫风雪花草之物三百篇中岂舍之乎顾所用何如耳设如北风其凉假风以刺威虐也雨雪霏霏因雪以愍征役也常棣之华感华以讽兄弟也采采芣苢羙草以乐有子也皆兴发于此而义归于彼反是者可乎哉然则余霞散成绮澄江净如练离花先委露别叶乍辞风风之什丽则丽矣吾不知其讽焉故仆所谓嘲风雪弄花草而已于时六义尽去矣唐兴二百年其间诗人不可胜数所可举者陈子昂有感遇诗三十首鲍防有感兴诗十五首又诗之豪者【集有世字】称李杜李之作才矣竒矣人不逮矣索其风雅比兴十无一焉杜诗最多可传者千余首至于贯穿古今覼缕格律尽工尽善又过于李然撮其新安石濠潼关吏芦子关花门之章朱门酒肉臭路有冻死骨之句亦不过十三四杜尚如此况不逮杜者乎仆常痛诗道崩壊忽忽愤发或食辍哺夜辍不量才力欲扶之嗟乎事有大谬者又不可一二而言然亦不能不粗陈于左右仆始生六七月时乳母抱弄于书屏下有指无字之字示仆者仆虽口未能言心已黙识后有问此二字者虽百十其试而指之不差则仆防习之缘已在文字中矣及五六嵗便学为诗九载暗识声韵十五六始知有进士苦节读书二十以来昼课赋夜课书间又课诗不遑夜【集作息】矣以至于口舌成疮手肘成胝既壮而肤革不丰盈未老而齿髪早衰白瞀瞀然如飞蝇垂珠在眸子中也动以万数盖以苦学力文所致又自悲矣家贫多故二十七方从乡试既第之后虽専于科试亦不废诗及为【集作授】校书郎时已盈三四百首或出示交友如足下軰见皆谓之工其实未窥作者之域耳自登朝来年齿渐长阅事渐多每与人言多谕【集作询】时务每读书史多求理道始知文章合为时而着謌诗合为事而作是时皇帝初即位宰府有正人屡降壐书访人急病仆当此日擢在翰林身是諌官月请谏纸啓奏之外有可以救济人病禆补时阙而难于指言者輙咏謌之欲稍稍逓进闻于上上以广宸聦副忧勤次以酬恩奬塞言责下以复吾平生之志岂图志未就而悔已生言未闻而谤已成矣又请为左右终言之凡闻仆贺雨诗而众言籍籍已谓非宜矣闻仆哭孔戡诗众靣脉脉尽不恱矣闻秦中吟则权豪贵近者相目而变色矣闻登乐游园寄足下诗则执政柄者扼腕矣闻宿紫阁村诗则握军要者切齿矣大率如此不可偏举不相与者号为沽名号为诋讦号为讪谤茍相与者则如牛僧孺之戒焉乃至骨肉妻奴皆以我为非也其不我非者举世不过三两人有邓鲂者见仆诗而喜无何而鲂死有唐衢者见仆诗而泣未几而衢死其余则足下足下又十年来【一无此字】困踬若此呜呼岂六义四始之风天将破壊不可支持耶抑又不知天之意不欲使下人之病苦闻于上耶不然何有志于诗者不利若此之甚也然仆又自思关东一男子耳除读书属文之外其他懵然无知乃至书畵碁博可以接羣居之懽者一无通晓即其愚拙可知矣初应进士时中朝无缌麻之亲达官无半靣之旧防蹇歩于利足之途张空拳于战文之场十年之间三登科第名入众耳足【集作迹】升清贯出交贤俊入侍冕旒始得名于文章终得罪于文章亦其宜也日者又闻亲友间说礼部举选人多以仆私试赋判传为凖的其余诗句亦往往在人口中仆恧然自愧不知信也及再来长安又闻有军使高霞寓者欲聘倡妓妓大夸曰我诵得白学士长恨歌岂同他妓哉由是増价又足下书云到通州日见江馆柱间有题仆诗者复何人哉又昨过汉南日适遇主人集众娱乐他賔诸妓见仆来指而相顾曰此是秦中吟长恨歌主耳自长安抵江西三四千里凡乡校佛寺逆旅行舟之中往往有题仆诗者士庻僧徒孀妇处女之口毎每有人咏仆诗者此诚雕篆【集作虫】之戱不足为多然今时俗所重正在此耳虽前贤如渊云者前軰如李杜者亦未能忘情于其间哉古人云名者公器不可以多取仆是何者窃时之名已多既窃时名又欲窃时之富贵使已为造物者肯兼与之乎今之迍穷理固然也况诗人多蹇如陈子昂杜甫各授一拾遗而迍剥至死李白孟浩然軰不及一命穷悴终身近日孟郊六十终试恊律张籍五十未离一太祝彼何人哉彼何人哉况仆之才又不逮彼今虽谪佐逺郡而官品至第五月俸四五万寒有衣饥有食给身之外施及家人亦可谓不负白氏之子矣微之微之勿念我哉仆数月来检讨囊箧中得新旧诗各以类分分为巻目自拾遗来凡所适所感关于羙刺兴比者又自武徳讫元和因事立题题为新乐府者共一百五十首谓之讽诗又或退公独处或移病闲居知足保和吟翫情性者一百首谓之闲适诗又有事务牵于外情性动于内随感而形于叹咏者一百首谓之感伤诗又有五言七言长句短句自二韵至百韵者【集作自一百韵至两韵者】四百余首谓之杂律诗凡一【集作为】十五巻约八百首异时相见当尽致于执事微之古人云穷则独善其身达则兼济天下仆虽不肖当师此语大丈夫所守者道所待者时时之来也为云龙为风鹏勃然突然陈其力以出时之不来也为雾豹为防鸿寂兮寥兮奉身而退进退出处何徃而不自得哉故仆志在兼济行在独善奉而终始之则为道言而发明之则为诗谓之讽谕诗兼济之志也谓之闲适诗独善之意也故覧仆诗者知仆之道焉其余杂律诗或诱于一时一物发于一笑一吟率然成章非平生所尚但以亲朋合散之际取其释恨佐懽今诠次之间未能删去他时有为我编集斯文者畧之可也防之夫贵耳贱目荣古陋今人之大情也仆不能逺征古旧如近嵗韦苏州歌行才丽之外颇近兴讽其五言诗又高雅闲淡自成一家之体今之秉笔者谁能及之然当苏州在时人亦未甚爱重必待身后然后贵之今仆之诗人所爱者悉不过杂律诗与长恨歌已下耳时之所重仆之所轻至于讽谕者意激而言质闲适者思淡而词迂以质合迂宜人之不爱也今所爱者并世而生独足下耳然千百年后安知复无足下者出而知爱我诗哉故自八九年来与足下小通则以诗相戒小穷则以诗相勉索居则以诗相慰同处则以诗相娱知吾罪吾【集作最要】率以诗也如今年春游城南时与足下马上相戯因各诵新小律不杂他篇自皇子陂归昭国里迭吟逓唱不絶声者二十里余樊李在傍无所措口知我者以为诗仙不知我者以为诗魔何则劳心灵役声气连朝接夕不自知其苦非魔而何偶同人当羙景或花时宴罢或月夜酒酣一咏一吟不知老之将至虽骖鸾鹤游蓬瀛者之适无以加于此焉又非仙而何微之微之此吾所以与足下外形骸脱踪迹傲轩鼎轻人寰者又以此也当此之时足下兴有余力且与仆悉索还徃中诗取其尤长者如张十八古乐府李二十新歌行卢杨二秘书律诗窦七元八絶句博搜精掇编而次之号曰元白徃还诗集众君子得拟议于此者莫不踊跃忻喜以为盛事嗟乎言未终而足下左转不数月仆又继行心期索然何日成就又可为之叹息矣又仆常语足下凢人为文私于自是不忍于割截或失于繁多其间妍益又自惑必待交友有公鍳无姑息者讨论而削夺之然后繁简当否得其中矣况仆与足下为文尤患其多已尚病之况他人乎今且各纂诗笔粗为巻第待与足下相见日各出所有终前志焉又不知相遇是何年相见在何地溘然而倒【集作至】则如之何微之微之知我心哉浔阳腊月江风苦寒终嵗【集作嵗暮】鲜懽夜长无睡引笔铺纸悄然灯前有念则书言无次第勿以繁杂为倦且以代一夕之话也微之微之知我哉乐天再拜
　　与刘苏州书　　　　　　　李　翺
　　夣得阁下前者枉手札数幅兼惠答忆春草报白君巳下五六章发亟披文而后喜可知也又覆视书中有攘臂痛拳之戯笑与抃防甚乐甚乐谁复知之因有所云续前言之戯耳试爲听仆与阁下在长安时合所着诗数百篇【集作首】题爲刘白唱和集巻上下【事具集觧中】去年冬夣得由礼部郎中集贤学士迁州刺史氷雪寒路自秦徂吴仆方守三川得爲东道主阁下爲仆税驾十五日朝觞夕咏颇极平生之懽各赋数篇视草而别歳月易得行复周星一徃一来忽又满【集作盈】箧诚知丑老【集作老丑】冗长爲少年者所嗤然吴苑洛城相去二三千里舍此何以啓齿而觧頥哉嗟乎微之先我去矣诗敌之勍者非夣得而谁前后相偿【集作答】彼此非一彼虽无虚可击此亦非利不行但止交绥未尝失律然得隽之句警防之篇多因彼此唱【集作唱此】和中得之他人未尝能发也所以輙自爱重今复编而次焉以附前集合成三巻题此巻爲下迁前下爲中命曰刘白吴洛寄和巻自太和六年冬送夣得之任之作始居易顿首
　　答庄充书　　　　　　　　杜　牧
　　某白庄先軰足下凡爲文以意爲主以气爲辅以辞彩章句爲之兵卫未有主疆盛而辅不飘逸者兵卫不华赫而庄整者四者髙下圆折歩骤随主所指如鸟随凤鱼随龙师众随汤武腾天潜泉横裂天下无不如意茍意不先立止以文彩辞句绕【集作统】前捧后是言【文粹作词】愈多而理愈乱如入阛阓纷然莫知其谁暮散而巳是以意全胜者辞愈朴而文愈髙意不胜者辞愈华而文愈鄙是意能遣词词不能成意大抵爲文之防如此观足下所爲文百余篇实先意气而后辞句慕古而尚仁义者茍爲之【文粹作文非】不巳资以学问则古作者不爲难到今以某无可取欲命以爲序承当厚意惕息不安复观自古序其文者皆后世宗师其人而爲之诗书春秋左氏已降百家之说皆是也古者其身不遇于世寄志于言求言遇于后世也自两汉以【集作己】来富贵者千百自今观之声势光明孰若马迁相如贾谊刘向扬雄之徒斯人也岂求知于当世哉故亲见扬子云著书欲取覆酱瓿雄当其时亦未尝自有夸目况今与足下并生今世欲序足下未巳之文此固不可也茍有志古人不难到勉之而巳某再拜
　　谢西川白相寄赐新诗书　　薛　逢
　　某啓伏防仁恩猥垂下顾兼赐新诗二十首向风长跪齐思探如畏途咀冰若旱苖防泽莹心冷骨润叶滋茎旷无津涯杳邈【集作失】顾视秋日悬而氛昏息雅音作而聋聩醒輙欲再頥幽重开户牖旁窥渉级渐冀升堂徒循夫子之墙未夣江生之笔今则缄之瑞锦贮以盘囊不独荣耀于子孙实亦发扬于流軰生死幸甚伏计即离征镇当赴阙庭皷万有而罏冶重开序羣伦而权衡再设使郑卫不作咸韶更张吹嘘而寒谷春生霑洒而枯荄萌动天下甚幸某此时或希匠化获序宗彛愿承舟檝之功得出风波之路嗟叹不足继之咏歌谨録长句七言诗一首献上尘黩尊严惶恐无状
　　与崔学士书
　　贤弟过岐山赋谒譲帝陵二篇自三两复莫究津涯焕乎与日月齐明汹乎与江海争大苞若天地速如鬼神迎之不见其前随之莫覩其后波澜之外惩劝在焉崛立当今峭若嵩华是以谓之文矣叹之不足继之咏歌霜雾兴懐未即拜赐谨先奉状代申诚欵不宣谨状
　　与李生论诗书　　　　　　司空图
　　文之难而诗之难尤难而古今之喻多矣而愚以为辨于味而后可以言诗也江岭之南凡足资于适口者若醯非不酸也止于酸而已为【文粹作若】鹾非不醎也止于醎而已华之人【文粹有所字】以充饥而遽辍者知其醎酸之外醇羙【文粹有者字】有所乏耳彼江岭之人【一作外】习之而不辨也宜哉诗贯六义则讽谕抑杨渟蓄渊雅皆在其中矣然而直署【集本文粹并作致】所得以格自竒前軰编【文粹作诸】集亦不专工于此矧其下者耶王右丞韦苏州澄澹精致格在其中岂妨于道学哉贾阆仙诚有警句然视其全篇意思殊馁大抵附于蹇【文粹作寒】澁方可致【文粹作置】才亦为体之不备也矧其下者哉噫近而不浮逺而不尽然后可以言韵外之致耳愚窃【集作防】尝自负既乆而愈【集作逾】觉然然得于早春则有草嫩侵沙短【文粹作长】氷轻着雨销又人家寒食月花影午时天【上句云隔谷见鸡犬山苖接楚田】又雨微吟足思花落夣无憀【英华无自人家以下四字】又夜短猿悲减风和鹊喜灵【此二句集本文粹并在方响夜深船之下】得于山中则有坡暖冬生笋松凉夏健人又川明虹照雨树密鸟冲人得于江南则有日带潮声晩烟和楚色秋【集本文粹并作戍鼔和潮暗船灯照岛幽】又曲塘春尽雨方响夜深船得于塞下则有马色经寒惨雕声带晩饥得于防乱则有骅骝思故第鹦鹉失佳人又鲸鲵入海涸魑魅棘林高得于道宫则有碁声华【集作花】院闭幡影石坛【集作幢】幽得于夏景则有地凉清鹤夣林静肃僧仪得于佛寺则有松日明金像苔龛响木鱼又觧吟僧亦俗爱舞鹤终卑得于郊园则有暖景鸡声羙微风蝶影繁【一作还集本文粹并无此二句】又逺陂春早渗犹有水禽飞【上句云緑树连村暗黄花入麦稀】得于乐府则有晩妆留拜月春睡更生香得于寂寥则有孤萤入空巢【集本文粹并作出荒池】落叶穿破屋得于惬适则有客来当意惬花发遇歌成虽庻几不濵于浅涸亦未废作者之讥诃也又【文粹无又字】七言云逃难人多分隙地放生鹿大出寒林又得劒更胜【集作乍】添健仆亡书浑【集作一】似忆良朋又孤屿池痕春涨满小栏花韵午晴初又五更惆怅回孤枕犹自残灯照落花【上句云故国春归未有涯小栏高槛别人家】又殷勤元日日欹午又明年【上句云甲子今重数生涯只自怜自五更至此英华无】亦【集作皆】不拘于一槩也且【集作盖】絶句之作本于诣极俾终古不能扣我耳【八字集作此外千变万状不知所以神而自神也岂容昜哉】足下之诗时軰固有难色傥复以全羙为上【文粹作工】即知味外之防矣勉哉【文粹作旃】司空表圣再拜



　　文苑英华巻六百八十一
　　钦定四库全书
　　文苑英华巻六百八十二　宋　李昉等　编边防上
　　武皇帝作相时与岭南酋豪书一首
　　武皇帝作相时与北齐广陵城主书一首
　　与周冡宰宇文护论边境事书一首
　　与章司空昭达书一首
　　贞阳侯与王太尉僧辨书一首
　　重与僧辨书一首
　　与高湝书一首
　　武皇帝作相时与岭南酋豪书
　　徐　陵
　　夫否终斯泰屯极则亨若日月之回环犹隂阳之报复近者数钟九厄王室中微圣主钦明还承寳运即是高祖武皇帝之孙世祖孝皇帝之子重光累圣国承家天下生民孰不归德贼勃不涯疎戚希纂帝图信是奸凶阶兹祸乱自王宫再沦于丑逆虏马四饮于江沲社稷阽危銮舆幽辱勃身居列岳自御强兵髙视趦趄坐观成败既而天维重缀国歩还康翻画凶图更谋神鼎且其兵马之任资于长昆方牧之权由于承圣操兄戈而斩侄借国宠而弑君不忠不义莫斯爲甚比春初便遣大都督欧阳頠摭【通鉴作蹉】城主传泰等凶徒数十遂到临川吾奉承朝筭指画戎畧樊滕耿贾戮力争驱天地灵祗水陆开道获传泰不劳于一箭擒欧阳无待于尺兵僞党皆俘连城尽防所収军资不可称筭去月十六日徳州刺史陈法武等愿愤廻戈仍枭凶竪一夫挺劒传首上京万里澄清人神庆跃彼豪门着姓典牧方州拘隔天朝亟离寒暑公私愤叹岂可爲懐今王道平夷理増懽忭朱明戒节比复何如军士平安境内清谧吾以庸薄叨秉国钧恒务牵纒诸有劳敝自天数云否朝祸荐臻东夏崩腾西京荡覆身惟许国任在勤王宣力皇家靡有宁歳一还京师保持鸿业四驱夷狄夺得江左始则杜龛元恶张彪不防据有泰稽连踪巨震随机讨掩触向平夷叛臣任约徐嗣徽等屡引齐虏前年末既践京师江畔边城皆爲戎戍頼貔貅骋力卫霍同心殱厥胡夷不日清殄去年将夏倾国大来鐡骑八千许匹甲士二十余万胡尘飞于北阙虏皷震于南宫躬率偏禆聊与挑战虏便土崩瓦觧投险赴坑大小皆擒鲸鲵尽戮三江之上塞水无流千里之间伏尸相枕生获大都督萧轨裴英起东方老李希光王敬寳等虏中骁将唯此数人屡破关西之兵频取淮右之地一朝俘斩无复孑遗逺迩敬欣华夷怖慴【一作惧】如闻彼虏稍是危亡寻命熊罴欲就征讨方可以雷行赵魏电扫幽并混一车书势在朝暮而侯瑱防扈江川公私阻絶即平北贼仍事南征肉面缚归首阙庭即爲申闻优其礼秩台仪不贬位遇兼常今所擒欧阳頠传泰等莫不宥政尔授其兵马处以荣禄坦然逰狎无介懐抱年号武平国即清晏君之闻此宁不欣跃但昔縁王事逰践贵乡日想山川依然旧识吾既忝荷朝私位逾台衮身持帝王之柄手握天下之图故乡如此诚为衣绣故人不见还同霄锦天涯藐藐地角悠悠言靣无由【一作因】但以情企今者王猷帝载化被无垠浮海穷山罔不咸格投竽负鼎驰歩苍龙崖穴丘园争趋金马君之才具信羙登朝如恋本乡不能逰宦门中子弟望遣来仪当为申闻各处荣禄深加将保念嗣音邮今遣某甲等使彼指此不多陈讳白
　　武皇帝作相时与北齐广陵城主书
　　前　人
　　籍甚英风常懐眷属封疆有限寤寐増劳辱此月九日告深慰情伫方秋尚热体中何如戎帐艰辛无乃为吾以庸薄谬膺台铉既荷先帝防擢之恩兼防今主责成之寄政【一作正】以皇齐大徳世绍和风方借威灵庶平讐耻提携小国愿预藩臣还诏哀矜许垂容纳奉勑湏质便遣入朝部下诸将哀吾诚节一儿一弟无所遗恡立志立义无负上天但故丞相诸子及湛海珍等并依勑防驰遣渡江主上又遣吏部尚书王通鸿胪卿谢岐等至和州与司马行台共爲盟誓而萧轨等决信叛亡茍相陵易鬰从东道驰至北郊既逼宫闱无容静黙两两相对俱有损伤彼闻人马因此奔散且置兵之地沟涧且多退兵之时投赴相积近遣张都来此具是行人所见但广陵建业才隔一江战塲去岸不盈五里军人退散理反乡家縁岸村人复有舟檝且芦簰荻筏竟浦浮江千百爲羣前后相继吾又勒兵案甲不聼讨捕若无恐惧并应安逹假使在此不可更生至彼而殂差非吾过如其枉理必是兴军见伐于有道之人加兵于无罪之国若彼王师如此又是违盟后土皇天山川社稷察其怨语宁容相祐辱告承上党殿下及匹娄领军应来江右师出无名此是和义小之事大差无违礼彼之陵我自是乖言天所伐匹马无违翻见怨尤一何非理若彼鬼神有知宁可斯背鬼神无知何用盟防去歳抑逹摩等石头天井连月亢阳三子才降连冬大雪黄袍尽没白帐皆浮既因之以泥涂兼加之以疾疫萧裴既退云雾便除从尔以来稍成灾旱定知衣冠之国礼乐相承天道不言不容都防长江渺巨浪汤汤如闘舰舟师讵有深利近梁山之战即是前车芜湖之役可为明镜昔晋侯不能乗郑马赵将不能用楚兵一非水土难爲骋力扬州卑湿厥土涂泥如遇秋霖杳同江汉假令蚩尤重出白起还生控代马而陵波蹑胡靴而湔水终难逞效讵有成功六州勇士虽有百万十姓豪杰徒劳千亿不能爲患断可知矣昔我平世天下乂安人不识于干戈时无闻于桴皷故得凶人侯景济我横江天歩中危实由忘战自乱离已乆人觧用兵女子无愧于韩彭童儿不殊于卫霍吴钩甚利蜀甲殊轻槊动风霜弩穿金石髙楼大舰槩日【一作月】陵云叱咤而起风雷吹嘘如倒山岳侯车骑【三字一作停车驻马非】国家重将分陜上流近隔以邉尘时亏表防王途既泰贡赋相望寻令子弟侍奉京邑萧太保龙骧于贲海王仪同虎视于洞庭若望高峰便当投袂何则凡诸将帅各防家乡非直吾人独忧宗社日者频辱司马行台及诸公有告裴行台当今方邵此诸贤莫非英杰其余军士悉是骁雄庸蜀氐羗之兵乌丸百虏之骑以此众战谁能御之何爲比吾陪薄相悬何恶【十字疑】诸君身名俱防来告以细栁之军逾于防上吾恐今之赵括不及廉颇也近张舎人至始奉严勑朝廷遣刘叔经仍徃啓闻愿逹丹诚用停王赫伏计天慈理当悬照此身日月所鍳天地所明岂敢虚言欺望宸极足下既未知始末容有疑恠大军多士希惠矜【一作务】量非此失时腾表防幸停师旅巳存盟信庶其小国永申藩礼天心无爽迩遐一同【一作同知】投笔悚慨不复多白陈讳顿首
　　与周冡宰宇文防论边境事书
　　前　人
　　国有三庆民有四安所谓通和是由隣睦况周陈欵好一纪于兹懐抱相期百世方逺灌之美乆勑邉吏拾橡之尤想应无忽梁氏以渐水东为安湘小郡宜立巴州多歴年所此于荆部本包分界近得刺史符元举啓称萧山归忽遣杜元茂神僧训等将率人马逾淄溃【疑衍一字】渉澌便置城隍谋为侵轶适荷隣徳合州见还不容今眷【一作眷顾】仍纵萧氏元举累移论及翻相河汉更徃研问便骋锋镝彼军人恃勇遂致俘擒闻此纷纭甚以惊叹其商奄余孽才力甚微为暴邉城良慿大国但情均忌器不可加兵便勑军司以礼相放且前嵗所大疆城本以南平等五郡输荐贵朝至如安湘既属巴郡幸承隣惠无候渉言放【一作故】下渐东唯如沣北政是标其大桶属荆州之界耳彼此方申分好义絶规图所贵唯和所重唯信夫以南平等郡地圹民丰云夣之田楚王为寳吴当劲蜀晋拒强秦资彼山川并为州镇朕若弃其仁义务广封域宁容延嵗并贡周朝今者和亲巳固山岳而方谋尺寸之土用益蒹葭之地哉幸非窃疾相见鍳容江陵小冦既尔防刘前至之言或相诬罔一二因使人宇文平口具其懐耿耿故此相白陈讳顿首
　　与章司空昭达书　　　　　前　人
　　君【一作名】白日圣朝受命天下廓清所余残凶唯有欧纥南通交爱比据衡疑兄弟叔侄盘阻川洞百越之賮不供王府万里之民不由国家明公受脤严冬持兵杪嵗开冰践露【一作炬】火宵行便届含淮乃其神速未骋三畧非劳六竒薄交旗鼓仍平丑类自太清之末永定以来所辟疆界不过郡邑今兹赴防【一作接】二十余州若较此功庸方兹英力汉之马援不能为拟吴之歩隲故是相悬况孙处宗之叛徒正槌荡主耳公私庆快岂可而言且仆一子屯穷妖徒所制五岭遐夐存亡不测懐饮泪破胆复全防荷英防保其身命余年仰戴何力能胜今遣主师某驰徃称庆徐君【一作名】呈
　　梁贞阳侯与王太尉僧辨书
　　前　人
　　此篇移入六百七十七巻赠答门庶几一事相次今存其目
　　重与王僧辨书【已见六百七十七巻】
　　与髙湝书　　　　　　　　宇文宪
　　山川有间毎深劳伫仲春戒节履纳【周书本传作纳履】惟宜承始屇两河仍图三魏【本传作位】二者交战想无亏徳昔魏歴云季海内横流我太祖抚运乗时大庇黔首皇上嗣膺下武式隆景业兴稽山之防緫盟津之师雷骇唐郊则野无横阵云腾晋水则地靡严城袭伪之酋既犇窜于草泽窃号之长亦委命于旌门徳义振于无垠威风被于有截彼朝宿将旧臣良家戚里俱升荣宠皆糜好爵是使临漳之下効死争驱营丘之前奋身毕命此岂唯人事抑亦天时宜访之道路无俟傍说吾以不武任緫元戎受命安邉路指幽冀列邑名藩莫不屈膝宣风导化皆荷来苏足下高氏令王英风夙着古今成败备诸懐抱岂不知一木不维大厦三谏可以迯身哉且殷微去商侯服周代项伯背楚赐姓汉朝去此弗图茍狥亡辙家破身殒为天下笑又足下谍者为侯骑所拘军中情实具诸执事知以弱卒弊【本传作】甲欲抗堂堂之阵萦带汚城冀保区区之命战非上计无待于疑守乃下防或未相许已勒诸军分道并进相望非逺慿轼有期兵交命使古今通典不俟终日所望知机也









　　文苑英华巻六百八十二
　　钦定四库全书
　　文苑英华巻六百八十三　宋　李昉等　编边防中
　　为高仆射与司马消难书一首
　　为李密移郡县书一首
　　为李密与袁子干书一首
　　报窦建德书一首
　　谏曹仁师岀军书一首
　　为高仆射与司马消难书　　卢思道
　　名曰一成云雨歴炎凉引领南望劳眷无已嵗暮寒重想比胜宜羇泊水乡无乃勤悴公居齐室家实元勲后入周朝爵穷上等富贵荣名时无与二西征南逝【一作游】葢不获巳且圣主敬于恩旧情期欵到背冰之始曲宪申恩公之妻孥一无所问行李往来想宜知悉陈氏背盟负约事非一绪所以爰诏大将军恭行天罚灵旗电扫师次江阳延首金陵但增翘注昔厐萌重获汉主宥其深辜魏洽【张邰归曹操魏洽未详】归曹王弃其大眚惜其才也今古如一醉饱之过愿不自疑兼齐氏王姬宛然在室诸子陆陆如何易忘门生故吏遍于京辅旧友密亲击钟鼎食万里飘然音尘不嗣眷言及此伊何可懐今元戎啓行易为去就承眷有素敢布腹心若使防舠浮渡三叛获俘函首长安悔无及也
　　为李密移郡县书【已见六百四十六巻】　祖君彦
  </div>
  <div class="pagination">
   <a href="文苑英华_page519.html">
    上一页
   </a>
   <span>
    ...
   </span>
   <a href="文苑英华_page515.html">
    515
   </a>
   <a href="文苑英华_page516.html">
    516
   </a>
   <a href="文苑英华_page517.html">
    517
   </a>
   <a href="文苑英华_page518.html">
    518
   </a>
   <a href="文苑英华_page519.html">
    519
   </a>
   <span class="current-page">
    520
   </span>
   <a href="文苑英华_page521.html">
    521
   </a>
   <a href="文苑英华_page522.html">
    522
   </a>
   <a href="文苑英华_page523.html">
    523
   </a>
   <a href="文苑英华_page524.html">
    524
   </a>
   <a href="文苑英华_page525.html">
    525
   </a>
   <span>
    ...
   </span>
   <a href="文苑英华_page521.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
