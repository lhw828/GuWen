<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 95 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 95 页/共 96 页</h1>
    <div class="content">    公讳景秀，字景秀，其先太原人也。周文之胤，汉司午睡徒关内侯二十六代之孙也。公早岁从戎，文武兼备，克和忠孝，风骨禀然，器宇深沉，朋流翕袭，清规雅量，特立不群。授恒王府典军，赐紫鱼袋，冀峻节横腾，天机永烈，苍生有望，辅翼邦家。何图天不慭遗，夺我忠善，使魂归墅陇，魄散异乡，回望故郊，哀罔绝嗣。悲夫！以大历十一年八月三日遘疾，终于幽州客舍，春秋七十有八。夫人巨鹿魏氏，立性温和，秉志贞操，妇德备于仪则，恭让逾于古今。将谓琴瑟之义永迁，何乃先钟斯祸，悲苦重叠，凶衅聚门。以大历十年九月十三日寝疾，终于幽州别业，春秋六十有三。呜呼！卜兆良日，启殡有期，归葬旧坟，合付新榇，以其年岁在丙辰八月丙辰朔二十九日甲戌，葬于蓟城北保大乡之原，礼也。长女十三娘、次女明德、次女端严、次女净德等，零丁极塞，所向无依，号诉于天，縻愦肝胆，临穴哀叫，五内崩摧。恐千载之后，陵变谷移，刻石纪功，铭曰：
    归葬伊何兮蓟城北，愁云惨惨兮黯无色。泉门一闭永不开，窀穸幽冥兮云何极。桑乾上，燕台傍，万古千秋兮人自伤。（石刻）
    ○唐故高府君墓志铭（并序）
    府君讳彦，字怀彦，其先渤海人也。曾祖考燕，高上不仕，时号徵君焉。府君即是高道之长子也。府君钦承先训，少闻礼经，立信义于友朋，备教敬于亲戚。出言成教，从善如归，不羁名位之荣，自得逍遥之趣。呜呼！天命不祐，降此鞠凶，以贞元廿年十一月十八日遘疾，终于青州益都县之私第，享年七十九。呜呼！存亡之数，生人常分，无足悲者。府君理家奉亲，纯孝至忠，睦宗族以敬让，御乡党以恩信，故其殁也，咸痛惜之。以其年十二月十三窆棺于郡城东南二里望沂乡之原，从宜也。夫人太原郭氏，誓言偕老，忽见孀居，昼哭□孤，哀而知礼。长子义恭，惟严孝以因心，欲报劬劳之恩，将修迁殡之礼。虑恐年代深远，陵谷有迁，乃刊贞石，勒之为纪。铭曰：
    茫茫昊苍，幽远莫测。哀哀哲人，未始有极。大川东注，悲风不息。天地改容，山川元色。茕茕孝子，负土成坟。刍灵余殁，号叫难闻。凄凄孤垅，漠漠愁云。千零万古，闭骨泉门。（石刻）
    ○唐故吴郡朱府君墓志铭（并序）
    公讳阳，字正中，其先承汉侍御梁公之绪，今为杭州监官县人也。祖讳初，父讳养，公即养之第四子。幼有壮气，长而敦行，世之仰也。公伏枕之日，二子左右晨夕不离，出不改容，入有忧色。奈何天之命也，呜呼！以永贞元年九月廿四日，终于此邑长平乡之私第，年六十有七。公娶闵氏，有子长曰亮，次曰清璇。毁不灭形，哀而执礼。以其年十月廿日，窆于此乡紫微山建茔，礼也。恐桑田改，而为志焉。词曰：
    长风萧<风瑟>，悲乎松柏。一旦泉台，千秋永隔。（石刻。《唐代墓志汇编永负一）
    ○唐故天平军仗义将判官承奉郎试光禄卿飞骑尉赏绯鱼袋陇西郡辛府君太原郡王氏夫人合祔墓志铭（并序）
    府君讳仲方，其先陇西人也。皇考讳惟壹，历代绵远，英哲世生，修枝弈叶，荣爵不坠。其间或道长晦名，或学优登仕，楷模后世，衡镜当时，经济邦家，扶持社稷者，无代无□，青史具彰，此不洋载。府君即惟壹之子也，幼而卓异，不随徇于里童；长愈孤贞，乃标准于流辈。闻诗闻礼，克俭克勤，六艺备身，三端在己。事父母以孝敬无违，处弟兄而绰绰有裕。才年弱冠，投笔从戎，貂蝉委能，宾僚奖赏，遂补公为前职，故得名闻遐迩，道冠古今，职烈军前，官荣宪绶。谁料天锡永寿，遘疾东归，不幸以大和四年十月三日殁于青州私第，享年六十有三。元戎嗟叹，六亲兴哀，里巷辍音，友朋摧恸。府君礼娶夫人太原王氏，洞达诗礼，明闲妇仪，ヮ髻昼啼，克遵教诫。公有嗣子三人，孟曰文庆，次曰宗汶，不幸早亡，季曰从皋。有女二人，长适杜氏，次嫁成家。夫人王氏不幸以咸通六年二月十三日遘疾，亦殁寝室，享年八十有八。志孝等天钟志行，孝道弥彰，泣血茹荼，几至灭性，遂用咸通九年闰十二月一日合葬于州城东北约二里驿城之原，礼也。伏恐陵移谷变，年代绵远，铲石烈字，而为铭焉。
    贤哲君子，德行夫人。有贤有德，其体可遵。天何匪谌，白昼俄昏，丧此英淑，哀冤讵论。玄堂重启，以闭幽魂。陵移谷变，佳猷永存。（石刻）
    ○故来府君及夫人常氏次夫人郭氏墓铭（并序）
    府君讳佐本，南阳人也。君平生志操，性本谦恭。岂谓穹苍降蘖，忽遘私疾，俄终厥寿，权措故里，早分今古。夫人郭氏，年及纟丽笄，父母礼适来氏，则母仪贞淑，妇德无亏。享年春秋七十有二。终于兖州。来君有子名叔庆。男女等灰心毁容，泣血匐匐，乃墨兆玄龟，露蓍灵筮，自南阳扶护故府君及夫人来就合附，以咸通十四年岁在癸巳十二月廿九日旦兖州瑕丘县普乐乡临泗城阴村郡城东北六里平原礼葬。叔庆痛见孤坟寂寂，松吹萧萧，又恐陵谷迁易，桑田有变，乃命功刻石为铭。铭曰：
    穹苍苍天，日月高悬。□照六合，不照下泉。擗踊哭泣，（缺）。（《唐代墓志汇编咸通一一○》）
    ○唐故会稽郡孔氏府君之墓志
    府君曾祖讳年代深远，不载乎名。先圪讳怀顺，本贯青丘人也。授职在军，任副将兼门枪官。次处班列，负竭力奉公，立忠信而谨节，三端身貌，仁出侪流，六艺道升，俯衙俱美，廿年前以归幽寞。夫人王氏，幼从笄，结发行齐，礼备贞贤，左于琴瑟。奈何不消仁德，便此去留为守孤儿糜经寒暑，胤子二人，是日从<至月>，孝道侍亲，名求荣禄，市易为徒，殷奉甘旨，前年暂出济涉波，□岁回来，疑存侍小疾命大夜。府君享年三十有八，去大顺元年四月廿八日终于私第。克取当年八月七日葬于青州益都县永固乡之原大茔内。永先娶妻董氏。二人至日合祔大礼毕。后娶任氏，女无乖，见存侍奉。有子一人冯哥。有弟一人从礼，调（缺）常宽弘隹志，黄天不祐，伤手足，吉日祔近。临安府张氏久从恃奉右存有侄二人；忙忙、女妹妹。昔府君安座宅，永□玄室，大礼以毕。后恐桑改易，固变移，故阡石为记，以俟他日。词曰：
    府君行坚，立性难□。为情昊浣，语无宿言。济人拔苦，慈善心宽。輀车启路，坟座高原。闾里伤叹，朋友追攀。骨肉相送，六亲哀怨。孤坟寂寂，悲风落然。一住归于蒿里，永另万岁千年。（石刻）
    ○唐残墓志
    （缺）十一年，以贞元三年岁次丁卯合祔于卫州卫县君子乡平原旧茔，礼也。长子氵睿，前汾州西河县丞；次子澄，前绥州大斌县令；季子，见任棣州厌次县令。兴言泣血，恨不殒身，哀缠罔极之城，恸绝斯文之下。多惭不敏，敢缀铭云：
    江同降祉，继世公侯。君子立德，克嗣征猷。天不与命，才高禄浅。独存休风，光扬茂典。
    司马秉岳渎之灵，挺淳懿之德，砥砺百行，囊括群有，持摭合度，行藏适时，孝友天资，仁惠性授。风仪亮□，礼敬明粹，□之者罕究其器度矣。此而言者，义比春秋后序。大唐贞元三年四月一日记。（石刻。《氵睿县金石录》上）
    ○论法师残志
    （上缺）当日月之用，不能赞其（下缺）精，非聪达惠觉之士（缺）生法师克契斯义，用（缺）姓任氏，弱而神清，幼而（缺）行缘（缺）自去，遂授经（缺）览又若（缺）。（石刻）□□□□□□□□□□□□□□□□□□□□

    ●卷十六
    ☆菅原道真
    道真，日本从五位上式部少辅，兼文章博士，行左大辨春宫大夫。
    ○为族曾祖姑制服并令素服议
    检《开元礼》曰：“皇帝本服大功以上亲丧，皇帝不视事三日。”又曰：“缌麻三月，成人正服，为族曾祖姑在室者报。皇帝所绝傍亲无服者，皇帝皇子为之降一等。”又案本朝令曰：“皇帝二等以上亲若散一位丧，皇帝不视事三日；三等以上亲百官三位以上丧，皇帝皆不视事一日。”义解曰：“不视事三日者，唯为三月以上服故也。”然则大皇太後者，皇帝之族曾祖姑，天子之宜无服制者也。故本朝不列五等之亲，亲远也，唐制犹分义理，虽及半分，文辞甚以鄙劣者，又准之不第。然则上上之第，仅条可寻，中上之科，前例非昧。不第之绝三月之服，服轻也，明知皇帝废事，证据无文，天下素服因循不例。唯大皇後之尊名，内亲王之贵种，礼制虽无正文，同家宜有别议。元庆三年三月二十五日。
    ○定太政大臣职掌有无并史传之中相当何职议
    臣某谨案记传文书，无大政大臣之文。惟本朝《职员令义解》曰：“大政大臣，即是有德之选，非分掌之职，为无其分职，故不称掌。”如此文者，先师之释，更无可疑。又案《汉书表》云：“相国掌承天子助理万机，丞相同之，太尉、太师、太保皆在其下。”《後汉书志》曰：“太傅上公一人，掌以善导，无掌职，太尉、司徒、司空共在其下。”《晋书志》云：“丞相非常人臣之职，相国同之，太宰、太傅、太尉、司徒、司空并在其下。”《宋书志》曰：“太宰所以训护人主，导以德义也，太傅、太保同之。”就此等文案之，相国、太傅、丞相、太宰等，位冠百僚，掌殊掌职。本朝大政大臣，可当汉家相国等。又《大唐六典》曰：“三师训导之官，大抵无所统职，无其人则阙之。三公论道之官，无所不统，故不以一职名其官。”已曰无所统职，又称无其人则阙之，可以唐三师当大政大臣，唯我朝制令之意，大乖大唐令条。何者？唐令三师、三公，独专其官，不备尚书省之官员。我朝大政大臣，虽无分掌，犹为政官之职事，斯其所为大乖也。元庆八年五月九日。
    ○为藤大纳言请减职封半状
    右臣氏宗伏奉恩旨，忝授大纳言。身居非据，位在具瞻，衔胆栖冰，惧无与二，重以就列槐棘，封户八百。割土之赏，臣既知其不功；欺天之罪，臣未计其所避。鬼神恶盈，况於人乎？望请职封之中，半将资公府之礼节，唯所遗岁入犹足，又伏腊还，恐朝家以臣为不知分量矣。不胜恳款抗言以闻。贞观八年。
    ○为右大臣请解左近卫大将状
    右臣氏宗言：先修表状，辞让重仍，愚诚虽尽，遂不听省，兢悚之深，心肝如刻。大将者，国之弓马，君之爪牙也，若无其人，国失兵机，君失武备焉。氏宗泛览官寺，点阅府寮，或有缺职连年犹无害者，或有空官数月而无忧者，至於宿卫岂夫可。然古之圣人，安不忘危，先声之谈，自备非常。氏宗老病相迫，筋力已衰，月弦暗委埃尘，霜锷空悬蒲柳。三思既毕，十上何劳，不独营己，专资患国。伏愿特蒙天鉴，避路後贤。贞观十年四月十二日。
    ○为源相公请罢右卫门督状
    右金吾之职，位望惟崇，臣忝得居其任，皇恩不可以测。臣自去春首卧病私门，未效药石之一功，已见风景之三改。仰思凤阙，悲不重趋；空抚龙泉，恨无再带。伏望殊降鸿恩，幸垂天量，解罢臣职，消损物讥。若今游魂可招以息，残气得养而留，然後输恳诚於明时，竭忠节圣代。不堪至情，修状以闻。贞观十二年。
    ○为源相公重请罢右卫门督状
    右臣生去十五日修状，伏请罢右卫门督。精诚不达，天听逾高，臣之愚款，抑而不许。臣病根差结，药石无功效之期；魂气既浮，衣冠断趋拜之望。若带官班，空填沟壑，不唯负讥於下地，亦将得罪於皇天。臣尽命重苏之时，枯骨重肉之日，灰身粉骨，是臣愿也。伏望特播弘仁，再回圣虑，恩诏一降，察臣累闻。不堪恳至，重修表状。贞观十二年。
    ○为右大辨藤原山阴朝臣请罢所职状
    右臣山阴讧奉去月廿九日诏命，以臣任右大辨，心肝失据，冰谷增危。臣业废文章，性无政事，幸过覆焘之包容，久偷禄位之过溢。况官惟崇望，职即要机，量其力，思其列，显臣朱愚，累臣白罪。加之臣先上表状，请罢右近卫权中将，虑无他贰，专志在侍太上天皇。诚概才通，适赐宽裕，今当此重任，更追先请。人臣之节，贵其有终；犬马之情，何为默止。伏愿殊回照览，解罢所职，苍天苍天，察臣恳款。不堪屏营之至，冒昧以闻。臣山阴诚惶诚恐顿首顿首死罪死罪，谨言。贞观九年闰二月十日。
    ○请参议之官定为职事状
    右伏见今之参议，古之观察使也。考录无法，官位不明。谨案《续日本纪》曰：“大宝二年四月，从三位大伴宿弥安麻吕、正四位下粟田朝臣真人、从四位上向朝臣麻吕、从四位下下毛野朝臣古麻吕、小野朝臣毛野参预朝政，本官如故。”又省去大同二年五月四日问曰：“观察使无官位相当，仍不泣兼字，而或云可注兼字，何以为正？”明法博士赞岐广直答曰：“虽无相当，官员既备，仍须注兼字。”弘仁七年六月廿五日问曰：未得解由之参议者，预厘务□□判事物部敏久答曰：“参议之号，不载令条。但大政官去延历八年八月廿日下民部省符称，得省今日十三日解称，被大政官去六月一日符称，参议正三位佐伯宿弥今毛人去月十日致仕已毕，省宜承知依例施行者。仍捡案内无有依致仁赐收参议封之例，今不知行状，谨请处分者，被右大臣宣称，奉敕宜准职封减半，自今以後，永为恒例者。”今据此符，参议准职事例，然则未得解由不预厘务。同十三年四月十三日问曰：“前太宰帅参议从三位多治比真人，身带参议，不预他职，考禄之法，未知所云。”明法博士兴继人答曰：“大宝二年始敕任参议朝政，然则可谓职事，准据令条，可预考禄，但相准官位，事须处分。”夫则大宝初置之日，即云本官如故，大同决疑之时，又曰须注兼字，又未得解由之人不预厘务，不带他职之辈，可给考禄之状，明法曹司勘申先毕。加之顷年之例，自职事拜参议者，至兼本官，必有宣旨。遭丧解任之徒，夺情复任亦降敕旨。况所食者职事之封，所载者除日之簿，号之职事，所据非少。但格式未立考禄马断之法，官犹无相当行守之文，此其或可论非职事之故也。若果谓非职事，则三位参议不带余官者，当无家司，所以为非职事三位也。爰知可称职事，所据已多，论非职事，或有牴牾。望请被定官位考禄等之式，永为职事官。谨奏。元庆六年七月一日，为式部少辅为省修此状。
    ○请秀才课试新立法例状
    〈策问征事可立限例事〉
    右《考谭令》曰：“凡秀才试方略策二条。”谨案此令，问条有限，证事无期。仍天长以往，一问之中，多者四事，少者三事，尤少者每问载一事，才足於二问。通而计之，遂留二事。承和以来，二条之内，少则十二义，多则十六义，至多则一句含数义，犹谓之一征。分以言之，已及三十义。後文前质，理固虽然，陈力展材，何无程里。请立新制，将劝後贤。
    〈律文所禁可试问否事〉
    右《职制律》曰：“凡元象器物、天文图书、谶书、兵书、《七曜历》《太一雷公式》，私家不得有，违者徒一年。注曰：“私习亦同。”然则律条所制，不得贮其书，亦无习其术，已云不习，何备试问？唯年来之例，被敕策问者题下，问中时触禁忌，然而问者无辜，对者无咎，此问之事，可谓生常。今之学者，动设巢窟，不独安己，将又窥人。假令问者依例适发其微，对者固称畏法不习，则得否之决，将至申诉，诉者稍得其理，问者反坐其罪，罪科之间，不可不慎。请豫降处分，令问答如流。
    〈对策文理可详令条事〉
    右《考课令》曰：“文理俱高者为上上，文高理平、理高文平为上中，文理俱平为上下，文理粗通为中上，文劣理滞为不第。”谨案文辞甚美义理皆通者，所谓上上也；文辞差鄙义理其滞，所谓不第也。又检前例，文辞虽非绮靡，披读颇无大害，义理虽非全通，所对才及半分者，谓之文理粗通。文辞虽有可观，义理不及半目，则令条前例，共无可欺。唯至上中之文平理平，上下之文理共平，偏案令文，难可会释，更据前例，又无准的。请详释令条，明立流例，不令详定之官，有所迷谬。
    以前条事如件，臣某职忝铨衡，官兼贡举，苟居其任。况秀才者，国家之所重，策试之道，不敢为轻。至件三事，迷途未辨，伏请处分，谨奏。元庆七年六月三日。
    ○勘奏神泉宛白麑状
    右谨案《史记平准书》：“汉武帝时，上林苑有白鹿，以发瑞应。”又《考经援神契》曰：“德至鸟兽，则白鹿见。”宋均注曰：“应宴嘉宾。”然神泉者，古之上林苑；嘉宾者，则今之渤海客。以今稽古，应在明时，图谱所存，宜为上瑞。臣伏奉敕，勘申如右。谨奏。
    ○为侍从等请引驹日赐幄座状
    右侍臣之职，陪从惟务，大小宴游，座席随设，唯至引驹，未有前例。虽然，当日早朝，会集本所，乘舆初出，行列如常。比至马场，出居大夫高升殿上，辨少讷言引就幄中，诸卫府并临时修阶下之辈，各有所守，容身就地，自余侍从，东西分散。及还本宫，不遑赴集，所司每加严呵，闭口不敢措词。寻其所以，怠由无座。望请别赐幄座，将备祗候，送日之资，储在本局，事须递相往还，不空幄下晚头就例，陈力无疲，谨请处分。元庆七年四月一日。
    ○请被补文章博士一员阙共济杂务状
    右谨检大学诸道博士明经之学，所习惟大，故官无暂旷。五人全备算明法书音等，生徒虽少，常补二员。文章则学业非小於明经，博士犹同於书算，非唯乏少，又阙一员。（某）天性之暗，人人难堪，方今硕民列，既有其人，伏望被补件阙，共济杂务。元庆八年二月廿五日。
    ○为在中纳言谢民部卿状
    右臣行平伏奉今月九日诏旨，以臣为民部卿。恩喧冬日，惧切春秋，三省而惭，一身无厝。臣谨检人民损益，仓库盈虚，虽系国吏之常忧，复关所司之明察。故既往任此职者，皆是详通政事，广蹈吏途，佥曰之容具瞻所属而已。臣累佩银鱼，久忍尸素。纵期粉骨，已无才智之可施；空叩丹心，唯有老病之相迫。上畏元鉴，下愧苍生，伏愿陛下曲回圣恩，罢臣所职，勿俾微臣为天工之盗，机要为闲旷之官。元庆八年三月廿一日。
    ○请解职状
    右臣某伏奉昨日任藏人头之敕旨。梦中之想，经晓犹迷；冰上之行，向春欲陷。臣谨检近代之例，天安藤原良绳、贞观藤原家宗同山阴仁和平、正范藤原有穗源元、当代藤原时平同高经原希等，或出自潢流，或生於鼎族，其德也堪守芝兰之种，其威也足率鸾凤之群，未有凡夫懦士之能当此任，以遗其名者矣。臣罢官南海，归命北辰，枯苑更华，死骨重肉。驯阙下而趋拜，分已无涯；列侍中以周旋，恩何不翅。古人云：“服之不衷，身之灾也。”臣自谓褊衣短裳，亦复慎之，况其职之乖人望乎，况乎其任之违天量乎？伏愿圣主陛下停臣所掌，更选其人，勿俾跛牂妄触仙栏，腐鼠初汙禁省而已。纵使臣凌崩浪於鳌头，臣岂敢辞命；纵使臣蹈畏途於虎尾，臣岂敢惜身。唯此非据之职，臣之所不知也。宽平三年二月卅日。
    ○重请解职状
    臣不堪件职之状，以去二月卅日上奏，右少辨希传敕旨云：“事须先举可替人，然後辞退件职。”又奉□敕云：“早从职掌，不得阙怠。”自尔以来，渐十六日，进退周旋，莫不违礼，奉行宣下，皆斯失常。加以某去三月九日任式部少辅，今月十一日兼左中辨，此两个职，过分逾涯。况复直泷口撰书之所，候御前侍读之唤，所带者二官，所勤者两役，虚琐之才，难可兼济。望请特被殊优，将解件职。然则宠光之中，暂全伤翅；恩泽之下，久养枯鳞。不堪至诚，重请处分。宽平三年四月二十五日。
    ○请令诸公卿议定遣唐使进止状
    谨案在唐僧中瓘，去年三月附商客王讷等所到之录记，大唐凋弊，载之具矣，更告不朝之问，终停入唐之人。中瓘虽区区之旋僧，为圣朝尽其诚，代马越鸟，岂非习性。臣等伏检旧记，度度使等或有渡海不堪命者，或有遭贼遂亡身者，唯未见至唐有难阻饥寒之悲。如中瓘所申报，未然之事，推而可知。臣等伏愿以中瓘录记之状，遍下公卿博士详被，定其可否。国之大事，不独为身，且陈款诚，伏请处分。宽平六年九十四日。
    ○请令议者反覆检税使否状
    检税使始议之日，臣奏曰：“臣所见只赞岐一国也，以彼国之风论之，若遗此使者，颇有物烦欤！”其日大纳言源朝臣以下二三人，同有不快之气。其後令重议之场，大纳言奏所勘定剩物之内，若半分若三分一，适被返给，於事无妨。参议源希朝臣等，意虽无所专许，偏被引公益，遂无所因难。臣某亦复如是。其後使定之日，臣须暂谏止其点使事，尽愚心以穷可否。而未得量决之间，依有所疑，犹豫不奏。议毕之後，伏思起虑，欲罢不能，其间一两治国能知政术者，乍闻此事，无不愁闷，越前守小野朝臣葛弦等是也。又不纳言以下，虽奏无妨之状，於今犹有内难。臣厚蒙国恩，早升高官，人之所不安，曾不可隐忍。凡此议初起之由，为勘出帐外之剩物，以相补国用之不足也。以名言之，公益甚多，臣始不固难之故是也。以实论之，物烦不少，臣今所重请是也。何者？天下诸国，其俗各虽小异，其政孰非一同，况乎世衰国弊，民贫物乏，是故或国司乖文法以回方略，违正道以施权议，虽动不为己，其事皆犯法。臣今举三条之否，谨待一览之用。
    ○复奏囚人拘放状
    右臣某月十三日谨奉口敕云：“去十日令检非违使，别当从三位中纳言兼行左卫门督源朝臣，勘录左右狱中系囚之数。十一日录奏既讫，须朕亲到狱对放遣，而德不及古事未宜。今汝者朕之近习也，大师也，列见罪人，依实拘放，令如朕之所念者。”臣伏奉敕旨，十三日早朝，率从五位上守左少辨源朝臣唱大外记正六位上多治有友、左大史正六位上大原史氏雄等，会集右卫门府升殿。於时左右捡非违使佐以下，召列罪人等，祗候南门外大路。臣召使等先令辨申所犯轻重，使等勘会日记过状，一一执申。其犯重其罪明者十六人（左十一人，右五人），二人先死，其遗十四人即加防援，各还术狱。其犯有疑其罪未定者四十六人（左二十八人，右十八人），令使等计列南门之前，臣率辨以下及捡非违使等，著门中坛上胡床。即口宣曰：“奉敕罪人，汝等或被疑杀人、伤人、强盗、窃盗，或被告伪印、强奸、投石、放火，如是等罪，科法有限。今如闻有司搜实情之间，空送二三年，狱官寻证难之内，纵经五六月，须虽累年序，难积旬月，惬定其犯，明立其罪，任理出入，随事拘放。然而别有所念，直以放免，汝等重有所犯，後日曾不宽宥者。”罪人等共称唯，或伏地呜咽，或仰天嗟叹，敕使府官道路见闻，不胜感泣，拭泪而归。臣某顿首顿首死罪死罪，伏录事状。宽平八年七月，中纳言。
    ○为藤相公请罢职状
    右臣高藤谨言：臣伏奉去年十月二十六日诏旨，以臣被任参议之列。臣激励愚性，扶持病身，晨昏备员，左右从事，而衰老迫事，宿疴弥倍。计不上，则拜除之後及三百日；量其力，则弱之中过六十年。纵使皇恩忍以无咎，如何天鉴明而不容。思之顾之，以畏以慎，伏愿特降宠光，罢臣参议，不胜至款，修状抗闻。宽平八年某月某日，参议从三位行近江守臣滕原朝臣高藤。
    ○请特授从五位上大内记正六位上藤原朝臣管根状
    右臣某谨寻事意，去宽平五年四月二日，东宫之始，太上天皇敕臣曰：“此般东宫，每事省略，仍二员学士，阙而不补，汝已任亮，兼供执经云云。”臣顷伏奉纶旨，一身两役，而所守忽剧，遂违敕命。爰至於十月，以臣不遑执经之状，奏闻太上皇，即举件管根，令听升殿。管根昼夜恪勤，上曰明日，每当顾问，应无私，纵容之次，宿侍之间，引经传以发睿情，搜章句以催文思。其所奉授者《曲礼》《论语》《後汉书》等，秩卷有余，以□奉习之类，不可胜计。加以管根对策及第之後，七个年於今也，准之前例，谓为晚成。况年四十三，多後等辈，伏愿特蒙天鉴，叙之上阶，一补成业之旧功，一明侍读之新赏。宽平九年七月日。
    ○请令诸纳言等共参外记状
    右臣某谨检去宽平九年七月三日让位诏命曰：“大纳言藤原朝臣、权大纳言管原朝臣等，可奏可请之事，且海其趣奏之请之，可宣可行之政，无误其道，宣之行之者。而诸纳言等，疑以为奏请宣行，自非两臣更不可勤。”臣再三反覆诏旨云云，奏请之人，虽称所指，寻常之务，无止诸卿。加以臣业有文书，欲伺闲以传授，身非木石，思寄暇而摄治。藤原朝臣独自从政，何堪每日频参之役。伏愿太上皇陛下述去年诏命之意，察今日申请之诚，宣喻诸讷言等，相共令参外记，然则庶多繁多，暂无拥滞，群臣激励，俱致恪勤。昌泰元年九月四日，权大纳言正三位兼行右近卫大将民部卿中宫大夫管原。
    ○决诸纳言所疑状
    臣某谨言：伏奉今月十八日敕旨，诸纳言之所疑，一朝冰解；让位诏之攸指，千载日明。臣素性虽劣，丹诚最深。奏请宣行，尽忠不敢回避；养身传业，随状将得优游。臣悦至焉，臣愿足矣。昌泰元年九月十九日。
    ○请罢右近卫大将状
    右臣某出身儒馆，偷职武官，三四年来，罪深责重。伏愿圣主陛下曲降鸿慈，罢臣大将，不胜悃切之至。修状以闻，昌泰三年二月六日。
    ○为藤大纳言辞右近卫大将表
    臣氏宗言：臣伏奉恩制，得备宿卫，光宠自天，惧心无地。臣诚惶诚恐顿首顿首死罪死罪。臣才非文武，智谢股肱，忝假纳言之名，空窃大将之号，一以惭於过分，一以耻於非据。况乎桑榆景暮，蒲柳气衰，仅可陪缙绅之臣，何堪预陛戟之列。仍先再修上表，请解右大将，遂无闻天之声，逾益伏地之恐。臣以为甲胃未必忠信，忠信自为甲胃，望请解罢所带，避路於後贤，臣尸素可以除，臣愚丹可以尽。不胜恳款，抗表以闻。贞观八年十一月二十九日，从三位守权大纳言兼右近卫大将藤原朝臣氏宗上表。
    ○为大政大臣谢加年官赐随身第一表
    臣良房言：伏奉今月十日敕旨，赐臣以食邑如旧，命年官准三宫带刀资人随身兵仗等事，荷恩不力，衔誊无间。（中谢）臣闻大政大臣者，上理阴阳，下经邦国。一人有庆，师范犹施；四海无波，仪形自用。而先帝不弃臣庸琐，委此崇班，纯阳未免履冰，腊月逾添流汗。自愧形影，深执谦。唯许减封三分有一，又随身兵仗等事，虽旧贯，臣不敢当其仁。年官则恩是新情，臣未堪为其首，故臣并固辞，以视不虚受。今陛下更宪章先帝，重先慰鸿私，忠诫不移，先後惟一。臣欲推贤以避路，何私陛下公选之官；将扶老以干城，何分陛下宿卫之士。况比年调和不偶，水旱重仍，仓廪少礼节之资，城池失金汤之险。故去十一年六月二十六日圣主下敕曰：“服御常膳，并宜减撤。”同年七月二日，又公卿上奏曰：“五位已上封禄，亦暂减折。”其议未复，其事犹存。岂君臣偏好卑谦，盖内外共待丰稔。若以斯时，全食彼邑，斯耻格於先帝，而取嫌猜於当时也。且尸素者天夺其鉴，充盈者鬼瞰其家。温饱有余，何以忘止足；年龄已暮，暂欲养游魂。臣所以不奉遵公私兼济而已，不任恳款屏营之至。谨修表状陈让以闻。贞观十三年四月十四日，大政大臣从一位臣藤原朝臣良房上表。
    ○为大政大臣重谢年官随身第二表
    臣良房言：去十五日，中使中纳言藤原朝臣（基经）至，奉宣圣旨，返臣上表，将遂先敕，频苦刻肌，再惭蜚耳。（中谢）臣自谓功之轻薄，鸿毛则其重万钧；赏之深渊，鳌海则其浅三尺。盖荒年祭祀，礼不必充丰；歉岁威仪，事或从俭约。今陛下藜羹自存，王公茅土且减，臣全不食邑之意，将断先己之嫌，若事不得已，义可必行，五稼登年，群臣复旧，然後同享所减，臣愿足矣。又陛下不许臣就私第，赐直庐於禁中。霜仗百重，随身何用；虎贲千列，带仗安施？臣所以固辞，亦复在此。臣所有一两仆隶，皆是陛下幼年之侍童也，随分得官者，或年三四人。陛下以为慰旧功力，臣以为拜家数人，未报万乘之先恩，何拟三宫以新制。臣持心不重，暂欲乐地中之山；禀质犹轻，恐不为风下之草。今不堪恳诚，重表以闻。贞观十三年四月十八日。
    ○重谢年官随身第三表
    臣良房言：丹款无遗，紫泥不测，事之嫌，志之执，至於再，至於三。臣某诚惶诚恐顿首顿首死罪。臣伏惟满两不倾者，未闻百器之一器；贵而能久者，谁见万家之一家。臣云汉昭回，位望期极，天颜咫尺，恩宠有余，臣所以固辞崇赏，亦复一如前表而已。殊恨桑榆景薄，蒲柳秋深，虽有肝胆之精勤，而阙晨昏之供奉。纵使臣封至连城，富为润屋，岁入之多，家门可无游用日用之费，伏腊今有几回，时不可留，心不可转。臣输陛下以忠诚无二，陛下赐臣以眉寿且千。又如敕旨，则陛下自有忘德之嫌，归臣多以好谦之责，昧死无地，眉目何施？而事为国不为义，向公不向私，将分忧织妇，何取笑樵夫。臣枯骨之余，请训苍昊；臣寸心之重，愿带黄河。今不堪精诚之至，累表抗闻。贞观十三年四月二十日。
    ○为大学助教善渊朝臣永贞请解官侍母表
    臣永贞言：永贞当年负笈，壮日成功，乃心於王室之前，叉手於黎民之下。臣母妾今年八十有五，凯风南吹，薄暮西夕，医虽三世，药虽万金，施之游魂，有何一效。臣闻侍养之道，律令有文，子孙尽之，然後旁达。臣被天摩折，终鲜兄弟。臣弟少外记爱成，身居显官，才亦可用。臣为大学助教，十五年来，圆冠非中身之服，函丈是游手之资，羊质虎皮，名留实去。夫人生於三，事之如一，居官以养，异於委亲。然而君臣绝道，爱敬不可两全；朱白殊门，忠孝何以兼济？臣先是帝城之外，有一小园，茅屋数间，草莱三径。樵苏之费，不佣力以何供；藜藿之羹，不假地而欲荐。此是区区之尺土，足侍老母之余年。弟爱成出为魏阙之臣，臣永贞入为寒闺之子，或家或国，共是王臣。伏惟圣朝为民父母，以孝行治，政不及旦暮之人，恩先遍期颐之老。昔令伯为祖母辞官，晋帝无不省览；臣今为所生解侍，陛下何敢依违。纵谓臣去官，请察多士之居於臣後；谓臣专孝，将见求忠之心於臣门。若桑榆遂落，髋骨长归，敛手足形，乃尽臣节而已。今有胜乌鸟之情，昧死以闻。贞观十四年。
    ○为右大臣谢官表
    臣基经言：基经伏奉恩旨，以去八月十五日任右大臣。仰思注意，望辰极以魂亡；俯具瞻，揖丞黎而颜厚。臣某诚惶恐顿首顿首死罪死罪。臣银黄滥服，菽麦弥昏，欲报光宠於昊苍，更累崇斑於尸素。况乎《礼》之强仕，臣齿未满其期；《书》之阜成，臣能未及其事。昔甘罗之一十余二，以多智不为少年；今微臣之三十有七，以无才犹谓太早。伏愿陛下鸿慈，听臣愚悃，退臣所带，俾槐路绝旷官之声，荜门得税驾之地。不胜至诚，上表以闻。贞观十四年十月十三日。
    ○为小野王谢别给封户第一表
    臣某言：去九月二十一日敕旨，赐臣百户之封，以助斋饣乍之费。仰承温煦，未悟比量。（中谢）臣往年病发，沉困不归，谢簪缨於帝城，约香火於释众，菩提一念，身虽在草庵之中；空观六时，心未离魏阙之下。大致臣合门万事，皆随省折，灰冷之服备避风，菜茹之飡资送日。若更蒙新赏，犹满旧封。水石幽闲之地，有嫌於贮藏；烟霞晚暮之家，无节於游用。陛下宠光不翅，恩之又恩甚深；臣虚受非功，过而再过惟重。伏愿陛下察臣丹款，照臣素情，卷中於九重，留上腴之百户，臣愿足矣，臣望称焉。贞观十年十月十九日。
    ○为小野王重谢别给封户第二表
    中使右近卫少将平朝臣正范至臣草庐，宣传口敕，推心出言，中情自见；量分辞赏，上表无听。臣葭莩属贵，磐石封高，将系电於残魂，奄侈元流於遗教。王臣匪躬之义，念念逾真；佛子行道之勤，生生何慢。至彼晓岚萧飒，读诵经行；涧水潺，优游自得。斯则所以陛下不咎臣入道，俾成臣本愿之故也。何更家蓄万钟，空待山鬼之敢；室无悬磬，长失野夫之闻。陛下鸿慈，愿赐照察，臣之幸矣，不亦悦乎！无胜款重累以闻。贞观十三年十月二十五日。
    ○重谢别给封户第三表
    去月二十六日，中使左近卫少将藤原朝臣有实至，谨奉敕答，宣喻殷勤，泪汗俱下。（中谢）臣昔带职从事之日，冠盖无非圣恩；今移病出家之时，衣钵皆是官施。一死一生，或出或处，若负恩德，明神亟之。臣伏案去十月二十三日施行诏书，戏督州吏，掩水伤之尸骸；书拾郡民，复风害之亻役。自古圣帝明王，未闻无灾，唯在克己复礼，谓之有道而已。方今如纶命之旨，养臣以孔怀之亲，陛下既忧国家，小臣岂安寝梦。嗟！臣乡栽松竹，寒而不可裁衣；产业香华，饥而不可充食。然犹庶几手掬山宛，以备粗税之逋悬；肩舁野蔬，以助黎民之炊爨。曷为当此有损之年，空受无功之赏，使陛下取名於私亲，小臣忘义於知止，纵天下讥不载於口，而臣独自不惧於心乎？伏望特赐优恕，察臣愚款，臣寄生者陛下，将终始於一心；臣师事者世尊，何屈申於两舌。不敢饰谦，恐处违敕，慈悲哀愍，必垂听许。不堪悃诚之至，重以上表拜闻。贞观十六年十一月。
    ○为工部卿请罢所职表
    臣忠良言：中使官姓名至，宣传口敕，抒臣退官之情，加以温慰之辞。臣位高二品，年迫六旬，宠光之恩甚深，报国之力既屈。亦气离魂魄，王母甫降而不治；病结膏肓，扁鹊重产而何益。望阙呜咽，冠带不由，命矣皇天，使臣固疾。伏愿陛内照睿情，外顾人议，以赐优放为臣长生之术，以察愚诚为臣不死之药。不堪悃款，重累抗闻。
    ○为右大臣重请被停摄政表
</div>
    <div class="pagination">
<a href="唐文拾遗续拾_page94.html">上一页</a><span>...</span><a href="唐文拾遗续拾_page90.html">90</a><a href="唐文拾遗续拾_page91.html">91</a><a href="唐文拾遗续拾_page92.html">92</a><a href="唐文拾遗续拾_page93.html">93</a><a href="唐文拾遗续拾_page94.html">94</a><span class="current-page">95</span><a href="唐文拾遗续拾_page96.html">96</a><a href="唐文拾遗续拾_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
