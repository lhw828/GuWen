<!DOCTYPE html>
<html>
<head>
    <meta charset="UTF-8">
    <title>全唐文 - 第 286 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 286 页/共 603 页</h1>
    <div class="content">    ○为崔相公谢门下侍郎表
    臣损言：审巳无庸，谬膺宠授。昨所陈让，迫於恳诚。冀全至公，岂敢外饰？黄ト重务，非才实难；墨诏复临，捧读增惧。臣闻惟君知臣，任之以器；惟臣事君，量而後入。生逢昌运，自比可封之人；职在台司，难逃窃位之责。三年待罪，无补盛明；再命逾涯，转速官谤。天威咫尺，愚虑屏营。伏以令断表章，不敢累渎宸。虽誓心毕命，以竭微衷，而折足覆饣束，其如公议。无任感恩惶惧之至！谨奉表陈谢以闻。
    ○齐宾客相公进所赐马表
    臣某言：臣顷待罪中枢，特蒙睿渥，既切维鹈之剌，又叨锡马之荣。忧在忝旷，积成疾瘵。圣慈全贷，尚列师宾，见矜福过之灾，犹积喜中之惧。况兹天骥，辍自御闲。实有代劳之功，且期致远之用。特优赐与，以宠宰司。臣自改官，即合进纳，而心力衰耗，晦明缠绵。筋骸自便，惟在床衽，视听所知，不过汤药。沉疴馀息，有异常人，平居故事，皆所废忘。顷年愧惧，巳切於负乘；今日稽留，自疑於夺魄。因缘尸素，积累罪辜，疏愚昧瞀，殒越无地。谨随表奉进，无任惶恐震惧之至！臣某顿首顿首。谨言。
    ○为齐相公让修国史表
    臣某言：臣去九日於延英对，陛下勤求理本，语及史官，遂命崔损承旨，令臣兼修国史。臣省巳无取，受恩殊常，仓皇震惊，未及陈露。今日中使某乙奉宣进止，授臣此职，窃自思忖，非所克堪，感戴屏营，不知所据。伏以[B14A]贬善否，裁成义类，直辞是系，往哲攸难。臣谬践台司，无补皇化，每忧覆败，上负聪明。岂足以再纡宸慈，累忝荣渥？稽前古之彝训，昭圣朝之法诫，立言载笔，岂易其人？量力循涯，自知不可。又自贞元四年李泌後，宰臣遂不兼此职，盖以论著慎重，留於圣心，自非时谓全才，何以远循故事？用此内省，以荣为忧。况君举必书，时同尧舜之理；任人以器，顾无迁固之能。所觊殊私，特寝成命。无任感恩惶惧之至！
    ○卢相公谢授宾客表
    臣某言：伏奉今日恩制，除臣太子宾客。睿慈曲被，宏贷特加，捧承命书，感交集。中谢。臣以庸劣，累叨鸿私，无补庙谋，徒速官谤，妨贤岁久，婴疾日深，累陈愚衷，上黩宸鉴，敢言知止，诚以乞身。陛下亭毒之恩，不遗微细，载纡诏旨，尚列宾师。全度终始，於臣为厚。局天地，空荷生成。无任感戴欣惧之至！谨奉表陈谢以闻。
    ○为卢相公谢除中书侍郎表
    臣迈言：伏奉今日恩制，授臣中书侍郎同中书门下平章事，祗奉诏命，循省妄庸，感恩量力，不知所措。中谢。臣闻宰相者，叙四时之化，顺万物之宜，用赞裁成，使之茂遂，而中枢密勿，庶政本源，以奉大猷，是为右弼。臣实凡辈，本无他能，家尚儒风，获承绪业。因缘忝幸，践履班荣，诚不自意，忽焉过量。台司待罪，巳涉三年，妨贤既久，内讼弥切。盖廉谨戒惧，人之常分，而︳谟教化，宜择全才。陛下在宥万方，躬勤百度，岂虞贱质，再沐睿慈？特迁紫微，实玷皇极。臣面所陈让，推於至公，天鉴未回，进退惶灼。且使人以器，知臣者君，犹冀鸿私，俯察愚恳。害盈之祸，敢爱微躯；覆饣束之忧，难抑公议。无任感恩怖惧之至！谨奉表陈谢以闻。
    ○代卢相公谢赐方药并陈乞表
    臣迈言：臣自染偏风，今已弥月，将息未减，渥泽转深。伏蒙特令供奉僧智昌医疗并每日令中使存问，及赐柳汤煎驴头方，仍便令服饵者。顾以庸贱，昧於摄理，久兹窃位，常惧害盈。阴阳之和，无补时化；风毒生疾，上烦圣慈。灵方御医，稠叠备至。虽受恩服药，诚合渐瘳；而福过灾生，虑难自保。况中贵将命，宠临私门，犬马之微，日尘︻纩。或有加减，自合上闻，非常之恩，伏乞停罢。且台司要重，庶政泉源，以臣平居，素积官谤。今右边手足，动用不随，自滞枕席，巳淹弦晦。伏乞以时免职，使得养疾家居。博求上才，用塞人望；则公朝无覆饣束之责，陋质荷生成之仁。今摄衣拜章，力且未足，口占代署，贵达愚衷。无任感恩迫切之至！谨奉表陈请以闻。
    ○第二表
    臣某言：臣以疾病所婴，在假既久，自审不逮，遂有上陈。诏旨优答，恳诚未允，屏营惭惧，不知所安？臣闻为官择人，各司其局，条责实效，共致理平，凡在庶僚，犹不可旷。况宰臣之任，鼎足承君；调和阴阳，左右教化。能否之下，利害系焉；苟有所壅，其伤必大。以臣虚薄，备位四年。奉励精之勤，但乐昌运；当具瞻之地，莫副群心。《书》曰：“百僚师师，百工维时。”言得其人也。《语》曰：“陈力就列，不能者止。”言审其分也。况沉顿逾月，冠带未任，风毒所侵，难望速差，彼巳之刺，倍切於今。以被病之微臣，尸台司之厚禄，自知不可，如公议何？伏枕披诚，再黩宸，冀回天鉴，俯遂愚衷。所谓曲成，岂惟平施？无任悃款迫切之至！谨奉表陈请以闻。
    ○第三表
    臣某言：臣逼於疾瘵，累有陈奏，再奉诏旨，私愿未从，感恩则深，量力难济。况偏风状候，与诸疾不同，虽时似少减，终虑成沉痼。中枢务重，不可阙人，自臣在假，巳四十馀日，旷废斯甚，兢惶益深。一夫不获。一吏不职。则系圣虑，以之忧劳。今臣手足未平，心绪未复，卧受丰禄，胡颜自安？伏惟陛下顺天理物，躬勤庶政，事无细大，感遂其宜。岂可独私微臣，久玷时化？是以直疏诚恳，不敢苟饰烦词，冒黩宸严，期於照鉴。无任惶怖震越之至！谨奉表陈请以闻。
    ○第五表
    臣某言：臣素以庸虚，又婴疾病，半年在假，未任出入。四表上陈，备尽诚恳，过蒙渥泽，特赐优容。圣慈则深，私愿犹阻，俯仰衽席，兢惶靡宁。臣本谓至春和，得渐平复，今方药遍用，根本未除。虽簪带假人，得以被体，而趋步无力，难於拜恩。辅臣之任，百辟是仰，遵守法度，诚所宜先。岂有逾岁家居，尚尘鼎饪？况所受厚禄，出於疲人。窃位公朝，尚知不可；沉疴私室，何以自安？易象害盈，实在今日。伏惟陛下宏覆万物，曲成不遗。凡在怀生，各得其所。以牙沉，久旷官司，前後陈闻，披沥肝胆，期切之至！谨奉表陈请以闻。
    ○第六表
    臣某言：臣待罪非据，岁时巳深，宠秩逾涯，灾患自至。一从移病，忽及周月，五献章表，未遂血诚。沉痼之身，滞於床枕；职守之效，绝於官曹。虚费禄廪，不安夙夜。遂於去年五月二十五日进状，乞停俸钱，自後不敢更有请受。窃冀素餐之责，少息舆议，丹恳之至，上回圣心。迩来又经九十馀日，成命未下，忧惶无措。盖闻禄以诏功，又以养贤。以臣之愚。而无功绩，久此尸旷，俯仰内讼。迫於公私，臣之情理，实为难处；臣之言词，不能自达。使得终获退免，曲遂微诚，亭育深恩，实在於此。无任猥迫恳款之至！谨奉表陈乞以闻。
    ○代贾相公谢赐马及银器锦彩等表
    臣言：“今日中使某乙奉宣进止：以臣所进关内陇右并图录十卷，特赐马一匹，并银瓶盘等若干事，锦彩等若干疋者。”承命舞，震惊失图。伏以圣朝覆帱无私，声教远被。虽夏书《禹贡》，周制职方，重译所通，未若今日。臣以末学，获奉昌期，常好地理之书，颇知河湟之事。明徵旧史，博考传闻，夙夜以思，岁时遂久。纪诸文字，缋以丹青。上尘圣聪，庶备方志。岂谓睿慈宏奖，宠赉特深？出珍华於内府，下驵骏於天厩，恩荣所及，焕丽相辉。循顾虚庸，曲承蕃锡，负乘匪服，并切於今。无任感恩荷戴之至！谨奉表陈谢以闻。
    ○代贾相公乞退表
    臣言：臣以庸愚，谬尸宠禄，位居师长，职重台司。徒叨渥恩，无补时化，荏苒，六年于兹。去秋以来，多病相继，每自策勉，以奉休明。而筋骸内衰，官谤外积，近染痢疾，绵历旬时。进退之状不恒，寝食之理皆耗。伏枕循省，无所克堪，凡在常情，皆愿贵仕。况臣累蒙任使，实越等夷，从容庙堂，沐浴天泽。恩私岁久，诚每切於匪躬；疲茧日侵，事有迫於量力。伏惟陛下覆育临照，曲成不遗，俯矜愚衷，移授散秩。则枢轴不旷，轮辕适宜。拳拳之诚，所望斯足，无任恳款惶惧之至！谨奉表陈请以闻。
    ○代贾相公陈乞表
    臣言：伏奉今日制条，除臣检校司空兼左仆射依前同中书门下平章事。祗荷成命，捧戴恩私，心魂震惊，惭怖失次。臣以庸薄，无他才能。先朝过听，谬赐驱策，叨居鼎饪，十有三年。猥承雨露之恩，终阙涓埃之效。累经陈乞，未允恳诚；复以馀年，再承休命。自陛下绍膺宝历，泽被群生，亭育所加，飞沉遂性。而臣齿颓暮，疾恙婴侵，筋体日衰，心力皆耗。况宰相之职，用调阴阳；司空之官，实平水土。从古授受，重难其人，以臣平居，犹知不可。今中既眩耄，外亦支离，寝兴不安，言语失次。岂可苟贪贵仕，上玷清时？省躬则然，况在公议。古者君有致政之惠，臣感得谢之恩。钟鸣漏尽，前哲所诫；年衰疾剧，在臣为甚。逼於情理，敢黩天威，忄娄忄娄血诚，期在鉴听。无任恳款恐惧之至！谨奉表陈让以闻。臣诚惶诚恐顿首顿首。谨言。
    ○第二表
    臣言：臣以疾病所迫，气力不任。辄露恳诚，上祈退免，圣慈备至，私愿未从，诏旨便蕃慰勉纤悉，自宜策励，以奉休明。蝼蚁之诚，敢忘夙夜；犬马之疾，日益缠绵。视听昏烦，举措乖误，心不记事，口不逮心，神理害盈，正谓今日。昔韦贤致仕，著在汉庭；韩厥请老，书於鲁史。岂可以兹沉废，苟班荣？迫於公私，非敢挹。自圣明驭宇，动植覃恩。岂於庸愚，独阻诚志？乞回天鉴，俯遂残生。伏纸上陈，感涕呜咽。无任惶惧恳切之至！谨再奉表陈乞以闻，臣诚惶诚恐顿首顿首。谨言。
    ○第三表
    臣言：臣残年沉瘵，渐不支持，再表上陈，未蒙允许。顾兹朽质，徒感鸿私，而枕席缠绵，形神消耗。上台之任，岁月积深，大病之期，晦明难保。自叨升论道，扶疾拜恩，迩来状候，日以羸瘠，灾因福过，足验於今。伏乞赐臣骸骨，收臣印绶，期於必遂，不敢烦辞。无任量力恳迫之至！谨奉表陈乞以闻。
    ○第四表
    臣言：臣闻生人所欲，岂过富贵？仕进之荣，无逾公相。臣受禄过厚，叨恩且深；疾瘵所侵，日月以甚。表章三上，宸眷未回，ぃ然私室，溘尽是虑。臣顷岁齿及悬车，疾经百日，辄援礼令，乞遂休闲，先圣优容，未蒙允许。今则桑榆转迫，沉顿浸深，比於往年，远不相及。前後陈请，备竭肺肝，特希圣慈，俯鉴愚恳，羸骸假息，所望退身。沥血披诚，伏待明命。无任屏营恳迫之至！谨奉表陈乞以闻。
    ○第五表
    臣言：臣以庸愚，累叨爵命。大行皇帝拔擢非次，列於宰辅岁时浸深，尘露无补。太上皇践祚听政，宠登三公。而臣寝疾所婴，已在床枕，沉疴日剧，气力渐微。自春涉秋，四表陈乞，伏遇陛下继明纂统，临照万方，澄清化源，朝野相庆。但臣百疾所凑，四支不任，岂使将尽之人，犹处具瞻之地？私诚所迫，上黩宸严，既非饰让，期在听纳。无任恳款迫切之至！谨奉表陈乞以闻。
    ○第六表
    臣言：臣犬马之疾，福过灾生，前日以来，转就危困，自量气力，的不支持。自陛下嗣纂睿圆，臣以寝疾绵亟，竟不得一趋□陛，上谒龙颜，幽壤之中，以此为恨。臣备位宰相，岁时最深，永归泉下，无补明代。伏惟陛下为万姓自爱，则幽明蒙福。无任感恩哀恋之至！谨奉遗表以闻。
    ○为赵相公谢赐金石凌表
    臣憬言：伏奉恩敕，赐臣金石凌并方及服法，并金花银合一。又赐臣苏膏方及眼赤有疮方，其方皇太子书者。鸿私荣贶，特发天心，受恩拜赐，惭怖交集。中谢。臣闻台司之任，茂遂群生，而摄卫乖宜，自贻病疾。理身未暇，赋政何堪？岂谓上简宸衷，下矜贱质？御方灵药，稠叠宠光。剂和至精，减圣躬所服；翰墨元妙，降皇储之书。仰光辉而陋目增明，承渥泽而沉疴自愈。致金石之固，通性命之和。保持诲谕，曲尽慈旨。蠲其烦滞，授以康宁。省巳何功？害盈知惧，伏惟陛下宣布大和，则时无疵疠；懋建大中，则物以阜安。生及昌期，自登寿域。况臣劣薄，待罪枢衡。感平施而巳深，荷殊荣而难报。虽阴阳不测，犬马之疾顿瘳，而日月无私，萤烛之光何补？生成覆载，皆禀睿慈。竭力致命，岂申愚效？无任感恩惶惧之至！谨奉表陈谢以闻。
    ○进诗状
    右。宰臣奉宣进止：令牙进旧诗者，伏惟陛下以圣德文明，化成天下。徵诗之旨，本在枢衡念旧之仁，因及簪屦。臣顷尸重任，久旷官常，今列大僚，犹叨宠渥。於孔门非赐也言诗之目，在汉庭异匡氏说诗之工。徒积繁芜，岂近声律？自承休命，伏用兢惶，待罪之时，无补公饣束；免退之後，犹献雕虫。既乖法言，有黩宸听，震悚怵惕，不知所安？谨录前件诗五十首奉进，无任惭惧陨越之至！谨奏。
    ○谢权知门下省过官状
    右。臣奉恩命，权知门下省过官者。伏以过官至重，事在黄枢。阅郡吏之否臧，布百职於中外。苟或非当，其伤实多。臣自玷台司，忽及半载，一昨陈乞，天眷未回。当忧惕之中，而宠荣荐至。摩顶至踵，岂酬鸿私？无任感恩荷戴之至！谨奉状陈谢以闻。谨奏。
    ○谢借飞龙马状
    〈蒙恩借飞龙马三匹〉
    右。今月十日，中使张少禺至长乐驿，奉宣进止：借臣前件马送出府界者。臣以庸薄，谬叨恩私，宠荣沓至，感戴难处。以今月十五日至东驿，出京兆府界。天阙储胥，仰瞻日远，御闲蹀躞，假借恩深。仰元泽以难酬，顾微生而何幸？况代劳比君子之德，负乘积小人之忧。感恋明庭，涕泗横积。当君陈之寄，必竭肺肝；羡之回，恨无羽翼。无任感荷恋慕之至！谨奉状陈谢以闻。谨奏。
    ○中书门下谢御制九日言怀赐中书门下及百寮诗状
    右。中使王敬亲至，奉宣恩旨，赐臣等前件诗者。伏以圣人之言，律度天下，特降睿藻，发於深诚。极三代之质文，致万方於仁寿。时当令节，庆属丰年，同在镐之和乐，异横汾之靡曼。臣等谬居枢近，每沐鸿私，空瞻日月之光，难酬雨露之施。无任感恩跃之至！谨奉状陈谢以闻。 ○中书门下奉和圣制九日言怀诗赐中书门下及百官诗进状
    右。今月九日中使王敬亲至，奉宣恩旨，赐臣等前件诗者。日月丽天，万物皆睹。《韶》、《咸》度曲，八音克谐。伏惟陛下有尧之文思，舜之恭巳。每睿词下降，皆以人为心，故宴乐以示慈惠，咏歌以昭教化。欢令节，庆有年，顺时赋政之祥也。敦九族，安万邦，自中发外之泽也。然後以太平之化，躬行於今，知之非难，是谓至德。岂比夫汉武魏文，属词类事而巳？臣等叨居近侍，首沐湛恩，空仰昭回，难酬覆露，谨各献奉和圣制诗一首。辄以芜鄙，上黩宸聪，庶达封人之心，敢比赓歌之义。无任感恩战惧之至！谨诣延英门随状封进以闻。
    ○中书门下谢御制重阳日中外同欢以诗言怀因示群官一首状
    右。中使刘希昂至，奉宣进止：赐臣等上件诗者，伏以陛下顺用二仪，曲成万物，王道正直，天文昭回。因令节以宴乐，发睿慈於歌咏。焕然丽藻，丕变时风，庆属有秋，化覃无外。凡百臣庶，一其欢心。臣等忝备台司，首承渥泽。无任感戴欣跃之至！谨奉状陈谢以闻。
    ○中书门下进奉和圣制重阳日中外同欢以诗言志因示群官状
    右。今月九日中使刘希昂至，奉宣进止：赐臣等前件诗者。臣闻惟天聪明，惟圣时宪。故三辰为章，六义成文。伏惟陛下端拱穆清，虑必周於皇极；锡宴重九，恩每覃於百寮。焕发睿词，化成天下。书於右史，实迈前王。臣等才异赓歌，职叨近侍。在宥之化，皆获可封；闻《韶》之时，忽焉窃。谨各献奉和圣制诗一首，辄以荒鄙，轻黩天威。无任感恩战惧之至！谨诣延英门随状封进以闻。
    ○中书让下谢御制九月十八日赐百官追赏因示所怀诗状
    右。中使杨光瑶至，奉宣恩旨，赐臣等前件诗者。睿词炳焕，降自九霄。天泽昭临，荣加百辟。既湛露，又沐卿云。感金石之和声，助林塘之霁色。况锡宴之际，极其宠光；求理之深，播其《雅》、《颂》，乐以发德，文以化成。由其欢心，尽跻寿域，跪捧三复，备见皇慈。臣忝迹枢密，亲承圣渥。无任感恩跃之至！谨奉状以闻。
    ○中书门下进奉和御制九月十八日赐百官追赏因示所怀诗状
    臣比年以三令节赐百僚宴赏，昨者时及重九，阴□未收，特延圣慈，又改良日。中宴之际，俯降睿词。犹元气之涵煦，比庆霄之缘郁。裁有六义，昭示万方，湛恩自天，具物知感。况陛下以诚信施教，以慈爱缘情，形於咏歌，系在风化。伏以唱和之重，合缀庸音，而动植之微，何酬元造？臣等忝居枢近，首沐鸿私，窃忭率舞，不能自抑。谨献奉和圣制诗一首，词理鄙浅，轻冒宸严。无任感恩喜跃之至！谨诣延英门随状奉进以闻。
    ○中书门下贺新制中和乐状
    右。中书门下奏：今月七日，伏蒙圣恩，赐臣麟德殿宴会，观上件新乐。臣闻先王作乐，必本人情，所以崇德，所以辨政。伏惟陛下以大中设教，以大和育物。肇创嘉节，於今十年，年皆顺成，俗以仁寿。今则睿谋广运，度曲惟新。三才位序，迈《韶》、《咸》之美；八卦成象，见天地之心。制氏未睹其铿锵，伶官甫披其行缀。声歌所感，遐迩同欢。臣等职忝台司，时逢交泰，昨巳面有奏陈，请付有司，颁示四方，永光乐府，仍请编入史册。伏望天恩，允臣所奏。
    ○中书门下进奉和圣制中春麟德殿会百寮观新乐诗状
    右。今月七日，伏奉圣恩，赐百僚麟德殿宴会，群臣观新乐，并赐臣等圣制诗序者。伏惟陛下法天授人，顺时布政。中和制乐，以协六律之音；元首作歌，以广百工之业。感於顺气，谐此正声。春台煦然，生物资始。洽慈惠於臣庶，播易良於国风。照烛乾坤，辉动金石。臣等获叨近侍，曲被湛恩。既在藻以遂性，亦闻《韶》而忘味。敢附典谟之末，顾惭赓载之词。谨各献奉和圣制诗一首，谨诣延英门随状封进以闻。
    ○中书门下谢御制中和节赐百官宴集因示所怀诗状
    右。今日中使薛盈珍至，奉宣进止：赐臣等前件诗者。臣闻天以□汉为章，昭回於上；人以文义为纪，化成於下。伏惟陛下勤虑理本，合於中和。月当中春，日乃初吉。特降藻思，助其发生。由勾萌以至於畅茂，推诚信以均其化育。捧戴殊观，如登春台。庆霄天籁，耳目清越。凡在百辟，一其欢心。臣等谬列台司，首承慈渥。无任庆踊跃之至！谨附状陈贺以闻。谨状。
    ○中书门下进奉和圣制中和节赐百官宴集因示所怀诗状
    右。今月一日，中使薛盈珍至曲江会所，奉宣恩旨，赐臣等前件诗者。上齐二曜，旁合八音。阐文教於休明，叶昌期於亭育。况兹令节，克顺人心，延仲月以违晦，撰良辰而得一。亦既逾纪，必闻有年，生植阜蕃，休嘉交感。而又言志以导德，作乐以同和；示湛恩於宏覆，俾庶类於咸若。臣等职叨近侍，仰戴元功。华封祝尧，徒有其志；虞臣歌舜，岂易其才？谨各献奉和圣制诗一首，辄奏庸音，上尘聪听。无任感恩喜惧之至！谨奉状陈奏以闻。
    ○中书门下谢圣制重阳日即事六韵诗状
    右。中使刘希昂至，奉宣进止：赐臣等重阳日诗，并赐茶酒音乐，令臣等乐饮者。伏惟陛下以睿圣之姿，广文明之运。每因嘉节，必布鸿私，锡宴同和，凝旒振藻。八音合发，六义相宣，降於□霄，粲若神象。然後宴乐慈惠，霈然宠光。衢酒薰弦，承九天之庆赐；秋光霁景，见百谷之顺成。合德不违，实若符节。小大臣庶，鼓舞相欢。臣等忝列台司，倍万欣贺。无任喜踊跃之至！谨奉状陈谢以闻。
    ○中书门下进奉和圣制重阳日即事六韵诗状
    右。今月九日，高品刘希昂至曲江宴会所，奉宣进止：赐臣等前件诗者，伏惟陛下覆露亭毒，以人为心，文明法象，与天地准。缘圣情以稽四始，酌时令以休百工。法言丽藻，盈耳滥目。臣闻日之出也，照先及於扶桑；□之兴也，润亦应於柱础。臣等既叨近侍，首沐鸿休，辄罄庸音，以申攀和。蹄涔越海，诚亦无因；场藿向阳，犹思自效。谨各献奉和圣制诗一首，轻黩宸严，心神战越。无任惶怖悚栗之至！谨奉状陈奏以闻。
    ●卷四百八十六
    ☆权德舆（四）
    ○论江淮水灾上疏
    八月日，将仕郎守左补阙臣权德舆谨昧死顿首上疏皇帝陛下。臣闻《书》曰：“百僚师师，百工惟时。”又曰：“理乱在庶官。”然则献替之司，任当耳目，所以达下人之利病，广君上之聪明。惟野人炙背之微，齐士九九之贱，奖其诚心，不致於罪。伏惟皇帝陛下以大中大和，武功文德，亭育天下，十有四年，车书所至，声教大备。微臣生逢明代，官忝谏曹既当不讳之辰，敢陈无隐之直。伏以人为邦本，食为人天，或阴阳之候暂愆，水旱之小至，匹夫匹妇，未安其家，纳隍之心，则有所轸。臣伏见自去年六月巳来，关东多雨，淮南浙西徐蔡襄鄂等道，霖潦为灾者，二十馀州，皆浸没田畴，毁败庐舍。而濒淮之地，为害特甚，因风鼓涛，人多垫溺，其所存者，生业半空。江东诸州，业在田亩，每一岁善熟，则旁资数道，春雨连夏，农功不开，人心既骇，亡者则众。幸者京师岁稔，夏麦又登，诚为根本之固，以保斯箱之庆。然赋取所资，漕挽所出，军国大计，仰於江淮，以陛下忧劳万务，励精为理之若是，而天灾尚至者，将使陛下圣虑日新又日新，而儆戒之耶？不然，臣所未喻也。诚灾不胜德，赋有定制，倘又留圣念，因而拯之，斯实代天理物为人父母之明徵也。伏望与元老台司定议，速下德音，遣使臣之有明识通方者，将恤隐之命，尽劳亻来之方，访其疾苦，蠲其租入，与连帅守长讲求所宜，鳏寡幼艾，周知其病，诏令所下，自如丰年，休嘉感通，疵疠销散。况赋无工拙，加取於人，不若藏於人之为固也。盍俾有司析量入之数，节经用之源，务求便安，以去冗费。纵灾害不甚，陛下过而忧之，无乃益圣德之光大乎！元元皇帝之三宝，曰慈曰俭曰德；明皇帝之昌言，曰在知人在安人。此陛下巳行之效，在恒久而巳，在敦固之而巳。臣每读《汉书》，至贾谊、谷永之徒，数陈理道，痛言得失，汉朝不以受之为贬，数子不以言之为罪。我太宗文皇帝之有天下也，魏徵、王等危言正词，上裨大化，无疆之祚，实兆於斯。伏惟陛下远览西汉之风，近师文皇之德，则凡百臣庶，敢尽其词；臣鄙贱顽固，不识忌讳。既窃官命，岂敢爱身？盖有所闻，则合上献，虽蹈鼎镬，犹生之年。不胜恳款惶恐之至！伏惟陛下裁择。谨奏。
    ○上陈阙政
    陛下齐心减膳，闵恻元元。告於宗庙，祷诸天地。一物可祈，必致其礼；一士有请，必听其言。忧人之心，可谓至巳。臣闻销天灾者修政术，感人心者流惠泽，和气洽则祥应至矣。畿甸之内，大率赤地而无所望，转徙之人，毙踣道路，虑种麦时种不得下。宜诏所在，裁留经用，以种贷民。今兹租赋及宿逋远贷，一切蠲除；设不蠲除，亦无可敛之理。不如先事图之，则恩归於上矣。十四年夏旱，吏趣常赋，至县令为民殴辱者，不可不察。漕运本济关中，若转东都以西缘道仓廪，悉入京师，督江淮所输，以备常数，然後约太仓一岁计，斥其馀者，以杂于民，则时价不踊，而蓄藏者出矣。大历中一缣直钱四千，今止八百，税入加旧，则出於民者，五倍其初。四方锐於上献，为国掊怨，广军实之求，而兵有虚籍，剥取多方，虽有心计巧历，能商功利，其於割股口，困人均也。比经绌放者，自谓扌文拭无期，坐为匪人，感伤和气，而冬荐官逾三年未受命，衣食既空，溘然就毙，此亦穷人之一端也。近陛下洗宥绌放者，或起为二千石，其徒更相勉，知牵复可望，惟因而宏之，使人人自效。
    ○请置两省官表
    臣德舆言：臣闻尧之为君也，百工允厘；舜之官人也，九德咸事。伏惟陛下文明御，建用大中，德厚侔於二仪，利泽施及四海。中外庶政，寝兴求思；举一事必稽於礼法，命一官必询其望实。故朝无虚授，时绝幸人，厉精万枢，超冠前古，可封之俗，比屋相欢。《诗》曰：“嗟我怀人，彼周行。”言思其才也；又曰：“翘翘错薪，言刈其楚。”言选於众也。盖在旌别能否，循责功实；以爵禄为砥砺以群才为刃。则举不失职，人效其能，左右掖垣，首承诏命，奉行详覆，各有攸司。然後下於中台，颁於海内，诚至重也。弥纶政事，侍奉轩墀，分曹十员，今则殆绝。昔卫多君子，晋有卿材。况巍巍圣朝，淳化所被；济济多士，岂谢古人？要重之司，旷阙既久，则事有所壅，吏得为非，亦虑四方闻知，谓朝廷乏士，事关理道，岂止官常？臣以凡庸，过蒙慈渥，尘清近，超越等伦；前後对攵，备承奖饰；德音顾问，魂爽震惊。而朴讷孱微，不能自达。又去年四月三日，面奉进止：令臣有所见，即条疏奏来者。辄以愚管，手疏上陈，干黩宸严，伏待罪责。无任兢惧陨越之至！谨奉表以闻。
    ○论度支疏
    十一月十二日，将仕郎守右补阙臣权德舆谨昧死顿首上疏皇帝陛下。臣闻建官惟贤，任人以器，细大毕效，辕辐无遗。盖就其所长，以求至当，古人所以有忧於赵魏而劣滕薛，改於栗邑而理於频阳，诚才各有所极也。伏见司农少卿权判度支裴延龄，早以文学，累居官次，固而似守，刻而少通，徒有专谨之心，且非适时之器。往者贰大农之卿长，司太仓之出纳，号为称职，盖有恒规。陛下急於奖能，切於赏善，权委邦赋，冀有成绩。且度支所务，天下至重，量入为出，从古所难。使物无遗利而不可竭，竭则害生类；使奸无隐情而不可刻，刻则伤人和。调其盈虚，制其损益。上系邦本，下系元元。苟非全才通识，则有所壅。自延龄受任，巳近半载，群议纷然，皆曰非宜。且权其轻重，固与守之之才不同，边储经费之功，懋迁移用之法，贵无留事，以酌乎中，簿领简书，周行郡国。失於毫厘，利病相万一物未理，所轸皇情。而延龄切於感恩，昧於量力，思有以效，强所不通，则有枉尺直寻之心，多方自固之计。吏伺其隙，人售其奸，因缘蒙蔽，触类滋长，致远恐泥，学制实伤，异时其败，罪之何补？伏料圣意，久未正授延龄职名，似观其能否，以为进退。官司闾里，众口一心，评议喧哗，所不可遏。伏望与一二宰臣时有栽议，或诏问度支郎官，使得以事实条对，苟言者谬妄，盖有以辩之，或才实未称，恐难久处。倘择能代，命以他官，以全延龄，以便天下。上副求理之意，下遂陈力之宜，则事任交修，职业不废。臣忝备员陛下谏诤之官，常服师训，缄默自负，无以为容。阮嗣宗口不言人之短，臣心常师之，但以束带立朝，则异於是，职当献纳，岂敢顾身？耳有所闻，目有所见，义在无隐，以奉圣明，言而获戾，臣之死所。不胜愚瞽悃款之至！伏惟陛下裁择。谨奏。
    ○论裴延龄不应复判度支疏
    臣伏以爵人於朝，与众共之，况经费之司，安危所系。延龄顷自判权，逮今旬岁，不称之声，日甚於初。群情众口，喧于朝市，不敢悉烦圣听，今谨略举所闻。多云以租赋正额支用未尽者，便谓之剩利，以为巳功。又云破官钱买常平先所收市杂物，遂以再给估价，用充别贮利钱。又云边上诸军，皆至悬缺，自今秋以来，并不支粮。伏以疆场之事，所虞非细，诚圣谟前定，终事切有司。陛下必以延龄孤贞独立，为时所抑，鬼正之党，结此流言，何不以新收剩利，徵其本末，令分析条奏？又择朝贤信臣，与中使一人，巡覆边军，察其资储有无虚实。倘延龄授任以来，精心勤力，每事省约，别收羡馀，于正数各有区别，边军储蓄，实犹可支，身自敛怨，为国惜费，自宜更加优奖，以洗群疑，明书厥劳，昭示天下。如或言者非谬，罔上实多，岂以邦国重务，委之非据。臣职在谏曹，合采群议，正拜巳来，今巳旬日，道路云云，无不言此。岂京师士庶之众，愚智之多，合而为党，共有雠疾？陛下似宜稍回圣鉴，俯察群情。
    ○奏于董所犯当明刑正罪疏
    窃以董溪等当陛下忧山东用兵时，领粮料供军重务，圣心委付，不比寻常，敢负恩私，恣其赃犯。使之万死，不足塞责。宏宽大之典，流窜太轻，陛下合改正罪名，兼责臣等疏略。但诏令已下，四方闻知，不书明刑有此处分，窃观众情，有所未喻。伏以自陛下临御巳来，每事以诚，实与天地合德，与四时同符，万方之人，沐浴皇泽。至如于、董所犯，合正典章，明下诏书，与众同弃，即人各惧法，人各谨身。臣诚知其罪不容诛，又是巳过之事，不合论辩，上烦圣聪。伏以陛下圣德天姿，度越前古，顷所下一诏，举一事，皆合理本，皆顺人心。伏虑他时更有此比，但要有司穷鞫，审定罪名，或致之极法，或使自尽，罚一劝百，孰不甘心？巍巍圣朝，事体非细。臣每於延英奏对，退思陛下求理之言，生逢盛明，感涕自贺。史以愚滞朴讷，圣鉴所知，伏惟恕臣迂疏，察臣丹恳。
    ○奏孝子刘敦儒状
    〈孝子刘敦儒年四十九（曾祖子元，祖况父浃，住东都从善坊）〉
    右件人，名儒史官之家，积成教义，至性诚孝感动人伦。母患风狂，心绪乖乱，无辜榜，常至僵仆，或冻於积雪之下，或曝於赫日之中，腐烂皲瘃，略无完体，见其楚毒，方肯饮食。敦儒苏而复起，常惧人知，承顺恬然，不觉知痛。因心之道，贯於神明，欲盖弥彰，事久方著，蒸蒸不匮，十有六年。贞元二十年，留守韦夏卿具状奏闻，奉其年八月二十九日敕，宣付史馆，旌表门闾。臣至洛都，具详事实，闻诸族类，布在风谣。今又十年，不改其养，饥寒所迫，衣食阙然，晨昏所奉，朝不继夕。伏以底禄筮仕，资荫多门，至行绝人，尤可嘉奖。伏望天恩持授一解褐京官，使分司就养，则私计可给，寸禄为荣，庶厚时风，以宏孝理。伏乞圣慈，允臣所奏。谨录奏闻，伏候敕旨。
    ○中书门下谢雨雪量放朝忝表
    臣某等言：“伏奉今日进止：卿等朝列是常，或阴雨不闻鼓声，则不免奔波走马，忽有坠损，深轸朕怀。自今已後，纵鼓声差池，亦不得走马。并时暑稍甚，及雨雪泥潦，亦量放朝者。”伏以夙兴趋朝，辨色就列，臣下之制，则惟其常。陛下特降殊私，上烦深虑，当宵衣之际，念陈力之臣。或恐鼓声差池，登车奔迫；至忧暑雨，遂及祁寒。俯戒驰驱，特宽朝请。曲成周於万物，厚泽浃於四时。恩出非常，事超前载。臣等谬居枢近，首奉德音。无任忻忭感戴之至！谨奉表陈谢以闻。
    ○谢除太常卿表
    臣某言：伏奉十月二十四日诏命，除臣太常卿，统和神人，典司礼乐。臣实庸菲，谬叨宠荣，臣苛诚惶诚恐顿首顿首。臣以书生凡辈，懦薄无堪，生遇昌期，累膺爵秩。四掌诰命，五居列曹，遂叨礼卿，乃佩相印，竟无微效，上答皇明。自罢宰司，再履宗伯，旋忝保之任，属当优寄之时。淮甸多虞。周郊接壤，上劳圣虑，下辑戎师。臣不敢爱身，不敢避事，频抗手疏，备陈物宜，苟披肺肝，莫识忌讳。自承诏旨，许募新军，实使懦夫增气，辄思仁者有勇。缮修器甲，招集骁雄，每竭一心，敢有二事。陛下忧，臣不逮，全度特深，出於殊私，遽降新命。沐浴皇泽，从容大僚，量力无庸，庇身何幸？况太常者，伯夷叔孙通之职，臣岂其人？五六年间，再居此地，感恩知惧，循分难任。即以今月三日进发，瞻望阙庭。踊跃欣忭，谨奉表陈谢以闻。无任感戴喜惧之至！臣某诚惶诚恐顿首顿首。谨言。
    ○东都留守谢上表
    臣某言：伏奉今月三日制命，授臣检校吏部尚书兼御史大夫充东都留守判东都尚书省事，以今月二十四日到东都上讫。荣渥特加，宠光备至，俯仰印绶，惭惧交怀。臣某中谢。臣才不出众，禄期代耕，因缘文字，进越名级。自圣明临御，特沐鸿私，历五曹之贰，居九卿之长。遂叨大任，忽涉四年，智虑孱愚，言辞朴讷，徒淹岁月，莫展涓埃。虽竭匪躬之诚，竟乖陈力之效，自免枢务，犹忝春官，才经半岁，复授今任。前後所历，皆不因人，无非睿奖，以至崇大。况留守所寄，东夏式瞻，在君陈毕公之选，兼天官府宪之重。面辞之日，亲奉圣，式遏匪人，整训戎事，用资窃发，必资兼材，岂臣懦薄，所宜负荷？今兵力至微，武备不足，此皆天鉴所察，臣不敢累黩聪明。社其奸情，亦在早计，必冀磨砺铅钝，罄竭肝心。忠心事君，死而後巳。违离宸眷，感恋阙庭，以陛下注意之恩，誓微臣捐躯之节。无任荷戴屏营之至！谨差押衙试殿中监成党奉表以闻。臣某诚惶诚恐顿首顿首。谨言。
    ○谢批答表
    臣德舆言：“昨日中使刘履谦至，伏奉圣恩，批答，令臣即断章表者。”臣以庸薄，无他材能。先朝驱策，谬掌文诰，因缘荏苒，累践班荣。每自寻省，常忧颠覆，至於经理代务，非所克堪。伏以陛下推择宰司，万方观德，谋猷化本，宜得全才。此臣所以尤不自安，披沥肝胆，冀徇由衷之请，不伤则哲之明。鸿私猥加，愚恳靡遂，虽尽忠极虑，不敢爱身。而孱滞颛蒙，难逃其责，伏读诏命，焚灼在怀，誓心毕命，难酬万一。无任感恩荷戴战惧之至！谨奉表陈谢以闻。臣德舆诚惶诚恐顿首顿首。谨言。
    ○谢追赠表
    臣德舆言：伏奉今日恩制，臣亡父赠太子少傅先臣某追赠太子太保。宠灵所及，徽数特加，捧承命书，感奉酸咽。臣某诚惶诚荷顿首顿首。伏以先臣在天宝末年，筮仕幽朔，艰贞特立，忠孝两全，名节冠於古今，风声激乎天下。以执宪载笔，逮事肃宗，禀命不融，早建昭代。臣龆龀之岁，孤苦零丁，遭逢昌运，渐履名级，过叨睿奖，忽至台司，无能受禄，莫与臣比。以先臣之名器未称，馀庆或锺；以陛下之宠秩逾涯，此生何幸？所建家庙，实稽国章，时及春祠，礼从飨。岂谓圣慈曲被，孝思是崇？当启匮题主之时，有告第漏泉之命。感深霜露，礼盛尝。自叶流根，实荷非常之泽；摩顶至踵，难酬不次之恩。幽明交感，山岳非重。无任祗荷陨越之至！谨奉表陈谢以闻。臣某诚惶诚荷顿首顿首。谨言。
    ○谢赠先祖尚书礼部郎中表
    臣德舆言：伏奉今月十九日制命，臣亡祖右羽林军录事参军亻垂追赠尚书礼部郎中，号捧诏书，钦承追锡，圣慈孝理，辉耀幽明，流根漏泉，感涕呜咽。臣某诚惶诚，荷顿首顿首。亡祖德风自振，才命不伦。人文推於士友，天爵茂於仁义。微臣虔守家法，祗荷门风，逮事之养不申，贻谋之庆斯集。累叨将相，备极名器，臧孙有後，岂臣敢当？陈群惭德，在臣为甚。乃者以改卜封树，辄披肺肝，因先人之祖载，加亡父之徽命。乞上印绂，以延哀荣，岂谓微诚？竟回聪听。德音焕发，赠典[B14A]优。饰郎位以弥纶，被大夫之物采。仪曹缛礼，幽壤生光。恩波曲临，负戴无力。将誓毕命，以答殊私。无任感恩哀荷之至！谨差进奏官某乙奉状陈谢以闻。臣某诚惶诚恐顿首顿首。谨言。
    ○请追赠先祖故羽林军录事参军状
    右。臣亡祖仕於开元天宝之际，文行声实，推重士林。禀命不融，竟沉下位，与当时清名之士席建侯、包容、苏源明友善特深。唱酬文章，各在集录，义方流泽，以及先臣。忠孝名节，闻於天下，累蒙追锡，备极哀荣。逮至微臣，实荷祖训，猥以琐劣，过叨鸿私。今检校官兼官并至三品，勋官及爵并至二品，玷冒斯甚，旷败是忧。况臣本官兴元尹，足领当道使务，理戎抚俗，不假他官。其检校吏部尚书兼御史大夫并散官勋爵，并乞削免，回充亡祖追赠，则残生展霜露之感，幽壤荷日月之光。今先臣改葬，青衤炎就路，亡祖旧域，松贾是依。倘因此事，特沐恩礼，使贻厥之报，俯遂良诚。罔极之怀，下申先志，圣朝孝理，横绝古今。忄娄忄娄肝血，敢此披沥。无任哀恳迫切之至！谨遣进奏官押衙朝议，郎前金牛县主簿张儇奉状陈乞以闻。谨奏。
    ○谢手诏不听回官秩表
</div>
    <div class="pagination">
<a href="全唐文_page285.html">上一页</a><span>...</span><a href="全唐文_page281.html">281</a><a href="全唐文_page282.html">282</a><a href="全唐文_page283.html">283</a><a href="全唐文_page284.html">284</a><a href="全唐文_page285.html">285</a><span class="current-page">286</span><a href="全唐文_page287.html">287</a><a href="全唐文_page288.html">288</a><a href="全唐文_page289.html">289</a><a href="全唐文_page290.html">290</a><a href="全唐文_page291.html">291</a><span>...</span><a href="全唐文_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
