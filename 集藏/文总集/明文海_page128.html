<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 128 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 128 页/共 134 页
  </h1>
  <div class="content">
   明文海巻四百五十九
　　钦定四库全书
　　明文海巻四百六十　　　　余姚黄宗羲编墓文三十二
　　忠义
　　孙炎墓铭【宋濓】
　　君讳炎字伯融姓孙氏金陵句容人曽祖某祖文嗣父显卿皆为儒母洪氏君身长六尺余面黑如铁一足偏跛于书少所不通喜雄辨累累数千言常穷一座人人莫不畏其口长于歌诗元至正中天台丁君复同郡夏君煜皆以诗名君游此两人间曰夜相切劘益得其防趣下笔一扫百纸可立尽辞彩烂然惊动江东雅好饮酒常与夏君对饮赋诗各务出奇相胜毎得一隽诗捶案大呼哗声撼四隣所与交皆当时豪杰间出游四方君既以气自负常轻视章句儒众中常自许曰孙炎岂龊龊辈伍耶然卒无容之者竟困而归嵗乙未今皇帝渡江来金陵开江南等处行中书省闻君名召见与论君陈元运将终劝上延揽智能士以图大业上甚悦辟为掾每问以事慷慨激烈所谋多合上心上愈嘉重以为可用戊戌从征浙东以劳擢同知池州府事寻改池为华阳府即拜君为知府皆有声明年十一月召为省都事防处州降择镇安之者咸以处在山海间盗贼凭结非君莫可治上亦才君入省月余遂命为处州总制钱糓兵马之柄悉委之不取中报且以省符未署者付之听其自辟任君疋马入处州时城外七里即贼营狼嗥虎踞不奉官府约束君至坐防事驱城中民跽阶下谕以元将亡及上起兵意谓民奉法则生否则必为虀粉语甚剀切民皆叩头流血誓不敢二心退则转告其乡民以为孙使君仁且武不比旧官可玩狎君亦下檄属县徧谕之因是投兵来降者相继于门数月皆化为良民君复择其骁勇者练为兵时时肄习之拔其服众者为长有防则率以禽防事罢散归为农有所警发驰一符立至军门无敢或后奸吏巨族素骄横者敛手吐舌畏之如神不敢出声语虽在数百里外皆缩气屏息如临其家郡民赖以安皆谓得孙使君治郡晚时上欲用人而秀民有才能者见方战争胜负未分皆伏匿山谷中不肯出君患之钩致一二人问有才者为谁今皆安在录其姓名为书遣使者招之而刘君基章君溢尤为处士所推刘君最有名亦豪侠负气与君类自以仕元耻为他人用使者再往返不起以一宝剑奉君君作诗以为剑当献之天子我人臣不敢私用封还之为书数千言开陈天命以谕刘君刘君无以答逡巡就见君置酒与饮论古今成败如倾河决峡畧无凝滞刘君乃深叹服曰基始自以为胜公观公论议如此基何敢望也君既以口舌安反侧郡上方征伐无一兵与君壬寅二月苖将贺甲李乙叛袭君而所练兵亦应之君无援被禽幽空室中列卒环守胁君降君绐之曰若生吾吾能成若事贺李知非其本心恐留自遗患遇夜以燖鴈斗酒馈君曰以此与公诀君拔佩刀割鴈举巵酌酒仰天饮曰嗟乎丈夫乃为防辈禽然我死义尔贼死肉臭狗且不尔食卒怒持剑瞠目拟之君饮酒自如食竟叱其解衣君骂曰此紫绮裘乃上赐吾者贼勿解吾当服以死引枕而卧贼俟其睡乃害之时某日也年三十又三事闻上嗟悼久之是年某月日以其丧归金陵南门外聚宝山之阳后二年赠征事郎戊申上即帝位念君死事之忠追封丹阳县男仍命有司复其家君先娶王氏初国兵入金陵不屈死生一子毅继平氏君事亲孝与人交缓急可仗有古烈士风遭时遇变所为可称道守死不二卒成羙名可为俊杰虽位不大显生不永年然忠义之士当与天地长存不足为君憾也君所为诗若干巻门人蒋敬编次传于世铭曰元季政乱盗若螽戈矛相刘河汉红江淮中间飞一龙谁其辅之惟羣雄维时孙君起章逢齿牙差差万剑锋陛前论事声震镛帝一见之为动容俾知大府佐幕中锄奸剔蠧别罪功栝苍告降内犹讧诏君持节总兵戎疋马三矢韔一弓徐行直入如涉空羣冦噤伏伛且恭大开城门灭燧烽口宣檄告悛顽凶敢有弗悛屠其宗销兵铸铁耕以农生民有如鱼脱罿拔诸水火哺飱饔凶徒内蚀据崇墉乗其不备袭且攻君气吞贼兵力穷长蛟在陆制蚁虫仰天叱月月为东义不负国徇以躬游魂上天化白虹下压贼营贼眼曚大军四来若雷舂析骸解项殱彘死事上闻帝哀恫赠官复戸颁爵封生气凛然薄苍穹生为伟人死则忠位卑寿啬名誉丰脱令耆艾登侯公死而无闻鬼犹懜取彼弃此孰纎洪史臣焯行镇幽宫名与天地期无终
　　王珪死事本末【刘楚】
　　呜呼义士不可得见矣若谢彬所言广水都巡之死于战也岂不悲哉其言曰当至正辛卯春彬为行贩往淮河时道路犹无他梗其夏汝颖变始作民则大恐明年壬辰河南省右丞某奉防总兵出捕至随州时应山民已先降贼官属解散独广水镇以王君故犹固守不下君闻右丞兵至即驰谒言事右丞竒之署参军事俾复应山旋以功摄令久之冦日滋而右丞所总兵迟疑不进民困供馈君凡三上书请急进攻毋玩以养防右丞怒曰若书生寜能战乎吾令若率先锋得毋怯乎君曰诚得效分寸死不憾即受命领骁勇以前不数日连破贼围犹奋击不休己而防乗其后右丞兵隔絶君引兵将向徳安未至闻徳安已陷众皆溃君独与麾下数百人投孝感之新店防刘禹章吴思明等方举义闻君以省兵至大喜迎之君知众心坚可与共事即率其众及商民之来附者凡数千人屯新店掘堑植栅令老弱运粟聚堡中出与贼首黄思明大战于莲花寨破之拔其小寨凡一十九所折馘以千百计得其辎重以归兵势益振明日冦悉众来攻君退保新店冦围之逾月粮且尽援兵终不至君知不能守顾谓刘吴曰事急矣奈何设有不利必不可为不义屈趣出战果为贼所败君与刘禹章俱被执君骂不絶口贼欲杀之刘曰彼防军尔我乃大将盍杀我君奋呼曰我奉河南省右丞军檄出征逆贼不幸势穷为贼所执当杀我毋害刘也乱兵遂毙君于城门下刘被刳吴以千余人遁五公山贼追及之犹格战数十合死伤过半终不屈自刎死时某月某日也彬田野质实人与君同里其兵败而死亲见之其言宜可信君既死彬独与其徒渡江得间逸归时为乡人道其事云呜呼珪亦真义士哉记泰定丁卯间余侍先祖翁侧见君以诸生来谒体榦魁伟冠帯翼然执礼卑逊进问起居外徐出所业懐袖间鞠跽从傍请益时翁年已七十余为之色笑辨説亹亹倾竭至日晏犹不退时余年尚防亦不知其所谓何者也比稍长知就学君亦出游临川拜吴先生以归而先祖不可作矣君过门哭奠甚哀退与先君叙通家礼谈功名事磊磊落落如掌股间物益浩然四方志矣及游淮汉间声名籍甚余读书山中追思为童子相见时事为之惘然后过武昌见威顺王献黄鹤楼赋尝憾不得读其文继闻其从应山令魏进入京师伏阙言世事又恨不得见其书最后闻以荐者为应山校官而调广水都巡也吾固疑其或有所不屑为孰知遭逢不淑竟终于是哉嗟乎天下讳言兵久矣珪以一介书生负竒气常易视天下事至言兵忤时相意几致危蹙不胜愤愤赤手奋穷旅中邂逅知己以乌合之众转战百万之冦卒以援絶力穷死酧其言悲哉向使右丞录其言惜其防忠置之幕下以尽其一日之长不使冒敌境或后先出援相与为犄角则成败槩未可知不幸君以孤军失援死而右丞亦以怠傲覆败岂非天哉若刘吴之于君非有平日之素与名位之定也徒以彼此急义一旦邂逅于颠沛之顷卒能争死以正名杀身以就义若素所感切而安于抚循者岂非义之所在固当然欤而或者不察至事偾势去始扼腕抚髀谓天下无义士至诋儒为不知兵岂其然哉君字方刚其弟果以余为通家请书其事义不得辞敬述而论之俾归以附其家传云















　　明文海卷四百六十
　　钦定四库全书
　　明文海巻四百六十一　　　　余姚黄宗羲编墓文三十三
　　忠义
　　崇徳李君墓志铭【舒芬】
　　崇徳死予疮甚不能走哭哭于家恸侍者曰子亦弱喘余魂其毋伤哉不知予于崇徳不能不恸者有穴焉以諌死死杖下一也死庆夀僧房惟一二仆之手二也予辈厚善者皆不能与敛事微蒋虞中往视则棺不可盖三也始车驾议以三月十九警道东巡视岱宗厯徐扬抵南京下苏州径浙江浮汉沔经大河乔岳且遍中土繁丽人情汹汹惧变叵测大臣多从防之予乡同年夏考功万仪制馆中汪子宿辈约风诸小臣连章乞留十五日早报免朝予率馆中同年先入疏兵部黄伯固陆汝亨论时政疏亦入时百司皆怀疏集阙下太陆公沮之时夏于中万汝信过予扼腕恨予因邀陈太常至俱酌之酒赞之云匹夫之志今其可敓三子遂于是夕在吾寓连疏入且告诸同志明日吏部张元承等刑部陆天爵等疏俱入明日礼部姜梦賔等兵部孙鸣和等行人司余伯献等俱疏入又有太医院医士徐鏊以医諌车驾遂不出乃二十日癸丑天威震怒以黄巩陆震夏良胜万潮陈九川徐鏊下锦衣卫狱以舒芬张衍庆姜龙孙鳯陆俸等百有七人跪午门外五日行人司疏不报以通政司壅之也诸君待罪离次至二十二日得报命余廷瓒等下狱明日同黄巩等六人亦跪午门外五日梏拲工部林以乗等三人大理寺周子厚等十人亦连疏入明日俱下之狱亦梏拲跪五日复有指挥张英大言车驾出不利乃肉袒防刃于胸死谏数日天色隂霾京师震骇公卿避唾骂瓦砾掷晨夕出入不敢待别色其尤显者减去办事官吏易箱笈以包服在昏暗中若异流奸无所容益谋蔽惑命礼部示禁一槩言事者通政司遂不受疏又有贡谀参劾各属为妄言者天威遂不可霁二十五日戊午命舒芬等百有七人俱午门前杖三十为首调外任余罚俸六个月四月十六日己卯是夕月食命黄巩等六人午门前俱去衣杖五十徐鏊边逺充军其余为民林大辂周叙余廷瓒杖五十降三级调外任其余杖四十降二级时死杖下者员外陆汝亨主事刘宗夏何孟循评事林质夫照磨刘珏行人司副余伯献行人孟子范刘平甫李徳卿詹敬之与吾崇徳盖十有一人而伤夷未起者尚多也夫首义者于中汝信子宿与予四五人而已使予能为太沮则于中汝信之疏且缓矣诸公之气亦衰矣安得此举哉致十一人惨死而我获生四也是举也虽士气少振奸谋少沮而国体亦少损五也自正徳戊辰九月我与崇徳同投文南京礼部明年同入国子监驴背一话遂相许资丽泽而朝夕见者三年情又宻昨丁丑又同年为进士戊寅春大丧朝夕哭未毕议往视山陵予度其且至宣府明日上封事崇徳过予曰夜间报似非礼之礼防子莫能辩析可但己乎予告以疏早入矣崇徳欣然曰适奉慰时与羣可语者料此义须君发之果然人将服我知人也子视我真知巳耶是同年相知莫深于崇徳六也呜呼予哭崇徳死有此六者乌能不恸哉崇徳以四月二十四日死其家人将奉柩归予南窜限又急以五月三日舁疾登舟大行潘宗鲁使人来曰崇徳之知惟子深墓亦惟子铭也呜呼其奚辞崇徳讳绍贤李姓先世巢县人以戎籍编泗盱眙曽祖宗祖华父本有隐徳尤好士乐贤母黎氏继母曹氏此崇徳系也崇徳生成化辛丑年十有一月七日防颖异不羣凡儿及冠有大志负时名与夫孝友称于族岂弟称于乡义理称于友文章称于主司干局称于观政予不暇详姑以其同朝一二事利害诏诸后来君为进士观政戸部未浃旬部银饷边例有火耗羡余在自好者犹假义取之君悉籍付有司且尽以其费还部夫以寒素士偶值数百金之利畧不诱去其器何如耶授行人月余赍孝贞纯皇后遗诏往江北至徐州开读徐因水次仓守以羣阉势焰熏炙率吏视州衞职官兹偃然席班首君立诏左从容令去其席防不得与职官同礼俾帖然去有不怒而威者矣比缙绅逮系多以迕此辈君畧无忌直奴视之而亦无能中伤盖礼度辨析自足服其心耳予尝评君学足以立政才足以济时义足以存孤谋足以夺人之志而深沉大度好恶不形尤人所难及惜乎仕未久政未及见其大行耳斯人也而止于斯耶铭曰孰不有生贵践其形孰不有死贵全其体汝形之践道通常变汝体之全未丧其元忠犯人主鼓兹进旅礼服阉人囓伏不狺汝没汝寜汝墓我铭汝后有立有需秩及
　　孙少卿墓表【崔铣】
　　正徳六年蜀盗冦汉中畧阳汉中间道也都御史蓝公章集省台议畧阳知县严顺懦扶风知县孙玺毅而多知可使遂檄玺住城畧阳扶风君既至畧阳将下令顺耻之教邑人赂扶风君金求勿城扶风君不听日周行相地势布民筑之期一月成城未届期蜀盗卒至城三面成东门观堵始立城中兵适调他所严顺曰城必不可守己曷亡扶风君又不听顺故令也城中人闻之哗欲亡扶风君拔佩刀斫坐杌曰敢言亡者如杌乃尽出城中弓矢刄令士贾舆人持之登城礌石积城上如阜水沃氊披之障矢甲统十人总甲统五十人总甲五十人官与士统之曰令尔守南城曰簿尔守北城曰典史尔守西城曰东城未坚惟予守曰尔士尔甲贼如陷城戮尔父子妻尔女火尔室荡尔蓄尔寜勿伤心义生勇勇则无敌曰凡吾官存亡视城民胡可弃天子命吏勿奔曰尔士尔甲昼传食夜张火鸣柝尔甲执扇传命断者刑舟人为令发箧上舟获之割舟人耳鼻以狥阅三日贼弗克攻欲去防贼执告急人杀之发公移知城中窘悉贼众环攻之攻东城自辰至晡不下有徤贼戴木案趋城下礌石下破脑而死己而顺奔贼陷南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同奔而溺水荡扶风知县尸都御史怒责求尸亟顺大窘与簿谋取江滨一尸棺之还其乡其兄弟暨子暨族人启视之多髥而硕体非扶风君也乃走京师投匦辨事下御史王廷相治乃得实奏上制赠光禄寺少卿赐祭廕子绍卿国子生于乎顺非宿憾君惟耻其无能语曰忮心惨于戈小忿必败大谋扶风君死信烈矣汉中非荒裔也犹待辨而核否则上下罔于顺而不知自蜀盗起至扶风君死时己数年是时蓟盗冦中域桃源盗冦江西邉境数扰值世久平文臣短于谋武臣短于勇长吏习于奔初枣强陷民于城下得尸肘系县印知为令段豸也朝廷创闻死事者嘉之赠太仆少卿廕子为锦衣百户世袭己而予所闻上蔡令霍恩西平令王佐裕倅郁采与扶风君事甚伟夫廹而死偶而死畏而死激亢而死彼犹有驱之也志定矣功修于素节坚于危而安真丈夫哉扶风君字廷信山西代州人明春秋深慕荀息之为人少举于乡初令诸城再令扶风有治绩死时年四十七其兄璒弟珂从子太史绍先绍祖子绍卿具衣冠招魂于代州东门外
　　詹君墓表【张岳】
　　武皇之将巡幸尚内畏两宫外惮大臣台谏有时骑马至东西华门阍者伏马前谏不可为回辔者屡矣丁丑秋七月始驰一骑从近幸数人径至南海子都下汹汹部院台谏诣海子跪门请回跸上遣从者慰遣示以回期至期众又欲往大臣有为镇静之説者扬言古天子以四时巡狩况南海子迩京师祖宗时常临幸上一出即汹汹如是徒揺人心不如无往众乃止是年冬幸宣府明年幸大同又幸榆林则莫敢有谏止者是时宸濠逆械己成以重贿赂左右嬖近蛊上南幸传者谓濠将以轻舟伏甲卒迎驾江上变且不测己卯春三月戒行有日吏礼兵刑四部及翰林院先具疏列名诣阙下伏留甚恳上怒罚令跪门五日已而行人司继之大理寺继之工部主事三人又继之上愈怒禠继上疏者衣冠械手足下狱亦罚跪四月九日杖之于狱中越五日又杖于阙下余时备员行人司同僚上疏者二十人其七人杖死而詹君敬之与焉敬之为人开爽磊落长身羙须髥熟于世故每论天下事掀须抵掌明于丹青其科目资望又独先同僚众莫不推服之闻其死尤为之痛悼初上频岁巡幸无谏者而南巡即羣伏阙死谏颇为感动故自敬之辈死后竟不言南巡事己而宸濠逆械发觉诏遣勲戚重臣往鞫之濠遂发兵反上震怒召大臣议出师致讨而濠己就擒江西当是时都城内外籍籍言幸不南巡如宸濠江上谋逆或四方莫知乗舆所在讹言相煽揺其为变岂可遽弭哉今上即位首诏赠敬之与同死者皆监察御史盖以未官言路而死谏故卒以所能尽职者官其志云父母妻皆赠如敬之官赐祭録一子入太学皆异数也国家养士百五六十年祖宗列圣优假成就始终正徳间权奸继起用事士大夫屡起与之抗或列名或独诤虽贬黜死亡而气不少挫最后变起宗藩连结左右嬖近之臣谋深而事秘非诸公舍一死以谏人心盖岌岌矣古人有曲突徙薪之喻若敬之之死所谓系天下安危成败非耶敬之死时年四十四其再从叔父瀚方为刑部主事亦以谏受杖幸不死为经纪其丧主事君今为浙江左布政而敬之所録嗣子曰贞亦授南京光禄寺署丞谓余与敬之同官又同事知其状最详以墓道之表见属呜呼敬之生平为人故太史石潭汪公铭之详矣余独惧后世谓敬之止于一节死谏而不知其所系天下安危成败有如是者故特为书之使后尚有述焉





　　明文海巻四百六十一
　　钦定四库全书
　　明文海卷四百六十二　　　余姚黄宗羲编墓文三十四
　　忠义
　　杨椒山墓铭【徐阶】
　　公讳继盛字仲芳别号椒山忠愍者諡也国家之制非大臣不得与于易名公位下乃得諡者今皇帝御极遡观化源谓公死谏节甚伟宜尊显以励士大夫故奉遗诏赠公太常寺少卿廕子应尾为国子生而特赐今諡其义则取诸危身奉上在国逢难云初公举嘉靖丁未进士授南京吏部验封主事师事大司马苑洛韩公尽通其天文地理太乙壬竒兵阵之学名声重一时辛亥迁兵部车驾员外郎当是时大将军仇鸾骄然心惮敌欲利啖之以缓兵请与敌为马市有成议矣公上防斥其不可者十辨其説之谬者五鸾因诋公挠边计惑众心诏锦衣卫逮公置讯狱具贬狄道典史逾年擢知诸城寻迁南京户部主事又迁刑部员外郎调兵部之武选尝独居深念至夜分配张安人问其故公曰吾受上恩思有以报耳安人曰严相国方用事此岂君直言时耶公不应而心自计欲报恩其道莫如去奸人使不得乱政遂以癸丑正月防论少师严嵩十罪五奸请召二王问状公意以嵩在位久其党与布满中外上即问必不肯言而今皇帝以明圣在东府冀一召问可尽得其实嵩更借以为防诏逮公讯所以引二王者公具对侃侃至断指折胫不易词诏杖公百送刑部狱郎史君朝賔议从轻比而其长贰皆嵩党竟当公诈传亲王令防绞公之将受杖也或遗之蚺蛇胆却不受曰椒山自有胆或谓公勿怕公笑曰岂有怕打杨椒山者及系刑部创甚吏畏祸莫敢睨公公乃自破甆碗刺右股出血数升已复手小刃割左股去其腐肉旁观者咸为战悚公顾自如在狱三年以乙卯十月晦死西市临刑赋诗云浩气还太虚丹心照千古平生未报恩留作忠魂补天下相与涕泣传诵之呜呼士方平居语及节义往往扼腕张眉目自谓能之一旦临患害仅如毛髪輙心悸色变不敢出一词或走匿以规茍免有能自奋如其言者寡矣未有蹈必死而不慑者也偶出不意蹈一死及既脱率深自惩创毁方以为圆又或自满足不复肯为危言正色者有矣未有慷慨激烈赴再死而不顾者也公始忤仇鸾偶不死奔走絶塞间稍稍徴用去讯系时无几痛苦之状宜犹在心目张安人所以语公与古牛衣之説亦何以异而公不惧不惑卒直谏以殒其生此其视唐子方诸人且犹过之矧世碌碌者耶公死之嵗刑部郎今藩防王君世贞为求救于嵩所厚嵩曰行卜之其子世蕃不可而其党鄢懋卿等亦相与争曰不杀某所谓养虎自贻患也故公竟死公死而地为震者累年其后给事中今中丞呉君时来刑部主事今中丞张君翀太仆卿董君传策相继论嵩嵩又将杀之奏上地忽震先皇帝悟而止由此观之精诚之至天地且为之动矣嵩业已仇公等其必欲杀公不足怪彼党嵩者独何心哉夫其导嵩以杀公恐遗患也然公死七年先皇帝用御史今中丞邹君应龙言罢嵩政逮世蕃谪戍岭南又二年御史今中丞林君润发世蕃逆状诏弃市籍其家则夫所谓患者果可以计免否也公死时应尾尚防藩防君与其友呉君国伦徐君中行宗君臣倡诸缙绅经纪其后事兵部主事今中丞王君遴归公丧且以女婚其次子由是诸君者相继获罪而藩防家祸尤酷今十有二年公既受恩防于朝又以御史郝君杰请建祠保定赐额曰精忠诸君亦次第登用而嵩之党则尽己斥逐呜呼后之欲为君子小人者可以鉴矣公先世小兴州人洪武中有讳伯源者奉诏徙容城传四世至青青生赠兵部署员外郎富是为公考公生以正徳丙子五月十七日年仅四十子二长即应尾次曰应箕皆张安人出昔嵗甲辰公领乡荐卒业国学予时为祭酒竒公文因日进公为讲説经义与所以立身事君者公亦不鄙而聴之故予与公相知深公死予悲之倍于众数谋于中丞王君视诸孤而日跂望于恩防之及去年幸闻末议然后所以悲君者获少纾万一焉某月某日应尾改公某山之原奉藩防君状来徴铭予义不得辞也为摭公大节俾归而纳诸墓中若公居家之行狄道之政详具公所编年谱及藩防君状铭曰万物禀气以为命公生其中得厥正位卑身仆益自奋君恩必报以死狥人心为愤地为震嵗星一终天乃定羣奸澌灭主明圣易名建祠锡赠廕制词前后相辉映嗟公一死重孰并我铭掲之为世镜
　　霍上蔡墓表【髙叔嗣】
　　嘉靖八年秋守河南都指挥军事卢龙霍君録其考上蔡知县妣刘宜人死王事事河南髙叔嗣读其书其奏曰给事中臣瓒言河南廵抚都御史臣璋廵按御史臣鳌言上蔡破贼杀其知县恩裂尸四置县门其妻先自磬于室武皇帝曰其赠光禄寺少卿刘赠宜人録其子下有司治祠屋共祀事其碑曰贼断上蔡颈无血白气缕缕若腾龙面犹生其传碑同而与奏絶异人曰霍氏不忍其酷故传避之碑防其误始贼入上蔡城上蔡人相与谋脱霍使一人衣冠伪走贼呼我知县来贼则羣执以去以其间使霍可亡去霍不肯传皆漏不载传不可信要之死不可讳徒使后万世人疑者当以奏为正于是采上蔡遗事勒石墓上遗事上蔡始为山阳设法省共餽私费为安邑不受富民请初富民翁独死其妾私其货于养子乃逐其养子归其货于其族以食其妾罢山民之为吏樵者遭宦者刘瑾夺其官起家为上蔡贼攻上蔡城凡一日夜城破犹巷战城卑于故蔡城而附之故破刘宜人先上蔡一日死宜人筑台曰望夫宜人少上蔡十二嵗继娶始人以上蔡少子免贼初戕上蔡于南门县人收其尸上蔡少孤事继母孝性不饮酒人不敢干其介三仕家不益皆碑未载者十五事合前十七事
　　沈束墓铭【张元忭】
　　呜呼自昔忠臣烈士感激于一时引领就斧锯而不避世尚以为难至若以直谏防幽囚十有八年既出而辞荣忍冻饿以终其身如吾防稽沈公者古今有几哉公讳束字宗安自称梅岗子当肃皇帝季年分宜父子怙宠専政诸所进退一以贿入为低昂公初拜给事中每触事愤忾将论列其罪状语稍漏防总兵周尚文卒请防典严氏憾其素不附己报寝公抗疏曰臣闻上有必行之赏斯下有必效之忠尚文忠勇素着国之长城其死也边人亡不洒泪者而身后之典格而不议其何以示劝夫当事之臣不能上体圣心任己意为予夺臣窃悼之疏入嵩大恚条防杖公阙下寻系诏狱垂絶者三四恍惚见神人金甲颀然立于前呼先生者三徐曰少忍亡恙既数月而创始愈先是公配张孺人自防稽来念公未有子置妾潘与俱既至则公己下狱三日矣张孺人语潘曰吾忍死以视夫朝夕分也若艾年且未识夫面寕能共守乎潘涕泣誓以死待卒相与茹荼苦拮据女红易升斗公狱中槖饘頼以仅继日惟兀坐玩周易着周易通解及文言説内外本末称名辨多要眇自得不茍袭先儒齿颊发为诗歌悲壮凄惋令读者裂眦酸鼻庚戌冬敌入犯阙京师戒严诏集廷臣策所以退敌者国子司业赵公贞吉抗言于朝曰释沈束之囚以求直言録周尚文之功以励边将即敌可不战而退亡何赵公竟斥去公在狱闻敌状輙具疏请得精骑五千往来督战以外疑敌而内翼蔽都城且度敌饱而归必道涿鹿出遵蓟或冲突于宣大宜传檄诸路乗其惰归设竒夹击必大胜嵩见疏輙又斥去曰囚安得上书其后余姚赵公锦以御史上虞徐公学诗以刑部主事防稽沈公链以锦衣经厯先后上书论严氏率被逮谴谪以去时号越中四谏而严氏恨越人特甚防有搆者谓锦衣与公本同宗疑有连于是益切齿欲甘心于公属主者加械公手足公分且死诫家人庀后事张孺人徬徨纫衣袂具两棺期俱死已而华亭徐少师闻之为中救得免然严氏日夜以蜚语中公浸惑上聴壬戌严氏败公系狱既十有四年而公父邠州公年八十有七疾且革思一见公于是张孺人伏阙上疏请以身代系令夫得一见父以瞑凡三上乃下部部议上不报然上意稍稍动矣当是时上常居斋宫好钩察外事即狱中一语动日録以闻谓之监帖然守者或亡所得则姑塞以谩语丙寅冬帖进云有鹊当沈束噪不休束曰岂有喜及罪人者耶葢谩语而上信之防何公以尚疏救海公瑞忽有防下何于狱而释公公归而邠州公己不待矣乃踊而号曰痛乎生不菽死不含吾尚得为人乎于是枕块水饮佯狂自废丁卯荘皇帝登极首録诸谏者起公原官上疏乞补制寻迁都给事中再迁南通政竟以疾辞自是独扫一室左右经史日夕研讨其中所着有易图洪范律吕诸説书诗春秋周礼诸解及潮集杂诗藁惜多逸者家故贫仅有田十余畆妇妾并日而食处之怡然有司蕲一望见顔色不可得也辛已年六十有八微疾而逝少时好读苏武传每读輙掩巻欷歔当食或废箸由今观之苏处北海十九年白首归汉公系狱十八年亦白首归田苏之归也以鴈书公之归也以鹊帖皆托之人而成于天事诚有不偶然者然苏尚拜官而公不拜苏有子而公卒无子其节愈苦而数愈竒天道其何如哉
　　沈青霞墓志铭【王世贞】
　　当先皇帝已酉庚戌间余守尚书刑部郎而沈公由清丰令入为锦衣卫经厯数从故尚宝丞张逊业饮沈公少饮輙醉醉则击缶呜呜诵出师二表赤壁赋已慷慨曼声长啸泣数行下余私心慕异之无何而敌防入塞都门不启天子坐西斋宫忧之亡所出防敌获我中贵人为嫚书附以进曰予我币通贡即解围否者嵗一髠而郭时华亭公领大宗伯要诸大臣以御朝请而天子下其书大宗伯防文武羣臣计即予贡弗予执便甫就计国子司业赵先生贞吉曰敌所谓贡者何耶彼傅城而军我城下盟耳窃以为天子御奉天门出内帑飨士释言者旌功臣敌固当自退而检讨毛先生起嗫嚅言吾姑寛敌以予贡而出之而后议守便赵先生廷叱之争之坚而沈公复为申赵理刺刺不休太宰夏公怪而问曰若何小吏也沈公目摄之曰大吏噤弗言故小吏言胡怪也且不曰主辱臣死耶太宰意不自得罢而华亭公持众议上竟弗予贡次日天子出视朝有所诛进矣当是时沈公气甚壮欲力吞敌几得以身当一面毕见其长乃上疏言请以万骑防陵寝万骑防通州饷而合勤王之师十余万鼓而薄其惰归必大胜报闻罢葢是时相严嵩独贵幸用事数寝抑边事不以报而见事急则若为开言路有所诛进者将帅当事臣廹诛益入脉居间嵩以免而其进有时贿贿价暴起言者日以益嵩日以重于是沈公饮张丞所泣而叹曰诗不云乎潝潝訿訿亦孔之哀谋之其臧则具是违谋之不臧则具是依已矣亡所信吾谋矣吾即不死而苞苴日蝇然过我而集于西第何也吾不言社稷何頼焉乃抗疏言相嵩父子翼虎鼠社悮国大计请僇之以谢天下太宰阿私亡所异同宜从坐诏以公昔嵗喧哗亡人臣礼今复诬诋大臣自为名廷榜之数十谪田塞外而先是赵先生亦坐他法谪斥矣沈公当田保安仓卒寄妻子广柳车未有舎而保安贾某者傍睨公曰公非上书请诛严氏人耶揖之入徙家而家沈公里长老问知沈公状咸大喜助薪粲而遣其子弟来从学公稍与语忠义大节则又大喜而塞外人戅争为公詈相嵩以快公公亦大喜日相与詈嵩父子以为常至为偶人三象唐相林甫宋相桧及相嵩而射之语稍稍闻嵩父子衔之切骨思有以报公而侍郎杨顺来总督顺故嵩客也前大帅某业以选愞避敌俟其解则纵吏士取死人首甚者夜徼避兵人僇之以为功沈公亷得其首主名贻书诮之前大帅恚既得代即以属顺曰是故挠乃公事者丁巳敌大入破应州堡四十余顺见以为失事当坐益纵吏士杀僇避兵人上首功以自解而公复亷得其状贻书诮顺语加峻且赋诗及乐府者二或谓公迁人非有言责母为尔公怒曰吾向者岂亦有言责耶若视眼在否而欲盲我夫杀人而欺其君以要赏吾誓不与共天顺闻益恚以其私人经厯金绍鲁指挥罗铠走嵩子世蕃所曰是夫也结死士击剑习射将以间而取若父子世蕃曰吾固知之即以属廵按御史李凤毛凤毛谬为谢曰有之窃隂已解散其党矣凤毛得代归迁为光禄少卿而御史路楷来楷又嵩客也世蕃为酒夀楷而使谓顺曰幸为我除吾疡事成大者侯小者卿顺则与楷合防捕诸白莲教通敌者窜公名籍中以谋叛闻而前大帅时理兵部无异取中防僇公籍其家而予顺一子锦衣千户楷候选五品卿寺顺犹怏怏曰丞相负我薄我赏犹有所不足乎谋之楷取公二子杖杀之而移檄越逮公长子诸生襄至则日掠治困急且死防给事中呉君时来上疏论顺楷误国大罪上怒相嵩不及为之地急下缇骑捕治顺楷而襄得释居久之相嵩败世蕃论死御史维新复论顺罪而微为襄理还其诸生今皇帝初诏褒言事者沈公寃始大白赠光禄少卿赐祭録一子太学襄用诸生久次膺贡上春官伏阙上书极言总督顺廵按楷杀人奸党状而给事时亮瓒相继以封事请诏可捕顺楷司冦狱论抵罪始沈公少而读书有异质从故王伯安先生游先生一再与语即竒之曰生千里才也辛卯举乡试又七年成进士为溧阳令其治以击豪强卫赤子为急用伉倨忤御史得调茌平以父忧归服除补清丰令愈自刻苦有惠爱声故锦衣帅陆炳闻而贤之请吏部得公为经厯至则与钧礼不敢以分加公公愈益发舒尝从世蕃酒所世蕃虐所狎客给事饮非其任强灌之公即以灌世蕃曰吾代客酬也当敌掠近郊时都门闭公急谓陆公勿闭门闭门予敌民矣陆公为言于上而许之所入男女以巨万计公既谪保安而属嵗大祲倾橐装作粥粥饥者收百里内骸买地而瘗之其人率相而为祠生祀公公于诗文援笔立就竒丽甚而不能尽削其牢骚愤激之气往往多楚声竟以是获祸其传者十不能一二人读而怜之沈公讳链字纯甫别号青霞山人其死以丁巳之十月十七日距其生丁卯得年五十有一父处士公璧母俞夫人娶于徐有丈夫子四长即襄次衮次褒即死于公难者也最少子以穉免襄既白报公雠推太学恩于而身之金陵谒呉君表其墓已复之呉兴谒不佞某志而铭之以慰公呜呼公有子矣铭曰为国击嵩不胜公徙为嵩击公胜而公死公死不死神韡韡者亿百千纪呜呼嵩乎蕃乎顺乎楷乎死而死矣



　　明文海巻四百六十二
　　钦定四库全书
　　明文海巻四百六十三　　　余姚黄宗羲编墓文三十五
　　忠义
　　周迹山墓志铭【王慎中】
　　士有奋微起陋立人本朝沾一命之寄无当世之责而怀忧世之心无正君之任而愧衮职之阙亦其志然也然而虑过其身之所居言逾其位之所守则有思出其位行越其思之説出而攻之虑过其身虑未遂而身逢其殃言逾其位言不行而位贻其危则有徒丧其身无益于君之説羣而诮之夫使身违其责而皆逃其忧位非其任而并讳其言犹有当责受任者也若夫畏逢殃为不济而全其身惧贻危为无禆而固其位则是莫有忧与言之者矣彼为思出其位无益于君之説者岂诚其心之所然哉隂持全身固位之私计而阳为是説以自解脱耳议论不明于世而节义不立于朝其説葢由此夫君仕为户部主事在朝六品官耳督储视有可举之职防计当出纳平防范谨勾稽详君既能其职矣而忧盛世危圣主蒿目怛中常若一日不能安食而居于位者其志然也君以言获罪偶毙杖下其心固能不悔也君天也安所逃之受死如受命为东西南北之行亦事之所不得逃者也而余有以知君之无悔者君居家孝与兄弟友与人交信而能敬为户部始监草塲继督徳州仓储后崇文门商税皆利权易染君絶无所近如置玉湼中渐而不入其白皜如也菲衣粝食挟册吟诵不安旧闻思广所业于世之贤人志士口讲神注虽不能尽交意常以为向而谨趋舍慎操术卓然必为君子矣其应诏一防冀以微诚感悟非为求死也主上怒其越职过直薄挞示儆非欲其死也而君不幸死葢命也使其杖而不死其忧当益切其言且益多必不为少挫以败其志或守封疆备障圉患至祸及必能以身狥职不茍免以幸其身此余所以知君之心而断其无悔于当日之死也君姓周名天佐字宇弼泉州晋江人嘉靖乙未进士娶呉氏女三人以兄天正之子日暹为后上疏逮杖之日为辛丑五月六日下诏狱两夕卒五月八日也距生正徳辛未二月一日为年三十一耳其仕不久其年不永其学专鋭而方进其行勤修而日敏进而未见其止勉而不及至于成独其志皎然可知也忆君丧归时余友人毘陵唐君顺之寓书于余曰不可使周君无传子以文名世周君又乡人也子必勉之余奉唐君之教不敢失而君之父封主事公琅以状委余曰贫不能亡子頼诸当路之赙与缙绅之遗买地后市之里宝葢山之麓穿圹坚密将以是嵗甲辰十一月十五日矣愿有志余不敢辞予惟唐君之不欲君无传也亦伟其言而哀其死也余志君之墓独论其志详焉庶世之求君者不徒伟其一疏而哀其一死也然以余文之陋如此知不足副唐君贻书相勉之意而有孤封主事公之托矣其何以慰君于地下耶铭曰以为如是而可以死耶非君忧主之意以为不可以死耶亦所以明为臣之义以一死为足以传耶则君之好修不止于是以为不足传耶则其节已昭然而若此
　　张毅斋墓表【王慎中】
　　议国之大事而处其祸之必至幸则其议行而国享其安而其处之也为不中之言不幸则事及于祸而其言中防国之大难而矢其身之必捐幸则其难济而身获其利而其矢之也为不践之盟不幸则身及于难而其盟践前识足以决议而节不副竒节足以狥身而识不豫此力之不可两能者也有两能者矣职及于议而不当防难之役则思复济以死而无由身从于难而不在揆议之列则欲先闗其忠而不得此又其事之不必兼尽者也若夫始及于议卒防其难至于言中而盟践其亦仕者之不幸矣以其不为徒死而可以有传于世则人犹将幸之仕于人国者至以此幸其传亦可悲夫其人虽幸而其国有大不幸由其国败君出故彼有以着节而成其名也国大不幸而死者以其自不幸为人幸之死者有知决不以人之幸自幸矣身之不幸而大幸在国卓然効死之节独以国完君复而揜其名使人不得以其传幸之于不幸之中宜若又不幸焉惟其大幸之有所存死者之心宜不以为不幸也正统己巳嵗值额森犯塞权珰王振实倡亲征之计以误庙谋车驾戒发备百官以从而刑部之属以主事张公塘应诏公首率同曹具防极陈万乗不可轻动而深斥近奸献计之非其言甚危卒不见省则慷慨从行不处家事而去家人固问曰君出与出君入与入何问焉师次居庸时仓卒出师士无宿偹而纪律尤不整公策其必败三防请还跸为权珰所阻不报及土木而难作车驾防尘公誓不独入遂死之已而犬羊悔祸化逆为顺羣执覊絏御衔橜奉车驾还都銮铃不爽节鋈靷无脱者而国势尊巩曽靡障陴戍垒之隳葢国之大幸也嗟乎公始议见沮而后六师轻出师已出而再议见沮而后轻入边地方事之未然其虑审而忧深而言绌于不省使晋臣庆郑怀违谏废卜之怨且快于君止以实其言而公之在仕黾勉职业守洁而行髙仕十三年犹为主事而髙官厚禄以宠于朝者何限使卫之士大夫当之必有使鹤之诟公独践必死之盟毕其身以殉所事之重不为茍遁以求全呜呼可谓烈矣然亦何其不幸也以彼其烈而人之幸公而传之者当与庾珉王隽辛賔李若水同其传然今之讲慕公者自不得以与四人者同谈而他人之记者亦不当与四人者同书则以国完君复列其事无所当而名因为之揜也公之存不为晋臣卫人之诟而一意于国死而不冺诚知国完君复方且慊其期于安国之本怀与存君之初志乌以名不得列于昔之死君者之间为不幸哉噫此公之心也公没百年某始从公之族孙鄮西君谦得闻其事相与歔欷慨叹想见其烈而予又有感也予尝观国朝故事窃窥英庙实録载扈从死事之臣已遗公名所谓事烈而其名揜为不得与昔之死君者同书耳其事固当书也孰知其身死而事不存已不得在史氏记则其名殆将没矣此吾党之所宜图也于是张君出故都宪王节斋公小传以示予曰传以藏之家墓上有石不可以不识也葢公没既久而其子抚州推官圭始敛衣冠而焉浊墨形魄公既决弃不复顾懐齿髪骼胔化为朔陲之惊尘以从飘风其混于砂砾委蔓草而啖乌鸢皆非公所恨惜其魂气之清英昭爽必且飞扬凄怆睠故都而栖旧里附衣冠之洁荘而常遨游于鄮山甬水之侧则亦何以异于全归而深藏于此年运而往木拱且抱蔂葛施石而狐兎穴室牧竖樵子顽懵不灵将有箕踞嘷跳于其上而睨草木以为薪槱之资胡以严往烈而象幽光寕独其家孙子之慼且愧而己惟刻词于石以表于其阡庶其免夫予谓公之魂气既常栖游于兹阡土魍木防犹知呵庇崇防而不敢狎而永免于冈陁石泐之患然以其烈如此而事已不在史氏记才及百年而昧陋如某者非张君以告则莫由闻而藏衣冠之域又当絶去城郭在辽墟榛莽之间乡里后生与四方之游客有讲古尚友之好者入其境登其山而不知有斯人之墓忽焉过之而不致其肃则无以告之者之罪也至于时移事改此石幸不颠踣或不幸而仆犹不为风霜之所剥蚀访古之士或得之于防荟蔽翳之中模而传之复出于人间虽史氏所不记而一旦震耀喧诧播为竒闻异迹卒可以补其遗而终以不殁于后则吾党之所图庶不为无益于是为撮其事而论其意书以授鄮西君使归刻焉而表于其墓
　　王东华墓志铭【罗洪先】
　　天其有意斯世乎必生任事之人维持而倡作之生平所期率汲汲于吾身是非利害之外幸而学焉斯圣贤其归也不然意气激发犹当雄伟豪杰振越一世而天下治乱恒必頼之吾尝持以定士品而莫有信其然者往年尝晤东华王子袁御医所当是时王子为进士年才弱冠色洁白若氷雪竟日不一接语后十四年王子弃广东兵备佥事东归过余慨然身相许为语在兵科时募兵山东曲折与兵备岭南诸事甚悉其后数以书问又三年为丙辰倭扰海上渐入温官府熟视不知计王子主族议练乡兵待之其年十月倭渡南溪入蒲洲殱之于上金斩首十有六擒十四人防其脇虏八十人还之乡明年复殱于梅头斩七首自是倭畏永嘉塲不敢犯永嘉塲王子之所居也戊午四月六日倭至梅头王子伯祖散官沛死之王子愤曰所不能戮力复沛雠者有如此海次日斩二首擒七人而他苜数千方围乐清十四日王子纳其家郡城十九日兵备袁君祖庚来告急遂移袁寕村以便策应其日防将张鈇来附是时倭围郡甚急袁请援以张并进王子许之凌晨简轻鋭从间道往日昃伏起金岙遂遇害当变作时手犹射杀数人张兵相视甚迩无一捄者倭以乡兵少之不知为王子也总督胡公宗宪上死事于朝诏赠太仆寺少卿立祠郡城廕子世袭百户已而当道闻状为之黜袁罪张以伸王子则何及矣呜呼当王子为兵科为兵宪以兵死死职也今死温何哉夫金不弹雀尸不代庖此易知也出门反顾谁则无情且儒者之论多主委任权力而敌忾弭乱率诿武人即任职者犹且以此借口彼肯营其所不及乎士大夫居乡豢养骄惰临事则髙拱缓颊谯责不至议者方以持重归之王子计不出此而所汲汲乃在吾身是非利害之外呜呼王子其有大不容已者乎或言王子有母在郡郡围则母危王子殆死母也呜呼是或然矣使无母其遂已乎王子其有大不容已者乎王子既殡西墩其子如圭自为状走使不逺数千里索余为铭且曰先君靡日不言先生幸卒怜之余持书泣曰余后死矣忍不为铭按状王子名徳字汝脩少英异有大志举丁酉乡试戊戌第进士庚子授东昌推官善治狱廵抚曽公铣壮其人已而见才弱冠乃更改容尝署髙唐民病汲开北门便之凿土得石石文有曰北门开王徳来人语为神辛丑临清外城成以督工陞俸一级六月丁父忧丁未补大名防河南盗掠湖广贡金众疑在滑且指四人姓名为证有诏逮捕王子闻之自府趋滑騐状无实执弗与河南将上奏未几得真盗京师遂释四人滑立生祠祀焉自登第至是十年不迁不知荣进比满考防选台谏乃与沈君束坚不赴考为当道所亷授户科给事中二旬上疏言时政所忌上不加罪旋主光禄罢无名费财三月省四万余金庚戌北敌入冦条陈十余事首议开北门纳奔民平通太二仓米价活诸饿者夜半遣中官至家传防允之无何募兵山东军资乏惧不足数则假便调简民兵直以偿之易其名曰义勇兵始大集是时诏下特举才望格于议出为广东按察佥事兵备岭南至则以身率海兵雕勦村堡动至数百十人饮食兵器呼吸立具蛮寨惴惴莫测次第就降防英徳民兵盗库金为海兵所获知县呉希曽畏罪反坐海兵争之不得遂引疾弃官不悦者劾其擅违竟罢职异时王子所语募兵与兵备即此两事此两事在王子尤不甚竒其居官亷慎过于处子执古丧礼不时俗在諌垣嵗余凡四十疏词极刚恳虽至忤人而其人喜怒又足以张祸福曽不委曲少狥其意生平所期惟知进则泽被天下退则福及一乡以必不负此心为主葢有人视以为无益而己在所必为人或以为可缓而已不容以朝夕者惟其气极愤烈而和易蔼然出于天性赤色厉声未尝或及僮仆呜呼是果可以死乎王子自五代世居英桥宋有讳惠者以长厚望于乡髙祖毓曽祖祖镯父浥号橘泉以王子贵赠文林郎直大名府推官母林氏封太孺人娶邵氏封孺人子二长如圭府学生次汝璧袭百户女四长适礼部儒士张鸣球次许项光祖二尚防王子生正徳丁丑闰十二月十二日午时卒嘉靖戊午四月二十日申时年才四十二铭曰孰不爱亲而杀其身徴之圣人圣人曰成仁孰不爱已而轻其死告之天子天子曰勤事情之所激尝恐罔生谓非天与其成则既见之躬行事之可为尚不止此惟其心有不已夫是谓之志士
　　何孟循墓志铭【罗洪先】
　　武皇帝朝瑾彬相继用事缙绅往往以谏死议者以为于事无益徒累圣徳非人臣所宜或谓死者多縁意气皷动遭触不幸实非得已自两説出缙绅竞慕持重以脱祸人亦莫或非之于乎若何孟循之死彼又何説哉彬方导上南廵祷祠名山取道鲁卫淮徐江汉中土骚沸而是时寕濠才谋以侍子入朝倚彬内应比诏下彬幸得便窥伺乃为危言撼众惧其中沮众亦相视揺手戒莫敢出何语甚则以谀言媚彬彬气益盛兵部郎中黄巩翰林脩撰舒芬疏入诸曹稍稍踵之武皇帝怒罪巩等彬复扬言巩旦夕且死冀以脇众孟循业已随众入疏力言淫祀无补败乱辞极恺切且曰万一宗藩借口奉迎潜怀不轨则福未降而祸已萌葢直指濠不讳也彬畏事泄不以进御孟循性复谨黙耻矜伐人亦未有知者至是虑众为彬所脇又以巩罪叵测复与同官林大辂蒋山卿乞自今罢廵幸勿为左右奸佞防蔽巩等无罪愿特寛宥毋使后世有杀谏臣名不尔臣与同死彬既欲杜众口闻是言愈自惧则更四出机穽既下孟循等于狱隂使卫卒多方拷之复嗾其党指劾言者怀奸讪上无人臣礼武皇帝信之益大怒榜示朝堂毋得效尤遵等狱上被防荷杖暴午门外五日杖五十罢遣彬自请视杖杖者素视贿为重轻至是密受彬意而贿又不至杖视他人严甚而循体故羸又愤所言不逹而疮溃骨靡不可复疗越二日竟卒正徳已卯四月十九日也邸舎独僮奴何安一人当草疏时安觉之前持哭曰主君纵不自计独不念老亲防子且今又垂空囊耶孟循执笔从容曰无多言归见大人为谢万死罪儿子令勿废学足矣草疏已书托乡人太仆卿周金编脩陈沂后事语不少乱葢是时一子世守方九嵗孟循生成化丙午二月十五日年止三十四孟循既卒南廵议亦竟寝呜呼若是者果不幸遭触耶果无益于事否耶孟循自防无他好垢衣粝食不见顔色性故寡合不能与富人游父尝令学贾心厌之愿去贾为儒或言禄命不利则愤曰儒固有利不利耶正徳癸酉举乡试甲戌举进士吏部尚书陆公完闻其名延为子弟师未几当试台谏独引疾弗出曰吾不可资人以进丙子始拜工部营缮主事明年木荆南故事多昵奸胥踵承讹嵗增羡以自润甚则筭及寻丈商人苦过于虓虎孟循更置一切以亷率之无何出羡千金左右劝以献绩怒斥之曰来者将何继耶乃下令商自百金减筭三之一风水败赀弗筭以羡足常数但令相等入筭者手实数自挚之藏郡帑数日防所入数以等减筭其或越货败令及私谒者没入之威惠并举至今守为令比去行李萧然卒之日贫不能殓待赙而后棺也呜呼人莫重于爱生所资以奉生者势与利也非位不足以据势而利之所在必货贿而后通二者不可骤至而身之不存又莫得以享其成夫然后死生旦暮之际不得不系于情矣公于台谏司若此是其处世真若飘风浮埃栩栩然无所仰借故进可以遂志退可以逸躬此其素定有不俟决裂于临变者而岂计其得己否耶人言南廵之谏惟户曹不与工曹三人外他皆聫署以进有避而不署署而不往往而复规避者问之曰吾亲老也不然则曰未有后也于乎即使无二患矣自顾奉生之资有不尽享其能决裂于临变乎即有不幸遭触与孟循等幸使不死其竟无优劣矣乎此可以论孟循也孟循名遵其先呉江人洪武初以闾左徙江寕髙祖文广曽祖澄祖瑄通星占厯数学天顺间徴补天文生令通籍钦天监以季子钺贵赠监察御史父铎母王氏孟循被杖时铎与家人墓祭归有鸟悲鸣而前心异之比抵舎闻工部有以言获罪者铎长号曰遵死矣夫已而果然其素信于父母如此孟循以卒之年十二月二十四日江寕徳安乡梅山村之原又三年辛巳今上即位褒先朝死事臣诰赠孟循奉议大夫尚宝司卿封铎如其官母与妻狄皆宜人遣官谕祭其家録世守为国子生又十六年丁酉应天府请于礼部起祠祀之而世守自刑部主事擢判临江府为政有声三女适严时防金旦徐某皆士人世守二子应谦应豫又已渐长昔之逃死者泯泯焉尔于是人始以孟循之死为荣然不自知其见困于奉生则又安知死之荣辱与荣辱之所为辨也临江使人言曰昔世守防不能共大事致墓石有阙典幸有以惠之余尝忿议者之言不逹于死者之心也因志墓备书之于乎闻者其毋以余言为无益也乎铭曰谓死为足重耶人之死不必如公谓死为不足重耶非公死不可以风有慕公者求其所以其荣与否在其后世
　　陜西富平县知县定五王公墓志铭【张同徳】
　　万厯癸卯七月十六日丑时富平令定五王公卒于诏狱再逾月丧归于汴从子职方氏损伸卜塟于卒之明年三月十日则为公状挟而过张子请志若铭张子览状悲曰余于富平公之卒也匪直为志士恫实深为世道悲世道汚隆闗乎士气今之士气何如也自言利之臣得信其説中使采山市拥传四出使者四出而百姓无寕业百姓无寕业而监司以及郡邑长吏多不得其职于是贤者防死守官以狥百姓出其身而犯不测骈首就狱前后相望士气摧折无复振矣悲夫悲夫定五公者吾乡所称贤豪负意气者也讳正志字淑明父讳中逵隆庆戊辰进士为黄县令祖讳琇嘉靖癸未进士为名御史终官按察司副使世以清节着闻定五公举万厯戊戌进士初仕为陜西富平令公治富平要在抑豪右抚善良不能为人頫卭邑中权贵及大猾莫不心慴强项令不敢犯其孤弱则恃公袵席之不至阽于流亡是时中使奉命监矿税者徧郡国天下骚然闗中为虐尤甚富平部中羣聚亡頼及富人怨家多附中使翼奸而修睚眦豪夺民财以为利廹脇吏民榜笞爇刺体无完肤多至死者指富家某墓田某舎有矿金动即发屋椎埋以相煽吓必收重赂乃舎去百姓絫息重足朝夕不能自保公尽捕部民从中使为奸者收治之奸民亦隂持县事以求中公公持之益急中使怒望公愈深公奋袂曰县令受命天子拊循百姓今吾百姓为奴侪所鱼肉安用令为令在必不忍使百姓坐困今日之事令当其咎吾岂为一身惜而致天子失百姓心乃疏列中使大罪三大端指其贪利虐下违法欺君利归羣小怨归朝廷当明正其罪以慰人心疏上中使心悸乃诬讦公阻挠矿税公遂得罪有防遣缇骑械逮公公闻命怡然曰吾为百姓请命天子其济百姓之福也得徼君之惠以布之下臣何敢言功不济百姓之辜也余奉职以死亦且有辞以谢天下复何憾防下之日两台监司及两中使具在督抚谓缇骑曰械具姑少缓俟入都傅之公不可曰天威咫尺不违敢不伏辜且指两中使骂曰奴侪虚辞枉上残虐善类吾固不爱一死异日天心开悟奴侪无遗类矣抗首举械具击两中使两中使气折而出既至都下榜之数十系北司狱公日取羣书诵读不辍左箴右铭遍于壁户所着有定性诸説居二年竟以疾卒初公之赴狱也梦黄县公招之去公不肯曰姑待之卒之两月前公梦游一神祠摄其魂觉而精爽迷散复就寝往索之乃苏中备王某亦以事系南司狱与公素未通姓名忽公以手劄通问王持之大痛五日后与公相继卒公初病即与同系者诀翌日竟不起岂其正直之气殁为明神神固启之耶公赋性孤介好为振厉之行少时早起适塾师所见遗钱于途不顾而去既举孝亷家贫甚公事一亡所干谒郡守蕲州刘公知公贫适有豪家坐法刘公欲寛之则令持重赀为公夀而私有请焉公逊谢卒不受也部使者及藩臬郡邑大夫莫不重公人有过輙面折亡所少容人皆惮公或稍引避公益喜自负以严见惮读书至忠臣烈士即忼慨泣下心私向往之卒以是及祸距生嘉靖庚申十月二十四日卯时得年仅四十四娶杨氏无子从子惟佶为之嗣嗟嗟自古宦寺之祸至为惨酷陈蕃窦武躬总大政典禁兵卒不能祛除而及于难况其下者乎其罹祸曷可胜道哉或谓明哲保身当与时委蛇然志士发愤毕诚何所不勉夫中使虐熖方张当事者多选耎而不敢撄公岂不知言出祸随顾露章发奸身当其怒虽其激昂峭直未必尽轨于中行然大节凛凛甘陨其躯以烈其名可不谓贤哉使公之説得行则天下矿税之使不敢肆其暴而困敝之民亦得少息肩乃幽系圜土愠衂以死世莫不愤公之寃而悲其志乃其论防具在读之勃勃有生气公也其不没矣铭曰寕刚而折寕隅而缺矫矫富平抗志砥节百年等死纎若鸿毛死而蹈义巍彼山髙烈操清风世徳作配光于士林无沗厥位微躯易捐荣名是宝赫奕千秋以当夀考壤封之职方氏营之谏大夫铭之公实寕之后有作者于绎思
　　徐太宰行状【陈子龙】
　　冡宰徐公者讳石麒字宝摩浙之嘉善人其族人有别居于南畿之青浦里者公就试焉补其邑弟子员故又为青浦人其世系具家乗不具祖曰画泉公某考曰心虞公某皆有隐徳以公贵累赠至太子太保心虞公生三子公其仲也公少頴异心虞公爱之自授以经八嵗能通大义九嵗善属文及稍长举子业已倾其曹而公性倜傥羸秀多能顾沈冥天文乐律兵阵之书靡所不洞晓家日贫而啸傲自得慨然有济之志于科目泊如也至赠太保公没服除始为诸生年三十余矣居久之举戊午应天乡试举之者忠端黄白安先生明年试礼部罢归而同年生某殁于途公为制朋友之服经纪其丧甚至公复以女妻其遗孤同郡义之又三年壬戌成进士授工部营缮司主事司节慎库国家水衡钱虑无不与中贵人相缀连前后筦库者或与交通共干没为国漏巵而是时逆奄贤初用事势张甚属视诸曹郎顾方欲得政与南司争时时察郎署中贤才有声者以礼下之茍当意即得美迁以示恩示重其所以罗致公者至再公方严自处不少顾奄始不悦当是时光考陵园未竣而奄方兴三殿之役欲自以为功督责甚急帑藏不继公累疏陈便宜期于省浮费苏积困奄既格不行而浚削无己每请公必以令甲折之故事每嵗纳内员靴料至费县官不赀蠧至钜万是奄贤欲以惜薪金钱借支己得请于上而公犹固持之遂大忤奄意大狱起杨左诸君子相继瘐死坐赃累千公之师黄忠端亦在系时支蔓钩连道路以目无不引避幸免而公独首约同里为魏忠节公偿所坐黄先生所受诬差少公独为称贷上输冀出之若卢较事者以报奄奄深衔之益思所以中公而防戚畹王升等矫领赐茔塟金公疏发之下诏狱奄即属升子国兴造浮辞诬公冀反噬诏并讯公条列升父子罪状甚着白奄不能绌事得解然犹罢公官以归人尚为公危惧公曰我惟守正俟命耳何畏随以太夫人丧庐居得免复命及先帝御极诛大憝召用诸去国者公与焉凡是时赐环起者无不立跻华要而公恬淡不竞久之始补南祠部郎无何改吏部文选郎满三载防乙亥当察京朝先帝知公亷正谕廷臣云留都去辇毂逺声闻易混欲绳违举过澄清流品必得端直之士主之已而特防改公为考功郎主计典葢异数也公感上知遇益自励精别淑慝不狥亲故一二有大援及负声望者皆屏黜不少顾时南冡宰为建徳郑公大贤素重公可否无异故益得发舒而是嵗南计为从来所未有既而被斥者知其至公亦不能怨也旧例考功计事竣即擢京卿以叙劳时乌程当国恶公斥其私人托他故特勿予久之始升尚宝卿寻转应天府丞摄尹事尹事最剧而任者每自谓位列九卿不甚亲细务如有司往往委事参佐公探擿钩较不少懈使十余吏抱牍左右决之无不精畅民翕然称焉惟恐公不得真尹者京兆试士例丞主之南都士习嚣公日率而紏防训诱之进其秀彦与之揖让一二败类者屏之郊遂防賔兴公所取士异等十五人多得隽者一时以为盛事云公摄尹半载所兴革利害不可悉数尤传其振驿困一事天下邮传多凋敝而江东尤要冲輶轩往来既不絶而诸台使者吏卒轺传徴发络绎即无不虎冠豺声奉符持牒斥叱驿吏如舆台每班马而释之索重贿始去少不当意则棰击之或毙道路故马户之役最苦马户者非素封之民则髙赀商有司所检报者也其人既不闲牧圉而畏见吏势必雇更无籍者代之此辈衣食其中往往与吏表里而恫喝其主费无限故一丽此役无不破产南都空虚民赀无满数万者职此故也公议以额设之粮官为募人牧马供用可悉罢佥报遂列十二条或移御史台或上请着为令又蠲尹所设红座价九百余金以厚其糈复以二百金协济江淮驿俾接应疾置抵驿下于是厯世童困之民咸庆更生而传车亦无留滞之患矣戊寅春大司冦郑公持法平以铸局屯荳二事谳决失上意下于理郑公海内耆徳而上方震怒不测百寮趦趄无敢言者公适入贺元防因极言主上严行峻法上下不交渐成釜鬵故上天应之以灾三时不雨大可省惧且清直大臣以执法颂系上累圣徳防上人咸为公危之时宰揣摹上防拟用重典以惩言者越三日上御门毕忽召羣臣申饬大要以非不知司冦清而清固人臣分内事安可自恃析律执法今念其老姑释之因戒谕羣工数百言皆上所口占越二日传宣中外懽颂葢国家故典鲜有于御门之日宣谕者即上所逮治大臣未有六日即释去者天下咸仰先帝之明而叹公格君之深也公自元年由废籍起厯官在南十二年至是始召入拜左通政转光禄卿上鋭意于治力崇节俭至有终身布蔬之谕而食监供具积习久概多浮汰中贵人每嬲之谓帝王家事大乌用书生屑屑较筹为公弗顾也厘奏诸冗食可罢者罢之可省者省之以成君徳寛国用上悉嘉纳焉晋通政使先是上雅尚综核兼采聴闻布衣上书之路游光友防之徒驰骋阙下叩银台门或献策求用或有所告攻讦往往得售其説倒置无等主者遏之则噂反唇至挟持语不可忍公计此辈非可以势格也日进其防説者就其封章句驳而字比之析之以理绳之以法使穷于辨而悔生焉葢汹汹而来俛首而去者十有七八矣其必不可晓谕者则移之各台使自为理不轻以上闻也故自公作纳言而告讦之风少息上亦不以此病公无何迁少司冦摄御史台署部事时贯索恒满公日夜阅积牍凡三月而出滞狱万余得活者无算至有以欵陈新甲事误国者其人虽在禁自负得上心多奥援公立傅爰书遂至弃市海内快之晋大司防葢自阳羡再当国颇能推广上意进一二旧徳收物望然其人傥好谀其于君子阳浮慕之而小人以非道进者不能拒也以故天下日益乱而君子亦不能久于其位自公为纳言少司防时相君时致欵洽示接引公落落若勿知也者而防上欲广辅弼召九卿以下面对公独辞以疾于是上有所爰立有所严谴而天下咸以公淡于荣进相君亦稍稍知公薄之矣及公正位爽鸠未几而有熊姜二给諌之事当是时方以边警大严上甚愤怒而外庭浮薄之徒有江南北分党之徒上微知之因出中防谕羣下毋结党而姜君采上言党非盛世所宜有不知陛下何所见而有此谕恐启奸人窥伺端上震怒而熊君开元新从谪籍来极论时政微及元辅则上意已移而难大臣并予杖下狱御史大夫刘公中丞金公咸以廷诤谴去公复继之大要以国事至此奈何以喜怒塞言者路上弗聴公竟以此去国然台省交章以为公老成不宜去上亦时时念公语诸大臣有总督本省之议议未定而西冦益亟公旦夕遣幸官侦探至废寝兴已知渐逼畿甸痛哭竟夜质明遂为文檄同志起义兵悉呉越之甲北首赴难题曰当哭文多不载不十日而鼎湖之问至矣公一恸垂絶絶粒者数日己而曰徒死无益当图报仇然后见先帝于地下耳遂定继嗣嫁二女悉遣姫媵厉必往之气枕戈投袂履及于窒皇见者虽懦夫无不感动未旬日而光帝监国寻即位起公为右都御史旋晋冡宰是时南都草创天子恭黙中贵人勲戚外镇互相附丽政柄不一请托公行公单车就道干仆不过三人至即居公署中门无私谒嶷然独行其意诸司所呈无巨细必亲自裁决或批驳再四务当乃止因条上七事一曰定官制以肃体统二曰慎破格以养名世三曰行久任以臻实効四曰慎名器以端士习五曰严起废以维国法六曰明保举以储真才七曰交堂亷以销朋党又以年例之设所以佐计典之穷自更例转为优升而优劣莫辨劝惩两疑矣事虽报可而中所陈多忤权贵意及防推诸大寮惟核才品不狥方隅执政者益不怿启事多格不行用人或以中防不由部推而一二思躐要津者以公不满其意龂龂如也推登极恩进阶光禄大夫太子太保然公志己决一日朝罢有一中贵忽于众中揖公曰公非大冡宰徐公耶曰然曰某有门生某令者才而贤可任公属吏公有意乎某居中能为公地也公愕然拒之退而自念虽先朝阉寺极横时亦无公荐人于朝堂者纲纪堕坏尽矣因上疏紏论留中不报己而推台省年例当坐为藩臬者其人竟留用因上疏排公公遂谢病以归在铨堂三月耳舟次京口见北事日廹复驰奏以前使不可恃宜再遣忠义大臣通和好约讨贼而内脩江淮守御其惓惓不忘君国如此葢自公归而稗政益甚宵人盈朝国事遂无望矣公既归嘉禾明年六月郡城破公自经防事北楹是月二十有六日也公嗣子尔谷间闗百计凡二十余日始得入城负公尸置槥椟中以出方当溽暑顔色如生须髯防张凛然生气忠义之士史册所载葢岂诬哉公清髙絶俗其澹泊自处天性然也厯宦南都凡盐豉米醖多取给于家转而北也去家益逺则益自节俭凡官曹所余长物迁转之际无不因縁而公必襆被登车毫无膏润自在缮部节省金钱数千用助殿工又耻居其名留余后来者以尚玺摄太常余帑千余金摄京兆也羡盈万金皆贮公藏勲卿典大官物例有所谓呈様者公严絶之少司冦时郎官以差还者知公清严絶馈遗苐以一二方物托客以进公固辞客固请之公曰寕自为好官而候饷人者乎卒却之为尚玺也当嵗除驺役向旧铨署中取一竿供爆烛之用公讯所从来即立斥其人不复用其守严防密如此类也故通籍二十余载厯清显至统均而田园不满数顷书史数千巻而己公乐易爱人温蔼赡于持论与人言娓娓移日不倦凡事紏烦难决者每以片言解令人爽然自失客至无论贵贱皆和顔接之毫髪之善靡不称道下吏寒士才行可録而厄于无援者茍可引不遗余力终不告人人亦有终身不知者故人皆以公为长者及与议正事或干以私又毅然不可犯也公既以倾身下士而士之真伪优劣恒一见决之无不衡当虽交满天下然生平同徳称兰石者莫过于御史大夫刘公宗周大中丞祁公彪佳左纳言侯公峒曽考功郎夏公允彛今诸公皆与公相继殉难即公之取友可知也己予尝私谓冡宰之徳清严广大俱不可偏废而尤以规鉴为本即前辈多贤如徐公者鲜矣及公登用而事己不可为国运方頺善人无禄岂不信哉公性纯孝以父心虞公不及禄养因自号虞求以志永思甲申有司采赠公隐徳崇祀学宫公老矣为文以祭泪淫淫溃纸间犹孺子慕也事太夫人色飬偹至母族有以产来售者强买之既贵召其人各还之曰俾毋忘太夫人之徳公兄弟三人素爱惟伯兄一子视如己生弟有女毁产嫁之常邀名师相祖墓云法仲不宜子当迁公谓季虞存曰我与若皆无子惟伯兄一子当迁与否俟伯兄主之遂卒不果此公逹命恭友之一端也公博学强识条贯经史七畧九流类能洞彻尤长于国家典制诸司掌故文章古雅渊茂出入东京三国间章奏警徤而婉恳至而辨故虽直言正辞每能回人主之意尺牍隽永可诵余文斐然称作者旁邃二氏之书亦为人道也公生于万厯戊寅没于光乙酉夀六十有八娶顾氏继室冯氏皆有妇徳俱赠一品夫人顾夫人生二子冯夫人生一子皆不育立族子尔谷柱臣为嗣事具公立后説嗟乎子龙安忍以状公哉子龙少而辱知于公资拔奨致迈于等伦癸未之冬公以大司冦家居予役于禾郡见世事倾荡相与咨嗟公曰足下方壮当勉力事功我老矣若事不可为惟办一死耳及公居冡司备员言路事无钜细罔弗诹询时邪説充塞志不得行予先为拂衣计公曰子既勇退我老人安可施施于六卿之上以自致狼跋哉行且休矣予归一月而公亦去国三呉沦覆予行遯于野公三遣使贻书相勉不逾月而公殉难矣嗟乎子龙既不能辅公之志又不能从公以死其何以状公哉苐以生平知已无逾公者而海内故老遗臣渐以凋防子龙虽生晚幸稍习公今亦旦暮且死诚不忍无所纪述以没公懿行故防其无文不辞尔谷之请而编次其畧以俟立言之君子














　　明文海巻四百六十三
　　钦定四库全书
　　明文海巻四百六十四　　　余姚黄宗羲编墓文三十六
　　忠义
　　黄忠端公神道碑铭【文震孟】
　　本朝奄祸凡三见王振刘瑾魏忠贤而逆贤之乱几亡社稷三者未有甚于此则朋党与奄宦合而为一也振瑾之时小人附之者犹视为旁门曲径惟恐人知而两奄祗恶其害己者亦未尝概仇正人闻之为正人则慕其名而愿下之振之于薛文清陈澹然瑾之于蔡介夫王懋学康徳涵皆是也逆贤之时小人附之者视为康荘大道共知共见凡为正人者为小人所恶即为逆贤所仇不必其积怨逢怒于已也夫一人之仇有限以众小人之仇仇天下而君子始涤地无类矣使其时而外廷之朋党无与于奄宦一胜一负即君子常负小人常胜亦不过如皇祖之末年而止奄宦之擅权无与于朋党手握王爵口含天宪亦不过如振瑾之凶徳而止呜呼新法之行吾党不为无过使小人计无复之借奄人以报复者则君子激之之过也其时白安黄公忧深虑远弥缝于机失谋乖之际葢每事必尽其忠告无奈诸君子乔然各有自喜之心未尝不是其言是其言而不能降志相从卒使公与诸君子同尽吾反覆公先机之智始喟然委之运数耳自东林为物望所归清议出焉海内谓之正人浙人承三相之衣鉢昆宣附益之与正人为难者也天启癸甲间主持国是者多属东林浙人以累胜之余一时见挫其人每好竒计防逆贤挟客氏内收宫中之权犹虑不能无反侧者思结外廷以为羽翼当是时内外之势浸浸欲合虽然范文子曰能内睦而后图外不睦内而图外必有内争使君子无内争之隙亷耻名节人所共惜何至窃比薫腐自甘涕唾乃内争迸集于数月之间奄祸党祸始相须为烈矣阮大铖长吏垣桐城嘉善不睦大铖上疏终养借一去以发难公移书大铖勉之和众子不去吏垣则嫌隙可弭也古之君子其议论亦多不合其意见亦各有偏念及国家之故则不得不隐忍相成未有逞于一激者也太宰调邹新昌于考功不由咨访同乡台省章允儒陈良训起而争之公为调人于江右髙邑之间冀衰其祸而桐城嘉善待小人甚疎考功又出疏伤其乡人阮章之祸遂不可遏给事傅櫆结逆贤养子傅应星东厰理刑傅继教为兄弟阮章合谋使傅櫆奏左魏与汪文言交通状逆贤从中主之收汪文言下诏狱汪文言者以布衣游公卿间计天下事尝欲知公公不与见曰夸者死权文言之谓乎至是乃曰文言不足惜使君子之祸由文言不可从刘镇抚乔计画得不竟其狱亡何而杨副院二十四罪之草具公曰諌官章入或听或不听可姑置之公大臣也一击不中祸移之国矣副院曰何谓也公曰从来除君侧者必有内援公有之乎副院黙然而卒上之逆贤于是杖万郎中杖林御史震恐廷臣公劝副院致政而去曰公一日在朝则魏忠贤一日不安事愈决裂矣副院曰吾一身生死成败莫要照管死而有益亦是不妨公曰君子可不顾生死成败不可不顾出处言既不用在朝何益身名俱全者上也身死名存者次也副院然之深念者数日而令李仲逹过公再决去留公谓李公曰去留当决诸己姑息之议岂肯以去之一言进乎南乐魏广微者縁逆贤得相其父允贞故以风裁有名于东林由是未敢显背嘉善因其大享不至将发露之公曰不可昔刘瑾之祸成于焦芳二魏之交过于刘焦使其无返顾之虑吾辈何所税驾乎嘉善笑曰应山击内魏某击外魏无论济否皆后日史册大节目也公正色曰奈何以国家之事殉兄名节乎嘉善不以为然疏上而广微悻悻疾视取朝籍甲乙于姓名之上惎其宗人魏忠贤曰此东林党人公之所不便者也公而视此可举网尽之矣晋抚缺其乡人共推郭尚友冡宰吏垣不听公曰新昌入铨难端未己今晋抚又违乡人之好抵巇投隙难将复至卒用谢应祥御史陈九畴承二魏防言应祥于吏垣有师生之谊私也内批着议而东林之主持国是者一时尽逐从此小人竞进呼嵩劝进立祠裂土妖母奄儿荣于四路寒库槛车填兹俊及此皆振瑾时之所无也而其激而成之者皆在此数月间从公曲突徙薪之谋亦岂遂至是乎然公于二十四罪未上之先防言阿保重于赵娆集旅近于唐末萧墙之忧惨于防盗毫末不札将寻斧柯己为客魏所恨及杨公劾奄公又言小人为恶往往畏人言畏主知则尚有顾忌及其己知之已言之形见势穷始与士大夫为仇继将以皇上为注此时不惟台諌折之不克即干戈取之亦难为力矣万郎中杖死公又痛諌廷杖非制王振刘瑾为之一二奸人踵而行之后世有秉董史之笔作朱子之纲目者书曰天启四年夏六月戊戌工部郎中万燝上疏劾阉宦魏忠贤廷杖一百而卒可不为皇上之累哉公三疏逆贤妖媪皆激烈或请与和平之説异公曰某諌官也諌官遇事则言义无隐避与大臣当休否之任者其设施不可一例也公讳尊素字真长别号白安黄氏其先婺人有仕为庆元府通判者建炎四年金人防庆元守臣刘洪道遁通判死之子万河避乱徙居余姚之黄竹浦其后七世孙文茂登泰定甲子进士授余姚州州判从学于呉草庐为髙第弟子入国朝均保为北平御史墀失其官与同邑陈子方死逊国之难又数世玺万里寻兄三年而遇之道旁玺生谅谅生稔稔生大绶赠太仆寺卿大绶生曰中封太仆寺卿公之考也母卢氏封太淑人公学不专章句肆力于词赋不名一家举万厯丙辰进士授寕国府推官郡中汤祭酒世之所号为宣党者也居乡颇横公绳其纪纲不许干吏法考选将行大姓置私狱杀人公按之如始至弗委后来入为山东道御史请召用邹南臯冯从吾刘念台诸贤以惜老成请召对以勤圣学而尤注意于边事凡公所陈皆安攘大计不欲以末务小言暇豫清时也台省防东阁救止廷杖羣奄数百人恣口横詈阁臣俯首不敢发语公叱之曰内阁丝纶要地司礼非奉命不得至若等何为者公身长八尺声若洪钟羣奄慑其气岸皆辟易而去公精典故言事皆有原委中州进玉玺廷议开大明门迎入行受玺礼公曰党祸将兴宋哲宗得玺蔡确等传会之改元元玺君子贬黜无虚日今天人之数何相合哉乃上言有治中令甲不当袭衰宋事五星聚张或言张之分野当生异人公曰嘉靖三年聚室占主营建殆有三殿之工耶已皆如公议廵视茶马出城曹钦程论之削籍奄人李实又劾公家居讲学被逮使者至呉为百姓棰死公闻之间道投狱县令祁逢吉疑其亡命操兵到门公移书曰抱头防窜岂免一死昂首伸眉落得骨香耳君何小视海内男子也山隂刘公念台追送之见而涕泣不己公祗以无济国是抱愧而己友朋相爱之情季通不挫之志古今再见公至狱与李公仲逹周公蓼洲周公季侯缪公当时高谈忼慨怒骂之后继以诗歌门人徐虞求私问之公曰子无用戚我我于此岂减黄覇之受书哉逆贤使许显纯以次拷掠李公困甚公考竟次及李公公复就拷许显纯诘之公曰吾忍见李公负病受楚毒乎显纯愍然为之改容公致命之事秘不能详有商人童徳维出狱语公之子宗羲曰被害之日公与李公隔壁而处公索酒痛饮遥谓李公曰某先行候兄于帝所耳起摄衣北向再拜谢君南向再拜谢父母赋诗一章而后就死葢天启六年闰六月朔日也明年今上即位魏忠贤以谋反伏诛赠公太仆寺卿赐祭立祠捕曹钦程李实抵死己上辨李实原疏墨在硃上乃逆贤追取其印信空本命李永贞填写之者于是以李永贞代李实减李实成之公娶翁氏赠淑人继姚氏封淑人子五人长宗羲次宗炎宗防宗辕宗彛崇祯丙子二月宗羲过余将以是年冬十二月公化安山请铭悬棺之石往余庚午识宗羲于京口舟中时南都试回出其硃巻读之余惜有司不能知之后当以古文名世今宗羲及宗炎宗防巳皆有文誉诗云神之听之终和且平公和平之徳其食报自当过于诸君子也铭曰常侍党锢汉用以亡本朝宦者亦累猖狂亦有党人盛于神皇未尝合并故世祚以长熹宗之初厝火伏殃内则奄媪外则黄两者欲合暧昧未彰于惟黄公忧来无方惕号同志戒其用刚勿启内争化奸为良奈何君子视听茫茫盲风恶浪敌起艅艎抱薪救火佐鬬逢僵党祸奄祸遂使相将颂功劝进于莽有光百尔君子寄命锒铛吁嗟黄公血染朝裳不以智免不以勇伤碧化名山涛涌钱塘帝曰忠臣三锡龙章千秋万世下马徬徨
  </div>
  <div class="pagination">
   <a href="明文海_page127.html">
    上一页
   </a>
   <span>
    ...
   </span>
   <a href="明文海_page123.html">
    123
   </a>
   <a href="明文海_page124.html">
    124
   </a>
   <a href="明文海_page125.html">
    125
   </a>
   <a href="明文海_page126.html">
    126
   </a>
   <a href="明文海_page127.html">
    127
   </a>
   <span class="current-page">
    128
   </span>
   <a href="明文海_page129.html">
    129
   </a>
   <a href="明文海_page130.html">
    130
   </a>
   <a href="明文海_page131.html">
    131
   </a>
   <a href="明文海_page132.html">
    132
   </a>
   <a href="明文海_page133.html">
    133
   </a>
   <span>
    ...
   </span>
   <a href="明文海_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
