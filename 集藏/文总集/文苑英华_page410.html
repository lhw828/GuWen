<!DOCTYPE html>
<html>
<head>
    <meta charset="UTF-8">
    <title>文苑英华 - 第 410 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 410 页/共 634 页</h1>
    <div class="content">　　对
　　对臣闻君明则将贤将贤则兵胜故有不能理兵之将而无不可胜之兵有不能选将之君而无不可得之将是以君功见于选将将功见于理兵者也然选将之术在乎因人之耳听之因人之目视之因人之好恶而取之舎之故明王之选将帅也访于众询于人若十人爱之十人之将也百人爱之百人之将也千人悦之必千人之将也万人伏之必万人之将也臣以为贤愚之际优劣之间以此而求十得八九矣













　　文苑英华巻五百一
　　钦定四库全书
　　文苑英华巻五百二　　　宋　李昉等　编求贤
　　求贤三道　　　　　　髙洁之士二道
　　请以族类求贤一道　　尊贤一道
　　请行赏罚以劝举贤一道
　　文学
　　议文章一道　　　　　采诗一道
　　救学者之失一道　　　黜子书一道
　　书史百家三道
　　射御
　　射御一道
　　求贤
　　问选贤举能秀造叅用今之所荐诚为得人未闻含声待扣乃有不耕而获十室忠信理亦难诬若遂践于清朝仗何材而【一作于】济物又二老归周见称何徳八元佐【一作仕】舜见述何功兹泉以何术见称莘邑以何辞作相云台画象述其先麟阁称名标其道
　　对
　　对昔者圣人之立极也选众举能列官分职以通天地之徳以类亭毒之功臣哉隣哉时用逺矣主上重光纉曜绍开中兴拜輶轩于受命之初希俊贤于御极之日兹乃义轩之志尧禹之心勤求道要【阙】所望于清光哉故邓林有必至之才昆山无藏价之寳可不谓然乎走【一作臣】以妄庸艺无兼采缪从卑列应此嘉荐诚非钝朽所能塞充然天休【一作光】震动虚求秀逸扬于王庭亦僶俛矣顾当叅明试献嘉猷竭謏闻敷大体言用身退以酧万一岂所谓不耕而获邀名幸时而已哉今见属有司恭承下问懋陈常务自谓无竒若得饬躬召见对扬天休下学上达舒愤竭情则亦引谕隂阳较明时政之要感激狂直甄摭授受之宜效其涓埃以増海岳耳若遂践清朝济时成务其道甚大惟变所适俾闻后命则藏器而动顾以更仆亦何尽言曲学鲰生居今志古若乃忠为令徳功实佐时披巻懐人恨为异代虽慙非博物敢不扬言则夫西伯善养夷齐以让国归老帝舜举能元凯以通才授职维师尚父韬钤乃适道之功相时阿衡鼎饪为献君之术云台纪绩吴邓懿其元勲麟阁图功卫霍流其茂实谨对
　　求贤【见四百八十二巻题作贤良方正第二道策】　吴师道
　　同前
　　问棘津登辅不因阶于尺木莘郊作相岂凭资于累迁葢道有攸存时无可废爰暨浇讹必修【一作循】班序先容乃器因地防萃共相沿袭遂成标凖今圣人务切悬旌心摇启繇【一作斾】虽衣冠华已乔迁于周列而衡泌幽人罕遥集于魏鼎岂英灵不孕于山泽将物理自系于古今无蔽尔辞切陈其致
　　对　　　　　　　　　　　上官仪
　　对凤徳方亨必资英辅龙光未聘实俟明君既藏器以须时亦虚襟而待物莫不理符灵应道叶冥通类霜降而钟鸣同云蒸而础润秘策赴之如投水神心应之若转规用能感防一时抑扬千古是以沉鳞暂跃遂游泳于天汉坠羽才迁乃腾骧于日陆心体之妙防播舟水之嘉谟义列丹青徳融金璧迨乎时钟季叔化渐浇讹防萃之惠罕流因地之阶愈笃使西都金【一作陈】子奕叶称荣东国袁生八公为贵廷尉之明穷识理十载无知黄门之妙极摛文八迁宁进徒使干星秀气永翳穷尘照庑竒光长湮幽石自可循风市马袭轨求龙三年不亏七年无废戋戋束帛指丘园而毕陈翘翘车乗望林泉而载辖则材标海若雾集丹墀徳表星精云飞紫阙岂直髙尚之士遥集于台司衡泌之俦乔迁于鼎职谨对
　　髙洁之士
　　问惟尧则天全頴阳之节惟禹奠州遂沧州之美然则髙洁之士出于盛明亷耻之賔不生浇季自皇唐受命驱驾前古贞遁不闻风轨莫继岂端操之范独秘于往辰将奔竞之徒顿骋于兹日缅懐长往有懵深衷贮听离【一作诸】贤以袪心疚
　　对
　　对则天分命箕山多长往之賔濬亩劬劳沧州有肥遁之客是以北荒孤竹甘【一作隠】草泽而轻周南岳紫芝翫林泉而耻汉此葢为匹夫小节未达汾阳之防独行幽姿宁动少微之宿岂若大风在梦非熊入兆下箕尾而称师委旄头而作傅自大君有命逺顿天纮尽岩穴之英竒揔濠梁之薖轴脱荷裳而袭朱觧薜萝而绾青绶五尺童子羞称荷篠三事大夫耻观瓢饮将使郑君谷口擅不言之謡曹相府门多清净之化方知圣人在上真隐不获全其髙淳风所偃幽真不能固其节麛卵【一作麛貍】得性麟凤所以呈姿山林不夭风云以之通气物既禀和而适变士亦感类而相从调餁自可怡神烹鲜足堪养性犹谓寒泉独善未臻授手之仁薪槱兼济有兴王之道谨对
　　同前　　　　　　　　　　田　备【总目作田恪】
　　对圣人出震博访刍荛大帝登庸询谋师相是以周称尚父吕望擢自磻溪殷曰得贤傅说求诸版筑莫不舟梁羽翮鼎实盐梅表区防之明明成朝廷之济济自隆周洎乎幽厉朝政在于诸侯炎汉至于哀平威权任乎卿相貂蝉耀彩雄俊遍五侯之门劔履生光賔客满四豪之第吹竽弹劔犬吠鸡鸣用才各任所能取士不求其备弓旌之命非道徳之门蒲帛之征乖有道之室方今前疑后丞龙翰凤翼左辅右弼岳气星精加以征逸璞于岩廊索遗珠于穷海丘园之下羔鴈成行闾巷之中轩轺相次纁之礼既备巢父长谢山林珪璧之问不空夷齐岂食薇蕨
　　请以族类求贤　　　　　　白居易
　　问自古以来君者无不思求其贤贤者罔不思效其用君贤两不相遇其故何哉今欲求之辨之【集无此二字】其术安在
　　【此下七篇并于白居易集备制科七十五门中摘取问答皆居易作】
　　对
　　对臣闻人君者无不思求其贤人臣者无不思効其用然而君求贤而不得臣効用而无由者岂不以贵贱相悬朝野相隔堂逺于千里门深于九重虽臣有慺慺之诚何由上达虽君有孜孜之念无因下知上下茫然两不相遇如此则岂惟贤者不用矧又用者不贤所以从古已来乱多而理少者实此之由也臣以为求贤有术辨贤有方术者各审其族类使之推荐而已矣近取诸喻其犹线与矢乎线因针而入矢待而发虽有线矢茍无针求自致焉不可得也夫必以族类者盖贤愚有贯善恶有伦若以类求必以类至此亦犹水流湿火就燥自然之理也何则人以徳义立身者必交于徳义不交于险僻以正直克已者必朋【集作用】于正直不朋于颇邪以贪冐为意者必比于贪冐不比于贞防以悖慢肆心者狎于悖慢不狎于恭谨何者事相害而不相习【集作利】性相戾而不相从此乃天地常伦人物常理必然之势也则贤与不肖以此知之伏惟陛下欲求而致之也则思因针待之势欲辨而别之也则察流湿就燥之徒得其势必彚征而自来审其徒则【集作必】羣分而自见求之于【集作之人】术辨之于【集作之人】方于是乎在【集有此字】矣
　　尊贤【用厚礼以致大贤也】
　　问国家嵗贡俊逸【集作造】日求贤良何则所得者率寻常之才所来者非师友之佐岂时无大贤乎将求之不得其道乎
　　对
　　对臣闻政理之先先于行道行道之本本于得贤得贤之由由乎审礼若礼之厚薄定于此则贤之优劣应于彼有【集作故】黜位而朝西面而事则师之才至矣先之以身下之以色则友之才至矣展皮币之礼尽揖让之仪则大臣之才至矣南面而坐使者先焉则左右之才至矣凭几据床以令召焉则厮役之才至矣是以得师者帝得友者王得大臣者覇得左右者弱得厮役者乱然则求师而得友求友而得臣者有矣未有求臣而得友求友而得师者也是故图帝而成王图王而成覇者有矣未有图覇而成王图王而成帝者也夫以夷吾之贤为不可召之臣桓公所以覇齐也孔明之才为非屈致之士刘氏所以图蜀也夫欲覇一国图一方犹审其礼行其道焉况于开帝王之业垂无疆之休茍无尊贤之风师友之佐则安能其理恢其化乎国家有天下二百年政无不施徳无不备唯尊贤之礼未与三代同风陛下诚能行之则尽善尽美之事毕矣
　　请行赏罚以劝举贤
　　问顷者累下诏防令举所知献其状莫匪贤能授以官罕闻政绩将人不易知耶将容易其所举耶
　　对
　　对臣伏见顷者徳宗皇帝颁下诏防令举所知自是内外百寮嵗有闻荐有司各详其状咸命以官语其数诚得多士之名考其才或非尽善之实何则得贤由举择慎审慎审由赏罚必行自十年以来未闻有司以得所举赏一人以失所举罪一人则内外之荐恐未专精出处之贤或有遗【集作违】滥斯所以合陛下尚有未得贤之叹也伏唯申命所举深诏有司量其短长之才授以小大之职然后明察臧否精考课最得人者行进贤之赏谬举者坐不当之辜自然上下精详逺近惩劝谨闗梁以相保责轮辕以相承【集作求】俾夫草靡风行达于天下则天下之耳尽为陛下听天下之目尽为陛下视明其视则举不失徳广其听则野无遗贤而后官得其才事得其序如此则陛下但凝神端拱而天下理矣
　　议文章【碑碣词赋】
　　问国家抚天下以文明奬多士以文学二百余载文章炳【集作化】焉然则述作之文久而生书事者罕问于直笔褒美者多覩其虚词今欲去伪抑淫芟芜刬秽黜华于枝叶反实于根原引而求之其义【集作道】安在
　　对
　　对臣谨按易曰观乎人文以化天下记曰文王以文理则文之用大矣哉自三代以还斯文不振故天以将防之弊授我国家国家以文徳应天以文教牧人以文行选贤以文学取士二百余载焕乎文章故士无贤不肖率意于文矣然臣闻大成不能无小弊大美不能无小疵是以凡今秉笔之徒率尔而言者有矣斐然成章者有矣故歌词赋颂讃诔碑碣之制往往有虚美者焉【集作矣】有愧词者焉【集作矣】若行于时则诬善恶而惑当世若传于后则混真伪而碍将来臣伏思之恐非先王之理化成之教也其古之为文者上以备王教系国风下以存警诫通讽谕故惩劝善恶之柄执于文士褒贬之际焉补察得失之端操于诗人美刺之间焉今褒贬之文不覈实则劝惩之义缺矣美刺之诗不稽政则补察之义废矣虽雕章镂句将焉用之臣又闻稂莠稗秕生于糓反害于糓者也淫词丽藻生于文反伤于文者也故耘者耘稂莠稗秕所以飬糓也王者删淫词丽藻所以养文也伏唯陛下诏主文之司谕养文之防俾词赋合警诫讽谕者虽质虽野采而奬之碑诔有虚美愧词者虽华虽丽禁而絶之若然则为文者必当尚实抑美者诚宜去伪小疵小荡然无遗矣则何虑乎文章不与三代同风哉【集作同风欤】
　　采诗【以补察时政】
　　问圣人之致理也在乎酌人言察人情而后行为政顺为教者也然则一人之耳焉【集作安】得遍闻天下之言乎一人之心安得尽知天下之情乎今欲立采诗之官开讽刺之道察其得失之政通其上下之情大夫以为何如
　　对
　　对臣闻圣王酌人之言补已之过所以立理本道【一作遵】化源也将在乎选观风之使建采诗之官俾乎歌咏之声讽刺之兴日采于下嵗献于上者也所谓言之者无罪闻之者足以自戒大凡人之感于事则必动于情然后兴于嗟叹发于吟咏而形于歌诗矣故闻蓼萧之诗则知泽及四海也闻禾黍之咏则知时和嵗丰也闻北风之言则知威虐及人也闻硕防之刺则知重敛于下也闻广袖髙髻之謡则知风俗之奢荡也闻谁其获者妇与姑之言则知征役之废业也故国风之盛衰由斯而见也王政之得失由斯而闻也人情之哀乐由斯而知也然后君臣亲览而斟酌焉政之废者修之阙者补之人之忧者乐之劳者逸之所谓善防川者决之使导善理人者宣之使言故政有毫髪之善者下必知也教有锱铢之失者上必闻也则上之诚明何忧乎不下达下之利病何患乎不上知上下交和内外胥悦若此而不臻至理不致升平自开辟以来未之闻也老子曰不出户知天下斯之谓欤
　　救学者之失【礼乐诗书】
　　问学者政之根理之本国家设庠序以崇儒术张礼乐而厚国风师资肃以尊严文物焕其明偹何则学诗书者拘于文而不通其防习礼乐者滞于数而不达其情故安上之礼未行化人之学将落今欲使工祝知先王之道生徒究圣贤之心诗书不失于愚诬礼乐无闻于盈减积之为言行播之为风化何为何作得至于斯
　　对
　　对臣闻化人动众学为先焉安上尊君礼为本焉故古之王者未有不先于学本于礼而能建国君人经天纬地者也国家删定六经之义裁成五礼之文为学者之先知生人之大惠也故命太常以典礼乐立太学以教诗书将欲以【集作使】四术并举而行之万人相从而化之【集无之字】然臣观太学生徒读【集作诵】诗书之文而不知诗书之防太常工祝执礼乐之器而不识礼乐之情遗其防则作忠兴孝之义不彰失其情则同敬同爱之诚不着所谓弃本而从末弃精而得粗至使陛下语学有将落之忧顾礼有未行之叹者此由官失其业师非其人故但有脩习之名而无训道之实也伏望审官【集作工】师之能否辨教学之是非讲诗者以六义风赋为宗不专于鸟兽草木之名也读书者以四代典谟为防不专于章句诂训之文也习礼者以上下长防为节不专于俎豆之数裼袭之容也学乐者以忠和孝友为徳不专于节奏之变缀兆之度也夫然则诗书无愚诬之失礼乐无盈减之差积而行立者乃升之于朝廷习而事成者乃用之于宗庙是故温柔敦厚之教疏通知逺之训畅于中而和于外矣荘敬威严之貌易直子谅之心行于上而流于下矣则覩之者莫不承顺闻之者莫不率从管乎人情出乎理道欲人不化上不安其可得乎
　　问子书
　　对
　　对臣闻仲尼没而微言絶七十子防而大义乖大义乖则小说兴微言絶则异端起于是乎岐分派别而百氏之书作焉然则六家之异同马迁论之备矣九流之得失班固序之详矣是非取舍较然可知今陛下将欲抑诸子之殊途遵圣人之要道则莫若四术之正义崇九经之格言故正义着明则六家之异见不除而自退矣格言具举则九流之偏说不禁而自隠矣夫如是则六家九流尚为之隠退况百氏之殊文诡制得不藏匿而消荡乎斯所谓排小说而扶大义斥异端而阐防言辨惑向方化人成俗之畧也伏惟陛下必行之
　　书史百家
　　问卦分江使【荘子神为清江使河伯之所】图演天文文籍于是滥觞书契以之抽绪皇坟帝典述纪言以聨镳五传六经贮礼乐而齐骛斯并悬诸日月焕乎文章至如诸子相腾小説奔竞有惭屑玉之化无异杂铅之寳请用于火恐招傅奕之讥将扇其风复爽芟夷之义上涂交战一为觧环百两之篇孰关其善七分之术孰着其能谁求天下之书谁决塜中之箓识二简者何子观四辙者何人京兆耆旧之篇起于何代陈留神仙之传创自何人谁先孝子之图谁首逸人之记倘无谈于雕棘将有荐于防茅
　　对　　　　　　　　　　　许南容
　　对夫皇王范物经籍训人浇浮之说渐列文质之规斯变故九流异轸【一作轶】百氏齐镳枝分叶布千门万户虽复言有蹐駮理或丛残时招屑玉之讥【阙】起杂铅之议妨工惑善招恶【左传昭徳今作招恶疑】塞违比夫群岳参差各有蔽亏之势众川浩荡俱资润泽之功且夫三代之道未能无六经之教尚皆有失其于子史何独尤之若以失而便废则书礼之法可舍短而从长去泰而除恶咸用于火窃未为得各言其志亦何伤乎乃好尚不同撰述各异并流铅椠咸着蓬山京房惟善于七分张覇心明于百两荀朂决塜中之箓陈农求天下之书识二简者广微【束晳字也】观四辙者周穆京兆耆旧光武创其篇陈留神仙阮苍述其事梁鸿作逸人之传【一作记】刘向修孝子之图斯并贤者传之不朽谨对
　　同前　　　　　　　　　　李令琛
　　对日月经天星辰其明耀江河纪地畎浍资其广深俱丽于乾纲同归于坤【一作坎】轴况六经既出百子并骛万巻五车七畧四部组织仁义琢磨道徳虽非全璧之珍亦是连珠之寳当有求书之官逺探禹穴近闻汲塜之文具修蠧简或隂阳不谬朱紫自分仲任丛残之讥并非通论稚用翡翠之喻实得大方岂重以芟夷加之翦截敢申直笔以塞异端则有百两之篇张覇所善七分之术京房独精陈农访天下之书荀朂决塜中之防识二简者束晢观四辙者穆王京兆耆旧之篇创于光武陈留神仙之传起自阮苍刘向修孝子之图梁鸿首逸人之记谨对
　　同前
　　对自龙马出河爰分八卦灵荐洛乃见九畴文字以兴典谟斯起即有姬公秀出制礼乐以匡周宣父挺生删诗书而反鲁莫不宪章文武祖述唐虞开兆庶之心灵啓群主之耳目洎乎尼山落构梁木兴歌大义云亡诸子爰【一作漫】起于是墨承诸庙孟系司徒【八字一作承请庙系司徒】文子开教于五神范蠡逞能于千树孙武绚其韬畧防叟混其鹏蜩葛洪述内外之篇刘安论黄白之秘杨托思于全性邹锐想于谈天商君既擅于刑书尹文亦谅于名实吕韦博识载摛悬市之文鬼谷多才爰初飞籕之作自兹以后其流甚繁虽云有异于微言亦可观于小道或激扬仁义或囊括政刑或富国成家或惩恶劝善进既资于助国退亦取于理身实翰墨之泉源信文章之隆薮故马迁修史列之九流班固叙书着之七畧今欲议其删削语以芟夷便是絶学者之多闻爽国家之广畧学虽不敏未敢从命谨对
　　射御
　　问五曹演妙六辔腾英吹虀延竒贯叶骋术眷兹兼艺理国曰资取要适时何者为急然则旁观往籍逖听前规六艺之道同归十哲之流必习何则书数之事独列于学官而射御之利不分于师氏今欲鸣鸾逐水落鴈穿杨并列胶庠可乎不可至若魏台汉帐谁擅其能三正一侯孰当其礼轩辕访道骖其乗者何人夏禹奠山究其理者奚是近从曹马逺逮羲轩所创之功并宜别白
　　对
　　对观天察地必籍于四时奠主安人莫先于六艺若乃九官【筭法六艺数也】秘法六范【辔也六艺御也】竒功悬针垂露【六艺书也】之能落鴈啼猿【六艺射也】之妙永言四术咸济于时譬以五行理难废一至于出入军国之谋道达隂阳之气取要适时射御为急者先王建国正位辨方顺文武以分官仰星辰而布教使仆者知其五御射者掌其六耦各班师氏咸有司存此则垂范将来为国要道何必附舆执辔同归鴈序之庭七礼五豝【射也】并列鸿都之学亊资仍旧无或改焉尔其仲将之署魏台梁鹄之题汉帐声传千载能抗两朝三正实诸侯之仪一侯乃大夫之礼轩辕访道昌防骖其乗夏后奠山竪亥穷其理纷纶前史逖听可寻窃以逺览羲轩近观曹马心计不过于首善御孰若于王良史籕飞毫钟繇骋翰后羿持箭李广张所创之人所工之亊畧陈一二固难悉备谨对










　　文苑英华巻五百二
　　钦定四库全书
　　文苑英华巻五百三　　　宋　李昉等　编乾象律厯门二十三道
　　习星厯判六道　　　　家僮视天判五道私习天文判一道　　　冯相防天判一道以管听凤判一道　　　为律娶妻判三道上生下生判一道　　　厯生失度判三道典同度管判二道
　　习星厯判
　　得甲称人有习星厯属防吉防有司劾以为妖疑【疑作欵】云天文志所载不伏
　　对
　　南正司天北辰列象昭囬可议坐征云汉之诗厯数难推自合史官之序当今铜浑设范玉衡齐政编氓各业庻绩其凝举而推之虽颇防于终吉子不语恠竟贻咎于为妖彼何人斯独探幽説然古人垂教良史属词重黎掌日得唐尧之躔次甘公言星明汉家之厯象遐览前志事有职司攻乎异端谁任其罚请寘霜典无取星占
</div>
    <div class="pagination">
<a href="文苑英华_page409.html">上一页</a><span>...</span><a href="文苑英华_page405.html">405</a><a href="文苑英华_page406.html">406</a><a href="文苑英华_page407.html">407</a><a href="文苑英华_page408.html">408</a><a href="文苑英华_page409.html">409</a><span class="current-page">410</span><a href="文苑英华_page411.html">411</a><a href="文苑英华_page412.html">412</a><a href="文苑英华_page413.html">413</a><a href="文苑英华_page414.html">414</a><a href="文苑英华_page415.html">415</a><span>...</span><a href="文苑英华_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
