<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 145 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 145 页/共 658 页
  </h1>
  <div class="content">
   三事：夫求贤之道，未必一途，或以德显，或以言扬。顷者立朝之士，曾不以忠信见赏，恒被谤讪之诛，遂使群下结口，莫图正辞。郎中张文，前独尽狂言，圣听纳受，以责三司。臣子旷然，众庶解悦。臣愚以为，宜擢文右职，以劝忠謇，宣声海内，博开政路。
　　四事：夫司隶校尉、诸州刺史，所以督察奸枉，分别白黑者也。伏见幽州刺史杨熹、益州刺史庞芝、凉州刺史刘虔，各有奉公疾奸之心，熹等所纠，其效尤多。馀皆枉挠，不能称职。或有抱罪怀瑕，与下同疾，纲网弛纵，莫相举察，公府台阁，亦复默然。五年制书，议遣八使，又令三公谣言奏事。是时奉公者欣然得志，邪枉者忧悸失色。未详斯议，所因寝息。昔刘向奏曰：「夫执狐疑之计者，开群枉之门；养不断之虑者，来谗邪之口」。今始闻善政，旋复变易，足令海内测度朝政。宜追定八使，纠举非法，更选忠清，平章赏罚。三公岁尽，差其殿最，使吏知奉公之福，营私之祸，则众灾之原，庶可塞矣。
　　五事：臣闻古者取士，必使诸侯岁贡。孝武之世，郡举孝廉，又有贤良、文学之选，于是名臣辈出，文武并兴。汉之得人，数路而已。夫书画辞赋，才之小者，匡国理政，未有其能。陛下即位之初，先涉经术，听政馀日，观省篇章，聊以游意，当代博奕，非以教化取士之本。而诸生竞利，作者鼎沸。其高者颇引经训风喻之言，下则连偶俗语，有类俳优，或窃成文，虚冒名氏。臣每受诏于盛化门，差次录第。其未及者，亦复随辈皆见拜擢。既加之恩，难复收改，但守奉禄，于义已弘，不可复使理人，及仕州郡。昔孝宣会诸儒于石渠，章帝集学士于白虎，通经释义，其事优大，文武之道，所宜从之。若乃小能小善，虽有可观，孔子以为致远则泥，君子故当志其大者。
　　六事：墨绶长吏，职典理人，皆当以惠利为绩，日月为劳，褒责之科，所宜分明。而今在任，无复能省。及其还者，多召拜议郎、郎中。若器用优美，不宜处之冗散，如有衅故，自当极其刑诛。岂有伏罪惧考，反求迁转，更相放效，臧否无章？先帝旧典，未尝有此。可皆断绝，以核真伪。
　　七事：伏见前一切以宣陵孝子者为太子舍人。臣闻孝文皇帝制丧服三十六日，虽继体之君，父子至亲，公卿列臣，受恩之重，皆屈情从制，不敢逾越。今虚伪小人，本非骨肉，既无幸私之恩，又无禄仕之实，恻隐思慕，情何缘生？而群聚山陵，假名称孝，行不隐心，义无所依。至有奸轨之人，通容其中。恒（当作「桓」。）思皇后祖载之时，东郡有盗人妻者亡在孝中，本县追捕，乃伏其辜。虚伪杂秽，难得胜言。又前至得拜，后辈被遗；或经年陵次，以暂归见漏；或以人自代，亦蒙宠荣。争讼怨恨，凶凶道路。太子官属，宜搜选令德，岂有但取丘墓凶丑之人？其为不祥，莫与大焉。宜遣归田里，以明诈伪。（《后汉·蔡邕传》。）
　　◇谏用三互法疏
　　（《艺文类聚》六十作「幽州刺史议」）
　　臣闻国家置官，以职建名。臣愚浅小才，窃假阶级，官以议为名，职以郎为贵，智浅谋漏，无所献替，夙夜寤叹，忧悸怛惕，臣邕顿首死罪。伏见幽州突骑，冀州强弩，为天下精兵，国家胆核，（集本作「瞻仗」，从《北堂书钞》一百七《骑篇》、一百二十五《弩篇》改，《艺文类聚》六十改。）四方有事，军师奋攻，未尝不取辨于二州也。顷者已来，连年馑荒，谷价一斛至六七百。故护乌桓校尉夏育出征鲜卑，无功而还，士马死伤者万数，弓兵散亡几尽。生民之本，守谷之备，无一可恃。百姓元元，流离沟壑，寇贼辈起，莫能禁讨，长吏寒心，朝不守夕。卒有他方之急，则役之不可驱使，自为寇虏，则诛之不可擒制，岂非可忧之难？三府选幽州刺史，逾月不定。臣怪问其故，云避三互。十一州有禁，当取二州而已。二州之中，少素有威名之士，或拘限岁年，不应选用，狐疑迟淹，两州空悬，万里萧条，无所营系。每冀州长史初除，诏书治严，不过五日。今者刺史数句不选，诚非其理。愚以为三互之禁，禁之薄者，以陛下威灵，申明禁令，对相部主，尚生畏惧，不敢营辨，况乃三互，何足为嫌？孝景时，梁人韩安国坐事被刑，起徒中为内史；武帝患东越数反，拜故待诏会稽朱买臣，宣帝时患冀州有盗贼，故京兆尹张敞有罪逃命，上使使就家召张敞为冀州刺史。安国徒隶，买臣郡民，皆还治其国；张敞亡命，擢授剧州，岂顾三互拘官簿？得救时之便也，卒获其用，遗芳不灭。此先帝不误已然之事。三公明知二州之要，尤宜扌柬选，当越禁取能，以救时弊，而乃持畏避自遂之嫌，不顾争臣士人之责，苟避轻微之科禁，窃见日月拘忌，选既稽滞，又未必审得其人，则二部蠢蠢，将为忧念。愿陛下少蠲禁忌，上则三帝用三臣之法，任职相□故吏在家。若诸州刺史器用可换者，无拘时月三互，以差厥中。臣发瞽言，干非义，惟陛下留神，再省三省。（本集，又略见《艺文类聚》五，又六十，《御览》三百四十八。）
　　伏见幽、冀旧坏，铠马所出，比年兵饥，渐至空耗。今者百姓虚县，万里萧条，阙职经时，吏人延属，而三府选举，逾月不定。臣经怪其事，而论者云避三互。十一州有禁，当取二州而已。又二州之士。或复限以岁月，狐疑迟淹，以失事会。愚以为三互之禁，禁之薄者，今但申以威灵，明其宪令，在任之人，岂不戒惧，而当坐设三互，自生留阂邪？昔韩安国起自徒中，朱买臣出于幽贱，并以才宜，还守本邦。又张敞亡命，擢授剧州。岂复顾循三互，继以末制乎？三公明知二州之要，所宜速定，当越禁取能，以救时敝，而不顾争臣之义，苟避轻微之科，选用稽滞，以失其人。臣愿陛下上则先帝，蠲除近禁，其诸州刺史器用可换者，无拘日月三互，以差厥中。（《后汉·蔡邕传》，与本集小异。）

卷七十二
◎蔡邕（四）
　　◇日蚀上书
　　四年正月朔，日体微伤，群臣服赤帻，赴宫门之中，无救，乃各罢归。天有大异，隐而不宣求御过，是已事之甚者。（《续汉·五行志六》熹平二年日蚀注补引蔡邕上书。）
　　◇被收时上书自陈
　　光和元年，都官从事张恕，以辛卯诏书，收邕送雒阳诏狱。考吏张静谓邕曰：「省君章云欲仇怨未有所施，法令无此，以诏书又刊章家姓名，不得对相指斥考事，君学多所见，古今如此，岂一事乎？」答曰：「晓是」。吏遂饮章为文书。（《后汉书·蔡邕传》注引《邕集》。）
　　议郎粪土臣邕顿首再拜上书皇帝陛下。今月十三日，臣被尚书召，问臣从大鸿胪刘前为济阴太守，臣属吏张宛长休百日，为司隶，又托河内郡吏李奇为州书佐，及营获故河南尹羊陟、侍御史胡母班，不为用，致怨之状。臣征营怖悸，肝胆涂地，不知死命所在。臣邕死罪。台所问臣三事，其远者六年，近者三岁。窥自寻案，实属宛、奇，不及陟、班。凡休暇小吏，非结恨之本。与陟姻家，臣叔父卫尉质及邕岂敢属，申助私党？如臣父子诚有怨恨，故中伤，势所当因台问，具陈臣恨状所缘，不能受臣为覆蔽。内无寸事，而谤书外发，宜以臣对，与参验。臣得以学问特蒙褒异，执事秘馆，文学所著，列于御前，姓名貌状，简乎圣心。今年七月，召诣金商门，问以灾异，诏书褒谕，责臣喻旨，诱臣使言。臣实愚戆，唯识忠尽，出命忘躯，不顾后患，遂讥切公卿，内及宠近。臣实区区，欲以上对圣问，救消灾异，规为陛下延康宁之计而已。预知所言者当必怨臣。陛下不念忠言密对，多所指刺，宜加掩蔽，诽谤卒至，便用疑怪，岂不负尽忠之吏哉？每有灾异，诏书辄令百官各上封事，欲以改政息谴，除凶致吉，而言者不蒙延纳之福，反被陷破之祸。今群臣皆杜口结舌，以臣为戒，谁敢复为陛下尽忠者乎？臣季父质，连见拔擢，位在上列。臣被蒙恩渥，数见防问。言事者因此欲陷臣父子，破臣门户，非复发纠奸伏，补益国家者也。臣年四十有六，孤特一身，前无立男，得以尽节王室，托名忠臣，死有馀荣，然恐陛下于此，不复闻至言矣，臣以愚亢，招致祸患，自臣职耳。臣对问时，质为下邳相，不闻臣谋。今者横见逮及，使质恨以衰老白首，随臣摧没，并内坑陷。以快言事，厌副其言，诚冤诚痛。陛下仁笃之心，必不忍此，思之未至耳。臣一入牢槛，当为楚所迫，趣以饮章，辞情何缘复达？臣死期垂至，冒昧自陈。乞身当辜戮，免质不并坐，则臣死之日，更生之年也。唯陛下加餐，为万生自爱。臣邕死罪。（本集，《後汉·蔡邕传》。）
　　◇和熹邓后谥议
　　孝和邓皇后崩，群臣谋谥。于是尚书陈忠上言，以为《乡党》叙孔子威仪，俯仰无所遗，彤管记君王纤微，大小无不举，是以德著图籍，名垂于後。伏唯大行皇后规乾则坤，兼包日月，厥初作合，允有休烈，贯鱼之次，加于小媵，中馈之叙，昭于帷幄。遭家不造，三元之厄，孝殇幼冲，国祚中绝，海内纷然，群臣累息。加以洪流为灾，札荒为害；西戎蠢动武威，侵侮并、凉；猾夏作寇，振惊勃、碣，家有采薇之思，人怀殿屎之声。皇太后参图考表，求人之瘼，度越平原；建立圣主，垂畴。咨之问。遵六事之求，劳谦克躬，菲薄为务。是以尚官损服，衣不粲英；饔人彻羞，膳不过择；黄门阙乐，鱼龙不作；织室绝伎，纂组不经；尚方抑巧，雕镂不为；离宫罕幸，储峙不施；遐方断篚，侏离不贡；罢出宫妾，免遣宗室没入者六百馀人，以纾郁滞。奉率旧礼，交飨祖庙，以展孝子承欢之敬；蠲宪法六千馀事，以顺汉氏三百之期。经艺乖舛，恐史阙文，命众儒考校东观阁学；博士一缺，广推十人，何有伐檀；茅茹不拔，屡举方直，显擢孝子；遵忠孝之纪，启大臣丧亲之哀；疾贪吏受取为奸，纠增旧科之罚；恶长吏虚伪进退锢之十年；追崇世祖功臣，国土或有断绝，封值遗苗，以奉其祀；爵高兰诸国胤子，以绍三王之後。事不稽古，不以为政，政不惠和，不图于策，犹不自专，传谋远暨，允求厥中。刑之所加，不阿近戚；赏之所及，不遗侧陋。终朝反侧，明发不寝，徒以百姓为忧，不以天下为乐。圣诚著于禁闼，而德教被于万国，故自昏垫，以迄康，籴入千石，以至数十，叛虏降集，贼宁边垂。胡辈去塞，永元之世，以为遗诛，今畏服威灵，稽颡即毙。徼外绝国，慕义重译，求献其琛。史官咸贺，请作主颂，却而不听；郡国咸上瑞应，寝而不宣。允恭挹损，密勿在勤。遭疾不豫，垂念臣子，御辇在殿，顾命群司，流恩布泽，大赦天下。有始有卒，同符先圣。昔书契所载，虞帝二妃，夏后涂山，高阳有莘，姬氏任母，徒以正身率内，思媚周京为高，未有如大行皇后勤精劳思，笃继国之祚，正三元之衡，康百六之会，消无妄之运者也。功德巍巍，诚不可及。汉世后氏（《书钞》作「母氏」）无谥，至于明帝，始建光列之称，是後转因帝号，加之以德，高下优劣，混而为一，违《礼》「大行受大名，小行受小名」之制。《谥法》「有功安人曰熹」。帝后一体，礼亦宜同。大行皇太后宜谥为和熹皇后，上稽典训之正，下协先帝之称。（本集，《后汉·曹皇后纪》注引《蔡邕集》，又略见《北堂书钞》九十四。）
　　◇朱公叔谥议
　　汉益州刺史南阳朱公叔卒，门人陈季等议所谥，云宜曰忠文子。陈留蔡邕议曰：「昔在圣人之制谥也，将以劝善彰恶，俾民兴行，贤愚臧否，依事从实，虽文、武之美，灵、厉之秽，罔不具存。自王公以降，至于列国大夫，皆用配号，传于无穷。秦以世言谥而黜其事。汉兴以来，惟天子与五等之爵，然后有之，公卿大臣，其礼阙焉。历世弥久，莫之或修。益州府君贯综典术，率由旧章，始与诸儒考礼定议，加陈留府君以益州之谥，是后览之者亦无间焉。今子纂袭前业，不忘遗则，孝既至矣，礼实宜之。谨览陈生之议，思忠文之意，参之群学，稽之《谥法》，夫万类莫贵乎人，百行莫羡乎忠，故夏后氏正以人统，教以忠德。然则忠也者，人德之至也。而犹有三焉。孔子曰「进思尽忠」，又曰「臣事君以忠」，奉上之忠也。曰「为人谋而不忠乎」，又曰「忠焉能忽诲乎」，谋诲之忠也。《春秋左氏传》曰「小大之狱必以情，情，忠之属也」，又曰「上思利人曰忠」，抚下之忠也。三者，人之则，而忠行乎其中。益州府君自始事至没身，忠言不辍乎口，忠谋不已乎心。其在帝室，正身危行，言如砥矢，策合神明，蹇蹇之谏，文章具存，奉上忠矣。其在部臣，匡救善导，出自一心，疑不我听者，果有踬覆不测之祸，谋诲忠矣。爰牧冀州，时值凶荒，劳心习思，勤恤度事，诛毙贪暴，纠戢贵党，虽则强御，当官能行，夫岂淫刑，将有利也；发墓盗柩，议而不罪，夫岂漏奸，察以情也，抚下忠矣。位在牧伯，职据纳言，秉权食禄，实有年数，而居无畜好，财货不益，粝食布衾，概谓之精丽。昔鲁季孙行父卒，宰家器，无衣帛之妾，无食粟之马，君子曰「相三君则无私积，可不谓忠乎」，而谥曰文子。《春秋外传》曰：「忠，文之实也。」然则文，忠之彰也。忠以为实，文以彰之，事通议合，两名一致，是贞俭之称文也。邾子卜迁于绎，史曰：「利于民，不利于君」。公曰：「民苟利矣，孤亦与焉」。于是迁而遂卒，谥曰文公。是危身利民之称文也。卫大夫孔圉谥曰文子，子贡疑焉，惟「敏而好学，不耻下问」，仲尼与之。是勤学好问之称文也。府君所在，屡以忤违，阽以深患，苟除民害，死生以之；前后三黜，一罹疾废，于身危矣，兼包六典，命世作师，犹复宗事赵叟，示有攸尊，能下问矣。有一于此，犹可以称，况乃忠兼三义，文备三德，于古志不悖，而《谥法》亦曰宜矣。本议曰忠文子。按古之以子配谥者，鲁之季文、孟懿子，卫之孙文、公叔文，皆诸侯之臣也。至于王室之卿大夫，其尊与诸侯并，故以公配。《春秋》曰：「刘卷卒」，「葬刘文公」。《公羊传》曰：「刘卷者何？天子大夫也」。经又曰：「王子虎卒」。《左传》曰：「王叔文公卒，而如同盟，礼也」。此皆天子大夫得称其礼，与同盟诸侯敌体故也。又礼缘臣子咸欲尊其君父，故虽侯伯子男之臣，自称其君，咸得曰公。及其卒也，异国之人称之皆然。是以邾子、许男，称公以葬《春秋》之正义也。以例言之，则府君，王室亚卿也，有王叔、刘氏之比。以臣子之辞言之，则有邾许称公之文，虽无土而其位是也。今曰公犹可，若称子，则降等多矣，惧礼废日久，将诡时听。周有仲山甫、伯阳嘉父，优老之称也。宋有正考父，鲁有尼父，配谥之称也。《春秋》曰孔父，子曰伯某，父亡之称也。父虽非爵号，与天子诸侯咸用优贤礼同，顺乎门人臣子所称之宜，可于公父之中，择一处焉，斯不得称子而已。（本集，《后汉·朱穆传》注引《袁山松书》。）
　　◇答丞相可斋议
　　月日诏召尚书问：「立春当斋，迎气东郊，尚书左丞冯方殴杀指挥使于尚书西祠，可斋不？得无不宜？具对」。议郎臣蔡邕、博士任敏死罪对：「案礼，上帝之祠，无所为废斋者。所以致斋，不敢涣散其意。宫室至大，指使至微，不在斋洁之处。元和诏『礼无免斋』，宜以洁静交神明，本无嫌间，祠室又宽，可斋无疑。《诗》云：『唯此文王，小心翼翼，昭事上帝，聿怀多福』。夫齐恭以奉明祀，文王所以怀福，无有不宜。臣邕、臣敏愚憨死罪」。（本集，又略见《宋书·礼志》一。）
　　◇历数议（熹平四年）
　　三月九日，百官会府公殿下，东面，校尉南面，侍中、郎将、大夫、千石、六百石重行北面，议郎、博士西面。户曹令史当坐中而读诏书，公议。蔡邕前坐侍中西北，近公卿，与光、晃相难问是非焉。（《续汉·律历志中》注引《蔡邕集》。案：光、晃谓冯光、陈晃，《御览》作「冯先」。）
　　议郎蔡邕议，以为历数精微，去圣久远，得失更迭，术数无常。是以汉兴承秦，历用《颛顼》，元用乙卯。百有二岁，孝武皇帝始改正朔，历用及初，元用丁丑。行之百下产，孝章皇帝用清河李梵之言，改从「四分」，元用庚申。今光、晃各以庚申为非，甲寅为是。案历法，黄帝、颛顼、夏、殷、周、鲁凡六家，各自有元。光、晃所据，则殷历元也。他元虽不明于图谶，各有一家之术，皆当有效于当时。昔《太初》始用丁丑之後，有六家纷错，争讼是非。太史令张寿王挟甲寅元以非汉历，杂候清台，课在下第，卒以疏阔，连见劾奏，《太初》郊验，无所漏失。是则虽非图谶之元，而有效于前者也。及用《四分》以来，考之行度，密于《太初》，是又新元有效于今者也。故延光元年，中谒者诵亦非《四分》庚申，上言当用「命历序」甲寅元。公卿百寮参议正处，竟不施行。且三光之行，迟速进退，不必若一。术家以算追而求之，取合于当时而已。故有古今之异。今术之不能上通于古，亦犹古术之不能下通于今也。由此言之，有文于谶，无验于今，未必为是。有验于今，无文于谶，未必为非。《元命苞》、《乾凿度》皆以为开辟至获麟二百七十六万岁；及《命历序》积获麟至汉，起庚午之二十三岁，竟己酉戊子及丁卯六十九岁，合为二百七十五岁。汉元年岁在乙未，上至获麟，则岁在庚申。推此以上，上极开辟，则元在庚申。谶虽无文，其数见存。而光、晃以为开辟至获麟二百七十五万九千八百八十六岁，获麟至汉百六十一岁，转差少一百一十四岁。云当满足，则上违《乾凿度》、《元命苞》，中使获麟不得在哀公十四年，下不及《命历序》获麟至汉相去四年数，与奏记谱注不相应。当今历正月癸亥朔，光、晃以为乙丑朔。乙丑之与癸亥，无题勒款识可与众共别者，须以弦望晦朔光魄亏满可得而见者，考其符验。而光、晃历以《考灵曜》为本，二十八宿度数及冬至日所在，与今史官甘、石旧文错异，不可考校；以今浑天图仪检天文，亦不合于《考灵曜》。光、晃诚能自依其术，更造望仪，以追天度，远有验于图书，近有效于三光，可以易夺甘、石，穷服诸术者，实宜用之。难问光、晃，但言图谶，所言服。元和二年二月甲寅制书曰：「朕闻古先圣王，先天而天不违，後天而奉天时。史官用太初邓平术，冬至之日，日在斗二十一度，而历以为牵牛中星，先立春一日，则四分数之立春也，而以折狱断大刑，于气已迕，用望平和，盖亦远矣。今改行《四分》，以遵于尧，以顺孔圣奉天之文」。是始用《四分历》庚申元之诏也。深引《河》、《洛》图谶以为符验，非史官私意独所兴构。而光、晃以为固意造妄说，违反经文，谬之甚者。昔尧命羲和历象日月星辰，舜叶时月正日，汤、武革命，治历明时，可谓矣，且犹遇水遭旱，戒以「蛮夷猾夏，寇贼奸宄」。而光、晃以为阴阳不和，奸臣盗贼，皆元之咎，诚非其理。元和二年，乃用庚申，至今九十二岁，而光、晃言秦所用代周之元，不知从秦来，汉三易元，不常庚申。光、晃区区信用所学，亦妄虚无造欺语之愆。至于改朔易元，往者寿王之术已课不效，诵之议不用，元和诏书文备议著，非群臣义者所能变易。（《续汉·律历志中》，《宋书·历志一》，《御览》六十）

卷七十三
◎蔡邕（五）
　　◇难夏育请伐鲜卑议（《文选·鲍昭东武吟》注引《此题作上书。）
　　熹平六年夏，护乌桓校尉育上言：「鲜卑仍犯诸郡，自春已来，三十馀发，请徵幽州诸郡兵出塞击之，冬春足以埽灭。」时故护羌校尉田晏以他事论刑被原，私留京师，因尚书行贿，通谋中常待王甫求为将，甫建议当出师与育并力，诏书遂用为破鲜卑中郎将，使匈奴中郎将南单于以下与育晏三道并出，时朝廷大臣多以为不便召公卿百官会议，议郎蔡邕以为。
　　《书》戒猾夏，《易》伐鬼方，周宣王命南仲吉甫攘猃狁，威蛮荆，汉有卫、霍阗颜、瀚海、窦宪燕然之事，征讨殊类，所由尚矣，然而时有同异，势有可否。故谋有得失，事有成败，不可齐也。自汉兴以来，匈奴常为边患，而未闻鲜卑之事，昔谋臣竭精，武夫亻力，而所见常异，其设不战之计，守御之固者，皆社稷之臣，永久之策也。孝武皇帝情存远略，志辟四方，南伐百越，北讨强胡，西征大宛，东并朝鲜。因文、景之蓄，藉天下之饶，兵出数十年间，帑藏空竭，官民俱匮。乃兴盐铁酤榷之利，设告缗重税之令，民不堪命，起为盗贼，关东纷然，道路不通，绣衣直指之使，奋铁钺而并出，然后仅得宁息，既而觉悟。乃息兵罢役，封丞相为富民侯。故主父偃曰，夫务战胜，穷武事，未有不悔者也。夫以世宗神武，将率良猛，财赋充实，所拓广远，而犹有悔焉。况无彼时地利人财之备，而欲轻动！此其不可一也。鲜卑种众新盛，自匈奴北遁以来，据其故地，称兵十万，弥千里，才力劲健，意智益生。加以关塞不严，禁网多漏，精金良铁，出者莫察，皆为贼有，汉民逋逃，为其谋主，兵利马疾，过于匈奴。昔段良将，习兵善战，经营西羌，犹十馀年。今育、晏欲以一年之期，专胜必克，育、晏才策，未必过，鲜卑种众，又不弱于西羌，乃欲张设近期，诱戏朝廷！三年不成，必迫于害，祸结兵连，不得中休，转运粮饣襄，不可胜给，天无丰岁，官殚见财，民人流移于四方，不能还其骸骨。以此时兴议横发，一发不已，必至再三，诸夏之内，弱者伏尸，强者作寇。边陲之患，手足之疥瘙也；中国之困，胸背之瘭疽也。其不可二也。育云「自春以来，三十馀发。」方今郡县盗贼，幼劫В人财，攻犯官民，日月有之。冠带之圻，吏调政密，尚不能禁，况此丑虏，群类抵冒，心不受仁，胆不畏威，而可使断无盗窃？昔者高祖乃忍平城之耻，吕后甘弃慢书之咎，方之于今，何者为甚？是其不可三也。天设山河，秦筑长城，汉起塞垣，所以别外内，异殊俗也。其外则介之夷狄，其内则任之良吏，后嗣遵业，慎奉所遗。苟无蹙国内侮之患则可矣，岂与虫蚁狡寇计争往来之数哉！乃欲越幕逾域，度塞出攻，得地不可耕农，得民不可冠带，破之不可殄尽，而本朝必为之旰食，四海必为之焦枯。其不可四也。夫煎尽府帑之畜，以恣轻事之人，专胜者未必克，挟疑者未必敢，众所谓危，圣人不任，朝议有嫌，明主不行。是其不可五也。案育一战，所获不如所失。昔淮南王安谏伐越曰：「天子之兵，有征无战。言其莫敢校也，如使越人蒙死徼幸，以逆执事厮舆之卒，有一不备而归者，虽得越王之首，犹为大汉羞之，而育欲以齐民易丑虏，皇威辱外夷。（《袁宏纪》作射乾没以要功）就如其言，犹已危矣，况乎得失不可量邪！昔珠崖郡反，孝元皇帝纳贾捐之言，而诏曰：「珠崖背畔，今议者或曰可讨，或曰弃之，朕日夜惟思，羞威化不行，则欲伐之，狐疑避难，则守为长，宜通乎时变，且忧万民。夫万民之饥饿，与变夷之不讨，何者为大？宗庙之祭，凶年犹有不备，况避不逊之辱哉！今关东大困，无以相赡，又当动兵，非但劳民而已。凶年随之，罢弊有不可胜言者。其罢珠岸郡。「此元帝所以发德音也。夫恤民救急，虽成郡列县，尚犹弃之，况以鄣塞之外，未尝为民居者乎！臣愚以为宜止攻伐之计，令诸营甲士，循行塞垣，屯守冲要，以坚牢不动为务。若乃守边之术，李牧善其略，保塞之论，严尤申其要，遗业犹在，文章具存，循二子之策，守先帝之规，臣曰可矣。臣邕愚戆，议不足采。臣邕顿首。（本集，袁宏《后汉纪》二十四，《后汉·鲜卑传》，《通典》一百九十六。）
　　◇宗庙迭毁议
　　左中郎将臣邕议，以为汉承亡秦灭学之后，宗庙之制，不用周礼，每帝即世，辄立一庙，不止于七，不列昭穆，不定迭毁，孝元皇帝时，丞相匡衡、御史大夫贡禹始建大议，请依典礼。孝文、孝武、尊孝皆以功德茂盛，尊崇庙称，为宗不毁。孝文曰太宗，孝武曰世宗。孝宣曰中宗，初孝宣尊崇孝武时，中正大臣夏侯胜等犹执异议，欲出世宗，不应为宗。至孝成皇帝时，议犹不定，太仆王舜、中垒校尉刘歆据经传义，谓不可毁。上从其议，古人据正重慎，不敢私其君父，若此其至也。后遭王莽之乱，光武皇帝受命中兴，庙称世祖。孝明皇帝圣德听明，政参文、宣，庙称显宗。孝章皇帝至孝蒸蒸，仁恩浦大，海内赖祉，庙称肃宗。比方前世，得礼之宜。自此以下，政事多衅，权移臣下，嗣帝殷勤，各欲褒崇至亲而已。臣下懦弱，莫能执夏侯之直。故遂衍滥，无有方限。今圣朝遵古复礼，以求厥中，诚合事宜。礼传封仪，自依家法，不知国家旧有宗仪圣主贤臣所共创定，欲就六庙，黜损所宗，违先帝旧章，未可施行。臣谨案礼制七庙，三昭三穆，与太祖七，孝元皇帝世在第八，光武皇帝世在第九，故以元帝为考庙，尊而奉之。孝明遵述，亦不敢毁。元帝于今朝九世，以七庙言之，则非所宗，亲尽宜毁。八月酬报，可出元帝主，比惠、景、昭、成、哀、平帝，五年而再殷，合食于太祖。孝章皇帝、孝安皇帝、孝桓皇帝亲在三昭，孝和皇帝、孝顺皇帝、孝灵皇帝亲在三穆，庙亲未尽，四时常陈。孝和以下，穆宗、恭宗、敬宗、威宗之号，皆宜省去，以遵先典殊异祖宗不可参并之义。今又总就一堂，崇约尚省，不复改作，惟主及几筵应改而已。正数世之所关，为无穷之常典，稽礼制之旧则，合神明之允欢，臣愚戆，议不足采。臣邕云云。（本集，袁宏《后汉纪》二十六，《续汉·祭祀志下》注补引《袁世松书载邕议《通典》四十七）
　　◇被州辟辞让申屠蟠
　　申屠蟠禀气玄妙，性敏心通。丧亲尽礼，几于毁灭。至行美义，人所鲜能。安贫乐潜，味道守真。不为燥湿轻重，不为穷达易节。方之于邕，以齿则长，以德则贤。（《后汉·申屠蟠传。）
　　◇与何进书荐边让
　　明将军以申甫之德，当中兴之隆。建上将之任，应秉国之权。妖寇作孽，震惊，京师，运筹帷幄，定策居胜。先擒马元，归近之变，天兵致诛，兖、豫以清，冀、荆用次。云消席掷，克厌众心。王室已宁，万国兆民，莫不赖祉。伏惟幕府初开，博选清英，华发旧德，并为元龟，成功立事，莫不毕举。虽振鹭之集西雍，济济之在周庭，无以或加。伏见令史陈留边让字文礼，天授逸才，聪明贤智。纂成伐柯不远之则，龆龀夙孤，不坠家训，及就学庐，便就大典，闲不游戏。初览诸经，见本知义，寻端极绪，授者不能答其问，章句不能邃其意，《诗》《书》《易》《礼》先通，三业以次，大义略举，众传篇章，无术不综。心通性达，剖纤入冥，口辩辞长，而节之以礼。安详审固，守持内定，非礼勿动，非法不言。若处狐疑之论，定嫌审之分，经典交至，检括参合，众夫寂焉，莫之能夺也。使让生于先代，在唐、虞则、元凯之比，当仲尼则颜、冉之亚，岂徒世俗之凡偶兼浑，是非讲论而已哉！才艺言行，卓逸不群，阶级名位，亦宜超然。不以常制为限，长幼之拘，若复辈从此郡选举，非所以彰瑰之高价，昭大知之绝足也。传曰：「函牛之鼎，一旦立之以烹鸡，多汁则淡而不可食，少汁则焦而不可熟。「此言大器之于小用，固有所不宜也。邕诚窃ぉ悒，怪此宝鼎未受牺牛大羹之和，久在煎熬脔之间。愿明将军回间守虑，思垂采纳，就让疾病，当亲察之，更以属缺招延，表贡行状，列于王府，跻之宗伯，纳之机密，展其力用，副其器量。夫若以年齿为嫌，则颜渊不得冠德行之首，子奇不得纪治阿之功。苟能其事，古今一也。谋疏特表，及期而行，邦国其昌。邕寝疾羸，匐匐拜寄，不敢须通。（本集，《后汉·边让传》。）
　　◇徙朔方报杨复书
　　昔此徙者，故城门校尉梁伯喜、南郡太守马季长，或至三岁，近者岁馀，多得旋返。自甘罪戾，不敢慕此。（段公路北户录）
　　◇徒主报羊陟书
　　幸得无恙，遂至徙所，自城以西，惟青紫盐也。（同上）
　　◇与故郡将子桥伯尉书
　　枉屈麟鸾，奉计王室。（《书钞》四十）
　　◇辇梁伯张府君书
　　复惠良笔，下士所无。（《书钞》一百四）
　　◇与袁公书
　　朝夕游谈，从学宴饮，酌麦醴，燔乾鱼，欣欣焉乐在其中矣。（《书钞》一百四十八，《文选·应百一诗》注）
　　◇书（四首）
　　大官令执役斯碎，非文雅所使也。（《书钞》五十五）
　　侍中执事，相见无期，惟是笔疏。（《文选·》注作笔迹）可以当面（书钞一百四《初学记》二十一《文选·陆机谢平原内史表》注）
　　邕薄祜，早丧二亲，年逾三十，鬓发二色，叔父亲之，犹若幼童，居则侍坐，食则比豆。（《御览》四百三十二）
　　家祖居常言，客有三当死，夜半蚕时至人室家也。今者一行而犯其两。（《御览》八百二十五）
　　◇释诲
　　闲居玩古，不交当世，感东方朔客难及杨雄，班固崔る之徒，设疑以自通，乃斟酌群言，韪其是而矫甚非，作《释诲》以戒厉云尔。
　　有务世公子诲于华颠胡老曰：「盖闻圣人之大宝曰位，故以仁守位，以财聚人。然则有位斯贵，有财斯富，行义达道，士之司也。故伊挚有负鼎之，仲尼设执鞭之言，甯子有清商之歌，百里有彦牛之事。夫如是，则圣哲之通趣，古人之明志也。今夫子生清穆之世。禀醇和之灵，覃思典籍，韫椟六经，安贫乐贱，与世无营。（《文选·嵇康幽愤诗》注引此二语）。沈精重渊，抗志高冥，包括无外，综祈无形，其已久矣。曾不能拔萃出群，扬芳飞文，登天庭，序彝伦，埽六合之秽慝，清宇宙之埃尘，连光芒于白日，属炎气于景云。时逝岁暮，默而无闻。小子惑焉。是以有云。方今圣上宽明，辅弼贤知，崇英逸伟，不坠于地，德弘者建宰相而裂土，才羡者荷荣禄而蒙赐，盍亦回涂要至，俯仰取容，辑当世之利，定不拔之功，荣家宗于此时？遗不灭之令踪，夫独未之思邪，何为守彼而不通此！「胡老忄敖然而笑曰，若公子，所谓睹暧昧之利，而忘明哲之害，专必成之功，而忽蹉跌之败者已。「公子谡尔敛袂而兴曰：「胡为其然也。胡老曰居吾将释汝。昔自太极君臣始基，有羲皇之洪宁，唐、虞之至时，三代之隆，亦有缉熙，五伯扶微，勤而抚之。于斯已降，天网纵，人弛，王涂坏，太极ヌ，君臣土崩，上下瓦解。于是智者骋诈，辩者驰说，武夫奋勇，战士讲锐。电骇风驰，雾散云披，变诈乖诡，以合时宜，或画一策而绾万金，或谈崇朝而锡瑞，连衡者六印磊落，合纵者骈组流离。隆贵翕习，积富无崖，据巧蹈机，以忘其危。夫华离蒂而萎，条去斡而枯，女冶容而淫，士背道而辜。人毁其满，神疾其邪，利端始萌。害渐以芽，速方投，夭夭是加，欲丰其屋，乃其家。是故天地否闭，圣哲潜形，石门守晨，沮、溺耦耕，颜蜀抱璞，蘧瑗保生，齐人归乐，孔子斯征，壅渠骖乘，逝而遗轻。夫岂傲主而背国乎？道不可以倾也。且我闻之，日南至则黄钟应，融风动而鱼上冰，蕤宾统则微阴萌，蒹葭苍而白露凝，寒暑相催，阴阳代兴，运极则化，理乱相承，今大汉绍陶唐之洪烈，荡四海之残灾隆应天之高，拆ㄌㄌ地之基。皇道惟融，帝猷显丕，泯泯庶类，含甘吮滋。检六合之群品，跻之乎雍熙，群僚恭己于职司，圣主垂拱乎两楹。君臣穆穆，守之以平，济济多士，端委缙纟廷，鸿渐盈阶，振鹭充庭。譬犹锺山之玉，泗滨之石，累璧不为之盈，采浮磬不为之索，曩者，洪源辟而四奥集，武功定而干戈戢，犭严狁攘而吉甫晏，城濮捷而晋凯入。故当其有事也。则蓑笠并载，擐甲扬锋，不给于务；当其无事也，则舒绅缓佩，鸣玉以步，绰有馀裕。夫世臣阀子，御之族，天隆其祜，主丰其禄。抱猬从容，爵位自从，摄须理髯，馀官委贵。其进取也，顺倾转圆，不足以喻其便；逡巡放屣，不足以况其易。夫夫有逸群之才，人人有优瞻之智。童子不问疑于老成，瞳蒙不稽谋于先生。心恬澹于守高，意无为于持盈。粲乎煌煌，莫非华荣。明哲泊焉，不失所宁。狂淫振荡，乃乱其情。贪夫徇财，夸者死权。瞻仰此事，体躁心烦。暗谦盈之效，迷损之数，骋驽骀于修路，慕骐骥而增驱，插俯乎外戚之门，乞助乎近贵之誉。荣显未副，从而颠踣，下获熏胥之辜，高受灭家之诛。前车已覆，袭轨而骛，曾不鉴祸，以知畏惧。予谁悼哉，割其若是。天高地厚，局而之。怨岂在明，患生不思。战战兢兢，必慎厥尤。且用之则行，圣训也；舍之则藏，至顺也。夫九河盈溢，非一勇所防；带甲百万，非一勇所抗。今子责匹夫以清宇宙，庸可以水旱而累尧，汤乎？惧烟炎之毁，何光芒之敢扬哉！且夫地将震而枢星直，井无景则日阴食，元首宽则望舒眺，侯王肃则月侧匿。是以君子推微达著，寻端见绪，履霜知冰，践露知暑，时行则行，时止则止，消息盈冲，取诸天纪。利用遭泰，可与处否，乐天知命，持神任己，群车方奔乎险路，安能与之齐轨？思危难而自豫，故在贱而不耻。方将骋驰乎典籍之崇涂，休息乎仁义之渊薮，盘旋乎周孔之庭宇，揖儒、墨而与为友。舒之足以光四表，收之则莫能知其所有。若乃丁千载之运，应神灵之符，阊阖，乘天衢，拥华盖，奉皇枢，纳玄策于圣德，宣太平于中区，计合谋从，己之图也；勋绩不立，予之辜也。龟凤山翳，雾露不除，踊跃草莱。氐见其愚。不我知者，将谓之迂。修业思真，弃此焉如？静以俟命，不攵不渝。『百岁之后，归乎其居』。幸其获称，天所诱也。罕漫而已，非己咎也。昔伯翳综声于鸟语，葛庐辨音于鸣牛，董父受氏于豢龙，奚仲供德于衡，亻垂氏兴政于巧工，造父登御于骅骝，非子享土于善圉，狼覃取右于禽囚，弓父必精于筋解，亻次非明勇于赴流，寿王创基于格五，角方要幸于谈优，上官效力于执盖，弘羊据相于运筹。仆不能参迹于若人，故抱璞而优游。」于是公子仰首降阶，忸怩而避。胡老乃扬衡含笑，援琴而歌。歌曰：「练予心兮浸太清，涤秽浊兮存正灵。和液畅兮神气宁，情志泊兮心亭亭，嗜欲息兮无由生。踔宇宙而遗俗兮，眇翩翩而独征。（本集后《汉·蔡邕传》《艺文类聚》二十五）

卷七十四
◎蔡邕（六）
　　◇陈留太守行县颂（并序）
　　府君劝耕桑于属县。（《文选·陆机吴趋行》注，又《孔稚北山移文》注）
　　◇行小黄县
　　大颢为政，建时春阳我君劝止，戾慈小黄，济济群吏，摄齐升堂。乃训乃厉，示之宪方。原罪以心，察狱以情。钦于刑滥，惟务求轻。有辜小罪，放死从生。玄化洽矣，黔首用宁。惟以作倾，式昭德声。（《艺文类聚》五十）
　　◇行考城县
　　暧暧玄路，北至考城，劝兹穑民，东作是营。农桑之业，为国之经。我君勤心，德章邈成。率雨苗民，慎不散德，女执伊筐，男执其耕。申戒群僚，务在宽平。罪人赦宥，囹圄用清。（《艺文类聚》五十）
　　◇颍川太守王立义葬流民颂
　　哀此骼《骨此》，惋彼孤魂。遭水为泥，逢风成尘。殓以时服，葬于洛滨。（《北堂书钞》三十九）
　　◇胡广黄琼颂
　　岩岩山狱，配天作辅，降神有周，生申及甫。允慈汉室，诞育二后。曰胡曰黄，方轨齐武。惟道之渊，惟德之薮。股肱元首，代作心膂。天之蒸人，有则有类。我胡我黄锺厥纯懿。巍巍特进，仍践其位，赫赫三事，七佩其绂。弈弈，四牡，沃若六辔。衮痛职龙章，其文有蔚。参曜乾台，穷宠极贵。功加八荒，群生以遂。超哉貌猗，莫参其二。（《·后汉胡广传》，熹平六年，灵帝图画广及太尉黄琼于省内，诏议郎蔡邕为其后》注引《谢承书》，本集《外传》、《文选·潘岳西征赋》注引末一语，《颜延之皇太子释奠会诗》注引末二语）
　　◇京兆樊惠渠颂
　　《洪范》八政一曰食，《周礼》九职一曰农，有生之本于是乎出，货殖财用于是乎在。九土上沃为大田多稔，然而地有角脊，种有垫下，溉灌之便，形趋不至，明哲君子，创业农事，因高卑之宜，驱自行之势，以尽水利，而富国饶人，自古有焉。若夫西门起邺，郑国行秦，李冰在蜀，信臣治穰，皆此道也。阳陵县东，厥地衍讠农，土气辛螫，嘉投不植，草莱焦枯。而泾水长流，溉灌维首，编户齐氓，庸力不供。牧人之吏，谋不暇给，盖常兴役，犹不克成。光和五年，京兆尹樊君讳陵字得云，勤恤民隐，悉心政事，苟有河以惠斯人者，无闻而洗焉。遂谘之郡吏，申于政府，佥以为因其所利之事者，不可已者也。乃命方略大吏遂令五琼揣度计虑，揆程经用，以事上闻，副在三府。司农遂取财于豪富，借力于黎，元树柱累石，委薪积土，基功坚，体势强壮，折湍流，款旷陂，会之于新渠，流水门，通窬渎，洒之于畎亩，清流浸润泥，潦浮游，曩之卤田，化为甘壤，粳黍稼穑之所入，不可用胜算。农民熙怡，悦豫且康相与讴谈疆畔，斐然成章，谓之樊惠渠云尔。其歌曰：「我有长流，莫或於之。我有沟浍，或达之。田畴斥齿，莫修莫治。饥馑困瘁，莫恤莫思。乃有樊君，作人父母。□□□□，立我畎亩。黄潦膏凝，多稼茂止。惠乃无疆，如何勿喜。我壤既营，我疆斯成，泯泯我人，既富且盈。为酒为酿，畀祖灵，贻福惠君寿考且宁。（本集，《艺文类聚》九《书钞》三十九）
　　◇祖德颂（有序）
　　昔文王始受命，武王定祸乱，至于成王，太平乃洽，祥瑞毕降。夫岂后德熙隆渐浸之所通也？是以《易》嘉「积善有馀庆」，《诗》称「子孙其保之」，非特王道然也，贤人君子，修仁履德者，亦其有焉。昔我列祖，暨于予考，世载孝友，重以明德，率礼莫违，是以灵祗，降之休瑞，兔扰驯以昭其仁，木连理以象其义。斯乃祖祢之遗灵，盛德之所贶也，岂我童蒙孤稚所克任哉！乃为颂曰：
　　穆穆我祖，世笃其仁。其德克明，惟懿惟醇。宣慈惠和，无竞伊人。岩岩我考，莅之以庄。增崇丕显，克构其堂。是用祚之，休徵惟光。厥徵伊何？於昭于今，园有甘棠，别斡同心，坟有扰兔，宅我柏林。神不可诬，伪不可加。析薪之业，畏不克荷。矧贪灵贶，以为己华。惟予小子，岂不是欲。干有先功，匪荣伊辱。（本集，《艺文类聚》二十）
　　◇五灵颂
　　△麟
　　皇矣大角，降生灵兽。视明礼修，麒麟来乳。春秋既书，尔来告就。庶士子Θ，获诸西狩。（《初学记》二十九）
　　△白虎
　　大梁乖精，白虎用生。思睿信立，绕于垣。（《艺文类聚》九十九）
　　△焦君赞
　　猗欤焦君，常此玄墨。衡门之下，栖迟偃息。泌之洋洋，乐以志食。鹤鸣九皋，音亮帝侧。乃徵乃用，将受衮职。昊天不吊，贤人遘慝。不惟一志，并此四国。如何穹苍，不昭斯惑。惜哉朝廷，丧兹旧德。恨伊学士，将何法则。（《艺文类聚》三十九）
　　△太尉陈公赞
　　公在百里，有西产之惠。赐命方伯，分陕馀庆。馀庆伊何？兆民其观。少者是怀，老者是安。纲纪文王，文王用平。东督京辇，京辇用清。乃登三事，三事攸宁。契稷之佐，具于尧庭。今则由古，于穆诞成。（《艺文类聚》四十六。案太尉陈耽，陈球俱与邕并时，此疑是陈球。）
　　◇赤泉侯五世像赞
　　（《御览》七百五十引孙之《述画》曰：「汉灵帝诏蔡邕图赤泉侯杨喜五世将相形像于省中，又诏邕为赞，仍令自书之。邕文画书，于时独擅。案《历代名画记》以赵岐、刘裒，蔡邕、张衡并列，今人不复知有蔡画矣。）
　　闻之前训曰：「君子以朋友讲习，而正人无有淫朋。「是以古之交者，其义敦以正，其誓信以固。逮夫周德始衰，《颂》声既寝，《伐木》有「鸟鸣」之刺，《谷风》有「弃子」之怨，其所由来，政之缺也。自此以降，弥以陵迟，或阙其始终，或强其比周。是以缙绅患其然，而论者谆谆如也。疾浅薄而携贰者有之，恶朋党而绝交游者有之。其论交也。曰富贵则人争趣之，贫贱利人争去之。（案《文选·应琚与曹长思书》注引蔡邕《正论》云：「皮朽则毛落水涸则鱼逝其势然也。当是此下脱《正论》即《正交论，选》注落一「交」字。）是以君子慎人所以交己，审己所以交人，当富则无暴集之客，贫贱则无弃旧之宾矣。故原其所以来，则知其所以去：「见其所以始，则睹其所以终。彼贞士者，贫贱不待夫富贵，富贵不骄夫贫贱。故可贵也。盖朋友之道，有义则合，无义则离。善则久要不忘平生之言，恶则忠告善诲之，不可则止，无自辱焉。故君子不为可弃之行，不患人之遗己也。信有可归之德。不病人之远已也。不幸或然，则躬自厚而薄责于人，怨其远矣；求诸己而不诸人，咎其稀矣。夫远怨稀咎之机，咸在乎躬，莫之能改也。子夏之门人问交于子张，而二子各有闻乎夫子，然则以交诲也。商也宽。故告之以拒人，师也褊，故训之以容众，各从其行而矫之。至于仲尼之正教，汛爱众而亲仁，故非善不喜，非仁不亲，交游以方，会友以文，可无贬也。谷梁子亦曰：「心志既通，名誉不闻，友之罪也。」今将患其流而塞其源，病其末而刈其本，无乃未若择其正而黜其邪与，与其彼农皆黍而独稷焉。夫黍亦神农之嘉谷与稷并为粢盛也，使交而可废，则黍其愆矣。括二谕而言之，则刺薄者搏而洽，断交者贞而孤。孤有羔羊之节，与其不获已而矫时也，走将从夫孤焉。（《后汉·嘉朱穆传谕》注）
　　◇铭论
　　《春秋》之谕铭也。曰：「天子令德，诸侯言时计功，大夫称伐。」昔肃慎纳贡铭之苦知，所谓天子令德者也。黄帝有巾几之法，孔甲有于之诫，殷汤有《甘誓》之勒，鼎有丕显之铭。武王践阼，咨于太师，而作席机楹杖杂铭十有八章。周庙金人，缄口书背。铭之以慎言，亦所以劝进人主，勖于令德者也。昔召公作诰，先王赐朕鼎出于武当曾水，吕尚作周太师而封于齐，其功铭于昆吾之冶；汉获齐侯宝樽于槐里，（此句从《御览》七十一补。）获宝鼎于美阳；仲山甫有补衮阙，式百辟之功；《周礼·司勋》凡有大功者，铭之大常，所谓诸侯言时计功者也。宋大夫正考父，三命兹益恭，而莫侮其国；卫孔悝之父庄叔，随难汉阳，左右献公，卫国赖之，皆铭于鼎，晋魏颗获秦杜回于辅氏，铭功于景钟，所谓大夫称伐者也。钟鼎礼乐之器，昭德纪功，以示子孙，物不朽者莫不朽于金石，故碑在宗庙两阶之间。（此句从《文选·头陀寺碑》注引补。）近世以，来咸铭之于碑。德非此族不在铭典。（此二语从《文选·新刻漏铭》注引补。《御览》五百九十。《续汉律，历志中》补引邕《命论》一段「命」当作「令」《乃月论》也。见卷十二。）
　　◇陈仲举李元礼论
　　仲举强于犯上，元礼长于接下。犯上为难，接下为易，仲举为先，元礼后矣。（《御览》四百四十七姚信《士纬》引陈留蔡伯喈云。）
　　◇叙乐
　　世祖追修前业，采谶纬之文，曰《大予乐府》，日《黄门鼓吹》。（《北堂书钞》九十六《讥篇》牙《邕叙乐》案此即戍边上章之乐意，唯多首二语耳。本傅称邕所著百四篇有叙乐一篇，即此篇也）
　　◇车驾上所陵记
　　建宁五年正月，车驾上原陵，蔡邕为司徒掾，从公行，到陵，见其仪，忾然谓同坐者曰：「闻古不墓祭。朝廷有上陵之礼，殆为可损。今见其仪，察其本意，乃知孝明皇帝至孝恻隐，不可易夺，或曰：「本意云何？」昔京师在长安时，其礼不可尽得闻也。光武即世，始葬于此。明帝嗣位逾年，群臣朝正，感先帝不复闻见此礼，乃帅公卿百寮，就园陵而创焉。尚书陛西陛为神坐，（《通典》作「尚书阶西祭设神座」。）天子事亡如事存之意，苟先帝有瓜葛之属，男女毕会，王、侯、大夫，郡国计吏，各向神坐而言，庶几先帝神魂闻之。今者日月久远，后生非时，人但见其礼，不知其哀。以明帝圣孝之心，亲服三年，久在园陵，兴此仪。仰察几筵，下顾群臣，悲切之心，必不可堪。「邕，邕见太傅胡广曰：「国家礼有烦而不可省者，昔不知先帝用心周密之至于此也。广曰：「然。子宜载之，以示学者」邕退而记焉。（《续汉礼仪志上》注引《谢承书》又见袁宏后汉纪二十三《通典》五十二）
　　◇连珠
　　道为知者设，马为御者良，贤为圣者用辩为知者通。（《书钞》九十九引蔡邕《连珠》）臣闻目耳鸣，近夫小戒也；狐鸣犬嗥。家人小袄也，犹忌慎动作，封镇书符，以防其祸。是故天地示异，灾变横起，则人主恒恐惧而修政。（《御览》四百五十九引蔡邕《广连珠》）
　　参丝之绞以弦琴，缓张则挠，急张则绝。（《御览》八百十四引蔡《邕广连》珠）
　　◇东鼎铭
　　维建宁三年秋八月丁丑，延公于玉堂前廷，乃诏曰：「其以大鸿胪乔玄为司空」。再拜稽首以让，帝曰，俞信哉，三让，然后受命，公乃虔恭夙夜，帝采勤施八方，旁作穆穆，以封扬天子丕显休命。越在先民，毗佐天子，罔不著其股肱，毕其思心，式率天行，式昭德音。公亦克绍厥由鉴由法，罔敢不法，宪于诫，罔敢不诫用总是群后，保义帝家勋在方策，民咸曰：「休哉，惟帝念功，越若来。」二月丁丑，迁于司徒。（本集《艺文类聚》四十七）
　　◇中鼎铭
  </div>
  <div class="pagination">
   <a href="全上古三代秦汉三国六朝文_page144.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page140.html">
    140
   </a>
   <a href="全上古三代秦汉三国六朝文_page141.html">
    141
   </a>
   <a href="全上古三代秦汉三国六朝文_page142.html">
    142
   </a>
   <a href="全上古三代秦汉三国六朝文_page143.html">
    143
   </a>
   <a href="全上古三代秦汉三国六朝文_page144.html">
    144
   </a>
   <span class="current-page">
    145
   </span>
   <a href="全上古三代秦汉三国六朝文_page146.html">
    146
   </a>
   <a href="全上古三代秦汉三国六朝文_page147.html">
    147
   </a>
   <a href="全上古三代秦汉三国六朝文_page148.html">
    148
   </a>
   <a href="全上古三代秦汉三国六朝文_page149.html">
    149
   </a>
   <a href="全上古三代秦汉三国六朝文_page150.html">
    150
   </a>
   <span>
    ...
   </span>
   <a href="全上古三代秦汉三国六朝文_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
