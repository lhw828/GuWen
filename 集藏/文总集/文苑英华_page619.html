<!DOCTYPE html>
<html>
<head>
    <meta charset="UTF-8">
    <title>文苑英华 - 第 619 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 619 页/共 634 页</h1>
    <div class="content">　　牧大和元年举进士【集作及字】第贡于【集作乡贡】上都有司试于东都在二都羣进士中往往有言前十五年有进士李飞自江西来貌古文髙始就礼部试赋吏大呼其姓名熟视符验然后入飞曰如是选贤耶即求贡如是自以为贤耶因袖手不出眀日径返江东牧曰诚有是人吾軰不可得与为伍矣后二年事故吏部沈公于钟陵宣城为幕吏两府凡五年间同舍生兰陵萧寘京兆韩乂博陵崔夀每品量人之等第必曰有道有学有文如李处士戡者寡矣是卑进士不举尝名飞者牧益恨未面其人宜喜其人之在位也大和九年为监察御史分司东都今谏议大夫李仲敏左拾遗常楚老前监察御史卢简求咸言于牧曰御史法当检谨子少年设有与游宜得长厚有学识者因访求得失资以为官洛下莫若李处士戡牧谢曰素所恨未见者即日造其庐遂旦夕往来开成元年春二月平卢军节度使王公彦威闻君名挈卑词于简副以币焉请为节度巡官眀年春平卢府改君西归病于路卒于洛阳友人王广思恭里第享年若干君讳戡字定臣七代祖渤海王奉慈祖杠衢州盈川令父登婺州浦阳尉浦阳晩无子夫人吴兴沈氏夣一人状甚伟捧一婴児曰予为孔某以是与尔及其【集作期而】生君因名曰天授君防孤旁无羣从可以附托年十余嵗即好学寒雪拾薪自炙夜无燃膏黙念所记年三十尽明六经书解决防隠苏融雪释郑元至于孔颖达辈凡所为防注皆能短长其得失一举进士耻不肯试归晋陵阳羡里得山水居之始开百家书縁饰事业毎有小功丧讫制不食肉饮酒语言行止皆有法度阳羡民有鬬诤不决不之官人必皆以诣君所着文数百篇外于仁义一不闗笔常曰诗者可以謌可以流于竹皷于丝妇人小児皆欲讽诵国俗薄厚扇之于诗如风之疾速常【集作尝】痛自元和以来有元白诗者纎艳不逞非庄士雅人多为其所破壊流于民间防于屏壁子父女母交口教授淫言媟语冬寒夏热入人肌骨不可除去吾无位不得用法以治之欲使后代之有发愤者因集国朝已来类于古诗得若干首编为三巻目为唐诗为序以道【集作导】其志居江南秀人张智实萧寛韩人崔夀宋邧杨发王广皆趋君交之后皆得进士第有声名【集作名声】官职君尚为布衣然于君不敢稍怠君在洛中困甚河南节度使萧洪移镇鄜州谏议大夫萧俶以君言于洪洪素敬諌议即欲谒君以请君曰人闲哗言洪盗籍外戚一窥其面能易吾死尚且不忍死况为其党乎居数月洪果败娶农杨氏女早卒子二人长曰审之次曰鼎郎始五嵗以某月日权葬于常州宜兴县某乡里某于君为晩交得君最厚因为之铭曰
　　命如烟云道比【集作宅】宫道烟云飘莫知往来为道不至无以偃息有道有命偶然相值命不在我不肖亦贵岂可指此与彼为市呜呼定臣曰徳孔循【集作脩】曰学必圣饰【集作】我竞竞不一【集作一不】言命可传其心以教后生呜呼哀哉
　　淮南支使试大理评事兼监察御史杜君墓志
　　铭　　　　　　　　　　　前　人
　　君讳顗字胜之曽祖凉州节度使襄阳公赠左仆射希望大父司徒平章事太保致仕岐国公赠太师佑皇考驾部员外郎赠礼部尚书从郁君防孤多疾目视昏近先夫人不令就学年十七读尚书十三篇礼记七篇汉书至【集作止】贾谊传不复执巻年二十四眀年当举进士始握笔草【集作葺】阙下献书与裴丞相度指言时事成合【集作各】数千字不半嵗遍传天下进士崔岐有文学峭澁不许可人诣门赠君诗曰贾马死来生杜顗中间寥落一千年二十五举进士二十六一举登上第时贾相国餗为礼部之【集作二字】年朝士以进士干贾公不获有杰强毁朝者贾公曰我只以杜顗敌数百軰足矣始命试秘书正字匦使判官李丞相徳裕出为镇海军节度使辟君试恊律郎为巡官后贬袁州语亲善曰我闻杜巡官言晩十年故有此行太和九年夏君客州六月授咸阳尉直史馆君曰训注必乱可徐行俟之至汴二凶败及洛以疾辞东下居之【集作州】龙兴寺承相牛【集作竒章】公僧孺请君入幕府君谢曰李公在困未愿副知已开成二年春目益昏冬遂丧眀李为淮南节度使复请为试评事兼监察御史支使兄牧自冯翊迎医石生曰是伏【集作状】脑脂下融名曰内障如蜡塞管蜡去管明俟脂凝可以抉去无不愈者后二年石曰可治治不効自冯翊别迎毉医曰嗟乎障有赤脉如木根横可牢不可断是法名曰日脚内障生日脚者法不可治君因居淮南筑室治生不复言治眼事闻于天下无不嗟叹君安泰自如令人旁读十三代史书一闻不遗客来与之议论证引听者忘去年四十五大中五年二月二十五日卒男【集作一男】曰麟师年十嵗女曰署【集作暑】児始五嵗六年二月八日归先茔实万年县洪原乡少陵西南二里牧今年五十假使更生十年为六十人不夭矣与君别止三千六百日耳况早衰多病敢期六十人乎忍不抑哀以铭吾弟铭曰
　　古之达人以生为寄为夣以死为归为觉【集作竟不同】不知生偶然乎其有裁受乎偶然即冺为大空与不生同其有裁授【集作受】乎呜呼胜之今既归而觉矣其自知矣何为其然乎呜呼哀哉
　　复州司马杜君墓志铭
　　公讳诠字谨夫河西陇右节度使襄阳公赠司空之曽孙司徒岐国公赠太师之孙司农少卿赠给事中之子公以岐公防调授州叅军同州冯翊县丞卫尉寺主簿鄂州江夏县令复州司马年六十某年月日终于汉上别业岐公外殿内辅凡四十年贵富繁大児孙二十余人【集作孙児余二十人】晨昏起居同堂环侍公为之亲不以进门内家事条治裁酌至于筐箧细碎悉归于公称谨而治自罢江夏令卜居于汉北泗水上烈日笠首自督耕夫而一年食足二年衣食两余三年而室居【集作屋】完新六畜肥繁器用皆具凡十五年起于垦荒不假人【集作之字】一毫之助至成富家翁常曰忍耻入仕不縁妻子衣食者举世防人彼忍耻我劳力等衣食耳顾我何如后授复州司马半嵗弃去终不复仕以某月某日归葬于长安城南少陵原司马村先茔牧为从父涕泣而铭曰【集作泣涕而书铭曰】
　　公侯之家所业唯官薄官【集作官】业农垦荒室完入仕多耻以农力劳等衣食耳劳力者贤归全故丘庆期子孙【集作孙子】
　　邕府巡官裴君墓志铭　　　前　人
　　君讳希顔字某裴氏于百氏中独标其族曰眷三分之为东西中君东眷裴在国朝名位最大曰冕艰难中定册立肃宗于灵武而相之继相代宗仅十五年国史有传冕于君为堂伯祖父王考某终朗州刺史娶宣州宁国令荥阳郑某女生四男君为首生朗州为厔河西令道朗二州刺史公防刚简强于爱人凡闗百姓一毫事与京兆尹节度使争论大声于庭府间前如无人然未尝以杖责治家家人有过失则谕之谕不变者出之为良人终不忍牵鬻于市将终郑夫人泣请遗令曰吾之廐骡为厔时役之今逾十年听其老死慎不可卖言讫而絶君生浸染仁父之化温良柔友穷居鄂【集作鄠】县饥寒【集有余字】二十年未尝出一言以愠不足司农卿裴及为邕府经畧使辟君为从事得南方疾归大中二年某月日卒于【集有其字】家享年若干不娶无子牧娶裴氏实君之私其弟觉泣来请铭铭曰
　　淑其性生无位死无子孰识其端











　　文苑英华巻九百五十八
　　钦定四库全书
　　文苑英华巻九百五十九　宋　李昉等　编职官二十一
　　李眀府嘉墓志一首　　杨眀府灵崱墓志一首杨眀府鸥墓志一首　　权眀府有方墓志一首白眀府季康墓志一首
　　隰川县令李公墓志铭　　　杨　炯
　　公讳嘉字大善陇西成纪人也赵郡太守雍州大中正上开府永康公之孙幽州都督镇军大将军上柱国丹阳公之子重华以文眀允塞谟九徳于臯陶仲尼以恭俭温良繙六经于柱史将军李牧人主愿其同时河尹李膺天下思其执御况乎衣冠代美祖考【集有时续二字】家声占于日月可宗【集作谓】周之姻【集作姬】姓誓以山河则炎【集作大】汉之刘氏公门承将相地积英灵望之俨然横断山而欝起听其言也注悬河而不竭玉则秦王所见天照白虹劔则殷帝所传星浮云【集作紫是】气假使蔡中郎之博学郭有道之人伦何尝不闻迎王粲而例屣为茅容而下拜起家为太子左千卫以调升也按河图于玉版震一索而为长男考天象于铜浑心前星而为太子直城霞绕曲障云平出入青牓之门周旋黒衣之列稍迁越王府户曹叅军越之建国也地居南斗之躔王之受封也礼极东门之拜郎爵【集作郕霍】所以隆懿亲恭和所以资眀徳一言而干楚后即从【集作收】云夣之畋三见而説赵王仍袭上卿之印又迁隰川令川原爽垲风俗和平晋献公之夷吾是邑代恭王之子郢容为侯【汉书代恭王子义嗣其父为王楚元王子郢容止为侯今英华云代恭之子郢容为侯未详而炯集乃云楚代恭王之子郢非容为侯尤不可晓】阳泉依六璧之城孟津合三溪之水公以辎车就列墨绶当官有蚕绩于郕人用牛刀于鲁邑市无竞不假鞭丝学校方兴唯闻击石诸侯取其轨则四海瞻其仪表为杜陵之男子谁继【集作诣】后曹篾乡里之小人愿辞彭泽于是退归初服就养私门戏婴児于阶下扶老生于井上寻丁外难【集作艰】哀毁逾制加人一等俯就三年服阕袭封丹阳公勲上骑都尉公以安车礼盛赐杖年髙【集作侵】被服先王之道游优太平之化左琹右书谋孙翼子居常饱徳不言何氏之万钱直置当仁岂特于公之驷马清风可赏必有鸾鳯相期白雪时游多以神仙见属义形于金石节贯于松筠西山五日之朝将化羽而生翼北海眀年之【一作大明而】验便展【集作度】辰而至已以永淳元年八月二十一日终于京师道政里之私第享年七十二呜呼哀哉长子随州光化县令守节等哀纒吊鹤痛结邻人孝之始也则身体发肤所以全其性孝之终也则衣裳棺椁所以成其礼天髙八万想京兆而可【集作何】从地阔三阡对佳城而有恨越道二年嵗次甲申正月甲申朔二十六日已酉陪葬于昭陵东南之平原炯樗栎庸材瓶筲小【集作浅】器仰惟先友叨雅契于金环俯逮婚【集作嘉】姻荷深知于玉润南容有道仅闻将圣之言东武建茔俄述安仁之赋【集作诔】呜呼哀哉乃作铭曰
　　爱初帝子尧之大理降及真人国之柱史衣冠百代庆灵千祀吉兆占熊嘉名赠鲤聿厥徳必复其始大孝因心至仁由已肃成门内章华宫里父任为郎学优则【集作从】仕阳山之曲蜀江之涘【集作汜】月旦乗鳬田间狎雉其心若镜其直如矢亟改炎凉罢归桑梓象贤旧国安车暮齿忽怆池台俄悲生死郭门一望郊烟四起夫复何言平生已矣
　　滑州匡城县令杨君墓志铭　常　衮
　　尝读东观汉记至杨公四世大尉咸有清徳泱泱乎邹鲁之风尽在丞相府矣百有余年论道王室宜哉自后卿大夫洎二千石史不絶书以及于公公讳灵崱字灵崱农华隂人也髙祖兵部尚书髙都公尚希尚希生宜州别驾丹川公夀旻夀旻生司农少卿徴徴生正议大夫汉州金堂县令务道光昭先君之懿范其有后于闗西乎公金堂第二子也防以五经上第参卿博陵贰軄郿邬孙楚长揖桓谭不乐一録州事防稽称之再领县尹自范至匡化行卫濮公易直子谅之心根于始矣加以好学止于盖棺徳行孝悌温良博爱故宗族称其仁朋友称其信乡党称其敬盖君子之道欤及长从吏以寛服人官刑不行軄事益辨及与之邑亦尅用乂和气充塞于百里颂声洋洋乎至今其良吏之政欤赤绂在股下大夫事知止足之分有终焉之志悬车告老饰巾待期浮云身世脱屣轩冕追先生于彭泽继徴士于太丘斯达者之流欤天寳十四年十二月十日寝疾于匡城县归休之私第春秋七十有三属贼臣以山东叛乃公殁之眀日也且告车来甚众彻子少殡故有阙在邑南鄙于堂西序啓足牖下上周于身十年于兹百战之所折栋余烬荒坟茂草柱下史能秀武公之嘉客衮之姻友广徳元年夏四月本诣河外假道于匡访郗公之旧邑归戴侯于故里以其年十月一日合祔于少陵原礼也夫人河东县君薛氏妇道母仪六姻取则于我归处葛之覃兮及公而终木已拱矣子环在外不及主丧其谁尸之曰有三女无天何戴无地何履誓合泉壤感通神眀终还营丘竟同防墓空悲蔡女之孝有媿潘郎之词铭曰
　　夫物云云【老子作芸芸】各复其根事有必至理有固然少陵古原京兆新阡匡城夫人河东小君同居此地岂恨重泉志于方石庸有贤人
　　犀浦县令杨府君墓志铭　　符　载
　　唐益州犀浦县令农杨府君春秋三十九以大厯十四年冬十月卒于郫县之私第且迫多故权窆于是县之近郊有才子衡进士擢第官曰左金吾卫仓曹叅军为桂阳部从事以贞元十五年十月某日啓护于成都以十六年春二月某日归葬于鳯翔之陈仓某乡某原从先茔也府君讳鸥字叔仪汉太尉次子复之裔羽林卫大将军袭【阙】国公之曾孙金吾卫大将军汉润防濮等六州刺史令深之孙朝请大夫绛州司马昭献之子发绪洪流丕承和粹世嗣厥徳休有光耀府君涵五气之英华挺九流之上才端睦孝慈勇义而文年甫弱冠俦朋推揖乡里举考士未果铨试遭司马捐舘崩迫归绛营邱三年服除承顺遗命再射羿谷防大盗入国太上皇南巡以制科登第补修前绩怏怏有遗意也解褐授陇州汧陇县尉地冲贼要方急完御公以一尉之柄捱挽令长驱徒走吏摧沮横猾用张我师天于闻而嘉之诏授大理评事参佐汾阳公幕府謩猷硕画实询我焉是时公年未三十声华隠发青萍出匣霜铓照人人既心畏我之自负繇是有贝锦之诗焉遂除成都府户曹叅军事太夫人在堂公养志气奉遗体动无违顔唯疾之忧故州闾称其孝也孤寡稚弱族居百口饘褐齐一莫名我尔故朋友尚其义也有从祖父误沦罪网家为奴宗属顾视咄嗟而已公破鬻田产露坐佛寺不计旦夕悉以资赎世母与太夫人重聨娣姒之欢眇焉室妹奋出泥滓嘉偶于吉士故乡党服其仁也于风流兴咏髙标夐逺妻嫂姑姊妹羣从子弟又雅为文每良辰美景指烟月眄琴酒未尝不操觚拂砚搜拾竒丽不出庭户璨如琼瑶亦一门之盛永泰三载蜀将乱迫公不从之筑塞门户视死不应相国杜公鸿渐景行操履奏授犀浦县令【阙】　之鼎用烹小鲜一邑之理固不待歌颂而知矣时视僚友杜员外甫岑郎中参郗舍人昻闻公风声望公飞翔谓青冥寥廓举翼而至不幸殒落邻乎短祚远迩承风失声咨嗟与善降祥其安在哉夫人李氏赵郡之望族也祖崇饶州司马考譔成都府法曹夫人贞懿文淑风度眀茂奉上抚下闺门穆然天寳十四载春秋十七而归于我在蜀前公二嵗而殁故至二是合祔焉仓曹少孤露始在龆孺荼蓼辛螫厚自砥砺攻文种誉树身须时克荷嘉声君子以为孝嗣矣某与仓曹为山林之友二十年矣迢递万里见托为志故【一作为非】得备采风烈衘恤为铭刻于墓门之石铭曰寳鸡古地欝穹崇兮髙山大泽气所钟兮神归卜宅安其中兮延休发祉方未穷兮
　　再从叔故试大理评事兼徐州蕲县令府君墓
　　志铭　　　　　　　　　权徳舆
　　府君讳有方字某天水略阳人【集有也字】曽祖崇本皇朝散大夫滑州匡城县令祖若讷皇右补阙起居郎桂歙梓三州刺史考仿皇杭州紫溪县令代以儒门四科为家法故发于文则菁华施于政则恵龢公承是休徳饬躬践行得诗之无邪易之通理凡五授命皆以推择曰左清道率府兵曹叅军太子通事舍人陈州司法叅军亳州司士叅军以【集有至字】大理评事兼徐州蕲县令满嵗南浮【集作游】遘疾于途以贞元十六年夏五月殁于楚州之旅馆春秋若干夫人河间刘氏乐城公仁轨之元孙也眀智才淑有子曰长孺弱冠举进士甲科文行清修苴枲其容水浆不入以某【集作其】年某月日得吉卜于某地其引也盖殡也以舆师繁兴未遑归窆于东周之大姑刻圆石书其略云公夷通直信睦姻任恤位卑而志宏居约而家肥有为有守不疾【集作疚是】不跲其初命再命宫卫赞谒虽未居真秩而四方之嘉招狎至其后掾二邦奉六条受禄不诬实闻其政或摄领通邑或分乗轺车皆有裕人之仁急病之义及理于蕲也能遂物之宜不夺人之时嘉恵善利洽于千室犹即墨桐乡之理无不及也又尝馈师于囘中从事于夷门皆有功利称于其府其去蕲也西方节将议委以谋犹介撰之重且谓弓旌之未称也将以柱后恵文之冠招公章既上而公大病斯可叹也【集作已】犹子族子自朞及缌侍疾承计崩波涂潦又以见公夙训慈仁之所逮也噫噫【集作噫嘻是】自匡城至公四代而三为县大夫皆用循政闻且以两汉邴曼容陈仲弓为凖故不至丰禄加以梓州之懿文盛徳排抑于时道未光大终于郡节或者蕃祉必复其在后裔乎此宗门所以有望于公之孤之昌大也既而缄公理命命以论譔小子愀然涕洟而为之铭曰
　　恭惟叔父信厚清厉有车翘翘将事匪懈椽吏二部文而无害施化一同蕲人以乂易象视履谓耆而艾奄然不淑力命相盩楚挽虞殡风烟晦昧属词贞珉宁此厚载
　　溧水县令太原白府君墓志铭
　　白居易
　　公讳季康字某太原人秦武安君起之裔胄北齐五兵尚书建之五代孙也曽祖讳士通皇朝利州都督祖讳志善尚衣【集作医】奉御父讳鏻州録事叅军公即録事府君次子厯华州下邽县【集无县字】尉懐府河内丞徐州彭城令江州浔阳令泗【集作宿元和四年始析泗州之虹置宿州太和三年废七年复置】州虹县令宣州溧水令某年月日终【集作殁】于溧水官舍眀年某月日归葬于华州下邽县某乡某原享年若干呜呼公为人温恭信厚为官贞白严重友于兄弟慈于子侄乡党推其行交游让其才自尉下邽至宰溧水皆以防洁通济见知于郡守流誉于眀寮才不遇【集作偶】时道屈于位而徒劳于州县竟不致于青云命矣夫哀哉公前夫人河东薛氏先公若干年而殁生二子一女女号鉴虚未笄出家长子某杭州于尉次子某睦州遂安尉后夫人髙阳敬氏父讳某某官生一子二女女皆早夭子曰敏中进士出身前试大理评事厯河东郑滑邠宁三府掌记夫人在室以孝敬奉亲为淑女既嫁以柔和从夫为顺妇及主家以慈正训子为贤母故敏中尊其教饰其身升名甲科厯聘公府以文行称于众以禄养荣于亲虽自有资【集作兼】财然亦由夫人诲道之所致也夫人以大和七年正月某日寝疾终于下邽别墅享年若干以眀年某月某日啓溧水府君薛夫人宅兆而合祔焉礼也时诸子尽殁独敏中号泣丧【集作防】事托从祖兄居易志其【集作于】墓石铭曰
　　繄我叔父溧水府君治本于家事政施于尉【集作县】民繄我叔母髙阳夫人徳倄于家室庆积于闺门训着趋庭善彰卜隣故其嗣子休有令闻

　　文苑英华巻九百五十九
　　钦定四库全书
　　文苑英华巻九百六十　　宋　李昉等　编职官二十二
　　髙赞府墓志一首　　郭赞府墓志一首
　　卢赞府墓志一首　　崔赞府遴墓志一首卢赞府岘墓志一首　权赞府达墓志一首郑主簿约墓志一首　李主簿少安墓志一首韩主簿慎墓志一首　崔少府泳墓志一首皇甫少府墓志一首　独孤少府正墓志一首宣义郎骑都尉行曹州离狐县丞髙君墓志铭
　　陈子昻
　　君讳某字某其先渤海蓨人也因仕居洛阳【集无此字】今为阳翟人昔赭鞭乗运袭赤帝之宗苍兕膺【集作应】期承太公之崇勲霸业光烈犹存曽祖某北齐太子中舍人赠冀州刺史青宫近侍光宠朝班皂盖追荣恩崇国礼祖钦仁隋左亲卫大都督检校秘书郎帯七尺劒始游天子之阶提【集作持】三寸笔终入芸香之阁父相唐江州浔阳令舒州懐宁令弦歌之化身不下堂神眀之威蝗犹避境君即懐宁府君之长子也黄河一直青松千【集作万】仭性惟仁孝行实温恭文义必以润身名节由其徇物唐龙朔元年应【集作有】制举忠鲠君对防及第试永州【三字集作试守秦州非】湘源县尉位卑黄绶志在清规秩满以常调补鳯州黄花县丞梁竦长懐尚劳州县桓谭不乐空负琴书又转易州遂城县丞以管辂之才从赵典之任古人斯在君子居之大周革命任曹州离狐县丞而春秋已髙日月方出武尽美矣不侍【集作得】夷齐之臣文武郁乎自循【集作邈】夏商之道于是因阶秩满告老归闲闭郊扉于南野习岩居于东涧诗书琴酒以观先达之风山木丘园将为遗老之赏天授二年嵗在单阏七月二十二日考终厥命卒于陆浑县眀髙之山庄时年七十有二呜呼哀哉君雅尚清节素履元亨懐古人之逺图慕先贤之遗烈以为桓魋石椁非合【集作则】于礼经墨翟桐椁实宜于圣典遗令薄务取随时即以其年十月日于北邙山平乐之原礼也嗣子思恭孝思罔极丧制过哀思封树而缅懐恐东西而不志白楸为椁爰遵古之仪丹漆题封即表永年之记铭曰
　　泱泱大风其太公兮穆穆君子绍厥宗兮中鲠察防仕汉宫兮才位髙卑考永终兮哀哀孤子号苍穹兮归平陵松柏拱兮【集作柏松桐兮】
　　咸阳县丞郭君墓志铭　　　常　衮
　　公讳某字某昔蔡邕叙有道之碑已详姓氏司徒以防直称太守以仁眀着祭酒之筹画黄门之才理克作于曾祖骠骑将军光禄卿仁最祖汝州司马茂祎父济州刺史崇礼咸以文武孝谨传于子孙公即济州府君之长子也髙朗有识奉亲孝事上敬睦于兄弟信于朋友好言王覇大略经术大义简而无傲刚近于仁而能端本静末仗雅居正年十二有老成之量季父崇黙不以常児见遇谓必大吾门伏波之言不敢失坠仲容之器居然宏达寻以眀经擢第厯洺州平恩县尉左金吾卫兵曹叅军眀恕贞恪清防仁爱克施于政政有经矣故幕府三辟时称得俊御史中丞李处古侍御史崔希逸节度使张嵩爰以将命之务谘焉公之佐防问也旌别淑慝树立风声进厥贤良不仁者逺率由简易希下按章从容以和大变其俗公护戎事也善用文韬制其邉患本诗书之义府资徳刑之战器军吏缓带兵车税鞅谭笑樽爼疆陲晏然凡所介贰皆有卓絶之称毎归功于上岂代师受名而士君子多所推重方将万里横海一飞青云三十有六年至于命夭开元十八年四月十八日寝疾终于长安第里命薄葬布车一乗而已不忘平生之俭以示后昆之训惟公博识强辨尤好理论至于缙绅风教得失之间处正其义不以锱毫假物善与人交不改柯叶一时之俊千里应言分宅字孤谓之已任而特相友善者时则有若吕向梁渉库狄履温终以伟才良器绸缪省闼每一拜命未尝不相谓曰使君不殁吾辈岂先处显地其精鉴雅望有如此者夫人安定梁氏执礼之坊有仪可则哀敬以事宗庙谦柔以和娣姒栢舟之誓年在防冲诸孤始孩一生所寄送往过礼抚存以慈鱼菽之祭以彰勤俭爼豆之训不坠文儒时人谓之大家国史编于烈女徽音淑行雅有余芳开元十九年十二月二十四日终于雒阳私第寝异室三纪于兹壬寅嵗诏赠府君大理丞追封夫人安定郡太君徳盛流光礼徽优典永泰二年十一月日合祔于金城县太平原礼也嗣子大理丞纵侍御史绛夙遭闵防不及诗礼之诲尚赖慈奬防彰令闻白简持宪丹笔详刑忠信孝友合于纯性悲夫欲养而亲不逮再仕而心不喜春秋窀穸痛结寒泉月日有时礼尊同穴蒸蒸之慕有感人伦以衮夙有通家之好俾叙先君之徳铭曰世载忠厚有倬其道尊显府君光昭祖考逹识宏量汪汪浩浩五经纷纶精义入神劳我州县汨我风尘不屑其志与时屈伸乃佐军政戎荒底定乃登輶轩郡邑从令交则不黩久而益敬有才无年零落重泉遗孤改隧合祔终焉
　　舒州望江县丞卢公墓志铭　梁　肃
　　范阳卢君讳某字某汉侍中尚书植之裔孙北齐民部侍郎范阳伯士婴之元孙上蔡令彛伦之孙泌阳令某之季子其令徳甲【集作官】族上矣君孝发于内不懈于外礼极于上不遗乎【集作其】下得太和之正性蕴眀哲之茂器学以聚之问以辨之百行行之一以贯之干禄代耕非近荣也安卑从政非离羣也弱冠举孝防授舒州望江县丞夫道徳系乎已穷达系乎时惟天生徳于君而止诸下位卑道消乎当世【十字集作不畀之年不与之位】噫造物者不其惑欤享年四十有四天寳元年月日终于慰氏私馆是嵗权窆于颍川之许昌里大厯七年月日子太常寺恊律郎东美初奉严训以公之丧后祔【二字集作从】先大夫于阳翟之某原礼也夫黙而成之存乎徳纪徳音者存乎词铭曰
　　显允君子克广徳心邈乎其髙渊乎其深云藏乎山风隠于林时雨下降不闻其音性合元化形随逝水天何言哉命也已矣山川有变兮【集无兮字】令闻不已
　　洪州建昌县丞崔君墓志铭　权徳舆
　　君讳遴字某博陵安平人也六代祖北齐右仆射昻以文学正直周歴诸曹礼乐刑政所损益者十七八生隋水部司门二郎中洽有风仪器尚以世其家司门生皇掖县令昙首掖县生武邑令昭【集作绍】武邑生白水尉顶顶生汾西令赠定州刺史升之自掖县四世含徳不耀君即定州府君之长子故相国右庶子安平公其介弟也恬淡愿懿不迁于时仁于乡党友于兄弟大厯中御史大夫賛皇李公之宣风于呉也闻其贤起家表荐【集无此字】为常州武进县尉迹闻【集作徇】知已心不近名俛视官曹非其好也建中初嗣曹王分阃案部于九江之西乂以名闻转洪州建昌县丞君喟然曰庄生于陵子吾之师也恶用是哉终不屑就先是筑室于昆陵防清流防碧藓树艺偃仰有终焉之志贞元十年正月日寝病【集作疾】终于其家享年六十三夫人范阳卢氏华宗淑行动【集作循】礼法其孤景伯等年未及冠皆専经趣善藐然衔恤防奉輤车以眀年十月某日归祔于河南东原之旧茔先逺故缓也季弟著作郎逑贞谋【集作谅是】逊弟称于士林抱终鲜之痛主归全之礼以徳舆详其素履俾为墓铭铭曰
　　公绰之道澹无欲兮结【集作洁】身用晦言可复兮视履考祥宜戬谷兮乃如之人胡不淑兮周原旧封森拱木兮于以宁神识陵谷兮
　　润州丹阳县丞卢君墓志铭　前　人
　　君讳岘字某范阳人自【一有元字】魏已降官婚人物为天下清甲大略书于国史详言在乎家谍今所书三叶自曽王父卫州司马府君讳宏夀初贞晦不仕公车徴拜生冀州信都主簿府君讳友裕友裕生州髙邮县令府君讳相君即髙邮之第若干子奉前人之业讲先师之训以之克家以之从政直方谦厚卑不可逾筮仕三次不离州县之职曰亳州蒙城县主簿楚州寳应县尉润州丹阳县丞寛敬莅事不希名誉故每当防问荐延之目【集作日】使臣陟眀之举皆迁延晦避时议多之清行懿名竟用不振以大厯九年七月日寝疾终于官舍享年五十五其陇西李氏柔顺有妇行嗣子某等诀于蓍蔡衘恤襄事以闗河不靖未克归祔遂以某月日权厝于县之北原焉从宜也予侨居丹阳尝与君游故粗书事实以备刻石铭曰
　　生死沄沄如环斯循于嗟卢君于此归根
　　再从叔京兆府咸阳县丞府君墓志铭
　　前　人
　　府君讳达字某天水略阳人曽祖崇本皇朝散大夫滑州匡城县令祖若纳皇通议大夫桂歙梓三州刺史考僎皇深州安平县令自十二代祖前秦安丘敬公至四代祖平凉公皆有勲力为通侯大吏自匡城至安平以文采政事为列城二千石家法休声贻于后昆府君以士行吏理平端简实大厯初调为家令寺主簿厯同州冯翊县尉河南府登封主簿京兆府咸阳县丞居之必闻考绩得之必由综覈中外之姻或据戚里都侈乡未尝巧从以去穷约且以枉道由径食浮于人为诫大率毎十嵗徙一官故厯三纪而四受禄勤官肃事不诱于长上循理蹈和不慑【集作摄】于健羡其有常欤其难进欤贞元十九年嵗在癸未秋七月壬戌感风疾终于新昌里享年六十先是夫人南阳张氏眀茂有礼法亦天夺其夀府君周缞既除三月而鞠防及悲夫子埙等谋于族属家老以眀年春二月已酉祔真宅于万年县龙首原谨书官次以纳幽穸铭曰
　　幽丘而下奕奕圭组宜昌鄜城仍【集作乃】代啓土平凉防勲梓州懿文家谍徳风仪刑荐绅时惟叔父只服丕矩始仕宫卿乃从左辅周旋二畿坦坦安卑遵道而行不竞于时修短奄忽兮呜呼涕洟崇冈美槚兮永识于兹
　　河南府洛阳县主簿郑君墓志铭
　　穆　员
　　郑君讳约字某元魏中书令周小司空金乡文公穆之七代孙皇朝东都留守京兆河南尹福建观察使御史大夫懿公叔则之冡子擢眀经调大原府叅军厯兴平尉洛阳主簿娶范阳卢氏生二男未龆二女未笄春秋四十六贞元十年四月八日卒于东都尊贤里第十有一月某日从先君子万安山阳哀哉君事先大夫以闻礼为业奉继太夫人以无违为志孝也地贵门髙盖羣从外姻归之者如市身为冡嫡率以和气煦其欢心行也不籍世资自求于古立也余力学文防友艺也前者先大夫出入贵仕羽仪中朝君仲父季父皆以令名列于清贯赫奕髙眀之盛莫之与京既而季父陷于国雠先大夫薨于遐裔仲氏继殁于位二夫人次夭于家君与诸父兄弟斩焉相从藐尔相吊曰昊天之不我防也逮三年矣奈何声未絶口而君又往焉于戏积善余庆之道信乎何其于始也信未及其终而欺继之季弟纳柔眀而文次迫当室孔懐加等之外似有怨且惧焉谓员先公下賔仲季之执防君景行俾勒泉扄铭曰人生盛衰如朝夕可叹繁华与凋落髙门冠盖昔如云一旦吊賔何寂寞盛徳之后仁所归嗟嗟之子何福违我从先君终此山让厥嘉祥贻后昆
　　长安主簿李君墓志铭　　　权徳舆
　　君讳少安字公和陇西成纪人自元魏仆射文穆公冲而下为西州冠族或位不充者必以令徳闻曽祖仲进皇宣州司马祖侨河南府渑池县令父惜朝议大夫宗正丞赠濮州刺史君即濮州第三子敏信寛绰笃于行义方举孝防偶为所亲者迁【迁字集作荐延】授冀州阜城县尉既非所好终不屑就王黔中础之持节防问也表为推官转支使厯左武卫士【集作胄】曹叅军大理评事用诚直赞佐夷落之人宜之府除至京师转三元【集作原是】县尉筦中书甲库考绩四俱【集作居】上第迁长安主簿二陵复土之重比嵗防辇毂之下【集作防同轨毂下】储峙【二字集作所莅储峙】无违典司廐置肃给安静尹守以为能方受【集作授】代而复表留一嵗御史府【集作司字】察视者数荐君自代君方勇于退故朝命未及焉元和三年三月乙酉感疾不起于长安兴化里第享年五十君温仁孝友喻义循理恢恢然有君子之度齿位皆屈而知者叹焉夫人荥阳郑氏太仆少卿叔规之女仁而不夀先是君元兄桞州刺史捐馆舍请君襄事间闗勤逺间一嵗有防然之痛丧服甫除俄啓手足噫以积善之家而丛不淑如是纠纒之数其可问邪嗣子拭授等号奉輤车以夏五月景申祔于东都颖阳县之某原礼也音徽未昧【集作泳】志义相伦情殷中外年同甲子濡涕操管铭于墓门铭曰
　　族之盛兮才之令兮才知命兮俄大病兮葬者藏兮頴之阳兮志丘荒兮杳茫茫兮
　　温县主簿韩君墓志铭　　　桞宗元
　　有唐故温县主簿讳慎字某汉弓髙侯其先也从【集作徙】于南阳传世至今唐侍中璩【集作瑗】克用贞亮奋于国难侍中兄子郢州刺史讳某某先御史著作郎讳某某生尚书库部郎中万州刺史讳某嗣以文行大其家业君万州长子也叔父任为建陵挽郎累调授王府叅军相州襄阳尉至于是邑贞元十六年又调于天官署河阳丞未拜十有一日暴疾卒于长安永崇里先人之庐又十有一日龟防袭吉祔于咸阳洪渎原先人之墓正【集作礼】也先三日外姻家老谋为之志季弟秦【集作泰】哀不能文故托于友焉呜呼生也以其弟之恭知君之为友没也以其弟之戚知君之为爱惟友爱出于孝移于忠施于人事无往不达故予【集作余故】得受其辞以书于石【集作书于石曰】
　　友而爱爱而忠忠而孝宜之【十一字集止作友而爱而忠而孝之】貌称其行行称其词贱受【集作而】不夀为善是悼祔于祖考初筮攸告季也之纯寘哀无垠终窭且贫控于仁人备物称家其仪式陈爰相其悲载刋【集作刻】兹珉
　　陆浑尉崔君墓志铭　　　　穆　员
　　崔君名泳字君易清河东武城人皇朝刑部尚书赠太傅忠公隠甫之孙河南少尹防【唐世系表同一作徴非】之子进士擢第调同州叅军陆浑尉生四十有三年以贞元四年冬十月景子卒于洛阳毓徳里之第丁酉从先尚书少尹于此丘礼也崔族着眀洎忠公徳如其諡焯乎代之闻见其所凭者厚矣惟先王之乐实祖考之世及君子之所以为构为获者加生知之力行之故其事亲也以无间言无违志无失色无过行其执丧也视礼经有加等而恶用吾情之叹异夫古焉其莅官也才无不器事至【一作主】以锋致理者以备羣司陟眀者以充首赋其防友也以晏平仲久敬子路无宿诺植之为本而游夏之艺文向使锡厥永年被之贵仕俾自家刑国以及生人未始涯也呜呼才长命短古有之矣君之所以堕诸公之泪使有余恨者方兄弟燕言之次无分隂之疾如寐如息而不反焉夫人范阳卢氏令族美行宜【一作而】为君之伉俪四子男曰某女孟仲季未笄未弁初河南府君祥逾月夫人范阳县君违养又祥逾月君继夭君长兄河南府君司録叅君溉不胜其哀乃至谓其身之存不若君之没而无知也当无穷之若【疑作苦】如有知也先人在焉托我友生铭其埏词曰
　　有生有死彭殇同致徳义为宗崇髙匪贵云收于山曷为时雨嗟我哲人邙之土
　　郑州新郑县尉安定皇甫君墓志铭
　　梁　肃
　　君讳某字某皇朝监察御史某之曽孙赠兵部侍郎某之孙唐州长史某之第三子尚书左丞侁之爱弟厯叶聚祉左丞又嗣以淳徳义之门宜有仁人君生而冲茂聪悟孝敬弱冠以眀经登科始长安丞又转新郑尉性恬旷不甚以禄仕为意避乱至江南以坟籍自娱谓论语二十篇有夫子微言故尝翫其章句以导情性非至徳要道未尝经懐老氏不居其华孟轲言必仁义君子【集作之】志也晩节多病享年七十七以兴元元年正月三日啓手足于嘉兴县私第夫人博陵崔氏生一子曰攸号慕哀敬礼无违者左丞嗣子兵部郎中政实营护丧事以前月三日权厝于某乡原不克及葬难故也郎中于予有乡党之旧泣书美行见命志之铭曰
　　温良恭俭徳之柄兮居常待终天之命兮卜从权变之正兮
　　桓州真定县尉独孤君墓志铭
　　前　人
　　君讳正河南洛阳人皇朝光禄大夫河【集作洛后亦云洛南之祢】南公讳义顺之元孙故殿中侍御史颍川郡长史赠秘书监府君【集无此二字】讳某之少子故常州刺史府君讳某之爱弟春秋四十六大厯十一年某月日卒于晋陵郡眀年某月日归葬于洛阳南先茔元兄水部员外郎兼侍御史汜衔天伦之痛且惧陵谷之不可常也于是昭铭景行志其墓曰君之先出自刘氏汉世祖之裔有进伯者北征以师败绩降匈奴因部易姓其后有永公罗辰临川王永业魏齐二代开国承家临川生开府仪同三司武安公子佳洛南之祢也厯代之崇业茂勲其余祉于是有秘书之遗直常州之厚【集作茂】徳徳美休裕丛滋于君君温恭【集作良】淑和孝友慈仁居处进退非礼不动尝谓学者义之府文者质之薄故娱心典坟简弃词艺又谓干禄者躁之防蔵宻者静之奥故反情乐道居易业少时解褐授真定尉非其所好弃官不之晩节尚黄老慕禅味槖籥心懐夣幻生死端居一室澹如也逮疾病【集无病字】或劝之药君【集作石】曰命之不可奈何虽有药石将焉所施言未絶口防焉顺化未婚无子知者痛之呜呼予尝窥天人而考性命夭夀之数福极之源盖昏黙而不可究已以独孤君蕴纯粹之质蹈渊骞之行而生不跻艾服庆不植后嗣彼造物者以三夀百福与【阙】先是君李氏之姊捐馆其眀年四月常州府君薨
　　反葬之日三丧俱引故亲旧惋痛为善者相吊水部之哀又其可既乎肃常辱常州之眷且与真定游文【集无文字】故备其实録刋于贞石铭曰
　　显允君子徳心广兮与道为徒以蒙养兮桑扈反真泊然往兮刻石九原毕天壤兮











　　文苑英华巻九百六十
</div>
    <div class="pagination">
<a href="文苑英华_page618.html">上一页</a><span>...</span><a href="文苑英华_page614.html">614</a><a href="文苑英华_page615.html">615</a><a href="文苑英华_page616.html">616</a><a href="文苑英华_page617.html">617</a><a href="文苑英华_page618.html">618</a><span class="current-page">619</span><a href="文苑英华_page620.html">620</a><a href="文苑英华_page621.html">621</a><a href="文苑英华_page622.html">622</a><a href="文苑英华_page623.html">623</a><a href="文苑英华_page624.html">624</a><span>...</span><a href="文苑英华_page620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
