<!DOCTYPE html>
<html>
 <head>
  <meta charset="utf-8"/>
  <title>
   文选 - 第 101 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 101 页/共 102 页
  </h1>
  <div class="content">
   注「刘绦圣贤本纪曰」下至「农夫号于野」　袁本、茶陵本无此三十字。案：或别据他本也。
　　九旒銮辂　案：「旒」当作「游」。善引「甘泉卤簿游车九乘」为注，作「游」不作「旒」，甚明。袁、茶陵二本所载五臣济注乃云「九旒，旗也」，是「旒」字为五臣本亦甚明。各本所见，皆以之乱善而失着校语。读者罕辨，今特订正之。
　　注「驾苍龙」　袁本、茶陵本「龙」下有「辂音路」三字，是也。
　　注导　袁本、茶陵本作「纛音导」三字，在注中「左方上注之」下，是也。
　　注「如今丧轜车」　袁本「轜」作「●」，是也。茶陵本亦误「轜」。
　　注「韩延寿给羽葆」　何校「给」改「植」，陈同，是也。各本皆误。
　　注「而好下接己」　何校「接」改「佞」，陈同，是也。各本皆误。
　　注「寘致也」　袁本、茶陵本无此三字。案：二本在五臣良注，此盖误入。
　　注「郅郓曰」　袁本、茶陵本「郓」作「恽」，是也。
　　注「郑玄曰」　案：「玄」下当有「礼记注」三字。各本皆脱。
　　注「野人虽云隐」　袁本、茶陵本「隐」作「隔」。案：「隔」字是也。又案：「野人」当作「人野」，各本皆倒。上文「舜与野人」，袁、茶陵作「人野」，盖本是此作「人野」而误其处。
　　注「卞忠贞墓侧」　袁本、茶陵本「忠贞」作「望之」，是也。
　　注「后以江陵沙洲人远」　何校「沙」上添「西」字，「人」上添「去」字，是也。各本皆脱。
　　屈以好事之风　袁本：茶陵本「事」作「士」，是也。何、陈校皆改「士」。
　　注「先生王叔」　何校「叔」改「升」，下同，云今国策作「斗」，形相近之误。吴师道曰：一本标文枢镜要作「王升」。案：所校是也。古今人表亦作「升」，又其一证。
　　注「宣王使谒者迎入」　何校「迎」改「延」，是也。各本皆讹。
　　乃知大春屈己于五王　袁本、茶陵本无「于」字。案：二本下句校语云善有「于」，五臣无「于」。盖尤并校添此句也。
　　注「文惠太子懋」　案：「子」下当有「长」字。各本皆脱。何校添「子」字，盖误。
　　注「孔藏与从弟书曰」　陈云「藏」，「臧」误，是也。各本皆讹。
　　注「于衿结褵也」　何校「于」改「施」，陈同，是也。各本皆讹。
　　注「亲结其缡」　袁本「缡」作「离」。案：「离」字是也，观下注可见。茶陵本亦误「缡」。又案：依此，正文疑善作「离」，今作「褵」，其误与前女史箴同。否则善尚有「离」、「褵」异同之注，今删削不全也。
　　注「赵文子与叔向」　袁本、茶陵本「向」作「誉」，是也。
　　注「弟子吊之」　何校「弟」改「曾」，陈同，是也。各本皆误。
　　注「尚书曰禹」　案：「曰禹」当作「禹曰」。各本皆倒。
　　注「以拾遗补阙艺」　袁本、茶陵本无「艺」字。案：此尤依汉书改「阙」为「艺」，因误两存也。
　　　吊文
　　
　　吊屈原文并序
　　贾谊
　　谊为长沙王太傅，既以谪去，意不自得，韦昭曰：谪，谴也。字林曰：丈厄切。及渡湘水，为赋以吊屈原。屈原，楚贤臣也，被谗放逐，作离骚赋，其终篇曰：「已矣哉！国无人兮，莫我知也。」遂自投汨罗而死。谊追伤之，因自喻。其辞曰：应劭风俗通曰：贾谊与邓通俱侍中，同位，数廷讥之，因是文帝迁为长沙太傅。及渡湘水，投吊书曰阘茸尊显，佞谀得意，以哀屈原离谗邪之咎，亦因自伤为邓通等所愬也。
　　恭承嘉惠兮，俟罪长沙。张晏曰：恭，敬也。越绝书曰：恭承嘉惠，述畅往事。琴操伍子胥歌曰：俟罪斯国，志愿得兮。侧闻屈原兮，自沈汨觅罗。韦昭曰：皆水名。罗今为县，属长沙，汨水在焉。列子曰：吾侧闻之。造托湘流兮，敬吊先生。言至湘水，托流而吊。遭世罔极兮，乃殒厥身。张晏曰：谗言罔极。罔极，言无中正。周书，文王曰：惟世罔极，汝尚助予。呜呼哀哉！逢时不祥！鸾凤伏窜兮，鸱枭翶翔。阘茸尊显兮，谗谀得志。胡广曰：阘茸不才之人，无六翮翶翔之用，而反尊显，为谄谀得志于世也。字林曰：阘茸，不肖也。贤圣逆曳兮，方正倒植。胡广曰：逆曳，不可顺道而行也。倒植者，贤不肖颠倒易位也。植，史记作值。世谓随夷为溷胡困兮，服虔曰：殷之贤士卞随也。韦昭曰：夷，伯夷也。溷，浊也。史记随字作伯。谓跖蹻为廉。李奇曰：跖，鲁之盗跖；蹻，楚之庄蹻。莫邪为钝兮，吴越春秋曰：干将者，与欧冶同师，俱作剑。阖闾得而宝之，以故使干将造剑二枚，一日干将，二曰莫邪。莫邪，干将妻之名也。铅刀为铦。汉书音义曰：铦彻谓利也，息盐切。吁嗟默默，生之无故兮！应劭曰：默默，不得意也。臣瓒曰：先生，谓屈原。邓展曰：言屈原无故遇此祸也。毛诗曰：吁嗟鸠兮！斡弃周鼎，宝康瓠兮。如淳曰：斡，转也。史记音乌活切。尔雅曰：康瓠谓之甈。李巡曰：大瓠，瓢也。甈，丘列切。腾驾罢牛，骖蹇驴兮。骥垂两耳，服盐车兮。战国策，汗明曰：大骥服盐车上太行，中坂迁延，负辕不能上。章甫荐履，渐不可久兮。冠当加首，而以荐履，到上为下，故渐不可久也。仪礼曰：士冠章甫，殷道也。嗟苦先生，独离此咎兮！应劭曰：嗟，咨嗟。苦，劳苦，屈原遇此难也。
　　讯信曰：已矣！国其莫我知兮，张晏曰：讯，离骚下竟乱辞也。独壹郁其谁语？凤漂漂其高逝兮，固自引而远去。史记音漂，匹遥切。袭九渊之神龙兮，沕深潜以自珍。音义曰：袭，覆也，犹言察也。庄子，千金之珠，必九重之渊而骊龙颔下。张晏曰：沕，潜藏也。邓展曰：音昧。偭蟂獭以隐处兮，夫岂从虾与蛭螾？应劭曰：蟂獭，水虫害鱼者。偭，背也。苏林曰：偭音面，服虔曰：蟂音枭。韦昭曰：虾，虾蟇。蛭，水虫、食人者也。螾，丘螾也。偭然自绝于蟂獭，况从虾与蛭螾也？虾音遐。蛭，之一切。螾音引。所贵圣人之神德兮，远浊世而自藏。庄子曰：宣尼见蛾丘之将，是圣人仆也。是自埋于民，自藏于畔。郭象曰：进不荣华：退不枯槁也。使骐骥可得系而羁兮，岂云异夫犬羊？般纷纷其离此尤兮，亦夫子之故也！李奇曰：般，久也。纷，乱也。应劭曰：般音班。或曰：般桓，不去；纷纷，构谗意也。犍为舍人尔雅注曰：尤，怨大也。李奇曰：亦夫子不如麟凤不逝之故罹此咎。善曰：言般桓不去，离此愆尤，亦夫子自为之故，不可尤人也。历九州岛而相其君兮，何必怀此都也？言知时之乱，当历九州岛，相贤君而事之，何必思此都而遭放逐。凤凰翔于千仞兮，览德辉而下之。见细德之险征兮，遥曾击而去之。如淳曰：凤凰曾击九千里，绝云气。遥，远也。曾，高高上飞意也。郑玄曰：击，音攻击之击。李奇曰：遥，远也；曾，益也。史记击字作翮。文子曰：凤凰飞千仞，莫之能致也。礼记曰：德辉动乎内。险征，谓轻为征祥也。彼寻常之污渎兮，岂能容夫吞舟之巨鱼？应劭曰：八尺曰寻，倍寻曰常。善曰：庄子曰：弟子谓庚桑楚曰：夫寻常之沟，巨鱼无所还其体，而鲵鳅为之制也。横江湖之鳣鲸兮，固将制于蝼蚁。晋灼曰：小水不容大鱼，而横鳣鲸于洿渎，必为蝼蚁所见制。以况小朝主闇，不容受忠迕之言；亦谓谗贼小人所见害也。鱣或作。史记，鳣，张连切；音尋。庄子，庚桑楚谓弟子曰：吞舟之鱼砀而失水，则蝼蚁能苦之。战国策，齐人说靖郭君曰：君不闻海大鱼乎？荡而失水，则蝼蚁得意焉。
　　文选考异
　　吊屈原文　茶陵本此上有「吊文」二字，另为一行，是也。袁本亦脱。
　　注「越绝书曰」　袁本「越」上有「善曰」二字，是也。下「列子曰」上，「罔极言无中正」上，「字林曰阘茸」上，「毛诗曰」上，「庄子千金之珠」上，「虾音遐」上，「文子曰凤凰飞千仞」上，「庄子庚桑楚」上，同。茶陵本移每节首，非。
　　注「觅」　袁本、茶陵本作「汨音觅」，在注中「汨水在焉」下，是也。
　　乃殒厥身　袁本、茶陵本「殒」作「陨」。案：史记、汉书皆是「陨」字。
　　注「不可顺道而行也」　袁本、茶陵本「可」作「得」，是也。案：史记索隐引正作「得」。
　　注「植史记作值」　袁本、茶陵本「作」作「音」，是也。
　　吁嗟默默　袁本、茶陵本「吁」作「于」。案：史记、汉书皆是「于」字，此注中「吁」亦当作「于」也。
　　注「汗明曰大骥」　案：「大」当作「夫」，各本皆讹。
　　嗟苦先生　茶陵本校语云「苦」五臣作「若」。袁本作「苦」，无校语，非。何云汉书作「若」。陈云「苦」当从汉书作「若」，更有颜延年祭屈原文可以互证云云。案：所说是也。「苦」字但传写误，盖误认注中「劳苦屈原」，以为正文有「苦」字耳。今史记亦作「苦」，误与此同。
　　注「应劭曰嗟咨嗟苦」　陈云「苦」汉书注作「也」。案：「也」字是也。各本皆误。史记集解所引无此字，又其一证。
　　注「离骚下竟乱辞也」　陈云「竟」，「章」误，是也。各本皆误。案：汉书颜注及单行索隐引皆作「章」。
　　注「邓展曰音昧」又注「苏林曰偭音面服虔曰蟂音枭」又注「蛭之一切螾音引」　此所音袁本、茶陵本俱无，尤盖别据他本，今无以考之也。
　　注「亦夫子不如麟凤不逝之故」　袁本、茶陵本下「不」字作「翔」，是也。案：史记索隐引正作「翔」。
　　注「郑玄曰」　陈云「玄」当作「氏」，是也。各本皆误。
　　固将制于蝼蚁　袁本云善作「蝼蚁」。茶陵本云五臣作「蚁蝼」。案：「蝼」与「鱼」韵较协。各本所见，盖传写倒，善未必不与五臣同也。今史记、汉书皆作「蝼蚁」，而单行索隐正文仍作「蚁蝼」，可见亦未必史汉不本皆为「蚁蝼」，今误与此同也。注中「蝼蚁」凡三见，则不拘语倒之例耳。
　　注「亦谓谗贼小人所见害也」　何校「谓」改「为」，陈同，是也。各本皆误。
　　注「音尋」　袁本、茶陵本此三字在注末，是也。
　　吊魏武帝文并序
　　陆士衡
　　元康八年，机始以台郎出补著作，游乎秘阁，而见魏武帝遗令，忾然叹息，伤怀者久之。毛诗曰：啸歌伤怀。
　　客曰：夫始终者，万物之大归；死生者，性命之区域。家语，孔子曰：命者，性之始也。死者，生之终也。有始必有终矣。尸子，老莱子曰：人生于天地之间，寄也，寄者同归也。是以临丧殡而后悲，覩陈根而绝哭。国语曰：楚子西叹于朝，蓝尹亹曰：吾闻君子思前世之崇替与哀殡丧，于是有叹，其余则否。礼记曰：朋友之墓，有宿草而不哭焉。郑玄曰：宿草，谓陈根也。今乃伤心百年之际，兴哀无情之地，意者无乃知哀之可有，而未识情之可无乎？
　　机答之曰：夫日食由乎交分，山崩起于朽壤，亦云数而已矣。左氏传曰：秋七月壬午朔，日有蚀之。公问于梓慎曰：是何物也？祸福何为？对曰：二至二分，日有蚀之，不为灾。日月之行也，分同道，至相遇也。其它日则为灾，阳不克也。国语曰：梁山崩，伯宗问绛人曰：若何？对曰：山有朽壤而崩，将若何！然百姓怪焉者，岂不以资高明之质，而不免卑浊之累；尚书曰：高明柔克。高明，谓日月也。居常安之势；而终婴倾离之患故乎？谷梁传曰：沙麓崩，林属于山为麓。沙，山名。无崩坏之道而云崩，故志之也。夫以回天倒日之力，而不能振形骸之内；范晔后汉书曰：左回天，贝独坐。谓中官左悺、贝瑗也。淮南子曰：鲁阳公与韩遘战酣，日暮，援戈而麾之，日为之反三舍。庄子曰：申徒，兀者也，谓子产曰：今子与我游于形骸之内，而子索我于形骸之外。济世夷难之智，而受困魏阙之下。崔寔政论曰：及其出也，足以济世宁民。吕氏春秋，公子牟曰：心居魏阙之下。许慎淮南子注曰：魏阙，王之阙也。已而格乎上下者，藏于区区之木；尚书曰：格于上下。左氏传，楚灵王曰：是区区者，而不畀余也。光于四表者，翳乎蕞祖外尔之土。尚书曰：光被四表。左氏传，子产曰：谚曰：曰蕞尔之国。杜预注曰：蕞尔，小貌也。雄心摧于弱情，壮图终于哀志。长筭屈于短日，远迹顿于促路。筭，计谋也。迹，功业也。思玄赋曰：盍远迹以飞声。呜呼！岂特瞽史之异阙景，黔黎之怪颓岸乎？观其所以顾命冢嗣，贻谋四子，顾命，已见上文。尔雅曰：冢，大也。左氏传，里克曰：太子奉冢祀社稷之粢盛，故曰冢子。谓文帝也。毛诗曰：贻厥孙谋。经国之略既远，隆家之训亦弘。又云：吾在军中，持法是也。至小忿怒，大过失，不当効也。」善乎达人之谠言矣！声类曰：谠，善言也。持姬女而指季豹以示四子曰：「以累汝！」因泣下。魏略曰：太祖杜夫人生沛王豹及高城公主。四子卽文帝已下四王也。太祖崩，文帝受禅，封母弟彰为中牟王，植为雍丘王，庶弟彪为白马王，又封支弟豹为侯。然太祖子在者尚有十一人，今唯四子者，盖太祖崩时，四子在侧。史记不言，难以定其名位矣。伤哉！曩以天下自任，今以爱子托人。自任，已见上文。列子，相室谓东门吾曰：公之爱子也。同乎尽者无余，而得乎亡者无存。言人命尽而神无余，身亡而识无存，今太祖同而得之，故可悲伤也。郑玄礼记注曰：死，言精神尽也。然而婉娈房闼之内，绸缪家人之务，则几乎密与！班固汉书哀纪述曰：婉娈董公。力婉切。毛诗曰：绸缪束薪。毛苌曰：绸缪，犹缠绵也。杜预左氏传注曰：几，近也。又曰：「吾婕妤妓人，皆着铜爵台。魏志曰：建安十五年冬，作铜爵台。于台堂上施八尺床，繐帐，郑玄礼记注曰︰凡布细而疎者谓之繐。朝晡上脯糒之属。汉书，东方朔曰：干肉为脯。方武切。说文曰：糒，干饭也，蒲秘也。月朝十五，辄向帐作妓。汝等时时登铜爵台，望吾西陵墓田。」又云：「余香可分与诸夫人。诸舍中无所为，学作履组卖也。舍中，谓众妾。众妾既无所为，可学作履组卖之。晏子春秋曰：景公为履，黄金之綦，饰以组，连以珠。吾历官所得绶，皆着藏中。吾余衣裘，可别为一藏。不能者兄弟可共分之。」既而竟分焉。亡者可以勿求，存者可以勿违，求与违不其两伤乎？令衣裘别为一藏，是亡者有求也。既而竟分焉，是存者有违也。求为吝而亏廉，违为贪而害义，故曰两伤。悲夫！爱有大而必失，恶有甚而必得；智惠不能去其恶，威力不能全其爱。言爱是情之所厚，故虽大而必失之；恶是行之所秽，故虽甚而必得之。故智惠不能去其恶，威力不能用其爱，故可悲也。尸子，曾子曰：父母爱之，喜而不忘；父母恶之，惧而无咎。然则爱与恶，其于成孝也无择。令人虽未得爱，不得恶矣。故前识所不用心，而圣人罕言焉。老子曰：前识者道之华。论语，子曰：饱食终日，无所用心。又曰：子罕言利。若乃系情累于外物，留曲念于闺房，亦贤俊之所宜废乎？慎子曰：德精微而不见，是故物不累于内。于是遂愤懑而献吊云尔。白虎通曰：天子崩，臣子哀痛愤懑。
　　接皇汉之末绪，值王途之多违。东都赋曰：系唐统，接汉绪。答宾戏曰：王途芜秽，周失其驭。蔡邕释诲曰：王途坏，人极。汉书，元帝诏曰：政令多违。伫重渊以育鳞，抚庆云而遐飞。以龙喻太祖也。重渊，九重之渊也。杨雄释愁曰：懿神龙之渊潜，竢庆云而将举。史记曰：若烟非烟，若云非云，郁郁纷纷，萧索轮囷，是谓庆云。运神道以载德，乘灵风而扇威。周易曰：圣人以神道设教。国语曰：祭公谋父曰：奕世载德。载，犹行也。摧羣雄而电击，举勍敌其如遗。左氏传，子鱼曰：君未知战。勍敌之人，隘而不成列，天赞我也。杜预曰：勍，强也。汉书，梅福上书曰：高祖取楚如拾遗。指八极以远略，必翦焉而后绥。淮南子曰：八纮之外，乃有八极也。厘三才之阙典，启天地之禁闱。三才，已见头陀寺碑文。范晔后汉书曰：梁太后诏曰：周举在禁闱，有密静之风。举修网之绝纪，纽大音之解徽。老子曰：大音希声。许慎淮南子注曰：鼓琴循弦谓之徽。扫云物以贞观，要万途而来归。云物，喻羣凶也。左氏传曰：分至启闭，必书云物。周易曰：天地之道，贞观者也。来归，归之于己也。丕大德以宏覆，援日月而齐晖。周易曰：天地之大德曰生。礼记曰：天无私覆。淮南子曰：为帝异道，而德覆天下。楚辞曰：与天地兮比寿，与日月兮齐光。宏，普也。济元功于九有，固举世之所推。史记，太史公曰：惟祖元功，辅臣股肱。毛诗曰：奄有九有。老子曰：天下乐推而不猒。
　　彼人事之大造，夫何往而不臻。左氏传，吕相曰：我有大造乎西也。杜预注曰：造成也。将覆篑于浚谷，挤为山乎九天。论语，孔子曰：譬如平地，虽覆一篑，进，吾往也。孔安国尚书传曰：挤，坠也。司马兵法曰：善攻者动于九天之上。苟理穷而性尽，岂长筭之所研。周易曰：穷理尽性，以至于命。郑玄曰：言穷其义理，尽人之情性，以至于命，吉凶所定。又曰：研，喻思虑也。悟临川之有悲，固梁木其必颠。论语，子在川上曰：逝者如斯夫！梁木，已见上文。当建安之三八，实大命之所艰。大命，谓天命也。尚书曰：天监厥德，用集大命。虽光昭于曩载，将税驾于此年。史记，李斯曰：当今可谓富贵极矣，吾未知税驾也。法言曰：仲尼之驾税矣。李范曰：税，舍也。
　　惟降神之绵邈，眇千载而远期。降神，谓生圣智也。千载一出，故曰远期也。毛诗曰：惟岳降神。桓子新论曰：夫圣人乃千载一出，贤人君子所想思而不可得见者也。信斯武之未丧，膺灵符而在兹。兹，此也。此，太祖也。论语曰：子畏于匡，曰：文王既没，文不在兹乎？天之未丧斯文也，匡人其如予何？曹植大魏篇曰：大魏膺灵符，天禄方兹始。春秋孔演图曰：灵符滋液，以类相感。虽龙飞于文昌，非王心之所怡。周易曰：飞龙在天，大人造也。东京赋曰：龙飞白水。汉书，文昌宫，一曰上将，二曰次将，三曰贵相。愤西夏以鞠旅，泝秦川而举旗。魏志曰：建安二十四年三月，王自长安出斜谷，刘备固险距守。五月，引军还长安。陈思王述征赋曰：恨西夏之不纲。毛诗曰：陈师鞠旅。魏明帝自惜薄佑行曰：出身秦川，爰居伊阳。踰镐京而不豫，临渭滨而有疑。冀翌日之云瘳，弥四旬而成灾。毛诗曰：宅是镐京。答宾戏曰：周望兆勋于渭滨。尚书曰：既克商二年，王有疾不豫，公乃告太王、王季、文王。公归，王翌日乃瘳。孔安国曰：翌日，明日也。瘳，差也。咏归途以反斾，登崤渑而朅来。魏志曰：建安二十四年十月，还洛阳。东京赋曰：乃反斾而回复。汉书曰：王莽册命王奇曰：崤、渑之险，东当郑、卫。新序，大臣曰：洛阳西有崤、渑。思玄赋曰：回志朅来从玄谋。次洛汭而大渐，指六军曰念哉。魏志曰：建安二十五年正月，至洛阳。庚子，王崩。尚书曰：东至于洛汭。大渐，已见上文。尚书曰：帝念哉。
　　伊君王之赫奕，寔终古之所难。楚辞曰：长无绝兮终古。威先天而盖世，力荡海而拔山。周易曰：先天而天弗违。汉书，项羽歌曰：力拔山兮气盖世，时不利兮骓不逝。田邑与冯衍书曰：欲摇太山而荡北海。厄奚险而弗济，敌何强而不残。每因祸以禔福，亦践危而必安。难蜀父老曰：遐迩一体，中外禔福。说文曰：禔，安也，时移切。迄在兹而蒙昧，虑噤闭而无端。楚辞曰：口噤闭而不言。噤，巨荫切。委躯命以待难，痛没世而永言。鹖冠子曰：从祀委命。鵩鸟赋曰：纵躯委命。论语，子曰：君子疾没世而名不称焉。抚四子以深念，循肤体而颓叹。迨营魄之未离，假余息乎音翰。楚辞曰：我营魄而登遐。老子曰：抱一能无离乎？锺会曰：经护为营，形气为魄。执姬女以嚬瘁，指季豹而漼焉。孟子曰：嚬蹙而言。嚬蹙，谓人频眉蹙●，忧貌也。漼，泣涕垂貌。气冲襟以鸣咽，涕垂睫而汍澜。蔡琰诗曰：行路亦呜咽。桓子新论曰：雍门周以琴见孟尝君，孟尝君泪承睫，涕出。汉书，息夫躬绝命辞曰：涕泣流兮雈兰。臣瓒曰：萑兰，涕泣阑干也。萑与汍古今字同。
　　违率土以靖寐，戢弥天乎一棺。毛诗曰：率土之滨。古诗曰：潜寐黄泉下。毛苌诗传曰：戢，聚也。弥天，喻志高远也。尚书五行传曰：云起于山，弥于天。淮南子曰：吾死也朽，有一棺之土。咨宏度之峻邈，壮大业之允昌。周易曰：富有之谓大业。思居终而始，命临没而肇扬。谷梁传曰：先君有正终，后君有正始也。援贞咎以惎悔，虽在我而不臧。言为履组及分香，令藏衣裘，是引贞吝之道，教为可悔之行也。周易曰：自邑告命，贞吝。毛诗曰：何用不臧。惜内顾之缠绵，恨末命之微详。西京赋曰：嗟内顾之所观。张坚与任彦升书曰：缠绵惠好，庶蹑高踪。尚书曰：道扬末命也。纡广念于履组，尘清虑于余香。结遗情之婉娈，何命促而意长！陈法服于帷座，陪窈窕于玉房。孝经曰：非先王之法服不敢服。毛诗曰：窈窕淑女。汉书，郊祀歌曰：神之出，排玉房。宣备物于虚器，发哀音于旧倡。礼记曰：孔子谓盟器者，备物而不可用。说文曰：倡，乐也。谓作伎人也。矫戚容以赴节，掩零泪而荐觞。家语曰：子贡问居父母之丧，子曰：戚容称其服。楚辞曰：长太息以掩涕。物无微而不存，体无惠而不亡。言服玩虽微而必存，仪形无善而必逝。言物在而人亡也。家语，孔子谓哀公曰：君入庙，仰视榱桷，俯察机筵，其器皆存而不覩人，君以此思哀，则意可知矣。庶圣灵之响像，想幽神之复光。响像，音影之异名。鲁灵光殿赋曰：忽缥缈以响像。孙卿子曰：下和上譬响之应声，影之像形。茍形声之翳没，虽音景其必藏。音以应声，景以随形；形声咸已翳没，影响故亦必藏也。鹖冠子曰：景则随形，响则应声也。徽清弦而独奏，进脯糒而谁尝？悼繐帐之冥漠，怨西陵之茫茫。毛诗曰：宅殷土茫茫。登爵台而羣悲，眝美目其何望？字林曰：眝，长眙也。博雅曰：眝，视也。眝与贮同。毛诗曰：美目盻兮。既晞古以遗累，信简礼而薄葬。礼繁则易乱，厚葬则伤生，能遵简薄，所以遗累。诗纬曰：齐数好道，废义简礼。宋均曰：简，犹阙也。汉书，刘向曰：贤臣孝子，亦命顺意而薄葬。史记曰：因其俗，简其礼也。彼裘绂于何有，贻尘谤于后王。言裘绂轻微何所有，而空贻尘谤而及后王。嗟大恋之所存，故虽哲而不忘。言情茍存乎大恋，虽复上圣亦不能忘，故可嗟也。览见遗籍以慷慨，献兹文而凄伤。
　　文选考异
　　注「贝独坐谓中官左悺贝瑗也」　袁本、茶陵本「贝」作「唐」，「贝瑗」作「唐衡」。案：此尤校改之也。
　　注「而不畀余也」　何校「畀余」改「余畀」，陈同，是也。各本皆倒。
　　注「谚曰曰」　袁本、茶陵本不重「曰」字，是也。
　　注「史记不言」　何校「记」改「既」，是也。各本皆误。
　　注「李范曰税」　陈云「范」，「轨」误，是也。各本皆误。
　　注「汉书文昌宫」　袁本、茶陵本「书」下有「曰」字，是也。
　　注「陈思王述征赋曰」　袁本、茶陵本「征」作「行」，是也。
　　注「周望兆勋于渭滨」　陈云「勋」，「动」误，是也。各本皆讹。
　　注「我营魄而登遐」　案：「我」当作「载」。各本皆讹。
　　注「老子曰抱一」　案：「抱」上当有「载营魄」三字。各本皆脱。
　　援贞咎以惎悔　袁本「咎」作「吝」，云善作「咎」。茶陵本作「吝」，无校语。案：尤所见与袁同，非也。茶陵所见是也。注「贞吝」有明文，「咎」但传写误。
　　注「张坚与任彦升书曰」　陈云「坚」，「升」误，「升」，「坚」误，是也。各本皆误。
　　注「孔子谓盟器者」　何校「盟」改「明」，是也。各本皆误。
　　注「忽缥缈以响像」　袁本、茶陵本「缈」做「眇」，是也。
　　眝美目其何望　案：「眝」当作「贮」。注云「眝与贮同」，谓所引字林、博雅之「眝」与正文之「贮」同也。若作「眝」，于注不相应。盖五臣因此注乃改「眝」为「贮」。各本所见皆以之乱善而失着校语。
　　　祭文
　　
　　祭古冢文并序
　　谢惠连沈约宋书曰：元嘉七年，惠连为司徒彭城王义康法曹参军。义康修东府城，城壍中得古冢，为之改葬，使惠连为祭文，留信待成也。
　　东府掘城北壍，入丈余，丹阳记曰：东府城西则简文会稽王时第，东则孝文王道子府。道子领杨州，仍住先舍，故俗称东府。得古冢，上无封域，不用砖甓。毛苌诗传曰：甓，瓴甋也，今谓之砖。以木为椁，中有二棺，正方，两头无和。吕氏春秋，惠公说魏太子曰：昔王季历葬涡山之尾，栾水啮其墓，见棺之前和。高诱曰：棺题曰和。明器之属，材瓦铜漆，有数十种，礼记曰：孔子曰：明器者，神明之器也。多异形，不可尽识。刻木为人，长三尺，可有二十余头，初开见，悉是人形，以物枨拨之，应手灰灭。说文曰：枨，杖也，宅庚切。然南人以物触物为枨也。广雅曰：拨，除也，补达切。棺上有五铢钱百余枚，汉书曰：武帝罢半两钱，行五铢钱也。水中有甘蔗节及梅李核瓜瓣，皆浮出不甚烂坏。尔雅曰：瓠犀瓣。说文曰：瓣，瓜中实也，白苋切，一作辩字，音练。瓣与练字通。铭志不存，世代不可得而知也。公命城者改埋于东冈，祭之以豚酒。既不知其名字远近，故假为之号曰冥漠君云尔。
　　元嘉七年九月十四日，司徒御属领直兵令史、统作城录事、临漳令亭侯朱林，具豚醪之祭，敬荐冥漠君之灵：
　　忝揔徒旅，板筑是司。穷泉为壍，聚壤成基。一椁既启，双棺在兹。舍畚凄怆，纵锸涟而。左氏传曰：宋灾，陈畚挶。杜预曰：畚，篑笼也。畚音本。挶，居局切。尔雅曰：锹谓之锸。周易曰：泣血涟如。杜预左传注曰：而，助语也。刍灵已毁，涂车既摧。礼记曰：涂车刍灵，自古有之也。几筵糜腐，俎豆倾低。盘或梅李，盎或醢酰。尔雅曰：盎谓之缶。又曰：肉谓之醢。郭璞曰：肉酱也，音海。说文曰：酰，酸也。酰，呼蹄切。蔗传余节，瓜表遗犀。犀，已见上文。追惟夫子，生自何代？曜质几年？潜灵几载？寡妇赋曰：潜灵邈其不反。为寿为夭？宁显宁晦？铭志湮灭，姓字不传。今谁子后？曩谁子先？功名美恶，如何蔑然？
　　百堵皆作，十仞斯齐。毛诗曰：百堵皆兴。墉不可转，壍不可回。黄肠既毁，便房已颓。循题兴念，抚俑增哀。汉书曰：霍光薨，赐便房、黄肠、题凑各一具。苏林曰：以柏木黄心致累棺外，故曰黄肠；木头皆内向，故曰题凑。如淳曰：便房，冢圹中室也。埤苍曰：俑，木送人葬也，余肿切。俑或为偶。偶，刻木以像人形，五苟切。射声垂仁，广汉流渥。范晔后汉书曰：曹褒迁射声校尉。射声营舍有停棺不葬百余所，褒亲履行，问其意，故吏对曰：此等多是建武以来绝无后者，故不得埋掩。褒为买空地，悉葬其无主者，设祭以祀之。东观汉记曰：陈宠，字昭公，沛国人也。转广汉太守。先是雒阳城南，每阴，常有哭声，闻于府中。宠使案行，昔岁仓卒时，骸骨不葬者多。宠乃勅县葬埋，由是卽绝也。祠骸府阿，掩骼格城曲。礼记曰：孟春之月，掩骼埋胔。郑玄曰：骨枯曰骼。仰羡古风，为君改卜。孝经曰：卜其宅兆而安厝之。轮移北隍，窀穸东麓。说文曰：城池无水曰隍，音皇。左氏传，楚子曰：窀穸之事。杜预曰：窀，厚也；穸，夜也。厚夜，长夜，葬为埋也。说文曰：穸，葬下棺也。谷梁传曰：林属于山为麓。圹卽新营，棺仍旧木。郑玄周礼注曰：圹，谓冢中也。棺或爲，非也。合葬非古，周公所存。礼记，武子曰：合葬非古，自周公已来，未之有也。敬遵昔义，还祔双魂。礼记，孔子曰：鲁人之祔也，合之。郑玄曰：祔，谓合葬也。酒以两壶，牲以特豚。幽灵髣，歆我牺樽。呜呼哀哉！魏太祖祭桥玄文曰：幽灵潜翳。李康髑髅赋曰：幽魂髣，忽有人形。礼记曰：祀周公于太庙，牲用白牲，尊用牺象也。许宜切。
　　文选考异
　　注「高诱曰棺题曰和」　袁本、茶陵本无此七字。案：或尤别据他本也。
　　注「而助语也」　袁本、茶陵本「助语」作「语助」，是也。
　　注「先是雒阳城南」　何校引徐云「广汉治雒县」，此「阳」字衍文，是也。各本皆衍。
　　注「格」　茶陵本作「音格」二字，在注末，是也。袁本亦误。
　　注「葬为埋也」　何校「葬为」改「谓葬」，陈同，是也。各本皆误。
　　注「未之有也」　何校「有」下添「改」字，陈同，是也。各本皆脱。
　　注「牲用白牲」　案：下「牲」当作「牡」。各本皆讹。
　　祭屈原文沈约宋书曰：少帝卽位，出延之为始平太守。之郡，道经汨潭，为湘州刺史张邵作祭屈原文，以致其意。
　　颜延年
　　惟有宋五年月日，湘州刺史吴郡张邵，沈约宋书曰：张邵，字茂宗，吴郡人也。恭承帝命，建旟旧楚。贾谊吊屈原曰：恭承嘉惠兮，俟罪长沙。周礼曰：州里建旟。郑玄毛诗笺曰：谓州长之属。陆机高祖功臣颂曰：旧楚是分。访怀沙之渊，得捐佩之浦。楚辞曰：怀沙砾而自沈兮，不忍见之蔽壅。又曰：捐余玦兮江中，遗余佩兮沣浦。弭节罗潭，舣舟汨渚。楚辞曰：路漫漫其悠远，夕弭节而高厉。汉书曰：乌江亭长舣舡待。如淳曰：南方人谓整舡向岸曰舣。乃遣户曹掾某，敬祭故楚三闾大夫屈君之灵：王逸楚辞序曰：屈原与楚同姓，仕于怀王，为三闾大夫。
　　兰熏而摧，玉缜则折。语林曰：毛伯成负其才气，常称宁为兰摧玉折，不作蒲芬艾荣。管子曰：夫玉折而不挠，勇也。礼记，孔子曰：君子比德于玉焉，缜密以栗，智也。郑玄曰：缜，致也。物忌坚芳，人讳明洁。坚芳，卽玉及兰。刘熙孟子注曰：白玉之性坚。蔡邕度尚碑曰：明洁鲜白珪。曰若先生，逢辰之缺。贾谊吊屈原文曰：嗟若先生，独离此咎。楚辞曰：悼余生之不辰，逢此世之匡攘。温风怠时，飞霜急节。温风长物，飞霜杀物也。周书曰：小暑之日温风至。京房占曰：三月建辰风衰怠。桓麟七说曰：飞霜厉其末，飙风激其崖。
　　嬴芈遘纷，昭怀不端；嬴，秦姓；芈，楚姓。王逸楚辞序曰：是时秦昭王使张仪谲诈怀王，令绝齐交。又使诱怀王请与俱会武关，遂胁与俱归，拘留不遗，卒客死于秦。大戴礼曰：太子处位不端，受业不敬，此属太保之任也。谋折仪尚，贞蔑椒兰。史记曰：楚怀王既绌屈平，秦乃令张仪事楚。秦昭王欲与怀王会，欲行，屈平曰：秦不可信。王问子兰，兰劝王行。秦因留怀王。王逸楚辞序曰：同列大夫上官靳尚妬害其能，共谮毁之。楚辞曰：椒专佞以慢谄兮，极又欲充夫佩纬。王逸曰：椒，大夫子椒也。楚辞曰：余以兰为可恃兮，羌无实而害长。王逸曰：兰，怀王之少弟，司马子兰也。身绝郢阙，迹遍湘干。郢，楚都也。毛苌诗传曰：干，崖也。比物荃荪，连类龙鸾。韩子曰：连模拟物，见者以为虚而无用。荃荪，香草也。王逸楚辞序曰：善鸟香草，以配忠贞；虬龙鸾凤，以托君子。
　　声溢金石，志华日月。金石，乐也。金曰锺，石曰磬。吴越春秋，乐师曰：君王之德，可刻之于金石。史记太史公曰：屈原蝉蜕于浊秽，以浮游尘埃之外。推此志也，与日月争光可也。如彼树芳，实实发。毛诗曰：实发实秀，实颖实栗。望汨心欷，瞻罗思越。吴质答东阿王书曰：精散思越。藉用可尘，昭忠难阙。周易曰：藉用白茅，何咎之有？夫茅之为物薄，而用可重也。左氏传，君子曰：风有采蘩、采苹，雅有行苇、泂酌，昭忠信也。
　　文选考异
　　注「贾谊吊屈原文曰」　袁本、茶陵本无「文」字，是也。上引亦无此字。
  </div>
  <div class="pagination">
   <a href="文选_page100.html">
    上一页
   </a>
   <span>
    ...
   </span>
   <a href="文选_page96.html">
    96
   </a>
   <a href="文选_page97.html">
    97
   </a>
   <a href="文选_page98.html">
    98
   </a>
   <a href="文选_page99.html">
    99
   </a>
   <a href="文选_page100.html">
    100
   </a>
   <span class="current-page">
    101
   </span>
   <a href="文选_page102.html">
    102
   </a>
   <a href="文选_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
