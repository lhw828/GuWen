<!DOCTYPE html>
<html>
<head>
    <meta charset="UTF-8">
    <title>全唐文 - 第 269 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 269 页/共 603 页</h1>
    <div class="content">    会稽之德，和柔且直。朗迈温重，威仪抑抑。乃辩奸谄，群疑去惑。载谳典刑，刀锯减息。内外更践，卑高称职。绩著缣缃，爱留邦国。（其二）
    会稽之文，代天为言。藻绘皇猷，恢宏化（阙一字）。含和变（阙二字）泽伸冤。邃剧渊塞，疾如雷奔。宣明日月，赞翊乾坤。敷畅大号，亲亲尊尊。草隶兼善，锺张抗论。一台二妙，独耀吾门。（其三）
    会稽之武，非谓暴虎。建旆鞠旅，往绥南土。南之凶残，民痛里殚。盗邑乘城，馀孽桓桓。于以代起，推诚静献。人谓投戈，我唯挥翰。翰墨所经，人胥辑宁。（其四）
    会稽之终，翰苑其空。宸轸悼，邦人辍舂。楷模遗草，景行中庸。大雅道丧，谁其发蒙。成周之东，天地之中。邙洛向背，终华会通。故茔新垄，（阙四字）勒石铭德，悠悠不穷。（其五）
    ☆彭偃
    偃，大历末为都官中外郎，朱Г之乱，伪署中书舍人。贼败，李晟收斩之。
    ○删汰僧道议
    王者之政，变人心为上，因人心次之，不变不因，循常守故者为下。故非有独见之明，不能行非常之事。今陛下以惟新之政，为万代法，若不革旧风令归正道者，非也。当今道士，有名无实，时俗鲜重，乱政犹轻。唯有僧尼，颇为秽杂。自西方之教，被于中国，去圣日远，空门不行五浊，比邱但行粗法。爰自後汉，至于陈隋，僧之废灭，其亦数乎？或至坑杀，殆无遗馀，前代帝王，岂恶僧道之善如此之深耶？盖其乱人，亦已甚矣，且佛之立教，清净无为，若以色见，即是邪法。开示悟入，唯有一门，所以三乘之人，比之外道。况今出家者，皆是无识下劣之流，纵其戒行高洁，在於王者，已无用矣。况是苟避征徭，於杀盗淫秽，无所不犯者乎！今叔明之心甚善，於牙恐其奸吏诋欺，而去者未必非，留者不必是，无益於国，不能息奸，既不变人心，亦不因人心，强制力持，难致远耳。臣闻天生人，必将有职，游行浮食，王制所禁，故有才者受爵禄，不肖者出租征，此古之常道也。今天下僧道，不耕而食，不织而衣，广作危言险语，以惑愚者。一僧衣食，岁计约三万有馀，五丁所出，不能致此，举一僧以计天下，其费可知。陛下日旰忧勤，将去人害，此而不救，奚其为政？臣伏请僧道未满五十者，每年输绢四疋，尼及女道士未满五十者，每年输绢二疋，其杂色役，与百姓同。有才智者令入仕，请还俗为平人者听，但令就役输课，为僧何伤？臣窃料其所出，不下今之租赋三分之一，然则陛下之国富矣，苍生之害除矣。共年过五十者，请皆免之。夫子曰：“五十而知天命。”列子曰：“不斑白，不知道。”人年五十，嗜欲已衰，纵不出家，心已近道，况戒律检其情性哉。臣以为此令既行，僧道规避还俗者，固已大半，其年老精修者，必尽为人师，则道释二教益重明矣。
    ☆卢景亮
    景亮字长晦，幽州范阳人。第进士宏词，授秘书郎，迁右补阙。德宗朝贬朗州司马，宪宗立，由和州别驾召还，再迁中书舍人。卒赠礼部侍郎。
    ○初日照露盘赋（以“云表清露，光浮金景”为韵）
    揭金盘而受露，擢仙掌而凌云。当朝阳之出海，属寥廓之无氛。霁色。金辉晃晶。光奕奕於九霄之际，色昭昭於众象之表。大明既照，甘露方盈；金景相映，银华自清。高不可攀，驻王乔之羽驾；仰不可视，夺离朱之目精。彼方丈之金阙，洎天台之赤城。或炜煌而景耀，或焕赫而霞明。出人寰之杳渺，隔海峤之峥嵘。孰与我之为异？标景光於上京。观其あだ双立，上骛，轻霭不飞，纤云不度。九成烂烂，摇翠影於楼台；四野荧荧，落浮光於草树。斯亦域中之殊观，岂惟作器而盛露？且夫先王立晦，独睹太阳，卷天宇之夜色，引帝庭之曙光。惟大君之攸俟，仰群后之所望。其彩若电，其形若月。列缺虽伏，常炜炜而不收；蟾蜍已归，实亭亭而未没。日无私而见照，盘既遇而斯发。请言露盘之始也，林峦掩映，崖谷重深，自蕴於石，孰为之金？遭汉皇之雅尚，会良冶之幽寻。忽范而有作，爰奉承之是任。不然者，在涂泥而委弃，与瓦砾而湮沉。安敢望微耀之辉映，初阳之照临？金之为质也光，盘之为体也静，从有感而出日，谅无心而生景。念志士之未偶，因达人而後骋。顾浅陋之凡才，宁觊觎於天幸。
    ●卷四百四十六
    ☆张莒
    莒，长山人。大历九年进士，官侍御史内供奉，迁吏部员外郎。
    ○紫宸殿前樱桃树赋（以“日月所照，荣华先发”为韵）
    殿紫宸兮足丽，木朱樱兮可嘉。扶疏柔弱，晕艳芬葩。晚移阴於丹楹，朝延影於翠华。美其固本宸居，献名清庙，蔼绿含彩，攒红吐耀。晴阳斜映，将藻井以相辉；初月旁临，与壁而共照。於是元律方变，青阳始萌，日近易暖，天临早荣。通条液涧，附节茸生。秦文信之著令，汉稷嗣之从行。莫不勤其时献，旌此嘉名。将画ㄆ以斜界，与金华而对明。玉辇行低，云旗杂处，迎华桂而摇露，向朱明而清暑。荣得其时，摘得其所，於芳也可尚，取类也无匹。净拂璇题，远当温室，旧株昔移於汉囿，密干今逢於尧日。及夫春宿微雨，秋含翠烟，冬条雪染，夏实珠骈。垂一枝於万叶，托沃土以延年。玩芳诚百花之首，充荐乃众果之先。代帷房之锦帐，夺首饰於金钿。济济多士，锵锵拜阙；拂露华以晨趋，染花香而夕谒。始凌寒而惊换，才及暖而前发。自承恩於攀赏，固无忧於翦伐。伴李以表年，笑阶之记月。
    ○放笼鹰赋（以“无育斯禽，以明恶杀”为韵）
    贞元初，敷文教於率土，念畋游之无度，启鸷鸟幽絷之中，示皇家不私之务。将以致仁寿，明好恶。雕笼永闭，念受绁之多虞；金架爰辞，俾凌风而得路。由是纵逸翰於寥廓，释猛志於扃固。当其海晏时清，天高日明，离习习之恩重，视苍苍而体轻。舍灵槛而方锐，历秋林而上征。乍遂翻空，出君门而不返；遥怜厉吻，过宫树而犹惊。洎夫恤彼幽闲，顺兹栖止。用成端拱之化，将尽好生之理。足使去上而无疑，顾人间而何以？昔因殊顾，幸食肉以见羁；今降深衷，忽云翔而有始。故得脱身圣代，矫迹天衢，方纵心於万里，讵敛翼於四偶。山薮之思俄失，觜距之卫宁无。然则播仁风於央，乃顺时以止杀；戒逸气於荒淫，故无用於兹禽。岂俟夫养育之劳既久，徘徊之惧弥深？虽多士盈朝，无闻谏猎。故黔首在下，尽得欢心。则知信及纤微，念兹栖宿。庶群情而知感，期众类之蒙福。遂使击搏之性，将翱将翔；乳哺之心，既生既育。是用保其鸿业，建此深规。惠泽爰临，整羽仪於户牖；微诚既展，遂鸟雀於藩篱。信九霄之可托；将一举而在斯。
    ○白鹰赋
    於烁明德兮动休徵，萦墨绶兮效素鹰。朱草如之何？所萦则止。玉壶如之何？所钦则承。借如紫岩碧流，烟深树幽，产鹰成羽，自春徂秋。含阴阳之淳粹，任天地之刚柔。怀好音与好质，非成色而不求。厌羽毛於原野，恋主人而即留。嗟乎！含清履洁，象君之节；厉吻钩锐，澡毛玉截。迁河阳之乔木，一点清花；映武城之瑶琴，孤飞春雪。昔王鲁同勋，贤哉二君，或雉随黄壤，或鸾下青□。莫匪白鹰之为最，况复见之与所闻。良以出自幽谷，迁於华屋，霜飘上衣，星流入目。涅而不缁，惟公象之；比德於玉，象公不欲。匪我政表，来仪者何？致之由德，玩物则那。思君子以驯扰，不避虞人之纲罗。荩以少而取贵，岂同乘雁之为多？
    ☆陈诩
    诩（一作翊）字载物，闽县人。大历中进士，贞元中官户部郎中知制诰。
    ○西掖瑞柳赋（以“应时呈祥，圣德昭感”为韵）
    柳美西掖，瑞彰圣时。感巡游之未至，失荣落於先期。雨露所均，常比中国之郁郁；宫闱暂闭，若无春日之迟迟。所以望车尘之行幸，慰都人之怨思。物或有凭，神固难宰。生植不易地而殊荣，孤影忽同秋而异色。岂上天之降鉴，俾下民之是则？於以激忠臣这心，於以彰大君之德。初斯柳之失常，人未知其为祥。秦原之烟景明媚，汉苑之草树芬芳。独孤雕而槁瘁，似永隔於风光；无絮花之似雪，意膏露之凝霜。及夫天回旧步，木得其性；千官捧日以输忠，万骑从龙而翊圣。彼众芳之已歇，我得秋而始盛。岂固异於常材，实愿贞乎景命。伟夫瑞发匪遥，成天意之孔昭；德惟可览，结人心之幽感。不然，柳且无情，曷枯而生？其枯了当烟尘之晦；其生也表氛之清。与时不偶，叶圣斯呈。政或可持，疾风始知夫草劲；节无所立，岁寒徒称乎柏贞。宜其俯凤池而洒润，接难树以连荣。儒有因物比兴，属词揣称。闻瑞柳於春宫，遂揄扬於天应。
    ○唐洪州百丈山故怀海禅师塔铭
    星躔斗次，山形鹫立。桑门上首曰怀海禅师，室於斯塔於斯。付大法於斯，其门弟子惧陵谷迁贸，日时失纪，托於儒者，铭以表之。西方教行于中国，以彼之六度，视我之五常，遏恶迁善，殊途同辙。唯禅那一宗，度越生死，大智慧者方得之，自难足达于曹溪，纪牒详矣。曹溪传衡岳观音台怀让和上，观音传江西道一和上，（阙二字）诏谥为大寂禅师。大寂传大师，中土霜承，凡九代矣。大师太原王氏，福州长乐县人。远祖以永嘉丧乱，徙于闽隅。大师以大事因缘，生於像季。托孕而薰膻自去，将诞而神异聿来，成童而灵圣表识，非夫宿植德本，曷以臻此？落发於西山慧照和尚，进具於衡山法朝律师，既而叹曰：“将涤妄源，必游法海。”岂惟心证，亦假言诠。遂诣庐江，阅浮槎经藏，不窥庭宇者积年。既师大寂，尽得心印。言简理精，貌和神峻，睹即生敬，居常自毕。善不近名，故先师碑文，独晦茯称号。行同於众，故门人力役，必等其艰劳。怨亲两忘，故弃遗旧里；贤愚一贯，故普授来学。常以三身无住，万行皆空，邪正并捐，源流刘泯。用此教旨，作人表式；前佛所说，斯为顿门。大寂之徒，多诸龙象，或名闻万乘，入依就辇；或化洽一方，各安郡国。唯大师好耽幽隐，栖止云松。遗名而德称益高，独往而学徒弥盛。其有遍探讲肆，历抵禅关，滞著未祛，空有犹阂。靡不缄藏万里，取决一言，疑纲云张，智刃冰断。由是齐鲁燕代，荆吴闽蜀，望影星奔，聆声飚至。当其饥渴，快得安隐，超然悬解，时有其人。大师初居石门，依大寂之塔，次补师位，重宣上法。後以众所归集，意在遐深，百丈山碣立一隅，人烟四绝。将欲卜筑，必俟檀那。伊补塞游畅甘贞，请施家山，原为卿导庵庐环绕，供施{艹仍}积，众又逾於石门。然以地灵境远，颇有终焉之志。元和九年正月十七日，证灭於禅床，报龄六十六，僧腊四十七。以其年四月廿二日，奉全身窆于西峰。据婆娑论文，用净行婆罗门葬法，遵遗旨也。先时白光去室，金锡鸣空。灵溪方春而涸流，杉燎竟夕以通照。妙德潜感，于何不有。门人法正等，尝所禀奉，皆得调柔，递相发挥，不坠付属，他年绍续，自当流布。门人谈叙，永怀师恩，光崇塔宇，封土累石，力竭心瘁。门人神行梵云，结集微言，纂成语本，凡今学者，不践门闽，奉以为师法焉。初闽越灵蔼律师，一川教宗，三学归仰，尝以佛性有无响风发问，大师寓书以释之。今与语本，并流于後学。翊从事于江西府，备尝大师之法味，故不让众多之托。其文曰：
    梵雄设教，有权有实。未得顿门，皆为暗室。祖师戾止，方传秘密。如彼重昏，忽悬白日。（其一）
    唯此大士，宏绍正宗。虽修妙行，不住真空。无假方便，岂俟磨砻。恬然返本，万境园通。（其二）
    百千人众，尽祛病热。彼皆有得，我实无说。心本不生，形同示灭。此土灰烬，他方水月。（其三）
    法传人代，塔闭山原。杉松日暗，寺塔犹存。蔼蔼学徒，无非及门。唯能觉照，是报师恩。（其四）
    元和十三年十月三日建。
    ☆李融
    融官直学士，贞元中为义成节度使。
    ○对庐树判
    〈商子行，钦食失节，生疾。抑云庐氏井树不修。〉
    先王作则以广利，制命以居人。故官立井树，旅有施舍。相彼庐氏，实曰职司。在故事之允修，於从政乎何有？既而日暮途远，商子载驰，辕端莫向，马首靡托。既伤行旅之感，加之暴露之忧。寒温失时，以干六物；饮食不节，是生百病。且国生纳币，咎在晋卿；江氏失布，盗由楚相。玉毁於椟，罪有所在。
    ☆张濯
    濯，上元中进士。
    ○对给地过数判
    〈甲给地过数，科所由。曰更耕之田。〉
    八政交修，桑农为本；六官致理，富教居先。将取地财之生成，须辨夫家之沃脊。惟甲率是吏职，行乎周礼。我疆我理，爰受授於三农；如京如坻，伫陈陈於九谷。足使丁壮尽力，污莱合宜。何斯有功，辄欲加罪？若也闾阎栉比，烟火星繁。占天子之牛田，废将军之马埒。则当惟辨布政，求弊是图。况今边鄙不耸，流庸适至，宜翦荆棘，俾生稻梁。劝农既任其易耕，给地何限於过数？庶从行古，未可非今。
    ○唐宝应灵庆池神庙记
    天有五星，辰居基一；地有五材，水为之首。既作咸以正味，亦凝质面成盐。则横目之人，生齿之岁，罔不资焉，而後食矣。盐之为用大矣哉！宝应灵庆池者，《山海经》所谓盐贩之泽也。俗称官号，皆曰盐池。供华夏二十馀州，宅黄河千里之曲。北抱原势，南负山阴。涵濡泓澄，浸渍舄卤。外无寸草，内绝织鳞。水或紫赤，盐皆洁白，有自来矣。顷大历丁巳，秋雨成灾，凡厥井疆，漫为涂潦。今京东和籴使兼知河东租庸盐铁侍御史清河崔公陲，时以监察，权领是邦。忧国恤人，吁天有祷。乃徵畚锸，集役徒，修堤防，导溪润。积溜鸿涌，白波如山。西迤北泄，散於没（阙）监斯池町畦不没，庐室获全，系公是赖矣。粤翌日，亦既开霁，经盐自生。盈掬倾筐，或玺或栗。形攒伏虎，色澈丹砂。灵贶休徵，古未之有。公乃献状於户部侍郎韩公，韩公伏奏於代宗，代宗俾谏议大夫蒋镇覆之，则编於史册。荐於郊庙矣。与夫白麟赤雁之应，野蚕谷之祥，何以异乎？冬十月，诏赐池名曰宝应灵庆，兼置祠焉。盖国家祈丰财，旌瑞贶也。其明年，因厥农隙，创兹神寝，卜津涯六十里之半，当安解二大邑之间。扌求Й々，扌豕橐橐。工惟力竞，役若子来。俄结构以时起，俨涂而斯毕。然後审象设，焕丹青，容穆如，甲士，则聪明正直之有凭也。夫其洞户南豁，沧波淼然，树以修槐，罗以香草，则风凉会舞之有所也。又来岁己未夏五月九日，天子降中贵人以牲牢祀之。制祝光临，衣冠列位，秩齐四渎，礼视三公，亦为盛矣。共後西自关辅，东逾崤渑，南驰陕服，北走绛台。马屯□，车流水，乞灵报德，可胜纪乎！《易》曰：“圣人以神道设教而天下服。”此之谓也。遂迁公殿中侍御史，京东和籴使逮於斯任，岂惟执宪简颁盐政，必将秉造化应鼎之和羹，人皆望焉，神所劳矣。濯客自东鄙，观艺而来，美精诚之动天，多筑护之尽力，辄采闻见，题於乐石。庶丕绩不朽，与池始终。时建中二年秋八月记。
    ☆吴颂
    颂，肃宗代宗时人。
    ○代郭令公谢男尚公主表
    臣某言：伏奉某月日恩制，授臣男暧试殿中监驸马都尉，尚平公主。圣慈曲被，私门，揣分惭恩，以荣以惧。牙本寒素，愧非阀阅。幼男弱稚，又乏义方。陛下以臣备位台司，服勤王室，特收贱族，许以国姻。宗党生光，室家同庆。门开鲁馆，地列沁园。事出非常，荣加望外。恩深议重，何以克堪。糜躯粉骨，不知所报？无任感戴受恩之至！
    ☆史延
    延，大历九年进士。
    ○汉武帝斋宫产灵芝赋
    武皇帝慕轩后之风，储思幽通。叶珍符於瑞牒，产灵芝於斋宫。太一清精，元郡降衷。色夺兼金，发灵姿以湿润；质逾美玉，浮真气以葱龙。原夫帝在华帐，俨於仙杖；睿思邈以冲寂，神心其相向。仿佛受，肃其冥贶；非煦育之所致，乃精神之潜畅。挺兹三秀，表信乎三元之符；擢此九茎，期尔於九坻之上。异屈轶之致用，类朱英之为状，足表天感与地生，或扬臣和而君唱。是知至精潜运，神物昭彰，灵液潜通，愿生乎枯木贞石；神心幽赞，故出此殿神房。冠庶草以为贵，故有时而发祥；信禀质以津泽，非本媚乎馨香。岂比夫楚水之空嘉萍实，仙宫之独贵元霜。懿夫道心虚澹，我则无味以元感；化象贵形，我乃无根而效灵。是用拔奇瑶砌，标异彤庭。紫荩与祥云允合，朱茎将火德相冥。秀射猗兰之室，光连□母之屏。焕国典而就昭歌颂，彻元风而丕耀德馨。彼丹甑呈丰，器车表德，潜美岩野，挺芳幽侧。曷比夫耀甲乙之帐，赫矣朱荣？结天地之精，混然刚克。异朝菌之为体，同夜光之非饰。含圣泽以成春，体正阳而禀色。是知人心告虔，珍物效焉。将会昌於群帝，必功格於上元。且神之符则受此灵草，神之会则降彼真仙。苟获符而为约，与降质而相悬。大宝在乎皇极，真居本乎丹田。苟溺异以趋怪，顾汩听而表年。彼乘峤而求静，此执迷而徵圣。徒有托於斋祈，信无裨於性命。睹芝宫兮缅尔，倏隙驷以奔竞。庶归元化之门，小彼炎皇之庆。
    ☆郑辕
    辕，大历九年进士。
    ○指佞草赋（以“灵草无心，有佞必指”为韵）
    旒肃记，天地降灵。荩臣咸造，屈轶生庭。翠影如植，皇心以宁。暑屏寒生，感蒲之代谢；日来月往，异萤荚之飘零。舄奕元造，诞生厥草。表忠蹇之不迟，惧壬佞之何早？宵承湛露，密叶如倾，书偃薰风，织茎若埽。猗那且都，歌咏难模。其生也则一，其道也乃殊。育於轩阶，其指或有。生於圣代，其用则无。是灵草之无心，以圣人为之心。对危行而不侮，觌巧言而则侵。荣乎砌阴，实为龟为镜；肃我皇度，式如玉如金。冠卉之首，绵代旷有。茅三脊之可封，芝九茎而延寿。曷若兹草之盛，莫之与并；类貂蝉之性洁，均獬豸之质劲。得诗人之无邪，行孔门之远佞。於铄屈轶，邈乎回出；遇唐复生，应时作实。经百王而影戢，历千祀而宥密。如执法之不回，奉直道而自必。所以野退宵人，朝多髦士；同鱼水之合契，绝くぐ之莫指。封思齐於大夫，名可比於君子；谢有香之兰荪，恶无言之桃李。
    ☆黎
    ，戎州人。待诏翰林，累擢谏议大夫，封寿春公，迁京兆尹，改刑部侍郎。德宗立，坐前与宦者特进刘忠翼阴谋东宫事觉，除名长流，赐死蓝田驿。
    ○十诘十难
    集贤校理润州别驾归崇敬议状，及礼仪使判官水部员外郎薛颀等称：谓冬至祭天於圜丘，周人则以远祖帝喾配今欲以景皇帝为始祖，配昊天於圜丘。臣干诘曰：《国语》曰：“有虞氏夏后氏俱黄帝，商人舜，周人喾。”俱不言祭昊天於圜丘，一也。《诗商颂》曰：“长发大也。”又不言祭昊天於圜丘，二也。《诗周颂》曰：“雍太祖也。”又不言祭昊天於圜丘，三也。《礼记祭法》曰：“有虞氏夏后氏俱黄帝，殷人周人俱喾。”又不言化学元素昊天於圜丘，四也。《礼记大传》曰：“不王不，王者其祖之所自出，以其祖配之。”又不言祭昊天於圜丘，五也。《尔雅释天》曰：“大祭也。”又不言祭昊天於圜丘，六也。《家语》云：“凡四代帝王之所郊，皆以配天也。”其所谓者，皆五年大祭也。又不言祭昊天於圜丘，七也。卢植云：“祭名，者帝也。事尊明，故曰。”又不言祭昊天於圜丘，八也。王肃云：“谓於五年大祭之时。”又不言祭昊天於圜丘，九也。郭璞云：“五年之大祭。”又不言祭昊天於圜丘，十也。臣干谓是五年宗庙之大祭，《诗》、《礼》、《经》、《传》，文义昭然，今略兴十诘以明之。臣惟见《礼记祭法》及《礼记大传》、《商颂长发》等三处郑元注，或称祭昊天，或云祭灵威仰，臣精详典籍，更无以为祭昊天於圜丘及郊祭天者。审如是祭之最大，则孔子说《孝经》为万代百王法，称周公大孝，何不言祀帝喾於圜丘以配天？而反言郊祀后稷以配天，是以五《经》俱无其说。
    圣人所以不言，轻议大典，亦何容易？犹恐不悟，今更作十难。其一难曰：《周颂雍》祭太祖也。郑元笺云：“大祭，太祖文王也。”《商颂》云：《长发》大也，元又笺云：“大祭天也。”夫商、周之《颂》，其文互说，或云太祖，或云大，俱是五年宗庙之大祭。详览典籍，更无异同。惟郑元笺《长发》，乃称是郊祭天。详元之意，因此《商颂》，如《大传》云大祭如春秋大事於太庙。《尔雅》大祭，虽云大祭，亦是宗庙之祭，可得便称祭天乎？若如所说，大即云郊祭天，称即是祭宗庙。又《祭法》说虞夏商周黄帝与喾，《大传》不王不，上俱无大字，元何因复称祭天乎？又《长发》文亦不歌喾与感生帝，故知《长发》之，而非喾及郊祭天明矣。殷周五帝之大祭，群经众史及鸿儒硕学，自古立言著论，序之详矣，俱无以为祭天，何弃周孔之法言，独取康成之小注？便欲违经非圣，诬乱祀典，谬哉！其二难曰：《大传》称礼不王不，王者其祖之所自出，以其祖配之，诸侯及其太祖者，此说王者则当，其谓祭法虞夏殷周黄帝及喾，不王则不，所当其祖之所自出，谓虞夏出黄帝，殷周出帝喾，以近祖配而祭之。自出之祖，既无宗庙，即是自外至者，故同之天地神祗，以祖配而祀之。自出之说，非但於父，在母亦然。《左传》子产云：陈则我周之自出，此可得称出於太微五帝乎？故曰不王不，王者其祖之所自出，以其祖配之谓也。及诸侯之，则降於王者，不得祭自出之祖，只及太祖而已。故曰诸侯及其太祖，此之谓也。郑无错乱，分为三：注《祭法》，云谓祭昊天於圜丘，一也。注《左传》，称郊祭天，以后稷配灵威仰；笺《商颂》，又称郊祭天，二也。注《周颂》云大祭，大於四时之祭，而小於袷，太祖谓文王，三也。是一祭，元析之为三，颠倒错乱，皆率胸臆，曾无典据，何可足凭？其三难曰：虞夏殷周已前，祖之所自出，其义昭然。自汉魏晋已还千馀岁，其礼遂阙。又郑元所说，其言不经，先儒弃之，未曾行用。愚以为错乱之义，废弃之注，不足以正大典。其四难曰：所称今三《礼》行於代者，皆是郑元之学，请据郑学以明之。曰虽云据郑学，今欲以景皇帝为始祖之庙以配天，复与郑义相乖，何者？《王制》云：“天子七庙。”元云：此周礼也。七庙者，太祖及文武之祧与亲庙四也，殷则六庙，契及汤与二昭二穆也。据郑学，夏不以鲧及颛顼、昌意为始祖，昭然可知也。而欲引稷、契为例，其义又异是爰稽邃古洎今，无以人臣为始祖者。惟殷以契，周以稷，夫稷契者，皆天子元妃之子，感神而生。昔帝喾次妃简狄，有氏之女，吞元鸟之卵，因生契，契长而佐禹治水，有大功，舜乃命契作司徒。百姓既和，遂封於商。故《诗》曰：“天命元鸟，降而生商。”宅殷土芒芒，此之谓也。后稷者，其母有邰氏之女，曰姜原，为帝喾妃，出野履巨迹，歆然有孕，生稷。稷长而勤於稼穑，尧闻，举为农师，天下得其利，有大功，舜封於邰，号曰后稷。唐虞夏之际，皆有食德，故《诗》曰：“履帝武敏歆，居然生子。”即有邰家室，此之谓也。舜禹有天下，稷契在其间，量功比德，抑其次也。舜受职，则播百谷，敷五教。禹让功，则平水土，宅百揆。故《国语》曰：“圣人之制祀也，功施於人则祀之，以死勤事则祀之。”契为司徒，而人辑睦，稷勤百谷而死，皆居前代祀典，子孙有天下，得不尊而祖之乎？其五难曰：既遵郑说小德配寡，遂以后稷只配一帝，尚不得全配五帝，今以景皇帝特配昊天，於郑义可乎？其六难曰：众难臣云：上帝与五帝一也，所引《春官》祀天旅上帝，祀天旅四望，旅训众，则上帝是五帝。臣曰不然，旅虽训众，出於《尔雅》，及为祭名，《春官》训陈，注有明文。若如所言，旅上帝便成五帝，则季氏旅於泰山，可得便是四镇耶？其七难曰：所云据郑学，则景皇帝亲尽庙主合祧，却欲配祭天地，错乱祖宗。夫始祖者，经纶草昧，体大则天，所以正元气，广大万物之宗，尊以长至阳气萌动之始日，俱祀於南郊也。夫万物之始，天也。人之始，祖也。日之始，至也。扫地而祭，质也。器用陶匏，性也。牲用犊，诚也。兆於南郊，就阳位也。至尊至质，不敢同於先祖，礼也。故《白虎通》曰：“祭天岁一何？天至尊至质事之不敢亵黩，故因岁之阳气始达而祭之，今国家一岁四祭之。”黩莫大焉。上帝五帝，其祀遂阙，怠亦甚矣。黩与怠皆礼之失，不可不知。夫亲有限，祖有常，圣人制礼，君子不以情变易。国家重光，累圣历祀百数，岂不知景皇帝始封於唐？当时通儒，议功度德，尊神尧克配彼天，宗太宗以配上帝，神有定主，为日已久。今欲黜神尧配含枢纽，以太宗配上帝，则紫微五精，上帝佐也，以子先父，岂礼意乎？非止神祗错位，亦以祖宗乖序，何以上称皇天祖宗之意哉？若夫神尧之功，太宗之德，格於皇天上帝，臣以为郊祀宗祀，无以加焉。其八难曰：欲以景皇帝为始祖，既非造我区宇，经纶草昧之主。故非夏始祖禹，殷始祖契，周始祖稷，汉始祖高帝，魏始祖武皇帝，晋始祖宣帝，国家始祖神尧皇产同功比德，而忽於宗祀圜丘之上，为昊天匹，曾谓圜丘，不如林放乎？其和难曰：昨所言魏文帝丕以武帝操为始祖，晋武帝炎以宣帝懿为始祖者，夫孟德、仲达者，皆人杰也，拥天下之强兵，挟汉魏之微主，专制海内，令行草偃。服裒冕，陈轩悬天子决事於私第，公卿列拜於道左。名虽为臣，势实凌君，後主因之而业帝，前王由之而禅代，子孙尊而祖之，不亦可乎？其十难曰：所引商周魏晋，既不当矣，则景皇帝不为始祖明矣。我神尧拔出群雄之中，廓清隋室，拯生人於涂炭，则夏虞之勋不足多；成帝业於数年之间，则汉祖这功不足比。夏以大禹为始祖，汉以高帝为始祖，则我唐以神尧为始祖。法夏则汉，於义何嫌？今欲革皇天之祀，易太祖之庙，事之大者，莫大於斯。曾无按据，一何寡陋，不愧於心，不畏於天乎？
    以前奉诏，令诸司各据《礼》经定议者，臣干忝窃朝列官以谏为名，以直见知，以学见远，不敢不罄竭以裨万一。昨十四日具以议状呈宰相，宰相令朝臣与臣论难，所难臣者，以臣所见独异，莫不腾辞飞辩，竞欲碎臣理，钳臣口。剖析毫厘，分别异同，序坟典之凝滞，指子传之乖谬，事皆归根，触物不碍，但臣言有宗尔，岂辩者之流也。又归崇敬、薛颀等援引郑学欲芜祀典，臣为明辩，迷而不复，臣辄作十诘十难，授据坟籍，昭然可知。庶郊事得其真，严配不失其序，皇灵降祉，天下蒙赖。臣亦何顾不蹈鼎镬，谨敢闻达，伏增悚越。
    ☆姜公辅
    公辅爱州日南人。第进士，补校书郎，制策异等，授右拾遗，为翰林学士。从德宗幸奉天，擢谏议大夫同中书门下平章事，罢为左庶子，改右庶子，终吉州刺史。宪宗时赠礼部尚书。
    ○白□照春海赋（以“鲜碧空镜春海”为韵）
    白□溶溶，摇曳乎春海之中。纷纭层汉，皎洁长空。细影参差，匝微明於日域；轻文乱，分炯晃於仙宫。始而乾门辟，阳光积。乃缥渺以从龙，遂轻盈而拂石。出穹峦以高翥，跨横海而远摭。故海映□而自春，□照海而生白。或杲杲以积素，或沉沉以凝碧。圆虚乍启，均瑞色而周流；蜃气初收，与清光而激射。□信无心而舒卷，海宁有志於潮汐。彼则澄源纪地，此乃泛迹流天。影触浪以时动，形随风而屡迁。入洪波而并曜，封绿水而相鲜。时维孤屿冰朗，长汀云净；辨宫阙於三山，总妍华於一镜。临琼树而昭晰，覆台而萦映。鸟颉颃以追飞，鱼从容以涵泳。莫不各得其适，咸悦乎性。登夫爽垲，望兹□海；□则连景霞以离披，海则蓄玫瑰之翠彩。色莫尚乎洁白，岁何芳於首春？惟春色也，嘉夫藻丽；惟白□了，赏以清贞。可临流於是日，纵观美於斯辰。彼美之子，顾曰无伦。扬桂楫，棹青苹；心遥遥於极浦，望远远乎通津。□兮片玉之人（阙）
    ○对直言极谏策
    问：朕闻古之善为国者，未尝不求正士，博采直言，勤而行之，辅成教化者也。朕临御日浅，政理多阙，每期忠义，切投药石。子大夫戢。翼藏器，思奋俟时。今启乃沃子，当有犯而无隐。朕窃不自揣，敢慕前王，上法羲轩，下遵尧舜。还已散之淳朴，振将颓这纪纲，使礼让兴行，刑罚不用。而人犹轻犯，吏尚循私，为盗者未奔，不仁者未远。岂臣非稷契而致是乎，为君谢禹、汤使之然也？设何谋而可以西戎即叙，施何化而可以外户不扃？五谏安从，三仁谁最？周昌比汉高於桀纣，刘毅方晋武於桓灵，但见含容，两无猜怒。故君不失圣，臣不失忠。子既其俦，应详往行。四贤优劣，伫辨深疑。在於朕躬，所有不逮，条问之外，委悉书之，必无面从，以重不德。
    对：臣闻尧舜之驭寓也，以至理理万邦，以美利利天下，百姓犹惧其未化也，万邦犹惧其未安也。乃复设谤木，询谠议，不敢满假，不敢荒宁。伏惟陛下元德统天，文思居业。慎重光之丕绪，返淳古之休风。光启宪章，畴咨营蒯，锡臣之策，思以启沃。臣狂简不知化源，谨昧死稽颡，辄陈愚虑。
    制策曰：“朕窃不自揣，敢慕前王，欲上法羲轩，下遵尧舜。还已散之淳朴，振将颓之纪纲，使礼让兴行，刑罚不用。而人犹轻犯，吏尚循私，为盗者未奔，不仁者未远。岂臣非稷契而致是乎，为君谢禹、汤使之然也？”大矣哉陛下之言乎！臣闻禹称善人，不善者远矣。伏见陛下徵隐逸於空山，拔夔龙於下位。聘名士，礼贤者；善无欲之徒，发惟新之诏。使吏肃人悦，法明令张，而犹曰君谢禹汤，臣非稷契，此陛下让之至也，臣何敢间焉？夫中於道者，易以兴化；失其道者，难以从宜。事爽其分，则一毫以乖；事审其分，则殊途同归。计岁者非一时而可用，致理者非一日而成功，但立法於制事之初，望化於经年之外。使损益鉴於兴替，寒暑渐於春秋，何忧不均理於羲轩，同光於尧舜？
    制策曰：“设何谋而可以西戎即叙，施何术而可以外户不扃者？”陛下孚惠心，和戎狄，相彼君长，解辫户庭。应以地僻遐荒，未知圣造；伏以戎狄轻而寡信，贪而无亲。视边戍申严，则请通国好；睹疆场无备，则屡起贪心。固难可以礼义和，难可以恩泽抚。取今之要，莫过於智将悍卒，设险边隅。臣伏以陛下且以恤下为心，不以西戎为虑。今请制其边兵有常数，边将有常务，分其土而居之，给其家而业之。因其业也，而为之城池；因其将也，而为之牧守。又申严其令，使获虏马者赏以马，使获虏羊者赏以羊，人皆固业，战自力倍，则可少安。今积甲日深，兴戎岁广，黎人抗弊，未可勤师。伏望利物之原，息人之道，使广庶类，农桑以时。宏济济之士於朝，盛洋洋之化於野。使其来也，慕斯文物之盛；居其边也，杜其利欲之求。然后款塞而可即叙矣，夫奸邪生於豪杰，廉耻，生於礼义礼义立，孰有不耻且格乎？衣食足，孰有背义趋利者乎？臣以为遂其富利之业，申其仁义之利，则外户不扃矣。
    制策曰：“五谏安从，三仁谁最者？”夫谏者以讽为先，乱国非无直言也，直言不用，故诌谀胜矣。理国非无诌谀也，诌谀不用，则直言胜矣。时逢否闭，仲尼或守其主文；今日昭明，微臣请从其直谏。臣之职也，敢二事乎？昔商纣不君，虐弃天物，三仁弼谏，藩捍宗彝。退八百之师，抑三分之众，均其忧乱，俱可称仁。较其持危，或非同德。比干知死亡之义，且曰陷君；微子去父母之邦，或云智免。进退不失其正，在於太师乎？
    制策曰：“周昌比汉高於桀纣，刘毅方晋武於桓灵，俱见含容，两无猜怒。故君不失圣，臣不失忠。子既其俦，应详往行。四贤优劣，伫辨深疑。”臣闻君明则臣直，二圣以乘时开国，参佐昌图；二臣以委质造邦，克扶兴运。开忠谠之路，成不讳之朝。固拟议失伦，比方不怍，将以感君之未寤，致理於升平。绝好恶之门，传和睦之代。名高终古，传在策书。巍巍三代，斯为盛美。臣素无学术，谬窃对曷攵，若变其微，斯言之玷。使臣以礼，晋武宁劣於汉高；鼓怒抗辞，周昌不优於刘毅。
    制策曰：“在乎朕躬，有所不逮，条问之外，委悉书之，必无面从，以重不德者。”臣固凡陋，越在侧微，仰天地之大全；空忻化育，体阴阳之广运。每荷陶甄，岂意圣诏荐临，猥垂下问，心虑陨越。夏虫不睹於春冰，曲士宁知於天道。欲申微素，进退忧惶。伏见陛下以道生成，以德覆载，赏以春夏，刑以秋冬。捐金玉於江湖，反珍奇於薮泽；委符瑞为草莽，用忠良为灵庆；临群下以正德，惠兆人以厚生。诚太平之道也，刑措之渐也。臣不胜其忭。愿陛下俯仰必於是寤寐必於是。《诗》云：“靡不有初，鲜克有终。”抑臣以为知终终之可以存义者，其惟圣人乎？伏惟陛下终之。臣不胜葵藿倾心之至。谨对。
    ☆董晋
    晋字混成，河中虞乡人。明经及第，肃宗幸彭原，上书行在，授校书郎翰林待制，历太常少卿左金吾将军。德宗朝迁左金吾卫大将军，改尚书左丞，复拜太常卿。贞元五年以门下侍郎同中书门下平章事，九年罢为礼部尚书检校左仆射兼宣武节度营田汴宋观察使。十五年卒，年七十六，赠太傅，谥恭惠。
    ○冠冕制论
    古人服冠冕者，动有佩玉之响，所以节步也。《礼》云：“堂上接武”，堂下布武至恭也。步武有常，君前之礼，进趋而已。令或奔走，以致颠仆。非恭慎也，在式朝官皆是绫袍袱，五品已上金玉带，取其文彩画饰，以奉上也。是禹恶衣服而致美乎黻冕，君亲一致。昔尚书郎含香，莱子彩服，皆此义也。服纟缦，非制也。
    ○义阳王李公德政碑记
    唐之元臣曰义阳郡王抱真，字太元。皇开府仪同三司凉州都督河兰鄯廓瓜沙甘肃九州大总管申国公修仁之元孙，开府仪同三司左武卫大将军永之曾孙，兵部尚书怀恪之孙，赠太子太保齐管之子。蓄河岳之秀，丛祖考之庆，克生鸿才，以左元后，殊勋茂绩，可得而称也。
    公体仁执中，抱素专直，威厉霜雪，气凌□霓。沉毅足以建功，宽裕足以安众。召公相武之智，申伯翊宣之筹，尚父六韬之奇，夷吾九合之业。未及弱冠，公皆达之，果为从父兄故相国抱玉所重。期以远大，荐於肃宗，授汾州别驾。仆固怀恩之平史盗也，伐虔刘之功，恣暴虐之性，不率朝典，潜怀异图。公发冲危冠，愤激忠节，间道诣阙，溃其奸谋。而渠魁疾颠，汾浒底定。代宗嘉之，拜殿中少监。永泰初又兼御史中丞，充陈郑怀泽潞等五州节度留後。恩光氵存及，辉耀当时，谦不奉诏，累有陈说。上大器之，改泽州刺史兼侍御史，充节度副使巡内五州都团练使。泽人忻忻，如戴父母。公虔奉圣旨，精吏职，一年而流民复田壤辟，二年而军给人阜，风俗淳义。时属散卒聚钟鼓山，肆其猖狂，逞其驱劫，议者请兵逐之。公谓之曰：“夫人禀元和以生，奉五常以立，无不思顺，无不惧逆。理乱之道，实由於政，政和则礼让兴，仁义著。政否则刑罚滋，盗贼起。使其叛乱，是德之不修也。姑务自咎，岂可加兵？”乃申以祸福之门，引以开泰之路，投戈菔矢，尘簸岩荡，抚劳加等，仁风载扬，遂迁怀州刺史。泽人去思之愤，凝为愁□；怀人来苏之庆，霈若霖雨。为政未几，怀亦如泽焉。天子宠文公之能，旌龚遂之美，以节度使司徒公备戎於西，乃授检校秘书监兼侍御史权知行军司马，充泽潞，节度支度营田观察处置使留後，仍知潞州大都督府事。公以殊恩寄任，留务浩穰，徘徊化源，独与心计。乃约故实，财成庶政。禁暴以安物，薄赋以养农省徭以息孤，均调以资士卒。孝弟闻於乡党，学校兴於里闾，刑戮废於戎行，鞭扑弛於官署，阖境之内，不日而教化焉。建中元年特授节制，并廉察本道兼领潞州大都督府长史，练勤王之师，修守土之备，内劝耕食，外扬威武。布大君之诚以睦藩镇，导圣朝之化以释危疑。由是上泽德以下流，下情得以上达，君臣无间，臻於太和，公之力也。属军戎之後，虫旱为灾，公请罪神祗，忧见於色。精感而飞蝗越境，诚恳而霖雨应期，稼穑获全，异於他郡，古之循吏，何以加焉？
    公前後历官一十八政，再为御史中丞尚书常侍，三领郡守，一登亚相，两践端揆，封义阳郡王，食实封六百户，命为承弼，同平章事，俾平水土，兼领司空。量宏而深，智达而朗，常执谦而惊宠，不求援以取贵。起题舆，登补裒；简自皇极，郁为元臣。非德及苍生，忠贯白日，则何以臻此？潞之缁黄耆艾，诣阙陈情，愿勒贞石。帝嘉乃诚，诏门下侍郎平章事董晋撰文，以昭其功。铭曰：
    皇矣上帝，降祚有唐。蕴粹孕灵，克生义阳。明明天子，贤能是奖。乃命义阳，镇於上党。烈烈义阳，惟国之桢。屹若崇山，隐如长城。用极於正，性根於忠。英风外驰，明谟内融。王度克遵，惠此罢人。以德代刑，散浇为淳。军以威凶，雄以定慑。恢振皇纲，辅弼天业。帝曰抱真，允文允武。俾登鼎铉，锡之茅土。名高方召，道冠申甫。刊石纪功，用驾终古。
    ☆王绍
    绍字德素，本名纯，避宪宗讳改焉。自太原徙京兆之万年，累官户部尚书。顺宗立，转兵部，出为东都留守。元和初检校尚书右仆射，为武宁军节度使，复拜兵部尚书。卒年七十二，赠右仆射，谥曰敬。
    ○请禁私藏钱奏
    伏以京都时用，多重见钱，官中支计，近日殊少。盖缘比来不许商人便换，因兹家有滞藏，所以物价转主，钱多不出。臣等今商量，伏请许令商人於三司任便换见钱，一切依旧禁约。伏以比来诸司诸使等，或有便商人钱，多留城中，逐时收贮，积藏私室，无复通流。伏请自今已後，严加禁约。
    ●卷四百四十七
    ☆窦泉
    泉字灵长，扶风人，建中时官范阳功曹检校户部员外郎汴宋节度参谋。
    ○述书赋上（有序）
    古者造书契，代结绳，初假达情，浸乎竞美。自时厥後，迭代沿革，朴散务繁，源流遂广，渐备楷法，区别妍媸。洎於我唐天宝末，国有寇难，府库倾覆，散坠闾阎。而兴复京都，所司徵购，得春归者盖寡矣。余至德中往往偶见，祛积年之遐想，骇此生之新观，虽欣鄙夫之幸遇，实为吾君之痛惜，恨沈草莽，上达无阶。因记彼而固求，愿沽诸而善价。然为监临动静，公私留迁，徒暂披玩，终归他室。今记前後所亲见者，并今朝自武德以来，迄於乾元之始，翰墨之妙，可入品流者，咸备书之，（周一人史籀。泰一人李斯。汉二人蔡邕，杜操。魏五人韦诞、虞松、司马师、司马昭、锺会。吴二人皇象、贺劭。晋六十三人齐献王、元帝、成帝、康帝、孝武帝、武陵王、会稽王、杨肇、山涛、嵇康、张翰、蔡充、顾荣、刘琨、孔侃、孔瑜、陶侃、熊远、应詹、卞壶、刘超、谢藻、庾亮、庾怿、庾翼、庾准、郗鉴、郗、郗昙、郗超、郗俭之、郗恢、谢尚、谢奕、谢安、王导、王劭、王珉、王羲之、王献之、王、王、王述、丁潭、何充、刘讷、刘炎、张澄、刘璞、张翼、桓温、桓元、江灌、沈嘉、刘环之、刘、范汪、范宁、诸葛长民、刘穆之、温放之、杨羲、宋埏、宋二十五人武帝、文帝、孝武帝、明帝、南平王、海陵王、谢灵运、谢方明、张茂度、张永、羊欣、孔琳之、薄绍之、王敬宏、王思元、颜峻、桓护之、骆简、萧思话、庞秀之、巢尚之、裴松之、徐爰、江僧安、贺道力。齐十五人齐高帝、武帝、竟陵王、褚渊、褚贲、徐孝嗣、王僧虔、王慈、王志、王俭、刘顾、宝光、胡楷之、徐希秀、张融。梁二十一人武帝、简文帝、邵陵王、孝元帝、萧确、萧子云、王克、陆杲、任、傅昭、朱异、王籍、殷钧、阮研、王裒、萧特、庾肩吾、陶宏、景江、周宏让、范怀约。陈二十一人武帝、文帝、炀帝、尢后、新蔡王、庐陵王、永阳王、桂阳王、释智永、智果、江总、徐陵、沈君理、袁宪、毛喜、蔡景历、蔡徵、顾野王、伏知道、谢嘏、贺朗。北齐一人外五代祖刘珉。隋五人刘元平、房彦谦、卢昌衡、赵文深、赵孝逸。唐四十七人神尧皇帝、文武圣皇帝、则天武后、睿宗、开元皇帝、汉王元昌、岐王元范、李怀琳、欧阳询、欧阳通、虞世南、虞纂、虞焕、褚遂良、陆东之、薛稷、房元龄、殷仲容、王知敬、王绍宗、孙过庭、张旭、贺知章、徐峤之、徐浩、李造、韩择木、田琦、卫包、蔡有邻、郑迁、李权、李枢、李平钧、王维、王缙、史惟则、李阳冰、家舅绘、姨兄明若山、宋儋、李ギ、萧诚、张从申、吕向、长兄蒙、马氏妻刘泰姝等，应亲见者所言）。并错综优劣，直道公论。或理尽名言，即外假兴喻，虽阙标旧品，而毕寄斯文，刊讹误於形声，定目存於指掌。其所不睹，空居名额，并世所传拓者，不敢凭推，一皆略焉。其辞曰：
    尝考古而阅史，病贱目而贵耳，述勋庸而任人，挥翰墨而由已。则知亲瞩延想，如见君子，量风雅之足凭，奚卷舒之能已？古犹今也，斯得美矣。虽六艺之末曰书，而四人之首曰士：书资士以为用，士假书而有始。岂特长光价於一朝，适容貌於千里？（王羲这书蕺山姥六角扇五字，字索百钱，人竞买去。梁元帝书亦云千里之面首，转觉为能矣。）篆则周史籀，秦李斯，汉蔡邕，当代称之，俱遗芳刻石，永播清规。籀之状也，若生动而神凭，通自然而无涯，远则虹绅结络，迩则琼树离披。斯之法也，驱妙思而变古，立後学之宗祖，如残雪滴溜，映朱槛而垂冰；蔓木含芳，贯绿林以直绳。伯喈三体，八分二篆，戟弯弧，星流电转，纤逾植发，峻极层。周秦汉之三贤，余目验之所先，石虽贞而云亡，纸可寄而保传，（史籀周宣王时史官，著大篆教学童，岐州雍城南有周宣王猎碣十枚，并作鼓形、上有篆文，今见打本。吏部侍郎苏勖《叙记》卷首云：“世咸言笔迹存者李斯最古，不知史籀之迹近在关中。”即其文也。李斯上蔡人，终秦丞相，作小篆书《峄山碑》，後其石毁，失，土人刻木代之，与斯石上本差稀。又至德中安史败後，四从沼于河阳清水渠下得传国玺，其文曰“受命于天，既寿永昌”，点画皆隐起，作龙鸟状。侧文小篆曰“魏所受汉传国玺”背上蟠螭一角折，鼻尖有黄疵瑕，按验谱牒乃无差舛，云斯所书。蔡邕字伯喈，陈留人，终後汉左中郎将，今见打本三体石经四纸，石既寻毁，其本最稀、惟棱隽反光和等碑，时时可见）。草分章体，肇起伯度，时君重而立名，自我行而作故，掣波循利，创质畜怒，（杜操字伯度，京兆人，终後汉齐相。章帝贵其迹，诏上章表，故号章草，今见章草书五行）。魏之仲将，奋藻独步，或迸泉涌溢，或错玉班赋，迹遗情忘，契入神悟。然而负才艺，履危惧，膏明自煎，鬓改素。生非其代，痛惜不遇，名微格高，复见叔茂。体裁简约，肌骨丰雩，如空凝断□，水泛连鹭，（韦诞字仲将，京兆人，终魏光禄大夫。时凌□台成，先误钉榜，明帝使诞坐笼以鹿卢引上就书，去地二十五丈，及下，鬓皓然。虞松字叔茂，会稽人，终魏中书令大司农。今见隶纸草书，具姓名一纸，十一行也）。挹子元之环迹，高子上之雄神，量蕴文儒，才苞古真。或寄词达礼，任道怀仁；或仰则锺繇，平视卫臻。如晴郊驷马，维岳降神，（司马师字子元，河内人终魏录尚书事，大司马忠武公。及炎受禅，追尊曰景皇帝。今见正书带名一纸一十二行。弟昭字子上，终魏相国录尚书事，封文王，追尊文皇帝。今见正书具姓名两纸共一十二行）。观士季之轨辙，审锺家之超越，将遗古而偕能，与象贤而蹈拙，如後生之可畏，实气荩於前哲，（锺会字士季，颍川人，繇子，终魏征西将军，今见带名行书一纸入字）。吴则广陵休明，朴质古情，难以穷真，非可学成，似龙蠖蛰启，伸盘复行，（皇象字休明，广陵人，终侍中吴青州刺史。今见带名章草帖表七行，并写《春秋》哀公上第二十九卷首元年，馀自二年至十三年，尽尾足其纸，每一大幅有一缝线联合之，六元觊押尾，云此是茧纸，紧薄有脉似桦皮，以诸茧比，类殊有异者也）。贺氏兴伯，同时共体，瘠而不，疏逸而寡礼，等殊皇贺，品类兄弟，（贺劭字兴伯，吴兴人，终吴太子太傅，见章草书带名一帖五行）。司马氏之受禅，炎为帝祖，伟哉齐王，手迹目睹。翰墨之外，仁贤是优，重则突兀嵩华，轻则参差斗牛，（司马攸字大奠，文帝第二子，武帝弟，封齐献王，官至侍中大司马。今见正书带名凡四段共三纸，书有痛惜羊祜之言晋姓司马国，犯先讳不言晋也）。
    逮乎龙化东迁，景文兴嗣，天然俊杰，毫翰英异。元帝之用笔可观，世瑜之呈规仰似，如发硎刃虎骇鹗眙，懦夫丧精，剑客得志，（元帝讳睿，字景文，东朝中兴之主。当东迁，谣曰“五马浮渡江，一马化为龙”即其人也。今见潜润正书具姓名一纸七行，兼杂批约有十处）。成帝则生知草意，颖悟通谙，光使畏魄，青疑过蓝。劲力外爽，古风内含，若云开而乍睹晴日，泉落而悬归碧潭，（成帝讳衍，字世禄，元帝孙，明帝子，庾氏内，今见草批谢草张澄启七行）。康帝则幼少闲慢，迥出凡境，驷马安车，不尚驰骋，（康帝讳岳，字世同，成帝弟，今见行书批刘讷启四纸共七行）。真率孝武，不规不矩，气有馀高，体无所主，若露滋蔓草，风送骤雨，（孝武帝讳曜，字昌明，简文子，今见行书一纸又两贴等，杂批六处，共有二十珩也）。赳赳道叔，远淳迩俗，全姓名而孰多？议风度而不足，元子惮其威武，吾徒遵其轨躅，（武陵王，字道叔，明帝弟，今见具姓名正书一纸三行）。道子雅薄，绵密纤润，露轻藏沈，假曲蹑峻，犹尺水之含众象，小山之拟万仞，（会稽王道子，孝武帝子，今见具姓名行书一纸凡七行）。季初则隐姓名，展纤劲，写拓共传，赏能之盛，犹踞牙钩瓜，超越陷阱，（杨肇字季初，荥阳人，晋荆州刺史，今见草书一纸十行，有古署榜无姓名，今共传拓之）。巨源正书，朴略仍馀，染翰忘筌，寄情得鱼，若披坚草泽，匿锐茅庐，（山涛字巨源，河内人，晋侍中司徒，今见正书带名一帖四行）。叔夜才高，心在幽愤，允文允武，令望令闻。精光照人，气格凌□，力举巨石，芳逾众芬，（嵇康字叔夜，谯国人，晋中散大夫，今见带名行书一纸，五行）。季鹰有声，古貌磅礴，虽无名验，攀附张索，（芝靖）如凝阴断□，垂翅一鹗（张翰字季鹰，吴郡人，晋大司马掾，今见草书一贴三行，有古榜名满骞押尾）。子尼简约，片月孤峰，千岁之下，森森古容（蔡充字子尼，陈郡人，晋成都王掾子谟，过江食蟹遇毒者，本朝尚书仆射，见带名草书一帖四行）。彦先尚质，无而不有，犹崆峒之上，世俗谁偶（颜荣字彦先，吴郡人，晋骠骑将军，今见草书带名三帖共有一十二行）？越石伟度，比糠翰墨，如伐树而爱人，似问鼎而在德（刘琨字越石，中山人，晋太尉，今见行书半纸具姓名五行）。敬思敬康，二也殊芳，思行则轻利峭峻；类惊蚪逸骏，康草则古质郁纡，如落翮摧枯，（孔亻品字敬思，会稽人，晋大司农，今见具姓名行书一纸七行。孔瑜字敬康，会稽人，车骑将军，今见具姓名，一纸三行）。雍容士行，季孟公旅，肌骨闻媚，精神慢举，如辞山登朝，混迹杂处，（陶侃字士行，秣陵人，晋侍中大将军，今见带名正书一纸十行）。孝文刚断，谨正授毫，古虽拙利，今称且高，如贵胄之跃骏，武贲之操刀（熊远字孝文，豫章人，晋大将军长史，今见具姓名正书启七纸）。思远则藁草悬解，笔墨无在，真率天然，忘情罕逮，犹群雀之飞广厦，小鱼之戏大海，（应詹字思远，汝南人，晋镇南大将军，今见草表带名二纸共一十七行）。望之之草，紧古而老，落纸筋盘，分行羽抱，如充物多士，交连杂宝（卞壶字望之，济阴人，晋侍中骠骑大将军，今见带名草书一纸，共六行）。体大法殊，实推世逾，禀天然而自强，乱帝札而见拘，犹朝廷宿旧，年德相趋，（刘超字世逾，琅琊人，晋卫尉零陵忠侯，今见带名正书一帖三行，起手笔与元帝相类，自职居近密，邃绝其与外人所交之书也）。叔文法锺，纤薄，精练，用笔虽巧，结字未善，似渐陆之导鸿，等窥巢之乳燕（谢藻字叔文，会稽人，晋中书侍郎，今见具姓名正书启，两段合为一纸五行，其半先在官，半在外，及得之，勘合如一，得新故异也）。博哉四庾，茂矣六郗，三谢之盛，八王之奇。至如强骨慢转，逸足难追断蓬征，蔓葛垂，任纵盘薄，是称元规（庾亮字元规，颍川人，晋太尉，今见草书五纸行帖共八行具姓名草书又一纵十一行）。遗古效锺，叔豫高踪，虽稳密而伪浮浅，犹叶公之爱画龙（庾怿字叔豫，颍川人，晋卫将军，今见正行书带名一纸四行）。积薪之美，更览稚恭，名齐逸少，墨妙所宗。善草则鹰搏隼击，工正则剑锷刀锋，愧时誉之未尽，觉知音而罕逢。其荒芜快利，彦祖为容，似较狡兔於大野，任平坡之所从，（庾翼字稚恭，晋车骑将军，今见草书四纸共二十六行，具姓名正书一帖三行。怿与翼并是亮弟。庾准字彦祖，希子，亮孙，晋豫州刺史，今见具姓名草书一纸凡八行）。道徽之丰茂宏丽，下笔而刚决不滞，挥翰墨而厚实深沈，等渔父之乘流鼓，高平奕叶，盛德遗能。方回重熙，接翼嗣兴。回则章健草逸，发廉棱，若冰释泉涌，□奔龙腾。密壮奇姿，抚迹重熙，若投石拔距，怒目扬眉。景兴当年，曷云世乏？正草轻利，脱略古法。迹因心而谓何？为吏士之所多，惜森然之俊爽，嗟甍尔於中和。处约、道允，家之後俊，狂草势而兄优，谨正书而弟润，俱始登於学次，惭一亏於九仞，（郗鉴字道徽，高平人也，晋太宰，今见草书三纸共十七行，郗字方回，昙字重熙，并鉴子。晋司空，见章草书写父杂表一首四十三行，草书八纸。昙晋中郎将，今见具姓名草书一纸四行。郗超字景兴，子，晋临海太守，今见具姓名行草书共四纸。郗俭之字处约，晋太子率更令，今见具姓名草书两纸。郗恢字道允，晋镇军将军，今见具姓名草书及行书共两纸。处约、道允并是昙子）。谢氏三昆，尚草特峻，犹注飞涧之瀑溜，投全牛之虚刃。达士逸迹，乃推无奕，毫翰□为，任兴所适。能事雅量，末归安石。至夫蕴虚静，善草正，方圆自穷，礼法拘性，犹恒德之仁智，应物之黾镜，恨其心惧景兴，书轻子敬，塞盟津而捧土，损智力有馀病，（谢尚字仁祖，陈郡人，晋散骑常侍，今见具姓名草书一纸六行。谢奕字无奕，晋镇西将军，今见带名行书一纸六行。谢安字安石，尚弟，晋侍中太傅，今见具姓名正书二纸三十行。安得献之书时，断作纸夹焉）。业盛琅琊，茂宏厥初，众能之一，乃草其书。将以润色前范，遗芳後车，风棱载蓄，高利有馀，类贾勇之武士，等相惊之戏鱼。有子敬伦，迹存目验，以古窥今，调涉浮艳。尚期羽翼鸿渐，芝兰香染，与兄拓而弟真，将奢也而宁俭。绳绳宜尔，杰出季炎，露锋芒而豁怀，傍礼乐而无检，犹搏扶摇而坐致，超峻极而非险，（王导字茂宏，琅琊人，晋丞相，谧曰文献公，今见具姓名草书两纸共六行。王劭字敬伦，即导子，晋车骑将军，今见具姓名草书一纸六行。兄帅恬洽，不见真迹。洽子珉，字季炎，晋中书令，今见具姓名草书一纸凡八行）。然则穷极奥旨，逸少之始，虎变而百兽ㄣ，风加而众草靡。肯肇游刃，神明合理，虽兴酣兰亭，墨仰池水，《武》未尽善，《韶》乃尽美。犹以为登泰山之崇高，知群阜之迤逦。逮乎作程昭彰，裒贮备无方，不短，纤不长，信古今之独立，岂末学而能扬？幼子子敬，创草破正，雍容文经，踊跃武定。态遗妍而多状，势由已而靡罄。天假神凭造化莫竟，象贤虽乏乎百中，偏悟何惭乎圣？斯二公者，能知方祁氏之奚午，天性近周家之文武，诚一字而万殊，且含规而孕矩。然而真迹之称，独标俣俣，忘本任心，余所不取。何哉？且得於书法，失於背古，是知难与之浑朴言，可以为砻斫主矣（王羲之字逸少，晋右军将军，前後多见行草书，唯正书世上稀绝。幼子献之，字子敬，晋中书令，今世上多见行书独步，不可具举，迹书之书称二王，辄加真字，馀虽超越者，并通谓之绝迹，盖俗学之竟也）。温温伯舆，亦扇其风，风流之表，轩冕之中。骨体慢正，精彩冲融，已高天然，恨乏其功。如承奕叶之贵胄，备夙训之神童，（王字伯舆，即导孙荟子，晋司徒左长史，今见带名草书一纸七行）。粤若太原之英，二子闲生，仲祖慕元常之则，怀祖通文献之情。方言慕而我愧，（言慕锺繇）。比叔文而彼荣（比叔文即谢藻）。习所通而不及（言通王导）。参放之而先鸣（参温放之）。结束体正，肆力专成，犹楝梁富於合抱，巧匠斫而未精（即王也）。高利迅薄，连属欹倾，犹鸟避罗而势侧，泉激石而分横，（即王述也。王字仲祖，太原人，晋金紫光禄大夫，今见具姓名正书一纸二行。王述字怀祖，太原人，晋尚书令蓝田侯，今见具姓名草书一纸三行）。若夫反古不忘，吾推世康，似无逸少，如禀元常，犹落太阶之萤荚，掇秘府之芸芳，（丁潭字世康，会稽人，固孙弥子，晋散骑常侍，今见正草书各一纸共十行）。次道淳实，寡於风彩，自是雄姿，翰墨具在，如士大夫之京华游处，参贵骨而肤质未改（何充字次道，庐江人，庾亮舅，晋侍中司空，今见带名行书三行）。行仁靡杂，唯锺是师，悦端闲於高轨，能终始於清规。虽带偏薄，亦能邻几，若凤雏始备於五彩，长松仅攀乎一枝，（刘讷字行仁，琅琊人，晋散骑常侍，今见康帝启四纸共有三十五行也）。真长则草含稚恭之厚爽，正迩越，石之羁束，轻浮森峭，媚藻缛，落众木於秋杪，狎群鸥於水曲（刘炎字真长，沛郡人，晋丹阳尹，今见具姓名行书及草各一帖共六行）。国明励穷，锺氏馀风，壮利纤薄，守雌知雄，如道门之子，仙路时通（张澄字国明，吴郡人，嘉之子，晋光禄大夫，今见咸康八年带名正书上成帝启一纸七行）。猗欤子成，徇迹过名，正隶敦宾，藁草沈轻。元常高风，虽疏复呈，犹不考击之钟鼓，含律吕之音声，（刘璞字子成，南阳人，晋光禄勋，即得道南岳魏夫人之子，夫人魏舒女，父义晋河内修武令，今见具姓名行书及草两纸共二十行）。君祖驰驭，艺忝令誉。穷正验草，而罕逮其能；作伪乱真，而未可为据。正企锺而悠邈，草师王而莫著，与夫敬仁道群（王修江灌），或拔茅以连茹，犹锐意鹏举，致身膺翥，（张翼字君祖，下邳人，晋东海太守。时穆帝令翼写王右军手表，帝自批後，右军殆不能别久，乃悟云：“小人几欲乱真。”今见具姓名正草书总三帖共十六行）。元子正草，厚而不伦，若遗翰墨，犹带真游，似山林之乐道，非玉帛之能亲（醒温字元子，谯国人，彝子，晋丞相大司马南郡宣武公，今见其行草书带名四纸共三十行）。敬道耽玩，锐思毫翰，依凭右军，志在凌乱草狂逸而有度正疏涩而犹惮，如浴鸟之畏人，等惊波之泛岸（桓元字敬道，温子，历晋义兴太守，自署丞相，僭号日楚，今见带名正行草书总十纸共六十行）。道群闲慢，气格自充，始习新制，全移古风。与伯舆之合极，（王）若子敬之童蒙，犹富礼乐之世胄，备神彩彩厥躬，（江灌字道群，陈留人，晋侍中中护军，今见带名行书一纸七行）。长茂草势，既捷而疏，慕王不及，独断所如，犹鸷鸟击搏而失中，因蹭蹬於古墟，（沈嘉字长茂，吴郡人，晋吴兴太守，今见具姓名草书共三行）。元宝刚直，两王之次，骨正力全，轨范宏丽。凌突子敬，病於轻肆，同变武而习文，若访龙而获骥，（刘瑰之字元宝，沛国人，晋御史中丞义城伯，今见带名行书九行）。季舒纤劲，循古有礼，遇稀难评，唯署一启，（刘字季舒，会稽人，晋光禄大夫，今见书名启一纸也）。顺阳笔精，吾见元平，近瞻元常，俯视国明（张澄）。利且掩薄，能多似生，如班输之运斧，乏楝梁以经营（范汪字元平，顺阳人，晋安北将军，今见具姓名正书谢赐瓜启四行矣）。武子正笔，颇全古质，去凡忘情，任朴不失，犹高人之与释子，志由道而秉律（范甯字武子，汪子，晋中书侍郎，今见带名正书启三纸共二十一行）。长民则全效子敬，便於性分，宏逸生於天机，众妙总而独运。凌所师而小薄，壮若已而不紊，犹豁其流而冰开，殷其响而雷奋，（诸葛长民琅琊人，晋辅国将军宣城内史，今见具姓名行书一纸六行）。道和闲雅，离古蹑真，慢正由德，高踪绝尘，若昂藏博达之士，謇谔朝廷之臣（刘穆之字道和，东莞人，晋侍中司徒，今见具姓名行书一纸六行）。放之率尔，草健笔力，岂忘保持？足见准则，犹片锦呈巧，细流不极（温放之太原人，峤子，晋黄门侍郎，今见草书具姓名二行）。杨真人之正行，兼淳熟而相成，方圆自我，结构舟楫之不系，混宠辱以若惊（真人讳义，弘，农人，今见行书带名六行）。宋延讹紧，足光利用，习古者或以为轻，日新者必因而重，犹朴散而分形器，务成而立赋颂，（宋延广平人，晋相府参军，今见行书具姓名凡四行）。
    宋武德舆，法含古初。见答道和之启，未披有位之书，观其逸毫巨丽，载兆虎变。高躅莫究其涯，雄风於焉已扇，犹金玉矿璞，包露贵贱，（刘裕字德与，彭城人，翘子，晋太尉中书监，封宋公，後受禅称宋武帝，今见带名批刘穆之启两纸共六行矣）。皇矣文帝，天和正隶，举已达於纵横，攀王媚於紧细（献之）向精专而习熟，几可与之兴替，尚瞻击水之鹏抟，且并闻天之鹤唳（文帝谆义隆、武帝第三子，今见带名正行书两帖共七行，杂批五处共有二十行也）。孝武则武威戡难，翰墨驰声，虽禀训而已高，恨一篑而未成，徒忌人之贤已，异及父之令名（武帝书视文帝为未及）。与思话而雄强，追彦琳而愧耻，（萧思话孔琳之）若夷狄之佳丽，慕颜容於桃李（孝武帝讳骏，字休龙，文帝第三子，今见带名正书启十行，又行书都四纸共十三行）。太宗徽音，用壮之心，遗弃鄙野，不无高深。快突俗工，匠古邻今，冠栌梨之下果，怯鸾凤，之珍禽，（明帝讳或，字休炳，孝武帝弟，今见带名行书四纸并批杂启等共八行也）。南平休元，笔力自全，幼齿结构，老成天然。比夫鸟在っ，龙潜泉，符彩卓尔，文词粲然，（南平王铄，字休元，文帝第四子，今见带名启正书两行）。休茂尚冲，已工法则，长於用笔结字，短於精神骨力。性灵可观，运用未极，犹凫雏鹄子，初备羽翼（海陵王休茂，文帝第十四子，今见正书带名启四行，姚怀珍押尾）。後见三谢两张，连辉并俊，若夫小王风范，骨秀灵运，快利不拘，威仪或摈，犹飞湍激矢，电注电震，（谢灵运陈郡人，宋侍中秘书监，今见带名行书七行）。方明宽和，稳媚且润，如幽闲女德，礼教士允，（谢方明陈郡人，惠连父，宋会稽太守，今见带名正书签三行也）。茂度逸翰，景初清规，或大言而峻薄，（景初对文帝云：“臣恨二王不得臣之体。”），或寡誉而拙奇，（王僧虔书用拙笔以自容）。并心轻两王，迹及宗师，拟鹤鸣而子和，殊鲤退而学《诗》（张茂度吴郡人，敞子，宋会稽太守，今见具姓名行草书两纸共十行。张永字景初，茂度子，宋征西将军，今见正行草书五纸共三十行矣）。敬元则杂得法於子敬，虽时移而闲出，手稽无方，心敏奥术，虚薄而不忘本分，纵横而粗得师骨，遇其合时，仿佛唐突，犹图骐骥而莫展，塑真仙而非实，尔後王羊谬同，众靡馀风。彦琳敬叔，允执厥中。孔则愈於紧速，病於乾偏，超举之馀，窥羊及肩。犹蓬瀛心想，武风传，竞其丰利，又睹薄氏。纤圆克成，骨力犹稚，精彩润密，乃诚莫贰。掩友凌师，抑亦其次，虽无金价，而珉实玉类（羊欣字敬元，泰山人，不疑子，宋中散大夫，与邱道护同授献之笔法，今见正行草具姓名书二十馀纸，凡六七卷。所言“王羊谬同”谚云“买王得羊，不失所望。”言虚也。孔琳之字彦琳，会稽人，宋太常卿，今见具姓名正行书三纸共二十行。薄绍之字敬叔，丹阳人，宋给事中，与杨孔并师小王，今见具姓名行书四纸共二十八行）。淮水茂族，敬宏不坠，胡朝馀风，翰墨兼至，既约古而任逸，亦遗能而独驶，犹创埏埴於昔人，全朴略而成器，（王敬宏琅琊人，导孙，桓元姊夫，宋侍中左光禄大夫，今见具姓名草书一纸四行也）。蔓衍枝派，思元不忘，稳厚而无法度，淳和而蓄锋芒，犹君子自适，顺时行藏，（王思元琅琊人，宋南康太守，今见具姓名行书三行）。颜氏儒门，士逊墨妙，大令典则，中散气调。薄首孔肩，体格惟肖，如惊弦履险，避地膺峭，（颜竣字士逊，琅琊人，延之子，宋右将军东扬州刺史，今见具姓名行书一纸五行。言薄首孔肩，则献之、羊欣、绍之、琳之）。桓公护之，神凝笔迟，富雅景，乏士规，犹门寒道高，衣薜言诗（桓护之字彦宗，洛阳人，宋宁朔将军，今见具姓名行书一纸四行）。翩翩正祖，恭已法则，师资小王，深入阃域。安知逸气，未详笔力，犹骥异真龙，紫非正色（骆简字正祖，丹阳人，宋钜野令，今见行书一纸五行，有姚怀珍徐僧权等押尾）。思话绵密，缓步骋婷，任性工隶，师羊过青，似凫鸥雁骛，游戏沙汀，（萧思话兰陵人，宋征西将军丹阳尹，今见带名正书启两纸共十三行，具姓名行书三行）。二王变古，法有所属，兢兢秀之，敛翰谨束，如仙童乐静，不见可欲，（庞秀之宋江州刺史，今见正书具姓名启一纸十行）。仲远循常，由衷迩俗，企彦琳之墙仞，遵茂度之轨躅，（张茂度）岂闻一而得三？同出吴而入蜀，（巢尚之字仲远，鲁国人，宋宁朔将军，今见带名行书七行）。世斯旁通，崛强断利，参方回之章法，（郗）得敬元之草意，（羊欣）匪庖丁之解牛，同君子之不器（裴松之字世期，河东人，宋散骑常侍大中大夫，今见具姓名章草书慰劳文一卷二十四行）。长玉靡慢，神闲态稼，荷小王之伟质，错明帝之高踪，执德而风尘不杂，发言而礼久攸从，（徐爰字长玉，琅琊人，本名瑗，避傅亮讳除玉，宋大中大夫，今见正书具姓名上明帝启一纸五行）。江侯僧安，健利而乾，貌兼轻媚，体出多端，犹广庭之卉木，小苑之峰峦（江僧安陈留人，宋太子中庶子，今见具姓名行书一纸八行）。道力草雄，圆转不穷，壮自躬之体格，疲逸少之遗风，犹立言而逍遥出世，验迹乃夙夜在公（贺道力，会稽人，宋吴兴令，今见具姓名草书二纸共二十行）。
    齐高则文武英威，时来运归。挺生绍伯，墨妙翰飞，观乎吐纳僧虔，挤排子敬。昂藏郁拔，胜草负正，犹力稽牛刀，水展龙性（萧道成字绍伯，兰陵人，永之子，宋右仆射太尉，封十郡为王，及受禅即位，称齐高帝，今见具姓名行草书及杂批三十馀纸）。世祖宣远，象贤岂敢？仰英规而无功，超笔力而有胆，莫顾程式，率由胸襟。能骋逸气，未忘童心，若横波束薪，泛滥浅深（武帝讳赜，字宣远，高帝长子，今见带名行草书及杂批等十馀纸）。子良则能知未善，心远迹迩，家风若遗，古则翻鄙。虽有力而无体，将从真而自美，犹土阶茅茨，俭德之始（竟陵王子良，武帝子，今见带名行书四行）。彦回无节，笔翰变尔，快利不拘，足用而已，如拔枫柳，抑亦杞梓（褚渊字彦回，河南人，宋末与高帝同掌枢密，後齐台建以佐命功，授司徒中书监，今见具姓名草书二纸共一十三行）。蔚先忠良，自我名扬，老成不亏，和雅允臧，若穷隐肥遁，志傲侯王（褚贲字蔚先，渊之子，齐秘书监，因父忧免职便不仕，时人以为耻父失节於宋室，遂尔屏居，今见正书启具姓名一纸凡八行）。非礼不言，从容始昌，如硕德君子，道义难量，而盛德有素，笔精源长（徐孝嗣字始昌，东海人，齐太尉尚书令，今见正书启共二纸）。简穆父子，载茂馀芳。僧虔则密致丰富，得能失刚，鼓怒骏爽，阻圆任强。然而神高气全，耿介锋芒，发卷伸纸，满目辉光。才行兼而双绝，名实副而特彰，如运筹决胜，威震殊方。伯宝次道，并资义训，兄则杂（太祖高帝）。而外兼，禀家君於已分。弟则纤薄无滞，过庭益俊，并能宽闲墨妙，逸速毫奋。比达士与君子，人不知而不愠，仲宝同夫季舒，署名莫窥墙仞，（王僧琊人，昙首子，齐尚书令简穆公，今见正书具姓名启二并行书共十五纸。王慈字伯宝，王志字次道，并僧虔子。慈齐侍中冠军，今见具姓名行书两纸共二十五行。弟志齐侍中吏部尚书，今见具姓名行书三帖共七行，王俭字仲宝，僧绰子，齐尚书令，今见署名启行字而已，与孔同，字季舒）。茂谦则壮而不密，骋志恒俗，轻师模，任纵欲，如勇夫格兽，径越林麓，（刘字茂谦，彭城人，齐太子洗马御史中丞，今见行书两纸共二十行）。宝光楷之，同调合韵，差池去就，羽翮齐振，依萧附王（道成僧虔），俱曰慕蔺，论骨气而胡壮，验精神而顾峻，犹岸柳之先春，得地连於河润，（顾宝光吴郡人，齐司徒左西掾，今见具姓名行书两纸共二十行，胡楷之南昌人，齐度支尚书，今见带名行书一纸八行）。希秀之迹，敬叔之伦，（薄绍之）正则谨促有度，草则拘检靡伸，如俭德君子，清朝士人，（徐希秀琅琊人，齐骁骑将军，今见具姓名行书草书两纸共十二行）。思光逸才，挥翰无滞，超宝光之力，从僧虔之制。越恒规而涉往，出众格而靡继，如塞路蓬转，摩霄鸢唳，（张融字思光，吴郡人，齐司徒左长史，今见具姓名草书一纸九行）。
    梁则高祖叔达，恢宏厥躬，泯规矩，合童蒙。文胜质而辞寡，明察众而理穷，犹巧匠琢玉，心惬雕虫（萧衍字叔达，兰陵人，顺之子，齐左仆射征东将军，封梁王，及受禅即位，称梁武帝，今见带名行书及制草杂批等四十馀纸）。简文摹锺，不瑕有害，忄敖景乔而含古，（萧子云），肩邵陵而去泰，（简文帝讳纲，字世缵，武帝第三子，今见带名正书启四纸并写禅师碑文六纸及行书四行）。世调则气吞元常，若置度内，方之惠达，（萧特）旨趣犹昧，擅时誉而徒高，考遗踪而罕逮，（邵陵王纶字世调，武帝第六子，今见带名行书三纸）。孝元不拘，快利睢盱，习宽疏於一体，加紧薄而小殊。惟数君之翰墨，称（去声）天伦之友于，皆可比兰菊殊芳，鸿雁异躯（孝元帝讳绎，字世诚，武帝第七子，今见具姓名行书一十五行）。仲正则宽而壮，赊而密，婆娑蹒跚，绰约文质。禀庭训而微过，任天然而自逸，若众山之连峰，探仙沿而不一（萧确字仲正，纶子，梁广州刺史永安侯，今见具姓名行草书两纸一十五行）。景乔则润色锺门，性情励已，丰媚轻巧，纤慢旖旎。诗虽易其国风，赐风贤於夫子？犹鸾窥镜而鼓翼，虎不而履尾，（萧子云字景乔，兰陵人，梁侍中国子祭酒，今见正书具生名启及临右军书共三十行，又见草书六十馀纸）。名劣笔健，乃逢王克，通流未精，疏快不忒，犹腐儒宿士，运用自得，（王克琅琊人，梁尚书仆射，今见具姓名草书四行，有胡昂印尾）。陆杲迅熟，骋健遣能，任纵便，无风棱，如郊羽猎，<羽>狨奔腾，（陆杲吴郡人，梁光禄大夫扬州大中正，今见具姓名草书九行）。体杂闲利，睹夫彦，构牵掣而无法，任胸怀而足凭犹注县泉咽凝冰，（任字彦，乐安人，梁吏部侍郎掌著作，今见具姓名草书五行）。茂远捷锐，足以自给，彦和连环，迅不可及，如过雨之奔{詹}ニ，飞燎之赫原隰，（传昭字茂远，北地人，梁秘书监金紫光禄大夫，贞子，今见具姓名草书一纸一十一行，朱异字彦和，吴郡人，中领军右仆射，今见具姓名草书一纸十三行）。文海紧快，势逸气高，未忘俗格，锐意操刀，犹乐成名於朝野，嗤遁迹於蓬蒿（王藉字文海，琅琊人，僧虔子，梁左塘令，今见具姓名草书凡八行）。季和慢速，风规所属，圆转颇通，骨气未足（殷钧字季和，陈郡人，梁国子祭酒，今见行草书两帖共有一纸三行。）文矶纤润，稳正利草，软媚横流，姿容美好。若其抑阮裒殷，蔗几同尘，似泉激留於悬磴，木垂条於晚春（阮研字文矶，陈留人，梁交州刺史，今见具姓名正行草书五十馀纸）。惟子深与惠达，总景乔之幼志，俱亲拂毫，同陪结字。深正稳而寡力，达草宽而丰意，或比父而疏省，或过师而巧媚。谁与别其罗纫？且欲同乎箧笥，（王衰字子深，琅琊人，规子，梁尚书仆射。萧待字惠远，子□子，梁海盐令，今见正行草书具姓名共有二十六纸）。肩吾通塞，并乏天性，工归文华，拙见草正。徒闻师阮，（阮研）何至辽？使铅刀之均锋，称并利而则佞（庾肩吾字子慎，新野人，梁度支尚书，今见具姓名行书三纸）。通明高爽，紧密自然，捭阖宋文，峻削阮研。载窥逸轨，不让真仙，犹龙髯鹤颈，奋举□天（陶宏景字通明，丹阳人，隐居山林，武帝追谥贞白先生，今见具姓名正行书一十二行）。彦渊气懦，任力或滞，犹翮短风高，沈靡制，（江字彦渊，济阳人，梁吏部侍郎，今见具姓名行书一纸三行）。宏让迅快，放诞可观，利疾速，著轻乾，若星居僻陋，木蔓つ盘，（周宏让汝南人，宏正弟，今见草书七行有胡昂押尾）。蠢蠢怀约，任已作制，若孤陋儒生，辛勤一艺，（范怀约吴郡人，梁东宫侍书，今见正书写正览一卷，并具姓名行书一纸）。
    爰及陈氏，霸先创业，盘桓有威，牢落无法。等王师凭怒，挫衄功劫，嗟文炀而不知，徒染毫而败法（陈霸先颍川人，文赞子，历梁司空丞相，封为陈公，後受禅即位称陈武帝，今见批沈格启行书四行。文帝讳，字子华，武帝子，见批陆琼行书三行。炀帝讳叔宝，字元秀，宣帝子，今见带名行书一纸）。沈氏后德，名标婺华，允光亲署，独美可嘉，如晚晴阵云，傍日残霞（炀帝后沈氏，吴兴人，君理之女，今见署启一纸婺华后字）。叔齐郁然，署押而已；伯仁软慢，尺牍近鄙。钦荣之之劲举，虽师心而入流，高疏壮浪，复睹伯谋，并如策马驰逐，苇航泛浮（新蔡王叔齐，字子萧，炀帝弟，官至侍中国子祭酒，见署名书一纸。庐陵王伯仁，字寿之，炀帝子，官至光禄大夫中武将军，今见具姓名行书四行。永阳王伯智，字荣之，庐陵王弟，官至左翊将军，今见带名行书七行，桂阳王伯谋，字深之，永阳王弟，官至丹阳尹、今见带名行书五行）。智永智果，禅林笔精，天机浅而恐泥，志业高而克成。或拘凝重，萧索农声；或利凡通，周章擅名。犹能作缁门之领袖，为当代之准绳，并如君子励躬於有道，高人保志而居贞（会稽永欣寺僧智永，俗姓王氏，右军孙，今见具名真草千文数本并带名草书二纸。僧智果，会稽人，带名草书一纸）。坡ヌ总持，独步方外，甘率性而众异，非接武於兴会，若时违隐沦，卒不冠带（江总字总持，济阳人，陈尚书令，今见具姓名草书一纸三行）。孝穆鄙重，刚毅任拙，犹偏裨武夫，胆勇智怯（徐陵字孝穆，东海人，陈左仆射，今见正书带名启一纸）。仲伦则快速无度，驰突不疏，尺题已终，笔势仍馀，似逸笼槛之众鸟，瓷飞鸣之所如（沈君理字仲伦，吴兴人，陈尚书吏部郎中驸马都尉，今见具姓名草书一纸）。德章率尔，流浪急速，骨气乍高，风神入俗，符纵志而失道，等溃河与颠木，（袁宪字德章，陈郡人，陈右仆射，今见具姓名草书两行，有胡昂印尾）。快哉伯武，心空手敏，古风若遗，令范惟允，如平郊逸骥，晚景飞隼，（毛喜字伯武，荥阳人，陈吏部尚书，今见具姓名草行书共有四纸）。翩翩济阳，茂世希祥，任朴无闻，适俗不忘，父轻而迅，子凛而强，（蔡景历字茂世，济阳人，陈度支尚书，今见具姓名行草书三纸。子徵字希祥，陈中书令，今见具姓名草书二纸）。接武随波，雷同野王，如异硗肥之挺质，俱竹柏之凌霜，（顾野王字希冯，陈黄门侍郎领大著作，今见具姓名草书二纸）。知道则宽疏弛慢，无可取则，削凡常，病窒塞，犹岸陆纵獭，艰辛骋力（伏知道昌平人，陈镇北长史，今见具姓名草书三纸）。含茂悠悠，荐臻同德，迫时季而陵替，俱道丧於翰墨，徒麋鹿为後先，非胜负可差忒，（谢嘏字含茂，陈郡人，陈中书令，今见具姓名草书三纸）。贺氏曰朗，虽非动人，不事笔力，犹阻学贫，三者若宦游旅泊，衣化风尘，（贺朗会稽人，陈秘书监，今见具姓名行书三纸）。文深孝逸，独慕前踪，至师子敬，如欲登龙，有宋齐之面貌，无孔薄之心胸（赵文深天水之，後周为书学博士，书迹为时所重。孝逸汤阴人，隋四门助教。深师右军逸效大令，甚有功业，当平梁之後，王裒入国，举朝贵胄皆师於裒，唯此二人独负二王之法，俱入隋临二王之迹，人间往往为宝耳）。萧条北齐，浩汗仲宝。劣充凡正，备法紧草，遐师右军，尔由道。究千变而得一，乘薄俗而居老，如海岳高深，青分孤岛（刘珉字仲宝，彭城人，彦英子，北齐三公郎中，今见具姓名草书十二纸）。
    隋则元平嗣芳，讹熟名扬，彦谦草力，浮紧循常。糟粕右军之化，依稀夫子之墙，皆如益星榆之众象，无月桂之孤光（刘元平珉之子，洁志高蹈，隋赠贞范先生，今见具姓名行书二纸。房彦廉清河人，司隶刺史，今见具姓名草书十纸）。昌衡跌宕，率尔而作，中蔑法而或乖，乃由衷而不怍，似野笋成竹，长风陨箨（卢昌衡字子均，范阳人，隋侍中赠司空，父道虔，子均，隋礼总部侍郎太子左庶子，今见具姓名行书二纸）。
    ○述书赋下
</div>
    <div class="pagination">
<a href="全唐文_page268.html">上一页</a><span>...</span><a href="全唐文_page264.html">264</a><a href="全唐文_page265.html">265</a><a href="全唐文_page266.html">266</a><a href="全唐文_page267.html">267</a><a href="全唐文_page268.html">268</a><span class="current-page">269</span><a href="全唐文_page270.html">270</a><a href="全唐文_page271.html">271</a><a href="全唐文_page272.html">272</a><a href="全唐文_page273.html">273</a><a href="全唐文_page274.html">274</a><span>...</span><a href="全唐文_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
