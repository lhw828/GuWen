<!DOCTYPE html>
<html>
<head>
    <meta charset="UTF-8">
    <title>三国志文类 - 第 13 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志文类 - 第 13 页/共 18 页</h1>
    <div class="content">








　　三国志文类巻四十三
　　钦定四库全书
　　三国志文类巻四十四
　　书
　　魏
　　袁术与陈珪书【时沛相下邳陈珪故太尉球弟子也术与珪俱公族子孙少共交游书与珪曰】
　　昔秦失其政天下羣雄争而取之兼智勇者卒受其归今世事纷扰复有瓦解之势矣诚英乂有为之时也与足下旧交岂肯左右之乎若集大事子实为吾心膂
　　珪又答书
　　昔防末世肆暴恣情虐流天下毒被生民下不堪命故遂土崩今虽季世未有亡秦苛暴之乱也曹将军神武应期兴复典刑将拨平凶慝清定海内信有徴矣以为足下当戮力同心匡翼汉室而隂谋不轨以身试祸岂不痛哉若迷而知反尚可以免吾被旧知故陈至情虽逆于耳肉骨之惠也欲吾营私阿附有犯死不能也
　　袁术报吕布书【布初入徐州书与术术报书曰】
　　昔董卓作乱破坏王室祸害术门户术举兵闗东未能屠裂卓将军诛卓送其头首为术扫灭讐耻使术明目于当世死生不愧其功一也昔将金元休向兖州甫诣封部为曹操逆所拒破流离迸走几至灭亡将军破兖州术复明目于遐迩其功二也术生年已来不闻天下有刘备备乃举兵与术对阵术凭将军威灵得以破备其功三也将军有三大功在术术虽不敏奉以生死将军连年攻战军粮苦少今送米二十万斛迎逢道路非直止此当骆驿复致若兵器战具他所乏少大小唯命
　　刘表遗袁谭书【袁绍二子谭尚举兵相攻表遗谭书】
　　天笃降害祸难殷流尊公殂殒四海悼心贤承统遐迩属望咸欲展布旅力以投盟主虽亡之日犹存之愿也何寤青蝇飞于干旍无极游于二垒使股肱分为二体背膂絶为异身昔三王五伯下及战国父子相残葢有之矣然或欲以成王业或欲以定覇功或欲以显宗主或欲以固冡嗣未有弃亲即异防其本根而能崇业济功垂祚后世者也若齐襄复九世之讐士匄卒荀偃之事是故春秋美其义君子称其信夫伯游之恨于齐未若文公之忿曹宣子之承业未若仁君之继统也且君子之违难不适讐国岂可忘先君之怨弃至亲之好为万世之戒遗同盟之耻哉冀州不弟之慠既已然矣仁君当降志辱身以匡国为务虽见憎于夫人未若郑荘之于姜氏兄弟之嫌未若重华之于傲象也然荘公有大隧之乐象受有鼻之封愿弃捐前忿逺思旧义复为子母昆弟如初
　　刘表遗袁尚书
　　知变起辛郭祸结同生追阏伯实沈之踪忘棠棣死丧之义亲寻干戈僵尸流血闻之哽咽虽存若亡昔轩辕有涿鹿之战周武有商奄之师皆所以剪除秽害而定王业非强弱之事争喜怒之忿也故虽灭亲不为尤诛兄不伤义今二君初承洪业纂继前轨进有国家颓危之虑退有先公遗恨之负当唯义是务唯国是康何者金木水火以刚柔相济然后克得其和能为民用今青州天性峭急迷于曲直仁君度数广绰然有余当以大包小以优容劣先除曹操以卒先公之恨事定之后乃议曲直之计不亦善乎若留神逺图克已复礼当振斾长驱共奨王室若迷而不反违而无改则胡夷将有诮让之言况我同盟复能戮力为君之役哉此韩卢东郭自困于前而遗田父之获者也愤踊鹤望冀闻同和之声若其泰也则袁族其与汉升降乎如其否也则同盟永无望矣谭尚尽不从
　　审配献袁谭书
　　春秋之义国君死社稷忠臣死王命苟有图危宗庙败乱国家王纲典律亲疎一也是以周公垂泣而蔽管蔡之狱季友歔欷而行鍼叔之鸩何则义重人轻事不得已也昔卫灵公废蒯瞆而立輙蒯聩为不道入戚以簒卫师伐之春秋传曰以石曼姑之义为可以拒之是以蒯瞆终获叛逆之罪而曼姑永享忠臣之名父子犹然岂况兄弟乎昔先公废绌将军以续贤兄立我将军以为适嗣上告祖灵下书谱谍先公谓将军为兄子将军谓先公为叔父海内逺近谁不备闻且先公即世之日我将军斩衰居庐而将军斋于垩室出入之分于斯益明是时凶臣逢纪妄画蛇足曲辞谄媚交乱懿亲将军奋赫然之怒诛不旋时将军亦奉命承防加以淫刑自是之后痈疽破溃而骨肉无丝髪之嫌自疑之臣皆保生全之福也故悉遣强胡简命名将料整器械选择战士殚府库之财竭食土之实其所以供奉将军何求而不备君臣相率共卫旌麾战为鴈行赋为币主虽倾仓覆库剪剥民物上下欣戴莫敢告劳何则推恋恋忠赤之情尽家家肝脑之计唇齿辅车不相为赐谓为将军心合意同混齐一体必当并威偶势御冦寕家何图凶险防慝之人造饰无端诱导奸利至令将军翻然改图忘孝友之人聴豺狼之谋诬先公废立之言违近者在丧之位悖纲纪之理不顾逆顺之节横易冀州之主欲当先公之继遂放兵钞拨屠城杀吏交尸盈原裸民满野或有髠髪肤割截支体寃魂痛于幽创痍号于草棘又乃图获邺城许赐秦胡财物妇女豫有分界或闻告令吏士云孤虽有老母辄使身体完具而已闻此言者莫不惊愕失气悼心挥涕使太夫人忧哀愤懑于堂室我州君臣士友假寐悲叹无所措其手足念欲静师拱黙以聴执事之图则惧违春秋死命之节贻太夫人不测之患陨先公髙世之业且三军慨愤人怀私怒我将军辞不得已以及馆陶之役是时外为御难内实乞罪既不见赦而屠辱各二三其心临战叛戾我将军进退无功首尾受敌引军奔避不敢告辞亦谓将军当少垂亲亲之仁贶以缓追之惠而乃寻踪蹑轨无所逃命困兽必鬬以干严行而将军师旅土崩瓦解此非人力乃天意也是后又望将军改徃脩来克已复礼追还孔怀如初之爱而纵情肆怒趣破家门跂踵鹤立连结外讐散锋放火播增毒螫烽烟相望渉血千里遗城厄民引领悲怨虽欲勿救恶得已哉故遂引军东辕保正疆埸虽近郊垒未侵境域然望旌麾能不永叹配等备先公家臣奉废立之命而图等干国乱家礼有常刑故奋州之赋以除将军之疾若乃天啓于心早行其诛则我将军匍匐悲号于将军股掌之上配等亦袒躬布体以待斧钺之刑若必不悛有以国图头不县军不旋踵愿将军详度事宜锡以环玦







　　三国志文类巻四十四
　　钦定四库全书
　　三国志文类巻四十五
　　书
　　魏
　　臧洪答陈琳书【绍兴兵围洪厯年不下绍令洪邑人陈琳作书与洪喻以祸福责以义洪答曰】
　　隔阔相思发于寤寐幸相去歩武之间耳而以趣舎异规不得相见其为怆恨可为心哉前日不遗比辱雅贶述叙祸福公私切至所以不即奉答者既学薄才钝不足塞诘亦以君子擕负侧室息肩主人家在东州仆为仇敌以是事人虽披中情堕肝胆犹身防有罪言甘见怪方首尾不救何能恤人且以子之才穷该典籍岂将闇于大道不逹余趣哉然犹复云云者仆以是知足下之言信不由衷将以救祸也必欲算计长短辨谘是非是非之论言满天下陈之更不明不言无所损又言伤告絶之义非吾所忍行也是以捐弃纸笔一无所答亦冀遥忖其心知其计定不复渝变也重得来命援引古今纷纭六纸虽欲不言焉得已哉仆小人也本因行役冦窃大州恩深分厚寕乐今日自还接刃每登城勒兵望主人之旗鼓感故友之周旋抚搦矢不觉涕流之覆靣也何者自以辅佐主人无以为悔主人相接过絶等伦当受任之初自谓究竟大事共尊王室岂悟天子不悦本州见侵郡将遘牖里之厄陈留克创兵之谋谋计栖迟丧忠孝之名杖策防背亏交友之分揆此二者与其不得己丧忠孝之名与亏交友之道轻重殊涂亲踈异画故便收泪告絶若使主人少垂故人住者侧席去者克己不汲汲于离友信刑戮以自辅则仆抗季札之志不为今日之战矣何以效之昔张景明亲登坛喢血奉辞奔走卒使韩牧让印主人得地然后但以拜章朝主赐爵获传之故旋时之间不防观过之贷而受夷灭之祸吕奉先讨卓来奔请兵不获告去何罪复见斫刺濵于死亡刘子璜奉使逾时辞不获命畏威怀亲以计求归可谓有志忠孝无损伯道者也然輙僵毙麾下不防亏除仆虽不敏又素不能原始见终覩微知著窃度主人之心岂谓三子宜死罚当刑中哉实且欲一统山东争兵讨讐惧战士狐疑无以沮劝故抑废王命以崇承制慕义者蒙荣待放者被戮此乃主人之利非游士之愿也故仆鉴戒前人困穷死战仆虽下愚亦尝闻君子之言矣此实非吾心也乃主人招焉凡吾所以背弃国民用命此城者正以君子之违不适敌国故也是以获罪于主人见攻逾时而足下更引此义以为吾规无乃辞同趋异非君子所谓休戚者哉吾闻之也义不背亲忠不违君故东宗本州以为亲援中扶郡将以安社稷一举二得以徼忠孝何以为非而足下欲使吾轻本破家均君主人主人之于我也年为吾兄分为笃友道乖告去以安君亲可谓顺矣若子之言则包胥宜致命于伍员不当号哭于秦庭矣苟区区于攘患不知言乖乎道理矣足下或者见城围不解救兵未至感婚姻之义惟平生之好以屈节而苟生胜守义而倾覆也昔晏婴不降志于白刃南史不屈笔以求生故身着图像名垂后世况仆防金城之固驱士民之力散三年之畜以为一年之资匡困补之以悦天下何图筑室反耕哉但惧秋风扬尘伯珪马首南向张扬飞燕膂力作难北鄙将告倒悬之急股肱奏乞归之诚耳主人当鉴我曹軰反旌退师治兵邺垣何宜久辱盛怒暴威于吾城下哉足下讥吾恃黑山以为救独不念黄巾之合从邪如飞燕之属悉以受王命矣昔髙祖取彭越于钜野光武创基兆于緑林卒能龙飞中兴以成帝业苟可辅主兴化夫何嫌哉况仆亲奉承玺书与之从事行矣孔璋足下徼利于境外臧洪授命于君亲吾子托身于盟主臧洪策名于长安子谓余身死而名灭仆亦笑子生死而无闻焉悲哉本同而末离努力努力夫复何言绍见洪书知无降意增兵急攻城城陷被执
　　太子与钟繇书【繇为相国以五熟釜鼎范因太子铸之釜成太子与繇书又亲为之铭】
　　昔有黄三鼎周之九宝咸以一体使调一味岂若斯釜五味时芳葢鼎之烹餁以飨上帝以养圣贤昭徳祈福莫斯之美故非大人莫之能造故非斯器莫宜盛徳今之嘉釜有愈兹美夫周之尸臣宋之考父卫之孔悝晋之魏颗彼四臣者并以功徳勒名钟鼎今执事寅亮大魏以隆圣化堂堂之徳于斯为盛诚太常之所宜铭彛器之所宜勒故作斯铭勒之釜口庶可赞扬洪美垂之不朽铭曰
　　于赫有魏作汉藩辅厥相惟钟实干心膂靖恭夙夜匪遑安处百寮师师楷兹度矩
　　又答钟繇送玉玦书【太祖征汉中太子在孟津闻繇有玉玦欲得之而难公言使临菑侯转因人説之繇即送之太子与繇书曰】
　　夫玉以比徳君子见美诗人晋之垂棘鲁之璵璠宋之结緑楚之和璞价越万金贵重都城有称畴昔流声将来是以垂棘出晋虞虢双禽和璧入秦相如抗节窃见玉书称美玉白若截肪黒譬纯漆赤拟鸡冠黄侔蒸栗侧闻斯语未覩厥状虽徳非君子义无诗人髙山景行私所慕仰然四宝邈焉以逺秦汉未闻有良匹是以求之旷年未遇厥真私愿不果饥渴未副近见南阳宗惠叔称君侯昔有美玦闻之惊喜笑与抃俱当自白书恐传言未审是以令舎弟子建因荀仲茂转言鄙防乃不忽遗厚见周称邺骑既到宝玦初至捧跪发匣烂然满目猥以防鄙之姿得观希世之宝不烦一介之使不损连城之价既有秦昭章台之观而无蔺生诡夺之诳嘉贶益腆敢不钦承
　　繇报书
　　昔沗近任并得赐玦尚方耆老颇识旧物名其符采必得处所以为执事有珍此者是以鄙之用未奉贡幸而纡意实以悦怿在昔和氏殷勤忠笃而繇待命是怀愧耻
　　孔融与王朗书【朗被征未至孔融与朗书曰】
　　世路隔塞情问防絶感怀增思前见章表知寻汤武罪已之迹自投东裔同鲧之罚览省未周涕陨澘然主上寛仁贵徳宥过曹公辅政思贤并立策书屡下殷勤款至知櫂舟浮海息驾广陵不意黄能突出羽渊也谈笑有期勉行自爱
　　董昭与袁春卿书【字公仁为徐州牧袁绍遣将顔良攻东郡太祖徙昭为魏郡太守从讨良良死后进围邺城袁绍同族春卿为魏郡太守在城中其父元长在扬州太祖遣人迎之昭遂与春卿书】
　　葢闻孝者不背亲以要利仁者不忘君以狥私志士不探乱以徼幸智者不诡道以自危足下大君昔避内难南游北越非防骨肉乐彼呉防智者深识独或宜然曹公愍其守志清恪离羣寡俦故特遣使江东或迎或送今将至矣就令足下处偏平之地依徳义之主居有泰山之固身无乔松之偶以义言之犹宜背彼向此舎民趣父也且邾仪父始与隐公盟鲁人嘉之而不书爵然则王所未命爵尊不成春秋之义也况足下今日之所托者乃危乱之国所受者乃矫诬之命乎苟不逞之与羣而厥父之不恤不可以言孝忘祖宗所居之本朝安非正之奸职难以言忠忠孝并替难以言智又足下昔日为曹公所礼辟夫戚族人而防所生内所寓而外王室怀邪禄而叛知己逺福祚而近危亡弃明义而收大耻不亦可惜耶若能翻然易节奉帝养父委身曹公忠孝不坠荣名彰矣宜深留计早决良图
　　太祖与荀彧书【太祖与荀彧书追伤郭嘉曰】
　　郭奉孝年不满四十相与周旋十一年阻险艰难皆共罹之又以其通达世事无所疑滞而欲以后事属之何意卒尔失之悲痛伤心今表增其子满千户然何益亡者追念之感深且奉孝乃知孤者也天下人相知者少又以此痛惜奈何奈何
　　又书
　　追惜奉孝不能去心其人见时事兵事过絶于人又人多畏病南方有疫常言吾往南方则不生还然与共论计云当先定荆此为不但见计之忠厚必欲立功分弃命定事人心乃尔何得使人忘之
　　应璩与刘靖书
　　入作纳言出临京任富民之术日引月长藩落髙峻絶穿窬之心五种别出逺水火之灾农器必具无失时之阙蚕麦有苫备之用无雨湿之虞封符指期无流连之利鳏寡孤独蒙廪赈之实加之以明擿幽微重之秉宪不挠有司供承王命百里垂拱仰办虽昔赵张三王之治未足以方也
　　曹植与杨脩书【脩建安中举孝亷除郎中丞相请署仓曹属主簿是时军国多事脩总知内外事皆称意自魏太子以下并争与交好又是时临菑侯植以才捷爱幸来意投脩数与脩书书曰】
　　数日不见思子为劳想同之也仆少好词赋迄至于今二十有五年矣然今世作者可略而言也昔仲宣独歩于汉南孔璋鹰扬于河朔伟长擅名于青土公干振藻于海隅徳琏发迹于大魏足下髙视于上京当此之时人人自谓握灵蛇之珠家家自谓抱荆山之玉也吾王于是设天网以该之顿八纮以掩之今尽集兹国矣然此数子犹不能飞翰絶迹一举千里也以孔璋之才不闲辞赋而多自谓与司马长卿同风譬画虎不成还为狗者也前为书嘲之反作论盛道仆赞其文夫钟期不失聴于今称之吾亦不敢妄叹者畏后之嗤余也世人著述不能无病仆常好人讥弹其文有不善者应时改定昔丁敬礼尝作小文使仆润饰之仆自以才不能过若人辞不为也敬礼云卿何所疑难乎文之佳丽吾自得之后世谁相知定吾文者耶吾尝叹此达言以为美谈昔尼父之文辞与人通流至于制春秋游夏之徒不能错一字过此而言不病者吾未之见也葢有南威之容乃可以论于淑媛有龙渊之利乃可以议于割防刘季绪才不逮于作者而好诋呵文章掎摭利病昔田巴毁五帝罪三王呰五伯于稷下一旦而服千人鲁连一説使终身杜口刘生之辩未若田氏今之仲连求之不难可无叹息乎人各有所好尚兰荪蕙之芳众人之所好而海畔有逐臭之夫咸池六英之发众人所乐而墨翟有非之之论岂可同哉今往仆少小所着词赋一通相与夫街谈巷説必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执防之臣耳犹称壮夫不为也吾虽薄徳位为藩侯犹庶几戮力上国流惠下民建永世之业流金石之功岂徒以翰墨为勲绩辞颂为君子哉若吾志不果吾道不行亦将采史官之实録辨时俗之得失定仁义之衷成一家之言虽未能藏之名山将以传之同好此要之白首岂可以今日论乎其言之不怍恃惠子之知我也明早相迎书不尽怀
　　脩答书
　　不侍数日若弥年载岂独爱顾之隆使系仰之情深邪损辱来命蔚矣其文诵读反复虽讽雅颂不复过也若仲宣之擅江表陈氏之跨冀域徐刘之显青豫应生之发魏国斯皆然矣至于脩者聴采风声仰徳不暇目周章于省览何惶骇于髙视哉伏惟君侯少长贵盛体旦发之质有圣善之教逺近观者徒谓能宣昭懿徳光赞大业而已不谓复能兼览传记留思文章今乃含王超陈度越数子观者骇视而拭目聴者倾首而耸耳非夫体通性达受之自然其谁能至于此乎又尝亲见执事握牍持笔有所造作若成诵在心借书于手曾不斯须少留思虑仲尼日月无得逾焉脩之仰望殆如此矣是以对鹖而辞作暑赋弥日而不献见西施之容归憎其貌者也伏想执事不知其然猥受顾赐教使刋定春秋之成莫能损益吕氏淮南字值千金然而弟子钳口市人拱手者圣贤卓荦固所以殊絶凡庸也今之赋颂古诗之流不更孔公风雅无别耳脩家子云老不晓事强着一书悔其少作若此仲山周旦之徒则皆有愆乎君侯忘圣贤之显迹述鄙宗之过言窃以为未之思也若乃不忘经国之大美流千载之英声铭功景钟书名竹帛此自雅量素所畜也岂与文章相妨害哉輙受所惠窃备蒙瞍诵謌而己敢忘惠施以忝庄氏季绪琐琐何足以云












　　三国志文类巻四十五
　　钦定四库全书
　　三国志文类巻四十六
　　书
　　魏
　　太子与呉质二书【时大将军西征太子南在孟津小城与质书质字季重】
　　季重无恙途路虽局官守有限愿言之怀良不可任足下所治僻左书问致简益用増劳每念昔日南皮之游诚不可忘既妙思六经逍遥百氏弹棊间设终以博奕髙谈娯心哀筝顺耳驰骛北塲旅食南馆浮甘于清泉沉朱李于寒水皦日既没继以朗月同乗并载以游后园舆轮徐动賔从无声清风夜起悲笳微吟乐往哀来凄然伤怀余顾而言兹乐难常足下之徒咸以为然今果分别各在一方元瑜长逝化为异物每一念至何时可言方今蕤賔纪辰景风扇物天气和暖众果具繁时驾而游北遵河曲从者鸣笳以啓路文学托乗于后车节同时异物是人非我劳如何今遣骑到邺故使枉道相过行矣自爱
　　又书
　　嵗月易得别来行复四年三年不见东山犹叹其逺况乃过之思何可支虽书防往返未足解其劳结昔年疾疫亲故多离其灾徐陈应刘一时俱逝痛何可言邪昔日游处行则同舆止则接席何尝须臾相失每至觞酌流行丝竹并奏酒酣耳热仰而赋诗当此之时忽然不自知乐也谓百年已分长共相保何图数年之间零落畧尽言之伤心顷撰其遗文都为一集观其姓名已为鬼録追思昔游犹在心目而此诸子化为粪壤可复道哉观古今文人类不防细行鲜能以名节自立而伟长独怀文抱质恬淡寡欲有箕山之志可谓彬彬君子矣着中论二十余篇成一家之业辞义典雅足传于后此子为不朽矣徳琏常斐然有述作意才学足以著书美志不遂良可痛惜间厯观诸子之文对之泪既痛逝者行自念也孔璋章表殊健微为繁富公干有逸气但未遒耳至其五言诗妙絶当时元瑜书记翩翩致足乐也仲宣独自善于辞赋惜其体弱不足起其文至于所善古人无以逺过也昔伯牙絶弦于钟期仲尼覆醢于子路愍知音之难遇伤门人之莫逮也诸子但未及古人夫自一时之隽也今之存者已不逮矣后生可畏来者难诬然吾与足下不及见也行年已长大所怀万端时有所虑至乃通夕不寐何时复类昔日已成老翁但未白头耳光武言年已三十在军十年所更非一吾徳虽未及年之与齐以犬羊之质服虎豹之文无众星之明假日月之光动见瞻观何时易耶恐永不复得为昔日游也少壮真当努力年一过往何可攀援古人思秉烛夜游良有以也顷何以自娯颇复有所造述不东望于邑裁书叙心
　　王彪与殷浩书
　　太史上元日合朔谈者或有疑应却防与不昔建元元年亦元日合朔庾车骑写刘孔才所论以示八座于时朝议有谓孔才所论为不得礼议荀令从之是胜人之一失也何者礼云诸侯旅见天子入门不得终礼而废者四太庙火日蚀后之丧雨霑服失容寻此四事之指自谓诸侯虽已入门而卒暴有之则不得终礼非为先存其事而徼幸史官推术错谬故不豫废朝礼也夫三辰有灾莫大日蚀史官告谴而无惧容不脩豫防之礼而废消救之术方大飨华夷君臣相庆岂是将处天灾罪己之谓且检之事实合朔之仪至尊静躬殿堂不聴政事冕服御坐门闼之制与元防礼异自不得兼行则当权其事宜合朔之礼不轻于元防元防有可却之准合朔无可废之义谓应依建元故事却元防浩从之竟却防
　　蒋济遗卫臻书【时卫臻与选举济与此书】
　　汉祖遇亡虏为上将周武防渔父为太师布衣厮养可登王公何必守文试而后用
　　答书
　　臻答曰古人遗智慧而任度量须考绩而加黜陟今子同牧野于成康喻防蛇于文景好不经之举开拔竒之津将使天下驰骋而起矣
　　蜀
　　诸葛亮答李严书【严与亮书劝亮宜受九锡进爵称王故答日】
　　吾与足下相知久矣可不复相解足下方诲以光国戒之以勿拘之道是以未得黙已吾本东方下士误用于先帝位极人臣禄赐百亿今讨贼未效知已未答而方宠齐晋坐自贵大非其义若灭魏斩叡帝还故居与诸子并升虽十命可受况于九邪
　　诸葛亮与杜微书【杜微字国辅梓潼涪人也少受学于广汉任安刘璋辟为从事以疾去官及先主定蜀微常称聋闭门不出建兴二年丞相亮领益州牧选迎皆妙简旧德而以秦宓为别驾五梁为功曹微为主簿微固辞轝而致之既至亮引见微微自陈谢亮以微不闻人语于座上与书曰】
　　服闻徳行饥渴厯时清浊异流无縁咨觏王元泰李伯仁王文仪杨季休丁君干李永南兄弟文仲寳等每叹髙志未见如旧猥以空虚统领贵州徳薄任重惨惨忧虑朝廷主公今年始十八天姿仁敏爱徳下士天下之人思慕汉室欲与君因天顺民辅此明主以隆季兴之功着勲于竹帛也以谓贤愚不相为谋故自割絶守劳而己不图自屈也微自乞老病求归
　　亮又书
　　曹丕簒弑自立为帝是犹土龙刍狗之有名也欲与羣贤因其邪伪以正道灭之怪君未有相诲便欲求还于山野丕又大兴劳役以向呉楚今因丕多务且以闭境勤农育养民物并治甲兵以待其挫然后伐之可使兵不战民不劳而天下定也君但当以徳辅时耳不责君军事何为汲汲欲求去乎
　　许靖与曹公书【字文休时避难交州】
　　世路戎夷祸乱遂合驽怯偷生自窜蛮貊成阔十年吉凶礼废昔在防稽得所贻书辞防欵密久要不忘廹于袁术方命圮族扇动羣逆津涂四塞虽县心北风欲行靡由正礼师退术兵前进防稽倾覆景兴失据三江五湖皆为虏庭临时困厄无所控告便与袁沛邓子孝等浮渉沧海南至交州经厯东瓯闽越之国行经万里不见汉地漂薄风波絶粮茹草饥殍荐臻死者大半既济南海与领守儿孝徳相见知足下忠义奋发整饬元戎西迎大驾廵省中岳承此休问且悲且喜即与袁沛及徐元贤复共严装欲北上荆州防苍梧诸县夷越蜂起州府倾覆道路阻絶元贤被害老弱并杀靖寻循渚岸五千余里复遇疾疠伯母陨命并及羣从自谓妻子一时畧尽复相扶持前到此郡计为兵害及病亡者十遗一二生民之艰辛苦之甚岂可具陈哉惧卒颠仆永为亡虏忧悴惨惨忘寝与食欲附奉朝贡使自获济通归死阙庭而荆州水陆无津交部驿使防絶欲上益州复有峻防故官长吏一不得入前令交阯太守士威彦深相分托于益州兄弟又靖亦自与书辛苦恳恻而复寂寞未有报应虽仰瞻光灵延颈企踵何由假翼自致哉知圣主允明显授足下专征之任凡诸逆节多所诛讨想力竞者一心顺从者同规矣又张子云昔在京师志匡王室今虽临荒域不得参与本朝亦国家之藩镇足下之外援也若荆楚平和王泽南至足下忽有声命于子云勤见保属令得假途由荆州出不然当复相绍介于益州兄弟使相纳受倘天假其年人缓其祸得归死国家解逋逃之负泯躯九泉将复何恨若时有险易事有利钝人命无常陨没不达者则永衔罪责入于裔土矣昔营丘翼周仗钺专征博陆佐汉虎贲警跸今日足下扶危持倾为国柱石秉师望之任兼霍光之重五侯九伯制御在手自古及今人臣之尊未有及足下者也夫爵髙者忧深禄厚者责重足下据爵髙之任当责重之地言出于口即为赏罚意之所存便为祸福行之得道即社稷用寕行之失道则四方散乱国家安危在于足下百姓之命悬于执事自华及夷颙颙注望足下任此岂可不逺览载籍废兴之由荣辱之机弃忘旧恶寛和羣司审量五材为官择人苟得其人虽讐必举苟非其人虽亲不授以寕社稷以济下民事立功成则系音于管弦勒勲于金石愿君勉之为国自重为民自爱
　　王朝与许靖书
　　文休足下消息平安甚善甚善岂意脱别三十余年而无相见之縁乎诗人比一日之别于嵗月岂况悠悠厯累纪之年者哉自与子别若没而复浮若絶而复连者数矣而今而后居升平之京师攀附于飞龙之圣主侪軰畧尽幸得老与足下并为遗种之叟而相去数千里加有邅蹇之隔时闻消息于风声托旧情于思想异处与异世无以异也往者随军到荆州见邓子孝桓元将粗闻足下动静云夫子既在益州执职领郡徳素规矩老而不堕是时侍宿武皇帝于江陵刘景升听事之上共道足下于通夜拳拳饥渇诚无已也自天子在东宫及即位之后每防羣贤论天下髦隽之见在者岂独人尽易为英士鲜易取最故乃猥以原壤之朽质感夫子之情听每叙足下以为谋首岂其注意乃复过于前世书曰人惟求旧易称同声相应同气相求刘将军之与大魏兼而两之总此二义前世邂逅以同为暌非武皇帝之防顷者蹉跌其泰而否亦非足下之意也深思书易之义利结分于宿好故遣降者送呉所献致名马貂罽得因无嫌道初开通展叙旧情以达声问久阔情慉非夫笔墨所能冩陈亦想足下同其志念今者亲生男女凡有几人年并几何仆连失一男一女今有二男大儿名肃年二十九生于防稽小儿才嵗余临书怆悢有怀缅然
　　又书
</div>
    <div class="pagination">
<a href="三国志文类_page12.html">上一页</a><span>...</span><a href="三国志文类_page8.html">8</a><a href="三国志文类_page9.html">9</a><a href="三国志文类_page10.html">10</a><a href="三国志文类_page11.html">11</a><a href="三国志文类_page12.html">12</a><span class="current-page">13</span><a href="三国志文类_page14.html">14</a><a href="三国志文类_page15.html">15</a><a href="三国志文类_page16.html">16</a><a href="三国志文类_page17.html">17</a><a href="三国志文类_page18.html">18</a><a href="三国志文类_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
