<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 203 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 203 页/共 603 页
  </h1>
  <div class="content">
   ○三请父在为母服期疏
    臣闻夫妇之道，人伦之始。尊卑法於天地，动静合於阴阳，阴阳和而天地生成，夫妇正而人伦式序。自家刑国，牝鸡无晨，四德之礼不僭，三从之义斯在。即《丧服四制》云：“天无二日，土无二王，国无二君，家无二尊，以一理之也。故父在为母服周者，见无二尊也。”准旧仪，父在为母，一周除灵，再周心丧。父必三年而後娶者，达子之志焉。岂先圣无情於所生，固有意於国家者矣？原夫上元肇年，则天已潜秉政，将图僭篡，预自崇光。请升慈爱之丧，以抗尊严之礼，虽齐斩之仪不改，而几筵之制遂同。数年之间，尚未通用。天皇晏驾，中宗蒙尘。垂拱之末，果行圣母之伪符；载初之元，遂启易代之深衅。孝和虽多反正，韦氏复效晨鸣。孝和非意暴崩，韦氏旋即称制。不蒙陛下英算，宗庙何由克复？《易》云：“臣弑其君，子弑其父，非一朝一夕之故。”其斯之谓矣。臣谨寻礼意，防杜实深，若不早图刊正，何以垂戒於後？所以薄言礼教，请依旧章，恩敕通明，蒙付所司详议。且臣所献者，盖请正夫妇之纲，岂忘母子之道？诸议多不讨其本源，所非议者，大凡祗论“罔极之恩”；“丧也宁戚”；“禽兽禽兽识母而不识父”；“秦燔书後，礼经残缺，後儒缵集，不足可凭”；“岂得与伯叔母服同，岂得与姑姊妹制等”，“三王不相袭礼，五帝不相沿乐”；“齐斩足为升降，岁年何忍不同。”此并道听途说之言，未习先王之旨，又安足以议经邦理俗之礼乎？臣请拟经义以明之。所云“罔极之恩”者，春秋祭祀，以时思之。君子可终身之忧，霜露之感，岂止一二周之服哉！故圣人恐有朝死而夕忘，曾鸟兽之不若，为立中制，使贤不肖共成文理而已。所云“丧也宁戚”者，孔子答林放之问。至如太奢太俭，太易太戚，皆非礼中。苟不得中，名为俱失，不如太俭太戚焉。毁而灭性，犹愈於朝死夕忘焉，此论临丧哀毁之容，岂比於同宗异姓之服？所云“禽兽识母而不识父”者，禽兽群居而聚尘，而无家国之礼，少虽知亲爱其母，长不解尊严其父。引此为论，则亦禽兽之不若乎！所云“秦燔书後，礼经缺残，後儒缵集，不足可凭”者，人间或有遗逸，岂亦家户到而燔之？假若尽燔，苟不可信，则坟典都谬，庠序徒立，非圣之谈，复云安属？所云“与伯叔姑姊服同”者，伯叔姑姊有筵杖之制、三年心丧乎？所云“五帝不相沿乐，三王不相袭”礼，诚哉是言！此是则天怀私包祸之情，岂可复相沿乐袭礼乎？所云“齐斩足为升降”者，母齐父斩，不易之礼。按《三年问》云：“将由修饰之君子与，三年之丧，若驷之过隙，遂之则是无穷也。然则何以周也？曰：至亲以周断。是何也？曰：天地则已易矣，四时则已变矣，其在天地之中者，莫不更始焉？以是象之也。然则何以三年？曰：加重焉耳。”故父加至再周，父在为母，加三年心丧。今者还同父没之制，则尊严之律安施？《丧服四制》又曰：“凡礼之大体，体天地，法四时，则阴阳，顺人情，故谓之礼。”訾之者是不知礼之所由生，非徒不识礼之所由制，亦恐未达孝子之通义。臣谨按《孝经》，以明陛下孝治之合至德要道，请论世俗訾礼之徒。夫至德谓孝悌，要道谓礼乐。“移风易俗，莫善於乐；安上治民，莫善於礼。”又《礼》有“无体之礼，无声之乐”。按《孝经援神契》云：“天子孝曰就，就之为言成也。天子德被天下，泽及万物，始终成就，则其亲获安，故曰就也。诸侯孝曰度，庶者法也。诸侯居国，能奉天子法度，得不危溢，则其亲获安，故曰度也。卿大夫孝曰誉，誉之为言名也。卿大夫言行布满，能无恶称，誉达遐迩，则其亲获安，故曰誉也。士孝曰究，究者以明审为义。士始升朝，辞亲入仕，能审资父事君之礼，则其亲获安，故曰究也。庶人孝曰畜，畜者含畜为义。庶人含情受朴，躬耕力作，以畜其德，则其亲获安，故曰畜也。”陛下以韦氏构逆，中宗降祸，宸衷哀愤，睿情卓烈。初无一旅之众，遂殄九重之妖，定社稷於阽危，拯宗枝於涂炭。此陛下孝悌之至，通於神明，光於四海，无所不通。使诸侯得守其法度，卿大夫得尽其言行，士得资亲以事君，庶人得用天而分地。此陛下无体之礼，以安上理人也。上元已来，政由甯氏；文明之後，法在凶人。贼害宗亲，诛灭良善，勋阶岁累，赦年频。佞之则荣华，正之则迁谪。神龙、景□之际，其事尤繁；先天、开元之间，斯弊都革。此陛下之无声之乐，以移风易俗也。臣前状单略，议者未识臣之恳诚。谨具状重进，请付中书门下商量处分。臣言若谠，然敢侧足於轩墀；臣言不忠，伏请窜迹於荒裔。
    ☆孙平子
    平子，伊阙人。开元五年上书，论跻睿宗非礼，为礼官所轧，贬康州都城尉。
    ○请孝和皇帝封事
    臣闻昔者帝王之为国也，行其礼则皇图昌，废其礼则宗社危。臣窃见今年正月太庙毁，此乃跻圣贞所致也。夫宗庙国之大事，陛下当今圣主，臣不敢曲意巧言而陈之，谨按经传，具陈引休咎，特望天恩少察臣言，则可晏然无虑也。故臣不避诛以言之，伏惟陛下俯垂许择。臣按《左传》云：“君薨，卒哭而，而作主，特祀於主，尝於庙。”今日有违於此也。昔鲁文公二年，宗伯弗忌跻僖公於闵公上，後致太室坏，《春秋》异而书之。今日有同於彼也。君子以弗忌为失礼，仲尼曰：“臧文仲不仁者三，纵逆祀一也。”又按《五行志》书：“僖公虽闵公之兄，尝为闵公臣，臣居君上，为失礼也，遂太室坏。”且兄臣於弟，犹不可跻之弟上，况弟臣於兄，岂可跻弟於兄上耶？昔庄公三十三年薨，闵公三年吉。自薨至，向有二年，《春秋》犹非之失礼。况夏崩冬，其不亦太速乎？且太庙中央曰太室，尊高也。鲁自是陵夷，将堕周公之祀。臣昧死据此断之，即太庙毁，亦今日将欲陵夷之象，堕先帝之祀也。斯亦上天我唐国，乃降此灾。以陛下去年孝和於别室，吉祭於太庙。未祭孝和，先祭太上皇，此乃与僖闵事同，先臣後君也。昔兄跻弟上，今弟先兄祭，过有甚於古也。昔登臣君上，今亦如之，事岂不同耶？昔太室屋坏，今圣朝太庙毁，变岂不同耶？若以兄弟同昭，则不合出致别庙；若以臣子之例，则孝和合进为昭。昔武氏篡国，十有馀年，孝和挺剑龙飞，再兴唐祚，反正朔服色，咸依贞观故事，此即有功於天下也。今於别殿，是废先圣之训，弃中兴之功，下君上臣，轻长重幼。若以孝和无道，则位不合称帝，坟不得称陵。《传》曰：“子虽齐圣，不先父食久矣。”杜氏曰：“臣继君父也。”昔禹不先鲧，汤不先契，文武不先不，故宋郑不以帝乙厉王不肖，而犹尊尚之。况孝和有大功乎？《鲁颂》曰：“春秋匪懈，享祀不忒。皇皇后帝，皇祖后稷。”《诗》曰：“问我诸姑，遂及伯姊。”礼为其後伯姊而先诸姑者，何也？尊其先也。弗忌欲阿时君，先其所亲，乱国大事，故《传》特引二诗，深责其意。方今太庙毁，虽臣阿曲之过，恐危陛下之国也。昔晋太康五年，宣帝庙地陷梁折。八年正月，太庙殿陷。改作殿宇，更营新庙，远致名材，杂以铜柱，自八年九月造，至十年四月乃成，十一月又梁折毁坏。据此言之，天降灾谴，非枯朽也。晋不知过，天下分离，王室大乱，英雄竞起，夷狄满国。特望天恩少垂详察。臣知言必就诛夷，而昧死言之者，以陛下圣明宽容，博物纳谏，而此事恐史笔书之，令来代君子，以巍巍圣代，野无博识，朝无忠直，臣将何以彰陛下招谏？伏请速召宰相已下、御史已上，众共谋议，移孝和入庙，何必苦违礼典，以同鲁晋哉？陛下前降明制，令所司到朝堂进封，极言时政得失，又举方康顾问，又徵贤山野，而寂无人言，非朝不招谏，时恶直言，窃为儒生不达大体也。特请陛下於其书传，亲加省览，以圣虑断之。顷秋夏之间，淫雨弥旬，伤稼败邑。《汉书五行志》云：“简宗庙，不祷祀，逆天时，则致灾也。”臣又见两畿户口，逃去者半，常侍解宛招携不还，李杰奏请访括不得。臣能使之如鹰有纟舀，若马有绊。夫鸟飞於空，鱼沈於泉，鹿走於野，猿猱腾於山，犹尚取而驯之，屠而食之，况於人不能飞沈乎？伏望天恩许臣面奏。亦为宗庙未安，不敢即言。仰恃鸿恩之厚，不惧雷霆之威。昧死连封，伏深战越。
    ☆王仲邱
    仲邱，沂州琅邪人。开元中历左补阙、内供奉、集贤修撰、起居舍人，迁礼部员外郎。卒赠秘书少监。
    ○请祀五方帝议
    按《贞观礼》，正月上辛，祀感帝於南郊；《显庆礼》，祀昊天上帝於圜丘以祈谷。《左传》曰：“郊而後耕。”《诗》曰：“《噫嘻》，春夏，祈谷於上帝。”《礼记》亦曰：“上辛祈谷於上帝。”则祈谷之文，传於历代；上帝之号，允属昊天。而郑康成云：“天之五帝递王，王者之兴，必感其一，因其所感，别祭尊之。故夏正之月，祭其所生之帝於南郊，以其祖配之。故周祭灵威仰，以后稷配之，因以祈谷。”据所说祀感帝之意，本非祈谷。先儒所说，事恐难凭。今祈谷之礼，请准礼修之。且感帝之祀，行之自久。《记》曰：“有其举之，莫敢废也。”请於祈谷之坛，遍祭五方帝。夫五帝者，五行之精；五行者，九谷之宗也。今请二礼并行，六神咸祀；又按《贞观礼》，孟夏雩祀五方上帝、五人帝、五官於南郊；《显庆礼》，则雩祀昊天上帝於圜丘。且雩祀上帝；盖为百谷祈甘雨。故《月令》云：“命有司大雩，帝用盛乐，以祈谷实。”郑元云：“雩上帝者，天之别号。允属昊天，祀於圜丘，尊天位也。”然雩祀五帝既久，亦请二礼并行，以成大雩帝之义。又《贞观礼》，季秋祀五方帝、五官於明堂；《显庆礼》，祀昊天上帝於明堂。准《孝经》曰：“郊祀后稷以配天，宗祀文王於明堂，以配上帝。”先儒以为天是感精之帝，即太微五帝，此即皆是星辰之例。且上帝之号，皆属昊天，郑元所引，皆云五帝。《周礼》曰：“王将旅上帝，张毡案，设皇邸。祀五帝，张大次小次。”由此言之，上帝之与五帝，自有差等，岂可混而为一乎？《孝经》云：“严父莫大於配天。”其下文即云：“宗祀文王於明堂，以配上帝。”郑元注云：“上帝者，天之别名。神无二主，故异其处。”孔安国云：“帝亦天也。”然则享上帝，有合经义。而五方皆祀，行之已久，有其举之，难於即废。亦请二礼并行，以成《月令》大享帝之义。
    ●卷三百三十六
    ☆颜真卿（一）
    真卿字清臣，琅琊临沂人。开元中举进士，又擢制科，累官武部员外郎，出为平原太守。安禄山反，河朔尽陷，独平原城守具备，加户部侍郎。肃宗幸灵武，授工部尚书兼御史大夫、河北采访招讨使。代宗朝封鲁郡公，为刑部尚书，另改太子太师。卢杞恶之，奏使谕李希烈。希烈胁之，不屈，遂缢杀之，年七十七。赠司徒，谥曰文忠。
    ○象魏赋（以“象悬国章，道崇政理”为韵）
    曰有唐之建都兮，盖法天而立象。重门於北极，耸双阙以南敞；夹黄道而嶷峙，干青□之直上。岂一人之是凭，抑万国之攸仰。洎乎青阳戒节，玉纪回天；万户闻漏以传响，百僚执贽而献年。遒人之木铎既徇，天子之金章是悬。观乎？涣发大号，孚崇圣德；泽如春流，义若泉塞。公卿翼翼而仰化，黎庶欣欣而无忒；自皇明而播九重，由京师而降万国。美哉真盛代之圣明也，尔其阙之为用也。叶古典，布新章；积非烟之叠叠，幕佳气之苍苍。扣峻墉以龙峙，屹中天而凤翔；伯玉过而必肃，子牟怀而不忘。若乃盘礴国门，巍峨穹昊；覆瑶草於辇路，接青槐於驰道。亘玉斗而弥永，半金城以处好；既悦功於子来，抑有符於灵造。及夫霜天肃霁，曙景涵风；对岩廊而隐辚，映玉树以玲珑。既岌岌以でで，亦穹穹而崇崇；纵黄金与紫贝，孰并美而传功。童子何知，谬膺邦政；徒欲竭其鄙思，谅难酬於嘉命。且赋颂之作，本乎情性；虽杼轴而屡空，聊高歌以为咏。乱曰：巍巍双阙兮，岳立□峙。政乏因斯以绵有兮，黎元赖此以获理。敢颂美於一时，庶流芳於千祀。
    ○皇帝即位贺上皇表
    臣真卿言：六月二十七日，伏承贼陷潼关，驾幸蜀郡。李光弼、郭子仪等正围博陵郡，收兵入土门。王师既还，百姓震恐，忧惶危惧，若无所归。臣不胜悲愤之深，遂遣脚力人张□子间道上表。犹恐不达，又差招讨判官信都郡武邑县主簿李铣相继间行。铣及□子前後并到灵武郡。奉皇帝七月十二日敕，伏承陛下命皇太子践祚改元，皇帝上陛下尊号曰上皇天帝。臣及官吏僧道耆寿百姓等，蹈舞跃，不胜感咽。其张□子回，皇帝授臣工部尚书，兼御史大夫；其李铣回，又授臣银青光禄大夫。顾以庸微，频叨宠命。道路隔绝，辞让无由，进退失图，伏增惶惧。窃以逆贼安禄山，孤负圣恩，凭陵县，祸盈恶稔，尚稽天诛。今皇帝抚军，苍生贾勇，丰镐河洛，指期可平。伏愿陛下垂拱颐神，以睹廓清之庆。臣官守有限，不获随例阙庭，无任恳款悲恋之至。
    ○让宪部尚书表
    臣真卿言：臣闻无功受赏，为善不劝；有罪不罚，为恶罔辨。陛下克复之期，匪朝伊夕。至如赏罚二柄，事在必行，苟或不明，於何取则？臣以愚懦，叨守平原。属逆贼安禄山背叛圣恩，扰犯河洛。臣堂兄杲卿，以常山太守首开土门，臣与河北诸郡因之固守。人臣本分，夫有何功？上皇授臣户部侍郎兼知招讨采访等使，已失人望。缘贼未灭，遂不敢辞。又令李光弼、郭子仪、贺兰进明等，与臣计会，同讨凶逆。三数月间，河北向定。属潼关失守，大驾西巡，光弼等却入土门，诸郡危逼。陛下御极，又录臣无功，宠以非次，常伯亚相，一时猬集。兄允南、弟允臧等，连荣台省，一男三侄，皆授好官。在臣一门，叨幸斯极，殒身碎首，无以上报。臣常使判官钜鹿郡南和县丞贾载、侄男永王府典军广成，及行官邓昌珍、杨神功、裴法成等十馀人，将彩物绢帛，相继渡海，与刘正臣计会，共和两蕃。正臣等克期南来，行已有日。属逆贼史思、明尹子奇等乘其未至，悉力急攻，诸郡无援，相次陷没。皆由臣孱懦无谋，致此颠沛，诚合殉命危难，死守孤城。以为归罪阙庭，愈於受擒贼手，所以亻黾亻免偷生过河。缘刘正臣使杨神功将牒与臣，索兵马及盘瓶锦帐，令应接奚契丹等。不与其勾当，伏恐陛下贻忧。又恩敕先超授吴郡司士郑毓乐安郡太守，令於江淮南两道度僧道，取钱与臣召募士马，令应接河北。臣由此未获即赴行在，遂至广陵、丹阳等郡，各与采访使计会，竟不得兵马。即累奉圣旨，许臣入奏。行至武当郡，又奉恩命，除臣宪部尚书，兼令使者送告身与臣。捧戴殊私，不任惶惧。陛下纵含宏善贷，不忍明刑，在臣冒至深，胡颜自处。臣忝为大臣，系国休戚。损臣益国，臣受其益；损国益臣，臣受其损。若受任失守，还朝屡迁，示国无刑，於臣大损。非敢外饰，实披至诚。又臣名节虽微，任位颇重。为政之体，必在律人，恩先逮下，罚当从上。今罪一人，则万人惧。若怙於宠，四海何瞻？伏愿陛下重贬臣一官，以示天宪，使天下知有必行之法，则知有必赏之令，宠荣过於尚书远矣。无任恳悃之至。
    ○谢兼御史大夫表
    臣真卿言：伏奉今日制书，以臣兼御史大夫，本官如故。恩荣累及，成命曲临，捧戴殊私，惭惶靡据。中谢。臣孱微有素，抗直无闻。比守平原，困於凶贼，不能死节，负义归朝。斧钺之诛，甘心待命；崇高之位，不次频叨。孟夏之中，始操刑柄；数旬之内，兼总宪司。抚已缺如，负乘斯甚，将何以明刑天下，振举朝纲？臣闻秦汉之时，凡有制诏，皆下丞相、御史府。人到於今，称为副相。东方朔举自古圣贤以次百官，乃以孔某为御史大夫，则知其官何可妄授！况列曹尚书，古之常伯，如天之有斗，岂易其人？昨以表辞，非敢矫举，恐烦天听，亻黾亻免就班。候隙请间，方拟牢让，不图荣宠，又集微躯。圣恩频繁，固令即上，陈请莫遂，惶惧益深。又臣窃见近日朝列之内，或有身兼数官，苟贪利权，多致颠覆，害政非一，妨贤实多。臣尝忿之，其忍自冒，无任恳迫屏营之至。谨诣阁门陈谢以闻，倘天聪听卑，犹冀少回恩命，停臣一职，别授忠贤，则虽死犹生，期於毕力。臣某云云。
    ○谢吏部侍郎表
    臣真卿言：伏奉某月日恩制，以臣为吏部侍郎。又奉某月日恩制，加臣银青光禄大夫。浃辰之间，殊泽氵存至，恭承宠命，戴荷交驰。中谢。窃以国之所急，必在官人，铨综之司，非贤弗授。伏揆虚薄，祗惧实深，常恐上尘则哲之明，下负窃位之责。未酬万一，再沐恩私，宠命忽临，旧阶旋复。叨荣既甚，宥过何深？佩玉腰金，实惧在梁之刺；忘躯拜赐，惟怀粉骨之诚。施重力微，罔知攸措。无任荷戴屏营之至。
    ○同州刺史谢上表
    臣真卿言：伏奉某月日恩制，除臣同州刺史。以某日至郡上讫。受命祗惧，伏增战越。中谢。臣自失守平原，万里归命，甘心斧钺，用儆败亡。陛下录纤芥之诚，舍邱山之罪。超司秋典，再长宪台，宗伯亚相，一时猬集。在臣叨幸，何以克堪？誓当粉骨碎身，少酬万一。而力微任重，福过灾生，涓尘莫效，咎愆仍积。上负圣明之恩，下惭鲁卫之士。水加剑，未塞深尤，御魅投荒，乃为殊造。陛下识其眉目，矜其要领，待罪犹忝於左冯，黜官不离於本秩。感念恩德，沦於心髓。木石知变，况在微臣，伏惟陛下察其戆愚，收其後效，臣虽万死，实荷所天。窃以此郡破亡，再陷凶逆，生灵涂炭，邑室空虑。杀伤者虽或盖藏，逃亡者尚未归复。谨当励精悉力，宣谕皇明，旬月之间，望有所校。伏惟陛下减省圣虚，不以此郡为忧，则臣之愚忠，生死万足。其户口实数，并利害切急者，伏望容臣括责，续状奏闻。无任感恋之至。
    ○蒲州刺史谢上表
    臣真卿言：臣今月十一日，伏奉五日恩制，除臣使持节蒲州诸军事蒲州刺史充本州防御使。臣缘同州先无佐官，蒲州书鱼未到，迟回累日，不敢赴上。中使张抱诚至，奉宣恩命，令臣与将军赵琐计会，游奕兵马。昨以十八日至州上讫。祗承宠命，伏增感惕。中谢。臣窃以此州之地，尧舜所都，表裹山河，古称天险。馀凶未殄，防御是先，况扼秦晋之喉，抚幽并之背。既号股肱之郡，实资心膂之贤。伏惟光天文武大圣孝感皇帝陛下，道冠生人，恩涵坠履，方建非常之业，不遗易忘之臣，特委大邦，俾之集事，戴荷殊奖，无忘寝食。但臣愚驽有素，智勇缺然，将以镇遏艰虞，导扬德泽。拜命之日，以荣为忧。唯君知臣，教其不及，勤恤人隐，动必以闻。陛下不以为烦，则臣死而获考矣。无任感戴屏营之至。
    ○乞御书天下放生池碑额表
    臣真卿言：臣闻帝王之德，莫大於生成；臣子之心，敢忘於赞述？臣去年冬任州刺史日，属左骁卫左郎将史元琮、中使张庭玉等奉宣恩命，於天下州县临江带郭处？各置於生池。始於洋州兴道，迄於州江宁秦淮太平桥，凡八十一所，恩沾动植，泽及昆虫，发自皇心，遍於天下。历选列辟，未之前闻，海隅苍生，孰不欣喜？臣时不揆愚昧，辄述《天下放生池碑铭》一章。又以俸钱於当州采石，兼力拙自书。盖欲使天下元元，知陛下有好生之德。因令微臣获广昔贤善颂之义，遂绢写一本，附史元琮奉进，兼乞御书题额，以光扬不朽。缘前书点画稍细，恐不堪经久。臣今谨据石擘窠大书一本，随表奉进，庶以竭臣下屡屡之诚，特乞圣恩俯遂前请，则天下幸甚，岂惟愚臣？昔秦始皇暴虐之君，李斯邪诌之臣，犹刻金石，垂於後代。魏文帝外禅之主，锺繇偏方之佐，亦於繁昌，立表颂德。况陛下以巍巍功业，而无纪述，则臣窃耻之。谨昧死以闻，伏增战越。臣真卿诚惶诚恐，顿首谨言。
    ○谢浙西节度使表
    臣真卿言：伏奉六月九日恩制，以臣为州刺史充浙西节度使兼江宁军使。圣德含宏，不遗簪履，舍其罪戾，假以麾幢。感戴恩荣，死生知报。臣某中谢。臣以为全吴旧国，分阃重权，煮东海以自资，堑西河而作固。九州天险之地，六代帝王之都。是以魏文兴嗟，甘从南北之限；苻坚恃众，爰丧百万之师。岂不以形胜是先，腹心斯切，亲贤重寄，镇遏攸难？矧在庸微，宁堪及此？是以拜命之日，以荣为忧。制书以今月四日至饶州，臣以今日发赴本道，取都统节度观察使李亘处分讫，即赴州，即当缮修甲兵，抚循将士，观察要害，以备不虞。假陛下英武之威，遵陛下平明之理，一心戮力，上答天慈。伏惟陛下察臣愚忠，则死且不朽。无任感戴屏营之至。
    ○谢户部侍郎表
    臣真卿言：伏奉某月日恩命，以臣为户部侍郎。荣宠自天，感戴交集。中谢。臣闻地官之任，邦教是资；侍郎之职，非贤不授。况臣资性愚蒙，行能无取，频以疏拙，获罪朝廷，五年之间，三贬官次。先朝皇极，犹佐藩条，官阶勋封，尽蒙黜削，待罪三年，分从遐弃。属陛下以聪明睿哲，嗣圣登庸，恩宥广覃，授臣利州刺史。诏书始下，才涉旬朔，不遗易忘之臣，忽奉待诏之命。生死骨肉，受赐已深，对见之辰，又蒙假以章服。小臣怀惠，寤寐无宁，圣泽频繁，叨戴斯授。循涯省分，盈量则多，粉骨糜躯，罔知攸答。无任感戴惶惧之至。
    ○谢荆南节度使表
    臣真卿言：伏奉二十七日恩制，除臣江陵尹兼御史大夫充荆南节度观察处置使。宠命自天，战荷无地。中谢。窃以荆南巨镇，江汉上游，右控巴蜀，左联吴越，南通五岭，北走上都。寇贼虽平，襟带尤切，虽叔子仁德，元凯智囊，居之犹或病诸，过此岂宜滥据！祗承睿顾，伏深惭惕。无任感戴屏营之至。
    ○谢赠官表
    臣真卿言：伏奉二月十七日恩制，臣亡祖故曹王属、曹王晋王侍读先臣昭甫特蒙圣恩，超赠使持节华州诸军事华州刺史。天兹锡类，泉壤疏荣，捧戴殊私，阖门感庆。中谢。窃以臣亡祖伏膺文儒，克笃前烈，能读三坟、五典、八索、九丘，特为伯父故秘书监先臣师古之所赏爱。师古每有注释，未尝不参预焉。又与学士令狐德等同侍天皇，得备顾问。有时无命，夭阏盛年。臣亡父故薛王友先臣惟贞、亡伯故濠州刺史先臣元孙等，并襁褓苴麻，孤提未识，养於舅氏殷仲容，以至成立。臣堂兄故卫尉卿兼御史中丞杲卿，即元孙之子，及臣兄弟等，幸承贻厥之训，遭遇明圣之朝，各以微诚，皆蒙殊奖。杲卿虽死，为不朽矣。臣亦何人，屡叨荣禄？夙夜惧，惭戴已深。不谓霈泽曲г，[B14A]赠俯及，特蒙加等之礼，实为非常之恩。感戴屏营，万死非报。无任战荷之至。谨因中使内谒者监张抱诚冒死陈谢以闻。
    ○请除礻覃服奏
    哀号在疚，开辟所无，诚恳尚违，庶僚增惧。伏见百辟，并已释除。事既合权，礼无独异，不可以吉凶兼制、臣子殊仪。伏乞奉顾命之文，节因心之孝，顺时即吉，屈已临朝，则万姓心安，四方事集。臣典司仪注，不敢轻移，冒犯宸严。无任恳迫。
    ○请除素练听政奏
    孝德动天，事逾前古，德音俯降，感咽载深。臣伏守遗诏，礼从易月，祥礻覃变除，仪注皆备。若陛下未忍即吉，更服练巾，则遗诏不得奉行，群僚无以觐见。伏乞俯顺人望，仰遵先旨。实大孝不亏，万方幸甚。臣职在典礼，愚守如前。无任恳迫之至。
    ○论百官论事疏
    御史中丞李进等传宰相语，称奉进止，缘诸司官奏事颇多，朕不惮省览，但所奏多挟私谗毁，自今论事者，诸司官皆须先白长官，长官白宰相，宰相定可否，然後奏闻者。臣自闻此语已来，朝野嚣然，人心亦多衰退。何则？诸司长官，皆达官也，言皆专达於天子也。郎官、御史，陛下腹心耳目之臣也，故其出使天下，事无巨细得失，皆令访察，回日奏闻，所以明四目、达四聪也。今陛下欲自屏耳目，使不聪明，则天下何述焉？《诗》云：“营营青蝇，止于棘。谗言罔极，交乱四国。”以其能变白为黑、变黑为白也。诗人深恶之，故曰：“取彼谗人，投畀豺虎；豺虎不食，投畀有北。”则夏之伯明，楚之无极，汉之江充，皆谗人也，孰不恶之？陛下恶之，深得君人之体矣，陛下何不深回听察？其言虚诬者，则谗人也，因诛殛之；其言不虚者，则正人也，因奖励之。陛下舍此不为，使众人皆谓陛下不能明察，而倦於听览，以此为辞，拒其谏诤。臣窃为陛下痛惜之。
    臣闻太宗勤於听览，庶政以理，故著《司门式》云：“其有无门籍人有急奏者，皆令监门司与仗家引对，不许关碍。”所以防壅蔽也。并置立仗马二匹，须有乘骑便往，所以平治天下，正用此道也。天宝已後，李林甫威权日盛，群臣不先谘宰相辄奏事者，仍托以他故中伤之。不敢明约百官，令先白宰相。又阉官袁思艺日宣诏至中书，元宗动静，必告林甫。林甫得以先意奏请，元宗惊喜若神，以此权柄恩宠日甚，道路以目。上意不下宣，下情不上达，所以渐致潼关之祸。皆权臣误主，不遵太宗之法故也。凌夷至於今日，天下之弊，尽萃於圣躬。岂陛下招致之乎？盖其所从来者渐矣。自艰难之初，百姓尚未凋弊，太平之理，立可便致。属李辅国当权，宰相专政，递相姑息，莫肯直言，大开三司，不安反侧。逆贼散落将士，北走党项，合集土贼，至今为患。伪将更相惊恐，因思明危惧，扇动却反。又今相州败散，东都陷没。先帝由此忧勤，至於损寿，臣每思之，痛切心骨。今天下兵戈未戢，疮未平，陛下岂得不博闻谠言，以广视听，而欲顿隔忠谠之路乎？
    臣窃闻陛下在陕州时，奏事者不限贵贱，务广闻见，乃尧舜之事也。凡百臣庶，以为太宗之理，可翘足而待也。臣又闻君子难进易退，由此言之。朝廷开不讳之路，犹恐不言。况怀厌怠，令宰相宣进止，使御史台作条目，不令直进。从此人人不敢奏事，则陛下闻见，只在三数人耳。天下之士，方钳口结舌。陛下後见无人奏事，必谓朝廷无事可论，岂知惧不敢进，即林甫、国忠复起矣！凡百臣庶，以为危殆之期，又翘足而至也。如今日之事，旷古未有，虽李林甫杨国忠，犹不敢公然如此。今陛下不早觉悟，渐成孤立，後纵悔之，无及矣。臣实知忤大臣者，罪在不测。不忍孤负陛下，无任恳迫之至。
    ○请复七圣谥号状
    谨按《礼记》曰：“先王谥以尊名，节以一惠。”故行出於已，而名生於人，使夫善者劝而恶者惧也，而虞夏之质、殷周之文至矣。而禹汤文武之君，咸以一字为谥，言文则不称武，言武则不称文，岂圣德所不优乎？盖群臣称其至者。是以子不得议父，臣不得议君。天子崩，则臣下制谥於南郊，明受之於天也。诸侯薨，则太子赴告於天子，明受之於君也。至於周室卑，大朴散，谥始以两字为重，人或以虚美为荣。汉承战国馀烈，参而用之，君臣易名，事归至当，少不以为贬，多不以为[B14A]，虽美众所归，可一言而尽矣。魏晋以降，盖不足徵。
    圣唐钦明，宪章周汉，爰初创业，顺考古道。高祖谥大武，用汉制；太宗谥曰文，行周道也。名正理顺，垂之无穷。上元中，政在宫壶，乱名改作，始建神尧文武大圣之号，盖非高宗之所获已。Н元宗之末，奸臣窃柄，析言而乱旧法，轻议以改鸿名。遂广累圣之谥，有加至十一字者。皇帝则悉有大圣之号，皇后则皆有顺圣之名，使言之者惑於今，行之者异於古，非旧制也。其後剑门下罪已之诏，叙高祖以下累圣悉用旧谥，则元宗悔既往之失，亦已明矣。宝应中，二圣山陵，有司请谥，事不师古，变而行权。去古质而尚浮华，舍旧名而广新谥，谓一名不足以节惠，乃十倍於古焉。而累圣谥名，悉以字多者为定，是废高祖、太宗之令，岂曰爱君？今制谥非古，人皆知之，有司因循其事，而无敢言者。假使当今守之而不敢，後人议之以为非，然所失岂不大哉？何者？臣子之於君父，莫不欲广其美称。先王制礼，不敢过也，故至敬无文，至文尚质。质之数极於一，尧舜之美，足以彰矣；文之数极於二，孝文、孝景之德，亦已明矣。质则近古，文则近今，此高祖、太宗所以更用其法，後王所宜守之法也。非天下之至圣，其孰能定之？此天皇所以兴圣主而正鸿名，太宗所以待孝孙而修废典，微臣所以守经义而崇圣朝。陛下宜奉天心，继先太宗之志，使子孙蒙其法，而万代守之，此天下之能事也。臣愚以为高祖以下累圣谥号，悉宜取初谥为定。谨按旧制，宜上高祖为武皇帝，太宗为文皇帝，高宗为天皇大帝，中宗为孝和皇帝，睿宗为圣真皇帝。其二圣谥名，字数太广，有逾古制，臣愚请择其美称而正之。谨按谥法，秉德不回曰孝，照临四方曰明，宜上元宗为孝明皇帝。又按谥法，圣善周闻曰宣，宜上肃宗为孝宣皇帝。仍准汉魏及国朝故事，於尚书省议定奏御。夫文敝则救之以质，至敬也；名惑而反之於正，至明也；祖作之而孙述之，至孝也。三者备矣，然後能立天下之大本，正天下之大名，建天下之大业，能事毕矣。伏惟皇帝陛下详择。
    ○论元皇帝祧迁状
    《王制》：“天子七庙，三昭三穆，与太祖之庙而七。”又《礼器》云：“有以多为贵者，天子七庙。”又《伊尹》曰：“七世之庙，可以观德。”此经典之明证也。七庙之外，则曰“去祧为坛，去坛为单”。故历代儒者制迭毁之礼，皆亲尽宜毁。伏以太宗文皇帝七代之祖；高祖神尧皇帝国朝首祚，万叶所承；太祖景皇帝受命於天，始封於唐，元本皆在不毁之典。代祖元皇帝地非开统，亲在七庙之外。代宗皇帝升有日，元皇帝神主礼合祧迁。或议者以祖宗之名，难於迭毁。昔汉朝近古，不敢以私灭公，故前汉十二帝，为祖宗者四而已。至後汉渐违经意，子孙以推美为先。自光武已下，皆有庙号，则祖宗之名，莫不建也。安帝信谗，害大臣，废太子，及崩，无上宗之奏，後自建武以来无毁者，因以陵号称宗。至桓帝失德，尚有宗号。故初平中，左中郎蔡邕以和帝以下功德无殊，而有过差，不应为宗。及馀非宗者，追尊三代，皆奏毁之。是知祖有功，宗有德，存至公之义，非其人不居，盖三代立礼之本也。自东汉已来，则此道丧矣。魏明帝自称烈祖，论者以为逆自称祖宗。故近代此名悉为庙号，未有子孙践祚，而不祖宗先王者。以此明之，则不得独据两字而为不祧迁之证。假令传祚百代，岂可上崇百代以为孝乎？请依三昭三穆之义，永为通典。宝应二年升元宗、肃宗，则献祖、懿祖已从迭毁。伏以代宗睿文孝皇帝卒哭而，则合上迁一室。元皇帝代数已远，其神主准礼当祧，至之时，然後飨祀。
    ○庙享议
    议者或云：献祖、懿祖，亲远庙迁，不当享，宜永於西夹室。又议者云：“二祖宜同享，与太祖并列昭穆，而空太祖东向之位。又议者云：二祖若同享，即太祖之位永不得正，宜奉迁二祖神主藏於德明皇帝庙。臣伏以三议俱未为允。且礼经残缺，既无明据，儒者能比方义类，斟酌取中，则可举而行之，盖叶於正也。伏惟太祖景皇帝以受命始封之君，处百代不迁之庙，配天崇享，是极尊严。且至之时，暂居昭穆之位，屈已伸孝，敬奉祖宗，缘齿族之礼，广尊先之道。此实太祖明神之本意，亦所以化被天下、率循孝悌也。请依晋葵谟等议，至五年十月享之日，奉献祖神主居东向之位，懿祖、太祖Н诸祖宗，遵左昭右穆之列。此有以彰国家重本尚顺之明义，足为万代不易之令典也。又议者请奉迁二祖神主於德明皇帝庙，行祭之礼。夫，合也。故《公羊传》曰：“大事者何？也。”若祭不陈於太庙，而享於德明庙，是乃分食也，岂谓合食乎？名实相乖，深失礼意，固不可行。
    ○朝会有故去乐议
    《周礼大司乐职》云：“诸侯薨，令去乐。大臣死，令弛悬。”郑注云：“去谓藏之，弛谓释下也。”是知哀轻者则释，哀重者则藏。又按庾蔚之《礼论》云：“晋元后秋崩，武帝咸宁元年享万国，不设乐。永嘉元年冬，惠帝三年丧制未终，司徒左长史江统议：‘二年正会不宜作乐。’又章皇后哀限未终，后主已入庙，博士徐乾议曰：“周景王有后嫡子之丧，既葬除服，叔向犹议其宴，今不宜悬。’”《宋书礼志》云：“晋武帝已来，国有大丧，废乐三年。”又按江都《集礼说》：“晋博士孔恢，朝廷遏密，悬而不作。恢以为宜都去悬。设乐为作，不作则不宜悬，孟献子礻覃，悬而不乐，自是应作耳。故夫子曰：‘献子加於人一等矣。’非谓不应作而犹悬也。国丧尚近，谓金石不可陈於庭。”又徐广《晋史》曰：“闻乐不怡，故申情於遏密。谅ウ夺服，虑政事之荒废。是故秉权通以变常，量轻重以降差。”臣以《周礼》去乐之文，《宋志》终丧之证，徐广之论宁戚，孔恢之说礻覃悬，理既可凭，事又故实。伏请三年未毕，都不设悬。如有齐衰丧，及遇大臣薨殁，则量轻重，悬而不作。
    ○吏部尚书韦陟谥忠孝议
    出处事殊，忠孝不并。已为孝子，不得为忠臣；已为忠臣，不得为孝子。故求忠於孝，岂先亲而後君；移孝於忠，则出身而事主。所以叱驭而进，不惮危险，故王尊而忠臣；思全而归，恐有毁伤，故王阳为孝子。则知昼之与夜，本不相随；春之与秋，岂宜同日？且以为尚书志业高远，羽仪前朝，百行之中，能事甚众。议行称谥，固多美名，何必忠孝两施，然後表德？历考前史，恐无此事，敢率愚见，请更商量。
    ●卷三百三十七
    ☆颜真卿（二）
    ○对三命判
    〈乙仕登三命，举以特牲，祀以少牢，人告其僭加於举礼也。〉
    侑食以乐，执恭展礼，以辨等威，以明贵贱。乙以筮仕，策名清朝。从大夫之後，既登三命；循先人之祭，有事十伦。已而铿锵具举，和平不爽；芬承祀，胡考之宁。举特且叶於礼经，加牢未亏於祀典。人告其僭，罔知攸伏。
    ○按杨志坚妻求别适判
    杨志坚素为儒学，遍览九经，篇咏之间，风骚可摭。愚妻睹其未遇，遂有离心。王欢之廪既虚，岂遵黄卷；朱叟之妻必去，宁见锦衣。污辱乡闾，败伤风俗，若无[B14A]贬，侥幸者多。阿王决二十後任改嫁，杨志坚秀才赠布绢各二十匹、米二十石，便署随军。仍令远近知悉。
    ○与郭仆射书
    十一月日，金紫光禄大夫检校刑部尚书上柱国鲁郡开国公颜真卿，谨奉书於右仆射定襄郡王郭公阁下：盖太上有立德，其次有立功，是之谓不朽。抑又闻之，端揆者，百寮之师长；诸侯王者，人臣之极地。今仆射挺不朽之功业，当人臣之极地，岂不以才为世出、功冠一时？挫思明跋扈之师，抗回纥无厌之请，故得身画凌烟之阁，名藏太室之廷。吁！足畏也。然美则美矣，而终之始难。故曰满而不溢，所以长守富也；高而不危，所以长守贵也。可不儆惧乎？《书》曰：“尔惟弗矜，天下莫与汝争功；尔惟不伐，天下莫与汝争能。”以齐桓公之盛业，片言勤王，则九合诸侯，一匡天下。葵邱之会，微有振矜，而叛者九国。故曰行百里者半九十里，言晚节末路之难也。从古至今，Н我高祖、太宗已来，未有行此而不理、废此而不乱者也。前者菩提寺行香，仆射指麾宰相与两省台省已下常参官并为一行坐，鱼开府及仆射率诸军将为一行坐。若一时从权，亦犹未可，何况积习更行之乎？一昨以郭令公以父子之军，破犬羊凶逆之众，众情忻喜，恨不顶而戴之，是用有兴道之会。仆射又不悟前失，竟率意而指麾，不顾班秩之高下，不论文武之左右，苟以取悦军容为心，曾不顾百寮之侧目，亦何异清昼攫金之士哉？甚非谓也。君子爱人以礼，不闻姑息，仆射得不深念之乎？真卿窃闻军容之为人，清修梵行，深入佛海。况乎收东京有殄贼之业，守陕城有戴天之功，朝野之人，所共景仰，岂独有分於仆射哉？加以利衰涂割，恬然於心，固不以一毁加怒，一敬加喜，尚何半席之座、咫尺之地能汨其志哉？且乡里上齿，宗庙上爵，朝廷上位，皆有等威，以明长幼，故得彝伦叙而天下和平也。且上自宰相、御史大夫、两省五品已上供奉官自为一行，十二卫大将军次之；三师、三公、令仆、少师、保傅、尚书、左右丞、侍郎自为一行，九卿、三监对之。从古以然，未尝参错。至如节度军将，各有本班。卿监有卿监之班，将军有将军之位。纵是开府、特进，并是勋官，用荫即有高卑，会宴合依伦叙，岂可裂冠毁冕，反易彝伦？贵者为卑所凌，尊者为贱所Τ，一至於此，振古未闻。如鱼军容阶虽开府，官即监门将军，朝廷列位，自有次序，但以功绩既高，恩泽莫二，出入王命，众人不敢为比，不可令居本位，须别示有尊崇。只可於宰相师保座南，横安一位，如御史台众尊知杂事御史，别置一榻，使百寮共得瞻仰，不亦可乎？圣皇时，开府高力士承恩传宣，亦只如此横座，亦不闻别有礼数，亦何必令他失位，如李辅国倚承恩泽，径居左右仆射及三公之上，令天下疑怪乎？古人云：“益者三友，损者三友。”愿仆射与军容为直谅之友，不愿仆射为军容佞柔之友。又一昨裴仆射误欲令左右丞勾当尚书，当时辄有咒对。仆射恃贵，张目见尤，介众之中，不欲显过。今者兴道之会，还尔遂非，再犭曷八座尚书，欲令便向下座。州县军城之礼，亦恐未然，朝廷公宴之宜，不应若此。今既若此，仆射意只应以为尚书之与仆射，若州佐之与县令乎？若以尚书同於县令，则仆射见尚书令，得如上佐事刺史乎？益不然矣！今既三厅齐列，足明不同刺史。且尚书令与仆射，同是二品，只校上下之阶，六曹尚书并正三品，又非隔品致敬之类。尚书之事仆射，礼数未敢有失；仆射之顾尚书，何乃欲同卑吏？又据《宋书百官志》，八座同是第三品，隋及国家始升，别作二品。高自标致，诚则尊崇，向下挤排，无乃伤甚，况再於公堂，犭曷咄常伯？当为令公初到，不欲纷披，亻黾亻免就命，亦非理屈。朝廷纪纲，须共存立，过尔隳坏，亦恐及身。明天子忽震电含怒，责ル彝伦之人，则仆射其将何辞以对？
    ○与李太保帖八首
    辞後明日至宅奉送，承己当时出（阙）不获重捧袂，至今为恨。仲春渐暄，不审太保尊体何如？真卿粗尔，不审初到如何？伫承异绩，以慰瞻仰。因中郎张溆往，谨附状不宣。谨状。二月十四日，刑部尚书颜真卿状上李太保大夫公阁下：张溆昨艰难时，首末得力，愿在麾下，有容足处，庇之，幸甚！谨空。
    奏事官至，蒙问，增慰驰诚。冬闰初寒，伏惟太保尊体安适，真卿悲何言。蕃寇推退，为宪之功，忝沐深情，俱增喜跃。前後不逢之信，遂阙修状；何时入奏未闻，悲系无喻。谨还状不次，谨状。闰月十有四日刑部尚书颜真卿状上李太保大夫公阁下，谨空。
    真卿粗自奉别，渴仰何胜！昨缘马奔，遂失驰谒，想蒙情恕也。真卿十五日离家，大小俱安，ォォ病疮少愈，勿忧为佳。正远披承，益期自爱。谨勒参候不次。刑部尚书颜真卿顿首李太保大夫公阁下。
    《千手赞》已领讫，然尚少第二隔，恐在书府，希更根寻足。疏拙抵罪，圣慈含宏，犹佐列藩，不远伊迩。省躬荷德，恩贷实深，兢栗之诚，在物何喻！仲春暄甚，不审太保尊体何如？所苦当转胜也。真卿缘驿上无马，私乘泡转几死，前进不得。今日始至蓝田，即便取路，不获执别。此情如何？珍重珍重！谨附状不次，谨状。二月十一日，陕州别驾颜真卿状上李太保大夫公阁下。
    不审所苦何如？奉计已痊复。真卿缘马病，朝回已乏，未遂驰谒。谨勒参候不次，谨状。刑部尚书颜真卿状上李太保大夫公阁下。
    《千手赞》检得未？帖之。谨空。
    拙於生事，举家食粥来已数月，今又罄竭，祗益忧煎。辄恃深情，故令投告，惠及少米，实济艰勤，仍恕干烦也。真卿状。阴寒，不审太保所苦何如？承渴已损，深慰驰仰。所检赞犹未获？望於文书内细检也。病妻服药，要少鹿肉脯，有新好者，望惠少许，幸甚幸甚！专驰谒不次，谨状。二十九日，刑部尚书颜真卿状上李太保大夫公阁下，谨空。
    ○与御史帖
    真卿谨别上书於御史阁下：窃闻尊候平和，真卿瞻仰瞻仰！前所会庙上，诸公未悟，唯御史论高百寮，振古未有。杂事可置？况朝廷自有次序，不足念乎！真卿。
    ○与卢仓曹帖
    昨奉辞，但增怅仰。承已过埭，不得重别，情深惘然，珍重。谨此不宣，真卿白。二十四日。
    ○与蔡明远帖二首
    蔡明远，鄱阳人。真卿昔刺饶州，即尝趋事。及来江右，无改厥勤，靖言此心，有足嘉者。一昨缘受替归北，中止金陵，阖门百口，几至糊口。明远与夏镇不远数千里，冒涉江湖，连舸而来，不愆晷刻，竟达命於秦淮之上。又随我於邗沟之东，追攀不疲。以至邵伯南埭。始终之际，良有可称。今既已事方旋，指期斯复。江路悠缅，风涛浩然，行李之间，深宜尚慎。不宣。真卿报。
    闻邹游与明远同来，欲至采石。计其不久，亦合及吾淮泗之间。脱若未到，见之宜传此意。遣此不宣。真卿报蔡明远。
    ○奉使蔡州书
    真卿奉命来此，事期未竟，止缘忠勤，无有旋意。然中心恨恨，始终不改，游於波涛，宜得斯报。千百年间，察真卿心者，见此一事，知我是行，亦足达於时命耳。
    ○移蔡帖
    贞元元年正月五日，真卿自汝移蔡，天也。天之昭明，其可诬乎？有唐之德，则不朽耳。十九日书。
    ○刘中使帖
    近闻刘中使至瀛州，吴希光已降，足慰海隅之心耳。又闻磁州为卢子期所围，舍利将军擒获之，吁足慰也。
    ○与夫人帖
    真卿顿首：奉承十四日迁厝，承问悲慕，不能自胜。惟攀慕不及，摧毁何堪？痛当柰何！痛当柰何！凝寒，惟动静支适。儿子等保侍真卿，离官已久，事须十间前至郑州。汴州已来专奉侍，一日只拟一驿。计过大事後发犹恐迟，必望知此缓急，忽迟滞。足下不来，义无独去之法，必请矜此狼狈。所望今到汴州，水下不愁河冻。书、祭器等先下船去，真卿十一日且发东京，伫望早来早来！谨不次。真卿顿首夫人阁下。十一月八日。问讯颂蒙、郎郎、和奴、光严，深远忆。或至十三日得发。
    ○与绪汝书
    政可守，不可不守。吾去岁中言事得罪，又不能逆道徇时，为千古罪人也。虽贬居远方，终身不耻。绪汝等当须会吾之志，不可不守也。
    ○与澄师帖
    真卿承闻，大华严会已遂圜成，取来日要诣彼随喜。如何如何？幸周副老草不悉。真卿顿首和南，澄师大德侍老。十日，敬空。
    ○广平帖
    得示，问广平碑本，了来数日，故当封呈。真卿顿首。
    ○文殊帖
    近作一《文殊师利菩萨碑》，但欲发扬主上圣意，盖不近文律耳。今奉呈，充盖酱之用可乎？真卿白。
    ○寒食帖
    天气殊未佳，汝定成行否？寒食只数日间，得且住为佳耳。
    ○中夏帖
    真卿顿首：中夏以还，暑气曰甚。病懒，益不喜所为。前欲书石，当须稍凉作之也。幸不以差缓过之。京人来，何消息？嘉否？
  </div>
  <div class="pagination">
   <a href="全唐文_page202.html">
    上一页
   </a>
   <span>
    ...
   </span>
   <a href="全唐文_page198.html">
    198
   </a>
   <a href="全唐文_page199.html">
    199
   </a>
   <a href="全唐文_page200.html">
    200
   </a>
   <a href="全唐文_page201.html">
    201
   </a>
   <a href="全唐文_page202.html">
    202
   </a>
   <span class="current-page">
    203
   </span>
   <a href="全唐文_page204.html">
    204
   </a>
   <a href="全唐文_page205.html">
    205
   </a>
   <a href="全唐文_page206.html">
    206
   </a>
   <a href="全唐文_page207.html">
    207
   </a>
   <a href="全唐文_page208.html">
    208
   </a>
   <span>
    ...
   </span>
   <a href="全唐文_page204.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
