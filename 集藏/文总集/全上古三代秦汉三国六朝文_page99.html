<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 99 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 99 页/共 658 页
  </h1>
  <div class="content">
   臣闻国之废兴，在于政事，政事得失，由乎辅佐。辅佐贤明，则俊士充朝，而理合世务。辅佐不明，则论失时宜，而举多过事。夫有国之君，俱欲兴化建善，然而政道未理者，其所谓贤者异也。昔楚庄王问孙叔敖曰：「寡人未得所以为国是也。」叔敖曰：「国之有是，众所恶也，恐王不能定也。」王曰：「不定独在君，亦在臣乎？」对曰：「君骄士曰，士非我无从富贵；士骄君曰，君非士无从安存。人君或至失国而不悟，士或至饥寒而不进。君臣不合，则国是无从定矣。」庄王曰：「善。愿相国与诸侯大夫共定国是也。」盖善政者，视俗而施教，察失而立防，威德更兴，文武迭用，然后政调于时，而躁人可定。昔董仲舒言：「理国譬若琴瑟，其不调者则解而更张。」夫更张难行，而拂众者亡。是故贾谊以才逐，而晁错以智死。世虽有殊能，而终莫敢谈者，惧于前事也。且设法禁者，非能尽塞天下之奸，皆合众人之所欲也，大抵取便国利事多者则可矣。夫张官置吏，以理万人，县赏设罩，以别善恶，恶人诛伤，则善人蒙福矣。今人相杀伤，虽已伏法，而私也仇，子孙相报，后忿深前，至于灭户殄业，而俗称豪健，故虽有怯弱，犹勉而行之，此为听人自理，而无复法禁者也。今宜申明旧令，若已伏官诛，而私相伤杀者，虽一身逃亡，皆徙家属于边，其相伤者，加常二等，不得雇山赎罪。如此，则仇怨自解，盗贼息矣。夫理国之道，举本业而抑末利，是以先帝禁人二业，锢商贾不得宦为吏，此所以抑并兼，长廉耻也。今富商大贾，多放田货，中家子弟，为之保役，趋走与臣仆等勤，收税与封君比入，是以众人慕效，不耕而食，至乃多通侈靡，以淫耳目。今可令诸商贾自相纠告，若非身力所得，皆以臧畀告者。如此，则专役一己，不敢以货与人，事寡力弱，必归功田亩。田亩修，则谷入多而地力尽矣。又见法令决事，轻重不齐，或一事殊法，同罪异论，奸吏得因缘为市，所欲活则出生议，所欲陷则与死比，是为刑开二门也。今可令通义理明习法律者校定科比，一其法度，班下郡国，蠲除故条。如此，天下知方，而狱我怨滥矣。（《后汉·桓谭传》，「拜议郎给事中，因上疏陈时政所宜。书奏，不省」。）
　　◇抑谶重赏疏
　　臣前献瞽言，未蒙诏报，不胜愤懑，冒死复陈。愚夫策谋，有益于政道者，以合人心而得事理也。凡人情，忽于见事而贵于异闻。观先王之所记述，咸以仁义正道为本，非有奇怪虚诞之事。盖天道性命，圣人所难言也。自子贡以下，不得而闻，况后世浅儒，能通之乎！今诸巧慧小才伎数之人，增益图书，矫称谶记，以欺惑贪邪，诖误人主，焉可不抑远之哉！臣谭伏闻陛下穷折方士黄白之术，甚为明矣；而乃欲听纳谶记，又何误也？其事虽有时合，譬犹卜数只偶之类。陛下宜垂明听，发圣意，屏群小之曲说，述《五经》之正义，略雷同之俗语，详通人之雅谋。又臣闻安平则尊道术之士，有难则贵介胄之臣。今圣朝兴复祖统，为人臣主，而四方盗贼未尽归伏者，此权谋未得也。臣谭复观陛下用兵，诸所降下，既无重赏以相恩诱，或至虏掠夺其财物，是以兵长渠率，各生狐疑，党辈连结，岁月不解。古人有言曰：「天下皆知取之为取，而莫知与之为取。」陛下诚能轻爵重赏，与士共之，则何招而不至，何说而不释，何向而不开，何征而不克！如此，则能以狭为广，以迟为速亡者复存，失者复得矣。（《后汉·桓谭传》）
　　◇上便宜
　　管仲，桓公之指南。（《文选·东京赋》注）
　　◇陈便宜
　　所谓霸功者，法度明正，百官修治，威令流行者也。（《文选·王仲宣诔》注）
　　◇启事
　　官吏二千石，布襦羊裘，以白木杯饮食，饰虚诈，欲以求名干誉。
　　◇答扬雄书
　　子云勤味道腴。（《文选·班固答宾戏》注，又任《王文宪集序》注，又潘岳《杨荆州诔》注）

卷十三
◎桓谭（二）
　　◇桓子新论上
　　（谨案：《隋志·儒家》：「《桓子新论》十七卷，后汉六安丞桓谭撰。」旧、新《唐志》同。本传：「谭字君山，沛国相人。成帝时为郎。哀、平间，位不过郎。莽时为掌乐大夫。更始立，召德行大中大夫。世祖即位，征待诏，极言谶之非经，出为六安郡丞，道病卒。谭著书言当世行事，号曰《新论》，世祖善焉。《琴道》一篇未成，肃宗使班固续成之。」章怀注曰：「《新论》：一曰《本造》，二《王霸》，三《求辅》，四《言体》，五《见徵》，六《谴非》，七《启寤》，八《祛蔽》，九《正经》，十《识通》，十一《离事》，十二《道赋》，十三《辨惑》，十四《述策》，十五《闵友》，十六《琴道》。《本造》《述策》《闵友》《琴道》各一篇，余并有上下。」注又引《东观记》曰：「光武读之，敕言卷大，令皆别为上下，凡二十九篇。《琴道》未毕，但有发首一章。」案二十九篇而十七卷者，上下篇仍合卷为十六卷，疑复有录一卷，故十七卷。其书宋时不著录。《群书治要》所载十五事，当是《求辅》《言体》《见徵》《谴非》四篇。《意林》所载三十六事，当是十三篇，惟少《本造》《述策》《闵友》三篇。各书所载，又三百许事，合并重复，联属断散，凡百七十二事，依《治要》《意林》次第，以类相从，定为三卷。诸引但《琴道》有篇名，余无篇名。今望文分系，仍加各篇旧名，取便检阅。君山博学多通，同时刘子骏《七略》征引其《琴道篇》，扬子云难穷，立毁所作盖天图。其后班孟坚《汉书》据用甚多。王仲任《论衡·超奇篇》《佚文篇》《定贤篇》《案书篇》《对作篇》皆极推崇，至谓「子长、子云论说之徒，君山为甲」，则其书汉时早有定论。惜久佚失，所得见者仅此。然其尊王贱霸，非图谶，无仙道，综核古今，亻面偻失得，以及仪象典章，人文乐律，精华略具，则虽谓此书未尝佚失，可也。嘉庆二十年岁在乙亥二月既望。）
　　△本造第一
　　秦吕不韦请迎高妙，作《吕氏春秋》。汉之淮南王，聘天下辩通，以著篇章。书成，皆布之都市，悬置千金，以延示众士，而莫能有变易者。乃其事约艳，体具而言微也。（《文选·杨德祖答临淄侯笺》注）
　　董仲舒专精于述古，年至六十余，不窥园中菜（《御览》九百七十六）。余为《新论》，术古今今（术与述通，疑当作「术古正今」），亦欲兴治也，何异《春秋》褒贬邪？今有疑者，所谓蚌异蛤，二五为非十也。谭见刘向《新序》、陆贾《新语》，乃为《新论》。庄周寓言，乃云「尧问孔子」；《淮南子》云「共工争帝，地维绝」，亦皆为妄作，故世人多云短书，不可用。然论天间莫明于圣人，庄周等虽虚诞，故当采其善，何云尽弃邪？（《御览》六百二）
　　△王霸第二
　　夫上古称三皇五帝，而次有三王五霸。此天下君之冠首也，故言三皇以道治，而五帝用德化，三王由仁义，五霸用权智。其说之曰：无制令刑罚谓之皇。则制令而无刑罚谓之帝。赏善诛恶，诸侯朝事，谓之王。兴兵众，约盟誓，以信义矫世，谓之霸（此下当说皇帝字义，缺）。王者往也，言其惠泽优游，天下归往也（此下当说霸字义，缺）。五帝以上久远，经传无事。唯王霸二盛之义，以定古今之理焉。夫王道之治，先除人害，而足其衣食，然后教以礼义，使知好恶去就。是故大化四凑，天下安乐，此王者之术。霸功之大者，尊君卑臣，权统由一，政不二门，赏罚必信，法令著明，百官修理，威令必行，此霸者之术。王者纯粹其德如彼；霸道驳杂，其功如此。俱有天下而君万民，垂统子孙，其实一也。（《意林》，《史记·秦本纪》正义，《长短经·通变》，《御览》七十七，又四百三）
　　汤武则久居诸侯方伯之位，德惠加于百姓。（《文选·典引》注）
　　夫王道之主，其德能载包含以统乾元也。（《初学记》九）
　　儒者或曰：「图王不成，其弊亦可以霸。」此言未是也。传曰：「孔氏门人五尺童子不言五霸事者，恶其违仁义而尚权诈也。」（《意林》，《御览》七十七。案：《意林》先引「三皇以道治」云云，后引「图王不成」云云。《御览》次第互易。今依《意林》。）
　　△求辅第三
　　治国者，辅佐之本，其任用咸得大才。大才乃主之股肱羽翮也（《意林》）。王公大人则嘉得良师明辅，品庶凡民则乐畜仁贤哲士，皆国之柱栋，而人之羽翼。（《御览》一百八十七。案：《北堂书钞》二十九引「桓阶子曰：『梁栋大臣』」，疑非即此也。桓阶，《三国志》有传，不闻成书，故附记于此。）
　　王者易辅，霸者难佐。（《意林》任子引桓谭云）
　　昔殷之伊尹，周之太公，秦之百里奚，虽咸有大（旧作「天」，依前后条改）才，然皆年七十余，乃升为王霸师。（《御览》四百四）
　　昔秦王（《御览》八十六作「秦始皇」）见周室之失统，丧权于诸侯，自以当保有九州。见万民碌碌，犹群羊聚猪，皆可以竿而驱之。（自以下二十四字，依《御览》加）故遂自恃，不任人封立诸侯。及陈胜、楚、汉，咸由布衣，非封君有土，而并共灭秦，遂以败也（「遂以败也」四字，依《御览》加。）高帝既定天下，念项王从函谷入，而己由武关到，推却关，修强守御，内充实三军，外多发屯戍，设穷治党与之法，重悬告反之赏。及王翁之夺取，乃不犯关梁厄塞，而坐得其处。王翁自见以专国秉政得之，即抑重臣，收下权，使事无大小深浅，皆断决于己身。及其失之，人（疑当作「又」）不从大臣生焉。更始帝见王翁以失百姓心亡天下，既西到京师，恃民悦喜，则自安乐，不听纳谏臣谋士。赤眉围其外，而近臣反，城遂以破败。由是观之，夫患害奇邪不一，何可胜为设防量备哉！防备之善者，则唯量贤智大材，然后先见豫图，遏将救之耳。（《群书治要》）
　　明镜，龟策也。章程，斛斗也。铨衡，丈尺也。（《意林》）
　　唯针艾方药者，已病之具也，非良医不能以愈人。材能德行者，治国之器也，非明君不能以立功。医无针药，可作为求买，以行术伎，不须必自有也。君无材德，可选任明辅，不待必躬能也。由是察焉，则材能德行，国之针药也，其得立功效，乃在君辅。传曰：「得十良马，不如得一伯乐。得十利剑，不如得一欧冶。多得善物，不如少得能知物。知物者之致善珍，珍益广，非特止于十也。」（《群书治要》）
　　朝九州之俊。（《北堂书钞》十一）
　　昔尧试舜于大麓。麓者，乃领录天下之事，如今之尚书官矣。宜得大贤智，乃可使处议持平焉。（《续汉·百官志》注，《北堂书钞》五十九，《艺文类聚》四十八，《御览》二百十二）
　　昔周公光崇周道，泽被四表。（《文选·石阙铭》注）
　　治狱如水。（《北堂书钞》四十四）
　　夫圣人乃千载一出，贤人君子所想思而不可得见者也。（《文选·刘越石劝进表》注，《三国名臣赞》注，《博奕论》注，《吊魏武帝文》注）
　　切直忠正，则汲黯之敢谏争也。（《文选·天监三年策秀才文》注）
　　前世俊士，立功垂名，图画于殿阁宫省，此乃国之大宝，亦无价矣，虽积和璧，累夏璜，囊隋侯，箧夜光，未足喻也。伊、吕、良、平，何世无之？但知人君不知，群臣勿用也。（《意林》）
　　捕猛兽者不使美人举手，钓巨鱼者不使稚子轻预，非不亲也，力不堪也。奈何万乘之主而不择人哉！（《长短经·是非》引《桓子》。）
　　传记言：魏牟北见赵王。王方使冠工制冠于前，台国于牟。对曰：「大王诚能重国若此二尺纟徙，则国治且安矣。」王曰：「国所受于先人，宗调社稷至重，而比之二尺纟徙，何也？」牟曰：「大王制冠，不使亲近而必求良工者，非为其败纟徙而冠不成与？今治国不善，则社稷不安，宗庙不血食。大王不求良士，而任使其私爱，此非轻国于二尺纟徙之制邪？」王无以应。（《北堂书钞》一百二十七，《御览》八百二十四）
　　凡人性，难极也，难知也，故其绝异者，常为世俗所遗失焉。（《文选·归去来辞》注，《王文宪集序》注）
　　薛翁者，长安善相马者也。于边郡求得骏马，恶貌而正走，名骥子。骑以入市，去来人不见也。后劳问之，因请观焉。翁曰：「诸卿无目，不足示也。」（《艺文类聚》九十三，《文选·蜀都赋》注，《御览》八百九十七）
　　夫畜生贱也，然有尤善者，皆见记识。故马称骅骝骥，牛誉郭椒、丁栎。（《艺文类聚》九十四）
　　贤有五品：谨敕于家事，顺悌于伦党，乡里之士也。作健晓惠，文史无害，县廷之士也。信试（官本作「诚」）笃行，廉平公（当有脱）理下务上者，州郡之士也。通经术，名行高，能达于从政，宽和有固守者，公辅之士也。才高卓绝，疏殊（官本作「竦峙」）于众，多筹大略，能图世建功者，天下之士也。（《意林》）
　　居家循理，乡里和顺，出入恭敬，言语谨逊，谓之善士（《文选·范蔚宗〈宦者传论〉》注）。言求取辅佐之术，既得之，又有大难三，而止善二。为世之事，中庸多，大材少，少不胜众。一口不能与一国讼，持孤特之论，干雷同之计，以疏贱之处，逆贵贱之心，则万不合，此一难也。夫踔殊，为非常，乃世俗所不能见也，又使明智图事，而与众平之，亦必不足，此二难也。既听纳有所施行，而事未及成，谗人随而恶之，即中道狐疑，或使言者还爱其尤，此三难也。智者尽心竭言，以为国造事，众间之则反见疑，壹不当合，遂被谮想（旧校云「想」恐「」），虽有十善，隔以一恶去，此一止善也。材能之士，世所嫉妒，遭遇明君，乃壹兴起，既幸得之，又复随众，弗与知者，虽有若仲尼，犹且出走，此二止善也。是故非君臣致密坚固，割心相信，动无间疑，若伊、吕之见用，傅说通梦，管、鲍之信任，则难以遂功竟意矣。又说多言，亦甚多端。其欲观使者，则以古之贤辅厉主（疑当作「之」），欲间疏别离，则以专权危国者论之，盖父子至亲，而人主有高宗孝己之设（疑当作「失」）。及景、武时，栗、卫太子之事，忠臣高节，时有龙逢、比干、伍员、晁错之变。比类众多，不可尽记，则事曷可为邪？庸易知邪？虽然，察前世已然之铲，可以观览，亦可以为戒。维诸高妙大材之人，重时遇咎（旧校云「咎」恐「合」），皆欲上与贤侔，而垂荣历载，安肯毁名废义，而为不轨恶行乎？若夫鲁连解齐，赵之金封，虞卿捐万户与国相，乃乐以成名肆志，岂复干求便辟趋利邪？览诸邪背叛之臣，皆小辨贪饕之人也，大材者莫有焉。由是观之，世间高士材能绝异者，其行亲任亦明矣，下主乃意疑之也。如不能听纳，施行其策，虽广知得，亦终无益也。（《群书治要》）
　　贾谊不左迁失志，则文彩不发。淮南不贵盛富饶，则不能广聘骏士，使著文作书。太史公不典掌书记，则不能条悉古今。扬雄不贫，则不能作《玄》《言》。（《意林》）
　　殷之三仁，皆暗于前而章于后，何益于事？何补于君？（《意林》）
　　谓扬子云：「如后世复有圣人，徒知其材能之胜己，多不能知其圣与非圣人也。」子云曰：「诚然。」（《论衡·讲瑞篇》。案：此条不言出《新论》，望文知之，故采之。）
　　△言体第四
　　凡人耳目所闻见，心意所知识，情性所好恶，利害所支流不，亦皆同务焉。若材能有大小，智略有深浅，听明有暗照，质行有薄厚，亦皆异度焉。非有大材深智，则不能见其大体。大体者，皆是当之事也。夫言是而计当，遭变而用权，常守正（当作「居常而守正」），见右不惑，内有度量，不可倾移，而诳以谲异，为知大体矣。如无大材，则虽威权如王翁，察慧如公孙龙，敏给如东方朔，言灾异如京君明，及博见多闻，书至万篇，为儒教授数百千人，祗益不知大体焉。维王翁之过绝世人有三焉：其智足以饰非夺是，辨能穷诘说士，威则震惧群下，又数阴中不快己者。故群臣莫能抗答其论，莫敢干犯匡谏，卒以致亡败，其不知大体之祸也。夫（当有「知」字）帝王之大体者，则高帝是矣。高帝曰：「张良、萧何、韩信，此三子者，皆人杰也。吾能用之，故得天下。」此其知大体之效也。王翁始秉国政，自以通明贤圣，而谓群下才智莫能出其上，是故举措兴事，辄欲自信任，不肯与诸明习者通共（有脱误）。苟直意而，得之而用，是以稀获其功效焉，故卒遇破亡。此不知大体者也。高帝怀大智略，能自揆度。群臣制事定法，常谓曰：「庳而勿高也，度吾所能行为之。」宪度内疏，政合于时，故民臣乐悦，为世所思。此知大体者也。王翁嘉慕前圣之治，而简薄汉家法令，故多所变更，欲事事效古；美先圣制度，而不知己之不能行其事。释近趋远，所尚非务，故以高义退致废乱。此不知大体者也。高祖欲攻魏，乃使人窥视其国相及诸将率左右用事者，知其主名，乃曰：「此皆不如吾萧何、曹参、韩信、樊哙等，亦易与耳。」遂往皮之。此知大体者。王翁前欲北伐匈奴，及后东青、徐众郡赤眉之徒，皆不择良将，而但以世姓及信谨文吏，咸遣亲属子孙素所爱好，咸无权智将帅之用，猥使据军持众，当赴强敌，是以军合则损，士众散走，咎在不择将，将与主俱不知大体者也。（《群书治要》）
　　动如雷震，住如岳立，攻如奔电，取如疾风，前轻后重，内实外虚。（《北堂书钞》一百十六）
　　周亚夫严猛、哮吼之用，可谓国之大将军。（《北堂书钞》未改本一百十五）
　　世有围棋之戏，或言是兵法之类也。及为之，上者远棋疏张，置以会围，因而伐之，成多得道之胜。中者则务相绝遮要，以争便求利，故胜负狐疑，须计数而定。下者则守边隅，趋作目，以自生于小地，然亦必不如。察薛公之言黥布反也，上计云，「取吴、楚，并齐、鲁及燕、赵」者，此广地道之谓也；其中计云，「取吴、楚，并韩、魏，塞成皋，据敖仓」，此趋遮要争利者也；下计云，「取吴、下蔡，据长沙以临越」，此守边隅，趋作目者也。更始帝将相不能防卫，而令中死棋皆生也。（《史记·黥布传》集解，《文选·博奕论》注，《长短经》二，《国权》，《御览》七百五十三，《意林》）
　　更始帝到长安，其大臣辟除东宫之事，为下所非笑。但为小卫楼，半城而居之。以是知其将相非萧、曹之俦也。（《初学记》二十四）
　　夫言行在于美善，不在于众多。出一美言美行，而天下从之；或见一恶意丑事，而万民违之，可不慎乎？故《易》曰：「言行，君子之枢机。」枢机之发，荣辱之主，所以动天地者也。（《群书治要》）
　　王翁刑杀人，又复加毒害焉。至生烧人，以醯五毒灌死者肌肉，及埋之，复荐覆以荆棘。人既死，与土木等，虽重加创毒，亦何损益？成汤之省纳，无补于士民。士民向之者，嘉其有德惠也。齐宣之活牛，无益于贤人。贤人善之者，贵其有仁心也。文王葬枯骨，无益于众庶。众庶悦之者，其恩义动人也（本作「思义动之也」，依《意林》改。）王翁之残死人，观人五藏（「观人五藏」四字，依《意林》加），无损于生人。生人恶之者，以残酷示之也。维此四事，忽微而显著，纤细而犹大，故二圣以兴，一君用称，王翁以亡。知大体与不知者远矣！（《群书治要》）
　　圣王治国，崇礼让，显仁义，以尊贤爱民为务，是为卜筮维寡，祭祀用稀。（《群书治要》）
　　昔楚灵王骄逸轻下，简贤务鬼，信巫祝之道。斋戒洁鲜，以祀上帝，礼群神躬执羽绂，起舞坛前。吴人来攻，其国人告急。而灵王鼓舞自若，顾应之曰：「寡人方祭上帝，乐明神，当蒙福焉。」不敢赴救，而吴兵遂至，俘获其太子及后姬。甚可伤。（《御览》五百二十六，又七百三十五）
　　王翁好卜筮，信时日，而笃于事鬼神多作庙兆，洁斋祀祭。牺牲ゾ膳之费，吏卒辨治之苦，不可称道。为政不善，见叛天下。及难作兵起，无权策以自救解，乃驰之南郊告祷，抟（《莽传》作「搏」）心言冤，号兴流涕，叩头请命幸天哀助之也。当兵入宫日，矢射交集，燔火大起，逃渐台下，尚抱其符命书，及所作威斗，可谓蔽惑至甚矣！（《群书治要》）
　　△见徵第五
　　东方朔短辞薄语，以谓信验，人皆谓朔大智，后贤莫之及。谭曰：鄙人有以狐为狸，以瑟为箜篌。此非徒不知狐与瑟为箜篌又不知狸与箜篌。乃非但言朔，亦不知后贤也。」（《意林》，《艺文类聚》四十四）
　　余前为典乐大夫。有枭鸣于庭树上，而府中门下皆为忧惧。后余与典乐谢侯争斗，俱坐免去。（《御览》四百九十六，又九百二十七）
　　余从长安归沛，道疾（《御览》作「病」），蒙絮被，绛プ，乖も马，宿于下邑东亭中。亭长疑是贼发卒夜来攻。余令吏勿斗，乃相问解而经安静自存也。（《北堂书钞》一百二十九，《艺文类聚》七十五，《御览》六百九十三，又八百十六）
　　夫以人言善我，亦必以人言恶我。王翁使都尉孟孙往泰山告祠，道过徐州。徐州牧宋仲翁道余才智，陈平、留侯之比也。孟孙还，喜谓余曰：「仲翁盛称子德，子乃此邪！」余应曰：「与仆游四五岁，不吾见称。今闻仲翁一言而奇怪之。若有人毁余，子亦信之。吾畏子也」（《意林》）
　　《周易》曰：「肥遁，无不利。」（《文选·谢灵运〈入华子冈诗〉注》）
　　宋康王为无头之冠以示勇。（《御览》六百八十四）
　　传记（此三字依《初学记》二十五加）：淳于髡至邻家，见其灶突之直，而积薪在旁，曰：「此且有火灾。」教使更为曲突，而远徙（本作「徙远」，依《初学记》乙转）其薪，灶（《艺文类聚》八十作「邻」）家不听。后灾，火果及积薪而燔其屋。邻里并救击，乃（本作「及」，依《艺文类聚》改）灭止。而亨羊具酒，以劳谢救火者。曲突远薪，固不肯呼淳于髡饮饭。智者讥之云：「教人曲突远薪，固无恩泽。ㄡ头烂，反为上客。」盖伤其贱本而贵末也（「也」字依《艺文类聚》加），岂独夫（本作「夫独」，以意乙转）突薪可以除害哉！而人病国乱，亦皆如斯。是故良医医其未发，而明君绝其本谋。后世多损于杜塞未萌，而勤于攻已成。谋臣稀赏，而斗士常获。犹彼人殆（未能断句。或本《诗·节南山》「无小人殆」）失事之重轻，察淳于髡之预言可以无不通。此见微（当作「徵」，否则篇名当作「见徵」，必有一误）之类也。（《群书治要》）
　　博士弟子韩生居东寺，连三夜有恶梦。以问人。人教以晨起清（与「圊」通）中祝之。三旦而人告以为咒诅，捕治，数日死。（《御览》一百八十六，又四百）
　　待诏景子春素善占，坐事系狱，其妇父朱若（疑当依下文作「君」）至狱门，通言遗襦。子春惊曰：「朱君来言与？朱为诛，而襦，中绝者也。我当诛断也。」后遂腰斩。（《御览》六百九十五）
　　阳城子城张名衡，蜀郡人，王翁（当有「时」字）与吾俱为讲学祭酒。及寝疾，预买棺椁，多下锦绣，立被发冢。（《御览》八百十五）


卷十四
◎桓谭（三）
　　◇桓子新论中
　　△谴非第六
　　王者初兴，皆先建根本，广立藩屏，以自树党，而强固国基焉。是以周武王克殷，未下舆而封黄帝、尧、舜、殷之后，及同姓亲属、功臣德行，以为羽翼，佐助鸿业，永垂流（旧校云「流」恐「统」）于后嗣。乃者强秦罢去诸侯，而独自恃任一身，子弟无所封，孤弱无与，是以为帝十四岁而亡。汉高祖始定天下，背亡秦之短计，导（旧校云「导」恐「遵」）殷、周之长道，褒显功德，多封子弟。后虽多以骄佚败亡，然汉之基本得以定成，而异姓强臣不能复倾。至景、武之世，见诸王数作乱，因抑夺其权势，而王但得虚尊，坐食租税，故汉朝遂弱，孤单特立。是以王翁不兴兵领士而径取天下。又怀贪功独专之利，不肯封建子孙及同姓戚属，为藩辅之固，故兵起莫之救助也。传曰：「与死人同疾者不可为医，与亡国同政者不可为谋。」王翁行甚类暴秦，故亦十五岁而亡。失（当作「夫」）猎射禽兽者，始欲中之，恐其创不大也。既已得之，又恶其伤肉多也。鄙人有得延（本作「延」，依《御览》四百九十二、八百上五改。《御览》引本注音檀，生肉酱也，又音延）酱而美之，及饭，恶与人共食，即小唾其中。共者怒，因涕其酱，遂弃而俱（本作「但」，依《御览》改）不得食焉。彼亡秦、王翁欲取天下时，乃乐与人分之。及己得而重爱，不肯与，是惜肉唾延（本作「耆」，依《御览》改）之类也。（《群书治要》）
　　昔齐桓公出，见一故墟而问之。或对曰：「郭氏之墟也。」复问：「郭氏曷为墟？」曰：「善善而恶恶焉。」桓公曰：「善善恶恶，乃所以为存，而反为墟，何也？」曰：「善善而不能用，恶恶而不能去。彼善人知其贵己而不用，则怨之。恶人见其贱己而不好，则仇之。夫与善人为怨，恶人为仇，欲毋亡，得乎？」乃者王翁善天下贤智材能之士，皆征聚而不肯用，使人怀诽谤而怨之。更始恶诸王假号无义之人，而不能去，令各心恨而仇之。是以王翁见攻而身死，宫室烧尽；更始帝为诸王假号而出走，令城郭残。二主皆有善善恶恶之费，故不免于祸难大灾，卒使长安大都坏败为墟。此大非之行也。北蛮之先，与中国并，历年兹多，不可记也。仁者不能以德来，强者不能以力并也。其性忿鸷，兽聚而鸟散，其强难屈而程难得，是以圣王羁縻而不专制也。昔周室衰微，夷狄交侵，中国不绝如线。于是宣王中兴，仅得复其侵地。夫以秦始皇之强，带甲四十万，不能窥河西，乃筑长城以分之。汉兴，高祖见围于平城，吕后时为不轨之言。文帝时，匈奴大入，烽火候骑至雍、甘泉。景、武之间，兵出数困，卒不能禽制，即与结和亲，然后边甬（疑作「竟」）得安，中国以宁。其后匈奴内乱，分为五单于。甘延寿得承其弊，以深德呼韩邪单于，故肯委质称臣，来入朝见汉家。汉家得以宣德广之隆而威示四海，莫不率服，历世无寇。安危尚未可知，而猥复侵刻匈奴，往攻夺其玺绶，而贬损其大臣号位，变易旧常，分单于为十五，是以恨恚大怒，事相攻拒。王翁不自非悔，及（当作「乃」）遂持屈强无理，多拜将率，调发兵马，运徙粮食财物，以弹（当作「殚」）索天下。天下愁恨怨苦，因大扰乱，竟不能挫伤一胡虏，徒自穷极竭尽而已。《书》曰：「天孽可避，自作孽不可活。」其斯之谓矣。夫高帝之见围。十（当作「七」）日不食。及得免脱，遂无愠色。诚知其往攻非务，而怨之无益也。今匈奴负于王翁，王翁就往侵削扰之，故使事至于斯。岂所谓「肉自生虫，而人自生祸」者邪？其为不急，乃剧如此，自作之甚者也。（《群书治要》）
　　王莽（本书作「王翁」，征事者辄变其词）时，置西海郡，令其吏皆百石亲事。一曰为四百石，二岁而迁补。（《续汉·百官志五》注。案：《莽传》「居摄元年，西羌怨莽夺其地作西海郡」。）
　　汉宣以来，理姓赋钱（《御览》作「敛」）一岁为四十余万万。吏俸用其半，余二十万万藏于都内为禁钱。少府所领园地作务之八十三万万，以给宫室供养诸赏赐。（《文选·永明九年策秀才文》注，《御览》六百二十七）
　　王莽（当作「翁」）起九庙，以铜为柱甍，大金银错镂其上。（《御览》五百三十一）
　　举火夜作，燃炭干墙。（《御览》八百七十一）
　　夫（当作「灾」）异变怪者，天下所常有，无世而不然。逢明主、贤臣、智士、仁人，则修德善政，省职慎行以应之，故咎殃消亡而祸转为福焉。昔大戊遭桑生朝之怪，获中宗之号；武丁有ず雉升鼎之异，身享百年之寿；周成王遇雷风折木之变，而获反风岁熟之报；宋景公有荧惑守心之忧，星为徙三舍。由是观之，则莫善于以德义精诚报塞之矣。故《周书》曰：「天子见怪则修德，诸侯见怪则修政，大夫见怪则修职，士庶见怪则修身。」神不能伤道，妖亦不能害德。及衰世薄俗，君臣多淫骄失政，士庶多邪心恶行，是以数有灾异变怪，又不能内自省视，畏天威，而反外考谤议，求问厥故，惑于佞愚而自诖误，而令患祸得就，皆违天逆道者也。（《群书治要》）
　　武帝出玺印石，财有兆朕，子侯则没印。帝畏恶，故杀之。（《史记·封禅书》索隐）
　　余前作王翁掌教（当作「乐」）大夫时，有男子毕康杀其母，有诏燔烧其子尸，暴其罪于天下。余谓此事不宜宣布，主封事云：「昔宣帝时，公卿大夫朝会廷中，丞相语次言：『闻枭生子，子长，且食其母乃能飞，宁然耶？』时有贤者应曰：『但闻枭子反哺其母耳。』丞相大惭，自悔其言之非也。群士人皆少丞相而多彼贤人，贤人之言有益于德化也。是故君子掩恶扬善，鸟兽尚为之讳，而况于人乎？不宜发扬也。」（《意林》。《御览》四百九十一，又九百二十七）
　　呈衣冠于川。（《述异记》上）
　　董贤女弟为昭仪，居舍号曰椒风。（《后汉·班固传上》注，《文选·西都赋》注，又《宣贵妃诔》注，《御览》一百八十一）
　　楚之郢都，车毂击，民肩摩，市路相排突，号为朝衣新而暮衣弊。（《北堂书钞》一百二十九，《御览》七百七十六）
　　道路皆蒿草，寥郭狼藉。（《文选·蜀都赋》注）
　　或言：「往者公卿重臣缺，而众人咸豫部署，云：『甲乙当为之。』后果然。彼何以处知而又能与上同意乎？孔子谓子贡亿则屡中。今众人能与子贡等乎？」余应曰：「世之在位人率同辈，相去不甚胶著。其修善少愈者，固上下所昔闻知也。夫明殊者视异，知均者虑侔，故群下之隐，常与上同度也。如昔汤、武之用伊、吕，高宗之取傅说，桓、穆之授管、宁、由、奚，岂众人所识知哉！彼群下虽好意措，亦焉能责斯以可居大臣辅相者乎？国家设理官，制刑辟，所以定奸邪，又内量中丞御史以正齐毂下，故常用明习者，始以欲（有脱误）」分正法，而终乎侵轻深刻皆务酷虐过度，欲见未（当有误）尽力而求获功赏，或著能立事而恶劣弱之谤。是以役以棰楚，舞文成恶，及事成狱毕，虽使皋陶听之，犹不能闻也。至于言语小故，陷致人于族灭，事诚可悼痛焉。渐至乎朝廷，时有忿ぉ，闻恶弗原，故令天下相放，俱成（疑有脱）惑，讥有司之行深刻云：下尚执重，而令上得施恩泽。此言甚非也。夫贤吏正士为上处事，持法宜如丹青矣。是故言之当，必可行也；罪之当，必可刑也。如何苟欲阿指乎？如遭上忽略，不宿留而听行其事，则当受强死也。哀帝时，待诏伍客，以知皇（当作「星」）好方道，数召（当有「见」字）。后坐帝（「帝」字衍）事下狱。狱穷讯，得其宿与人言，汉朝当生勇怒子如武帝者，刻暴。以为先帝为怒子，非所宜言，大不敬。夫言语之时，过差失误，乃不足被以刑诛。及诋欺事，可无于不至罪？《易》言「大人虎变，君子豹变」，即以是论谕人主，宁可谓曰：「何为比我禽兽乎？」如称君之圣明与尧、舜同，或可怒曰：「何故比我于死人乎？」世主既不通，而辅佐执事者复随而听之，顺成之，不亦重为蒙蒙乎？（《群书治要》）
　　九江太守庞真按县令高受社祭，有生牛肉二十斤，劾以主守盗，上请逮捕。诏不赃。天下缘是，诸府县社腊祠祭灶，不但进孰食，皆复多肉米酒脯腊，诸奇珍益盛，是故诸郡府至杀牛数头。（《御览》八百六十三）
　　△启寤第七
　　龙无尺水，无以升天；圣人无尺土，无以王天下。（《意林》）
　　谶出《河图》《洛书》，但有兆朕而不可知。后人妄复加增依托，称是孔丘，误之甚也。（《意林》）
　　张子侯曰：「扬子云，西道孔子也，乃贫如此。」吾应曰：「子云亦东道孔子也。昔仲尼岂独是鲁孔子？亦齐、楚圣人也。」（《意林》）
　　画水镂冰，与时消释。（《意林》，《御览》六十八）
　　孔子以四科教士，随其所喜。譬如市肆，多列杂物，欲置之者并至。（《意林》）
　　圣人天然之姿，所以绝人远者也。（《文选·陆士衡宴玄圃宣猷堂诗》注）
　　昔颜渊有高妙次圣之才，闻一知十。（《文选·应休连与曹长思诗》注）
　　子贡对齐景公曰：「臣之事仲尼，譬如渴而操杯器，就江海饮，满腹而叠右江海之深？」（《文选·运命论》注，《头陀寺碑文》注）
  </div>
  <div class="pagination">
   <a href="全上古三代秦汉三国六朝文_page98.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page94.html">
    94
   </a>
   <a href="全上古三代秦汉三国六朝文_page95.html">
    95
   </a>
   <a href="全上古三代秦汉三国六朝文_page96.html">
    96
   </a>
   <a href="全上古三代秦汉三国六朝文_page97.html">
    97
   </a>
   <a href="全上古三代秦汉三国六朝文_page98.html">
    98
   </a>
   <span class="current-page">
    99
   </span>
   <a href="全上古三代秦汉三国六朝文_page100.html">
    100
   </a>
   <a href="全上古三代秦汉三国六朝文_page101.html">
    101
   </a>
   <a href="全上古三代秦汉三国六朝文_page102.html">
    102
   </a>
   <a href="全上古三代秦汉三国六朝文_page103.html">
    103
   </a>
   <a href="全上古三代秦汉三国六朝文_page104.html">
    104
   </a>
   <span>
    ...
   </span>
   <a href="全上古三代秦汉三国六朝文_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
