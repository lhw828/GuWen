<!DOCTYPE html>
<html>
<head>
    <meta charset="UTF-8">
    <title>文章正宗 - 第 19 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章正宗 - 第 19 页/共 27 页</h1>
    <div class="content">　　麦秀渐渐兮禾黍油油彼狡童兮不我好仇【史记箕子朝周过故殷墟咸生禾黍箕子伤之欲哭则不可欲泣为近妇人乃作麦秀之诗以歌咏之云云狡童者纣也民为流涕】
　　采薇歌【伯夷】
　　登彼西山兮采其薇矣以暴易暴兮不知其非矣神农虞夏忽然没兮我安适归矣于嗟徂矣命之衰矣【事见前伯夷传又周辛甲虞箴祈招诗已各见前巻】
　　饭牛歌【戚】
　　南山矸白石烂生不逢尧与舜禅短布单衣适至骭从昬饭牛薄夜半长夜漫漫何时旦【淮南子戚欲干齐桓公困穷无以自达饭牛下望见桓公而悲击牛角而疾商歌歌曰云云桓公闻曰异哉歌者非常人也命后车载之】
　　扊扅歌【百里奚妻】
　　百里奚五羊皮炊扊扅烹伏雌今适富贵忘我为【风俗通百里奚为秦相堂上作乐所赁澣妇自言知音呼之援琴抚弦而歌云云问之乃其妻也】
　　朱儒歌
　　臧之狐裘败我于狐骀我君小子朱儒是使朱儒朱儒使我败于邾【左传襄公四年邾人莒人伐鄫臧纥救鄫侵邾败于狐骀国人逆丧者皆髽鲁于是乎始髽国人诵之曰云云】
　　筑者讴【宋人】
　　泽门之晳实兴我役邑中之黔实慰我心【左传宋皇国父为太宰为平公筑台妨于农收子罕请俟农功之毕公弗许筑者讴曰云云】
　　去鲁歌【孔子】
　　彼妇之口可以出走彼妇之谒可以死败【王肃曰妇人之口请谒足以忧使人死败故可以出走也】盖优哉游哉维以卒嵗【史记齐人馈女乐季桓子受之郊又不致膰爼于大夫孔子遂行歌曰云云桓子闻之叹曰夫子罪我以羣婢故也】
　　楚狂接舆歌
　　鳯兮鳯兮何徳之衰徃者不可谏来者犹可追己而己而今之从政者殆而【论语楚狂接舆歌而过孔子曰云云孔子下欲与之言趋而避之不得与之言○朱文公曰接舆楚人徉狂辟世鳯有道则见无道则隠接舆以比孔子而讥其不能隠为徳衰也来者可追言及今尚可隠去殆危也接舆盖知孔子而其趋不同者也】
　　沧浪歌
　　沧浪之水清兮可以濯我缨沧浪之水浊兮可以濯我足【孟子云云孔子曰小子听之清斯濯缨浊斯濯足矣自取之也】
　　获麟歌【孔子】
　　唐虞世兮麟鳯游今非其时来何求麟兮麟兮我心忧【孔丛子】
　　曳杖歌
　　泰山其頽乎梁木其壊乎哲人其萎乎【檀弓孔子蚤作负手曳杖消摇于门歌曰云云既歌而入当户而坐子贡闻之曰泰山其頽则吾将安仰梁木其壊哲人其萎则吾将安放夫子殆将病也○以上古辞出于经者可信传记所载者未必当时所作姑録之以俟考质】
　　黄鹄歌【鲁寡陶婴】
　　悲夫黄鹄之早寡兮七年不双宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况于贞良虽有贤雄兮终不重行【列女传寡陶婴者鲁门之女也少养母孤无强昆弟纺绩为产鲁人闻其义将求焉婴闻之恐不得免作歌明已之不更二也云云鲁人闻之曰斯女不可得已遂不敢复求】
　　紫芝歌【四皓】
　　莫莫髙山深谷逶迤晔晔紫芝可以疗饥唐虞世逺吾将何归驷马髙盖其忧甚大富贵之畏人兮不若贫贱之肆志【皇甫谧髙士传云云恐未必当时作也】
　　右书传所载古辞
　　诗
　　五言与苏武【李少卿】
　　良时不再至离别在须臾屏营衢路侧执手野踟蹰仰视浮云驰奄忽互相逾风波一失所各在天一隅长当从此别且复立斯须欲因晨风发送子以贱躯
　　嘉会难再遇三载为千秋临河濯长缨念子恨悠悠逺望悲风至对酒不能酬行人懐徃路何以慰我愁独有盈觞酒与子结绸缪
　　携手上河梁游子暮何之徘徊蹊路侧悢悢不能辞行人难久留各言长相思安知非日月望自有时努力崇明徳皓首以为期
　　苏子卿
　　结髪为夫妻恩爱两不疑欢娱在今夕嬿婉及良时征夫懐徃路起视夜何其参辰皆己没去去从此辞行役在战场相见未有期握手一长叹泪为生别滋努力爱春华莫忘欢乐时生当复来归死当长相思
　　怨歌行【班婕妤】
　　新裂齐纨素皎洁如霜雪裁为合欢扇团团似明月出入君懐袖动摇微风发常恐秋节至凉风夺炎热弃捐箧笥中恩情中道絶
　　长歌行
　　青青园中葵朝露待日晞阳春布徳泽万物生光辉常恐秋节至焜黄华叶衰百川东到海何时复来归少壮不努力老大徒伤悲
　　古诗
　　行行重行行与君生别离相去万余里各在天一涯道路阻且长会面安可知胡马依北风越鸟巢南枝相去日已逺衣带日已缓浮云蔽白日游子不顾反思君令人老嵗月忽已晚弃捐勿复道努力加餐饭
　　西北有髙楼上与浮云齐交疏结绮牕阿阁三重阶上有弦歌声音响一何悲谁能为此曲无乃杞梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋翅起髙飞
　　涉江采芙蓉兰泽多芳草采之欲遗谁所思在逺道还顾望旧乡长路漫浩浩同心而离居忧伤以终老明月皎夜光促织鸣东壁玉衡指孟冬众星何歴歴白露沾野草时节忽复易秋蝉鸣树间元鸟逝安适昔我同门友髙举振六翮不念携手好弃我如遗迹南箕北有斗牵牛不负轭良无盘石固虚名复何益
　　庭中有竒树緑叶发华滋攀条折其荣将以遗所思馨香盈懐袖路逺莫致之此物何足贵但感别经时迢迢牵牛星皎皎河汉女纎纎擢素手札札弄机杼终日不成章泣涕零如雨河汉清且浅相去复几许盈盈一水间脉脉不得语
　　回车驾言迈悠悠涉长道四顾何茫茫东风摇百草所遇无故物焉得不速老盛衰各有时立身苦不早人生非金石岂能长夀考奄忽随物化荣名以为寳
　　孟冬寒气至北风何惨栗愁多知夜长仰观众星列三五明月满四五蟾兔缺客从逺方来遗我一书札上言长相思下言久离别置书懐袖中三嵗字不灭一心抱区区惧君不识察
　　苦寒行【魏武帝】
　　北上太行山艰哉何巍巍羊肠坂诘屈车轮为之摧树木何萧瑟北风声正悲熊罴对我蹲虎豹夹路啼谿谷少人民雪落何霏霏延颈长叹息逺行多所懐我心何怫郁思欲一东归水深桥梁絶中路正徘徊迷惑失故路薄暮无宿栖行行日已逺人马同时饥担囊行取薪斧氷持作糜悲彼东山诗悠悠使我哀【魏武之诗见于选者有短歌行及此篇短歌之辞无敢贬之者以愚观之杜康始酿者也今曰惟有杜康则几于谑矣周公吐哺为王室致士也若操之致士特为倾汉计尔操又有碣石篇云老骥伏枥志在千里烈士暮年壮心不已王处仲每醉歌此辞以铁如意击唾壶为之缺岂非二人之心事若合符契故乡慕若是之深耶今皆不取独此篇犹有悯劳恤下之意故録之】
　　善哉行【魏文帝】
　　上山采薇薄暮苦饥谿谷多风霜露沾衣野雉羣雊猴猿相追还望故乡郁何垒垒髙山有崖林木有枝忧来无方人莫之知人生如寄多忧何为今我不乐嵗月如驰汤汤川流中有行舟随波回转有似客逰防我良马被我轻裘载驰载驱聊以忘忧【文帝诗之入选者芙蓉池居其首末章云夀命非松乔安能得神仙遨逰快心意保已终百年其言何以异于秦二世陈夀讥其不能迈志存道克广徳心信矣哉此篇末语亦此意以其中有可采者姑録之】
　　杂诗
　　漫漫秋夜长烈烈北风凉展转不能寐披衣起彷徨彷徨忽已久白露沾我裳俯视清水波仰看明月光天汉回西流三五正纵横草虫鸣何悲孤鴈独南翔郁郁多悲思緜緜思故乡愿飞安得翼欲济河无梁向风长叹息断絶我中肠
　　西北有浮云亭亭如车盖惜哉时不遇适与飘风会吹我东南行南行至吴会吴会非我乡安能久留滞弃置勿复陈客子常畏人
　　七哀诗【王仲宣】
　　西京乱无象豺虎方遘患复弃中国去逺身适荆蛮亲戚对我悲朋友相追攀出门无所见白骨蔽平原路有饥妇人抱子弃草间顾闻号泣声挥涕独不还未知身死处何能两相完驱马弃之去不忍听此言南登霸陵岸回首望长安悟彼下泉人喟然伤心肝
　　送应氏诗【曹子建】
　　清时难屡得嘉会不可常天地无终极人命若朝霜愿得展嬿婉我友之朔方亲眤并集送置酒此河阳中馈岂独薄賔饮不尽觞爱至望苦深岂不愧中肠山川阻且逺别促会日长愿为比翼鸟施翮起髙翔
　　七哀诗
　　明月照髙楼流光正徘徊上有愁思妇悲叹有余哀借问叹者谁言是宕子妻君行逾十年孤妾常独栖君若清路尘妾若浊水泥浮沈各异势会合何时谐愿为西南风长逝入君懐君懐良不开贱妾当何依
　　赠丁仪王粲
　　从军度函谷驱马过西京【魏志曰建安二十年公西征张鲁】山岑髙无极泾渭扬浊清壮哉帝王居佳丽殊百城负阙出浮云承露防泰清皇佐扬天恵四海无交兵权家虽爱胜全国为令名君子在末位不能歌徳声丁生怨在朝王子欢自营欢怨非贞则中和诚可经
　　赠白马王彪
　　谒帝承明庐逝将归旧疆【陆机洛阳记曰承明门后宫出入之门吾常怪谒帝承明庐问张公云魏明帝作建始殿朝会皆由承明门】清晨发皇邑日夕过首阳伊洛广且深欲济川无梁泛舟越洪涛怨彼东路长顾瞻恋城阙引领情内伤【其一】
　　太谷何寥廓山树郁苍苍霖雨泥我涂流潦浩纵横中逵絶无轨改辙登髙岗修坂造云日我马元以黄【其二】元黄犹能进我思郁以纡郁纡将难进亲爱在离居本图相与偕中更不克俱鸱枭鸣衡轭豺狼当路衢苍蝇间白黒谗巧令亲疎欲还絶无蹊揽辔止踟蹰【其三】踟蹰亦何留相思无终极秋风发微凉寒蝉鸣我侧【蔡邕月令章句曰寒蝉应隂而鸣鸣则天凉故谓之寒蝉也】原野何萧条白日忽西匿归鸟赴乔林翩翩厉羽翼孤兽走索羣衔草不遑食感物伤我懐抚心长太息【其四】
　　太息将何为天命与我违奈何念同生一徃形不归【魏志曰武皇帝卞皇后生任城王彰陈思王植】孤魂翔故城灵柩寄京师存者忽复过亡没身自衰人生处一世去若朝露晞年在桑榆间影响不能追自顾非金石咄唶令心悲【其五】
　　心悲动我神弃置莫复陈丈夫志四海万里犹比邻恩爱苟不亏在逺分日亲何必同衾帱然后展慇勤忧思成疾疢无乃儿女仁仓卒骨肉情能不懐苦辛【其六】苦辛何虑思天命信可疑虚无求列仙松子久吾欺变故在斯须百年谁能持离别永无会执手将何时王其爱玉体俱享黄髪期收泪即长路援笔从此辞【其七】
　　箜篌引
　　置酒髙殿上亲友从我逰中厨办丰膳亨羊宰肥牛秦筝何慷慨齐瑟和且柔阳阿奏竒舞京洛出名讴乐饮过三爵缓带倾庶羞【礼记曰君子之饮酒也一爵而色洒如二爵而言言斯三爵而油油以退】主称千金夀賔奉万年詶久要不可忘薄终义所尤谦谦君子徳磬折欲何求惊风飘白日光景驰西流盛时不可再百年忽我遒生在华屋处零落归山邱先民谁不死知命亦何忧
　　白马篇
　　白马饰金羁连翩西北驰借问谁家子幽并游侠儿少小去乡邑扬声沙漠垂宿昔秉良弓楛矢何参差控弦破左的右发摧月支仰手接飞猱俯身散马蹄狡捷过猴猨勇剽若豹螭边城多警急胡虏数迁移羽檄从北来厉马登髙堤长驱蹈匈奴左顾凌鲜卑弃身锋刄端性命安可懐父母且不顾何言子与妻名编壮士籍不得中顾私捐躯赴国难视死忽如归
　　杂诗【此六篇并托喻伤政急朋友道絶贤人为人窃势别京已后在郢城思乡而作】
　　髙台多悲风朝日照北林【新语曰髙台喻京师悲风喻教令朝日喻君之明照北林言挟比喻小人】之子在万里江湖逈且深【江湖喻小人隔蔽】方舟安可极离思故难任孤鴈飞南游过庭长哀吟翘思慕逺人愿欲托遗音形影忽不见翩翩伤我心
　　转蓬离本根飘飖随长风何意回飚举吹我入云中髙髙上无极天路安可穷类此游客子捐躯逺从戎毛褐不掩形薇藿常不充去去莫复道沈忧令人老
　　西北有织妇绮缟何缤纷明晨秉机杼日昃不成文大息终长夜悲啸入青云妾身守空闺良人行从军自期三年归今已歴九春飞鸟绕树翔噭噭鸣索羣愿为南流景驰光见我君
　　南国有佳人容华若桃李朝游江北岸日夕宿湘沚时俗薄朱顔谁为发皓齿俛仰嵗将暮荣耀难久恃仆夫早严驾吾将逺行游逺游欲何之吴国为我仇将骋万里涂东路安足由江介多悲风淮泗驰急流愿欲一轻济惜哉无方舟闲居非吾志甘心赴国忧
　　飞观百余尺临牖御櫺轩逺望周千里朝夕见平原烈士多悲心小人媮自闲国讐亮不塞甘心思丧元拊劒西南望思欲赴太山弦急悲声发聆我慷慨言
　　怨歌行
　　为君既不易为臣良独难忠信事不显乃有见疑患周公佐成王金縢功不刋推心辅王室二叔反流言待罪居东国泣涕当留连皇灵大动变震雷风且寒拔树偃秋稼天威不可干素服开金縢感悟求其端公旦事既显成王乃哀叹吾欲竟此曲此曲悲且长今日乐相乐别后莫相忘
　　赠从弟【刘公干】
　　亭亭山上松瑟瑟谷中风风声一何盛松枝一何劲氷霜正惨怆终嵗常端正岂不罹凝寒松栢有本性鳯凰集南岳徘徊孤竹根于心有不厌奋翘凌紫氛岂不常勤苦羞与黄雀羣何时当来仪将须圣明君
　　杂诗
　　职事相填委文墨纷消散驰翰未暇食日昊不知晏沈迷簿领书回回自昬乱释此出西城登髙自游观方塘含白水中有鳬与鴈安能肃肃羽从尔浮波澜
　　咏歌【阮嗣宗】
　　夜中不能寐起坐弹鸣琴薄帷鉴明月清风吹我衿孤鸿号外野朔鸟鸣北林徘徊将何见忧思独伤心【嗣宗身仕乱朝常恐罹谤遇祸因兹发咏故每有忧生之嗟虽志在刺讥而文多隐避百代之下难以情测故粗明大意畧其幽防也】
　　二妃游江濵逍遥顺风翔交甫懐环佩婉娈有芬芳猗靡情欢爱千载不相忘倾城迷下蔡容好结中肠感激生忧思萱草树兰房膏沐为谁施其雨怨朝阳如何金石交一旦更离伤【沈约曰婉娈则千载不忘金石之交一旦轻絶未见好徳如好色】嘉树下成蹊东园桃与李秋风吹飞藿零落从此始【沈约曰风吹飞藿之时盖桃李零落之日华实既尽柯叶又雕无复一毫可恱】繁华有憔悴堂上生荆杞【言无常也】驱马舎之去去上西山趾一身不自保何况恋妻子【沈约曰荣悴去就此人本无保身之术况复妻子者乎】凝霜被野草嵗暮亦云已
　　天马出西北由来从东道春秋非有托富贵焉常保清露被臯兰凝霜霑野草朝为媚少年夕暮成丑老自非王子晋谁能常美好
　　昔闻东陵近在青门外连轸距阡陌子母相钩带五色曜朝日嘉賔四面会【轸当为畛扬子太元经注曰畛界也说文曰畛井田间陌也史记曰邵平者故秦东陵侯秦破为布衣贫种于长安城东美故时俗谓之东陵从邵平始也】膏火自煎熬多财为患害布衣可终身宠禄岂足赖
　　歩出上东门北望首阳岑下有采薇士上有嘉树林良辰在何许凝霜霑衣襟寒风振山冈元云起重隂【沈约曰良辰何许言世路险薄非良辰也风霜交至凋殒非一元云重隂多所拥蔽是以寄言夷齐望首阳而叹息】鸣鴈飞南征鶗鴂发哀音素质游商声怆怆伤我心灼灼西隤日余光照我衣回风吹四壁寒鸟相因依周周尚衔羽蛩蛩亦念饥【韩子以鸟有周周者首重而屈尾将欲饮于河则必颠乃衔羽而饮今人之所有饥不足者不可以不索其羽矣尔雅曰西方有比肩兽焉与卭卬岠虚比为卭卭岠虚齧甘草即有难卭卭岠虚负而走其名谓之蟨郭璞曰蟨音厥】如何当路子磬折忘所归岂为夸誉名憔悴使心悲宁为鷰雀翔不随黄鹄飞黄鹄游四海中路将何归
　　秋胡行【嵇叔夜】
　　富贵尊荣忧患谅独多富贵尊荣忧患谅独多古人所惧丰屋蔀家人害其上兽恶网罗惟有贫贱可以无他歌以言之富贵忧患多
　　贫贱易居贵盛难为工贫贱易居贵盛难为工耻佞直言与祸相逢变故万端俾吉作凶思牵黄犬其莫之从歌以言之贵盛难为工
　　劳谦有【有字恐当作寡】悔忠信可久安劳谦有悔忠信可久安天道害盈好胜者残彊梁致灾多招祸患欲得安乐独有无愆歌以言之忠信可久安
　　赠人从军
　　息徒兰圃秣马华山流磻平臯垂纶长川目送归鸿手挥五弦俯仰自得游心泰元嘉彼钓叟得鱼忘筌【庄子曰庄子钓于濮水之上又曰筌者所以得鱼也得鱼而忘筌蹄者所以在兔也得兔而忘蹄言者所以在意也得意而忘言吾焉得夫忘言之人而与之言哉】郢人逝矣谁与尽言【庄子曰庄子送葬过恵子之墓顾谓从者曰郢人垩防其鼻端若蝇翼使匠石斵之匠石运斤成风聴而斵之尽垩而鼻不伤郢人立不失容宋元君闻之召匠石曰甞试为寡人为之匠石曰臣则甞能斵之虽然臣质死久矣自夫子之死也吾无以为质矣吾无与言也】
　　咏史【左太冲】
　　弱冠弄柔翰卓荦观羣书著论准过秦作赋拟子虚边城苦鸣镝羽檄飞京都虽非甲胄士畴昔览穰苴【史记曰司马穰苴者田完之苗裔也齐景公以为将军将兵扞燕晋之师其后田和因自立为齐威王用兵行威大放穰苴之法而诸侯朝齐威王使大夫追论古者司马法而附穰苴其中因号曰司马穰苴兵法】长啸激清风志若无东吴铅刀贵一割梦想骋良图左眄澄江湘右盼定羌胡功成不受爵长揖归田庐
　　郁郁涧底松离离山上苗以彼径寸茎防此百尺条世胄蹑髙位英俊沈下僚地势使之然由来非一朝金张借旧业七叶珥汉貂【班固汉书金日防賛曰夷狄亡国羁虏汉庭七叶内侍何其盛也七叶自武至平也又张汤传賛曰张氏之子孙相继自宣元以来为侍中中常侍者凡十余人功臣之后惟有金氏金氏亲近贵宠比于外戚珥挿也董巴舆服志曰侍中中常侍冠武弁貂尾为饰】冯公岂不伟白首不见招
　　吾希段干木偃息藩魏君吾慕鲁仲连谈笑却秦军当世贵不羁遭难能解纷功成不受赏髙节卓不羣【史记曰秦军引去平原君欲封鲁连鲁连辞谢终不肯受平原君乃置酒酒酣起前以千金遗鲁连鲁连笑曰所贵乎天下之士者为人排患释难解纷而不取也即有取者是商贾之事而连不忍为也遂辞平原君而去】临组不肯对珪不肯分【王逸楚辞注曰系也】连玺燿前庭比之犹浮云
　　济济京师内赫赫王侯居冠盖防四术朱轮竟长衢朝集金张馆暮宿许史庐【汉书盖寛饶曰上无许史之属下无金张之托】南邻击钟磬北里吹笙竽寂寂杨子宅门无卿相舆寥寥空宇中所讲在元虚言论准宣尼辞赋拟相如悠悠百世后英名擅八区
　　皓天舒白日灵景耀神州列宅紫宫里飞宇若云浮峩峩髙门内蔼蔼皆王侯自非攀龙客何为歘来游被褐出阊阖髙步追许由振衣千仞岗濯足万里流
　　招隠
　　杖防招隠士荒涂横古今【鲁连子曰连却秦军平原君欲封之遂杖防而去】岩穴无结构邱中有鸣琴【尚书大传子夏曰弟子受书于夫子者不敢忘虽退而岩居河济之间深山之中作壤室尚弹琴其中以歌先王之风则可以发愤矣】白雪停隂冈丹葩曜阳林石泉漱琼瑶纎鳞或浮沈非必丝与竹山水有清音何事待啸歌灌木自悲吟【毛诗曰其啸也歌又曰集于灌木毛苌诗传曰灌丛也】秋菊兼糇粮幽兰间重襟踌躇足力烦聊欲投吾簮
</div>
    <div class="pagination">
<a href="文章正宗_page18.html">上一页</a><span>...</span><a href="文章正宗_page14.html">14</a><a href="文章正宗_page15.html">15</a><a href="文章正宗_page16.html">16</a><a href="文章正宗_page17.html">17</a><a href="文章正宗_page18.html">18</a><span class="current-page">19</span><a href="文章正宗_page20.html">20</a><a href="文章正宗_page21.html">21</a><a href="文章正宗_page22.html">22</a><a href="文章正宗_page23.html">23</a><a href="文章正宗_page24.html">24</a><span>...</span><a href="文章正宗_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
