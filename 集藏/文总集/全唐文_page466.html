<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 466 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 466 页/共 603 页
  </h1>
  <div class="content">
   ○谢座主魏相公启（为弟作）
    羲叟启：伏奉前月二十八日敕旨，授秘书省校书郎，知宗正表疏，续奉今月五日敕，改授河南府参军，依前充职者。小宗伯之取士，早辱搜扬；大宗正之荐贤，又蒙抽擢。未淹旬日，再授班资。任重本枝，职齐载笔。方殊王逸，惟注《楚辞》；有异郝隆，但攻蛮语。此皆相公事均卵翼，势作风□，特於汨没之中，俯借扶摇之便。孔龟效印，未议於酬恩；杨雀衔环，徒闻於报惠。感忭之至，罔知所裁。谨启。
    ○谢宗卿启（为弟作）
    羲叟启：伏蒙奏署知表疏官，伏奉前月二十八日敕旨，授秘书省校书郎，续奉今月五日敕，改授河南府参军者。某少实艰屯，长无才术。徒以与周同姓，从鲁诸儒，托阮籍之竹林，攀郄诜之桂树。曲蒙题目，猥被荐闻。惟我大朝，克崇宗┙。叙文昭武穆之位，敦绍尧缵禹之亲。岂以斯文，失於能者！况一蒙旌录，再忝恩荣。班资将厕於郄超，职业几逾於孙楚。感结所至，死生以之。即以今月某日发赴所职。登门在近，缩地是思，惟勒肺肝，恨无毛羽！伏惟特赐恩察。谨启。
    ●卷七百七十八
    ☆李商隐（八）
    ○献相国京兆公启
    某启：人禀五行之秀，备七情之动，必有咏叹，以通性灵。故阴惨阳舒，其涂不一；安乐哀思，厥源数千。远则、邶、曹、齐，以扬领袖；近则苏李、颜、谢，用极菁华。嘈Γ而钟鼓在悬，焕烂而锦绣入玩。剌时见志，各有取焉。某爰自弱龄，侧闻古义。留连薄宦，感念离群。东至泰山，空吟《梁父》；南游郢泽，徒和《阳春》。游於自得之场，实窃德音之选。伏惟相公，既康大政，复振斯文。论风雨则秋芬华，语霜霰则春条零落。发轫於风力，解鞍於伊咎。宫商资正始之音，寒暑协中和之序。是故贽其缨拾，俟彼斧斤。神气虽怯於大巫，名字愿闻於下客。旧诗一百首，谨封如别。延之设问，希鲍昭之一言；何逊著名，系沈约之三读。干冒严重，延望恩辉。进退之间，若据泉谷。伏惟俯赐容纳。谨启。
    ○献相国京兆公启
    某启：昔师旷荐音，元鹤下舞；後夔作乐，丹凤来仪。是则师旷之丝桐，以元鹤知妙。後夔之金石，以丹凤彰能。然而师旷之前，抚徽轸者不少；後夔之後，谐律吕者至多。曾不闻元鹤每来，丹凤常至。岂鸣皋藻质，或有所私；巢阁灵心，不能无党。以今虑古，愚窃疑焉。伏惟相公正始敦风，中和执德。卫谈道，当海内之风流；张华聚书，见天下之奇秘。自顷出持戎律，入践台司。蝉合孙吴，乃山涛馀力；自比管乐，亦孔明戏言。斯皆尽纪朝经，全操乐职。虽鲁庭更仆，魏馆易衣，欲尽揄扬，终成漏略。而复调元气之暇，居外相之馀，偃仰缣缃，留连章句，亦师旷之元鹤，後夔之丹凤不疑矣。
    若某者，幼常刻苦，长实流离。乡举三年，才沾下第；宦游十载，未过上农。顾筐箧以生尘，念机关而将蠹。其或绮霞牵思，月当情，乌鹊绕枝，芙蓉出水。平子《四愁》之日，休文《八咏》之辰，纵时有斐然，终乖作者，去前月二十四日，误干英眄，辄露微才。八十首之寓怀，幽情罕备；三十篇之拟古，商较全疏。过丰隆以操槌，对西子以窥镜。比其润略，仍未等伦。然犹斧藻是思，丹青不足，亟挥柔翰，屡赞神锋。讵成褒德之词，自是抒情之日。言无万一，读有再三。不谓恕以萧稂，加之金ぬ，频开庄驿，累泛融尊。揖西园之上宾，必称佳句；携东山之妙妓，或配新声。是以疑元鹤之有私意，丹凤之犹党者，盖在此也。
    始荣攀奉，俄叹艰屯。以乐广之清羸，披扬雄之&lt;疒真&gt;眩。遥烦攻疗，旋旷趋承。游梁苑以无期，窜漳滨而有日，矧以游丁鳏孑，不忍羁孤，期既迫於从公，力遂乖於携幼。安仁挥涕，奉倩伤神。男小於嵇康之男，女幼於蔡邕之女。每蒙顾问，必降咨嗟，抚身世以知归，望门墙而益恳，当今允推《常武》，将庆休辰，轩後之忆先鸿，殷帝之思盘说。详观天意，取在坤维，弼光宅之功，议置器之所。载求列辟，谁取抗衡？愚此际傥必辨杯蛇，不惊床蚁，尚冀从下执事，为太平民。望谢傅之蒲葵，咏召公之棠树，恭惟慎调寝膳，克副人。
    伏恐本府已有追符，即日径须上路，倚大夏之节杖，入彭泽之篮舆。不复拾级宾阶，致辞公府，故欲仰青田之叙感，瞻丹穴以兴怀。秃逸少之鹿毛，书情莫竭；尽休明之茧纸，写恋难穷，企望旌幢。无任陨泪感激之至。谨启。
    ○贺相国汝南公启
    某启：日者庆属中兴，运推《常武》。仰窥金版，遐考瑶图。顺祖之孝思，丹青曾闵；宪皇之功烈，刀机彭韦。圣上初九潜泉，登三佩契。以後稷岐嶷为小慧，故人莫得知；以汉皇云物为下祥，故神无所豫。洎陟元後，洪维长君。固必降非常之人，辅维新之政。伏惟阁下，昭回降彩，沆瀣融精。往执灵钅丕，正星辰之分野；今调镂鼎，犹日月之得天。昔轩後师臣，咸王畏相。殷奉伊尹，则谓之元圣；周事吕尚，则命为太公。此王者之所以尊贤杰而不以为疑也。至於姬旦《金》，不与燕召同列；仲尼麟史，不令游夏措辞。甘盘尊旧学之名，夷吾居仲父之位。此又贤杰之所以自负其道而不以为让也。上下交感。人协从。是我後夷奸秉哲之辰，实阁下宰物匡时之日。清庙系心，苍生延首。允也无间，乐哉惟时。某早奉辉光，常蒙咳唾，牛心致誉，尘尾交谈。而契阔十年，流离万里，《扶风》歌则刘琨抱膝，《白头》吟则鲍昭抚膺。重至门闱，空馀皮骨。方从初服，无补大钧。穿履敝衣，正同北郭；槁项黄馘，乃类曹商。未知伏谒之期，徒切太平之贺。下情无任舞踊跃之至。谨启。
    ○上兵部相公启
    商隐启：伏奉指命，令书元和中太清宫寄张相公旧诗上石者，昨一日书讫。伏以赋旷代之清词，宣当时之重德。昔以道均稷契，始染江毫；今幸庆袭韦平，仍镌宋石。依於桧井，蹈彼椒墙，扶持固在於神明，悠久必同於天地。况惟菲陋，早预生徒。仰夫子之文章，曾无具体；辱郎君之谦下，尚遣濡翰。空尘寡和之音，素乏入神之妙。恩长感集，格钝惭深。但恐涕Д，终斑琬炎。下情无任战汗之至。
    ○贺崔相公转户部尚书启
    伏见某月日恩制，伏承荣加宠命。伏以圣上能顺考古道，相公以浚明有家。夜思昼行，则裴安之每念王室；柔远能迩，则吴汉之不离公门。躬赞休辰，首献明号，克宣天泽，荣转地官。扰《周礼》之兆人，选同农父；宽《虞书》之五教，任比司徒。宗社降辉，华夷快望。况某叨蒙任使，早被恩知，未期黄阁之趋，预祝《缁衣》之美。贺瞻恋，不任下情。
    ○上时相启
    商隐启：暮春之初，甘泽承降，既闻沾足，又欲开晴。实关燮和，克致丰阜。繁阴初合，则傅说为霖；媚景将开，则赵衰呈日。获依恩养，定见升平。绝路左之喘牛，用惊丙吉；无厩中之恶马，以役任安。偃仰兴居，惟有歌咏。瞻仰闱闼，不胜肺肝。谨启。
    ○献襄阳卢尚书启
    伏蒙仁恩，赐及前件衣服匹段漆器等，谨依荣示捧领讫。衣杂彩缯，重辉娄褐；器兼丹漆，载耀颜瓢。悚载之诚，不任陈谢。昨日伏奉荣示，猥以拙制，形於重言。夫广野之气，或成宫阙；击辕之音，有中风雅。盖其偶会，岂曰必然！又安足介灶慎之仰占，动夔牙之倾听？三兄尚书早贞文律，久味道腴。永惟一字之褒，便是百生之庆。昨晚又复蒙远遣军吏，重降手笔，揄扬转极，抚纳兹深。某爰自弱龄，叨从名辈，回二纪，庆吊一空。词苑招魂，文场出涕。重膺叠翮，零落无遗；高干修条，凋摧略尽。乘风匪顺，无水忧沉。岂谓穷涂，再逢哲匠！升堂辱顾，披卷交谈，不独垂之空言，属又存之真迹。爰增懦气，载动初心。庶或武陵之溪，微接桃源之境。平昌之井，暗通荆水之津。况异物以达诚，弭中阿而攀德。南向旌旆，实所知归。
    ○上河东公启
    商隐启：两日前於张评事处伏睹手笔，兼评事传指意，於乐籍中赐一人，以备纫补。某悼伤以来，光阴未几。梧桐半死，方有述哀；灵光独存，且兼多病。眷言息允，不暇提携。或小於叔夜之男，或幼於伯喈之女。检庾信荀娘之启，常有酸辛；咏陶潜通子之诗，每嗟漂泊。所赖因依德宇，驰骤府庭。方思效命旌旄，不敢载怀乡土。锦茵象榻，石馆金台，入则陪奉光尘，出则揣摩铅钝。兼之早岁，志在元门，及到此都，更敦夙契。自安衰薄，微得端倪。至於南国妖姬，丛台妙妓，虽有涉於篇什，实不接於风流。况张懿仙本是无双，曾来独立，既从上将，又托英寮。汲县勒铭，方依崔瑗；汉庭曳履，犹忆郑崇。宁复河里飞星，云间堕月，窥西家之宋玉，恨东舍之王昌。诚出恩私，非所宜称。伏惟克从至愿，赐寝前言。使国人尽保展禽，酒肆不疑阮籍。则恩优之理，何以加焉？干冒尊严，伏用惶灼。谨启。
    ○上河东公第二启
    商隐启？某闻周朝贝叶，列妙引於王褒；梁日枳园，洒芳词於沈约。必资乎鸿笔丽藻，刻乎贞金翠珉，然後可以充足人天，发挥龙象。苟其暧昧，即匪庄严。爰托亨涂，夙闻妙喻。虽从幕府，常在道场。犹恨出俗情微，破邪功少。二百日断酒，有谢萧纲；十一年长斋，多惭王奂。仰恋东阁，未归西林。近者财俸有馀，津梁是念。适依胜绝，微复经营。伏以《妙法莲华经》者，诸经中王，最尊最胜。始自童幼，常所获持。或公干漳滨，有时疾{艹尔}；或谢安海上，此日风波。恍惚之间，感验非少。今年于此州长平山慧义精舍经藏院，特创石壁五间，金字勒上件经七卷。既成胜果，思托妙音。伏惟尚书有夫子之文章，备如来之行愿。不逢惠远，已飞庐岳之书；未见简栖，便制头陀之颂。是故右绕三匝，仰希一言；庶使鹅殿增辉，龙宫发色。流传沙界，震动风轮。报恩于莲目果唇，夺美于江毫蔡绢。伏希道念，特降神锋。瞻望旌幢，携持パ斧，曝身发，以候还辞。无任恳迫之至。谨启。
    ○上河东公第三启
    商隐启：伏奉荣示，伏蒙仁恩，赐撰《金字法华经记》一首。正冠荐笏，跪捧伏读。听仪凤之箫管，恐曲终；对仙客之棋枰，仍忧路尽。欣荣羡慕，造次失常。前者爰托翠珉，将翻贝夹，方资护念，粗冀标题。换骨惟望於一丸，剜身止求于半偈。岂谓尚书载持梦笔，仰拂文星，入不二法门，住第一义谛。儒童菩萨，始作仲尼；金粟如来，方为摩诘。铺舒于无上，藻辉于至真。而又以七喻之微，较五常之要。吻然合契，永矣同涂。既令弟子言诗，又与声闻受记。一佛出世，万人所望。不知孱微，何以负荷！便当刻之鸟篆，置彼龙宫。此则吹之以宋玉之风，照之以谢庄之月；彼则传之於赤髭疏主，示之以白足禅师。然後负帚趋门，前驺入厩，以钳奴为欢友，与车御为良朋。冀必从公，以谢嘉命。过此而往，不知所图。下情无任距跃感激欢喜信受之至。谨启。
    ○上河东公谢辟启
    商隐启：伏奉手笔，猥赐奏署。某少而孱{艹尔}，长则艰屯。有志为文，无资就学。虽杂赋八首，或庶于马迁；而读书五车，远惭于惠子。契阔湖岭，凄凉路岐，罕遇心知，多逢皮相。昔鲁人以仲尼为佞，淮阴以韩信为怯。圣哲且犹如此，寻常安能免乎？是以《艮》背却行，冰心自处。罗含兰菊，仲蔚蓬蒿。见芳草则怨王孙之不归，抚高松则叹大夫之虚位。不可终否，属于高明。伏惟尚书春日同和，秋霜共烈。叔子则九代清德，稚春则七叶素儒。君子立言，永为周礼；正人得位，长作岁星。今者初陟将坛，始敷宾席。射洪奥壤，潼水名都，俗擅繁华，地多材隽。指巴西则民皆谯秀，秀访临邛则客有相如。举纤缴以下冥鸿，执定镜而求西子。惟所指命，便为丹青。若某者，又安可眩露短材，叨尘记室？盐车款段，徒逢伯乐而鸣，土鼓迂疏，恐致文侯之卧。承命知忝，抚怀自惊。终无喻蜀之能，但誓依刘之愿。未获谒谢，下情无任感激攀恋之至。谨启。
    ○上河东公谢聘钱启
    某启：伏蒙示及赐钱三十五万以备行李，谨依荣示捧领讫。伏以古求良材，必有礼币。一束刍皆堪贶美，五皮未曰轻赍。况某迹忝诸生，名非前哲，尚遥玉帐，已赉金钱。访蜀郡之卜人，悬之莫竭；遇河间之姹女，数且难穷。未草檄以愈风，不执鞭而获富。敢将润屋，且以腾装。戴荷之诚，寄喻无地。
    ○谢河东公和诗启
    商隐启：某前因假日，出次西溪。既惜斜阳，聊裁短什。盖以徘徊胜境，顾慕佳辰，为芳草以怨王孙，借美人以喻君子。思将玳瑁，为逸少装书；愿把珊瑚，与徐陵架笔。斐然而作，曾无足观，不知谁何，仰达尊重。果烦属和，弥复兢惶。某曾读《隋书》，见杨越公地处亲贤，才兼文武，每舒绣锦，必播管弦。当时与之握手言情，披襟得侣者，惟薛道衡一人而已。及观其唱和，乃数百篇。力均声同，德邻义比。彼若陈葛天氏之舞，此乃引穆天子之歌。彼若言太华三峰，此必曰浔阳九派。神功古迹，皆应物无疲；地理人名，亦争承不阙。後来酬唱，罕继声尘，常以斯风，望於哲匠。岂知今日，属在所天。坐席行衣，分为七覆；烟花鱼鸟，置作五冲。讵能狎晋之盟，实见取曾阝之易，不以衅鼓，惠莫大焉。恐惧交萦，投措无地。来日专冀谒谢，伏惟鉴察。谨启。
    ○上尚书范阳公启
    某启：仰蒙仁恩，俯赐手笔，将虚右席，以召下材。承命恐惶，不知所措。某幸承旧族，蚤预儒林。邺下词人，夙蒙推奖；洛阳才子，滥被交游。而时亨命屯，道泰身否。成名逾于一纪，旅宦过于十年。恩旧雕零，路岐凄怆。荐祢衡之表，空出人间，嘲扬子之书，仅盈天下，去年远从桂海，来返玉京，无文通半顷之田，乏元亮数间之屋。隘佣蜗舍，危托燕巢。春畹将游，则蕙兰绝径；秋庭欲扫，则霜露沾衣。免调天官，获升甸壤。归惟却扫，出则卑趋。仰燕路以长怀，望梁园而结虑。尚书道光士范，德冠民宗。恺悌之化既流，镇静之功方懋。窃思上国投剌，东都及门，惟交抵掌之谈，遂辱知心之契。载惟浮泛，频涉光阴。岂期咫尺之书，终访蓬蒿之宅。感义增气，怀仁识归。便当焚游赵之簦，毁入秦之ハ，束书投笔，仰副嘉招。谒谢未，下情无任感恋之至。谨启。
    ○上尚书范阳公第二启
    某启：某猥以讠叟闻，仰承嘉命。处囊引喻，未施下客之能；在握称珍，遂忝上卿之列。循揣斯久，兢惶不任。况尚书学总百家，术穷三略。文锋笔力，抉扬马之悬门；剑气弓声，割韩彭之右地。永言宾画，宜在民宗。岂意非才，旋蒙过听。末至居右，既乏相如之誉；後来在上，终兴汲黯之嗟。手足发荣，里闾交庆。行吟花幕，卧想金台。未离紫陌之尘，已梦清淮之月。依仁佩德，白首知归。伏惟俯赐恩察。谨启。
    ○上尚书范阳公第三启
    某启：绢若干，右特蒙仁恩，赐备行李，谨依数捧领讫。嘉命猥临，厚赉仍及。捉襟见肘，免类於前哲；裂裳裹踵，无取於昔人。感佩私恩，不知所喻。谨启。
    ○献侍郎钜鹿公启
    某启：今月某日舍弟新及第进士羲叟处，伏见侍郎所制《春闱放榜後寄呈在朝同年兼简新及第诸先辈》五言四韵诗一首。夫元黄备采者绣之用，清越为乐者玉之奇。固以虑合元机，运清俗累，陟降於四始之际，优游於六义之中。窃计前时，承荣内署，柏台侍宴，熊馆从畋。式以《风》《骚》，仰陪天籁，动沛中之旧老，骇汾水之佳人。非首义於论思，实终篇於润色。光传乐录，道焕诗家。况属词之工，言志为最。自鲁毛兆轨，苏李扬声，代有遗音，时无绝响。虽古今异制，而律吕同归。我朝以来，此道尤盛。皆陷於偏巧，罕或兼材。枕石漱流，则尚於枯槁寂寥之句；攀鳞附翼，则先於骄奢艳佚之篇。推李、杜则怨剌居多，效沈、宋则绮靡为甚。至於秉无私之刀尺，立莫测之门墙，自非托於降神，安可定夫众制？伏惟阁下，比其馀力，廓此大中，足使同寮，尽怀博我。不知学者，谁可起予。某比兴非工，颛蒙有素。然早闻长者之论，夙托词人之末。淹翔下位，欣托知音，贺之诚，翰墨无寄。况乎仲氏，实预诸生，荣沾洙泗之风，高列偃商之位。仰惟厚德，愿沐馀辉。辄庆鄙词，上攀清唱。闻郢中之白雪，愧列千人；比齐日之黄门，惭非八米。干冒尊重，伏用兢惶。其诗五言二首，谨封如别。
    ○献华州周大夫十三丈启
    大夫以南阳惠化，为东雍先声，旬日之来，讴歌已洽。今者北诛杂虏，西却诸戎。莲岳分忧，虽期於河润；□台伫议，终动於天慈。伏料即时，必降徵诏。某方从羁宦，遽远深恩。昔日及门，预三千之弟子；今晨即路，隔百二之关河。瞻望清光，不任攀结。
    ○谢邓州周舍人启
    伏奉荣示，兼赐及腰褥靴裁具酒筒盏杓匙箸等，捧戴感激，不知所为。伏念仰辱恩光，尝多违远。风波结恳，皋壤衔诚。始邂逅於江津，又差池於门宇。递蒙厚赐，以重离忧。文革锦茵，终成虚饰；杯杓匕箸，谁与为欢？孤烛扁舟，寒更永夜，回肠延首，书不尽言。伏计亦赐信察。
    ○献舍人彭城公启
    某启：即日补阙令狐子直顾及，伏话恩怜，猥加庸陋，惶惕所至，感结仍深。某长於邱樊，早惭师友。虽乏许靖干时之材具，实怀殷浩当世之心机。而运与愿乖，言将俗背。一邱一壑，远愧於幽栖，十辟二徵，近惭於籍甚。已迫地势，属此门衰，藐念流离，莫或遑息。乔木空在，弊庐已颓。遂与时人，俱为岁贡。三试於宗伯，始忝一名；三选於天官，方阶九品。俸微五斗，病满十旬。李陵空，勇而无益；陈平裸体，美亦何为？方今圣政维新，朝纲大举。徵伊皋为辅佐，用褒向以论思。大窒浇风，廓开雅道。缧囚为学，重见程生；掌囿受经，复开晁子。沉沦者延颈，逃散者动心。是敢窃假菲词，仰干哲匠。果蒙咳唾，以及泥涂。王逊之遥举董聪，方斯未逮；蔡邕之出迎王粲，与此非同。得水可期，搏风有望，坐生羽翼，平视烟霄。傥或不吝铸人，必令附骥。虽不足深窥阃奥，远及几微，然比於鼠识吉凶，燕知戊已。既殊异类，盖有深诚，延望光云，尚隔仙路。伏纸魂动，濡毫气增。伏愿始终念察。
    ○献舍人河东公启
    某启：前月十日辄以旧文一轴上献，即日补阙令狐子直至，伏知猥赐披阅。今日重於令狐君处伏奉二十三日荣示，特迂尊严，曲加褒饰。捧缄伸纸，终惭且惊。某本乏英华，且无声采，虽成书有托，而为裘未工。重以迫於世资，窘此家素。管宁木榻，坐已膝穿；孔袍，行而肘见。然犹开卷独得，悬头自强。韦编铁挝，屡闻断折；亡书坠册，粗识篇题。而投足多难，写诚无所，举非高第，仕怯上农。虞寄为官，何尝满秩；王华处世，宁愿异人？况在下寮，独无谁语，一至於此，欲罢不能。每念大汉之兴，好文为最。悦《洞箫》之制，则讽在後庭；美《子虚》之文，则恨不同世。然犹扬雄以草《元》见诮，马卿亦用赀为郎。何宾实之纷纶，而名义之乖爽。况乎志异数子，事非当时。司寇栖栖，反叹为幸；啬夫喋喋，谁为非贤？又安可坐荣於寒谷之中，自致於刚气之上？矧灰难驻，圭管无停，若使蜀臣之九考不移，汉郎之三朝莫过，人潮染鬓，带愤减围。即葛洪命，永处跛驴之伍；田光精竭，必为驽马所先。伊秀锐之既衰，亦颖之都尽。方今外无战伐，内富英贤。阁下文为世师，行为人范，廓至公之路，优接下之诚。是愿窃望门闱，仰干阍侍。果蒙旌异，特损缄题。夫收掌上之妍者，在假之长袖；骋枥中之骏者，必资於坦涂。然後可求其宛转之能，责其灭没之功。是当延望，实在深诚。倘蒙一使御车，与之下座，虽不足丹青时辈，领袖诸生，冀获参於游谈，庶少贤於博奕。伏惟念录。谨启。
    ○端午日上所知剑启
    商隐启：五金铸卫形威邪神剑一口，银装漆鞘，紫锦囊盛，传自道流，颇同古制。未遇良工之鉴，常为下客所弹。龙藻虽繁，鹈膏稍薄。敢因五日，仰续千龄。厕玉于君侯，拟象环于夫子。所冀更蒙千灌，重许三卿，使武士让锋，佞臣丧魄。无荆王之遇敌，手以麾城；有汉相之策勋，腰而上殿。嘉辰祝愿，平日祷祠。伏惟恩怜，特赐容纳。谨启。
    ○端午日上所知衣服启
    商隐启：右件衣服等，弄杼多疏，纫针未至。冫免李固之奇表，累王衍之神锋。敢恃深恩，窃陈善祝。伏愿永延松寿，常庆蕤宾。远比赵公，三十六年当国；近同郭令，二十四考中书。肝膈所藏，神明是听。仰尘尊重，实用兢惶。谨启。
    ○为濮阳公泾原署营田副使宾牒
    员外簪祓传芳，璋挺秀，蕴请缨之壮志，擅梦笔之雄才。讽于後庭，赋推丽则‘试于前殿，策号贤良。犹以有感一言，从来三揖。卑栖岭表，远蹈海隅，绵历四周，往还万里。洎节旄移所，省阁将归，永怀求旧之诚，尚郁图南之势。且为邦犹闻乎去食，制敌难旷于运筹。兼仗折冲，是资谈笑。诸葛亮意在蒋琬，果以成功；赵庄子善彼栾书，竟能集事。既见君子，窃慕古人，幸当屈以求伸，无惜翔而後集。事须请摄节度副使。
    ○为濮阳公补保定尉张鸠巡官牒
    前件官卑栖州县，富有文辞。过兰成射策之年，诚思屈迹；当陆展染髭之日，难议折腰。属宾榻方施，使车旁午，假其候馆，聊免没阶。事须差摄馆驿巡官，仍立行随副使行军已下。
    ○为濮阳公陈许补王琛衙前兵马使牒
    牒奉处分，我之偏裨，琛最夙旧。且思往岁，尝从孤军。衣偏之衣，靡求尽饰；掌维娄之事，未始告劳。晚节弥坚，壮心不改。土田渐广，士卒逾多。念此老成，岂令新问。事须补充衙前兵马使。
    ○为濮阳公补卢处恭牒
    右件官家承礼训，学隶乐章。属陈国东门，古多长袖；楚王下邑，俗渐南音。将陈飨客之仪，兼切移风之雅。其谨防三惑，无夺八音，杜濮水之遗声，绝吴宫之窃笑。勿骄予官，事须补充乐营使。
    ○为濮阳公补仇坦牒
    牒奉处分，昔坦绮纨，主吾笔札，二纪相失，一朝来归。惜其平生，老在书计，今重之侯国，亦有私朝。岂无他人，不可同日。举为列校，合属连营。尚有藉于专精，俾兼司于稽勾。事须补充散兵马使，兼勾节度观察两使案。
    ○为濮阳公补顾思言牒
    右件官山栖自高，棋品无敌。空纵烂柯之思，未逢赌郡之时。以其势协争雄，事同攻昧，易局中之急劫，佐麾下之权谋。事须补充州衙推，方将对局，宁在没阶。仍宴集，不用公服趋走。
    ○为荥阳公桂州署防御等官牒
    △段协律
    判官禀训台阶，从知侯国，庭兰并馥，岩电齐明。且忆菲才，尝分曩顾，梁园辱召，淮馆陪游。今者获守小藩，适经旧地。兹川之上，方顾慕于廉堂；谷水之旁，亦徘徊于既曲。实欣馀庆，岂谓嘉招？愿持谦下之姿，俯赞训齐之令。事须请摄防御巡官。
    △李幼章
    前件官籍在五陵，学通三略，不露才而务进，能仗气以逾恭。所宜率彼纪纲，记为亲信，属资封部，稍远宸居。是用辍自私朝，仍其旧邸，远分尺籍，遥押牙璋。尔其敏以在公，干而集事，达封章于凤阙，底方贿于蛮圻。勿替前劳，以承後弊。事须补充防御押衙知上都进奏。
    △罗瞻
    前件官早从官序，实负公才。每服节以存诚，亦约言而顾礼，惟是造次，不敢尢违。今者位重察廉，务烦按鞫。既资明练，兼藉哀矜，勿轻东海之冤，无纵梗阳之略。俾夫县道，畏我简书。事须充观察衙推。
    △陈公瑾
    右件官学精三略，艺极六钧，敏以窜（疑）谋，恭而仗气。事予庄主，奉我郡侯，谁言越岭之名藩，仍自梁园之下客。既叨防遏，深藉材能，将致果於戎行，俾同登于勇爵。事须补充同散兵马使。
    △崔兵曹
    兵曹出于华胄，早履宦途。却宛直而和，大叔美而秀。能暇豫于恩义，不造次以违仁。盘错有彰，肯无顿。虽思濡足，安可折腰？希茂象贤之能，兼佐宣风之职。事须请摄观察巡官，兼知某县事。
    △段球
    右件官太仓禀术，何宴传能，既通九岁之宜，兼善五禽之戏。湘南越北，蛮落华人，虽其土厚水深，岂忘二臣三佐？勉将剖浣，用息&lt;疒同&gt;。勿矜麦麴之瘦辞，审辩ワ荼之辍寐。事须补充医博士。
    △乡贡明经陶衤票
    牒奉处分，昔汉时高手，周室上医，将崇三代之功，亦谨一经之遗。以衤票实称干父，且又名家，伫有济于痒こ，在先颁于禄廪。尔其精详桐，愤（疑）别农经，且系孝廉之船，勉用李孙之石。事须补充要籍。
    △前摄临桂县令李文俨
    右件官我李本枝，诸刘贵族，能彰美锦，令肃阳乔。临桂既有正言，丰水方思健令。无辞久假，勉慰一同。已闻言偃之弦歌，更伫潘仁之桃李。事须差摄丰水县令。
    △突将凌绰
    牒奉处分，我所羁縻，未为遐陋，既悬版籍，实集赋舆。言念蕃州，虽无汉守，岂得久容懦吏，有负疲人？以绰早处中军，尝为突骑，既负抉门之武，仍闻免胄之恭。是用暂假抚绥，聊资控遏。尔其载敷仁勇，式慰州邦。无挟远以生情，勿忧贫而易操。奖能举罪，两不敢私。事须差知蕃州事。
    △卢韬
    右件官族茂燕台，誉高藩阃，末从化，聊屈鸾栖。州县诚叹于徒劳，烟火尝欣其相接。勉全素分，伫振嘉声。事须差摄灵川县主簿。
    △林君霈
    牒奉处分，古者三人择师，一社立宰。所冀禀规有自，制事无偏，虽在边隅，且分州里。语地既逾于一社，料民何啻于三人，将求绥抚之才，必极柔良之选。以君霈策名麾下，历轼军前，身弓六钧，心铁百炼。无擎曲拳之志，有饮冰食蘖之贞。是用辍自私门，介于廉部，勉承委寄，慎保始终。有禄食以奖能，有简书而谪过，惟兹二道，汝自执焉。事须差知环州事。
    △李克勤
    右件官始在宦途，便彰政述，琼枝瑶萼，且异于良伦；黄绶青袍，尚淹於末路。属吾属县，有令旷官。芒蝎既蠹于良材，硕鼠又妨于嘉穗。匪闻让畔，遽致盈庭，聿求可人，用革前弊。其在推公以分疆理，洁已以抑奸豪，使麻不争池，桑无竞陇。蒋琬沉醉，未如巫马之戴星；王衍清谈，岂若韩棱之去雹？勉修实效，勿徇虚名，苟善否之有闻，于赏罚而何吝？事须差摄修仁县令。
    △韦重
    右件官顷佐一门，实扬二职。袭韦贤之经术，有崔炎之须眉。久为旅人，不遇知己。今龙城属部，象县分封。虽求瘼颁条，允归于通守；而提纲举辖，必藉于外台。子其正色当官，洁身照物，逢柔莫茹，有蠹必攻。罗含擅举于琳琅，犹闻谦受；梁竦徒劳於州县，未曰通材。勿耻上官，以渝清节。事须差摄柳州录事参军。
    △曹谠
    牒奉处分，郡督邮县主簿，古之任重，今也材难。得其人则四邻无侵刻之虞；失其人则一府坏纪纲之要。昭邱旧郡，平乐属城，虽州将在焉，而县尹耄矣！苟忘管辖，何寄准绳？前件官实富公才，尝参侯服。削大刃而只思髋髀，茂长材而惟忆风霜。辩泻口河，志坚心石，委之稽勾，必慰疲羸。夫专于雷同，则无以贵吾道；苟务从派别，则无以致人和。允执厥中，唯理所在。无愆洁操，以负求才。事须差摄昭州录事参军。
    △陈积中
    牒奉处分，地处一同，有移风易俗之务；雷震百里，有惊远惧迩之威。聿求共人，良不易得。况荔江属邑，桂岭通津，停弦待调，铺锦俟制。前件官秩为仙尉，名下苏卿，聊借效于牛刀，暂辍游于鹭。勉半廉白，以慰逋遗。事须摄荔浦县令。
    △李遇
    牒奉处分，使君代绪清华，襟神秀朗，恭而负气，勇以求仁，属试弦歌，比分符竹。处鸡舌龙身之地，不侮鳏寡；居明珠大贝之间，益清冰蘖。每闻受代，便至徒行，战胜纷华，仪形暇豫。比陶潜之乏食，远过二旬；方江革之归资，兼无一舸。爰徵旧史，想见其人。某幸忝廉车，每怀属部。讵忘贤守，荐自良朋；敢滞蛮圻，同颁凤诏？噫！处盘错而愿彰利刃，虞升卿是以为能；有民人而遂不读书，仲子路于焉见矩。（疑）盛名典郡，学古入官。苟直操之罔渝，岂层台之足累？勉思所自，以保克终。事须请摄严州刺史。
  </div>
  <div class="pagination">
   <a href="全唐文_page465.html">
    上一页
   </a>
   <span>
    ...
   </span>
   <a href="全唐文_page461.html">
    461
   </a>
   <a href="全唐文_page462.html">
    462
   </a>
   <a href="全唐文_page463.html">
    463
   </a>
   <a href="全唐文_page464.html">
    464
   </a>
   <a href="全唐文_page465.html">
    465
   </a>
   <span class="current-page">
    466
   </span>
   <a href="全唐文_page467.html">
    467
   </a>
   <a href="全唐文_page468.html">
    468
   </a>
   <a href="全唐文_page469.html">
    469
   </a>
   <a href="全唐文_page470.html">
    470
   </a>
   <a href="全唐文_page471.html">
    471
   </a>
   <span>
    ...
   </span>
   <a href="全唐文_page467.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
