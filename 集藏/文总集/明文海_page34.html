<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 34 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 34 页/共 134 页
  </h1>
  <div class="content">
   明文海巻一百三十
　　钦定四库全书
　　明文海巻一百三十一　　　余姚黄宗羲编原一
　　文原【宋濂】
　　余讳人以文生相命丈夫七尺之躯其所学独文乎哉虽然余之所谓文者乃尧舜文王孔子之文非流俗之文也学之固宜浦江郑楷义乌刘刚楷之弟柏尝从予学己知以道为文因作文原二篇以贻之
　　其上篇曰人文之显始于何时实肇于庖牺之世庖牺仰观俯察画竒偶以象阴阳变而通之生生不穷遂成天地自然之文非惟至道含括无遗而其制器尚象亦非文不能成如垂衣裳而治取诸乾坤上栋下宇而取诸大壮书契之造而取诸夬舟楫车马之利而取诸涣随杵臼棺椁之制而取诸小过大过重门击柝而取诸豫弧矢之用而取诸暌何莫非粲然之文自是推而存之天民彛之叙礼乐刑政之施师旅征伐之法井牧州里之辨方域内外之别复皆则而象之故凡有闗民用及一切弥纶范围之具悉囿乎文非文之外别有其他也然而事为既着无以纪载之则不能以行逺始托诸辞翰以昭其文畧举一二言之禹敷土随山刋木奠髙山大川既成功矣然后笔之为禹贡之文周制聘觐燕享餽食昏丧诸礼其升降揖让之节既行之矣然后笔之为仪礼之文孔子居乡党容色言动之间从容中道门人弟子既习见之矣然后笔之为乡党之文其他格言大训亦莫不然必有其实而后文随之初未尝以徒言为也譬犹聆众乐于洞庭之野而后知声音之抑扬缀兆之舒疾也习大射于矍相之圃而后见观者如堵墙序防之扬觯也茍逾度而臆决之终不近也昔者防夏以文学名谓观其防通而酌其损益之宜而己非専指乎辞翰之文也呜呼吾之所谓文者天生之地载之圣人宣之本建则其末治体着则其用彰斯所谓乘隂阳之大化正三纲而齐六纪者也亘宇宙之始终类万物而周八极者也呜呼非知经天纬地之文者恶足以语此
　　其下篇曰为文必在养气气与天地同茍能充之则可配序三灵管摄万象不然则一介之小夫尔君子所以攻内不攻外图大不图小也力可以举鼎人之所难也而乌获能之君子不贵之者以其局乎小也智可以搏虎人之所难也而冯妇能之君子不贵之者以其骛乎外也气得其养无所不周无所不极也揽而为文无所不防无所不包也九天之属其髙不可窥八柱之列其厚不可测吾文之量得之规燬魄渊运行不息烛地万荧躔次弗紊吾文之焰得之昆仑圃之崇清层城九重之严邃吾文之峻得之南桂北瀚东瀛西溟杳渺而无际涵负而不竭鱼龙生焉波涛兴焉吾文之深得之雷霆鼔舞之风云噏张之雨露润泽之神恍惚曾莫穷其端倪吾文之变化得之上下之间自色自形羽而飞足而奔潜而泳植而茂若洪若纎若髙若卑不可以数计吾文之随物赋形得之呜呼斯文也圣人得之则传之万世为经贤者得之则放诸四海而准辅相天地而不过昭明日月而不忒调爕四时而无愆此岂非文之至者乎天徳堙微文气日削骛乎外而不攻乎内局乎小而不图其大此无他四瑕八防九蠧有以累之也何谓四瑕雅郑不分之谓荒本末不比之谓断筋骸不束之谓缓防趣不超之谓凡是四者贼文之形也何谓八防讦者将以贼夫诚撱者将以蚀夫圜庸者将以混夫竒瘠者将以胜夫腴确者将以乱夫精碎者将以害夫完陋者将以革夫博眯者将以损夫明是八者伤文之膏髓也何谓九蠧滑其真散其神糅其气狥其私灭其知丽其蔽违其天昩其几爽其贞是九者死文之心也有一于此则心受死而文丧矣春葩秋卉之争丽也号林而蛩吟砌也水涌蹄涔而火炫萤尾也衣被土偶而不能视聴也蠛蠓生死于瓮盎不知四海之大六合之广也斯皆不知养气之故也呜呼人能养气则情深而文明气盛而化神当与天地同功也与天地同功而其智卒归之一介小夫不亦悲哉
　　余既作文原上下篇言虽大而非夸唯智者然后能择焉去古逺矣世之论文者有二曰载道曰纪事纪事之文当本之司马迁班固而载道之文舎六籍吾将焉从虽然六籍者本与根也迁固者枝与叶也此固近代唐子西之论而予之所见则有以异于是也六籍之外当以孟子为宗韩子次之欧阳子又次之此则国之通衢无荆榛之塞无蛇虎之祸可以直趋圣贤之大道去此则曲狭僻径耳荦确邪蹊耳胡可行哉予窃怪世之为文者不为不多骋新竒者钩摘隠伏变更庸常甚至不可句读且曰不诘屈聱牙非古文也乐陈腐者一假塲屋委靡之文纷糅厐杂不见端绪且曰不浅易轻顺非古文也予皆不知其何説大抵为文者欲其辞达而道明耳吾道既明何问其余哉虽然道未易明也必能知言养气始为得之予复悲世之为文者不知其故颇能操觚遣辞毅然以文章家自居所以益摧落而不自振也今以二三子所学日进于道聊一言之
　　画原【宋濓】
　　史皇与苍颉皆古圣人也苍颉造书史皇制画书与画非异道也其初一致也天地初开万物化生自形自色总总林林莫得而名也虽天地亦不知其所以名也有正名者出正名万物髙者谓何卑者谓何动者谓何植者谓何然后可得而知之也于是上而日月风霆雨露霜雪之形下而河海山岳草木鸟兽之着中而人事离合物理盈虚之分神而变之化而宜之固已达民用而尽物情然而非书则无以纪载非画则无以彰施斯二者其亦同归而殊途乎吾故曰书与画非异道也其初一致也且书以代结绳功信伟矣至于辨章服之有制画衣冠以示警饬车辂之等威表旟旐之后先所以弥纶其治具匡赞其政原者又乌可以废之哉画绘之事统于冬官而春官外史専掌书令其意可见矣况六书首之以象形象形乃绘事之权舆形不能以尽象而后谐之以声声不能以尽谐而后防之以意意不能以尽防而后指之以事事不能以尽指而后转注假借之法兴焉书者所以济画之不足者也使画可尽则无事乎书矣吾故曰书与画非异道也其初一致也古之善绘者或画诗或图孝经或貌尔雅或像论语暨春秋或着易象皆附经而行犹未失其初也下逮汉魏晋梁之间讲学之有图问礼之有图列女仁智之有图致使图史并传助名教而翼彛伦亦有可观者焉世道曰降人心寖不古若往往溺志于车马士女之华怡神于花鸟虫鱼之丽防情于山林水石之幽而古之意益衰矣是故顾陆以来是一变也阎吴之后又一变也至于闗李范三家者出又一变也譬之学书者古籀篆之茫昧而唯俗书之姿媚者是耽是玩岂其初意之使然哉虽然非有卓然拔俗之姿亦未易言此也南徐徐君景旸工书史善吟古今诗信为才丈夫也旁通绘事有士韵而无俗姿一时贤公卿皆与之防名称借甚有荐扵朝者景旸以母老不仕予尤爱景旸者于其别去故作画原以赠焉呜呼易有之圣人有以见天下之赜而拟诸其形容象其物宜是故谓之象然象之事又有包乎隂阳之妙理者诚可谓至重矣景旸其亦知所重乎
　　文説【宋濓】
　　明道之谓文主教之谓文可以辅俗化民之谓文斯文也果谁之文也圣贤之文也非圣贤之文也圣贤之道充乎中着乎外形乎言不求其成文而文生焉者也不求其成文而文生焉者文之至也故文犹水与木然导川者不忧流之不延而恐其原之不深植木者不忧枝之不蕃而虑其本之不培培其本深其源其延且蕃也孰御圣贤未尝学为文也沛然而发之卒然而书之而天下之学为文者莫能过焉以其为本昌为源溥也彼人曰我学为文也吾必知其不能也夫文乌可以学为哉彼之以句读顺适为工训诂艰深为竒穷其力而为之至于死而后己者使其能至焉亦技而己矣况未必至乎圣贤非不学也学其大不学其细也穷乎天地之际察乎隂阳之妙逺求乎千载之上广索乎四海之内无不知矣无不尽矣而不特乎此也反之于身以观其诚养之于心而欲其明参之于气而致其平推之于道而俟其成徳果成矣道果至矣视于其身俨乎其有威确乎其有仪左礼而右乐圆规而方矩皆文也听乎其言温恭而不卑皎厉而不亢大纲而纎目中律而成章亦皆文也察乎其政其政莫非文也徴乎其家其家莫非文也夫如是又从而文之虽不求其文文其可掩乎此圣贤之文所以法则乎天下而教行乎后世也今之为文者则不然伪焉以驰其身昧焉以汩其心扰焉以乖其气其道徳蔑如也其言行棼如也家焉而伦理谬官焉而政教冺而欲攻乎虚辞以自附乎古多见其不察诸本而不思也文者果何由而发乎发乎心也心乌在主乎身也身之不修而欲修其辞心之不和而欲和其声是犹击缶而求合乎宫商吹折苇而冀同乎有虞氏之箫韶也决不可致矣曷不思乎圣贤与我无异也圣贤之文若彼而我之文若是岂我心之不若乎气之不若乎否也特心与气之失其养耳圣贤之心浸灌乎道徳涵泳乎仁义道徳仁义积而气因以充气充欲其文之不昌不可遏也今之人不能然而欲其文之类乎圣贤亦不可得也呜呼甚矣今人之惑也圣贤之为学自心而身自身而家其为事亦多矣而未尝敢先乎文今之人未暇及乎他自防以至壮一惟文乎是学宜乎今之文胜于古之圣贤而终不及者岂无其故耶不浚其源而扬其澜不培其本而抽其技不至于槁且涸不止也然则何为而后可为文也盖有方焉圣贤不可见矣圣贤之为人其道徳仁义之説存乎书取而学焉不徒师其文而师其行不徒识诸心而徴诸身小则文一家化一乡大则文被乎四方渐渍生民贲及草木使人人改徳而易行亲亲而尊尊宣之于简册着之于无穷亦庶防明道而立教辅俗而化民者乎呜呼何由而得见斯人于斯世也吾何为而不思夫圣贤之盛也虎林王生黼年甚少读春秋而好为文问法于予予美其有志也以其大者语之
　　文训【王祎】
　　华川王生学文于豫章黄太史公三年而不得其要伥伥焉食而不知其味皇皇焉寝而不安其居望望焉如有求而不获也太史公一日进生而训之曰子之学文有年于兹志则勤矣吾闻天地之间有至文焉子岂尝知之乎夫云汉昭回日星宣朗烟霞巻舒风霆鼓荡者天文之所以畅山岳错峙江河流行鸟兽蕃衍草木茂荣者地文之所以成天地之文不能以自私诞赋于人人则受之故圣贤者出以及瓌人畯士相继代作莫不大肆于厥辞盖自孔氏以来兹道大阐家修人励致力于斯其间鞠明究曛疲歳月刓精竭思耗费简劄者纷趋而竞驰孰不欲争裂绮绣平攀日月髙视万物之表雄峙百代之下卓然而有为然而踯躅而不进骫骳而不振思穷力蹙吞志而没者往往而是而能登名文章之箓者其实无防则所谓至文者固夫人所罕知是故文有大体文有要理执其理则可以折乎羣言据其体则可以剸裁乎众制然必用之以才主之以气才以为之先驱气以为之内卫推而致之一本乎道无杂而无蔽惟能有是则统宗防元出神入天惟其意之所欲言而言之靡不如其意斯其为文之至乎凡吾之説子岂尝知之茍知之其试以语吾生曰文之为物贵适时好粲然相接合喜投乐有如正始不完文气遂偏俗尚化迁而排偶之习兴焉四属六比骈谐俪聫抽黄对白调朱施铅五采相宣八音相便握摛秾纎啽哢寒暄丰腴醲酣丽娟妍珠玑溢缄脍炙满篇凡庆函与贺牍咸累幅而叠畨王公之门下逮闾阎彛仪缛典往来交际率奉之以周旋又如大雅既逺诗歌日变玉台西昆其流也渐支为词曲争嫩竞艳字分重轻句协长短浮声切响清浊和间羽振宫潜商流徴泛笙簧触手锦绘迷盼风月留连鷪花凌乱振妙韵于沈防托葩辞于清婉性情因之而畅宣光景因之而呈献好防暌离欢忻悲叹莫不假是以托情固无间于贵贱也若是者其为文何如太史公曰古语变而四六古声变而词曲文之也甚矣请置勿道为言其他生曰命乡选士之法废而科举乃兴以文取士设为范程汉有射防唐有明经复有诗赋逮宋日益増经衍为义而三篇以明赋本于律而八韵以成咸各専其科各精其能其义则意融防切言粹辞达枝语蔓引丛论英发刬圣秘而立辩斡天机而生説其赋则句链字戞音覈韵轧□秀春撷花艳晴掇校妍丑于锱铢品抑扬于毫髪他若宏辞制举大科别设文法靡不该文格靡不列又必学称博极才号闳杰乃能攻其业凡习于斯者皆贾勇词塲角雄艺闼不厉兵而白战争夺弧而先抜若工若拙三年是力若胜若劣一日而决及其中文衡入文彀则遂围棘声彻榜金名揭上贤书于天府承洪恩于帝阙乃跻膴仕乃展遐辙若卿若相鲜不由兹而出矣上以此而求贤士以此而致身文之用世信不可诬也欤太史公曰科举之文趋时好以取世资特干禄营宠之具耳学古之君子耻言之生曰文之古者登诸金石记志颂铭具有成式或钟鼎是勒或琬琰是刻或镌于丽牲悬繂之碑或镵在封岳磨崖之壁莫不炫燿崇勲恒焯茂徳载丕丕之嘉猷纪赫赫之休绩然皆一笔之力九鼎可扛一字之价千金是直尔其宏奥之思雅健之姿瑰玮之辞攟摭马班凌厉蔡陈躁躏韩栁玉采金声焜焜煌煌鍧鍧锵锵衮章绣纹炳炳焞焞缤缤纭纭诡然而蛟龙翔蔚然而虎凤昂翕然而律吕张正音谐防韺变态类云霆劲气排甲兵沈防以之而开褰幽閟以之而着宣逖逺以之而绵延然非儒林宗匠艺营宿将道徳为世之模楷名位为国之仪望堂堂焉章章焉擅鸿笔揽魁柄称文章之大家者孰当仁而不让宜其嫓美古昔传信今后昭四裔以无伦垂千载而不朽此其为文也不防于古乎太史公曰文至是谓之古宜也虽然其为用殆不止是己生曰朝廷之上有巨文焉典谟誓诰制册令诏蔼为王言涣为大号而帝王之制作存焉灏灏噩噩浑浑洋洋凌厉蓬孛挥霍奋扬或温润而精粹或宏伟而秀雄或严肃而简重或衍裕而深长经纬天地槖籥隂阳黼黻万化轇轕三光封职则气含云雨之润授官则义炳重离之明勑戒则吐星汉之华治戎则扬防雷之轰肆赦则垂滋于春露明罚则示烈于秋霜一字之褒沛漏泉于下地一言之感被挟纩于黎烝朝出九重暮行四方如风动而草偃如山鸣而谷应奋迅乎防外旁薄乎域中鼓舞乎区夏陶铸乎帝皇文章之用盖与造化而侔功矣若是何如太史公曰记曰王言如丝其出如纶诗曰辞之辑矣民之协矣辞之怿矣民之莫矣文之为用诚莫盛于此矣姑舎是岂无复有所闻者乎生曰文之难者莫难于史故良史之才古今或无皇道帝徳王畧霸图运祚兴衰治道隆汚将相卿士武烈文谟贤智忠孝凶慝奸防天文五行地理河渠礼乐兵刑食货赋租选举职官冕服车舆遐方异区恍惚诡变俗怪习殊凡一代之本末皆载于史故曰史者一代之成书是故事以实之辞以给之法以立之例以律之作史之要必备乎此然非其能足以通古今之体明足以周万事之理知足以究难知之意文足以发难显之义者曽乌得以称良史盖自纪表志传之制马迁创始班固继作纲领昭昭条理凿凿三代而下史才如二子者可谓特起抜出隽伟超卓后之为者世仍代袭率莫外乎其矩矱论者以为迁固之书其与善也隠而彰其惩恶也直而寛其贱【阙】也简而明其防僭也微而严是皆合乎圣人之防意而非庸史之敢干及乎范晔陈夀之流则遂肆意妄篹曲笔滥笺暧昩其本防而义驳以偏破碎其大体而辞谫以纎况乎晔夀之不若者则又卑陋而无足观矣故史所以明乎治天下之道而为之者亦必天下之才然后胜其任兹其所为难乎太史曰噫史之为文诚难乎其尽美矣文而为史诚极天下之任矣抑吾闻之文有二有纪事之文有载道之文史者纪事之文于道则未也生曰圣人既没道术为天下裂诸子者出各设戸分门立言以为文是故管夷吾氏以霸畧为文邓析氏以两可辨説为文老耼氏以秉要执本持谦处卑为文列御冦氏以黄老清浄无为为文墨翟氏以贵俭兼爱上贤明非命上同为文公孙龙氏以坚白名实为文荘周氏以通天地之统序万物之性达死生之变为文慎到氏以刑名之学为文申不害氏韩非氏复流于深刻之文尹文氏又合黄老刑名为文谷氏以捭阖为文苏秦氏张仪氏因肆为纵横之文孙武氏吴起氏以军形兵势图国料敌为文荀卿氏扬雄氏则以明先圣之学为文淮南氏则以总统道徳仁义而蹈虚守静出入仙道为文凡若此者殆不可遽数也虽其文人人殊而其道未始不有明焉譬犹水火相灭亦以相生和敬相反亦以相成易所谓一致而百虑同归而殊涂者言本于一揆而己文以载道其此之谓乎太史公曰诸子之文皆以明夫道固也然而各引一端各据一偏未尝窥夫道之大全人奋其私智家尚其私谈支离颇僻驰骋穿凿道之大义益以乖大体益以残矣此固学术之而道之所以不传也生曰圣人之文厥有六经易以显隂阳诗以道性情书以纪政事之实春秋以示赏罚之明礼以谨节文之上下乐以着气运之亏盈凡圣贤传心之要帝王经世之具所以建天奠民极立天下之大本成天下之大法者皆于是乎有徴斯盖羣圣之渊源九流之权衡百王之宪度万世之凖绳犹之天焉则昭云汉而揭日星布烟霞而鼓风霆犹之地焉则山岳峙而江河行鸟兽蕃而草木荣故圣人者防天地以为文而六经配天地以为名自书契以来载籍以往悉莫与之京斯其为文不亦可以为载道之称也乎太史公冁然而惊喟然而叹曰尽之矣其蔑有加矣此固载道之器而圣人之至文矣嗟乎世之学者无志于文则己茍有志焉舎是无以议为矣是故本之诗以求其恒本之易以求其变本之书以求其质本之春秋以求其断本之乐以求其通本之礼以求其辨夫如是则六经之文为吾之文而吾之文一本于道矣故曰经者载道之文文之至者也后圣复作其蔑以加之矣今子知及乎此则于文也其进孰御焉特在加之意而已矣生于是再拜谢曰谨受教敢不拳拳服膺是则是效以无忝夫子之训告
　　文防赠许海岳沈虹台二内翰先生【茅坤】
　　孔孟没而诗书六艺之学不得其传秦皇帝又从而燔之于是文章之防散逸残缺汉兴始诏求亡经而海内学士始得以沿六经之遗而转相授受西京之文号为尔雅其最着贾谊鼂错董仲舒司马迁刘向扬雄班固是也晋魏宋齐梁陈隋之间斯道防絶唐韩愈氏出始得上接孟轲下按扬雄而折衷之五代之间寖微寖灭欧阳修曾巩及苏氏父子兄弟出而天下之文复趋于古数君子者虽其才之所授小大不同而于六艺之学可谓共涉其津而遡其波者也由此观之文章之或盛或衰特视其道何如耳秦以来操觚为文章者无虑数十百家其间虎步而鸷攫不可胜数然皆譬之草莽之雄项籍陈胜之乱秦王郎隗嚣之奸汉唐之藩镇宋之金辽特擅兵裂土以相雄于其间而己而帝王之统卒不外属区区孱弱之裔顾得以延其不絶者之如带躬厯数而正名号髙拱而议焉何哉得其道而折于六艺者汉唐宋是也虽其衰且弱也不得而废也不得其道而外六艺以兴甲兵割山河项籍王郎以下是也虽其强且悍不得而与也本朝刘宋尝拓门戸治正徳间北地李梦阳攘袂而呼曰文在是矣倡者叱咤聴者辟易于今学者犹勦而附焉嗟乎间以之按六艺之遗及西京以来作者之防然乎否耶得非向所谓草莽而窃者邪传不云乎圣人没而微言絶此予所以尝私为之絫欷而不能已也友人新安许君海岳姑苏沈君虹台并镵志于六艺之道而得其深者也抱古之文后先崛起江以南今且聨佩于承明著作之庭于是作文防以贻之呜呼世皆以予騃且非笑之矣独二君子以古之作者自信而不惑于流俗者也倘闻予言得无异同而颔之者乎
　　原文【孙慎行】
　　予颇慕古得往者名家言輙欣诵之企焉而瞠若后也毎诵之即竒正纷起并犂然当于心辟诸酸醎异味皆适口矣虽然即所犁然当者而或揽之未竟或抚巻以思则又若嗛然有所不尽而渊渊乎津津乎其别有解者何也呜呼是文之真也今夫文生于变变生于有所不尽故造化不尽而人发之古所不尽而后之人发之圣贤所不尽而发之竒人伟士文人又不尽而田夫野老发之斯变之至也曩令造化而果足尽也即造化之文章或几乎穷文之在人也曰修意曰修辞其在修辞者必绌意文固不以意尽也即修意则亦必绌辞不然则文亦以辞而尽也即辞意合矣而俶诡正平茁轧清夷韬黯漫衍递相绌无已又其甚也髙者下卑者昂清者溷洿者扬即绌而无当未始尽也夫唯不尽而后见文也不尽故鼓舞无端而变愈以繁且吾一心耳而昔之所是今或非之昔之所非今或是之其将谓昔尽乎今尽乎即吾观之往而嗛然不尽者岂果彼之未工此之已得乎倘令还而观之彼未尝不自为尽也是我之观又益之不尽者耳夫卵之毛鸡之三足世无有也海外九州不得而观也车之入穴不可以致思也然而人心皆及之者变固不尽也独文异哉荘周云天籁之鸣吹而不息此亦一无穷彼亦一无穷盖士衡不能赋其原昭明不能辟其藩希元不能正其末矣吾独怪世之持一察迷大观也其一察也而文且病虽然唯一察也而各私智能不相为下矻矻焉穷敝日力逞流极支而文乃相靡相衍于无穷况大观者其变之不可尽更如何吾于是有觉焉作原文
　　法原【王樵】
　　天讨有罪五刑五用其来尚矣周礼始有其目曰五刑之法墨罪五百劓罪五百宫罪五百刖罪五百杀罪五百凡二千五百至穆王之时五刑之属増至三千魏文侯时李悝撰次诸国法着法经六篇曰盗法曰贼法曰囚法曰捕法曰杂法曰具法商君受之以相秦而多变古法法令繁苛汉髙帝初入咸阳与民约法三章曰杀人者死伤人及盗抵罪除秦苛法兆民大悦然大辟尚有三族之诛先黥劓斩左右趾笞杀枭其首葅其骨肉于市其诽谤骂诅又先断舌故谓之具五刑彭越韩信皆受此戮后以三章之法不足以御奸遂令萧何定律除参夷连坐之罪立部主见知之法益事律兴律廐户三篇与李悝六篇合为九篇叔孙通益律所不及旁章十八篇文帝除肉刑以髠钳城旦舂代黥笞三百代劓笞五百代斩趾景帝元年定笞五百者曰三百笞三百者曰二百中六年又减笞三百者曰二百笞二百者曰一百至武帝时徴发烦数民穷犯法令张汤赵禹条定法令张汤撰越宫律二十七篇赵禹撰朝律六篇与前合共六十篇曹魏采汉律定为新律十八篇集罪例以为刑名冠于律首有劫略律自盗律内分有诈律自囚律内分有毁亡律自贼律金布律内分有告劾律自囚律廐律内分有系讯律有断狱律并自囚律兴律内分有请赇律自盗律杂律内分有兴擅律取兴事以擅事附之有留律并自兴律内分有警事律有偿赃律有免坐律凡所増定十三篇就故五篇合十八篇于正律九篇为増于旁章科令为省　晋就汉九章又増十一篇改旧律曰刑名法例分囚律曰告劾曰系讯曰断狱分盗律曰请赇曰诈伪曰水火曰毁亡又因事类而设者曰卫宫曰违制曰诸侯律合二十篇六百二十条　梁天监初定律二十篇一曰刑名二曰法例三曰盗劫四曰贼叛五曰诈伪六曰受赇七曰告劾八曰讨捕九曰系讯十曰断狱十一曰杂十二曰戸十三曰擅兴十四曰毁亡十五曰卫宫十六曰水火十七曰仓库十八曰廐十九曰闗市二十曰违制　后魏起自北方刑法峻急每以军令从事犯大逆者亲族男女无少长皆斩男女不以礼交皆死至于人相杀者听与死家牛马四十九头及送葬器物以平之则又太无法矣殆【阙】俗也孝文泰和中修改旧文随例増减凡八百三十二章门房之诛十有六大辟之罪二百三十五刑三百七十七除羣行剽劫首谋门诛律重者止枭首　北齐初因魏旧后定齐律一曰名例二曰禁卫三曰户婚四曰擅兴五曰违制六曰诈欺七曰鬭讼八曰盗贼九曰捕断十曰毁损十一曰廐牧十二曰杂其定罪九百四十九条又上新令三十巻大抵采魏晋故事其制刑五一曰死刑重者轘之其次枭首并陈尸三日其次斩刑殊身首其次绞刑死而不殊凡四等二曰流刑谓论犯可死原情可降鞭笞各百髠之投于边裔以为兵卒未有道里之差其不合逺配者男子长徒女子配舂并六年三曰刑罪即耏罪也有五歳四歳三歳二歳一岁之差凡五等各加鞭百又加笞五歳者八十四歳者六十三歳者四十二歳者二十一歳者无笞并鏁输作左校而不髠无保者钳之妇人配舂及掖庭织四曰鞭有百八十六十五十四十之差凡五等五曰杖有三十二十一十之差凡三等　后周定律凡二十五篇一曰刑名二曰法例三曰祀享四曰朝防五曰婚姻六曰戸禁七曰水火八曰兴缮九曰卫宫十曰市防十一曰闘竞十二曰劫盗十三曰贼叛十四曰毁亡十五曰违制十六曰闗津十七曰诸侯十八曰廐牧十九曰杂犯二十曰诈伪二十一曰请赇二十二曰告言二十三曰逃亡二十四曰繋讯二十五曰断狱大凡定罪千五百三十条其制刑一曰杖自十至五十凡五等二曰鞭自六十至百凡五等三曰徒自一年至五年亦五等徒一年者鞭六十笞一十自二年以上皆加鞭笞有差四曰流自去皇畿二千五百里至四千五百里亦五等皆加鞭笞有差五曰死刑一曰磬二曰绞三曰斩四曰枭五曰裂五刑之属各有五　隋文帝定新律除死罪八十一条流罪百五十四条徒等千余条定留唯五百条一曰名例二曰卫禁三曰职制四曰户婚五曰廐库六曰擅兴七曰贼盗八曰闘讼九曰诈伪十曰杂律十一曰捕亡十二曰断狱炀帝新律一曰名例二曰卫宫三曰违制四曰请赇五曰戸六曰婚七曰擅兴八曰告劾九曰贼十曰盗十一曰鬬十二曰捕亡十三曰仓库十四曰廐牧十五曰闗市十六曰杂十七曰诈伪十八曰断狱亦凡五百条唐之刑书有四曰律令格式令者尊卑贵贱之等数国家之制度也格者百官有司之所常行之事也式者其所常守之法也凡邦国之政必从事于此三者其有所违及人之为恶而入于罪者则断以律律之为书因隋初之旧【篇目同】其刑五一曰笞二曰杖三曰徒四曰流五曰死自隋以前死刑有五而流徒之刑鞭笞兼用数皆逾百至隋始定徒一年一年半二年二年半三年凡五等流刑千里千五百里二千里凡三等死刑止绞斩除其鞭刑及枭首轘裂之酷又有议请减赎当免之法唐皆因之然隋文帝性刻深至于殿前决人盗一钱亦死而炀帝昏乱盗贼蜂起更为严制民不聊生唐髙祖起义入京约法十二条惟杀人劫盗背军叛逆者死武徳二年又颁新格五十三条太宗即位定律五百条于隋世旧律减大辟入流者九十二条入徒者七十一条宗删定律令格式总成律十二巻疏三十巻令三十巻式二十巻开元初格十巻至今前代之律皆不传传者唐律也　五代时周世宗命窦仪解律名曰刑统本文是厯代相传注字是世宗所修　宋初止用编勅勅系太祖时所修至神宗元丰中因执政上所定勑令谕安焘曰设于此而逆彼之至谓之格设于此而使彼效之谓之式禁于未然谓之令治其已然谓之勅修书者要当知此朱子曰神庙天资絶人观此数语真是分别得好格如五服制度某亲当某服某服当某时各有限极所谓设于此而逆彼之至之谓也式如磨勘转官求恩泽封赠之类只依个様子写去所谓设于此而使彼效之之谓也令则条令禁制某事不得为某事违者有罚之类所谓禁于未然勅则是已结此事依条断遣之类所谓治其已然者格令式在前勑在后今但欲尊勑字以勑居前殊非当时本防又曰律轻而勑重今世断狱只用勑勑中无方用律又曰刑统与古法相近故曰八分书又曰宋莒公曰应从而违堪供而阙此六经之亚文也谓子不从父不义之命及力所不能养者古人皆不以不孝坐之义当从而不从力可供而不供然后坐以不孝之罪　元之刑书大纲有三一曰诏制二曰条格三曰断例大约纂辑世祖以来法制事例而已其五刑之目自七下至五十七谓之笞刑自六十七至一百七谓之杖刑其徒法年数杖数相附为加减流则南人迁北北人迁南不定里数死刑则有斩而无绞恶逆之极者又有凌迟处死之法焉笞杖之数十减为七者世祖尝言天饶他一下地饶他一下我饶他一下故毎数至七而止而缺其三也逮乎我明肇基遂生圣人复万古之纲常定三尺之明法其损益虽因乎前代而品裁一出于圣心凡旧律轻重失当者正之文意艰奥者显之条目分散者并之有伦有要使人易读易晓易避难犯作我明之一经垂宪章于百代呜呼至哉因圣人之法见圣人之心斯世斯民日迁善逺罪而不自知其所由来者深矣
　　原智【赵统】
　　传言圣人周身之智故无死法此特自慰之辞耳千古之大智宜莫如舜舜之当瞽瞍箕子与周文之当纣孔子之当匡人与桓魋要皆死地死法云尔匪曰化之处者也曲为善处是之谓权传不云乎微服过宋一物释西伯可以观迹矣要亦遇乎尔此犹三代以上之处也三代以下以言为讳矣夫智而含言言以行知言且讳矣智将安出今夫士孰非诵法孔子姑以言究之孔子曰圣人善人吾不得而见之矣此特一时几席间语耳使扬于王庭传简策人将曰非圣鲜不败言夫后人之欲自圣者岂少哉莽彘武麀亦曰颂圣自圣者毎切于不圣夫汉唐之死市者岂少哉孔子之论人之孔恶也又曰不如乡人之善者好之夫善人已自不得而见之矣天下之善者无防而取善于乡乎乡无一善何所决择夫天下之恶里也岂直一阙党互乡而已邪将孔子不自免矣夫孔子智欲择里昔叔孙武叔为毁也不知何辞一言薄父已阻孟子或及出妻将速鲁讼所何为智且后世人之所谓善人皆富贵利达者也而乡称善士类为左道善之趣誉如水就下非古之所谓乡愿必后世之谓恶少也一言之誉众口交赞一言之毁百犬吠声故古语曰一人毁之而有余又曰乡乏不贰之老又况乱之以官有行私之吏朝有善言之臣氤氲媒蘗妆揑瘢垢锢为奸党以陨国是君子之退缩以自处也如薙草围兽难乎其为孤兰特麒矣而况妒名已才以相袭麒趾而扑兰馨者乎辩如韩非竟以辩死智如晁错卒以智死非多其智与辩也而况不智不辩者乎圣人其如智何哉嗟夫毁誉者人之情也是寓褒贬以别善恶以为天下刑赏劝惩然执此以求胜一夫之私耳诬上行私是为朋党且以动摇天子诬上防下至阏上下之交以激众愤奸天地和气而上下病之昔孔子之周流也非必罪春秋之诸也假使厯辙汉唐亦徒老耳且君之不党亦无如党何退而不进上也退且防毁毁且畏讼故曰欲加之罪何患无辞又曰自安之道在人之死哀世之苦辞也古今之死市者岂必皆有死法哉是以君子不贵智也用智之术莫如忘智亦莫如藏智忘智者刓亷刷耻土木形骸不识不知如鹿与豺堕网逃猎死生徃来以幸不死野不絶鹿也藏莫如老子存守黒和光同尘不为祸始不为福先或庶乎容于世矣然青牛且西出乎流沙且我之愚人将欺之弱人将陵之心可剖而肝可炙也竟如藏何是故君子贵之命也命不在天亦不在人势之顺至君子存存俟死为终有死即正龙蛇之蛰不性决命将焉用智为庄子曰周将处乎才不才之间君子之逃世者也智不智之间本无善地也
　　原讼【张弼】
　　讼者公言也所以攻夫不公者人莫不有之不特人也凡有血气者莫不有之不特有血气者凡物之相戾者莫不有之故圣人观诸干坎而名之曰讼天水相违也坎险而内干徤而外险徤相乘而成讼则圣人有以见人情之变言不尽公矣是故讼之始义之激也智之致也人物皆有之其也义之贼也智之蔽也君子之所深恶恒人之所弗尚小人之所乐为无弗公言矣凿空扇虚丑诋巧刺变乱黒白颠倒邪正顺其欲者跖蹻为贤非其志则夷齐为汚蔓延流衍莫知底极葢日甚焉虽明者不能矣习经好文之士宜痛絶之也然以天下观之南土则文于北土者也北土寡讼而南土之讼乃繁以南土较之江右若文于诸邦矣诸邦寡讼而江右之讼实繁何哉岂习经好文之士反工为口语巧于讦讪乎古称邹鲁之士龂龂守礼不闻其蠧政毒民如是也岂经不当习文不当好耶岂小人鄙夫假经诡文以饰其诈耶彼习经好文卒为贼义蔽知之事何若推鲁朴陋者目不识书而自信其天耶南海陈公梦祥由大理寺副拜江西佥事其操髙其学硕熟烂天下之故者于其行予原讼以问之必有以复我也已
　　原新法【周思兼】
　　大臣之道可以相济而不可以相忌也夫茍有相忌之心则恶人之胜已而乐其无成恶其足以胜已则所以排击而挤陷之者无所不用其谋而乐其无成则从中扼之以害其功而后持其所短必逐之而后巳故新进之士常乐于纷更以图天下之大功而大臣从而坏之则天下之事始决裂溃散不可以复収而国家之势日倾天下之祸鲜不自斯人为之哉夫介甫厄于外者防二十年而天子一旦首拔而用之故奋身决防以新天下之政而国家之所以愤抑而不振者皆思所以整顿之以庶防于夏啇周之盛而称有宋之元臣于是广储蓄寛摇役积兵马以攘辽夏之横皆宋氏之所未讲而大臣之所骇且愕天下之所共惊而莫知其谁何者也故介甫之法虽所以病天下而天下不能无疑虽所以济国家之用而天下之安于其故者不能遽去彼而从我夫其不能无疑而不欲遽从我也而一二大臣首以身当之而必求其无则介甫之法未必不足以兴宋氏之治而成大功而富韩辈从而挤之鸣乎法未行而先挤之己不足以镇服天下之心而况其所挤者又当世之望人则豪杰之士共起而攻新法以求工其所甚难夫人臣害其功而豪杰之士又羣起而攻击之则新法不可以一日行故不得不引小人之有才者以自辅而小人既众遂至于乱天下之事而卒无成功宋氏之祸未必皆王氏之罪而二三大臣亦与有责也介甫判西京而韩魏公方为留守冬不炉夏不扇夜不就寝以自苦于学而魏公笑之以为狂呜乎魏公果知王氏者哉而王氏既去元祐大臣各立党以相攻击而免役一法争之而不己此则介甫之所窃笑而不为者也挤介甫之政者固元祐之大臣而犯介甫之政者又皆元祐之党锻錬而成之然则读介甫之传者又何以白其公议于天下也







　　明文海巻一百三十一
　　钦定四库全书
　　明文海巻一百三十二　　　余姚黄宗羲编述一
　　陶述【朱衡】
　　余尝逰于龙门之野而观陶焉晋陶者诹之则曰凡为陶不范则不匡不合则不附已厚则【阙】益薄则泐不垩则不饬不细则不泽故范之以眡其规也合之以循其涂也适之以防其摰与龟也垩之防其微也细之观其润也由此者内诸火而出焉而后为良然范之合之厚薄之己而垩之细之而色者迁乎其施模者易乎其受则火土所运神机自生力弗与焉其名曰变目之炯然若扣之埒金玉其遭也寄一二于千万品中故非可尝期遂不敢以供歳贡间有之亦将毁其大且竒者取碎琐防而售之蓄贾罔厚值而已督之司亦罔觌之矣问所供上者率无异常品特非厐隙玷璺为精缜绚烂端正耳于是浡然动焉曰不亦善夫陶技之下也然其贵足以礼清庙其次预燕享其大赡华夏生民之用廼皆常品独其竒不与故万物之情皆陶焉夕驻只林视弟子所为文读之不能句朱子曰余欲言文耶盍往观陶诸弟子咸往观陶事
　　学初述【曽朝节】
　　余盖素未信学睹讲学者目摄之曰道中天日也奚俟讲而明乎学行而己讲何为嘉靖乙丑春余与同里王楚阳解元南宫下第辞座主侍御徐岩泉公公授以古太极测一帙途次展玩至陷溺禽兽图瞿然曰人之不学乃至此乎遂相与矢天而盟必为圣贤顾茫然莫知所以为学之方余谓楚阳曰中庸论性道教道不可离其功夫惟曰戒慎不睹恐惧不闻吾人亦勉于敬而已于是日相戒饬目不妄视耳不邪聴口不戏言身不媟动如此者四十余日以为精神归并庶几君子戒慎之功时亦觉其束缚劳苦以咎之于功未熟也及抵家各以人事不相聚者月余则前功皆弗复记忆之矣居有顷徽州程天津公至衡凝斋先生亟谓余天津者心斋先生髙第弟子余乃约楚阳访之于石鼓一见问余植斋之义余告曰节之直也不植则不立欲有以自立尔天津公曰固也不犹之植木者乎将于枝叶植之与抑于根植之也余曰亦于根植之耳然则先生之植安在余未有以应天津公曰吾人此心即性命灵根也培养者只于灵根培养自然枝叶畅茂开花结实不向根上用力根既不固而欲其凑泊能乎余乃恍然悟为学之功若此其简易君子之戒惧初非束缚劳苦于外而束缚劳苦者宜其一放失遂不复记忆也天津他日示余二絶云一种灵根天上来防人知向此中培津津生意无穷妙叶自隂浓花自开叶自隂浓花自开枝头忽见已成梅好将鼎内调羮味毋负当年苦意栽自是余与楚阳既宗敬之先赠君迎致之家塾而余日叩公所得于心斋先生者与之辨驳不休余告公曰吾之所无疑于古人者孔子而己以公与先生之见读孔子之言而无疑也则己矣以公与先生之见读孔子之言而有疑也吾安得而不问辨以思乎久之公所得于心斋先生者余既无所不寘力余亦忽若有以自得一时同志宻斋益斋楚阳诸君与易佥宪防庵刘冏卿仁山二公相约为学防而公之于衡人士多所开发先赠君舍弟守斋涵斋頼公之教而立尤觉蒸蒸于家庭间殆未六七年公卒于岭南先赠君楚阳涵斋亦后先物故矣盛事不可以久徼九原不可以复作念之其能不雪涕哉今年癸未天津公次郎勉之走京师讯余余重其别而忆曩者所得于公之教不可以无纪也故述学初以寓我感慨之懐焉
　　旱述【雷礼】
　　歳黓执徐八闽自季春至仲夏不雨赤旱千里余时司理兴化郡恻之谓太守曰大旱则雩祭礼也遇灾修省其可后乎太守曰然率僚属斋沐宿山川社稷坛朝夕防祷越七日不雨有告壶公山其脉通海视潮盈缩石穴水深数十丈有双蟹占年祷雨见之即应于是太守以下徒步二十里防祷山灵如是者又七日不雨或荐有道人善符水运雷驱雨太守令使者召而问之则对曰能可计期廼立髙台防祀道人暴烈日中指掌运雷如是者又七日不雨太守怒曰邪术不经徒惑众耳立谴出之时士民汹汹憔然相对以泣太守忧叹长吁某忽恍寐梦衣朱者排户而入谓余曰汝语守夫人旱未除徒咎天旱其谁欺乎古人啓蛰不杀方长不折所以广生道也今矜残恣忍贼及无辜一罹告讦牵连根附以意而周纳之少犯其怒则敲扑痛诋无完肤其渠憸宿狡乘为牙噬昼禁食夜楚寐使瘐死不可质诘其名曰酷旱财为民命一芥不可横取今婪心如炽谿壑难填巧立名色以便侵牟于罪条之出入差役之轻重视贿为差甚或利其重积缘为奸市辟之割葵者不伤其根不止至于国课逋负通同隠匿每遇监司按核谩谰不能得其真数其名曰贪旱有司奉天子命令所以宣教化也今骄盈逾制麋用百出备肥甘则罗海错陆羞角为尊贵侈服御则夺良贾绮纨价不半给而又新公廨饬器具广交防纳欵泽惟求炫人观聴不知公私已殚矣其名曰奢旱国依于民民依于信今大道不行习为狙诈朝弄其民夕其行时伺上官意防文饰条目无一善状有中其钳口者则掩黒为白使悃愊无华之吏治反抑下考其名曰欺旱夫食人之食当分人之忧今习宠偷安牵耗歳时坐堂未几旋即私居惟计日以需迁不留情于民瘼以致文移束阁吏胥窃权有经年裹粮聴谳而生理尽废者及奸嚣不轨剽敓坊闾则曰有司捕在民焉頼之其名曰慢旱夫天居髙聴卑陟降厥士兹五旱者动拂人心致其怨詈甚于旱魃之为害也不洗精澄虑反其所为乃测之防防徼于难必是荧惑退舎不由乎善言而反风灭火可以私邪致也不亦戾乎言讫而逝某觉起叹曰有是哉天且谴告之矣言之太守请理系囚寛宿赋罢重役延耆旧名徳于庭审所宜者兴革之逾宿大雨越信又雨民忻若更生某于是益知砥砺自修因述其説置座右云
　　农述【雷礼】
　　山陇之阳其埜石溜寒恶不便辟垦有附地居叟利其旷幽可田操铫镈去蔓草芟夷蕴崇之如是者不遗力越歳成田解冻而耕暴背而耨计秋获甚微或曰利不偿力固若是盲乎叟曰不然夫赤土可沃吾力固进于地利矣时灌溉习培壅如是者三稔廼择嘉种是穮是蓘弗虞恒旸槁之倐变恒雨又腐之不获半或曰异乎子之勚也岂馁在其中非耶叟曰不然夫饥馑必有丰年吾力固进于天时矣于是濬沟浍平封畛如是者又三稔且虑蟊螣諰諰甚谨于苗也惧其仆日一视焉于稼也惧其涸日三视焉于穑也惧其揺日五视焉暨登圃其获倍或曰子力则徴矣苐薾然疲役可不哀耶叟曰有是哉夫好逸恶劳人之情也不云好生恶死者乎吾固无以易此矣雷子闻其言壮之曰韪哉叟之志可贞矣夫石溜寒恶之野叟不以好逸焉夺其好生者不以恶劳焉夺其恶死者卒登腴壤大获有秋况仁义者人心之田存则荣甚于好生也舎则辱甚于恶死也乃爱心不如田不亦自弃于居叟哉是故质美者腴壤易治者也其下则石溜寒恶之野耳茍定仁义以立基存养省察日夕靡懈则始于立身终于济物其利不亦大乎予固壮叟之志有君子自强之道述其事以励诸子焉
　　拙政述【陆釴】
　　政亦难矣哉笃抚字则催科怠急催科则抚字忘然则如之何或曰寜拙催科勿忘抚字不失为良有司嗟乎是不达于政之论矣夫以民奉君古今通议军国浩繁赋税是需催科之政如之何其可缓也第求之当有道取之当及时灾沴不可以不蠲豪杰不可以不抑侵渔不可以不杜幽隠不可以不达虐胥奸吏舞文作慝不可以不惩能行五者抚字存乎其中矣是故抚字所以行催科之政催科所以运抚字之心非判然二物也其或不达乎是而姑息以惠奸市恩以徼众沽一已之虚誉废国大经而不顾猎一时之欢娱贻民重害而不恤若是者邦政之积蠧王政所必诛良有司弗为也或曰然则阳城不足法乎曰唐至贞元海内疲于兵革间架酒无名之征纷然四至而诸道竞以羡余取贵宠如城之抗志不回为民苏息可谓贤矣苐不知今之所谓赋税果无名之征耶抑亦中正之法所不可废耶而今之布列郡县者果尽能如阳城之宅心否耶使阳城处今之世抑不知视今之赋税将拙耶勤耶不可得而知也是故为令如阳城当贞元之时则可非贞元之时纵焉尔矣有阳城之心则可无阳城之心诈焉尔矣吾愿诸有司皆阳城其人如学阳城之拙而不得其意流而为纵为诈斯不亦涉于巧乎易曰君子定其交而后求传曰未有上好仁下不好义者也图政之本实惟在兹拙与巧又奚足论哉余性素拙不能以巧容于时廼兹来督藩税盖于拙性为拙政称其能矣独虑有司求拙者渉之于巧也非复古之所谓拙也见輙与辨辨必有以稽其政而反之以自省因退而书于拙政堂之屏云












　　明文海一百三十二
　　钦定四库全书
　　明文海巻一百三十三　　　余姚黄宗羲编读一
　　读遵岩先生集【蒋徳璟】
　　欧阳公识苏子瞻置第二子瞻推重欧公不啻口吾乡王道思先生识李于鳞先生置第一而于鳞讥毁亦不啻口论者以此定二人优劣非也使于鳞之文果胜道思如子瞻出永叔一头地即毁之于师见薄而于文示公犹未为过今举世厌于鳞文即元美奉之最恭而晩年己有异议大约如史汉语辅以诘曲聱牙而已读之虽古色斑驳而非真史汉也即元美弋猎五车于今故亡所不综辨史才高而六经之学似亦惘惘故学元美者入门甚便去古弥逺道思先生尝云学司马子长莫如殴阳永叔学班孟坚莫如曾子固吾正是学马班岂学殴曾哉第其所学非今人所谓学今人何尝能学马班止是每篇中抄得四五句史记汉书余皆举子对防与往来赠答写柬寒温之套语而曰学班马亦可笑也此语直为七子传神然元美渊富故不易及亦自成其元美故余尝私论明文以金华北地晋江太仓为四大家而为晋江者非沈酣经术湛深史汉力厚气酿独立间架未易下手政恐逗入防套寒温蹊径耳若于鳞不足深论也
　　读黄帝素问【赵玉】
　　余读黄帝内经素问爱其文雅义该窃独疑其非黄岐旧文盖有三焉一曰名物之疑夫上古圣人作物适用立名便称匪物曷名匪名曷称素问所引多尧舜时事黄岐虽圣何曲前知如饮酒燔炭防血九州之类是也二者音韵之疑周公彖易孔子删诗其间韵语多用叶声是书逺在二经之前反用沈约顾野王江左之音如生荣平明藏光张章之类是也三曰字画之疑许叔重上取六经旁搜百代着説文解字不应独遗此书顾其字乃出叔重之后如疿疔防皏黅防版衃髑之类是也呜呼厯年既久岂无舛讹存义设疑以俟来哲至于法摄养以保身穷病态以惠民察运气以烛理辨隂阳以候时明智君子亦有所取也夫□三才之原探万物之本要非圣贤讵能有作夏虫疑氷凡夫非圣罪我者其以是欤
　　读二谷先生诗文集【夏鲸】
　　仆垂髫受读经史百家窃脔防而拟趋驰三四十年当迨古人末轨即不迨不违里也骎骎四十年瞠后将伯引予而莫之顾亹亹跻涉于兹望洋瞻巘浩浩乎巍巍乎吾及其半已乎将半莫之及邪傥不遄没勉勉扪危厯室坐阆风巅俯大瀛海环帝下都庶几少惬吾志尝语妄推者曰谓吾载籍中识之无十数字吾无让焉将名我读书人恶敢哉比有学者方据案句读离牍口占輙自号读书譬之陟阶数级闯首檐端曰余天上人也不乃良可笑哉兹读二谷先生诗文集畏而胁息作而壮叹大荒中有先生焉始可谓读书人也已矣先生诗文悉祖三百篇三百篇至矣试畧其音准佗经诵之其词亦为六经冠窃师之而未之能先生得之夙矣超忽坐阆风巅企予瞻之其天人也邪先生尝与仆有罛弋之获乃自忘其以六合为樊洿鱼鸟何之邪即罛弋之获几何良贾虚无肩墙闚室先生与仆之谓矣盱寻见丈盱丈见常戚施之目莫见嵩梁荥洛五尺之童指泰华而相谓曰其髙并我先生光射于诗文具瞻于时髦者其洛西之华山也乎后学夏鲸附尘末册
　　读汲冢周书【郭棐】
　　古书自六籍外传者盖眇少矣刘向班固所録则有周书七十篇晋大康中盗发汲郡魏安厘王冡得之所言皆文武周公及穆宣幽灵之事故曰汲冢周书云予披阅之就中时有格语度训篇曰天生民而制其度度小大以正权轻重以极明本末以立中武称篇曰美男破老美女破舌淫图破国淫巧破时淫乐破正淫言破义大开武篇曰其维天命王其敬命祭公篇曰汝无以小谋败大作汝无以嬖御士疾大夫卿士汝无以家相乱王室而莫防于外尚以时中乂万国芮良夫篇曰民归于徳徳则民戴否则民讐民至亿兆后一而已寡不胜众后其危哉玉佩篇曰王者所佩在徳徳在利民不过在数惩施舎在平心不幸在不闻过福在受谏基在爱民固在亲贤至哉斯数言者即壁中书奚加焉諡法解则周公之所制时训明堂乃礼记所采王防解博于鸟兽草木之名史记解明于治乱兴亡之迹卓有可观他篇盖多夸诩诡谲如利维生痛痛维生哀哀维生礼礼维生义义维生仁则非文王之谟也射之三发击之轻吕斩之黄钺悬之太白则非武王之烈也六则四守五示三极则非周公之训也春违其农秋伐其穑夏收其麦冬寒其衣服则非司马之法也世俘解言凡憝国九十有九馘魔亿十有万七千七百七十有九俘人三亿万有二百三十则嬴秦之暴不酷于此也官人解言设之谋以观其智示之难以观其勇烦之事以观其治临之利以观其不贪滥之乐以观其不荒醉之酒以观其恭从之色以观其常则仪衍之诈不深于此也又奚谬盭若是故或谓战国时纂辑出逸民隠士之手然阅其云勇则害上不登于明堂则晋狼曋称之绵绵不絶蔓蔓奈何毫末不掇将成斧柯则苏秦引之夷羊在牧蜚鸿满野则史迁周纪述之其书盖似出春秋战国之前抑周之野史与未可知也谓为周之诰誓号令经孔子删定之余则吾不敢信






　　明文海巻一百三十三
　　钦定四库全书
　　明文海巻一百三十四　　　余姚黄宗羲编问答一
　　襍体
　　葬书问对【赵汸】
　　或问葬地之説理有是乎对曰有之然则其説孰胜对曰葬书至矣问曰葬书真郭氏之言乎抑古有其传也对曰不可考周官冡人掌公墓墓大夫掌凡邦墓皆辨其尊卑度数而葬以其族大司徒以本俗六安万民次二曰族坟墓则葬不择地明矣岂有无事而着其法者哉汉书艺文志叙形法家大举九州之势以立城郭室舍形人及六畜骨法之度数器物之形容以求其声气贵贱吉凶而宫宅地形与相人之书并列葬地之法其肇派于斯乎予尝读张平子冡赋见其自述上下冈陇之状大畧如今葬书寻龙捉脉之为者岂东汉之末其説己行于士大夫间至景纯最好方伎世见其葬母暨阳卒远水患符其所征而遂以葬书传诸郭氏邪然无所考矣问曰葬书世所有然自齐梁至隋唐君子不道至宋司马温公乃欲焚其书禁絶其术何也对曰其言有大悖于理者书固可焚术固当絶也夫盛衰消长之变一定而不可推移者虽圣智功力无能为盖天之所命而神功之不可测者也后世诸子百氏好为异端竒论者众矣未有敢易此以为言者而葬书独曰神功可夺天命可改嘻其欺天罔神谤造化而诬生民也甚矣世俗溺于其説以为天道一定之分犹有术以易之则凡人事之是非黒白物我得失之细固可颠到错乱伏藏擒制于方寸之隠发以遂吾私而无难而世道人心遂有不可回者岂非葬书之有以误之与禁而絶之固善问者曰夫其谬戾既己如此而又以为葬地之理在焉何也对曰术数之书其言不纯往往类此夫创物之智难以言传固不可以为言者之失而蔽其善也曰敢问其言之善者何谓也对曰所谓乗生气者是也班孟坚曰形与气相首尾此精微之独异而数之自然最为得形法之要盖与葬者之言相表里夫山川之起止合散其神交气感备百物之精故地形之书与观宫宅人物者同出一原而后世杨廖之徒遂精其能而极其变然后坤灵生息之机得乗以葬而后无失焉盖非殊资异识足以尽山川百物之情逆来顺往旁见侧出皆得其自然之数者不足以语此则事虽鄙而理亦微矣故其书愈多其法愈密而此三言者足以尽蔽其义盖古先遗语之尚见于其书者乎又问曰星天象也术家以名山岂葬书之防耶对曰五行隂阳天地之化育在天成象在地成形声色貌象各以其类盖无物不然无微不着而况山阜有形之最大者哉茍至理所存不必其説之皆出于古也曰直者吾知其为木鋭者吾知其为火转动者吾知其为水而圆之为金方之为土何也对曰易象干为天为金为圆因其从革以观其在镕则知之矣四方形而土居其中盖体坤而得地之象也问者曰然则或谓人间万事皆顺惟金丹与地理为逆者何也对曰人有五藏外应天行流精布气以养形也阳施隂受以传代也非逆不足以握神机而成变化天有五气行乎地中流润滋生草木荣也絪緼上腾发光景也非逆不足以配灵爽而贯幽明知金丹之为逆者则生气得所乗之机矣夫岂二物对待之名哉又问曰今闽巫方位之説亦得葬书之防乎对曰论五行衰旺生克此自隂阳家事非所以求形法葬书言方在势与形之次而近世临川吴公刋定其书置是语于杂篇之首盖常与人言方位时日无闗于地理可谓得其本矣譬诸方伎家起死回生必精乎色脉之度数长生久视不出乎内外之法象盖形气之治神机合变不系于方其本如此问曰然则欲知葬地之理者将即形法而求之备乎抑合隂阳家而论之也对曰是固当辨譬之人事形法其言相也隂阳其推命也有不相待者矣然言相者因百物之异形而各极其情状以察造化之微而知吉凶必不以相人者相六畜也推命者以生年月日时论祸福吉凶犹或失之者由其为术之本不足以范围大化也移之以推六畜辄大谬者六畜之生不同于人也夫方位之説本非所以求地理况乎随意所择不得形法之真而槩以其説加之则亦何异以虚中子平之术而推六畜以论牛马者而论人耶又问曰然则其説何自而始术家多谈之者又何耶对曰不知其所自起也赣人相传以为闽士有求葬法于江西者不遇其人遂泛观诸郡名迹以罗镜测之各职其方以相防合而傅会其説如此盖瞽者扣盘扪烛以求日之比而后出之书益加巧密故遂行于闽中理或然也夫势与形理显而事难以管窥豹者每见一斑按图索骥者多失于骊黄牝牡茍非其人神定识超未必能造其微也方位者理晦而事易画师喜模鬼神惮作狗马况羁旅求合之巫恶肯改所难以艰其衣食之途哉此可为智者道尔问者又曰理既如是则葬书所谓反气纳骨以防所生者固在其术中矣何乃于夺神功改天命之説而斥絶之若是耶对曰本骸得气遗体受防者气机自然之应也然吉地不易求而求全吉者尤未易葬师常鲜遇而遇真术者为尤鲜是其术之明晦用舍地之是非得失且悬于天而不可必今其言曰君子以是夺神功改天命何其不思之甚乎孔子曰不知命无以为君子岂葬书之所谓君子者乎又曰然则今之名卿大家其先世葬地多验如执劵取物至其盛时竭力以求辄无所得或反倍谬取祸岂亦分定者不可推移耶对曰不但如是而已夫家之将兴必先世多潜德隂善厚施而不食其报若是者虽不择而葬其吉土之遇与子孙之昌固已潜符黙契盖天畀之也后世见其先之鼎盛而不知所自来于是妙贪巧取牢笼刻削以为不知何人之计则其急于择地者亦殖私窥利之一端尔其设心如是则获罪于天而自促其数者多矣择而无得与得而倍谬岂非神理之显著者哉问曰然则大儒子朱子亦有取焉何也对曰大贤君子之事不可以常人类论古者三月而葬凡附于棺者必诚必信地风水泉蝼蚁之为患至深善腐速朽之藏如委弃于壑盖时有定制民无得而遗焉皆昔人知之而无可奈何者伊川程子谓死者安则生人安乃自后世择地而言其自然之应尔朱子之葬必择地亦曰为所得为以自尽夫必诚必信之道而不失程子之意云尔然君子之泽未常有加于报施之常则其托斯事于季通氏者又岂有所歆羡期必也哉固非可与常人类论也问者又曰死葬者生人之必有而大儒君子所为乃后世之标凖也故世之论葬地者必以朱子为口实则仁人孝子之葬其亲地不可无择也明矣今物理之难明者既如彼而得失之悬于天者又如此则所谓为其得为以尽其必诚必信之道者将何自而可耶对曰死葬之以礼祭之以礼敛手足形还葬与葬以天下一也故丧具称家之有无夫吉地之难得岂特丧具之费而已哉先王制礼致严于庙以尽人鬼之情而藏魄于幽以顺反原之变其处此固有道矣积善有余庆积不善有余殃秦不及期周过其厯祈天永命归于有德而心术之坏气数随之此必然之理也圣贤岂欺我哉学士大夫秉礼以丧亲本仁以厚德明理以择术得失之际观乎时义而无容心则庶乎不悖于性命之常而无憾于慎终之教矣岂非先哲之志而君子之道哉又问曰然则孝经所谓卜其宅兆而安厝之者果为何事而前軰谓中原土厚水深地可不择江南水土浅薄不择之患不可胜道则将奈何对曰圣人之心吉凶与民同患也而不以独智先羣物故建元龟泰筮以为生民立命而窀穸之事亦得用焉岂以偏方地气之不齐而强人以所难知者哉且江南之林林总总生生化化者无有穷时而地之可葬者有时而尽也又安得人传景纯之説而家有杨廖之师哉夫道不足以公天下法不足以闗后世而垂训者未之闻也虽然有一于此葬书所谓势来形止地之全气者诚未易言若夫童断过独空缺旷折水泉砂砾凶宅之速防亡者固有可避之道也大山长谷廻溪伏岭之中岂无高平深厚之地可规以为族葬者虽鬼福之应无及于人而盛衰之常得以尽其天分譬如有病不治常得中医其视委之庸巫听其贪戾妄作防暗颠覆于一坏之壤而不自知者则大有迳庭矣昔人谓误解本草为生人之祸今葬术岂轻于本草然药饵得失见于目前而葬地吉凶每存身后故未有能稽终知者也事闗于送终之大节儒先君子有所不废而流俗因仍未能极其表里精粗之蕴与夫得失之由故作葬书问对
　　卖柑者言【刘基】
　　杭有卖果者善藏柑涉寒暑不溃出之粲然玉质而金色置于市贾十倍人争鬻之予贸得其一剖之如有烟扑口鼻视其中则干若败絮予怪而问之曰若所市于人者将以实笾豆奉祭祀供賔容乎将衒外以惑愚瞽也甚矣哉为欺也卖者笑曰吾业是有年矣吾頼是以食吾躯吾售之人取之未尝有言而独不足子所乎世之为欺者不寡矣而独我也乎哉吾子未之思也今夫佩虎符坐臯比者洸洸乎干城之具也果能授孙吴之畧耶峨大冠拖长绅者昻昻乎庙堂之器也果能建伊臯之业耶盗起而不知御民困而不知救吏奸而不知禁坐縻廪粟而不知耻观其坐髙堂骑大马醉醇醲而饫肥鲜者孰不巍巍乎可畏赫赫乎可象也又何往而不金玉其外败絮其中也哉今子是之不察而以察吾柑予黙然无以应退而思其言类东方生滑稽之流岂其愤世疾邪者耶而托于柑以讽耶
　　愁鬼言【刘基】
　　岁次枵律中林钟北山起云南溟来风土润溽暑蒸靉叇而为虹岑峯先生独处不怿筋嬾肉缓体倦志形神枯瘁精气消烁頽乎岸塌湱尔氷泐口不能言心意迷惑败败泯泯若有求而不得龙门子使贾生诊之贾生曰异哉先生之疾病也若阳非阳若隂非隂没没淫淫倐浮忽沈其来无踪其去无迹吐之不出下之不泄汗之不液针不能刺艾不能灼其在丹元之宫爽灵之室乎龙门子恠而伺于其寝是夕也云往来月色黯黵凄风吹衣隂气肃穆飒飒率率恍若有物入自壁隙闪闪魇魇唏唏防防肸肸歘歘若灭而没如有形质龙门予使保儿招而问之曰女何祥也昊苍赋形至灵维人游魂为变归鬼伸神女其神耶将德是凭庙貌血食福善祸淫正直聪月日享于克诚胡不召而自至蹈秽防而爽德馨其鬼也耶形气殊途幽显异致女身安属女神曷寄防乎漠乎非我族类胡为来哉吁可畏乎憎于人也于是其物滚滚而前跮跮而却睢盱舔舕载踸载蹻咿唹嚄唶而致词曰我愁鬼也生于昧溃之野而长于鬰厄之乡其出无朋其动无常其去无方饥无以为食渴无以为浆风雨飒洒无以为居庐霜雪凌冽无以为衣裳恒曀曀以儽儽忳愲愲其如伤或乃噫气成城嘘忧为阵当之者防防中之者晕晕巫阳见而哀之为我请于上帝上帝恻然乃诏咎繇审厥愆申命巫阳赐吾六穷之符使游人间帝命若曰惟鬼无依将人是依王公大人积德为基运亨福宏女不可窥猗顿陶朱大屋髙垣徐仪守门女不可干达人大观知命不忧与女异志女不可投赳赳武夫无所畏惧大胆如见女必怒防防痁痁载柔载纎旖旎沾黏则不女嫌低首下气如膏如腻喑呜涕泗则不女忌女往自择无有差迕既得女所顺与之处我乃再拜稽首受命以还聿求同志以为依归久矣未能得也间尝乗子之虚入子之庐歴相羣公下逮仆夫莫不笑语嬉嬉歩履舒舒喜色着于眉宇精神满于身躯谛所向之凿枘知不可以与俱于是逡廵却立曵足欲游微风入耳忽闻謦欬委霍呷喢叹缓惫带迫而视之得一人焉华鬓半秃发言迟滞举趾局促頽乎若将覆之墙瘨乎若不食之鹄面蹙薰瓠肤凋槁木忧容不霁痗气可掬伺而知其岑峯先生也于是因彭矫以见先生于宵寐先生果怜而收我舍我于灵府之中食我以丹田之琼糜饮我以华池之芳泉方期与我出处以终其天年龙门子大惊亟呼左右挺剑击之其鬼黝然而消乃命贾生发囊倾瓢作大齐以投之岑峯先生汁然汗出妯然而知诘旦魂返魄定归神聚气筋骨植立不知沈疴之去体也
　　土偶对【贝琼】
　　岸海有古祠奉捍沙神者余暇日过之循其垣则恶木朻然而乌鸢噪其颠入其户则毒草茀然而蛇虺蟠乎中有屋焉仆而不支有像焉剥而不完老巫揖而进曰是祠阅五百春秋矣尝能以祸福恐乎人有疾必祷水旱必祷海贾泝涛往来者必祷神皆荅之如响百谷岁登无蜚蝗霜雹大疫之灾人既乐业至者如归由是剪荆棘而宫室之或光怪夜见髣髴金支翠旗自天而降而日有事于是者麏至及其废也咸玩而侮之神亦不能祸福于人岂盛衰闗于造物者乎余曰嘻是土木而衣冠也昔非神也而神之者人也今非弗神也而人弗之神也若何怪焉是夕宿于神之旁有介而弁者见于梦曰吾既辱子子何毁之过耶子见吾土木而衣冠也独不见衣冠而土木乎小而邑邑有令大而郡郡有守其为祸福甚于神也罢软者茍禄贪纵者败法非守令而土木与内附百姓外柔四方生杀系其喜怒黜陟由其向背执天子之柄而位百寮之首不啻神之魁然而贵者也出则陈兵而驱入则复壁而居目瞽而黒白相混耳塞而淫雅不殊非宰相而土木与吾假丹青之饰而托乎太隂使玩者有时而惧彼肖天像地握珠玉被锦绣且伥伥焉尸居而鬼躁未始见德于人子奚不以诮吾者诮彼与万金虽积不救然脐之祸三窟徒营岂免排墙之厄吾恐栋焚而及巢燕基圮而殃穴蚁其不为吾祠之毁者几希余应之曰汝之所斥者似矣而非其实也昭昭者或愚皎皎者或汚安知其才足有为而时不可为乎介者又曰胡广歴六帝而无称于时一卢怀慎耳张华裴頠祸至而不图一曹爽兄弟耳人物不同而同为土木已余无以诘觉而识其语将献诸上惧执政者之不悦也故尼
　　补余氏潮汐对【童轩】
　　古人之论潮汐者非一或言气之升降或言地之喘息或谓神防出入或谓地势浮沈臆説纷纷讫无定论惟唐人卢肇尝着海潮一赋以谓潮之往来举系于日世颇以为近理至宋儒余氏安道独觉其非其言曰潮之涨退海非増减月之所临水往从之故月临卯酉则潮涨乎东西月临子午则潮平乎南北彼竭此盈往来不絶皆系于月不系于日何以知其然哉夫朔望前后月行差疾故晦前三日潮势长朔后三日潮势大望亦如之非谓远于日也月之际其行差迟故潮之去来亦合沓不尽非谓近于日也夫春夏昼潮常大秋冬夜潮常大盖春为阳中秋为隂中岁之有春秋犹月之有朔望也故潮之极涨常在春秋之中潮之极大常在朔望之后此又天地之常数也余氏此论又谓信而有征矣然近时史氏伯濬则又讥其失曰所谓月之所临水往从之则亦卢氏天旋入海日之所至水不可附之见也月所出之处不知去海凡几万里曽谓水有可以从月之理乎谓潮与月相应则可谓水往从月潮系于月则不可及其论朔望春秋潮之涨大则又归之气数然后知水之从月潮系乎月之説皆未得为通论也何则谓潮朔望则大两则小似矣春阳中秋隂中潮当其时而极涨岂亦系于月乎非不通之论而何虽然史氏之言辩则辩矣然皆泥其迹而不察其理知其非而不信其是予于是慨夫余氏不能起而为之对也且月为隂象水为隂物隂类既同宜必有相感相从之理是故方诸取水于月阳燧取火于日其与月之于海又孰为远且近哉然取水而水盈取火而火灼者亦以其气类之相感耳易不云乎同声相应同气相求水流湿火就燥云从龙风从虎曰应曰求曰从曰就言虽殊而理则一由是论之谓之从可也谓之应亦可也又奚必疑于从之与应乎此予谓史氏泥其迹而不察其理也至若春秋之中而潮势极大者盖二月为卯卯之支辰为兎世谓月中有兎兎之生必望月理或然也五行家又谓癸水生于卯非以阳中之月母旺而子生乎卯为昼时故春分之昼潮必异于他时也八月为酉酉之支元属金月本金象故其色白而体亏盈又若可从革者理所同也五行家亦谓金能生水非以隂中之月金旺而生水乎酉为夜时故秋分之夜潮必盛于他月也此予谓史氏知其非而不信其是也大抵地之有海犹人身之有脉也海有潮汐犹脉之有息数也潮之生必从乎月犹脉之动必属于肺肺于五行属金潮必盛于五行之中脉必表于春秋之候论至于是则潮之从月与夫盛于卯酉之月者天人之理一也
　　名实对【童轩】
　　或为余言今之为亲铭墓者率求当代显人勒诸石譔文者曰某公也篆盖者曰某卿也书丹者曰某大夫也若此者将以邀重于世吾实愧其所为也予曰何为愧之曰吾愧其名存而实亡也公不能譔则假能者譔之卿不能篆则假能者篆之至于书丹亦然此吾所以有愧于彼也予曰不然古今曰能文者或有他故而不暇以为则转属能者以代此载于先儒文集中往往有之不几于铭墓之似乎或曰彼之代者非其人之不能也不暇为也今之铭墓者沽名以邀重非其人之能也予曰子之言是也而其人之心亦有取尔也彼其所以邀重于世者非以为亲之荣乎今之所以名存而实亡者又岂止于是乎姑即其最著者而论之大举于乡升于春官而进于天子之廷者所谓荐贤也古之贤才出于乡举里选必曰賔兴防名贤书贡之天府必加拜受今也不然士之试于有司者围棘以守之褫衣以索之监门廵绰以伺禁之而其严闲密固若防冦贼奸宄然者此岂复有荐贤之礼哉然贤者亦阶是以出而不计其名存实亡者盖以济时行道为急也茍以济时行道为急固将取其大而畧其细也不贤者将由是媒利禄以活妻子不亦名实之俱亡乎彼名存而实亡者人或不为也然名实之俱亡者贤者乃为之吾不知也因而为之对
　　贵荅【谢员】
　　洪武已已之秋予兵籍都城艮维之姚坊门廼九月八日与其侪输作于公晨自龙江之次舁巨木抵门乃归则寘担繂牖下治蔬食食毕仍以日之余力销彘肪乎缸旋以读书比夜漏下二十刻许罢极而睡梦一神人赧如其形歘如其声瞠色盛气指予谓曰吾宁女讐也耶何今日毒我之力也予矍然问曰子谓谁为毒也其神曰女终日毒我不识也耶我托形汝靣居中岳下山林间我口神丹朱也汝顾诿以不识非妄甚欤予沈黙良久徐谓之曰子神而尸予口予其怨子是毒乎今子谓予毒予反而不得也敢问毒何若口神曰若欲言若毒也耶汝他日固恒毒我而莫甚今日请为子数之夫启明在地翰音未呼晨蓐而食饭粝蔬麄略弗下咽子强致吾子之毒我一也出侧徒旅傫然就途或骄而歌或悲而吁頥撼莫合息窒罔纡子之毒我二也众其举任子肩非胜众呼倡子邪许以譍奄奄缀息叩叩聨声子之毒我三也弛担作肆我谓稍间号咷以恸于邑而叹奚体之劳而予之烦子之毒我四也往复三舍繇昕踵昏伛投圭筚浙炊是亲复饮食予犹昔所云舍此四毒庶夜而诉若之何比暮而犹予勤也膏腻弗辉目眵弗舒拥防据几复书于劬兀兀矻矻伊伊吾吾使吾属罗于虎贲正轮之徒举额额焉而摇熇熇焉而歊烁烁焉而焦吾茍非子讐何子毒吾之饶耶吾见托形于他人之面者食前方丈已饮羶芗左丝右竹已龤宫商代言敷奏已宣辞章居则潄乳觐则含香液津流润辅靥生光此固富贵者为然然至托于贫贱者视我犹愈也彼歌则不哭劳则不读乞匄杯炙亦餍膏馥独我不幸而为子所毒也予复之曰子之言予是乎吾愳真有毒于子也言茍止是则子之托形于吾乃大幸也而非有毒也吾语子大幸设子不幸托形于便佞之人截截善谝营营忒忮如簧覆邦危机生厉则人将恶子而目子为利矣设子不幸托形于乱世之人巻智嚢括束辩縢缄下祸之端上谪之监则人将戒子而谓子为箝矣设子又不幸托形于深中之人蜮幻诈率狙与狼谲谋以秘害乃昭发则人将冀子之防而并躯之馘矣其或伤于辩而折罗千悖于詈而拔正轮怙于不顺而斧虎贲是皆若辱且不幸者其毒若此而子不闻乎今吾之处子也食必正茹必寿哇不义谢嗟来是自子而入者无违而子可无麄粝之辞矣道法言颂雅诗禁躁妄屏支离是自子而出者咸宜而子可无劬书之讥矣羮味虽不足犹暮盐而朝虀有言虽不信犹正理而达辞用能守子如瓶而善千里之枢机此数者皆子之大幸顾谓予毒子何是非之背驰欤若夫劳而歌其事哭而宣其悲呼以相其力吁以泄其思是皆人情之常吾不虞子之栖栖也于是口神而心内顾噤不得语慙谢而去予亦遂寤则趣趣五鼓而自公召之者在户矣亟召墨卿录其所臆秉担与繂复趋厥役
  </div>
  <div class="pagination">
   <a href="明文海_page33.html">
    上一页
   </a>
   <span>
    ...
   </span>
   <a href="明文海_page29.html">
    29
   </a>
   <a href="明文海_page30.html">
    30
   </a>
   <a href="明文海_page31.html">
    31
   </a>
   <a href="明文海_page32.html">
    32
   </a>
   <a href="明文海_page33.html">
    33
   </a>
   <span class="current-page">
    34
   </span>
   <a href="明文海_page35.html">
    35
   </a>
   <a href="明文海_page36.html">
    36
   </a>
   <a href="明文海_page37.html">
    37
   </a>
   <a href="明文海_page38.html">
    38
   </a>
   <a href="明文海_page39.html">
    39
   </a>
   <span>
    ...
   </span>
   <a href="明文海_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
