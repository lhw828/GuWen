<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 580 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 580 页/共 658 页</h1>
    <div class="content">　　◇许陈终德为祖母持重诏（永平四年十二月）
　　嫡孙为祖母，礼令有据，士人通行，何劳芳致疑请也？可如国子博士孙景邕所议。（《通典》八十九。《魏书·礼志》四载此诏，有脱误。）
　　◇答安定王燮诏
　　一劳永逸，便可听移。（《魏书·安定王休附传》。燮为华州刺史，表移华州治冯翊，诏云云。）
　　◇密遣中使诏于忠（永平中）
　　比股肱褫落，心膂无寄。方任虽重，比此为轻。故辍兹外任，委以内务。当勤夙无怠，称朕所寄也。（《魏书·于栗附传》）
　　◇诏田益宗（永平中）
　　风闻卿息鲁生在淮贪暴，扰乱细民，又横杀梅伏生，为尔不已，损卿诚效。可令鲁生与使赴阙，当加任使。如欲外禄，便授中畿一郡。（《魏书·田益宗传》。益宗衰老，诸子及孙竞规贿货，部内咸言欲叛。世宗诏之。又见《北史》三十七。）
　　◇严敕立学成限诏（延昌元年四月丁卯）
　　迁京、嵩县，年将二纪，虎围阙唱演之音，四门绝讲诵之业，博士端然，虚禄岁祀，贵游之胄，叹同子衿，靖言念之，有兼愧慨。可严敕有司，国子学孟冬使成，太学、四门明年暮春令就。（《魏书·宣武纪》）
　　◇遣医就治肆州伤民诏（延昌元年四月癸未）
　　肆州地震陷裂，死伤甚多，言念毁没，有酸怀抱。亡者不可复追，生病之徒，宜加疗救。可遣太医、折伤医，并给所须之药，就治之。（《魏书·宣武纪》）
　　◇诏免卢昶官（延昌元年四月）
　　朐山之败，伤损实深，推始究末，罪锺元帅。虽经大宥，轻重宜别，昶一人可以免官论坐，自馀将统以下，悉听依赦复任。（《魏书·卢玄附传》。朐山失利，世宗遣黄门甄琛驰驿锁卢昶，穷其败状。诏云云。案：此诏《纪》、《传》未载年月，据文云「虽经大宥」，知在四月乙酉大赦改年之后。）
　　◇检校艰敝诏（延昌元年六月）
　　去岁水灾，今春灾旱，百姓饥馁，救命靡寄，虽经蚕月，不能养绩。今秋输将及，郡县期于责办，尚书可严勒诸州，量民资产，明加检校，以救艰弊。（《魏书·宣武纪》）
　　◇立皇太子恩赐诏（延昌元年十一月）
　　朕运承天休，统御宸宇，太子体藉灵明，肇建宫华，明两既孚，三善方洽，宜泽均率壤，荣泛庶胤。其赐天下为父后者爵一级，孝子、顺孙、廉夫、节妇，旌表门闾，量给粟帛。（《魏书·宣武纪》）
　　◇定考格诏（延昌元年十二月）
　　考在上中者，得泛以前有六年以上迁一阶，三年以上迁半阶，残年悉除。考在上下者，得泛以前六年以上迁半阶，不满者除。其得泛以后，考在上下者，三年迁一阶。散官从卢昶所奏。（《魏书·郭祚传》）
　　◇又诏
　　独著、超伦及才备、寡咎，皆谓文武兼上上之极言耳。自此以降，犹有八等，随才为次，令文已具。其积负累殿及守平得济，皆含在其中，何容别疑也。所云通考者，据总多年之言，至于黜陟之体，自依旧来年断，何足复请。其罚赎已决之殿，固非免限，遇赦免罪，惟记其殿者除之。（《魏书·郭祚传》、《北史》四十三。）
　　◇水旱减降徒流已下诏（延昌二年八月）
　　顷水旱互侵，频年饥俭，百姓窘弊，多陷罪辜，烦刑之愧，朕用惧矣。其杀人、掠卖人、群强盗首，及虽非首而杀伤财主，曾经再犯公断道路劫夺行人者，依法行决。自馀恕死。徒流已下，各准减降。（《魏书·宣武纪》）
　　◇听高季贤赦后复仕诏（延昌二年秋）
　　死者既在赦前，又员外非在正侍之限，便可悉听复仕。（《魏书·刑罚志》）
　　◇报李崇诏（延昌二年）
　　卿居藩累年，威怀兼畅，资储丰溢，足制劲寇。然夏雨泛滥，斯非人力，何得以此辞解？今水涸路通，公私复业，便可缮甲积粮，修复城雉，劳恤士庶，务尽绥怀之略也。（《魏书·李崇传》。崇以洪水为灾，请罪解任，世宗诏。）
　　◇地震宽刑诏（延昌三年正月）
　　肆州秀容郡敷城县、雁门郡原平县，并自去年四月以来，山鸣地震，于今不已，告谴彰咎，朕甚惧焉，祗畏兢兢，若临渊谷，可恤瘼宽刑，以答灾谴。（《魏书·宣武纪》）
　　◇答江式诏（延昌三年三月）
　　可如所请，并就太常，翼兼教八书史也。其有所须，依请给之。名目待书成重闻。（《魏书·江式传》。式上表，诏云云。于是撰集字书，号曰《古今文字》，凡四十卷，大体依许氏《说文》为本，上篆下隶。其书竟未能成。）
　　◇赠高贞诏（延昌三年四月）
　　故太子洗马高贞，器业始茂，方加荣级，而秀颍未实，奄雕夏采。今宅兆有期，宜蒙追陟。可特赠骊骧将军、营州刺史，以旌戚俊。其墓次所须，悉仰本州营办。（《高贞碑》拓本）
　　◇宫臣直从诏（延昌三年）
　　自今已后，若非朕手敕，勿令儿辄出。宫臣在直者，从至万岁门。（《魏书·扬播附传》。肃宗在怀抱之中，至于出入，左右乳母而已，不令宫寮闻知。杨昱谏，于是诏。）
　　◇清河王怿为生母服诏（延昌三年）
　　《礼》有从无服而有服，何但从轻而重乎？怿今自以厌，故不得申其过隙，众臣古无疑厌之论，而有从轻之据，曷为不得申其本制也。可从尚书及景林等议。（《魏书·礼志》四）
　　◇又诏
　　比决清河国臣为君母服期，以礼事至重，故追而审之。今更无正据，不可背章生条。但君服既促，而臣服仍远。礼缘人情，遇厌须变服。可还从前判，既葬除之。（《魏书·礼志》四）
　　◇费羊皮张回事诏（延昌三年。《通典》作「景明中」）
　　羊皮卖女葬母，孝诚可嘉，便可特原。张回虽买之于父，不应转卖，可刑五岁。（《魏书·刑罚志》，又见《通典》一百六十七，「羊皮」作「羌皮」。）
　　◇宗室犯罪依常法诏（延昌三年。《通典》作「景明中」）
　　云来绵远，繁衍世滋，植籍宗氏，而为不善，量亦多矣。先朝既无不讯之格，而空相矫恃，以长违暴。诸在议请之外，可悉依常法。（《魏书·刑罚志》、《通典》一百六十七。）
　　◇册谥李谧诏（延昌四年）
　　谧屡辞徵辟，志守冲素，儒隐之操，深可嘉美。可远傍惠、康，近准玄晏，谥曰贞静处士，并表其门闾，以旌高节。遣谒者奉册。（《魏书·逸士李谧传》）
　　◇以田益宗为济州刺史诏（延昌中）
　　益宗先朝耆艾，服勤边境，不可以地须其人，遂令久屈。可使持节、镇东将军、济州刺史，常侍如故。（《魏书·田益宗传》）
　　◇报田益宗上表自理诏（延昌中）
　　既经大宥，不容方更为狱。（《魏书·田益宗传》）
　　◇三藩妻从妃例诏
　　夫贵于朝，妻容于室，妇女无定，升从其夫。三藩既启王封，妃名亦宜同等。妻者，齐也，理与己齐，可从妃例。（《魏书·广平王洛侯附传》）
　　◇赏封轨诏
　　权宜徵口，使人常体。但光扬有称，宜赏一阶。（《魏书·封懿附传》）
　　◇报崔楷诏
　　频年水旱为患，黎民阻饥，静言念之，昃不遑食，鉴此事条，深协在虑。但计画功广，非朝夕可合，宜付外量闻。（《魏书·崔辩附传》）
　　◇诏崔鸿
　　闻卿撰定诸史，甚有条贯，便可随成者送呈，朕当于机事之暇览之。（《魏书·崔光附传》。世宗闻崔鸿撰录《十六国春秋》，遣散骑常侍赵邕诏鸿。）
　　◇诏报甄琛
　　里正可进至勋品，经途从九品，六部尉正九品，诸职中简取，何必须武人也？（《魏书·甄琛传》）
　　◇监库莫奚国交市诏
　　库莫奚去太和二十一年以前，与安、营二州边民参居，交易往来，并无疑贰。至二十二年叛逆以来，遂尔远窜。今欲款附，犹在塞表，每请入塞与民交易。若抑而不许，乖其归向之心；听而不虞，或有万一之警。不容依先任其交易，事宜限节，交市之日，州遣上佐监之。（《魏书·库莫奚国传》）
　　◇赐奚康生枣柰果面敕
　　果者果如朕心，枣者早遂朕意。（《北史》三十七。）
　　◇赐裴叔业玺书（景明元年正月）
　　前后使返，有敕，想卿具一二。宝卷昏狂，日月滋甚，虐遍宰辅，暴加戚属，淫刑既逞，朝无孑遗，国有瓦解之形，家无自安之计。卿兼兹智勇，深惧祸萌，翻然高举，去彼危乱。朕兴居在念，深嘉乃勋。前即敕豫州缘边诸镇兵马，行往赴援。杨大眼、奚康生铁骑五千，星言即路；彭城王勰、尚书令肃精卒十万，络绎继发。将以长驱淮海，电击衡巫。卿其并心戮力，同斯大举。殊勋茂绩，职尔之由，崇名厚秩，非卿孰赏？并有敕与州佐吏及彼土人士，其有微功片效，必加褒异。（《魏书·裴叔业传》）
　　◇赐夏侯道迁玺书（玉始元年闰十二月）
　　得表，具诚节之怀。卿忠义夙挺，期委自昔。中有事因，以致乖舛。知能乘机豹变，翻然改图，奖率同心，万里投顺，远举汉中，为开蜀之始。洪规茂略，深有嘉焉。今授卿持节、散骑常侍、平南将军、豫州刺史、丰县开国侯，食邑一千户。并同义诸人，寻有别授。王师数道，络绎电迈，遣使持节、散骑常侍、都督征梁汉诸军事、镇西将军、尚书邢峦指授节度。卿其善建殊效，称朕意焉。（《魏书·夏侯道迁传》）
　　◇赐邢峦玺书（正始三年九月）
　　知大龛丑虏，威振贼庭，淮外雾披，徐方卷曷，王略远恢，混一维始，公私庆泰，何快如之！贼衍此举，实为倾国。比者宿豫陷没，淮阳婴城，凶狡亻舟张，规抗王旅。将军忠规协著，火烈霜摧，电动岱阴，风埽沂峄，遂令逋诛之寇，一朝歼夷；元鲸大憝，千里折首。殊勋茂捷，自古莫二。但扬区未安，馀烬宜荡，乘胜掎角，势不可遗。便可率厉三军，因时经略，申威东南，清彼江介，忘此仍劳，用图永逸，进退规度，委之高算。（《魏书·邢峦传》）
　　◇与彭城王勰书（太和二十三年十一月）
　　恪奉辞暨今，悲恋呜咽，岁月易远，便迫暮冬，每思闻道，奉承风教。父既辞荣闲外，无容顿违至德。出蕃累朔，荒驰实深。今遣主书刘道斌奉宣悲恋，愿父来望，必当届京。展泄哀穷，指不云远。（《魏书·彭城王勰传》）
　　◇修家人书与彭城王勰
　　恪言，奉还告承，犹执冲逊，恪实暗寡，政术多秕，匡弼之寄，仰属亲尊。父德望兼重，师训所归，岂得近遗家国，远崇清尚也。便望纡降，时副倾注之心。（《魏书·彭城王勰传》）

卷十一
◎孝明帝
　　帝讳诩，宣武帝第二子。延昌元年立为皇太子。四年正月即位，胡太后临朝摄政。改元五：熙平、神龟、正光、孝昌、武泰。在位十三年。谥曰孝明皇帝，庙号肃宗。
　　◇依崔光请祭诏（延昌四年三月甲子）
　　太常援引古今，并有证据，可依请。（《魏书·礼志》二。任城王澄奏，太常卿崔亮上言：「秋七月应祭。」孝明诏。）
　　◇行新政诏（延昌四年九月）
　　高祖革礼成治，遗泽在民。世宗纂承丕业，圣德昭远。朕以冲孺，属当宝图，洪基至重，若履冰薄。王公百辟，群牧庶官，皆受遇先朝，宠荣自昔，宜各勉崇，共康世道，戮力竭诚，以匡辅不逮。其有怀道丘园、昧迹板筑、山栖谷饮、舒卷从时者，宜广戋帛，缉和鼎饪。有能谠言直谏、济世益时者，在所以闻，当待以不次之位。孝子顺孙、义夫节妇，表其门闾，以彰厥美。高年孤独不能自存者，赡以粟帛。若因饥失业、天属流离，或卖鬻男女以为仆隶者，各听归还。比冀方未肃，徐城寇扰，将统久劳，士卒疲弊，并遣抚慰，赐以衣马。缘边州镇，固捍之劳，朔方酋庶，北面所委，亦令劳赍，以副其心。其有先朝旧事寝而不举、顷来便习不依轨式者，并可疏闻，当加览裁。若益时利治、不拘常制者，自依别例。其明相申约，称朕意焉。（《魏书·孝明纪》。皇太后亲览万机，诏云云。）
　　◇忧旱诏（熙平元年五月）
　　炎旱积辰，苗稼萎悴，比虽微澍，犹未沾洽，晚种不纳，企望忧劳，在予之责，思自兢厉。尚书可厘恤狱犴，察其淹枉，简量轻重，随事以闻，无使一人怨嗟，增伤和气。土木作役，权皆休罢，劝农省务，肆力田畴。庶嘉泽近降，丰年可必。（《魏书·孝明纪》）
　　◇催遣傅竖眼救益州诏（熙平元年五月）
　　比敕傅竖眼倍道兼行，而犹未达，可更遣尚书郎堪干者一人驰驿催遣，庶令拔彼倒悬，救兹危急。（《魏书·元法僧传》）
　　◇帝王坟陵勿听耕稼诏（熙平元年八月）
　　先贤列圣，道冠生民，仁风盛德，焕乎图史。暨历数永终，迹随物变，陵遂沓蔼，鞠为茂草，古帝诸陵，多见践藉。可明敕所在，诸有帝王坟陵，四面各五十步勿听耕稼。（《魏书·孝明纪》）
　　◇报高昌王麴嘉求内徙诏（熙平初）
　　卿地隔关山，境接荒漠，频请朝援，徙国内迁。虽来诚可嘉，即于理未怙。何者？彼之毗庶是汉魏遗黎，自晋氏不纲，因难播越，成家立国，世积已久。恶徙重迁，人怀恋旧，今若动之，恐异同之变，爰在肘腋，不得便如来表。（《魏书·高昌国传》）
　　◇报任城王澄今古钱通用诏（熙平初）
　　钱行已久，今东尚有事，且依旧用。（《魏书·食货志》）
　　◇复战没兵士诏（熙平二年五月）
　　扬州硖石、荆山、新淮、ガ城兵士战没者，追给敛财，复一房五年；若无妻子，复其家一人二年。身被三疮，赏一阶；虽一疮而四体废落者亦同此赏。（《魏书·孝明纪》）
　　◇戚族在叙诏（熙平二年八月）
　　皇魏开基，道迈周汉，蝉连二都，德盛百祀，虽帝胤蕃衍，亲贤并茂。而犹沉屈素履，巾褐衡门，非所谓广命戚族，翼屏王室者也。今可依世近远，叙之列位。（《魏书·孝明纪》）
　　◇月望亲听讼诏（熙平二年九月）
　　察讼理冤，实维政首，躬亲听览，民信所由。比日谅暗之中，治纲未振，狱犴繁广，嗟诉骤闻，虽曰司存，每多诬壅，曾是寡德，实深矜慨。自今月望，当暂出城，亲纳滞枉。主者可宣诸近远，咸使闻知。（《魏书·孝明纪》）
　　◇北京未迁者听仍停诏（熙平二年十月）
　　北京根旧，帝业所基，南迁二纪，犹有留住。怀本乐故，未能自遣，若未迁者，悉可听其仍停，安堵永业。门才术艺、应于时求者，自别徵引，不在斯例。周之子孙，汉之刘族，遍于海内，咸致蕃衍，岂拘南北千里而已哉。（《魏书·孝明纪》）
</div>
    <div class="pagination">
<a href="全上古三代秦汉三国六朝文_page579.html">上一页</a><span>...</span><a href="全上古三代秦汉三国六朝文_page575.html">575</a><a href="全上古三代秦汉三国六朝文_page576.html">576</a><a href="全上古三代秦汉三国六朝文_page577.html">577</a><a href="全上古三代秦汉三国六朝文_page578.html">578</a><a href="全上古三代秦汉三国六朝文_page579.html">579</a><span class="current-page">580</span><a href="全上古三代秦汉三国六朝文_page581.html">581</a><a href="全上古三代秦汉三国六朝文_page582.html">582</a><a href="全上古三代秦汉三国六朝文_page583.html">583</a><a href="全上古三代秦汉三国六朝文_page584.html">584</a><a href="全上古三代秦汉三国六朝文_page585.html">585</a><span>...</span><a href="全上古三代秦汉三国六朝文_page581.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
