<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 556 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 556 页/共 603 页
  </h1>
  <div class="content">
   道之为用也，无言无为；道之为体也，有情有信。无为则任物自化，有信则应用随机；自化则冥乎至真，随机则彰乎立教。《经》曰：“善者吾善之，不善者吾亦善之，德善。”此明太上浑其心而等观赤子也。《书》曰：“不独亲其亲，天下皆亲；不独子其子，天下皆子。”此明圣人体其道而慈育苍生也。恶不可肆，善不可沮，当赏罚以评之。《经》曰：“人之不喜，何弃之有？故立天子置三公，”此圣人教民舍恶从善也。又曰：“为恶於明显者，人得而诛之；为恶於幽ウ者，鬼得而诛之。又曰：“为善者善气至，为恶者恶气至。”此太上上垂惩劝之旨也。《书》曰：“惟上帝不常，作善降之百祥，作不善降之百殃。”此圣人法天道福善祸淫之戒也。
    由是论之，罪福报应，犹响答影随，不差毫末。岂独道释言其事哉？抑儒术书之，固亦久矣。宣王之梦杜伯，晋侯之梦大疠，恭世子之非罪，浑良夫之无辜，化豕之报齐侯，结草之酬魏氏，良霄之殂驷带，郑元之ㄏ刘兰，直笔不遗，良史攸载，足可以为罪福之鉴戒，善恶之准绳者也。况积善有馀福，积恶有馀殃。幽则有鬼神，明则有刑宪，斯亦劝善惩恶至矣。大道不宰，太上好生，固无责於刍狗，而示其报应。直以法宇像设，有所主张，真文灵科，有所拱卫，苟或侵侮，必陷罪尤。故历代已来。彰验多矣。成纪李齐之《道门集验记》十卷，始平苏怀楚《元门灵验记》十卷，俱行於世。今访诸耆旧，采之见闻，作《道教灵验记》，凡二十卷。庶广慎微之旨，以宏崇善之阶。直而不文，聊记其事。
    ○青城山记
    神州之内有名山，五岳列於五方。《山海经》所谓五岳各领名山三百六十，凡一千八百。有神仙洞室，福地灵墟，显於仙经，载於方志。其山皆上应列宿，傍系星官。上帝俾正神所居，以司善恶，邦国祥，咸所主焉。亦犹太山为角宿之根，咸池为方城之险，れ冢应於井络，魁首属於井陉者也。
    自方圆肇基，融结定位，众山波蜀，以镇一隅。则蜀之山近江源者，通谓之“岷山”连峰接岫，千里不绝。青城乃第一峰也。按《汉书》及传记，言岷山之下，沃野有蹲鸱焉。《灵宝经》亦云，地出美芋，名曰“蹲鸱”。阚る《十三郡记》称蜀郡西尽岷山。《华阳国志》称蜀郡北接岷山。斯则青城、峨眉，为坤维之巨镇也。岷山导江，但导其流，非谓江源出於岷山矣。《福地记》云：“青城山高三千六百丈，周回五千里，有甘露芝草，天池醴泉。”《玉匮经》云：“黄帝封为五岳丈人，乃岳渎之上司，尊仙之崇秩。一月之内，群岳再朝。六时洒泉，以代晷漏。一名赤城山，一名“青城都”，一名“天国山”，亦为第五大洞宝仙九室之天。对之西北，在岷山之南，群峰掩映，牙相连接，灵仙所宅，祥异甚多。任豫《益州记》云：“岗峦岩，连亘千里，上有仙都。《地理志》云：“西徼之外，江水所出，天彭青城，连峰下绝。”李膺记云：“入山七里，至赤石城，有羊马台三师坛。上五里至瀑布水涧，二百步有二石梯。有一石笋，高三丈。过二石门，绝崖数百丈，下起常道观。高峰下有水，六时洒落。东北有二石室，名‘龙宫’，可容百馀人。从龙宫过至石室，名‘龙桥’。又有一梯，洞穴深浅，莫知所极。西北有石室，宛然见存。又有黄帝坛石天地，上圆下方，阔一丈二尺，有十二角。观东有石日月，各阔五尺，厚一尺二寸，相对。柱上乌兔烁炜，方圆磅礴可睹焉。”《五岳真形图》云：“洞天所在之处，其下别有日月，分精以照。”其中龙桥处二山相去二百馀步，其峰危竦相对。桥在峰首，其桥中半渐渐促小，可六寸，长一丈五尺。两边悬崖，俯临不测。山傍有誓石，天师张道陵与鬼兵为誓，朱笔画山，青崖中绝。今断石并丹色，阔二十丈，深六七丈，望之然。《福地记》曰：“青城山有赤石如鹿形，今誓石多有如野兽之状者。”又云：“天师居赤城崖舍中，即今石室也。”观北上十馀里，有亭台孤耸，独秀霞表，名曰“轩辕台”，下望诸山，如蚁垤焉。连抱之树，有若荠也。此台非得仙之人，不可居之。观前有灵灯，斋日必见，或五或三，亦无定数。常因元宗皇帝敕道士王仙卿就黄帝坛修醮，其灯遍山。僖宗皇帝幸蜀之年，山中修灵宝道场周天大醮，神灯千馀，辉灼林表。
    其山逸士高人，多所憩息。葛稚川《神仙传》云：“仙人李阿，朝游成都市，暮宿青城山。”宋大明中，道士杨超远、秀才费元规，亦居此山。唐有逸士冯廓、王仙柯，於此修道，皆有感降。玉真公主，肃宗之姑也，筑室丈人观西，尝诣天下道门使萧邈字元裕受三洞秘法，游谒五岳，寓止山中，就拜灵峰於宝室洞前，有仙□五色元鹤翔舞焉。此山前号“青城峰”，後名“大面山”，其实一耳。同体异名，犹岱之天台，亦谓之“桐柏”也。东北临皂水，西南亘平川，西枕黑溪，北拒洄水。洄水今在蕃界。大面之顶，去平地七十二里，为兹山之主，非常人所到。灵禽异兽，奇花仙草，靡不有焉。其上琼楼仙室，金阙玉堂，得道之人，造之乃见，非凡俗所窥也。有七十二小洞，应七十二候。有八洞，应八节。第一太乙洞，第二九仙宝室洞，第三娑罗洞，第四高台玉室洞，第五麻姑洞，第六宝园洞，第七圣母洞，亦名“圣主洞”，第八都督洞，亦应八卦，以通八水。其中五大洞，上应五星之宫，乃五行五常所化也。瑶林宝树，金沙玉田，水清而甘，草灵而秀。《上清记》云：“神仙王方平，领仙士万五千人，以镇兹山。”又云：“洪崖真人隐居其内。”昔甯封先生栖於北岩之上，黄帝师焉，请问三一之道。先生曰：“吾闻天真皇人被太上敕，近在峨眉达三一之源，可师而问之也。”因以《龙乔经》授黄帝。黄帝受之，能策□龙以游八极。乃筑台其上，拜甯君为五岳丈人，使川岳百神，清都受事。乃入峨眉北岩，受皇人三一之道，周旋海岳，车辙存焉。又有得道仙民，游散未受职者，分居诸洞之中。绝峰之顶，烟□常覆之，每日晴霁，才六七度。四面山峰，各有名字，载於图经矣。
    ○修青城山诸观功德记
    《真诰》云：“大天之内，有十大洞天，中有日月伏根三辰之精，光照洞中，明并二景，皆金城玉阙，真仙所都。”青城即第五宝山九室之天也，甯君居之。黄帝乘飚车，受龙乔之道，拜君为五岳丈人，司掌群岳。辙迹坛址，於今尚存。岳神於绝岩之上，六时洒水，以代晷漏。西极总真王君，又领万仙，镇兹洞府。自然神灯，照烛林壑，值雨增焰，因风散化。其峭壁复崖，矗如雉堞，若飘霞，谓之“赤石城”，亦名为“天国”。同体异称，盖一山耳。昔汉祚陵迟，人鬼交杂，鼓氛吹毒，代杀生灵。太上命正一真人三天张君。自渠亭鹤鸣，顿驾兹岭，行明威之法，清涤林泽。折冲万里，拔鬼城鬼市，刻石为天地日月羊马台三师坛，命魔幢以誓鬼神，各司昼夜，丹笔画山，青崖中断，笔迹在焉，经图攸载。绝顶曰“上清宫”，首冠诸峰，秀出□表。傍有天池，旱潦如一。下曰“接龙桥”，石梁悬架，信灵仙之窟宅也。常道观顷为僧所夺。开元十二年甲子，特敕移归山内，旧所御碑存焉。诏赐丈人真仪，以祠宇为观。是日仙云成盖，甘泉泫空。
    洎天宝西巡，望山祷醮，卿□散郁，灵蛇效祥。中和辛丑岁，僖宗驻跸成都，封希夷嘉号，驿骑降止。龙吟涧中，寻以灵应，叠申斋荐，神钟自响。仙炬遍山，肉角金蛇，具於坛上。枯棕再茂，六重生，符瑞骈罗，咸编青史。景福元年壬子，址峰之上，石逆泉飞，危殿岿然，当流不坏。自此一派，隆冬弗衰，注於中厨，无烦汲引。非造化至神，孰能与於此也？山中有丈人、常道、威仪、洞天诸观，岁祀绵远，颓毁者多。前宰博陵崔正规、渤海吴廷休，并加缮饰，将复旧基。旋属辇辂省方，部邑供亿，不遑缔葺，渐至攵隳。虽芝检奔驰，星车旁午，十年之内，无所增修。
    癸丑岁，县令南郡莫公廷，奉敕常醮，躬行奠礼，阅其胜异，痛此捧芜。不率私财，不侵公用，二年注意，两观鼎新。福地山祠，各设其位，刻石为像，用图永年。观其虹缭回廊，飞广殿，明缀乌兔，色笼烟霞，□栋风窗，金碧交映，虬檐鸯溜，丹翠相辉，俱斥淫奢，克全大壮。复命赐紫大德张素卿，图九江五岳之主，十山四渎之神，妙极丹青，弥加焕丽。或周天展醮，或黄开坛，报国为时，惟严与敬，固可以会真灵而福邦国也。又老君观宸容暴露，栋宇倾摧，示懋厥功，创为兴置。夫自然之化，无为之风，宏之者至人也，勤之者上士也，勤宏不怠，惟公得之。初相国司徒王公、安抚副使张公，佥以青城处二江上游，为一川剧县，赋舆殷会，水陆兼资，非能政全才，难膺慎择。飞上章奏，而授於公。既至，则恤孤，抚嫠弱，惩奸宄，戢豪强，冤讼平，逋窜服，彰善瘅恶。徇公灭私，期月而人称公理，亦犹卓茂在密、仲由为蒲之化也。剽燔之馀，廨宇未立，经始营创，惟新其谋。工以子来，用以农隙，曾不越月，巨告周。大厦森沈，虚庭宏敞，不逾制以僭上，不卑以Τ下。非务矜後，允执厥中，亦犹叔孙一日必葺之志也。县临大江，岁有水患，漂泛昏垫，常人苦之。公遐眺波心，揆诸水脉，截氵为堰，移江趣东。数载之中，无复浸溢，亦犹金堤竹落之防也。常年渠埭，修必後时，拥耒将耕，尚俟培筑。公方冬授矩，甫腊罢功，元正大田，流（阙）注家有积谷，境无惰农，亦犹任延垦田、龚遂佩犊之劝也。列邑租赋，此县居多，菽麦炭竹之征，粮帛刍薪之税，事无虚月，纳不旷旬。每岁所徵，半为逋欠，虽捶扑交至，靡能济之。公严令其下，始自局吏，後及居人，常限未终，先期已毕。禁束胥属，不入乡闾。里有歌民，门绝喧鹊。至於遐乡远部，细户贫民，必设法代输，不施贾楚。时相国师九陇摩垒逾年，飞免刍粮，轮楫相望，督发泉货，络绎道途，办无後期，动必成集，亦犹公沙穆神明之政也。辟荒招户，政务所先，谳狱祥刑，国章斯重。公怀人以德，决狱以情。襁负胥来，尽垦将芜之地；幽冤坐雪，再生就戮之魂。亦犹郑浑诱民、虞经审法也。温恭待士，南北如归，谦敬下宾，吐握不倦。由是轻车高盖，争趋义风；芰服鹑衣，共奔仁惠。亦犹郑元之门、孔融之席也。
    夫功德者，在道则功及幽明，德兼覆育；在儒则功捍大患，德御大灾。公修於道则如彼，行於政则如此，功德盛矣广矣。加以廉洁明达，立事立功。瑞麦两歧，则抑而不顾；嘉禾盈亩，则蔽而不言。方之於今，罕侔全德必俟回翔□路，步武明庭，下福黎，上赞昌运，岂止银章朱绂百里一同而已哉！光庭早熟馨芳，初窥崇葺，辄书事实，非敢谀词。乾宁二年乙卯九月二十日癸酉，杜光庭记。
    ●卷九百三十三
    ☆杜光庭（五）
    ○历代崇道记
    穆王於昆仑山、王屋山、嵩山、华山、泰山、衡山、恒山、终南山、会稽山、青城山、天台山、罗浮山、崆峒山、致王母观，前後度道士五千馀人。秦始皇帝并吞六国，招方士，好长生之术，遣使往蓬莱采不死药，造宫观一百馀所，度道士一千七百馀人。汉文帝窦太後并好黄老之术，造宫观七十二所，敕天下如不通黄老经者，不得注官。又亲访河上公问道德之要，天下大治。计度道士一千馀人。孝武帝奉道弥笃，感王母降於宫中，遗帝白银像五躯，曰是太上老君之真形也。帝别营三殿而供养之，後移像於柏梁台上，後又移於甘泉宫内。以一殿而并列之，南向设座，自兹始也。又度公主数人，及度道士约五千馀人，并造观三百馀所。其嵩岳万岁观、泰山登封观、华山集仙观、终南望灵观、王屋通天观，并不得令庶姓居之，以为恒式。其万岁观因帝巡幸而闻山呼，遂舍行宫而为观焉。至孝宣帝时，有上党郡功曹李恽，因入地抱犊山采药，於石室内获天书四十馀卷，并玉箱玉杖，献於河东郡太守张纯。纯立遣使上进。帝视之大惊，不觉流涕，乃令宣示内外臣僚。时冉癸为主书中郎将，见之泣曰：“此是武帝临崩时遗制令葬於梓宫之内，何由至此？”及披之卷後所有臣僚校勘姓名，於今见有存者。帝乃遣使检校茂陵，即又安宛如故。帝乃为武帝造观二所，一在长安城内，一在茂陵之下，以奉先帝也。复度道士二十人，以奉香火也。後赤眉之乱，茂陵为贼所发，於梓宫之中，但见有剑一口。方欲取之，其剑忽然哮吼腾空而去，世祖光武皇帝既平王莽，天下大定。东封礼毕，乃为本朝十一帝追荐。及南阳舂陵名山大川、长安、洛阳计造观一百二十所，度道士一千八百人。魏明帝为武帝及先太後造观於五都，计一十三所，度道士一百九人，仍诏道书同御史装饰。吴主孙权於天台山造桐柏观，命葛元居之，於富春造崇福观，以奉亲也。建业造兴国观，茅山造景阳观，都造观三十九所，度道士八百人。晋武帝於洛阳造通天、洞天、灵仙、灵宝四观，及诸州共二百所。先魏末陇右临洮郡有神人，长三丈，着白衣，垂素发，戴金冠，现於襄武县。告县人王始曰：“不久当见太平。”及武帝授禅，果天下一统。帝乃令於所现处造告平观，即李宗之故居也。别度道士七人，并前後所度道士，共计四百七十二人。时吴郡临平湖岸崩，获石鼓一枚，遣使上进。帝问司空张华，此物何用？曰：“但以桐木刻作鲸鱼形，扣之必有声，闻於数里。”至惠帝时，於宫中忽夜鸣不已。帝甚恶之，乃迁嵩山万岁观，击之集众，自兹始也。後魏道武帝於□中太原及河朔造观计五十所，度道士六百馀人。太武敕令天下造太平观共二百七十五所，度道士一千三百人。帝受，改太平真君元年，仍令四方内外上书言太平真君皇帝陛下。自後嗣帝位，并皆受。後周武帝於长安造通元馆，以延羽客。隋高祖文皇帝迁都於龙首原，号大兴城。乃於都下畿内造观三十六所，名曰玄坛，度道士二千人。炀帝迁都洛阳，复於城内及畿甸造观二十四所，度道士一千一百人。皇朝高祖神尧大圣大光孝皇帝於隋末大业十三年感霍山神，称“奉太上老君命告唐公，汝将来必得天下。”至武德元年，晋州浮山县羊角山著素衣，戴金冠，乘朱げ白马，令吉善行告神尧：“汝今得圣理，可於长安城东致一安化宫而安道像，则社稷延长，天下大定。”善行辞，“见天子何以为据？”太上曰：“但去，有献石龟者，可以为信。”善行乃告晋州剌史贺君孝义。孝义遂将善行见秦王，具告神人现事，群臣拜庆。遂差左亲卫帅杜昂与善行於所现处设祭。太上又现，一如善行所言，以鞭指昂曰：“汝是何人？”昂曰：“是秦王使者。”太上曰：“我不饮不食，何用祭乎？所有委曲，令人具知。”昂还，乃言神人复现。秦王大悦，乃令昂将善行入京上奏。至京立未定，果有印州治中张达献石龟，上有文曰：“天下安，子孙兴。千万岁，千万叶。”遂入面奏。高祖大悦，诏授善行为朝散大夫，赐物一百段。乃令通事舍人柳宪於羊角山立庙，复改浮山县为“神仙县”，羊角山为“龙角山”。太上又现，为善行曰：“天子喜欢否？”对曰：“大喜。”又曰：“疑惑何事？”复对曰：“为不知圣者姓名耳。”太上曰：“我是无上神仙，姓李氏，号老君，即我也。我即帝之祖也。《史记》中有传，亳州谷阳县本庙有枯桧再生为验。我已令周公旦领神兵助国家打刘黑闼，得四月节，即破矣。”孝义又令善行入奏，高祖乃敕善行驰驿往洛阳军所，宣敕示谕。至时果平黑闼，四海大定，枯桧亦重生焉。乃改庙为“庆唐观”，内有明皇御制书碑，及列圣真容并在。武德三年，诏晋阳道士王远知授朝散大夫，并赐镂金冠子紫丝霞帔，以预言高祖受命之徵也。太宗又加远知银青光禄大夫，并远知预言之故也。羽衣人赐紫衣，自兹始也。高宗龙朔二年，诏洛州长史谯国公许力士，於邙山建上清宫以镇鬼。仙洞掘得古石案，即仙人帛仲理之故基也。及功毕，帝令设醮，太上又现，百官进表称贺。帝大悦。乾封初，帝东封礼毕，回銮亳州，亲谒太上，谨上尊号为“混元皇帝”，圣母为“先天太後”，仍改谷阳县为“真源县”。又为太宗及文德皇後造东明观於京师，又敕道士宜隶宗正寺，仍立位在亲王之次。文明元年，天後欲王诸武，太上乃现於虢州阌乡龙台乡方兴里皇天原，遣邬元崇令传言於天後云：“国家祚水而享太平，不宜有所僭也。”天後遂寝，乃舍阌乡行宫为奉仙观。後庆山涌出於新丰县界，高三百尺，上有五色□气，下有神池数顷，中有白鹤鸾凤，四面复有麒麟狮子。天後令置庆山县，其诸祥瑞，具载《天後实录》以表国家土德中兴之兆也。又舍中岳奉天宫为嵩阳观，以追荐高宗大帝也。竟传位於中宗孝和皇帝。景龙元年，敕天下州郡并令置景龙观，二年改为“中兴观”，三年改为“龙兴观”，其度人一依前代故事。睿宗舍东京宅为“景□观”，又舍太原宅为“唐隆观”，为资荐天皇天後也。明皇开元中，敕诸道并令置“开元观”，又制《混元赞》，帝亲书，勒之於石，又敕五岳置“真君庙”，又敕上都置“太清宫”，东都置“太微宫”，以太原神尧旧宅为“紫微宫”，潞州潜龙故宅为“启圣宫”，并给衮冕绛纱帷帐交龙门戟，一如宫阙之制。帝又注《道德经》及制序引，诏天下士庶并令家藏一本。两街道众乃以幢幡伎乐自禁中迎归於太清宫，香花之盛，近古未有。又敕置道举，一如礼部之制，帝亲自策之，达者甚众。後蒲州奏，因修紫极宫，掘地获玉石，状如半月。复有仙人杵药之像，扣之有声，颇甚清远。帝令悬於太原元元庙庭，号之为“偃月磬”。东都留守张琦奏：汝州鲁山县因修仙居古观，获玉瑛，扣之声闻数里。帝令悬於太清宫圣祖庙庭。衢州为建观宇，穿地得鱼一头，长三尺，其状似铁，微微带紫碧之色，又如青石，光莹雕镌，殆非人功所成也。扣之甚响，其鱼亦不得名，遣使来献。帝令宣示百僚，亦不能辨。帝乃呼为“瑞鱼磬”，仍命悬於太微宫，非讲经设斋，不得击之。由是诸观竞以木石模之，以代集众。又诏诸官悉以宰臣及本道节度使领之，永为常式。帝又制《霓裳羽衣曲》《紫微八卦舞》以荐献於太清宫，贵有异於九庙也。帝东封，获江淮间三脊茅，乃令於所获之地置灵茅观。及礼毕回，谒圣祖於亳州本宫，亲札《道德经》於石，作大幢，造八角楼，覆之於虚无殿之前。又幸怀州开元观及阌乡奉仙观，为王公万民所请，亦亲札二经，以大石对峙立之。一如太清之制，乃诏授邬元崇为虢州刺史。开元十七年夏四月五日，益州大都督府长史张敬忠奏，大圣祖混元皇帝应现於当管蜀州新津县兴尼寺佛殿柱上，自然隐起木文，为太上老君圣像。当顶上有华盖，足下前後各有□叶天花，共一十三处。谨差判官益州功曹参军王大钅黄检覆得状，举本州刺史李忠徇、别驾卢、县令李韶、道士僧尼一百三十人状同，方敢上奏。至五月二十四日，敕差内侍林昭隐宣取像柱入京，於大同殿供养。又令两街宫观各赐供养七日，却令进入大内，於今见在。前後瑞应极多，难以具录。二十九年正月七日，陈王府参军田同秀於丹凤门外忽见紫云自西北英楼，又见混元乘白马，侍从二童子。二童子谓同秀曰：“我昔与尹喜将入流沙之日，藏一匮灵符在桃林故关尹喜旧宅，汝可请帝取之。”同秀具事闻奏，敕差内使李志忠监同秀往陕州桃林县南十二里故函谷关墟求访之。俄有紫□白兔现於枯桑之下，便乃穿掘，下至水际，得石函经匮，玉版朱书细篆。帝闻奏大悦，即令京师列十部乐，歌舞鼓吹，自通化门入。其文於宝舆中五色放光，洞照天地。帝於丹凤楼上，身披龙衮，手执金炉，六宫嫔采，竞於楼上散花焚香，遥自作礼。帝又令乱撒金钱於楼下，纵令士庶分取，以为欢乐。斯须，山呼之声，震动京邑。帝令置宝符於灵昌殿，是夜楼阁林树之上，皆有神灯。乃於正月一日改开元三十年为天宝元年，改桃林县为“灵宝县”。其後三年，帝见灵符有“天宝千载”之字，天宝已应改元之号，遂改年为载，乃於其地长乐亭置天宝观，御制并书灵符铭，立於所获之处。又於大内置“□符殿”，赐同秀五品正员官。宰相请加尊号为“开元天宝神武”之字，制可之。乃大赦天下。其年闰四月，帝梦混元谓帝曰：“我在城之西南久矣，当与汝於兴庆相见，可速迎我。”帝谓宰相李林甫、牛仙客曰：“朕临御海内，向三十年，未尝不五更而起，具朝服礼谒真容，为苍生祈福。近因假寐见混元。”具言上事，遂差内使与道门威仪萧元裕於城西南寻访。数日，忽於楼观山谷间见有紫□现，白光属天，於其下穿之，果得玉像老君，高三尺馀以进。其日帝在兴庆宫大同殿亲自迎谒，果符兴庆之言，置於内殿供养，仍令所司写真容，分送天下诸道宫观，遂大赦天下。五载，帝梦见混元言：“我有灵应，寻当自至。”遂於太白山获灵符玉册，及迎到京，置於灵符殿，亲自供养。仍封太白山神为灵应公，改获符洞为“嘉祥洞”，於山下置“真符县”。乃令诸道置真符观，仍编入史。其年十二月，帝幸华清宫；其月四日，日未出时，忽见骊山顶□物积异，须臾云散，见混元圣祖现於朝元阁上。帝与内人瞻谒，良久乃隐。诏改会昌县为“昭应县”，其新丰县隶入昭应。又封会昌山为“昭应山”，封山神为“元德公”，改朝元阁为“降圣阁”，内出图本，颁示天下，宣付史官。八载，帝获二十七仙玉像於宁州罗川县，敕令迎像入京，一如天宝初迎灵宝符仪注故事。帝亲自制赞，寻改罗川县为“真宁县”，於所获处造通圣观，帝制碑文立之，於今并在。其年六月，大同殿产玉芝一茎，又造金仙、玉芝二观，复度公主二人为道士。又太白山人李浑上言，见混元言：“金星洞内有玉版石，记圣皇福寿之符。”敕御史中丞王钅共入游谷，行四百馀里，求而得之。敕以殊祥颁示中外，乃於其地造灵符观。闰六月丙寅，帝谒太清宫，加五圣尊号，作仲尼四子像，侍立於混元之前。又敕十道大郡置玉芝观，大赦天下。九载，太白山人王元翼上言：“混元大帝降现，言宝仙洞中有妙宝真符，谓帝取之。”敕刑部尚书张均、工部尚书王亻垂往取，获之。乃造真灵观。十三载正月，帝谒太清宫，又上混元尊号为“大圣祖高上大道金阙混元天皇大帝”，五圣各加谥号。帝加“开元天地大宝圣文神武证道孝德皇帝”，大赦天下。十五载，帝幸蜀，混元现於汉中郡三泉县黑水之侧。帝亲礼谒，遂命刻石像真容於所现之处，又於利州益昌县山岭上见混元骑白卫而过，示收禄山之兆。诏封其山为“白卫岭”，於所见之处置“自然观”。又於嵩山置“兴唐观”，成都置“福唐观”。肃宗至德二载三月十八日，混元现於通化郡□龙岩，初因郡人为国祈福，建大斋会。十八日，忽烟雾异香，氤氲不散，至辰时渐渐开霁，神光照天，因见混元真像立於山前，自地接天，通身白衣，左手垂下，右手执五明之扇，仪相炳然。众尽瞻礼。其山虽高，亦不及肘，良久乃隐。遂具上奏，内出图本，太上皇制赞并叙，文繁不录，具编史册，仍示天下。乾元二年，帝夜梦二青童导从至一宫阙，谒见混元。混元衣□霞之衣，冠九凤之冠，坐方席，垂宝盖，凭玉几，执白拂。左右侍卫真人、玉女、神仙、童子、五天力士，罗列极众。帝着绛衣秉圭，立侍於混元之後，游涉山海，经历甚远，帝一一潜记。又见混元须皆黑，及明，宣下两街，访诸瑞像於务本坊光天观圣祖院，果获黑髭老君之像。图写以进，帝见大悦，一如梦中所睹。乃出帝真容，令侍立於混元之後，仍颁示於天下，普令供养。代宗初，於楚州安宜县获八宝，因改安宜县为“宝应县”，敕於所获之处造“宝应观”。遂改元为“宝应元年”，大赦天下。德宗贞元十年，混元潜使金母累降於果州金泉山，授炼气之术，付女贞谢自然，修习功成。其年十月十六日白日上，後三月乃归，谓刺史李坚曰：“天上有玉堂最高，老君居焉。壁上皆题神仙之名，时注脚下，云在人间，或为帝王，或为宰辅。神仙入谒老君皆四拜焉。”自然言讫，遂却天。敬宗宝历二年正月，帝有事於南郊，朝献太清宫，御驾将至长安。县主簿郑翦，忽见老君衣白衣，容状异常，谓翦曰：“当此路有井，可速实之。不然，祸在不测。”翦惊惶顾，其地已微陷，遂并力实之，因失老君所在。驾至，具以上闻，百官称贺。诏兵部侍郎韦处厚为碑，起居郎柳公权书，立於实井之侧，乃编付史官。其年十二月十八日，柳公权书碑之际，忽有劲风飒然而起，旋飚不已。乃见混元著紫衣，金冠金履，立於白莲花之上，右手执五明扇，左手垂下，空中光明如金色。公权与镌碑人瞻睹良久，因以物画地记形像。及画毕，混元忽以扇指空中，流光四散，乃腾空而去。众皆侧身仰视，渐远渐小，没於□中。遂以事上闻，诏编事迹入碑之中，又敕於两京造“延唐观”。文宗开成二年五月，中书舍人高元裕为阆州刺史，於州北八九里嘉陵江上小山之前，忽见崖壁间光彩有异。近而观之，石上自然石文，成老君真像，眉衣章，巾履服饰，无不周备。傍有一人，宽衣大袖持炉荐香。後一人童子，双髻高束，谨若听命，皆非人力图绘镌刻所及。元裕每有所祷，即紫气上浮，又有灵泉自涌，士民请福，无不立效。遂刻石建宇，用旌其瑞，乃画图呈进，乞编入史。诏从之。武宗会昌元年，敕以二月十五日大圣祖降诞之日为“降圣节”，仍令两京及天下诸州府设斋行道作乐，赐大三日，军期急速，亦不在此限，永为常式。懿宗咸通十年九月十日，徐州逆寇庞勋，领从党三千馀人来亳州太清宫。其日宫北百姓三百馀人，见老君自宫中乘空而南，须臾黑雾遍南川中。群贼迷路，自相杀戮，庞勋溺水而死，群凶自此殄灭。汴州节度使太清宫使李蔚具事上闻，诏曰：“吾国家系承混元，教导清净。苦县旧里，圣祖故乡，宫宇具严，庙貌斯设。昨者馀妖奔突，纵火将欲焚烧，阴雾覆闭於晴空，狂寇颠迷於道路，散逸原原野，遂至诛夷。缅惟元功，申兹灵贶。”内出青词，又委李蔚虔申告谢，布示中外，仍付史官。十三年三月，台州刺史姚鹄奏：於天台山修老君殿，於其地穿获得石函册文以进，乞付史馆，颁示四方。诏从之。广明二年三月，河中节度使王重荣奏，据晋州申：龙角山庆唐观老君殿侧柏树上，瑞葛枯死重生。先是武德中混元应现後，於二树间立殿宇，逾年之後，柏树上忽自生葛蔓，长十馀丈，荣茂於常。其後齐王夺嫡，此蔓枯死。旬月之後，自其末青翠再生，齐王遂败。至中宗复位，安史叛逆，朱Г谋乱，皆忽枯落，久而复生。广明元年，黄巢犯阙，其年秋葛蔓枯死，二年冬枝叶重茂。又於榜树上别生一枝，旬日之中，长五十馀尺，相对繁茂，有异於常。奏诏褒美，编付史官，其後祥异，皆有诏敕。盖美乎葛ぱ庆其神谋，瓜瓞昭其远祚，混元流贶，奕叶无穷者也。皇帝驻驿西蜀，中和二年八月九日进到，帝令宣示内外。三年三月十一日，亳州刺史潘稠差道士马含章、孙栖梧等奏，太清宫自乾宁四年，已累有逆寇侵犯真源，少或逾千，多或逾万，皆窥伺是宫，欲为焚劫，或来攻城邑，或旁犯县城。老君皆密垂神化，忽起浓□或驱以阴风，或击以雷雹，率皆颠沛，寻至败亡。灵贶益彰，神功罔测。寻诏真源县为畿县，仍内出青词，修崇告谢，帝即稽首东拜。八月十二日，敕亳州太清宫是混元降圣之里，名高道祖，福荫皇基，九宫之瑞井涵空，一鹿之仙踪在树，累代之祯祥可纪，近年之感应尤彰，所宜严盛於福庭，安可荒凉於静宇？潘稠能施善政，久乐真风，广出俸钱，备修宫观。垣墉栋桷，无不精新，像设丹青，弥加焕丽。观图考事，深可慰嘉。其住宫威仪道士吴重元可赐紫，仍号“凝元先生”。道士马含章、孙栖梧并赐紫，潘稠加金紫光禄大夫检校工部尚书，馀并如故。其年八月二十九日夜，诏帝房宗室李特立与道士李无为，於成都府青羊肆元中观混元降生旧地，设醮祈真，忽见虹光如弹丸许，渐渐明大，出於殿基东南竹林中，跳踯入西南梅树下没。於没处穿地三尺已来，得宝专一口，长一尺一寸五分，阔七寸四分，一边厚一寸三分，并有花文；一边厚一寸八分，重一十二&lt;角力&gt;，有古篆六字，各方二寸，深三分。镌刻莹洁，迨非人工。文曰：“太上平中和灾。”九月一日，西川节度使侍中陈敬奏曰：“皇帝陛下稽古顺天，膺图抚运，凝怀至道，属想大同，是用省方，以明罪己。深仁旁达於下土，至德闻於上元，符谶允臻，祯祥间出。降太上匡时之命，清中和寇孽之灾，示明文，爰形古篆。足表妖氛即殄，圣祚无疆，克知收复之期，便是清宁之日。”至十二日，帝令宣示百官。中书侍郎平章事韦昭度、户部侍郎平章事萧遘、门下侍郎平章事郑畋、御史中丞张渎、宗正卿嗣曹王龟年表贺曰：“伏以萑蒲啸聚，车马省方，天灾流行，国家代有。陛下降成汤罪已之诏，徵王者有征之师，顾彼凶妖，即当殄灭。清平既彰於嘉兆，幽赞爰睹其秘文。赤雀衔书，贶岂同於太上；元龟负卦，庆难比於平灾。况因宗室斋醮之辰，仍有祥光跳踯之瑞，其为感现，可谓丁宁。枢密使李顺融、十浑十二卫都指挥使田令孜表贺曰：“今者又有维城，来於仙观，至诚才发，嘉兆俄呈。现此时在地之赤光，是昔日旗关之紫气，及穿积土，果获古文，验逸势於龙蛇，即知平於枭獍，於冲邃理，颇甚昭明。既太上令与平灾，知中和永昌厥祚。所现全因圣祖，掘得又自皇枝，捧此灵踪，可明天意。且混元圣祖，每逢多难，皆有殊祥，唯彼明徵，备书正史。昔於丹凤门上，告田同秀以天宝复国之期，今又青羊肆中，示李特立以陛下还宫之庆，莫不天下幸甚，乞付史馆。”帝并俞之。十五日，李特立授太子校书，李无为赐紫，仍各赐缣帛三百匹。二十一日又诏曰：“太上元元大帝与弟子文始先生讲真经於楼观之台，约後会於青羊之肆，便乘□驾，俱入流沙。仙记传闻，地图标载，自周昭至於此日，历数约二千馀年，景像寂寥，基踪牢落。今因巡幸，灵贶昭彰，殊光跳跃於庭前，灵篆申明於树下。专含古色，字验休祯，中和之灾害欲平，厚地之祯符乃现，足表元穹降，圣祖垂祥，将歼大盗之兵戈，永耀中兴之事业。须传简册，兼示寰区。已付史官，备令编录，仍模勒文字，告示诸道及军前。其观可改号为“青羊宫”，仍置殿堂屋宇。侧近属观田地，约有两顷，近来散属黎，多植葱蒜，清虚之地，难使薰蒸。已赐钱二百贯，便令收赎，仍给公验，永归靖庐。宗子特立已除官，道士李无为已赐紫，所宜奖，用荷庆灵。敬位冠公台，风行郡国，效节於延洪之代，修心於道德之乡，遂令境内消兵，地中呈宝，其为休美，倍可嘉称。”至十月七日，敕高品郭遵泰监造青羊宫土木之工，并用内库宣赐。自获灵瑞之後，至是月癸丑，近蜀郡寇，相次擒戮，旬月之内，遂至清平。驾至青羊宫，颁赐有差。李特立赐绯，授龙州录事参军。又下诏曰：“太上垂祥，青羊应现，礼宜崇饰，用答殊休。”诸道州府紫极宫，宜委长吏如法修饰，仍选有科仪道士祭醮。“是月乙卯奏，收复京城，有以见大道垂休，圣祖昭，洪图延永，唐祚无疆者也。又敕翰林学士承旨尚书兵部侍郎、知制诰乐朋龟撰碑立之，伏乞颁示天下，以表皇家承神仙之苗裔，感太上之灵贶，实万代之无穷也。臣今校会从国初已来所造宫观，约一千九百馀所，度道士计一万五千馀人。其亲王贵主及公卿士庶，或舍宅舍庄为观，并不在其数。则帝王之盛业，自古至於我朝，莫得而述也。中和四年十二月十五日，上都太清宫文章应制宏教大师赐紫道士臣杜光庭上进。谨记。
    ●卷九百三十四
    ☆杜光庭（六）
    ○麻姑洞记
    繁阳山麻姑洞，即三十四化之第一，阳平之别名也。在繁水之阳，因以为名。《本际经》云：天师张道陵所游太上说经之处，在成都府新都县南陵江十五里，众山连接，孤峰特起是也。神武皇帝潜龙之时，光化二年己未五月四日丙申，山土摧落，洞门自开。县吏时康乡所由杨靖道士张守真等以事申府云，自洞门开後，每日有百姓往来者。府差县典杨泽、画工任从同往检覆，画图申上。称把灯烛入洞看检，其第一门对北，高二尺，阔三尺五寸，入至第二门，约五尺以来，第二洞门方一尺六寸，入内并是黑处，长一丈二尺，阔六尺。有石窟两处，有东畔并西南有洞门两路：南畔一路，圆阔一尺六寸，入内长一丈二尺、阔一丈、高四尺。南畔有窟三处，西畔两路，入内通绕门，圆阔一丈七尺，内各阔五尺，高六尺以来。门相去一丈，门屋一所，高五尺，阔四尺。从内往来，有刻斗ㄆ&lt;甬瓦&gt;瓦，约山作石日月，兼作日字月字。隔子房一所，阔二尺五寸，高一尺五寸，刻斗ㄆ&lt;甬瓦&gt;瓦。石灶一所，高一尺，阔一尺五寸，门阔五寸。石窟三处，各阔七尺。又西入洞门，圆阔一尺七寸。弯曲入，向南门屋一所，高六尺，阔四尺。从内往来，有石斗ㄆ&lt;甬瓦&gt;瓦，又有灶模两所，共一床，高一尺，阔二尺三寸。门阔八尺，有石斗ㄆ。西北角又有一门，方一尺六寸，四方二丈以来。南畔、西畔、北畔各窟一所，南角又有一洞，圆阔一尺六寸以来。将灯烛近前，有黑气出，灯火即灭，更入不得。其洞连接繁阳本山，相去三里以来。其山据诸乡张生、张ど等状称：繁阳是古迹山，每准敕祭祀。其洞亦是元有，往往闭塞。元和中，南康王韦皋莅蜀，洞忽开。时人咸云：洞门开，即年丰物贱。寻又闭塞，至是复开，其後果丰稔，其洞本名“麻姑洞”，侧有麻姑宅基，盖修道之所也。
    ○豆山记
    绵州昌明县豆山，真人豆子明修道之所也。西接长冈，犹通车马；东临峭壁，陡绝一隅。自西壁至东峰，石笋如，两崖中断，相去百馀丈，跻攀险绝，人所不到。其顶有天尊古宫，不知所制年月。古仙曾作绳桥，以通登览，而ㄌ笮朽绝已久。里中有言曰：“欲知修续者，脚下自生毛。”相传如此。
    咸通中，山下有毛意欢者，幼而为道，常持诵五千言，著敝布褐，於市乞酒。醉而登山，攀缘峭险，以绝道为桥。山顶多白松树，系之绳，横亘中顶，布板缘绳上，善男女随而度焉。数年，绳朽桥坏，无复缉者。咸通岁，令与宾客醮山於西峰，时展礼毛师。他游人谓令曰：“此峰之侧，有小径抱崖，才通人迹，无所攀援。”意欢常游此而去，逾旬不出，令疑其隐在穴中。座内有广陵郭头陀者，令请由此径往探求之。头陀惊眙不能语，久之而後言曰：此径去约三十馀丈，然到一穴口，才三五尺，下去平地犹数百尺。穴内可坐十馀人，中有巨木柜，缄锁极固。意欢读经处石面平滑，有足膝之痕，而经卷在焉。不知意欢之所，其家有一妻一女而已，疑其得道者也。欢每多持灯碗度绳桥，山侧居人视之，以为常矣。山多毒蛇猛虎，里中人莫敢独往。意欢夜归，亦无所畏焉。常有二鸦，客将至，必飞鸣。意欢整饰宾阶坐榻，未毕，客果至矣。
    ○天坛王屋山圣迹记
    盖闻天元设象，运日月以璇衡；地道纲维，布山河而列政。有王屋山者，在洛阳京北百馀里，黄河之北，势雄气壮。冈阜相连，高耸太虚，倚悬列宿，西接於昆邱，东连於沧海。谨按《龟山白玉上经》曰：“洞天周回万里，山水之源。”《图经》曰：“上则接於昆邱，下即侵於蓬岛。”最高者首名“天坛山”也。《黄帝内传》云：“为之琼林台。”《真诰》云：“琼林者，即清虚小有之别天也。其下即生泡济之水，中有水芝，人得服者长生耳。”
    昔黄帝上台，见一级高可及二丈许，下石二级，高可七十尺许，四方壁立，皆造化融成。黄帝於此告天，遂感九天元女西王母，降授《九鼎神丹经》《阴符策》，遂克伏蚩尤之党。自此天坛之始也，其上多石，可生草木，实为五岳四渎、十大洞天、三十六小洞天神仙朝会之所。每至三月十八日及诸元会日，五更之初，天气清明，辄闻仙钟从远洞中发，寥寥之声，清宛可入耳。将日出，则日气炯炯，可以见生死之情状，观天地之变化。当晓时分别之际，则闻仙鸡报晓，往往飞栖下地，象小於家鸡，其毛如雪。
    又坛心有石灯台，四门，中高可丈馀，制造甚奇，镇於洞天。诸元会日，灵山真圣皆朝会坛所，考校学仙之人，及世间善恶籍之案。是日往往则阴□蔽固，竟日方散。是日有道之士，学修仙之人，投简奏词，醮谢其下。坛隅有《造石灯台小碣记》云：“天宝八年，新安尉公使内使宫围令符筵喜因为国为民醮坛置，碣阴刻卢仝、高常、严固。至太和五年，凡字缺损。坛心高突，秀出群峰，每日初出，影西度，掩西方山脊，亦可及千馀里。上无飞鸟，风若松声。太虚中孤危而四面无碍，人立於上，冲和血气，状如勇心直胫而立，目视历历，亦可自辨其形影，似凭高眺远，飞越崖谷。长天未晓，身若浮萍，又如精气所乘，飚不得落，此果乃真仙游行之所也。心若不志，销烁其精魂耳，似有怖惧。凡有道之士，身若轻举。天明日朗，则夜闻人语笑之声，或箫鼓奏於其上。
    又坛西有悬泉，名曰“太一泉”。其水味甘如醴，其泉水流如线，落在石斗中，深可数尺，千人饮之不耗，经年不汲如故。次西一石岩，名曰“黑龙洞”。洞上半崖，高数十丈。有一洞，深二丈许，正射西北天门，名曰“按□庵”。旧有葛梯，人蹬蹑可到，昔太乙元君修道於此。其太一泉水，伏流其下。东为济水。其泉次南有一岩，曰“紫金堂”，昔轩辕黄帝驾憩於此。沿堂侧其道径甚险，至一石门，侧身可上，乃止坛顶。其门名曰“东天门”，门乐有换衣亭，坛顶上有三清殿，东西有廊庑。坛畔有四角亭，临崖百尺。凭阑四望，南视嵩峰少室，大河如带。西有王附山。东北有王母三洞。坛东北隅有一石，长丈馀，阔尺许，突出崖头，下深百丈。登坛人供侍香火，朝拜王母三洞，心有恐怖者不敢上。石名曰“定心石”。北望析城山，东北望太行。东观日出，如生沧海。四面瞻视，群山卑如丘阜，方显洞天之独尊，高表神仙之圣迹。坛东一峰甚秀，名曰“日精峰”，坛西峰名曰“月华峰”，峰南一平岭，号曰“蹑□峤”，下有一涧，名曰“避秦沟”。西南下十八盘，次南曰“仙人桥”。东有伏龙岭，南一小峰，名曰“鸡子峰”。次下仰天池，次南路有歇息亭，自坛顶至上方院八里，又曰“中岩台”，乃司马子微修行游息之所。前下紫微溪，至阳台观八里，中有仙猫洞、不老泉。观东有燕真人洗耳井仍存，在阳台观东北百馀步，俗呼“燕家泉”。其观前分八冈，名曰“八仙冈”。
    昔司马承祯天师，河风温城人也，乃西晋司马宣王之後，今温县西二十里招贤城是也，尚有晋三帝坟在焉。唐睿宗皇帝女玉真公主好道，师司马天师。天师住天台山紫霄峰，後睿宗宣诏住上方院。其司马初师嵩岳潘师正，师正师茅山王真，真师华阳隐居陶仙翁，其四世不失正道。唐明皇即位，於开元十二年敕修阳台观，明皇御书寥阳殿榜，内塑五老仙像。阳台有钟一口，上篆六十四卦，曰“万象钟”。有坛曰“法象坛”，有钟楼名曰“气象楼”。殿西北有道院，名曰“白□道院”，司马号白“云先生”，有亭曰“松亭”，有先生庙堂。先生撰文一部，曰“白□记”，篆书别为一体，号曰“金翦刀”，流行於世。先生未神化时，注《太上元经》及《坐忘论》，亦行於世。至开元十五年八月十五日，有双鹤绕坛西北而去。彼时白云自堂中出，闻箫韶之声，此先生显化之验也。王屋县宰崔日用闻奏，明皇异之。先生神化时年八十有九，谥赠银青光禄大夫，谥“白□先生”。堂西壁上画先生游行，乘驾黄犊车，白云步步相随。
    观西有山神庙，即王屋山神也。天宝年，其神用阴兵助郭子仪破安禄山，後明皇封为总灵明神天王，仍敕修其庙。观南有太山庙，南王屋县去西八里有藏花洞，其水春绿夏赤，秋白冬紫，水味甘美。坛东南附山名“青罗峰”，下有青罗仙人观碑存焉。坛北有五斗峰，通{艹麻}笼、药柜二山。王屋山中有洞，深不可入，洞中如王者之宫，故名曰“王屋”也。药柜山次东有赵老缠，昔赵真人修道於此，及四真人炼丹於此。有石室二十馀间，霍仙人修炼於此，名“霍师堂”，坛东南有山名“齐岭”，下有山名“垂簪峰”，又侧有清虚小有洞，洞内周游万里。昔唐建三清殿及清虚观，其洞内有因兵火，居民避乱，秽气所触。民出洞後，有石落，塞合洞门。《真诰》云：“其洞中日月，昼夜光明辉映，朗接太虚，与外日月无异。”此乃为日月伏根也。日曰“神精”，月曰“阴精”，明照在洞天之中。天亦高大，星宿□气，无草木万类。洞宫之中，有金玉之殿，及多宝贝黄金，琉璃琼璧，不可名状。有五阙五山，加於五岳，上生紫林方华，星髓金津，碧毫朱灵，夜粲细实，并壶中洞天之所生也。人得食之，乃长生神仙矣。洞主王君，掌校仙籍，善恶之录，处事其中矣。太素三元上道君遣青真左夫人郭灵盖、右夫人杨玉华，赍神策玉玺见授王君，为太素清虚真人，领清虚小有洞天。王分主四司，左保上公治王屋山。洞天之中，给金童玉女各三百人，掌上请玉章太素宝元秘籍。上品九仙灵文，山海妙经，尽掌之焉。又总洞，中明景三天宝录，得乘龙跨虎，金辇琼轮，八景飞舆，出入上清，受事太素，寝宴太极也。小有洞天者，乃十大洞天、三十六小洞天、七十二福地之宗首也。仙都所宗，太上所保。故重其任，以委群真矣。元始天王曰：“夫小有洞天者，是十大洞天之首，三十六小洞天之总首也。”齐岭东一山，名曰“玉阳山”。山东次南有瀑水如练，长百尺，落半崖。涧下有深潭，名曰“撺钟泓”。其山名西玉阳山。灵灵都宫东北有山名“东玉阳山”，山有洞深百尺，国家时投金龙於此。洞旁有一憩鹤亭，高数丈，上有鹤迹存焉。昔因周灵王太子王子晋与师浮邱公游天坛回，憩鹤於此。天坛四面附山，峰峦涧岭，泉谷胜迹，总目於後。颂曰：
    王屋天坛福地元，清虚小有洞天仙。无穷胜境於人物，有感神通今古传。
    ○东西女学洞记
    长安富平县北定陵後通关乡，入谷二十馀里，有二洞。一名“东女学”，一名“西女学”，其东女学崖壁悬绝，洞门在崖面，跻攀不及，夜往往闻读书之声。其西女学约山有路，可到洞门。近门一石室，可容一二十人。其洞门时有人秉烛可入，行一二十里，两面有五门，皆各有题记，或云通蓬莱及诸仙境。近年有石摧下，遮闭洞门，不通人入。
    又山顶有一天井，直下深二丈许，有自然横石旁出。石下天井亦可二丈馀，可通人过。共底傍有崖龛，梯磴而上，曲屈甚广。龛内有道经数万卷，皆置於柏木板床之上。有一石人，俯首凭案而坐，形如生人。天井之底，有道门所投之简，委积朽烂，不知其数。其大顺年中，富平奉道人姓徐第七，曾於洞内取《养生经》，出外传写，却送山洞中。
    又向北行二十馀里，有三泉山谷，中有石山嵌，可容二三百人。当谷内有三石盆，其盆各广丈馀，制度光滑，殆非人功。三盆涌出，泉水常满，馀水流出山外。故老云，时有仙人浴此盆。大都此山有人触犯，即立致雷雹，伤损苗稼。由是乡里多隐蔽踪迹，难於寻访。山上有仙人斗圣踪迹极多。东女学山前有神雕一窠，常护洞门。人或侵犯者，神雕击之，立致陨毙。古有道流刻五石人，置於山上。民有锄禾者，为雕所惊，走避於石人之下，置笠於石人头上，雕即击之，石人头陨，於今见在。其山下通关乡多姓公孙贾家，山上石保村多姓吕氏、麻氏。
    ○迎定光菩萨祈雨文
    亢旱自天，岂容私祷？急难告佛，实出微诚。恭惟定光菩萨智海难量，便门广辟，不辜众生之愿，肯辞千里之遥。慈□，既无心而出岫；滂沱法雨，端有意於为霖。
    ○隶书解
    世人多以隶书始於秦时程邈者，非也。隶书之兴，兴於周代。何以知之？按《左传》，史赵绛县人年曰，亥有二首六身，是其物也。士文伯曰：然则二万六千六百有六旬也。盖以“亥”字之形，似布之状。按古文亥作“亢”，全无其状。虽春秋之时，文字体别，而言亥字有二首六身，则是今之亥字。下其首之二画，竖置身傍亥作豕，此则二万六千六百之数。据此亥文，则春秋之时有隶书矣。又郦善长《水经注》云，临淄人有发古冢者，得铜棺，棺外隐起为文，言齐太公六代孙胡公之棺也。惟三字古文，馀同今书。此胡公又在春秋之前，即隶书兴於周代明矣。当时未全行，犹与古文相参。自秦程邈已来，乃废古文，全行隶体。故程邈等擅其名，非创造也。
    ○户部张相公修迁拔明真斋词
    臣闻太上开图，元皇演教。三定金明之典，功被人天；九幽悬玉匮之科，惠周存没。窃寻经旨，遵按元文，仰祈迁拔之恩，辄备忏陈之恳。今月二十五日，是臣先妣唐楚国夫人蜀追封宋国太夫人刘氏忌辰。今月三十日，是臣先考唐丞相太子太师致仕蜀追赠太尉忌辰，谨赍油烛香花供养之具，於成都府玉局化北帝院，奉修灵宝明真道场一昼一夜。道士一十四人，三时行道，三时转经，对乾象以披心，驰香龙而上奏。
    伏惟高尊悯鉴，众圣垂光，普告四司，关明三界，降九龙符命，开长夜寒庭，炼沐形魂，迁拔神爽。出元阴之府，入洞阳之宫，罪咎蠲消，冤雠解释。落名地简，列籍道阶，轮转福乡，克登仙品，九元幽识，咸遂超。誓勤修奉之心，上答真灵之泽。
    ○张氏国太夫人就宅修黄斋词
    伏以妙道元功，济时佐国，真经秘旨，拯物救人。肇宏规於亿劫之前，宏大化於万天之内，宗之者储祥纳，修之者驾景登晨，披究古今，昭彰典诰。张氏克承祯贶，运偶圣明，被沐天光，辉华帝泽，循怀顾分，常抱兢忧，省已修躬，每为炯戒。实恐往世之积瑕未忏，此生之累衅将深，幽阴有注诵之书，冥漠有考延之籍。又张氏今年天符临於木墓之位，暗曜住於飞化之年，火星照於身宫，仍当克之性分。大运逢王金之上，火力稍微；小运值生金之乡，木气已薄。缅思厄会，倍用忧虞。窃惟大道无方，施恩普洽，式申虔祝，必介休祥。是用蠲洁丹心，修崇黄，像瑶坛而肃列，按琼韫以敷陈。质信诸天，烛兰缸於午夜；告明三界，飘檀蕙於九时。露恳驰诚，希恩悔过。
    伏惟高尊太上，万圣千真，悯鉴叩祈，昭宣渥泽，敕天司地府，命阴职阳寮，黑簿落名，青宫著，和平债讼，消解冤雠。北都除执对之篇，年龄增远；南极定延长之纪，禄作尤宜。五行祛灾滞之文，九曜息照临之咎。常欢舜日，永荫尧天，眷属乐康，子孙忠孝。九元七祖，往逝先亡，或拘滞昏衢，未超福路，愿承道力，便遂往生，利佑见存，允蒙贞吉。其有三涂六趣，夜府寒乡，亦因忏涤之缘，尽获逍遥之果。阴阳将吏，宅宇龙神，长悦豫以安宁，俾凶衰而殄息。上原皇图遐广，圣寿延洪；卜年克大於姬周，享祚更隆於炎汉。寰瀛一统，书轨混同，共倾捧日之心，咸沐自天之。
    ○奉化宗侍中黄斋词
    伏闻道本无为，降元精而生二象；象而後数，罗五纬而备群形。维地丽天，无违於律历；阳舒阴惨，咸系於裁成。由是善恶循环，吉凶倚伏。乾刚坤载，不能排九六之期；蟾魄乌轮，不能革盈亏之势。况乎二仪禀质，三命定生，未超变化之机，固有推迁之理。是宜兢怀省己，审过知非，常加策励之心，冀动真灵之鉴。臣夙承元荫，早沐洪休，运偶睿明，身叨宠任。推忠陈力，未申匡济之劳；翊圣扶天，累荷超逾之渥。将坛相印，委遇益隆；苍佩行师，徽荣弥厚。戒满盈而徒切，报君父以何阶。尚恐动静行藏，有乖於素分；属心举念，有忤於神明。或在公有失於赏刑，统众有愆於裁断，或往世之尤违未解，或积生之冤债未祛，有一於斯，皆宜忏涤。又今年二运俱逢於墓位，飞天仍直於火星，虽居华盖禄德之方，恐有刑克照临之数，以兹兢惧，倍切恳诚。徐氏年运之中，亦有灾滞，大小二运。金火气微，飞宫遇於计都，天符临於生月，恐为灾滞，志在忏祈。是敢恭备信仪，虔申斋洁，按元都品格，修黄道场，严香花於二日六时，召真圣於诸天诸地，凝神注念，沥恳披心。伏惟万圣回光，众真流鉴，悯其丹款，锡以休祥，赦已往之罪瑕，息将来之厄滞。明星暗曜，无临照之凶，三命五行，除冲妨之会。冤仇和释，债讼消平，嗣允繁昌，寿禄延益。九元蒙福，幽夜开光，眷属康宁，龙神安豫。上愿圣躬万寿，大业永昌。布声教於九围，咸欢舜泽；混车书於八极，共乐尧仁。百谷丰盈，六气均畅。誓倾忠孝，上酬英睿之慈；克励精诚，仰副真灵之。
    ○上官子荣黄斋词
    伏以大道元功，至真妙感，随方流贶，应念垂慈。佐国齐人，恩周於动植；祛灾降福，惠及於幽明。凡所启祈，必蒙昭鉴。某氏以今年大小行运之内，恐三命衰微；阴阳宿曜之中，恐五星临照。致成灾厄，无所告祈。窃闻黄妙斋，功德广大，无灾不解，无厄不禳。辄罄丹诚，冀蒙元，谨依科法，开置坛场，三日香灯，九时忏谢，至真冥应，有感必通。伏愿三境诸天，高真众圣，降无涯之泽，垂广覆之恩，为某氏解除积世罪瑕，多生冤债，随忏消平，应时除荡。眷属安贞，公私和泰，誓倾忠孝，永奉圣朝。
    ○飞龙唐裔仆射受正一词
    伏闻冥寂之初，混元之首，道生一气，分彼两仪，阴阳有降之殊，清浊有仙凡之异。是则紫清金阙，高居太妙之庭；黄轴风关，下镇穷泉之域。随机染惑，因生进退之疑；委迹沈浮，遂有飘零之痛。既非先觉，必在指迷。元元大帝当东汉之季年，启南宫之宝笈，首传真，大拯群生，修之则驾景冲虚，行之则济人佐国。或荡平氛，惑惩革凶妖。正日月之天纲，风□叶候；静灾邪於地纪，生植无愆。历代所尊，垂休靡极。臣夙承道荫，获奉皇慈，功轻而渥泽愈隆，力薄而君亲未报。常思禀窥秘，宗受灵文，勤旦夕之香灯，励精虔而祷祝。所冀家国，同纳祯祥。今则严备信仪，恭开坛单，通宵忏涤，稽首归依。兰灯夜烛於九冥，檀炷晨飞於三境，恭驰款款，冀达尊灵。伏惟太上三尊、元元大帝、十方众圣、三洞威神，鉴丹恳之诚，赐通感之应。灵官真气，咸赐授传，使内保身安，外祛灾，名臻道籍，罪灭阴曹。九元离积夜之香，永栖长乐；举族享无涯之善，常奉休明。算寿遐延，公私清泰。上愿龙图悠久，凤历延洪。增圣寿於无疆，乾坤共永；布皇恩於有截，海岳咸安。同为至道之风，共畅无为之化。
    ○皇太子青城山修斋词
    臣闻灵宝陈规，斋戒感希夷之兆；真文设教，行藏通修炼之功。莫不启之於心，宏之於道，上可以虔祈穹昊，昭达元微，次可以宣布精诚，延福。永言奉信，敢荐虔恭。伏以皇帝划地开基，法天垂覆，定祸乱而爰承土德，阐真明而克应金行。翼翼小心，宏朽索薄冰之惧；朝乾夕惕，有栉风沐雨之劳。备历岁时，益勤敬，是致年丰岁稔，国富兵强，定蜀汉之疆圻，扼黔巫之襟带。允文允武，咸序彝伦；至公至平，式崇治本。四方慕义，万里归仁，梯航无隔於高深，书轨尽同於风教。盖九霄之灵荫，信大道之冥扶，用启帝图，聿昌宸算，永言戴仰，弥切兢持。近者以星象留行，稍掩时景，分野观瞩，实资祷祈。是用洁志清心，忘机涤虑，名十洲之法侣，约三洞之元科，敬设清斋，仍启大醮。伏愿上真降鉴，众圣宣慈，回机轴於玄关，启辉光於丹道。凡言灾，并获消除；但有吉祥，皆承应感。增圣寿於千秋之外，播皇猷於万宇之中，寿山┱峻於五山，福海更深於八海，与乾坤而齐固，共日月而合明，叶华戎推奉之情，遂臣子依凭之恳。尽ム至教，俯契微衷，冒渎真仙，无任兢惶戒惧激切屏营之至。谨遣得一大师赐紫张茂卿等一十四人，虔修法事，愿鉴丹诚。
    ○普康诸公主为皇帝修金斋词
    伏闻道运虚无，泮元黄为九元之始；象疑恍惚，标化育为独化之源。於是覆载以乾坤，照临以日月。三才共道，刚柔之用迭兴；品汇攸生，善恶之端遂列。然後降之以君父，佐之以股肱，法高皇不宰之慈，体大帝无言之煦，宏安疆域，大庇黎。
    伏惟皇帝陛下出震临人，承乾御历，禀枢机之精耀，含岳渎之灵源。明契三辰，运符四序，当天人之允属，表谶瑞之咸臻。因念陵夷，遂康庶，镇宁郡国，割裂江山，辛勤侔大禹之功，化洽媲成周之德。岂忘宵旰，莫惮焦劳。是用和平，永期清泰。某等今以时当端月，节遇正阳，属二气之将交，处午位之炎景。思宏百福，用荐千龄，启金之灵坛，造玉京之胜地。伏愿皇帝明齐月桂，寿比天榆，握金镜以御寰瀛，致衢樽而欢亿兆。垂旒问道，睹元凯之忠贞；负调元，获夔龙而翊赞。四三皇而共固，一六合以无虞，仰奉虚皇，俯垂元造，冀纳虔祈之志，共申恳祷之诚。
    ○皇太子为皇帝修金斋词
    伏以浩邈无涯，育乾坤者至道；弥纶莫极，运造化者元功。凝一气以生三才，周六虚而吹万有。所以春皇秋帝，□纪火官，承妙用以御寰瀛，体无为而统天地，曷尝不含和韫粹，端拱穆清，执大象以临人，乘飞龙而布化。虽流金烁石，汤德弥光，怀山襄陵，尧风益扇。皇帝应图负，握镜开基，慕元元慈俭之宗，仰黄帝华胥之躅，日慎一日，虽休勿休。故得声教旁敷，京坻积稔，俗臻暇豫，民乐雍熙。交欢自洽於邻封，赆争来於绝域，倍增寅畏，荷穹。昨以垂象飞芒，天文炯戒，躔次虽殊於分野，祷祈励切於焚修，恭启皇坛，敢希鸿福。仰玉清之元化，稽首知归；开金之道场，斋心发愿。所贵者达诚碧落，荐寿皇躬，与日与月之同明，共天共地之咸久。青词奏御，俾金慧以韬光；丹表通真，致珠囊之叶度。灾躔永息，祯瑞常臻，凤历克调，狼烟不警，政隆三五，祚越亿千。位忝储宫，实钦仙境，辄倾素恳，仰望元慈。
    ●卷九百三十五
    ☆杜光庭（七）
    ○中元众修金斋词
    伏闻至道希夷，真精元寂，宏化於混元之表，凝光於太极之先。散淳一之根，潜分步骤；鼓生三之气，以制寰瀛。所以乘龙袭气之君，画卦垂衣之後，顺敷道要，创厥皇基。恢妙用而福寰中，布神功而利天下。昭彰帝纪，炳蔚人文，允属睿朝，诞膺天卷。皇帝仪乾受命，应运开图，继轩皇帝顼之灵源，茂父文王之至德，纂承土运，光启金衡，端旒以穆清，慕唐虞而真正，思洽大同之理，以康九土之民。稼穑连丰，华戎咸泰，皇储辉重明之美，遐方赞有道之风，中外恬夷，生灵辑睦。况属三元令序，大宥昌辰，宜虔斋洁之诚，共祝君亲之寿。拂瑶坛而展礼，按金以陈仪，龙彩质心，香花备信。焰九光之莲炬，下照冥津；飘三素之檀烟，上闻真域。必冀三天降，万圣延慈，宗社隆昌，宝图安镇，齐乾坤於圣寿，等日月於睿明。文德武功，绥宁八极；天枝宝允，辉映万龄。储皇享椿桂之年，常扶大业；妃後洁苹蘩之德，共翼宸居。朱邸清朝，弥臻景贶，外藩内辅，益履殊荣。常乐雍熙，皆登富寿。其有宿殃积衅，往债前冤，年辰命运之灾，算纪飞旗之厄，秉兹忏谢，并乞消平。即冀宗庙尊灵，生神三境，臣等九元七祖，受福诸天，贻祚流祥，传休无极。上愿天文昭著，象纬澄清，回直符太一之旗，息玉彗金芒之耀，荡忧患於井参之野，延福祥於梁益之墟。九无虞，五兵斯戢。螟蝗水旱，无肆於农功；疫疠凶荒，靡非灾於闾里。幽关舒泰，品类滋荣，海岳归仁，寰区禀化。至有立功将士，往逝都头，著勤王，忠推致命。每因斋荐，皆为忏祈，必离冥漠之乡，更遂逍遥之乐。或幽阴尚滞，涣泽未г；或嗣续已无，猷羞多阙。九宫符命，即为迁神；三洪恩，俱令济苦。勿为疵疠，速诣福廷，动植飞沈，尽登真道。
    ○皇帝修符瑞报恩斋词
    盖闻历代帝王，受天符命，咸宗至道，以御鸿图，莫不用慈宝以临人，仗元功而济物，克致雍熙之运，仍颁祥瑞之文。顾以薄躬，猥临大宝。寰区尚扰，思偃武而未臻；法令颁行，念措刑而莫得。内惟兢业，莫敢遑宁。今年七月，汉州什邡县百姓郭回芝，於仙居观采药耕地，掘得铜牌，长七寸，广四寸，上有六十字：老子《通天纪》云：“丁卯年甲戌乙亥人王生，享二百年天子。王从建、王元膺、王万感、王岳、王则、王道义。”五字篆文。後云：“北邙化张宏道天宝留此，明圣代钦承元贶。”虔佩灵符，识大道之垂休，知卜年之惟永，爰倾丹恳，用答殊休，按九等之科仪，修灵宝之法事。所愿丹心径达，圣鉴俯临，社稷永昌，休徵必应，四时合序，万物以嘉。俾令率土之宾，尽保无疆之福。稽首谨词。
    ○黄齐助黄斋并然灯词
    伏闻三元大宥，乃诸天降福之辰；九夜长幽，是厚地重阴之境。将消积暗，爰假神灯，上纳三光，下照群爽。经科所重，济护攸先。今属序届中元，坛开黄，三时朝忏，万罪蠲消。辄备香油，同申供养。伏冀鸾辉凤焰，凝光地府之中；星布莲敷，散景泉扃之内。尽超苦趣，永出冥津。九祖生天，六亲介福，灾祛未兆，善洽无疆，奉上安家，并希元吉。
    ○黄齐为二亡男助黄斋词
    臣闻包容万象，至道为亭育之尊；宏济群生，天尊演虚无之道。莫不恩覃纤芥，泽普存亡，明真开玉匣之书，长夜释重阴之苦，丹诚上感，元贶必臻。臣过咎夙彰，神明垂谴，才逾一月，继丧二男，憔悴中年，寂寥孤影，痛蒸尝之将绝，念冥漠以何依？惧彼营魂，尚为拘滞，伏思迁拔，惟仗焚修，舍其服用之资，助此香灯之会。凉飚韵磬，应闻泉曲之中；秋月凝坛，想照夜台之下。愿乘斋福，俱出幽关，炼魄朱宫，生神乡绛府，各遂逍遥之路，尽登清净之乡。永奉正真，长居道域。人间天上，终际会於善缘；万劫千生，更团圆於眷属。昭昭愿力，真圣鉴知。不任涕咽虔祈之至。
    ○赵郜助上元黄斋词三首
    至道流慈，元皇垂贶。三宫四赦，爰孚作解之恩；品物昭荣，共乐如春之泽，皇坛巨，幽显无遗。臣以庸愚，叨逢圣运，早承宠禄，常戒满盈。犹恐年历之间，星辰之内，因躔厄会，尤切兢忧，辄因黄道场，虔申悔谢。仰希上圣，俯鉴冲襟，密赐福祥，潜祛灾咎，寿年增益，家眷康宜，存没幽明，同臻景。
    △中元
    律移朱夏，节应素秋，鼓夷则於西郊，敛火□於南极，裁非戒恶，允属兹辰。猥以尘凡，叨亲道化，身参丹，名隶元台，而过尤易结，世网难祛。动静行藏，未混融於大道；年辰宿曜，犹躔集於众灾。辄因黄宝坛，助营香供，冀蒙圣力，俯鉴愚衷，开罪书而解赦愆尤，豁尘累而荡蠲厄难。九元受赐，举族г荣，永承护之恩，誓竭归依之愿。
    △下元
    臣以宿因，获承积，早参职务，旋忝官荣。而所主重难，常深忧惧，尚虑行年灾滞，星曜加临，遂履困蒙，莫知祈告。今属玄冥届节，水帝司辰，星杓方指於孟冬，朔气正雄於北陆。年光迁贸，修奉弥专。敢因九奏之坛，虔瞻上圣；尽沥万重之恳，愿降殊慈。赐臣罪咎消平，灾凶殄息。前冤宿债，乘功德以和宁；往世今生，荷忏祈而济拔。九元享福，举族г荣，克承悯之功，永励归依之恳。
    ○冯捐大夫助上元斋词三首
    伏以大道垂文，泽周存殁，天尊演化，恩及幽冥。广敷九等之科，以拯重冥之苦，敢持哀恳，仰叩元关。今月二十六日，亡妣陇西郡君赠陇西郡太夫人李氏忌辰，诣玉局灵坛，因上元胜会，同修香供，用祷福祥。伏愿亡妣炼景朱陵，栖神元圃，悟恬澹希夷之道，契长生永劫之真。元会无为，克臻妙果。
    △中元
    伏闻黄明科，紫阳具典，元元胜力，丹简宣恩，拯拔幽沈，照临冥夜。古今宗禀，生死衔恩，有感必通，所祈克应。今月二十六日，是臣亡妣赠陇西郡太夫人忌辰，辄因玉局坛场，中元斋荐，同申修奉，冀达真灵。伏愿亡妣乘此福缘，高道境，游神碧落，蜕影丹台，永登快乐之乡，克证希夷之道。
    △下元
    伏以黑帝御时，元冥肇序，下元胜会，大宥昌辰。所宜虔祝上真，励精下土，用祈祯贶，以福存亡。今以玉局灵墟，瑶坛展礼，辄持法信，用助斋诚。敢希众圣鉴临，万真昭。九元开度，超离冥漠之乡；五族协和，长荷安贞之福。灾凶殄息，罪咎消平，永誓丹襟，仰承洪泽。
    ○周庠员外助上元斋词二首
    伏闻斋敷九等，节启三元，是万方祷福之辰，是众圣宣恩之日。今属元元真化，玉局灵坛，陈黄之仪，按元都之品，九时奏御，三日焚修，精助香灯，同申忏涤。伏冀高尊锡，大道流慈，采纳精诚，降颁洪福；九祖遂超之愿，六亲г覆护之仁，消厄滞於将来，解冤雠於既往；罪咎原释，疾苦痊平，寿禄增延，凶灾除荡。克叶发生之德，敢忘大道之恩？
    △下元
    伏以元帝司辰，水官统序，乃请福延恩之节，是凝心涤虑之期。况玉局仙踪，瑶坛盛礼。九时焚祝，必介於休祯；三日斋庄，敢同於忏谢。所冀灾躔殄息，冤债消平，罪咎咸蠲，存亡共泰。永虔修奉，以答玄慈。
    ○卢蔚大夫助上元斋词四首
    伏以大道周行，三元立训，陟明考校，毫末无遗。臣早慕元虚，夙宗清净，每展恪勤之恳，以祈昭之慈。今以玉局灵坛，上元福会，辄赍香烛，同助焚修。所祈消解灾凶，涤除罪咎，蠲平疾厄，延益年龄，善功克被於存亡，祯贶旁周於眷属。永勤丹慊，仰副元慈。
    △上元
    伏以考校良辰，先春令序，当上元陟明之节，乃群生舒泰之期，式罄斋诚，以申虔祝。今属锦都灵化，玉局瑶坛，启黄之真仪，展元科之盛礼，辄持香信，同助良因。伏惟众圣垂慈，万真昭鉴，悯其修奉，锡以祯祥，惠普存亡，遐祛罪咎，解灾缠於未兆，增禄寿於惟新。永励丹心，上副元贶。
    △中元
    伏以四始周行，三元定，陟明显晦，考校无遗。臣素奉道科，早师玄寂，每逢良会，必励修崇。今以玉局朝元，霜坛蒇事，辄赍香烛，洁助斋功。所祈大宥之恩，允降自天之泽，疾恙痊愈，禄算增延。仰荐先灵，旁г眷属，永承丕，钦赞玄勋，不任归命丹切之至。
    △下元
    伏以水德配时，玄冬叶候，当二气谨藏之节，是诸天校会之期。所宜励志重元，凝心至道，涤瑕悔过，请福希恩。况玉局皇坛，锦城福会，敢营香币，同助斋修。三日肃虔，九时朝忏，冀蒙昭，广锡休祥。赐臣元祖超，阴冥开泰，存亡济度，灾咎消平，释冤债於夜庭，落罪尤於地简，疾厄痊复，算纪遐长。誓倾严奉之诚，常副真灵之。
    ○上元玉局化众修黄斋词
    伏闻道出虚无之表，识在生成；德超仁义之先，功包慈育。化绵亿劫，教普群方。由是三皇以道御乾坤，五帝以德承天地，人臻福寿，俗致雍熙。虽金木运迁，步骤时革，理家康国，惟道为先。行之则四海晏清，代还淳朴；违之则中原板荡，物变浇漓。我国家师太古之风，绍元元之训，怀道抱德，祖舜述尧。故能纵神武以涤埃氛，中兴凤历；光圣文而安社稷，克固鸿图。巨等夙荷道慈，获逢昭运，徽功未著，宠泽已深，思虔斋洁之诚，仰报君亲之德。今属天官统序，木帝司方，当上元持戒之期，是下土精修之节。共赍法信，同诣灵坛，修玉笾金豆之仪，陈十极四华之礼。莲散焰，续阳景以烛幽关；兰炷飘烟，御星缠而达卑恳。必冀众真迂驾，万圣回轩，俯鉴群心，洪施巨福。上扶宸极，安帝业以天长；仰奉庙谟，镇坤维而地久。边烽不警，气序式和，稼滋丰，生灵舒泰，寰瀛辑睦，车轨混同，妖不兴，祯祥荐委。臣等存亡介福，七祖生天，族属г荣，三灾弭息。或前生今世，罪网未祛；或往债宿冤，过尤未解；或刑章有的，或宰割不明；或故杀误伤，因成果报；或运心履行，有犯神明；或土木奢华，服用繁侈。三官纪过，五帝司非，凭此忏祈，皆希洗荡。赐臣等寿龄延永，禄祚遐长，灾厄蠲消，冤雠和释。其有同心事主，戮力勤王，风露先惊，古今俄隔，缅惟夜府，愿享福缘，爰伸济拔之因，俱遂超升之路。其次蒸尝旷绝，冥漠无依，亦俾往生，勿为沦滞。龙神正秩，五庙灵司，乘黄之殊恩，沐元都之景贶，肃清风景，安镇方隅，疫毒无侵，干戈不作。蛸翘异品，动植殊形。六趣四生，三途五苦，九龙符命，三宝威光。普沐神功，并登真道。
    ○白可球明真斋赞老君词
    伏闻道本至无，化分妙有，功包覆焘，恩普幽明。家国禀之以安宁，存亡得之以开济，神威灵泽，妙用无穷。臣以玉局洞天，神仙奥府，将申瞻敬，式表宸仪。遂为元祖幽扃，塑造真像，容端穆，侍卫骈罗，疑珠宫下降之初，若玉座浮空之际。巨功既就，妙相益严。日角月庭，焕矣群生之主；绿眉皓，巍乎万圣之尊。永福一方，以镇灵化。是用虔修表赞，载展诚祈，披玉匮之科，备明真之典，转经行道，然灯炷香，沥恳上元，冥心下土。伏冀倾光三境，回驾九清，悯鉴尘微，降流祯贶，潜扶宝祚，密圣朝，契自然清净之风，臻太古无为之理。次愿坤维肃穆，川境晏安，符瑞有闻，灾凶不作。臣九玄幽爽，七祖魂神，出长夜之庭，洞阳之馆，毁绝地，超翥天衢。洎乎有识含生，三涂六趣，俱г景福，各遂生成。臣积罪销平，宿瑕除荡，灾躔雾廓，道化风行，得罔象之元珠，入希夷之秘。誓精修奉，以答元恩。
    ○温江县招贤观众斋词
    伏闻妙道融真，高出混元之表；天尊立教，光敷浩劫之先。历代化人，随机济物，大惟邦国，普及幽明，俱赖神功，咸承景贶。臣等叨逢圣运，夙禀真诠，钦元元道德之宗，睹烈祖神仙之躅，尚拘世网，未脱樊笼。分地用天，恭守元儒之训；节财约已，敢忘覆载之私？今属至圣垂衣，元勋抚俗，五兵罢警，百荐登，野洽讴歌，人归富寿。当九井降生之月，是三台诞瑞之期，将报洪恩，莫先黄。是敢博求众力，同备信仪，严饰仙踪，遵依秘格，披心十极，归命诸天，然灯炷香，驰诚达恳。伏翼三尊驻景，下察丹襟，万圣回轩，旁流元泽。上扶社稷，配天地以安祯；仰赞圣躬，同日月而辉焕。台星福曜，常镇坤维，将略庙谋，永宣井邑。一方昭泰，四境安，疫毒无侵，戈不作。臣等九元七祖，超度泉扃；五族六亲，允蒙祯。消平罪咎，和释灾凶，农蚕克保於丰穰，幽苦咸期於扶济。龙神镇守，风雨均调，道化周行，灵威广被。茫茫九土，扰扰四生，承黄坛普忏之缘，因太上九龙之命，俱道果，普陟仙阶。飘浮绝祭之魂，霜露г零之魄，勿为疵疠，各遂往生。道力所覃，永叶元吉。
    ○犀浦刘殷费顺黄斋词
    伏以清净之宗，托重元而设教；生成之本，资妙用以宣功。家国禀之而允昌，古今运之而不竭，粤惟道化，首出帝先。今属睿圣御天，元台分阃，敷弘道德，字育蒸黎，法伊尧妫舜之仁，遵後稷皋陶之德，万方有泰，四境无虞，共感殊恩，何阶上答？是用率勉寮属，考按经科。严饬坛场，备申斋洁，精香灯而达恳，奉信币以表诚。注念九清，驰心三境。伏冀元光下烛，至圣冥通，俯鉴群情，滂流巨泽，上扶帝业，光赞圣猷，比三辰以并明，媲两仪而等固。鲲池凤穴之野，声教遐传；桑津蒙谷之乡，车书混一。保宁藩部，匡元戎，天禄永增，寿涯弥广。臣九冥元祖，超苦趣於幽关；五族周亲，享善缘於道域。封隅之内，三农有积於仓箱；政化之中；群瑞日编於简册。干戈静息，疵疠无侵。其有滞骨飘魂，久悲风露，伤坟败庙，常苦凋荒，乘此胜因，咸臻妙乐。龙神安镇，士庶昭苏，蠢动有生，同福界。
    ○飞龙使君裔为皇太子降诞修斋词
  </div>
  <div class="pagination">
   <a href="全唐文_page555.html">
    上一页
   </a>
   <span>
    ...
   </span>
   <a href="全唐文_page551.html">
    551
   </a>
   <a href="全唐文_page552.html">
    552
   </a>
   <a href="全唐文_page553.html">
    553
   </a>
   <a href="全唐文_page554.html">
    554
   </a>
   <a href="全唐文_page555.html">
    555
   </a>
   <span class="current-page">
    556
   </span>
   <a href="全唐文_page557.html">
    557
   </a>
   <a href="全唐文_page558.html">
    558
   </a>
   <a href="全唐文_page559.html">
    559
   </a>
   <a href="全唐文_page560.html">
    560
   </a>
   <a href="全唐文_page561.html">
    561
   </a>
   <span>
    ...
   </span>
   <a href="全唐文_page557.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
