<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 355 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 355 页/共 603 页
  </h1>
  <div class="content">
   斗极之下，崆峒播气。锺於侍中，孔武且贵。奉上致命，宜昌後嗣。仆射承之，良弓不坠。耳烦钲鼓，心悦文字。虎穴之中，生此骐骥。大和纪元，沧景不虔。子弄父兵，跳踉海ヂ。有邻阴交，胃起鸡连。诏下薄伐，艮隅骚然。时维侍中，统魏师。蓄锐未发，众心危疑。仆射为子，陈谋尽词。兴言涕零，有感尊慈。绝姻效节，精贯神。沧波宁，王命褒之。乃迁元侯，来镇近畿。乃祚元子，别建旌麾。一门四节，当时。倏忽变生，魏郊纷披。乔木虽大，盲风不知。干□之台，列缺焚之。哀哀孝嗣，丁此大酷。迎护帏青，葬於东洛。诉天触地，血染服。礼有金革，诏书敦促。不遂枕戈，骤膺推毂。雕阴白马，暨於谷。虽荣三镇，不荷百禄。绮纨之间，组累累。如彼晨葩，日中而萎。有妻名家，有子稚齿。行号报礼，归窆蒿里。洛水之阳，修邙之趾。昭尊穆敬，幽显同理。旧松新柏，亦象乔梓。刻石记功，垂於万祀。
    ○唐故福建等州都团练观察处置使福州刺史兼御史中丞赠左散骑常侍薛公神道碑
    薛在三代为侯国，介於邹鲁间，传世三十有一，为齐所并。其公子奔楚，锡土田於沛，汉末避仇之成都。曹魏平蜀，徙家汾阴，遂为河东临晋人。自奚仲为夏车服大夫，距今数千年，乘轩服冕，舄奕冠世，言氏族者，署为关内甲姓。天意若曰：始有功於车服，锡尔子孙，世世有之。
    公讳謇，字某。曾祖宝胤，以名家子且有学行，历尚书郎、州司马、雍州刺史。王父绘，有隽材，刺三郡金、密、绵，皆以治闻。累绩至银青光禄大夫，封龙门侯。烈考承矩，以文亡害，仕至大理丞。公幼承前人之覆露，补崇文生，岁满，调主簿书於亳之谯苦二邑，又尉於东畿之河清。贞元中，上方与丞相调兵食，思得通吏治而习边事者，计相以公为对，乃授监察御史里行，充京兆水运使。局居雁门，主谷籴，具舟楫，募勇壮且便弓矢者为榜夫千有馀人，隶尺籍伍符，制如舟师。诏以中贵人护之。声震塞上，每发粟溯河北行，涉戎落，以馈缘边诸军及乘障者，虽河塞迥远，必克期如合符，一岁中，省费万计。累加侍御史内供奉，赐绯鱼袋。有司条白其劳，入拜殿中内史。未几，淮海节将以戎ヘ缺闻，事下丞相御史择可者。佥曰：公政事已试。遂授检校户部员外郎兼御史淮南军司马，寻转驾部郎中，锡以金紫。遇府迁，申命真相赵国公带中书侍郎代之。公主行台留务。赵公文茵及境，视置邮供帐；及郊，视将迎部伍；下车，视帘帏器备。乃曰：“信奇才也，此不足以展骥。”朝廷知之，擢为泗滨守。既报政，就加御史中丞。俄迁福建都团练观察使。闽有负海之饶，其民悍而俗鬼，居洞砦、家桴筏者，与华言不通。公兼戎索以治之，五州民咸悦。
    元和十年某日，薨於位，年六十七。赠右散骑常侍。夫人赵郡李氏，无儿早世。继夫人陇西李氏，检校礼部尚书河东节度使说之女，生子凝为嗣，季子茂宏以诸侯礼仪返葬故里蛾眉原，从周也。後二十有三年，元曰开成，凝为平卢从事，谨桉令甲，砻碑石来乞辞，以垂於悠久，初公治粟於朔陲，愚方冠惠文冠，察行马外事，聆风相厚，谓可妻也，以元女归之。明年，愚入尚书为郎，职隶计司，因白计相，公召来会府。行有日矣，遇内禅惟新，愚以缘坐左贬，间关外役，竟不克面。然而公之为德善，灌注心耳。孝悌为根柢，诚明枝叶之；直方为天质，礼让缘饰之。所至蔼然，繇此道也。公初下世，故人丞相李太师志其墓，略曰：“宏深庄重，干敏绝人。此与游者传信之词也，岂诬也哉！故作铭曰：
    河汾ち沦，鼎气云。散为昌光，凝为贤人。常侍之生，其宗孔硕。从祖昆弟，诜诜三百。文馆入仕，幽龙未光。尺木为阶，俄然欲翔。司会知材，绩宣朔方。边师万喉，俟我赢粮。溯於黄河，路出戎疆。募乃勇士，皂衣挽航。膺索臂弧，穹庐在旁。虏闻公名，惮不敢攘。安北已南，列城相望。率有储彳侍，皆成金汤。入居殿中，分巡辇下。淮海军大，往为司马。军中之治，可移诸民。乃牧於泗，乃廉於闽。闽悍而嚣，夷风脆急。恩信绥之，委然如蛰。闽方不淑，天夺其福。公薨於寝，元以复。天王废朝，赠之金貂。莓莓晋原，郁郁中条。大墓旧阡，松楸萧萧。笳鼓以归，德音孔昭。
    唐故宣歙池等州都团练观察处置使宣州刺史兼御史中丞赠左散骑常侍王公神道碑
    常侍讳质，字华卿。始得姓自周，灵王太子晋宾天而仙，时人曰王子，因去姬为王氏。自秦汉以还，世多显名。由今而上十有一代名杰，仕元魏为并州刺史，子孙因家，遂为太原祁人。并州六代孙名通，字仲淹，在隋朝诸儒，唯通能明王道，隐居白牛，游其门皆天下隽杰，著书行於世。既没，谥曰文中子。文中生福祚，为蔡州上蔡主簿。上蔡生勉，举进士，试贤良，皆上第，仕至河中府宝鼎令。宝鼎即公之曾祖也。祖讳怡，渝州司户参军。考讳潜，扬州天长县丞，赠尚书吏部郎中。公其季子也。
    始，文中先生有重名於隋末，其弟，亦以有道显於国初，自号东皋子。文章高逸，传在人间。议者谓兄以大中立言，弟游方外遂性，三百年间，君子称之，虽四夷亦闻其名字。公雅有远志，常自忖度：我大名之後，不宜无见焉。遂力学，厚自淬琢，於《春秋》得之公是，於《礼》得之约。侨居淝水上，躬督穑事，善积於已，而淮楚间群彦多与之游。公慊然自少，无进取意。与游者激之曰：“卿文儒家子，笃志如是，盍求发闻，俾家声不颓？今夫以文字芒洋当世者，谁如华卿，庸自弃耶？”入谋於闺门，咸以外言为是。因决策而西，上在贡士籍。天和内充，不以时尚屑意。角逐攻取，初无此心。如便楠生於深林，未始自贵，而度材者一盼，歆然在怀，故以不争而速售。
    既登第，东诸侯交辟之。从主者书记於岭南，授正字，参谋於淮右，进协律郎。其後佐，许下暨梓潼南梁，率为上介，官至兼监察御史。司宪闻其贤，征入南台，转殿内，历侍御史，改尚书户部员外郎。复为知己所荐，迁检校司封郎中，摄御史中丞，紫衣金章，充山南西道节度副使，入为尚书户部郎中。以方雅特立，除谏议大夫。会宋丞相坐狷直，为飞语所陷，抱不测之罪。大寮进言无益，公率谏官数辈，日晏伏阁，上为不时开便殿。公於旅进中独感激雪涕居多。由是上怒稍懈，得从轻比。公终以言责为忧，求为虢州刺史。宰相惜去，又重违诚请，增之以兼御史中丞，用示异於人也。
    大凡以智谋而进者，有时而衰；以朴厚而知者，无迹而固。公雅为今扬州牧赞皇公所知，人不见其迹。方在虢略，赞皇入相，擢为左曹给事中。凡有大官缺必宠荐。居数月，迁河南尹。又未几，镇宛陵。是三者中外所注意，不旬岁而周历之。时论不以为党。河南帝之别京，其治尚体度风采，而别白区处之。宣城国之奥壤，其治在束吏惠下，苏疲羸，剽轻，而劳徕澄汰之。公两得其道，不由一揆。率身以俭而素风存，任人以诚而群务举，遇中贵以礼而故态革。内洁其志，下尽其忠，外无以挠其理。三者具，求政之有秕，曷由哉？在镇三载，开成元年十二月八日，薨於位，享年六十八。监军使上言，有诏轸悼，不视朝，赠左散骑常侍。明年八月十一日，葬於河南府永宁县洛川乡史原，从旧阡也。
    初，公娶於荥阳郑氏，生三女而没，今盖焉。一子曰庆存，方龀矣。犹子前太原府参军扶，执宗长书来请曰：“扶也早孤，蒙世父常侍之覆露。今其嗣幼，未任克家，始封琴书、司管以俟其长。窃惧世父之德音不扬，思有以垂於後者，以诚告於从叔大司农，复命曰俞。谨砻贞石以乞辞，无忽。”予昔为郎，与常侍同列，已熟其行实。及读墓志，即今丞相益州牧赵郡李公之文，自称为忘形友。其在宣州，李公再入相，议以第一官处之，牢让不取。盖雁所礼，则河东裴夷直、天水赵、陇西李行方、吴郡陆绍、梁国刘ナ、博陵崔向，人咸曰得士。夫扬州少与也，而见器；益州寡合也，而见亲；六从事材不一也，而毕乐用。是足以观德，庸可勿纪焉。铭曰：
    隋有文中，绍扬微言。当时伟人。咸出其门。粹气纡馀，锺於後昆。常侍恂恂，文中来孙。发源高麓，中泳後大。兰芽茁然，秀出丛荟。善不近名，其声日彰。行勇於退，其道愈光。哲者知之，冥於周行。以正持宪，以文为郎。以和佐戎，以惠临邦。以直司谏，以公驳政。守於三川，顽民定。乃镇於宣，先驰淑声。邑中婆娑，瞻我旆旌。问谁询谋，济济君子。问谁出纳，洁洁廉士。道本乎心，畅於四支。治本乎正，形於百为。黠吏敛手，齐民扬眉。江淮薮空，夜析弗施。公卧於斋，邦民凄凄。公衣升屋，邦民行哭。牙璋斯来，柳た言旋。棠树未老，周人慕焉。熊耳之阳，泱泱洛川。佳城在兹，既固且安。松楸[
O51]然，石马矫然。过者必敬，宛陵之阡。
    ○唐故监察御史赠尚书右仆射王公神道碑
    公讳俊，字真长，其先叶黄帝。夫圣人之後，与庶姓不同，如河出昆仑，潜於厚地，焉振起，奋为洪澜，环回自天，非众川也。故自黄帝八代而生舜，武王克殷，求有妫之允满封於陈，是为胡公。十三叶生完，自以公子，国难不得立，乃抱乐器奔齐，桓公以卿礼接之。下又十一叶和，以久为政，阴浃於人，遂有齐国，三代称王。至建为秦所灭。项羽入秦，封建孙安为济北王。汉兴失国，齐人谓之王家，因以为氏。安子涓，仕汉，为镇东将军、青州牧，封剧县伯。自涓至彤，凡一十九代，两汉公卿牧守如家牒然。十代祖猛，字景略，符秦尚书令，伉秦成霸业，与孔明佐蜀同功，故时人谓之王葛，史云北海剧人，遂著为族望。九代祖休，仪曹尚书。八代祖镇恶，佐命宋，长安擒姚宏。至北齐五代祖斤，七兵尚书，兄弟九人，时号王氏九龙，於齐史有传。高祖ダ，字君粹，北齐著作郎、燕郡太守。曾祖敬忠，成州刺史。大父上客，高宗封岳，进士及第，历侍御史主客兵部员外郎，累迁兵右金吾卫将军冀州刺史灵州都督朔方道总管。见《职官仪》及衣（阙）。
    烈考瞰，宣州宣城县令，赠工部郎中。娶河东裴氏，乃生仆射。季睦馀力，工为文。始以崇文生应深谋秘策，考入上第，拜监察御史。天之赋予，莫能两大，既扬令名，而不以景福，享龄五十五。葬於河南府偃师县亳邑乡。後以子贵，累赠礼部尚书至右仆射。夫人江夏李氏焉。李门多奇才：父暄，起居舍人；暄子，门下侍郎平章事；高叔祖善，兰台郎崇文馆学士，注《文选》行於时；善子邕，北海郡太守，有重名，四方之士求为碑志者倾天下。故夫人於盛宗礼范可法，累赠至江夏郡夫人。
    仆射有三子。长子早终。次子处元，少婴沈恙，慕道士养生之术，高尚其趣，强仕而没，积善不试，後来果大焉。季子彦威，字子美，始以五经登甲科，历太常博士祠部员外郎，迁屯田郎中，转户部司封，并充礼仪使判官、宏文馆学士、京兆少尹、谏议大夫、史馆修撰。以直谏出为河南少尹，入为少府监司农卿，改淄青节度使，征拜户部侍郎判度支。势逼生患，出为卫尉，分司东都。寻起为陈许节度使检校礼部尚书，充汴、宋、亳等州节度观察处置等使，北海县开国子，食邑五百户。娶颍川韩氏，主客员外郎衢之女，国子祭酒杨顼之外孙。夫人有三弟，皆材，无子，早谢，已如礼葬於亳邑原。仆射厚德覆露之，尚书丕承之，以蚤孤，锐意向学。尝阅《诗》至《蓼莪》篇，感激流涕，故其志如刃始淬。及学成，立遂为鸿儒，入用为能臣。参定仪制，财成经费。起书生，拥旌节。今又领全师镇上游，握神符，垂三组，皆向时感发之所激也。志就而学成，名闻而身达。欲报无所，外荣中悲。人子之孝，在乎扬其先德以耀於远，乃俾学古者书本系所自，且铭於龟趺螭首云。铭曰：
    山积而高，泽积而长。圣人之後，必大而昌。由圣与贤，或为霸强。建不克嗣，济北疏疆。齐人德之，其族称王。佐於符秦，北海重光。仆射之生，负材而起。策於万乘，擢为御史。同时条对，千目仰视。桂林一枝，拾芥相似。名动海内，夫岂不伟。种德而牙，乃生令子。出入鼎贵，理财统师。流根之泽，密印累累。峻其追崇，幽显有辉。孝嗣之志，歉然弗怡。春露秋霜，感伤履之。时久能慕，禄丰益悲。明发不寐，永怀孝思。摅之无穷，曷若丰碑。景亳之原，佳城在斯。乃金石刻，揭於道陲。松耶柏耶，有洛之湄。过者必下，来观信辞。
    ●卷六百十
    ☆刘禹锡（十二）
    ○故朝散大夫检校尚书吏部郎中兼御史中丞赐紫金鱼袋清河县开国男赠太师崔公神道碑
    太师讳陲，字平仲，清河东武城人。太公望既封於营邱，子嗣侯。之孙曰穆伯，食邑於崔，遂以为氏。後十四世，至秦末东莱侯意如，东莱之子伯基始居清河。又十五叶生炎，为魏名臣。又九叶生休，仕後魏为七兵尚书。七兵之弟曰寅，为乐安太守。公即乐安八代孙。始以阀阅授郑州参军。力行好学，於子道以孝闻，处伯仲间以友闻，读《易》至编绝，以精易闻。至德中，时有边警，从师出征。公少有奇志，思越拘挛以自奋，乃作《伐鲸鲵赋》以献。既上闻，果器之。会第五丞相以善言利得幸，尽付利权，始有盐铁使之官。慎选寮属，表公为介，转临晋县丞。处烦应卒，刃不顿。再迁至大理评事。府罢，历河中府司隶参军太子司议郎。韩晋公时为户部侍郎，掌邦赋，急於用才，荐公为监察御史，主河东租庸之务。寻转殿中侍御史，复迁侍御史，充京东和籴使。建中初，德宗始亲万几，储精治本，有汉宣与我共此之叹，谓史臣求可当二千石良者，遂以公带本官权知袁州刺史。期月有成，诏书显扬，就加真秩，益以金紫。
    居无何，韩晋公为丞相，制国用，思公前绩，乃传召之。抵京师，授检校户部郎中。辑池盐於蒲，修牢盆，谨衡石，煎和既精，饴散乃盈。商通而氵存至，吏惧而循法，民不纟圭网而国用益饶。岁杪会其所入，赢羡什伯。诏下褒其能，转吏部侍郎兼御史中丞，且加五等之爵。方倚以重任，天富其才而不遐其福，享龄六十有五。贞元七年二月二日，遘疾卒於官。上闻悼之，即降愍策，赠郑州刺史，赍钱五百万，以备饰终之礼。明年八月二日，返葬於成周之偃师，从世墓也。
    夫人陇西李氏，汾州司户参军咸一之女。生才子六人：长曰，及公终时已为左拾遗，後至太常卿；次曰酆，至太府卿；次曰郾，至外台尚书；次曰郇，今为廷尉；次曰鄯，至执金吾；季曰郸，自太常卿加同中书门下平章事，今为尚书侍郎平章事如故。惟夫人为姑臧冠族，以蘩组纟川辅佐君子，为令妻积三十馀年。以慈俭忠厚训诫诸子，为贤母二十有三年。当永贞之初，顺宗践阼，泽流百叶。长子时为词臣，草册书，以文当晋阶，遂上疏乞移荣於亲。上俞之，特封清河郡太君。士林耸慕，皆自痛其不及。为太常，酆为大农，咸白发贵绶，以奉膳羞。诸季皆翩翩人杰，各以簪裾给事左右，愉愉然承顺无违。鼎钟致养，居然一室雍熙太和。言世荣者举无以比。以子贵累封赠至凉国太夫人。元和八年三月十六日捐馆舍，寿七十有九。是岁十月十八日合。
    惟太常及尚书暨今相国，皆自中书舍人为礼部侍郎，凡五贡贤能书，得士百四十有八人，言兄弟者许为人瑞。崔氏之门六人皆入南宫赐金紫，其间三人历入侍郎，统而论，四卿一相，两连率，二翰林学士、一执金吾，言冠冕者许为世雄。与姑臧李、范杨卢世为婚媾，入於婚党，无第二流，言门阀者许为时表。太常二子，亦以才能同入尚书：璜为吏部郎，为司勋郎。其他支孙未登金闺籍者，诜诜然鱼贯而进，文业甚富而孝谨不衰。猗欤！君子之泽，其所从来远而有光已！
    开成己未岁七月甲辰，相君受诏於朝廷，始操国柄。冬仲月，奉常事於家，礼成起慕，悄然永怀曰：古者卿大夫庙有鼎，墓有碑，皆铭之以纪先德也。今备位宰相，敢不扬前人之耿光！乃俾家老条白事功，资於学古者征其词，尚信也。又命宗祝卜柔日告於庙，尽诚也。仪甚备而敬有馀，斯所谓达礼之君子。遂刊勒如式，揭於道周。铭曰：
    奕奕四姓，崔为之冠。瞻其门墙，倬若□汉。善积家肥，子孙多才。如彼榱栋，必生徂徕。太公之後，弥二千祀。累如贯珠，倬见图史。显允太师，丕承德基。构于其堂，亦既茨。生逢艰虞，中外交师。献赋伐叛，忠存乎词。兵兴事业，飞挽四驰。历践剧职，视险如夷。乃主平籴，乃分符使。治粟为邦，其道一致。蒲实近地，盐为利泓。使车来思，划弊立程。吏廉商通，岁倍其赢。奏课连最，德音张明。就加执法，好爵兼荣。天付之才，不与寿并。生树德本，殁扬淑声。里巷罢舂，音乐为停。赠礻遂之礼，冠於公卿。万石贻训，根於孝友。太公种德，乃稔身後。家有令子，妻为寿母。二十馀年，人伦之首。六子来侍，如龙如虎。众妇来馈，维筐及。佩玉鸣环，交响庭户。申申秩秩，欢不逾矩。昔为望族，今为兴门。天爵人爵，蔚然两尊。先德阴骘，黑如垂云。孕和合粹，濯润本根。景亳之原，图书之川。汤陵之坛，磅礴回环。世安其神，世嗣其贤。聆德音者，拜於碑前。
    ○曹溪六祖大鉴禅师第二碑（并序）
    元和十一年某月日，诏书追褒曹溪第六祖能公，谥曰大鉴，实广州牧马总以疏闻，繇是可其奏。尚道以尊名，同归善善，不隔异教，一字之褒，华夷孔怀，得其所故也。马公敬其事，且谨始以垂後，遂咨於文雄今柳州刺史河东柳君为前碑。後三年，有僧道琳率其徒由曹溪来，且曰：愿立第二碑，学者志也。
    惟如来灭後，中五百岁而摩腾竺法兰以经来华，人始闻其言，犹夫重昏之见爽。复五百岁而达摩以法来华，人始传其心，犹夫昧旦之睹白日。自达摩六传至大鉴，如贯意珠，有先後而无异同。世之言真宗者，所谓顿门。初达摩与佛衣俱来，得道传付，以为真印。至大鉴置而不传，岂以是为筌蹄耶？刍狗耶？将人人之莫已若而不若置之耶？吾不得而知也。
    案大鉴生新州，三十出家，四十七年而殁，既殁百有六年而谥。始自蕲州东山，从弟五师得授记以归，高宗使中贵人再征，不奉诏，第以言为贡，上敬行之。铭曰：
    至人之生，无有种类。同人者形，出人者智。蠢蠢南裔，降生杰异。父乾母坤，独肖元气。一言顿悟，不践初地。五师相承，授以宝器。宴坐曹溪，世号南宗。学徒爰来，如水之东。饮以妙药，瘥其聋。诏不能致，许为法雄。去佛日远，群言积亿。著空执有，各走其域。我立真筌，揭起南国。无修而修，无得而得。能使学者，还其天识。如黑而迷，仰见斗极。得之自然，竟不可传。口传手付，则碍於有。留衣空堂，得者天授。
    ○袁州萍乡县杨岐山故广禅师碑
    天生人而不能使情欲有节，君牧人而不能去威势以理。至有乘天工之隙以补其化，释王者之位以迁其人。则素王立中枢之教，懋建大中；慈氏起西方之教，习登正觉。至哉！乾坤定位，而圣人之道参行乎其中。亦犹水火异气，成味也同德；辕轮异象，至远也同功。然则儒以中道御群生，罕言性命，故世衰而浸息；佛以大慈救诸苦，广起因业，故劫浊而益尊。自白马东来，而人知像教；佛衣始传，而人知心法。宏以权实，示其摄修。味真实者，即清净以观空；存相好者，布威神而迁善。厚於求者，植因以觊福；罹於苦者，证业以销冤。革盗心於冥昧之间，泯爱缘於死生之际。阴助教化，总持人天。所谓生成之外，别有陶冶；刑政不及，曲为调柔。其方可言。其旨不可得而言也。惟四海之大，群伦之富，必有以得其门而会其宗者，为世导师焉。
    禅师讳乘广，其生容州，姓张氏。七岁尚儒，以俎豆为戏；十三慕道，遵怀削之仪。至衡阳，依天柱想公以启初地；至洛阳，依荷泽会公以契真乘。洪钟蕴声，扣之斯应；阳燧含焰，之乃明。始由见性，终得自在。常谓机有浅深，法无高下。分二宗者，众生存顿渐之见；说三乘者，如来开方便之门。名自外得，故生分别；道由内证，则无异同。遂以摄化为心，经行不倦。愍彼南裔，不闻佛经。由是结庐此山，心与境寂。应念以起教，随方而立因。居涉旬而善根者知归，逮周月而带缚者惭悟。以月倍日，以年倍时，喑蒙洞开，荒憬潜革。邑中长者，十方善众，咸发信愿，大其藩垣。法堂四阿，复引僧舍。身心恒寂，象马交驰。随其去来，皆得利益。逾岭之北，涉湘而南。仰兹高山，知道有所在。此地缘尽，然化俱。神归佛境，悲结人世。自趺坐而灭，至於茶毗，三百有六旬矣。爪加长，容泽差衰。真子号呼，围绕薪火，得舍利如珠玑者数十百焉。於戏！肖圆方之形，故寂灭以示尽；入菩提之位，故殊相以现灵。亦犹凤毛成字，麟角生肉，必有以异，不知其然。於是服勤闻法之上首曰甄升，乃率其徒圆寂、道宏、如亮、如海等，相与扌文泪具役，建塔於禅室之右端，从众也。初，广公始生之辰，岁在丁巳，当元宗之中元也。生三十而受具，更腊五十二而终。终之夕，岁直戊寅，当德宗之後元三月既望之又十日也。後九年，其门人还源以为崇塔以存神，与建铭以垂休，皆凭像寄怀，不可以阙一。缪谓予为习於文者，故茧足千里，以诚相投。大惧其先师德音与时浸远，且曰：“白月中黑，东川无还，於金石，传信百劫。彼堕泪之感，岂儒者流专之？”敬酬斯言，铭示真俗。文曰：
    如来说法，遍满大千。得胜义者，强名为禅。至道不二，至言无辩。心法东行，群迷丕变。七叶无嗣，四魔潜扇。佛衣生尘，佛法如线。吾师觉者，冥极道枢。承受密印，端如贯珠。一室寥然，高山之隅。为法来者，千百人俱。裔民嗤嗤，户有犀渠。摄以方便，家藏佛书。愿力既普，度门斯盛。合为一乘，散为万行。即动求静，故能常定。绝缘离觉，乃得究竟。生非我乐，死非我病。现灭者身，常圆者性。本无言说，付属其谁。等空无碍，後觉得之。像灵塔，迹留仁祠。十方四辈，瞻礼於斯。
    ○唐故衡岳律大师湘潭唐兴寺俨公碑
    佛法在九州间，随其方而化。中夏之人汨於荣利，破荣莫若妙觉，故言禅寂者宗嵩山；北方之人锐以武力，摄武莫若示现，故言神通者宗清凉山；南方之人剽而轻，制轻莫若威仪，故言律藏者宗衡山。是三名山为庄严国，必有达者，与山比崇。南岳律门以津公为上首，津之後云峰证公承之，证公之後湘潭俨公承之。星月丽天，珠玑同贯。由其门者，为正法焉。
    公号智俨，曹氏子，世为柳之右姓。兆形在孕，母不嗜荤；成童在侣，独不嗜戏。其夙植固厚者欤！生九年，乐为僧，父不能夺其志。抱经笥入岣嵝山，从名师执业，凡进品受具，闻经传印，皆当时大长老。我入名门，不住诸乘；我得觉路，迳入智地。居室方丈，名闻大千。护法大臣，多所宾礼。嗣曹王皋之镇湖南，请为人师。自是登坛莅事三十有八载，由我得度者万有馀人。人持宝衣、解璎珞为礼，公色受之。谓门弟子曰：“彼以有相求我，我以有应之。”凡建宝幢，修废寺，饰大像，皆极其工，应物故也。
    元和十三年九月二十七日中夜，具汤沐、剃颐顶，与门人告别，既即寂，而视身与色无有坏相。呜呼！岂生能全吾真，故死不速朽，将有愿力耶？予不得而知也。问年八十二，问腊六十一。葬於寺东北隅。传律弟子中巽、道准，传经弟子圆皎、贞璨，与其徒圆静、文外、惠荣、明素、存政等，欲其师之道光且远，故咨予乞辞。乃作长句，以偈铭之曰：
    祝融灵山禹所治，非夫有道不可止。中有毗尼出尘士，以津视俨犹孙子。登坛人师四十纪，南方学徒宗奥旨。幼无童心至儿齿，识灭形全异凡死。长沙潭西逾五里，陶侃故居石头寺，门前一带湘江水。吁嗟律席之名兮，与湘流而不已。
    ○故荆南节度推官董府君墓志铭
    元和七年夏四月某日，前荆州部从事董府君以疾终于故府私第，年若干。其孤泣书前人之爵里耿光，求我以铭於幽，且先志也，故重为之。
    董姓出於豢龙氏，至辛有而分，在晋为良史，在赵佐简子为能臣。项羽主盟，为翟王，高皇帝举兵汉中，劫其兵众，不克其土，後裔遂为陇西人。凡称字不称名，不待事而彰也。始予谪於武陵，人多中之贤有董生，为守令客。既而以士相见之礼成，与之言，能言坟、典、数，旁捃百氏之学。弱年嗜属诗，工奕棋，用是索合於贵游，多所慰荐。中年奉浮图，说三乘，用是贡诚於清贤，多被辟书。脱巾为宏文馆校书郎，再选至大理评事。咸视真秩，而不累其章，职系於外是也。晚节尚道，故投劾於幕府。治扁舟，浮江沱，泛洞庭，登熊耳，访浮邱以探异，赋枉渚以寄傲。居数岁，投老於南荆。迷邦纵性，委和从化。逮夫寝巨室也，自含礻遂至於卜，皆仁人之赙焉。是岁五月十二日，卜葬於龙山之某冈，外姻至矣。
    君名亻廷，字庶中。大父曰思简，位至汝南太守。父承祖，殁於试守太子舍人。始为君求妇於郑之里，生嗣子夏卿、殷卿，既立而夭，今未之从。其後又娶於阎氏，生二子曰周卿、云卿。嫠也む裳ヮ首，有正家之道。呜呼！道愈富而室愈贫，志甚修而知甚寡。士以陇西为贵，将在令名与！铭曰：
    学待问而文藻身，艺不试兮名孰闻。大道甚夷兮非我辰，何生不茂兮非我春。修门之达兮连冈无无。蔓草如茵兮新坟若斧。吁嗟董生兮於焉终古。
    ○绝编生墓表
    顾彖，吴郡人，食力於武陵沅水上，以读《易》闻。病且死，饬其子曰：“吾年十有五而受《易》於师，积六十三年於兹，未尝一日不吟乎《系》《象》。里中儿从吾读其文多矣。死则必葬吾於党庠之侧，尚其有知，且闻吾书。”君子曰：若彖者，可谓志笃於学矣。因以绝编生谥之，且表其墓。後之读功令者或采焉。
    予既谪居是邦，始至之日，问能道古语可与言者，邑子以生为对。既而执贽请见之，生危冠大袂，阔视雅拜，及门知让，候肃而後入，又肃而跻阶，心存圣言，润彻眉睫，有态而亡苟容。问其所执，曰：“幼学《易》，老而尤嗜。”问安学，曰：“始闻於师，晚熟於心。自尼父兼三才，绌八索，系辞焉以通微言，与伏羲、文王并行，犹天三辰，同丽太极。秦脱大患，完文显行。汉之田、丁、京、刘，而东京有马、郑，魏之何、荀、两王，而吴有韦、陆。前者导源，後者洒之，氵风融混合，百派奔凑。唐兴，沙门一行方泄天机以探古人，神友造物，智斟人事，制动也有尼，变道也亡方。之支流，委输於我，其它纟由绎祖述三十有馀家。朱蓝之，朴斫之，为羽翼，为鼓吹，畴咨天人之际，旁魄上下，骛精於捃摭，匮巧於穿凿。犹制氏之於乐，铿锵而已；除氏之於礼，善容而已。然而前修之尽心也，得以味腴搴芳焉。手胝於运管，目&lt;耳蔑&gt;於临烛，而气耗於咏呻。家居亡訾，不能与计偕；地偏且远，亡有能晤语者。心愈苦而迹愈卑，寒肤兼腹，以至於耋老。微夫子之问，持是安施乎？”
    它日，予造其室庐，瓢箪在左，尊在右。有龟枵然，有荚甚泽。予ㄓ蓍指骨而讯之曰：“是者曾不予欺乎？”生攸尔而对云：“古先圣人知道之妙，不可搏而得也，故设象以致意，梯有以取亡。取当其粗，用当其精。夫权衡所以揣轻重，不为捶钩者设也；寻尺所以商远迩，不为运斤者设也；龟所以决群疑，不为知几者设也。几存乎人，是则以天时为卦体，以地理为爻位，外附人事以象焉，内取诸身以彖焉。得枢於寰中，迎数於象外。自然之理，不知其然，虽欲强名，措说亡地。彼枯茎朽悫，安能与於此乎？今夫揲之以至元刂，灼之以殆尽，徒与夫蚩蚩者问歉穰、占态虺、起讼需食、亡羊丧牛之间耳。资其握粟以糊予口，乌足为夫子道哉！”予以斯言邃於《易》，故书。
    噫！国有大学，学有馆以延颛门。若生者，苦形役志，如是其颛也。茹经於腹，湮灭粪壤，壁水汤汤，不闻其声，摧藏朴，与山木同朽，岂地远然耶？彼文甲纟卒毛、剽筋寿革、岭峤之华实，炎溟之蜃虾，飞苞驿篚，所至而贵，夫岂贵迩也哉？悦者众故也。生之死，在元和七年秋七月。由死之日，推而上求，直治生之辰，得四百有七十甲子。葬在征渚西右矶上，其坟可隐东望里塾，尚行其志云。
    ○子刘子自传
    子刘子，名禹锡，字梦得。其先汉景帝贾夫人子胜，封中山王，谥曰靖，子孙因封为中山人也。七代祖亮，事北朝为冀州刺史散骑常侍，遇迁都洛阳，为北部都昌里人。世为儒而仕，坟墓在洛阳北山，其後地狭不可依，乃葬荥阳之檀山原。由大王父已还，一昭一穆如平生。曾祖凯，官至博州刺史。祖，由洛阳主簿察视行马外事，岁满，转殿中丞侍御史，赠尚书祠部郎中。父讳绪，亦以儒学，天宝末应进士，遂及大乱，举族东迁，以违患难，因为东诸侯所用。後为浙西从事，本府就加盐铁副使，遂转殿中，主务於甬桥。其後罢归浙右，至扬州，遇疾不讳。小子承夙训，禀遗教，眇然一身，奉尊夫人不敢殒灭。後忝登朝，或领郡，蒙恩泽，先府君累赠至吏部尚书，先太君卢氏由彭城县大君赠至范阳郡太夫人。
    初，禹锡既冠，举进士，一幸而中试。间岁，又以文登吏部取士科，授太子校书。官司间旷，得以请告奉温清。是时少年，名浮於实，士林荣之。及丁先尚书忧，迫礼不死，因成痼疾。既免丧，相国扬州节度使杜公领徐泗，素相知，遂请为掌书记。捧檄入告，太夫人曰：“吾不乐江淮间，汝宜谋之於始。因白丞相以请，曰：“诺。”居数月而罢徐泗，而河路犹艰难，遂改为扬州掌书记。涉二年而道无虞，前约乃行，调补京兆渭南主簿。明年冬，擢为监察御史。
    贞元二十一年春，德宗新弃天下，东宫即位。时有寒隽王叔文，以善奕棋得通籍博望，因间隙得言及时事，上大奇之。如是者积久，众未知之。至是起苏州掾，超拜起居舍人，充翰林学士，遂阴荐丞相杜公为度支盐铁等使。翊日，叔文以本官及内职兼充副使。未几，特迁户部侍郎，赐紫，贵振一时。予前已为杜丞相奏署崇陵使判官，居月馀日，至是改屯田员外郎判度支盐铁等案。初，叔文北海人，自言猛之後，有远祖风，唯东平吕温、陇西李景俭、河东柳宗元以为言然。三子者皆与予厚善，日夕过言其能。叔文实工言治道，能以口辩移人。既得用，自春至秋，其所施为，人不以为当非。时上素被疾，至是尤剧。诏下内禅，自为太上皇，後谥曰顺宗。东宫即皇帝位，是时太上久寝疾，宰臣及用事者都不得召对。宫掖事秘，而建桓立顺，功归贵臣。於是叔文首贬渝州，後命终死。宰相贬崖州。予出为连州，途至荆南，又贬朗州司马。居九年，诏征，复授连州。自连历夔、和二郡，又除主客郎中分司东都。明年追入，充集贤殿学士。转苏州刺史，赐金紫。移汝州兼御史中丞。又迁同州，充本州防御长春宫使。後被足疾，改太子宾客分司东都。又改秘书监分司。一年，加检校礼部尚书兼太子宾客。行年七十有一，身病之日，自为铭曰：
    不夭不贱，天之祺兮。重屯累厄，数之奇兮。天与所长，不使施兮。人或加讪，心无疵兮。寝於北牖，尽所期兮。葬近大墓，如生时兮。魂无不之，庸讵知兮。
    ○祭柳员外文
    维元和十五年，岁次庚子，正月戊戌朔日，孤子刘禹锡衔哀扶力，谨遣所使黄孟苌具清酌庶羞之奠，敬祭於亡友柳君之灵。呜呼子厚！我有一言，君其闻否？惟君平昔，聪明绝人。今虽化去，夫岂无物？意君所死，乃形质耳。魂气何托，听予哀辞。
    呜呼痛哉！嗟予不天，甫遭闵凶。未离所部，三使来吊。忧我衰病，谕以苦言。情深礼至，款密重复。期以中路，更申愿言。途次衡阳，云有柳使。谓复前约，忽承讣书。惊号大叫，如得狂病。良久问故，百哀攻中。涕Д迸落，魂魄震越。伸纸穷竟，得君遗书。绝弦之音，凄怆彻骨。初托遗嗣，知其不孤。末言归青，从先域。凡此数事，职在吾徒。永言素交，索居多远。鄂渚差近，表臣分深。想其闻讣，必勇於义。已命所使，持书径行。友道尚终，当必加厚。退之承命，改牧宜阳。亦驰一函，候於便道。勒石垂後，属於伊人。安平宣英，会有还使。悉已如礼，形於其书。呜呼子厚！此是何事？朋友凋落，从古所悲，不图此言，乃为君发，自君失意，沈伏远郡，近遇国士，方伸眉头，亦见遗草，恭辞旧府。志气相感，必逾常伦。顾予负衅，营奉方重。犹冀前路，望君铭旌。古之达人，朋友则服。今有所厌，其礼莫申。朝晡临後，出就别次。南望桂水，哭我故人。孰云宿草，此恸何极！呜呼子厚！卿真死矣。终我此生，无相见矣。何人不达，使君终否。何人不老，使君夭死。皇天后土，胡宁忍此。知悲无益，奈恨无已。君之不闻，予心不理。含酸执笔，辄复中止。誓使周六，同於已子。魂兮来思，知我深旨。呜呼哀哉！尚飨。
    ○重祭柳员外文
    呜呼！自君之没，行已八月。每一念至，忽忽犹疑。今以丧来，使我临哭。安知世上，真有此事！既不可赎，翻哀独生。呜呼！出人之才，竟无施为。炯炯之气，戢於一木。形与人等，今既如斯。识与人殊，今复何托？生有高名，没为众悲。异服同志，异音同欢。唯我之哭，非吊非伤。来与君言，不成言哭。千哀万恨，寄以一声。唯识真者，乃相知耳。庶几傥言，君傥闻乎？呜呼哀哉！君有遗美，其事多梗。桂林旧府，感激生持。俾君内弟，得以义胜。平昔所念，今则无违。旅魂克归，崔生实主。幼稚甬上，故人抚之。敦诗退之，各展其分。安平来，礼成而归。其他赴告，咸复於素。一以诚告，君傥闻乎？呜呼痛哉！君为已矣，予为苟生。何以言别，长号数声。冀乎异日，展我哀诚。呜呼痛哉！尚飨。
    ○为鄂州李大夫祭柳员外文
    呜呼！至人以在生为传舍，以轩冕为傥来。达於理者，未尝惑此。昔予与君，论之详熟。孔氏四科，罕能相备。惟公特立秀出，几於全器。才之何丰，运之何否！大川未济，乃失巨舰。长途始半，而丧良骥。缙绅之伦，孰不堕泪！
    昔者与君，交臂相得。一言一笑，未始有极。驰声日下，骛名天衢。射策差池，高科齐驱。携手书殿，分曹蓝曲。心志谐同，追欢相续。或秋月衔觞，或春日驰毂。甸服载期，同升宪府。察视之烈，斯焉接武。君迁外郎，予侍内闱。出处虽间，音尘不亏。势变时移，遭罹多故。中复赐环，上京良遇。曾不逾月，君又即路。远持郡符，柳江之ヂ。居陋行道，疲人歌焉。予来夏口，忽复三年。离索则久，音贶屡传。箧盈草隶，架满文篇。锺索继美，班扬差肩。贾谊赋，屈原问天。自古有死，奚论後先。痛君未老，美志莫宣。回世路，奄忽下泉。呜呼哀哉！令妻早谢，稚子四岁。天丧斯文，而君永逝。翩翩丹，来自遐裔。闻君旅榇，既及岳阳。寝门一恸，贯裂衷肠。执绋礼乖，出疆路阻。故人奠觞，莫克亲举。驰神假梦，冀获寤语。平生密怀，愿君遣吐。遗孤之才与不才，敢同已子之相许。呜呼哀哉！尚飨。
    ○祭韩吏部文
    高山无穷，太华削成。人文无穷，夫子挺生。典训为徒，百家抗行。当时者，皆出其下。古人中求，为敌盖寡。贞元之中，帝鼓薰琴。奕奕金马，文章如林。君自幽谷，升於高岑。鸾凤一鸣，蜩螗革音。手持文柄，高视寰海。权衡低昂，瞻我所在。三十馀年，声名塞天。公鼎侯碑，志隧表阡。一字之价，辇金如山。权豪来侮，人虎我鼠。然诺洞开，人金我土。亲亲尚旧，宜其寿考。天人之学，可与论道。二者不至，至者其谁。岂天与人，好恶背驰。昔遇夫子，聪明勇奋。常操利刃，开我混沌。子长在笔，予长在论。持矛举，卒不能困。时惟子厚，窜言其间。赞词愉愉，固非颜颜。磅礴上下，羲农以还。会於有极，服之无言。（阙）岐山威凤不复鸣，华亭别鹤中夜惊。畏简书兮拘印绶。思临恸兮志莫就。生刍一束酒一杯。故人故人歆此来。
    ○祭兴元李司空文
    维大和四年月日，礼部郎中集贤殿直学士刘禹锡，谨以清酌之奠，敬祭於故相国山南西道节度使赠司空李公之灵：呜呼！龟灵而刳，龙知而屠。古今同之，天不可呼。公之挺生，德与位并。如瞻日月，岂赞其明。何以致之，姑话平生。追怀周旋，弥四十年。射策校文，接武联翩。甸服同邑，明庭比肩。公乘迅飙，凌厉非烟。愚触骇机，迸落深泉。一持化权，一谪海Й。本同末异，如矢别弦。□龙井蛙，势不相见。二纪回泊，一朝会面。公为故相，愚似悲翁。契阔相遇，凄凉万重。复以郎吏，交欢上公。披襟道旧，剧谈小酒。清洛泛舟，凿龙携手。公入西关，愚亦征还。削去苛礼，招邀清闲。广陌联镳，高台看山。寻春适野，醉舞花间。忽复登坛，总戎於外。子午危栈，巴梁古岸。夷风伧伫，犭襄俗惶害。阴谋密备，凶党千辈。如嗾群犬，以逼驺虞。如纵炎火，以焚瑾瑜。时耶命耶，不虑不图。物理神道，安知有无。呜呼痛哉！元天甚高，上诉何时。长夜无晓，斯焉永归。风凄日昏，鼓咽箫悲。沈埋玉树，谁不沾衣。平生故人，零落已稀。委化而尽，然犹怨咨。如何国祯，有此遭罹。挺灾赋命，孰主张之。有肴在筵，有酒盈卮。神其来歆，已矣长辞。尚飨。
    ○代诸郎中祭王相国文
    维大和四年月日，某官等敬祭於故相国赠太尉太原王公之灵：
    呜呼！天以和气锺於贵人。含光不曜，煦物如春。发自贡士，骤为廷臣。鸿雁联行，其凌青云。既操利权，兼秉国钧。食禄甚厚，奉身如贫。井络之隅，益部为大。斗牛之下，扬州繁会。受社临戎，油幢曲盖。印绶重叠，恩华滂霈。簿领如山，处之若间。扌之权，往而复还。炎炎，出入二纪。未曾伤神，屡有荐士。急难友弟，谨厚训子。颜间熙熙，不形愠喜。处已无咎，得君如此。若木方高，商飙起。三台之气，变现在时。五福之来，盛衰有期。晓下黄ト，车骑威迟。夕归华堂，言笑嘻怡。诘朝愀然，有志求医。未撤琴瑟，俄悬素。宸衷震悼，朝右凄悲。诏下褒崇，恩殊等夷。灵而既驾，真宅将归。笳箫咽而复扬，风日惨而无辉。元亮等或早挹清尘，或晚承泛爱。昔修礼於门阃，今缠悲於祖载。幽显虽异，音徽未昧。神之格思，歆此诚酹。尚飨。
    ○代裴相祭李司空文
    四年月日，特进守司空兼门下侍郎平章事裴度，谨以清酌少牢之奠，敬祭於故相国魏郡公之灵：
    呜呼！玉贞而折，不能瓦合。鸾杀而萎，不同鸡群。生兮若浮，守道不屈。惟公之生，福自维嵩。金石高韵，璋德容。元和之初，左右宪宗。以才视草，以望登庸。振起直声，激扬清风。实有正气，号为名公。名成身退，犹系人望。入为羽仪，出领藩方。既师百辟，又副丞相。道冠绅，事参翼亮。某与公游，四十馀年。风期合契，禄位相先。某忝司言，公持化权。应同宫征，馥若兰荃。猥以姓名，称於上前。发迹从微，芳（阙）获宣。某为免相，待罪梁山。公拜右揆，来从东川。极其欢娱，著在诗篇。某忝三入，公东亦还。里门相迩，宾ト常闲。退朝休浣，道旧开颜。嗟呼！山川间之，忽在旦夕。岂意仓卒，遂成今昔。衣冠丧气，风物含戚。强魂诉天，冤血成碧。呜呼哀哉！某在病中，讣书始至。无力以哭，不言垂泪。今闻と青，首路而归。隐几临风，其心孔悲。嘉肴百笾，旨酒一卮。寄此情素，神其来思。呜呼哀哉！
    ○祭福建桂尚书文
    维大和六年月日，苏州刺史刘禹锡，谨以清酌之奠，敬祭於故福建团练使桂公之灵：
    化鹏征，擘波冲天。士逢其时，舍笈乘轩。始识尚书，贞元季年。诣我南省，褒文一编。便坐接语，其容温然。星岁未几，鄙夫南迁。滞留江湘，鱼鸟周旋。尚书遇知，变化如蝉。秉宪朝右，剖符江ヂ。交趾化行，容州绩宣。凡曰循吏，莫居我先。大和之初，再遂良觌。分务东洛，门里同陌。予复郎位，公为宾客。蔚然贵臣，绶紫须白。俄俱西还，列於清班。来访书殿，登楼看山。见领八屯，循街九关。贺迁闽越，红旆双殷。克有淑声，绅之间。恂嫠鼓舞，强悍低蜷。延平古津，峭壁孱颜。岂意龙剑，沈晶不还。复魄侯堂，归舟建浦。双表何在，虎邱之下。恭承嘉命，来牧吾土。言念昔游，忽成千古。哀哉孝嗣，率礼无违。言奉几席，归乎洛师。敬陈奠筵，泣对灵帷。平生不忘，歆此一卮。呜呼哀哉！
    ○祭虢州杨庶子文
    维大和六年月日，苏州刺史刘禹锡，谨遣军吏某乙具少牢清酌之奠，敬祭于故虢州杨公之灵：
    呜呼！利剑多缺，真玉喜折。俊人不寿，为气所啮。子之少孤，率性自然。早有名字，结交世贤。席势驰声，龙秋鸟。试文再售，毛翮愈鲜。历佐侯藩，拾遗君前。伏ト论事，侵及内欢。克扬直声，不愠左迁。一斥於外，君门邈然。五剖竹符，皆有声绩。南湘潜化，巴人哑哑。比阳布和，战地尽辟。寿春武断，奸吏夺魄。荣波砥平，士庶同适。朝典陟明，俾临本州。锡以贵绶，腰金昼游。舆疾而来，风烟为愁。静治三载，卧分主忧。直气潜销，颓几不留。九天难问，万国同休。呜呼惜哉！与君交欢，已过三纪。维私之爱，与众无比。乃命长嗣，为君半子。谁无外姻，君实知已。昔与君游，俱为壮年。怒人言命，笑人言天。阅事未多，信书太坚。方阶尺木，已坠九泉。诵年易深，潜病难痊。不见南楚，方知北轩。呜呼嗟哉！见几不早，追悔已晚。犹希苟老，容或宣展。以闲相期，以晦相勉。一邱可乐，万累皆遣。玩图散秩，婆娑京辇。天命不长，愿言莫展。呜呼痛哉！君卧宏农，予来姑苏。飞书相约，言念鼎湖。我车载脂，为子疾驱。入境阒寂，唯逢素书。发函惊视，翰不自濡。相去一舍，岂无肩舆。君为病婴，我为吏拘。两不如意，嗟哉命夫。君今往矣，无复中道。我今泛然，一委玄造。平生亲友，零落太早。无望拔茅，尽悲宿草。到郡浃辰，君不起闻。寝门一恸，我哀如焚。彭彭青车，来葬洛滨。敬修赙礼，泣送行人。万夫之羞，荐君明魂。三赤之板，写予哀文。凄凉山河，惨淡风云。已矣长别，嗟我杨君。
    ●卷六百十一
    ☆胡直钧
    直钧，贞元十九年进士。
    ○中和节百辟献农书赋（以“嘉节初吉，修是农政”为韵）
    农为务本，春则岁华。和者取至和之靡忒，中者象居中之莫邪。吾君将以发教源於仲序，配节令於孔嘉。知稼穑之道，则无逸之书何远；睹播植之论，审后稷之训不遐。至若四海无事，万方胥悦。野思疆理之勤，朝有田畴之说。铸兵器为农器，更旧节为新节。天子方坐承明之庐，端穆清之居。百执事孜孜而奉职，群有司济济以进书。曰陛下德被淳古，时登太初。念耘耔之勤，每思亲劳；伫丰年之应，曾不自摅。臣所以极闻见而献可，庶将获小大之所如。伏以羲徇平秩，时在元吉。既钱之徒营，固准直而何失。迟西成於遗秉之岁，戒东作於寅宾之日。庶居勤之辈，咸执其常；惰游之人，罔敢不率。皇上谐众议，允嘉猷。载耒耜而亲耕，天下皆劝；率公卿而终事，庶绩咸修。然後创典章，颁远迩。斯载耕之自此，伫多稔之於彼。稽汜氏之法，未足方之。考周官之规，谅当改是。岂不以群下执躬，在上务农。故将降元功於后土，介景福於天宗。况令节适时，良图合盛。近可法於三务，远从规於八政。岂将独播美於兹辰，冀终古而辉映。
    ○获大宛马赋（以“开远戎，得天马”为韵）
    昔孝武寤善马，驾英才。穷贰师於海外，获汗血之龙媒。於是宛卒大北，神驹尽来。驵骏奇状，超摅逸材。走追风於马邑，嘶逐日於云堆。因行师之勋著，辨前王之业开。当夫海西出征，掣敌要远。始迟疑而不进，承再命之爰晚。奉皇风之用宣，冀边草之齐偃。既量功就，已料生返。越穷海之沙尘，及大宛之城苑。既高勋以茂阀，且不愧於分阃。刍粮尽取，骥亦空。材为地产之最，精降天山之中。背不毛之殊俗，从入律之东风。沛艾骨异，低昂气雄。溢镜光於金勒，流雪彩於花骢。悉可耀威华夏，夺魄獯戎。若乃发迹穷荒，来仪中国。史惊千载之异，朝庆一人之得。君子之德式孚，天王之道允塞。腾骧永埒，曾何比於权奇。灭没长衢，独有赖於筋力。然则马惟行地，君实统天。黩兵者耗财之本，爱财者有国之先。徒知天驷之可获，莫痛征夫之寡全。时泰俗饶，固理道之所急。珍禽奇兽，在人君之可捐。穆王之荒何取，文帝之事足传。竟洽大东之咏，奚为天马之篇。况骥之生兮有矣，屈之产也在焉。复何必勤求於远卒，当耗攵之事边。向使武帝退术士，宝贤者。罢征战於戎夷，浃风俗於纯嘏。自将致丹质之凤鸟，岂徒来汗血之龙马。故前代论边之徒，以劳师远伐屈众策之下。
    ☆徐晦
    晦，字大章。第进士，登直言极谏科，累拜中书舍人。敬宗朝出为同州刺史，大和中以礼部尚书致仕。开成三年卒，赠兵部尚书。
    ○海上生明月赋
    巨浸不极，太阴无私。褰积水之游气，睹圆魄之殊姿。皓皓天步，苍茫地维。泱漾崩腾，助金波玉浪之势。晶荧激射，当三五二八之期。盖进必以道，岂出非其时。继倾曦以对越，擅浮光而在兹。嗟乎！空阔之容若彼，清明之状如此。蜃楼旁起，疑庾亮之可从；珠蚌潜开，异隋侯之所委。躔次虽游，风涛讵弭。出霞岸而不迟，过鳌山而孔迩。顾兔摇拽，娥徙倚。将运行以故然，谅涤濯之难揣。远绝昏霾，回临津涯。竟无幽而不烛，斯冥力而上排。希逸之赋可称，界於斜汉；元晖之诗有作，映彼清淮。未若皎皎初吐，苍苍可阶。叶朝夕以晦朔，宁望断而意乖。ち沦氵空洞，雪翻烟弄。水族将蟾影交驰，浪花与桂枝相送。凝目是远，赏心斯众。苟佳景之必存，孰良辰之不共。滔滔节宣，冉冉徂迁。循彼万流，差广纳而观海；推夫两曜，候久照而得天。客有吟想此夜，淹翔有年。感浮桴而偶圣，庶乘槎而逢仙。亦将览孤景，盥洪涟。聊学抽毫而进牍，岂追羡鱼以临川。
    ☆裴次元
    次元，贞元中进士，官吏部员外郎，元和中为福州刺史河南尹，终江西观察使。
    ○奏广州结好使事由奉诏书谢恩状
    右，臣伏奉某月日手诏，令臣速具前件官本末事由闻奏，臣以月日谨具某官归本道事以闻；某月日奏官至，伏奉某月日手诏，所奏某官寻赴广州事宜，具详本末，想宜知悉者。臣伏以纶下於紫霄，明命光於沧海。荣深感极，宠洽心惊，周章失图，欢惕交集。顾臣鄙劣，忝寄藩维，无补涓埃，累更凉燠。矧兹地远，敢望恩加！日月照临之明，无幽不烛；乾坤生成之德，在物莫遗。岂期奏报常仪，特降诏书慰抚。事逾等列，喜万恒情。伏以轩墀一违，岁序三变，谬职愧深於星，荷恩思拜於彤庭。厕清列於班行，峨冠剑而何日。守炎荒之遐服，甘瘴疠以婴身。怀死节之丹诚，愿生还於绛阙。每承存谕之命，更切攀恋之心。臣不胜感恩欢跃屏营之至。
    ○贺正进物状
    右，臣伏以青阳发春，肇宝历于兹始；元穹隆祚，仰圣寿而维新。正殿向明，班行承庆。顾臣等守土，列在东隅。空怀捧日之心，望云何及；独阙称觞之礼，鸣佩无因。瞻九重而在天，空倍情而增恋。前件物及衫段宣台卓座等，礼不惮轻，物斯展敬，节当有庆，用申致贡之诚；情苟为珍，愿比负暄之献。臣某不胜感恩忭跃屏营之至。
    ○端午进物状
    右，臣伏以律应蕤宾，日惟端午。讫於四海，皆驰必献之珍；节彼南山，咸祝无疆之寿。臣职叨藩服，守在遐方，贡菲礼以展诚。单微既惧；倾葵心而向日，捧戴何因。情空愧於辽东，恋益深於阙下。臣某不胜感恩战灼屏营之极。
  </div>
  <div class="pagination">
   <a href="全唐文_page354.html">
    上一页
   </a>
   <span>
    ...
   </span>
   <a href="全唐文_page350.html">
    350
   </a>
   <a href="全唐文_page351.html">
    351
   </a>
   <a href="全唐文_page352.html">
    352
   </a>
   <a href="全唐文_page353.html">
    353
   </a>
   <a href="全唐文_page354.html">
    354
   </a>
   <span class="current-page">
    355
   </span>
   <a href="全唐文_page356.html">
    356
   </a>
   <a href="全唐文_page357.html">
    357
   </a>
   <a href="全唐文_page358.html">
    358
   </a>
   <a href="全唐文_page359.html">
    359
   </a>
   <a href="全唐文_page360.html">
    360
   </a>
   <span>
    ...
   </span>
   <a href="全唐文_page356.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
