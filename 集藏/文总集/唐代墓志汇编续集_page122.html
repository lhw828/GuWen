<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 122 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 122 页/共 131 页</h1>
    <div class="content">【盖】
　李府君墓志铭
【志文】
唐故陇西李府君墓志铭　□□乃□西人也，承□□枝之胤，桂叶□乎□（下残）□□。曾祖讳光。祖讳朝，从官银州，因置大业。□□□□尚不仕。府君讳公政，禀性孤达，才高气雄，卓然贞□□□□，爽朗立冰霜之操，居家以孝悌成志，朋友标信义为怀。□□□马之期，必著成人之美。将冀寿同彭祖，龟鹤比肩。岂图□□□祟，缠绵累夕。秦医扁术，无不寻求；良药殊方，莫能见效。呜乎！年五十有七，以咸通九年七月廿六日厥终於第。昆兄二人：公亮、公庆，侄文素，孙胡儿、小胡，季弟公辅，任营田押衙。咸通五年八月卅日终。新妇卫氏，育三女。长适孟氏，次韦氏，小武氏。新妇□氏，育男胡哥，女博儿。夫人郝氏，志行温柔，贤和守节。
箴□□誉，轨范无差。佳以训子有孟母之规，令闻法班家之美。育□男二女。男文审，婚张氏。育男喜子、合儿，女＊儿、福儿。小男八□婚王氏，男顺儿，女二人，十二娘，娉张氏；十五娘，始笄。孤子文□聪俊天假，英髦异时，礼让持身，仁义立德。佳以事父母尽单□之孝，交朋友乃宿诺无违。片善必求，轻财重义。皇考既丧，□倾地摧。五内分崩，肝肠寸烈。思生前之鞠育，粉骨未酬；想趋□之恩，昊天罔极。於是运陶机，瓴＊，召丹＊，绘平生。析木□□，移风易俗。时咸通九年十二月七日迁厝於州城南山之左，礼也。恐时革今古，桑田殁移，刻石为铭。词曰：
府君之盛，陇西之胤，桂叶芬芳，名雄上镇。英华当□，元□与信，冀保遐龄，俄＊疾疹。药饵无效，祸临□□，孤男幼女，夙夜□□。叠＊为藏，负土成坟，期於□□，□□□□。
咸通九年十二月八日（录自《隋唐五代墓志汇编》陕西卷第二册）
№咸通０６０
【盖】
　失。
【志文】
唐圣真观故三洞郭尊师墓志处士刘言撰夫玉者山之宝，道者人之德。玉之在石，匪大匠之＊不可知其珍，道之在人，非智者之迹不可察其玄。且玉谓之美，美之为美，道谓之玄，玄之去又玄，岂寻常而闻，造次之得者也。尊师姓郭，讳元德，洛阳人也。代无轩冕，世袭玄风，以全德保真，纯□养性，深根固蒂，泉源澄彻。今在兹乎，岂虚言哉！尊师□居冠褐，长而周仁，降心好问，饱悟玄理。年十九，诣升玄刘先生授盟威廿四阶。
大中三年十一月廿一日，又诣麻姑邓尊师□洞神洞玄及上清毕法。紫纹交带，累参秘，身佩灵符。每以灰心斋戒，醮阅朝修，夜寐夙兴，而无懈焉。至於玄科秘诀，道德真筌，旁通博学，艺业多能，问之以琴啸，杂之以诗书。仁者企其下风，智者许其妙用。香火之外，或吐纳元气，呼吸阳精，修坐在立忘之术，□升入无形之道。曾谓门人曰：古之蝉蜕，今之坐忘也，吾今得矣。既居性命之乡，终从变化之路，已矣何言。时春秋五十有八，以咸通十年三月十九日，解化於洛阳县圣真观东院。叹松桂之先凋，痛晨光之早暮。其年四月十六日，迁葬於杜翟村，先师茔东北一里而卜兆焉，礼从仪也。有弟子三人：洞玄弟子杨思玄，入室弟子郑咸章，子侄宗玄，并以严训立身，亲承指教。自师奄化，衣不衣帛，食不甘味，号泣过哀，柴毁惊众。追想遗风，乃相谓曰：将恐代变时移，桑田复海，遂不才，以为铭曰：
无为之教，虚寂之门。修之难得，得之无言。能知能守，绵绵长存。窈冥窈冥，有物英精。吾师修此，奄然蜕形。云与既往，鹤驾难停。云远玄乡，鹤吟薤露。月惨寒庭，风悲垅树。卜日无期，晦人追慕。刊坚石兮为铭，纪千秋兮万古。
（录自《洛阳出土历代墓志辑绳》）
№咸通０６１
【盖】
失。
【志文】
唐故殿前高班承务郎行内侍省内府局令员外置同正员上柱国赐绯鱼袋魏府君墓志铭并序　　前黔府经略推官朝请郎试大理评事杨轩述府君姓魏氏，讳孝本，字永锡，钜鹿人也。曾祖进诚，皇任弓箭库过益。祖惟彦，皇任如京判官。父公乃，前任登仕郎，行内侍省掖庭局宫教博士上柱国。
府君少小自立，尘游不杂。孝行比於曾参，聪惠过於颜子。年逾弱冠，入仕王庭。
洎大中十二年二宣宗在位，擢为□内廷试用，锡＊臻＊，甄於绿裳。迨皇上御极，叶於旁求，周旋宠光，特假名器。四年，拜内养。五年，赐绯鱼袋，又累加峻级，居承务郎。骤转华资，升内府令。其於恩渥践历，全德尽善。人皆熟於时论，固不＊缕而言也。呜呼！人居在世，命有修短。修短系乎分，分系乎生，生系乎死。
今则府君知生极死之分，享年四十一，遘疾终於修德坊之私第。所谓梁木其坏，哲人其萎乎！府君去年丁於慈母之丧，临丧娶於骆氏。夫人以绍风教，哀哀孝道，尚居苫块。天不降，重奄斯祸。夫如是则曾参之行，颜氏之子，其殆庶几乎？尊父忆念是切，废寝辍食。泣涕终日，若有所失。且府君生而能孝者也。死而宁无恨者也。孰不痛哉。有昆弟孝章，以指足之念，号恸呜噎。有令子二人：长曰从晦，次曰方晦。府君以咸通十年龙集己丑八月十七日壬寅归葬於京兆府长安县龙首乡太夫人茔之原，礼也。不以余之薄劣，请缀斯文。恭承厚命，辞不获免。
志其铭曰：
风姿堂堂，鹗立鹰扬，措理有节，雍容有常，呜呼人世！若驹遇隙，万类同归，百王不易。宅兆将至，窀穸有期，已矣斯时，古今同悲！处士孟逊书并篆盖中书镌玉册官强存刻字（录自《隋唐五代墓志汇编》陕西卷第二册）
№咸通０６２
【盖】
唐故陇西李府君墓志
【志文】
唐故徐宿濠泗观察判官试大理评事兼监察侍御史李府君墓志铭度支推官朝议郎检校尚书礼部员外郎兼侍御史柱国王忄造撰李氏之系，自皋繇为理官，子孙因以官为族。厥後有食李以济难者，因易理为李。源流远，系衍盛大，备於家谍，今不书。君讳，字卿材，陇西成纪人。
元魏荥阳太守姑臧穆侯讳承九世孙，皇成都时司录参军践曾之曾孙，汴州司田参军悦之孙，河南府温县令赠尚书工部郎中丰之季子。君少孤，奉先夫人训敦，自幼及长，谨默不自逸，维勤力於学问，虽寒暑蚤暮无倦，遂博涉经史，业诗辍文，其雄词丽藻，抉幽摘微，盛为前达所许。果登进士籍，以试秘书省校书郎观察推官从裴大夫寅於陕号府。裴公移旆江西，又以君为支使，转太常寺协律郎。府罢，调授同州朝邑县主簿。郑太后之山陵也，礼仪使奏君守本官充修撰。国朝典故，问如响答，硕生老儒味□缩颈不敢有同异。学者称之。既复土，君亦秩满，婆娑京师，不交人事。崔大夫彦曾廉问徐方，精择寮佐以自贰，及受命，捧诏书，从骑吏，拜赴君於里舍，遂以观察判官辟。奏授试大理评事兼监察御史。直道正言，不曲不讦。君子曰：学优人仕，宜如是乎。无何，徐卒之戍南土者以戍久未代，其骄悍者乘众之怨，因杀主将，劫桂之甲库，相与而归。虽朝命姑容之。而阴诏崔公为翦灭之计。崔公惩绎骚之俗，威其风靡，矧嫉其溃叛，将龚行诛戮，固不密其谋。呜呼！彼叛者诚可杀也。而居者皆叛卒之宗姻骨肉，谁肯同我？果有泄其事者，遂揭旗注矣。拥军吏庞勋以乱，焚剽夺，宿、宋之间，罹其毒矣。从乱者益附，不三四日，除州失守。崔公舆幕客监军使皆束缚就拘。朝廷为之旰食，征诸镇兵环其境以讨，屡折凶威。会勋之党谋将就而败，由是群盗自相疑。故崔公幕客监军使同殒於寇手，时咸通十年四月五日也，君享年五十七。前是崔公期奉中旨，人人汹惧。左右劝公□□□自免，冀脱祸乱。君曰：男子之志，志四方也；男子之行，行五常也，焉有利其禄而避难乎？若天将助乱，群凶把顺，则吾死所也。矧轩裳隆贵，甘腴嗜欲。吾可不死哉。使吾死於轩裳甘腴，宁死於名节欤！自始乱至遘祸，凡八月。仰见云天，傍触兵刃，语其危，亦危矣。而君仰扬感励，略无屈挠。去就端特，古人所难。君之配范阳卢氏，故泽州刺史子俊之女。
嫔於君二十四年矣。奉祭祀，供宾客，敬长抚下，尽心合礼。君既不幸，即日，夫人辍哭自髡，期在乱不辱。贼平致丧，忠节贞风，夫夫妇妇。君一子，乡贡进士延龟，谨卓肖似，在家有闻，亦同遇害。延龟之子摩醯，年未成童，零丁独免。
君之仲兄前魏王傅以疾以贫，卧於东洛，自□君围逼，日号泣以望，凡亲友之来者语及徐字，辄咽绝良久。及君凶问至，诸子聚谋，祗以病不起闻。粤其年九月，贼平，傅命诸子奔护丧事，而卢夫人将摩醯以从卜，用其年十二月七日葬於偃师县之土娄，先茔，礼也。呜呼！君行成於家，名立於身，其和也淑郁三春，其介也耸峙千仞，而言论无玷，出处可师，不知天始付之优，孰若均之於末。顾愚懵不能明也。愚不佞辱与君游，故傅以国士眷愚，由君而致也。将葬，傅叙君之德行官次，驰书於京，且□命愚志君之墓。曰：予弟与子有旧。予既病，且不忍文。子为纂叙以志，否则无以塞其冤。愚拜受书，道远不得辞，谨叙而铭之。
铭曰：
言为身文，行为身基，□矣卿材，人皆仰之。徇禄酬知，秉节不移，人谁不死，君瞑其宜。兄友妻烈，侄护孙随，君骨归此，君名永垂。系曰：前是＊书君墓以志。既绝笔，使复命。越其月二十六日，诏赠君起居舍人，赐绯鱼袋。节自持，褒赠加等。朝典优缛，不其盛哉。呜呼！世有位跻□相而死於罪戾音多矣，岂比君命屈志伸，扬名立德者。我故为□语，请附前志之。犹子乡贡进士绍休书。
（录自《考古》一九八六年第五期）
№咸通０６３
【盖】
失。
【志文】
唐□南山□□驾使兼□云麾将军□□翊壹府□将兼监察御史上柱国上党郡开国男食邑三百户包府君墓志铭并序处士王撰君讳筠，字耸亭，其先徙於长安，今为京兆人也。曾讳皇任昭武校尉，守右卫京府水衡俯折冲都上柱国。父讳豪，皇任左神策军云麾将军守左金吾卫大将军员外置同正员上柱国吴县开国子，食邑一千户。公之家大，学业素高，宗族处贵，世逐门清，举例久诸，动怀三省。府君弱冠趋仕，经历左闱，竭金门以效职，遇勋功以无亏。恭守宫叙，不敢罔遗。主照幽徽，普施弘惠。以大和首载，特迁子将，至八年，授散副将，充主持步军十五将。不越一周，以充正将。公备佳十万，颇谐众心，指踪效拾芥之勤，尽瘁原为山之流。後以开成五年中＊迤迁位，位标课能。累职至散兵马使兼押衙。始末四十八载，备历九将，处领有谟，公私齐美，侪流之辈，甘心伟矣。冠军睹之，矜念孤援，见其忠赤，表达上闻。以大中十一年五月中，蒙圣造奖饰，颁赏功劳，擢授南山镇遏使，分忧内镇，位处云麾，权衡常切於均平，救物恨闻於不及。阶秩亟迁，莫纪年月。至咸通五年中罢替归勤，续蒙奖饰，词义佳声不坠。公想生之荣贵，不那蒲柳之所侵。触目闲情，欢然罢理。常欺横肱之枕，志在舞雩之娱。奈何忽染微敷疴，便至缠绵。徵医不睹于仓公，验疾难逢于扁鹊，以九年闰十二月廿六日薨於道政坊私第，享年六十有九。以来年三月廿七日葬於京兆府万年县川乡郑村附先茔，礼也。夫人李氏，令淑贞贤，柔和备则。三从匪阙，四德合仪，不幸先公而逝。有子二人：长曰斌，次曰琼。此二子温恭克孝，谦谨修身，皆异得殊能，艺精专於翰墨；博学究典，极奥旨於深微。昔年何怙，思昊天之罔极；今载□锺，绝陔兰之相养。念泣血而将灭，何摧毁而殒身。■虚寡学，□辄成文。聊陈铭曰：
道存事往，形仪不留，几领雄幕，克副军心。护戎重□，擢统南临，休声倏忽，俄成古今。刊纪忠赤，将传万秋。
（录白《隋唐五代墓志汇编》陕西卷第二册）
№咸通０６４
【盖】
　大唐故梁夫人墓志铭
【志文】
唐银青光禄大夫检校国子祭酒前兼彭州别驾御史大夫孙公夫人梁氏墓志并序　表生前处州军事衙推将仕郎试太常寺太祝杨玄撰并书夫人安定人也，梁本嬴姓，乃皋陶之後。其先显於唐，虞代使禹治水赐姓。
自嬴尔後，玄孙仲衍，为殷帝大戊驭有功，肇封於梁。因而命氏，与北地同祖。
洎汉武帝元鼎三年，分地南部为安定郡，遂为著姓，历东西汉，至於国朝，簪绂蝉联，轩裳鱼贯，载在家谍，具存信史，当时之盛，此不备举。曾祖崇嗣，皇邓州刺史、兼御史中丞；祖伯伦，皇曹州刺史、御史大夫；严考叔明，皇摄濮州刺史、御史中丞；并文武全材，山河正气，蕴孙吴之将略，精廉李之奥机，位才列於隼＊，宠不持於龙节。宜乎锺美流於无穷。夫人即濮州府君第十女也。即天水郡君之出，幼禀柔淑，生知仁孝，容德推重於六姻，懿行有闻於九族。年卅二，归於乐安孙公。大夫躬具蒸尝，亲御苹藻，蔼然妇道，卓尔母仪，抚诸子以慈理，一家惟顺。使孙公大夫家肥无内顾之忧，皆夫人雍和之所致也。宜乎抱子弄孙，作程垂范，永修四德，以耀姻亲。何期寿未等於松椿，荣未沾於封邑。享年三十有五，以咸通十一年正月二十九日遘疾，终於上都崇仁坊之里第。悲乎！夫人蕴聪惠之性，秉清洁之姿，教举按之贤；克成中馈，展如宾之敬。才及三年，掌内之珠不留，川上之波忽逝。得非尘缘已尽，清都是归，痛人事之难量，何仙药之无□。以其年二月二十七日安厝於京兆府万年县川乡郑村原。龟筮叶从，日月云吉。孙公大夫有子二人，长曰劭图，前沧州长芦县尉，次曰劭殷，西川节度押衙兼殿中侍御史。有女四人，皆泣血号天，备申孝道，积善之庆，期乎将来。夫人亲兄曰播，曰揩，曰扶，或右职雄藩，或论兵禁卫，哀同气之先零，轸高堂之甚痛，劭图等以卜宅有期，泣书行德，请为志文。玄幸忝末姻，牢让不及，辄搜荒拙，贵述遗芳，搦管增惭，谨为铭曰：
震源委注兮，继皋陶之德风。世有轩冕兮，实治水之阴功。克生令淑兮，禀和顺而积中。配德门兮，成妇道之始终。逝川悠悠兮无尽，冥寞之事兮难穷。夫人安宅兮何处，松萧萧兮凤城东。
（录自《隋唐五代墓志汇编》陕西卷第四册）
№咸通０６５
【盖】
失。
【志文】
唐故唐府君夫人裴氏墓志铭并序先君鲁国郡人也，後枝分派，各居异方，或因官逐任，今为上党人也。高曾祖不录名讳，祖讳日辉，公讳国朝，名迹不愆，言行君子，识达今古，意气风云，发言成竹马之期，旨劬怀斑荆之信。公寝疾缠绵，药饵无效，享年六十三，会昌五年二月廿九日终於私第。夫人裴氏，四德自天，六行性母仪秀发，妇德兰□，岂惟仁意协和，亦乃昭宣令德。自夫亡殁，ヮ毁容，六时奠祭，抚育孤幼，卅余年。行不亏於妇礼，不逾於节操，身沾瘵疾，缠绵数旬，柴饵无徵，奄归泉壤，享年八十二，咸通十年三月六日，终於私第。呜呼痛哉！魄奄泉台，儿女号擗，野犭爰昼。嗣子四人：长曰君用，使宅军押官，有孝悌之风，怀忠贞之节；次君义，早亡；三君政；四君诚；并泣血号叫，哭闻於天。恨粉骨之难酬，岂碎身而能报。朝冫食溢米，柴立杖竹，罄竭家资，备斯葬礼。有女一人通董氏。新妇三：
长陈氏，次王氏，三赵氏，并夙夜匪解，备斯葬礼。孙男五人：长留住，早亡，次留德，次胡子，四小胡，五闰郎。嗣子等遂卜宅兆，龟筮叶从，启严父之旧坟，砻慈母之新域，以咸通十一年庚寅岁二月甲申，合於紫盖城东北固村河南平原之礼也。其势也东连孤，西眺漳，南望垄蜀，北倚陇岫。恐陵谷之变移，刊贞石而玄记，词曰：
伟哉唐公，道继先宗，克宽克仁，能孝能忠。夫人：本枝贵族，孰能继之？四德名备，六行无亏。□□薤露，飒飒风悲，萧萧原野，冥寞□□，千秋万古，永对孤松。
（录自《隋唐五代墓志汇编》山西卷第一册）
№咸通０６６
【盖】
　失。
【志文】
有唐吴兴沈氏墓志铭并序吴兴沈子柔，洛阳青楼之美丽也。居留府官籍，名冠於辈流间，为从事柱史源匡秀所瞩殊厚。子柔幼字小娇，凡洛阳风流贵人，博雅名士，每千金就聘，必问达辛勤，品流高卑，议不降志。居思恭里。实刘媪所生，有弟有姨，皆亲骨肉。
善晓音律，妙攻弦歌，敏惠自天，孝慈成性。咸通寅年，年多疠疫，里社比屋，人无吉全。子柔一日晏寝香闺，扶衾见接，饫展欢密，倏然吁嗟曰：妾幸辱郎之顾厚矣，保郎之信坚矣。然也，妾自度听赋无几，甚疑旬朔与疠疫随波。虽问卜可禳，虑不能脱。余只谓抚讯多阙，怨兴是词。时属物景喧，栏花竞发，余因招同舍毕来醉欢。俄而未及浃旬，青衣告疾，雷[B12H]电掣，火裂风摧，医救不施，奄忽长逝。呜呼！天植万物，物固有尤，况乎人之最灵，得不自知生死。所恨者贻情爱於後人，便销魂於触向，空虞陵谷，乃作铭云：
丽如花而少如水，生何来而去何自！火燃我爱爱不销，刀断我情情不已。虽分生死，难坼因缘，刻书贞珉，吉安下泉。
　咸通十一年五月三日匡秀撰并书　（录自《隋唐五代墓志汇编》山西卷第一册）
№咸通０６７
【盖】
唐故杨氏夫人墓志铭
【志文】
唐故翰林待诏朝散大夫守洪州都督府长史上柱国赐绯鱼袋陈府君故夫人弘农杨氏墓志铭并序　乡贡进士崔驯撰朝散郎守右司御率府胄曹参军翰林待诏毛知微书夫人弘农人也。祖父讳华，性禀仁风，好尚经史，累更官叙，别驾郡资。父讳杞，曾展匡国之难，阶至游击之辉。夫人即之长女也。天降灵质，地秀芳姿，令淑时闻。适娉君子，有翰林待诏阵公讳克敬，礼备之婚焉。呜呼！陈公年将偕老之期，不幸先随逝水。夫人择三邻而训子，苞四德以备身，修道在家，得离火宅之苦。悲夫！以咸通八年五月十七日，终於永兴里之私第，春秋七十有五。有子五人：长曰正，去大中四年六月十五日入院充翰林待诏，器宇环奇，风神静秀，言必忠信，动叶礼章，紫宸之下，别沐天波，凤驾龙骧，偏沾涣汗，廿余岁，勤恪皇猷，宠冠两朝，荣芳九族。去咸通八年五月十四日赐绯鱼袋，依前翰林待诏。次曰正翱、正宣，并皆忠贞承训，勤俭资身，兄友弟恭，义和鱼水，幼曰从谨，僧菩提心启，顿归释宗，於道精勤，誓登彼岸，小者正腋，专业金刚之经，忽染微疾，端座而归净域。有女一人曰净胜，专精修行，愿求佛果，正等哀号擗踊，痛贯分肠，夫人以咸通十傅村，先营之礼也。驯不揆寡闻，敢扬休德。
铭曰：
去留永决兮海变苍山，冥寞长夜兮蒿里黄泉。风景凄凉兮夫人逝年，松柏惨澹兮孤坟凄然。
翰林侍诏将仕郎守池州秋浦县主簿那希言篆盖镌字刘玮（录自《隋唐五代墓志汇编》陕西卷第四册）
№咸通０６８
【盖】
董府君夫人合墓铭
【志文】
唐故幽州节度衙前兵马使检校太子宾客兼监察御史济阴董府君夫人太原郡君王氏墓志铭并序前兵曹参军奉礼郎遥摄檀州燕乐县尉割公贽撰葬礼之从周，爰及世所贤名皆足以备用，□为定礼。□夫人王氏，盖太原上族，以宗子在他邦，家谍遗坠，故曾祖之讳今阙其文。祖讳□芮，志逸云林，傲然不仕也。父节度衙前将讳少举，遗贞白之操，恺悌雍雍。夫人既笄从族，濯羞簋，孝敬以事上，纯厚以御下，温顺而不伤其柔，严恪而不害其和。夫人疑忌之□不□□□忿之色不兆於容。垂孟氏之训，门媛英族。然而福□斯惩，绵臻厥恙，毒庸凭室，升屋而号。以咸通十一年四月廿五日终於蓟县界玉田坊之私第，享年四十七。以咸通十一年五月廿一日归於先府君之茔。有子二人：长曰叔凌，节度驱从官；次曰衙前子弟叔晋，居丧之服，未曾见齿。女一人，适燕昭王之爱侄节度押衙、遥摄归顺州司马、兼殿中侍御史张全纳。言合古风，气全大难，护中覆外，端末无遗，卓然剑镜长材，笙簧逸韵。以先府君峻直襟芬，详於前志，今阙不书。略不能具，敢告无愧辞，无溢美，庶用正直，克安神心，敬而不饰。
铭曰：
坤德柔顺，妇道雍雍。惟若人兮，婉娩淑姿。翱翔令容，委穷尘兮。佳城郁郁，掩白日兮。葬同穴郁室。
（录自《文物》一九九二年第九期《北京近年发现的几座唐墓》）
№咸通０６９
【盖】
　无。
【志文】
万年县长乐乡王途村亡。道士王洞明年五十八。咸通十一年六月十日殡。
（西安碑林藏石）　
№咸通０７０
【盖】
失。
【志文】
故弘农场氏夫人墓志铭并序乡贡进士李振撰夫人杨氏，世居弘农。父讳询直，故丹州长史兼侍御史。夫人即端公之女也。
夫人德推兰芷，言表笙簧，容既呈於华，功常闻於绣彩。自初笄而适称事长，以至和归於光州长史、检校国子祭酒、上柱国边公诚。公以忠贞立节，孝友节躬，宏材既出於长松，弘量实深於沧海，累官半刺，益洽群情。出入伊尹之门，尤见日＊之谨。宦途方茂，家道益肥，此盖夫人和睦姻亲，顺承长幼，岁时伏腊，无阙於苹蘩，至於保佣，皆蒙抚育，得曲礼从夫之道，弘大易中迹之贞。卓卓难方，雍雍莫并，而乃起居有节，动静从时。奉移天以中和，顺诸子以仁义，虽云继母，无异嫡亲。且夫饣盍田而敬，举案以恭，方之古贤，实称令德。呜呼！祸恶福善，曾何可凭，风烛隙驹，顾兹有据。如夫人之淑懿，固合永保椿松之年，不减龟鹤之寿，何期忽随薤露，便置泉台。自婴疾之初，医祷必至，膏肓之二竖难去，针砭之万术不行；辞庄氏之遽庐，生释门之净土。光大道岂假伤哉。继子四人：曰亻贵，前泗州司马、兼殿中侍御史，立性端静莅事无亏，职居至繁，心常不乱。曰系，前权知中书主事，承家以孝，事主以忠，依相门，常推直道。
曰价，前宣州司功参军，领藩维重务，秉奉公之心，职在辕门，官兼府掾。曰倬，前镇州大都督府户曹参军、兼殿中侍御史，常怀义勇，颇著急难，友爱於，谦信於朋执。嫡嗣曰位，前相州成安县令，敏慧可佳，冲和足尚。一家之盛，五子俱贤，尽有美官，皆迁极职。则夫人瞑目於下相，话无亏於家道。诸子追思北堂，相像遗踪，号诉於天，恸泣过礼。噫！夫人咸通十一年庚寅六月三日卒於道政里第，享年卅有六。卜以其年八月十日於京兆府万年县川乡韩传村旧茔，从姑礼也。今请琢琬琰，致之柩＊，庶兹遗懿，垂之无穷。其铭曰：
开西流庆，随裔传芳。是生夫人，令淑日彰。四德罔亏，和雅金相。自归边公，妇道益扬。事长抚幼，节行弥光。继嗣五子，玉润芝春。悉播嘉声，次蹑馨尘。爰兴经□，亦自善邻。弃此孝义，奄归重泉。紫车轧轧，丹翩翩。薤挽一发，松＊千年。息者归矣，生实梦焉。聪然斯理，唯道与禅。伊其戚属，谁止涟涟。陵谷虽改，独兹文在。
咸通十一年太岁庚庚寅七月辛亥朔廿七日丁丑处士康道纪书（西安碑石林）
№咸通０７１
</div>
    <div class="pagination">
<a href="唐代墓志汇编续集_page121.html">上一页</a><span>...</span><a href="唐代墓志汇编续集_page117.html">117</a><a href="唐代墓志汇编续集_page118.html">118</a><a href="唐代墓志汇编续集_page119.html">119</a><a href="唐代墓志汇编续集_page120.html">120</a><a href="唐代墓志汇编续集_page121.html">121</a><span class="current-page">122</span><a href="唐代墓志汇编续集_page123.html">123</a><a href="唐代墓志汇编续集_page124.html">124</a><a href="唐代墓志汇编续集_page125.html">125</a><a href="唐代墓志汇编续集_page126.html">126</a><a href="唐代墓志汇编续集_page127.html">127</a><span>...</span><a href="唐代墓志汇编续集_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
