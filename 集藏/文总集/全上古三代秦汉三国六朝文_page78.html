<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 78 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 78 页/共 658 页</h1>
    <div class="content">　　「重门击柝，以待暴客」。女作五威中城将军，中德既成，天下说符。（《汉书·王莽传》中）
　　◇命明威侯王级（始军元年）
　　绕ニ之固，南当荆楚。女作五威前关将军，振武奋卫，明威於前。（《汉书·王莽传》中）
　　◇命尉睦侯王嘉（始建国元年）
　　羊头之厄，北当燕赵。女作五威后关将军，壶口捶扼，尉睦於后。（《汉书·王莽传》中）
　　◇命堂威侯王奇（始建国元年）
　　肴黾之险，东当郑卫。女作五威左关将军，函谷批难，掌威於左。（《汉书·王莽传》中。案「掌威」疑当作「当威」。下文亦云辞连左关将军威侯奇。）
　　◇命怀羌子王福（始建国元年）
　　陇之阻，西当戎狄。女作五威右关将军，成固据守，怀羌於右。（《汉书·王莽传》中）
　　◇策免逯并（天凤元年）
　　日食无光，干戈不戢，其上大司马印绂，就侯氏朝位。《汉书·王莽传》中）
　　◇选置和叔敕（天凤元年）
　　非但保国将闺门，当保亲属在西州者。（《汉书·王莽传》中）
　　◇策免严劢（天凤六年）
　　视事四年，蛮夷猾夏不能遏绝，寇贼奸宄不能殄灭，不畏天威，不用诏命，貌亻艮自臧，持必不移，怀执异心，非沮军议。未忍致於理，其上大司马武建伯印，归故郡。（《汉书·王莽传》下）
　　◇策书赐太子临谥（地皇二年）
　　符命文立临为统义阳王，此言新室即位三万六千岁后，为临之后者乃当龙阳而起。前过听议者，以临为太子，有烈风之变，辄顺符命，立为统义阳王。在此之前，自此之后，不作信顺，弗蒙厥佑，夭年陨命，呜呼哀哉！迹行赐谥，谥曰缪王。（《汉书·王莽传》下）
　　◇授兵誓（地皇四年）
　　有不为新室者，社鬼记之！（《汉书·王莽传》下：莽遣使者分赦城中诸狱囚徒，皆授兵，杀，饮其血，与誓。）
　　◇权石铭
　　律权石，重四钧，同律度量衡，有辛氏造。（《晋书·律历志》上，又《载记》五，又《隋书、律历志》上引《赵书》，是王莽时物。）
　　◇铜权铭
　　律权石，重四钧。
　　黄帝初祖，德币於虞。虞帝始祖，德币於辛。岁在大梁，龙集戊辰，直定天命有人，据土德，受正号即真。改正建丑，长寿隆崇。同律度量衡，稽当前人，龙在己巳，岁次实沈，初班天下，万国永遵。子子孙孙，享传亿年。（《隋书·律历志》下：此亦王莽所制也。）
　　◇剑铭
　　神胜万里伏。（陶弘景《刀剑录》）
　　◎王舜
　　舜，莽从父。永始中嗣父音爵安阳侯，拜驸马都尉。绥和初为侍中太仆，位特进，以病免。元寿中拜车骑将军。平帝即位，为太保左将军光禄勋，寻为太傅左辅骠骑将军。莽篡位，以为太师，封安新公。
　　◇奏请加莽宰衡
　　《春秋》列功德之义，太上有立德，其次有立功，其次有立言，唯至德大贤然后能之。其在人臣，则生有大赏，终为宗臣，殷之伊尹，周之周公是也。及民上书者八千馀人，咸曰：「伊尹为阿衡，周公为太宰，周公享七子之封，有过上公之赏。」宜如陈崇言。（《汉书·王莽传》上）
　　◇奏请宣莽德化
　　天下闻公不受千乘之土，辞万金之币，散财施予千万数，莫不乡化。蜀郡男子路建等辍讼惭怍而退，虽文王却虞芮何以加！宜报告天下。（《汉书·王莽传》上：太保王舜奏言，奏可。）
　　◎王邑
　　邑，凤第五弟商之次子。莽纂政，累迁至步兵将军，封成都侯。及篡位，以为大司空，封隆新公。昆阳败，还为大司马，战死渐台下。
　　◇上书乞骸骨
　　视事八年，功业不效，司空之职尤独废顿，至乃有地震之变。愿乞骸骨。（《汉书·王莽传》中：天凤三年二月，地震大雨雪，大司空王邑上书言。）
　　◎王谏
　　谏，莽疏属。始建国初以上书鸩死。
　　◇上书请废太皇太后
　　皇天废去汉而命立新室，太皇太后不宜称尊号，当随汉废，以奉天命。（《汉书·元后传》）
　　◎王临
　　临，莽太子，贬为统义阳王，以疑赐药，自制死。
　　◇与母书
　　上於子孙至严，前长孙、中孙年俱三十而死。今臣临复适三十，诚恐一旦不保中室，则不知死命所在！（《汉书·王莽传》下）
　　◎王宗
　　宗，莽孙。封功崇公，坐事自杀。
　　◇刻印文
　　维祉冠存己夏处南山臧薄冰。（《汉书·王莽传》下：宗刻印三，一曰。）
　　肃圣宝继。（同上，二曰）
　　德封昌图。（同上，三曰）

卷六十一
◎刘立
　　立，成帝时为宛令。莽居摄，擢为陈留太守，封明德侯。
　　◇闻翟义举兵上书
　　愿备军吏，为国讨贼，内报私怨。（《汉书·翟方进传》：少子义为南阳都尉，宛令刘立轻义年少，义行县至宛，收缚立，传送邓狱。成帝以问丞相。方进遣吏敕义出宛令。闻义举兵，上书。）
　　◎刘佟
　　佟，清河纲王玄孙，嗣封新乡侯。（案清河纲王见《王子侯表》，检纪传未得。）
　　◇上言宜益安汉公国邑
　　《春秋》，天子将娶於纪，则褒纪子称侯。安汉公国未称古制。（《汉书·王莽传》：上平帝纳采莽女，信乡侯佟上言。师古曰：古者新信同音。）
　　◎刘庆
　　庆，长沙定王曾孙，黄龙元年嗣封泉陵侯，卒谥曰顷侯。（案《王子侯表》作众陵侯。师古曰：此传及《翟义传》并云泉陵，表为误。今检《翟义传》但有东平王孙庆，无泉陵字。表言黄龙元年，顷侯庆嗣，距此元始五年已五十四年。恐此刘庆非即顷侯。《表》又言新乡侯佟，元始五年上书言莽宜居摄。莽篡位，赐姓王，则此刘庆似即刘佟。又《后汉·刘玄传》，立刘庆为燕王，疑莫能明。姑依颜注作小传，俟通人考定之。）
　　◇上书言莽宜居摄
　　周成王幼少，称孺子，周公居摄。今帝富於春秋，宜令安汉公行天子事，如周公。（《汉书·王莽传》上）
　　◎刘京
　　京，川靖王之后，嗣封广饶侯。（案《王子侯表》宣帝甘露元年，侯麟嗣，王莽篡位绝，自麟至京，表失其世数。）
　　◇上书言齐郡新井
　　七月中，齐郡临淄县昌兴亭长辛当一暮数梦，曰：「吾，天公使也。天公使我告亭长曰：『摄皇帝当为真。』即不信我，此亭中当有新井。」亭长晨起视亭中，诚有新井。（《汉书·王莽传》上）
　　◎公孙禄
　　禄字仲子，颍州人。哀帝初为执金吾，迁右将军，又迁左将军。元寿末，坐与何武互举为大司马，免。莽末征至，以议事忤旨扶出。
　　◇驳息夫躬谋间匈奴议
　　中国常以威信怀伏夷狄，躬欲逆诈造不信之谋，不可许。且匈奴赖先帝之德，保塞称蕃。今单於以疾病不任奉朝贺，遣使自陈，不失臣子之礼。臣禄自保没身不见匈奴为边竟忧也。（《汉书·息夫躬传》，会单於当来朝，遣使言病，愿朝明年。躬因是而上奏，以为云云。书奏上，引见躬，召公卿将军大议，左将军公孙禄以为。）
　　◇议禽贼方略
　　太史令宗宣典星历，候气变，以凶为吉，乱天文，误朝廷。太傅平化侯饰虚伪以偷名位，「贼夫人之子」。国师嘉信公颠倒《五经》，毁师法，令学士疑惑。明学男张邯、地理侯孙阳造井田，使民弃土业，牺和鲁匡设六管以穷工商。说符侯崔发阿谀取容，令下情不上通。宣诛此数子以慰天下！（《汉书·王莽传》下：故左将军公孙禄征来与议，禄曰云云。）
　　匈奴不可攻，当与和亲。臣恐新室忧不在匈，则在封域之中也。（同上：禄又言云云。莽怒，使虎贲扶禄出，然颇采其言。）
　　◎孙建
　　建字子夏。哀帝初为护军都尉。元寿中迁执金吾，拜右将军。元始中迁左将军光禄勋，历轻车将军、强弩将军，封成武侯。莽居摄时为奋武将军。寻复为轻车。建国初拜立国将军，封成新公。
　　◇奏废刘氏
　　西域将钦上言，九月辛巳，戊己校尉史陈良、终带共贼杀校尉刁护，劫略吏士，自称废汉大将军，亡入匈奴。又今月癸酉，不知何一男子遮臣建车前，自称「汉氏刘子舆，成帝下妻子也。刘氏当复，趣空宫」。收系男子，即常安姓武字仲。皆逆天违命，大逆无道。请论仲及陈良等亲属当坐者。奏可。汉氏高皇帝比箸戒云，罢吏卒，为宾食，诚欲承天心，全子孙也。其宗庙不当在常安城中，及诸刘为诸侯者，当与汉俱废。陛下至仁，久未定。前故安众侯刘崇、徐乡侯刘快、陵乡侯刘曾、扶恩侯刘贵等，更聚众谋反。今狂狡之虏或妄自称亡汉将军，或称成帝子子舆，至犯夷灭，连未止者，此圣恩不蚤绝其萌牙故也。臣愚以为汉高皇帝为新室宾，享食明堂。成帝，异姓之兄弟，平帝，婿也，皆不宜复入其庙。元帝与皇太后为体，圣恩所隆，礼亦宜之。臣请汉氏诸庙在京师者皆罢。诸刘为诸侯者，以户多少就五等之差；其为吏者皆罢，待除於家。上当天心，称高皇帝神灵，塞狂狡之萌。（《汉书·王莽传》中：始建国二年十一月，立国将军建奏云云，莽曰可。）
　　◎满昌
　　昌，哀帝初为詹事。莽篡位，为保成师友祭酒。
　　◇劾奏昆弥使者
　　夷狄以中国有礼谊，故诎而服从。大昆弥，君也，今序臣使於君使之上，非所以有夷狄也。奉使大不敬！（《汉书·王莽传》中：莽见匈奴诸边并侵，意欲得乌孙心，乃遣使者引小昆弥使置大昆弥使上，满昌劾奏使者云云。莽怒，免昌官。）
　　◎唐林
　　林字子高，沛郡人。哀帝时为尚书仆射，迁尚书令，贬为敦煌鱼泽障候。莽篡位，以为保成师友祭酒。天凤中封建德侯。位特进。
　　◇上哀帝疏请复师丹邑爵
　　窃见免大司空丹策书，泰深痛切，君子作文，为贤者讳。丹经为世儒宗，德为国黄，亲傅圣躬，位在三公，所坐者微，海内未见其大过，事既已往，免爵太重，京师识者咸以为宜复丹邑爵，使奉朝请，四方所瞻也，唯陛下财览众心，有以尉复师傅之臣。（《汉书·师丹传》：尚书令唐林上疏。）
　　◇奏事
　　秦设重刑，而群盗盈山，赤衣半道。（《初学记》二十刑罚引《汉名臣奏事》）
　　◎甄邯
　　邯字子心，中山无极人，孔光婿。哀帝时为令。平帝初进侍中奉车都尉，封承阳侯，拜光禄勋。莽居摄初为太保后承，始建国初拜大司马，封承新公。
　　◇劾奏金钦
　　钦幸得以通经术，超擢侍帷幄，重蒙厚恩，封袭爵号，知圣朝以世有为人后之谊，前遭故定陶太后背本逆天，孝哀不获厥福，乃者吕、卫宝复造奸谋，至於反逆，咸伏厥辜。太皇太后惩艾悼惧，逆天之咎，非圣诬法，大乱之殃，诚欲奉承天心，遵明圣制，专壹为后之谊，以安天下之命，数临正殿，延见群臣，讲习《礼经》。孙继祖者，谓亡正统持重者也。赏见嗣日，后成为君，持大宗重，则《礼》所谓「尊祖故敬宗」，大宗不可以绝者也。钦自知与当俱拜同谊，即数扬言殿省中，教当云云。当即如其言，则钦亦欲为父明立庙而不入夷侯常庙矣。进退异言，颇惑众心，乱国大纲，开祸乱原，诬祖不孝，罪莫大焉，尤非大臣所宜，大不敬。宅侯当上母南为太夫人，失礼不敬。（汉书·金日单传）
　　◎陈崇
　　崇，南阳人。平帝时为大司徒司直，封南乡侯。莽居摄，拜司威。及篡位，拜司命，封统睦侯，奉陈胡公后。
　　◇劾奏陈遵
　　遵兄弟幸得蒙恩超等历位，遵爵列侯，备郡守，级州牧奉使，皆以举直察枉宣扬圣化为职，不正身自慎。始遵初除，乘藩车入闾巷，过寡妇左阿君置酒歌讴，遵起舞跳梁，顿仆坐上，暮因雷宿，为侍婢扶卧。遵知饮酒饫宴有节，礼不入寡妇之门，而湛酒溷肴，乱男女之别，轻辱爵位，羞污印，恶不可忍闻。臣请皆免。（《汉书·游侠·陈遵传》：初，遵为河南太守，而弟级为荆州牧。当之官，俱过长安富人故淮阳外家左氏饮食作乐，后司直陈祟闻之，劾奏遵。）
　　◇奏为莽祠祖祢设骑从
　　安汉公祠祖祢，出城门，城门校尉宜将骑士从。入有门卫，出有骑士，所以重国也。（《汉书·王莽传》上：陈崇又奏，奏可。）
　　◇上书言破翟义
</div>
    <div class="pagination">
<a href="全上古三代秦汉三国六朝文_page77.html">上一页</a><span>...</span><a href="全上古三代秦汉三国六朝文_page73.html">73</a><a href="全上古三代秦汉三国六朝文_page74.html">74</a><a href="全上古三代秦汉三国六朝文_page75.html">75</a><a href="全上古三代秦汉三国六朝文_page76.html">76</a><a href="全上古三代秦汉三国六朝文_page77.html">77</a><span class="current-page">78</span><a href="全上古三代秦汉三国六朝文_page79.html">79</a><a href="全上古三代秦汉三国六朝文_page80.html">80</a><a href="全上古三代秦汉三国六朝文_page81.html">81</a><a href="全上古三代秦汉三国六朝文_page82.html">82</a><a href="全上古三代秦汉三国六朝文_page83.html">83</a><span>...</span><a href="全上古三代秦汉三国六朝文_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
