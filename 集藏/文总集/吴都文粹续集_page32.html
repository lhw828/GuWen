<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 32 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 32 页/共 102 页</h1>
    <div class="content">　　有客报我五星流陨向太湖为石头下有巨鼇负之浮罗列水面如仙洲不识其语诚然不诚然亦逾万万秋我欲泛彼木兰舟五处岩壑皆寻幽只恐上帝不肻留故遣夸娥二子收收去人间何所投五岳各与添一丘山灵如此先当愁
　　乌蚌山
　　乌蚌在湖水水流蚌不移圆月出山顶疑是吐珠时
　　緑石山
　　南山层层石非紫亦非白寒暑亘千古长是莓苔色
　　芙蓉峰
　　一朶金芙蓉云根在土乆伊谁能折之擘山巨灵手
　　山
　　山根有曵尾将若行夜雨长石发彷佛绿毛生
　　西湖湾
　　湖水清湖堤平薫风芰荷气急雨菰蒲声湾中渔人夜吹笛宿雁飞起眠鸥惊
　　禹期山【相传禹会诸侯于此】　　　　　　王賔
　　尧时神禹会山巅洪水滔滔势接天今日三州租赋地秋风禾稻自年年
　　射鹗山　　　　　　　　　　吴敏
　　东山空濶原埜平吴王飬鸡筑高城秋天饥鹗未饱食侧翅下攫殊无情守城武士心孔恶旦夕窥兹捕鸡鹗雕弓一展羽箭发鹗也时从半空落山人学射艺渐精遂使山无鹗鸟鸣却思勾践侵吴日何不令之射越兵
　　大小竹山
　　竹绕山山映竹山色长青竹长绿大小两山何处同潇湘头淇水澳昨朝山上清风生翠梢遥动凤凰翎今日山前晴旭照绿隂满地鹧鸪声鹧鸪声啼未絶两山雨湿琅玕节
　　登西湖小洞庭　　　　　　吴鸣翰
　　巻波飞雪打芳汀扶醉来登小洞庭金阙芙蓉千叠嶂玉壶天地一孤亭直须横槊歌明月更拟浮槎作使星不独坡仙夸岭海兹游还许冠平生
　　题炼墩
　　三江引去桃花水露出波心小玉屏四面海天涵地白一方烟霁破湖青登临有客惊浮世今古无诗咏落星若使湖州仍见此便应添个看鸥亭
　　鎭下放船过东山　　　　　　范成大
　　打头风急鼻雷鼾醉梦闲心铁石顽惟有爱山贪未厌西山才了又东山
　　老禅竿木各逢塲诗客端来共苇航一任颠风聒高浪满船欢笑和诗忙
　　社山放船
　　社下钟声送客船凌波挝鼓转沧湾横烟袅处鸡豚社落日浓边橘柚山八表茫茫孤鸟去万生扰扰一舟间湖心行路平如镜陆地风波却险艰
　　东山渡湖
　　渡船防饱如张弓倐忽世界寒浺瀜堪舆无垠日夜泛浩浩元气蓬蓬风湖光日色不可辨但见水精火齐合集成虚空波臣川后敬爱客约东秘怪駈鱼龙大千总作大圆镜光中飞度迷西东苍茫一身无四壁八方上下惟孤篷毛仙出迎笑相问何乃自苦荒寒中吾生盖头乏片瓦到处漂揺如寓公犹嫌尘土碍人眼兹游胜绝余难同九衢车马恍昨梦付与一笑随飞鸿
　　归自西洞庭阻风登鼋山顶　　王鏊
　　亲朋挽衣留不住逆风舟向平滩驻滩头寂莫谁与言青鞋飞纵颠厓步鼋头有山山不崩东望东海西吴兴羣峰罗列七十二如拱如立如奔腾我行天下亦多矣所至有山或无水其间有水却无山何处能兼山水美苍茫万顷浮孱顔惟有海上三神山杳然可望不可到不如此地日夕随我往与还胡为十年才一到风乎尔知吾所好
　　登缥缈峰
　　仄径盘空艰复艰快哉七十二孱顔星辰可摘九天上吴越平分一水间日转林梢看鸟背烟横谷口辨人寰居然自可小天下谁道吴中无泰山
　　明月湾石坡
　　巨石陂陀板様平三山当面看云生何当子夜重来此濯足沧浪对月明
　　石公山石洞
　　石公之景殊不恶巨石悬空欹不落争知不是补陀山中有仙人俨缨络
　　石公山试剑石
　　悬厓峭壁立千尺有洞虚明忽中坼吴王寳剑乌能然恐是巨灵神斧劈
　　石公山
　　石公幽处无来迹亦有人家散阡陌我船欲开还不开爱此孱顔苍雪色
　　昆山　　　　　　　　　　　滕继
　　一水浃辰外乍晴如酒醒临谿照净练陟巘到高青翠霭俯深樾黄云迷远坰超然信尘表风袂袭泠泠
　　同前　　　　　　　　　　　孙寔
　　绝顶地平易轩风怒号半空垂象纬四面涌波涛洞僻荒苔藓泉深冷骨毛登临欲忘返城市厌烦劳
　　登玊峰　　　　　　　　　　陈省华
　　四望平川独一峰前峰潇洒是莲宫松声竹韵千年冷水色山光万古同客到每怜楼阁异僧言因得鬼神功县民遥喜行春至鼓腹闲歌夕照中
　　同前　　　　　　　　　　范周
　　万叠青鸳压巨昆四垂空濶水天分夜光晴带三江月春色隂藏百里云桂子鹤惊空半落天香僧出定中闻不将此境评张孟三百年来属老文
　　夜发昆山　　　　　　　　　范成大
　　岁寒人墐户霜里独登舟弱艣揺孤梦踈篷盖百忧但吟今不乐宁计几宜休惭愧沙湖月年年照薄游施元光在昆山病中远寄长句次韵荅之
　　四海飘蓬客舎边几多云水与风烟絶无膂力駈长辔空有孤忠誓大川参月忽垂征马上斗牛应挂故山前亲交情话知何许诗到天涯喜欲颠
　　舟过昆山与顾仲瑛姚子章张叔厚于彦成郯
　　九成聨句　　　　　　　　　杨维桢
　　二月二十日楼船下娄江破浪击长舻【杨】惊颷高杠梅峰遥古色【姚】石树鸣悲腔蹑磴屐齿齿【张】登堂鼔逄逄地险立孤柱【郯】天岳开八乌升海光浴【于】鸢鶱风力降畨赋夹闽估【顾】越謡襍吴咙仙樵椎结萃【姚】胡佛凹眉厖婆律喷狮鼎【杨】琉璃照龙釭曽轩坐叠浪【郯】落笔飞流淙爱此韫玉石岂曰取大矼文脉贯琬琰【顾】密韵含缸驱羊欲成万【杨】种璧得无双多今文章伯【张】萃此礼义邦龙驹幸识陆【姚】凤雏亦知厐翠笄掉文舌【顾】茜衲折防幢敏思抽连茧雄心鬬孤鏦句神跃冶剑才捷下水艭磬声重寡和鼎力轻羣扛昆渠诗已就谁诮陇头泷【杨】
　　登玉峰　　　　　　　　　　夏原吉
　　昆阜遥看小一拳登临浑欲接青天神钟二陆人林秀势压三吴地位偏岩溜下通僧舍井林霏近襍市防烟几时重着游山屐来访当年种玉仙
　　同前　　　　　　　　　　　沈以潜
　　嵯峨千仞蓦凌空沧海西来茂苑东势转江流三里外翠分岚影半城中岩前有洞仙家近溪口无花钓艇通闻説幽人茅屋底卷帘相对咏无穷
　　陪徐天全夏仲昭游玉峰　　　刘珏
　　青峰高耸白云头今日来陪上相游甫里晩烟萦茂苑洞庭春水接湖州山中未乏连城玉海上空闻万斛舟胜会况逢全盛日兰亭不减晋风流
　　登玉峰　　　　　　　　　　吴寛
　　昆冈玉石未俱焚木树危藤带白云小洞烟霞藏木客下方箫鼓赛山君千家居屋黄茅盖百里行人白露分更上双峰最高处沧溟东去渺斜曛
　　赋得玉峰春霁　　　　　　　张适
　　玉峰小朶芙蓉秀岚气晴分翠接人一鸟啼残萝迳晓万花开遍石岩春洞云已出从龙去海燕仍来与客亲此日登临文学彦酒酣离思欲沾巾
　　秋日舟过昆山
　　苹末起轻颷枫林叶渐凋孤村烟树鸟远迳夕阳樵估客收村市舟人候夜潮偶因山水胜暂此系兰桡
　　舟中望昆山　　　　　　　　王鏊
　　云外孤峰欲堕江船头风浪共低昂廿年旧事空回首山自闲闲水自忙
　　玉山辞为顾仲瑛作　　　　　陈基
　　山堪嵁兮磅礴太古木葱葱兮云英英而欲雨日朝出兮在戸光辉辉兮水流其下非君子兮夫谁与处采我兰兮为佩搴我荷兮为盖从子于山兮聊逍遥以卒岁
　　郎官柏诗序　　　　　　　金问
　　苏之昆山古之娄县也地大物盛为今圻内望邑按郡志城本吴子寿梦所筑山在城中而石多因似玉因以得名自昔灵区奥壤绀园琳宇环布其下传厯滋乆完葺弗绍则委顿于荒烟野草之间至若名人达士高坟大冢皆厯厯在望仁人孝子于其先茔封树等威礼所得为者宜无所不用其极矣其或世泽告衰而残碑賸枿见欺于狐兎而増过客彷徨者自非有忠厚之人居可为之地乌能兴起哉正统丙辰广阳罗延龄由兵马副指挥来宰是邑既视篆即进父老询民利病而兴除之曽未浃期政和岁稔舆情大悦暇日复从吏民循山之麓顾瞻徘徊喟然叹曰山为一邑之鎭民頼以安而凋敝若此非古人教护属功之意乃率其民相与植栢于上凿石通路而塞其旁路疆理既严樵苏绝迹且方事之际隂云蔽亏霡霂时至未几而条枚四合苍翠弥望邑人感之名其所植为郎官栢儒林君子即其题为诗以美之兵科给事中王用节等谒予文以序其寔诗不云乎维桑与梓必恭敬止靡瞻匪父靡依匪母盖人之思慕其亲而不见则寄情桑梓而不能已焉矧体魄之所安乎汉天子以之而来赵陀安君平以之而激密人之忿天理民彛有不容已者不待丁宁训告而自然之应捷于桴鼓此郎官栢之名所由着也尝忆徂徕新甫使无生植则亦鲁邦之培塿耳而诗人咏之万邦诵之千古之下传之者岂徒然哉然则延龄之徳与兹山兹栢同于不朽者宁不本于诸君子之言乎
　　郎官栢　　　　　　　　　　张和
　　君不见河阳花胡为蹴踏余尘沙君不见栁江栁一夕霜风变枯朽何如罗侯种栢盈吾昆佳气鬰欝山长春草间翁仲仰深庇泉下髑髅怀至仁层隂扶踈覆荒土夜半精神作人语乔柯秀拂寒空云黛色遥连翠微雨穹碑用表吴民情大刻遂着郎官名我歌狂歌颂侯徳千载芳声播南国
　　马鞍山在昆山县西北广袤三里高七十丈一名昆山寔因华亭之昆山而名县境连接湖海而孤峰特秀上有浮图其阳有慧聚寺东偏有山神祠西有文笔峰【相传孝宗时有魁星现于此】山巅有华藏寺南有桃源洞北有凤凰石及春风亭【夏太常防建】正统间知县罗永年植栢千章名郎官栢
　　登秦望山　　　　　　　　　薛据
　　南登秦望山目极大海空朝阳半荡浴晃朗天水红谿壑争喷薄江湖逓相通而多渔商客不悟岁月穷振缗早迎潮弭棹候逺风予本萍泛者乗流任西东茫茫天际帆栖泊何时同将寻会稽迹从此访任公
　　秦柱山在县南三十里千墩浦南带海上有烽火楼基吴时望海冦一名秦望山舆地志始皇尝登因名
　　绰墩　　　　　　　　　　　高启
　　淳于曽解救齐城优孟还能念楚卿嗟尔只教天子笑不言忧在禄儿兵
　　同前　　　　　　　　　　　周南老
　　诙谐多滑稽启宠纳慢侮笑取玉环欢拍按育胡舞天寳志欲满侈心日益蛊宫车逺播迁魄防渔阳鼓胡为王门优有此一抔土遂令村之氓犹能三反语
　　绰墩在县西十八里相传唐黄幡绰此
　　虞山　　　　　　　　　　　孙应时
　　长啸虞山迥天开风气清南窥五湖近北览大江横厯厯三吴地悠悠万古情雄观有如此聊复记平生
　　游虞山　　　　　　　　　　倪瓒
　　陈蕃悬榻处徐孺过门时甘冽言游井荒凉虞仲祠看云聊防翰把酒更题诗此日交欢意依依去后思
　　巫咸山　　　　　　　　　　王賔
　　旧説巫咸已上天楚人歌里亦千年相传住处今何在一座青山县郭边
　　同前　　　　　　　　　　　王汝玉
　　平生不识海虞山览秀曽因图画间云入空蒙开倒影僧依苍翠闭禅闗湖田种熟秋千顷烟浦舟行路几湾天上归来暂停辔何当留我老年闲
　　登虞山绝顶有怀吴思庵　　　周忱
　　晴登孤嶂俯郊原指防东吴远近村齐女墓荒枯树老言游祠古断碑存一白水通湖口数防苍山近海门此地旧传多胜迹重来期与故人论
　　游虞山　　　　　　　　　　吴寛
　　夜宿相川口清晨唤舟人舟人请所之指防虞山垠山如知我来笑迓野水濵蔼蔼春雨余翠洗云中身我本重兹山竦然正冠巾虞仲骨已朽高名宛如新悠悠松间路吊古在兹辰放舟转山塘行行自知津春服亦既成庶以适此春
　　同前　　　　　　　　　　　沈周
　　虞山我隣壤欲往路非遥比来有好抱风日虚春朝兹借佳友兴理舟访嶤岧渐喜苍翠近豁眼岚霏消上有古松杉落落旌幢标其下见行人往来襍僧樵我坐意亦驰岂倐双屐超何异谢康乐巫湖眺且遨
　　三月九日舟泊虞山下
　　霁色澄虞山正与游人偶一年无多月春三及秋九勿厌倾郭人随俗悦亲友春风若招邀处处閙花栁林华竞妍新无复见恶丑间见丛绿中远映红裙妇休云恼山谷防缀亦可取抠趋识壮步屡顿騐皓首尚有散逸流列石自俎豆老夫目中尽未在逐逐走况当气力衰孤坐还可酒
　　拂水岩　　　　　　　　　李杰
</div>
    <div class="pagination">
<a href="吴都文粹续集_page31.html">上一页</a><span>...</span><a href="吴都文粹续集_page27.html">27</a><a href="吴都文粹续集_page28.html">28</a><a href="吴都文粹续集_page29.html">29</a><a href="吴都文粹续集_page30.html">30</a><a href="吴都文粹续集_page31.html">31</a><span class="current-page">32</span><a href="吴都文粹续集_page33.html">33</a><a href="吴都文粹续集_page34.html">34</a><a href="吴都文粹续集_page35.html">35</a><a href="吴都文粹续集_page36.html">36</a><a href="吴都文粹续集_page37.html">37</a><span>...</span><a href="吴都文粹续集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
