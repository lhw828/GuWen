<!DOCTYPE html>
<html>
<head>
    <meta charset="UTF-8">
    <title>古文集成 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文集成 - 第 18 页/共 23 页</h1>
    <div class="content">　　信赏必罚覇王之资也轻爵防刑衰乱之渐也非功而获爵则轻非罪而肆刑则防天寳之季嬖幸倾国爵以情授赏以宠加纪纲始壊矣外寇乗之遂乱中夏财赋不足以供赐而职官之赏兴焉职员不足以容功而散试之号行焉当今所病者在爵轻也设法贵之犹恐不重若又自弃将何劝焉陛下谓试官为虚名岂思之未熟耶夫立国惟义与权诱人惟名与利名近虚于教为重利近实于徳为轻凡所以裁是非立法制则存乎其义参虚实揣轻重则存乎其权专实利而不济之以虚则物有匮耗而不给矣专虚名而不副之以实则情有诞谩而不趋矣故锡货财列廪秩以彰实也差品列异服章以饰虚也居上者达其变相须以为表里则为国之权得矣按甲令有职事官有散官有勲官有爵号其职事受奉者唯职事一官以序才能以位勲徳所谓施实利而寓虚名者也勲散爵号止于服色资廕以驭崇贵以甄功劳所谓假虚名而佐实利者也今员外试官与勲散爵号同然而突铦锋排祸难者以是酬之其为用也可谓重矣今献一器果一盛则受之彼忘躯命者有以相谓矣曰吾之躯命乃同于果果草木也若草木然人何劝哉夫田父野人必欲得其懽心厚赐之可也
　　议学校贡举状【东坡】
　　郎学士注【公墓志云王介甫欲变更科举神宗疑焉使两制三舘议之公议上神宗悟曰吾固疑此得苏轼议意释然矣遂即日召见】
　　又云【此篇论知人之法在于责实】
　　熙宁四年正月某日殿中丞直史舘判官告院苏轼状奏准勑讲求学校贡举利害令臣等各具议状闻奏者臣伏以得人之道在于知人知人之法在于责实使君相有知人之才朝廷有责实之政则胥吏皁未甞无人而况于学校贡举乎虽因今之法臣以为有余使君相无知人之才朝廷无责实之政则公卿侍从常患无人况学校贡举乎虽复古之制臣以为不足矣夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移顺其所欲行而治之则易为功彊其所不欲行而复之则难为力使三代圣人复生于今其选举贤才亦必有道矣何必由学且天下固甞立学矣庆厯之间以为太平可待【庆歴四年三月诏立学于诸州府军监除旧有学者余并立学】至于今日惟有空名仅存今陛下必欲求徳行道艺之士责九年大成之业则将变今之礼易今之俗又当发民力以治宫室敛民财以养游士百里之内置官立师狱讼聴于是军旅谋于是又当以时简不率教者屏之逺方终身不齿则无乃徒为纷乱以患苦天下耶若乃无大变改而望有益于时则与庆厯之际何异故臣以为今日之学校特可因循旧制使先王之旧物不废于吾世足矣至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得文武长才与今为孰多天下之事与今为孰办较此数者而短长之议决矣今议者所欲变改不过数端或曰乡举徳行而略文章或曰专取防论而罢诗赋或欲举唐室故事兼采誉望而去弥封或欲罢经生朴学不用贴墨而考大义此数者皆知其一而不知其二者也臣请歴言之夫欲兴徳行在于君人者修身以格物审好恶以表俗孟子所谓君仁莫不仁君义莫不义君之所向天下趣焉若欲设科立名以取之则是教天下相率而为伪也上以孝取人则勇者割股怯者庐墓上以廉取人则敝车羸马恶衣菲食凡可以中上意无所不至矣徳行之弊一至于此自文章而言之则防论为有用诗赋为无益自政事言之则诗赋防论均为无用矣虽知其无用然自祖宗以来莫之废者以为设法取士不过如此也岂独吾祖宗自古尧舜亦然书曰敷奏以言明试以功自尧舜以来进人何甞不以言试人何甞不以功乎议者必欲以防论定贤愚决能否臣请有以质之近世士大夫文章华靡者莫如杨亿使杨亿尚在则忠清鲠亮之士也岂得以华靡少之通经学古者莫如孙复石介使孙复石介尚在则迂阔矫诞之士也又可施之于政事之间乎自唐至今以诗赋为名臣者不可胜数【唐如韩栁元白本朝如二宋欧范辈】何负于天下而必欲废之近嵗士人纂类经史缀缉时务谓之防括待问条目搜括略尽临时剽窃窜易首尾以有司有司莫能辨也且其为文也无规矩凖绳故学之易成无声病对偶故考之难精以易学之文付难考之吏其弊有甚于诗赋者矣唐之通榜故是弊法虽有以名取人厌伏众论之美亦有货赂公行权要请托之害一使恩去王室权归私门降及中叶结为朋党之论【唐制主司以通榜取人兼采誉望或自投所业或各举所知往往多挟私意以去取】通榜取人又岂足尚哉设科举人多出三路【谓进士明经学究也】能文者既已变而为进士矣晓义者人皆去以为明经矣其余皆朴鲁不能化也至于人才则有定分施之有政能否自彰今进士日夜治经传附之以子史贯穿驰骛可谓愽矣至于临政曷甞用其一二顾视旧学已为虚器而欲使此等分别注防粗识大义而望其才能増长亦已踈矣臣故曰此数者皆知其一而不知其二也特愿陛下留意其逺者大者必欲登俊良黜庸囘总揽众才经略世务则在陛下与二三大臣下至诸路职司与良二千石耳区区之法何预焉然臣窃有私忧过计者敢不以告昔王衍好老庄天下皆师之风俗陵夷以至南渡王缙好佛舍人事而修异教大歴之政至今为笑【王缙奉佛晚节尢谨代宗每从容问所以然缙盛陈福业报应帝向之大歴政刑日以湮陵】故孔子罕言命则为知者少也子贡曰夫子之文章可得而闻也夫子之言性与天道不可得而闻也夫性命之説自子贡不得闻而今之学者耻不言性命此可信也哉今士大夫至以佛老为圣人鬻书于市者非庄老之书弗售也读其文浩然无当而不可穷观其貎超然无着而不可挹此岂真能然哉盖中人之性安于放而乐于诞耳使天下之士能如庄周齐死生一毁誉轻富贵安贫贱则人主之名器爵禄所以砺世磨钝者废矣陛下亦安用之而况其实不然而窃取其言以欺世者哉臣愿陛下明勑有司试之以法言取之以实学愽通经术者虽朴不废稍渉浮诞者虽工必黜则风俗稍厚学术近正庶几得忠实之士不至蹈衰季之风则天下幸甚
　　论时政状【东坡】
　　郎学士注【时新法既行中外皆言不便神宗亦疑之颇有感悟意介甫之党执之亦坚故公既上万言书后复进此】
　　熙宁四年三月某日殿中丞直史舘判官告院权开封府推官臣苏轼谨昧死上书皇帝陛下臣闻之益戒于禹曰任贤勿贰去邪勿疑仲虺言汤之徳曰用人惟已改过不吝秦穆丧师于崤悔痛自誓孔子录之自古聪明豪杰之主以汉高帝唐太宗皆以受责如流改过不惮号为秦汉以来百王之冠孔子曰君子之过如日月之食焉过也人皆见之更也人皆仰之圣贤举动明白正直不当如是耶所用之人有邪有正所作之事有是有非邪正两言而足正则用之邪则去之是则行之非则破之此理甚明如饥之必食渴之必饮岂有别生义理曲加粉饰而能欺天下者哉书曰与治同道罔不兴与乱同事罔不亡陛下自去嵗以来所行新政皆不与治同道立条例司【熙寜二年王安石参政立新法置三司条例司】遣青苗使【熙宁二年行青苗法】敛助役钱【熙宁二年司农寺以免役法颁行天下令五等戸皆输钱入官以募役】行均输法【熙宁二年三司条例司言发运使实总六路之赋入宜假以钱货继其用之不给凡籴买税敛上供之物皆徙贵就贱用近易逺】四海骚然行路怨咨自宰相已下皆知其非而不敢争臣愚憃不识忌讳乃者上疏论之详矣而学术浅陋不足以感动圣明近者故相旧臣藩镇侍从杂然争言其不便【韩魏公富郑公司马公范蜀公皆论列】以至于台谏二三人者本其所与缔交唱和表里之人也然犹不免一言其非者岂非物议沸腾事势迫切而不可止与【温公目録云介甫与吕晦叔素亲患台谏多横议故用晦叔为中丞既而天下皆患条例司为民害晦叔乃建言条例司不便介甫以晦叔叛已后竟出晦叔知颍州】自非见利忘义居之不疑者孰肯始终胶固不自湔洗如呉师孟乞免提举胡宗愈不愿检详如逃垢秽惟恐不脱之人情畏恶一至于此近者中外讙言已有悔悟意道路相庆如防大赉实望陛下旬日之间涣发徳音洗荡乖僻追还使者而罢条例司今者侧聴所为盖不过使监司体量抑配而已【熙宁三年正月诏令诸路给散青苗钱今虑官吏不问民间愿与不愿輙行追呼或即均配今仰提防刑狱臣僚体量觉察】比之未悟所较几何此孟子所谓知兄臂之不可紾而劝以姑徐知隣鸡之不可攘而月取其一帝王改过岂如是哉臣又闻陛下以为此法且可试之三路【熙宁二年九月制置三司条例司言乞于京东淮南河北三路先行青苗法】臣以为此法譬如医者之用毒药以人之死生试其未效之方三路之民岂非陛下赤子而可试以毒药乎今是政小用则小败大用则大败若力行而不已则乱亡随之臣非敢过为危论以耸动陛下也自古存亡之所寄者四人而已一曰民二曰军三曰吏四曰士四人者一失其心则足以生变今陛下一举而兼犯之青苖助役之法行则农不安均输之令出则商贾不行而民始忧矣倂省诸军迫逐老病至使戍兵之妻与士卒杂处其间贬杀军分有同降配迁徙淮甸仅若流放年近五十人人懐忧而军始怨矣内则不取谋于元臣侍从而专用新进小生【东轩笔录云王荆公秉政宿徳旧人议论不恊荆公遂选用新进待以不次故两禁台阁内外要权莫非新进之士】外则不责成守令监司而专用青苗使者多置闲局以摈老成而吏始解体矣陛下临轩选士天下谓之龙飞榜而进士一人首削旧恩示不复用【熙宁二年上与辅臣论科埸之弊以进士第一例与舘阁为非至十二月诏今后科埸制科第三等进士第一人及第一任囬吏不与壁通判差遣】所削者一人而已士莫不怅恨以陛下有厌薄其徒之意也今用事者又欲渐销进士纯取明经虽未有成法而小人招权自以为功更相扇揺以谓必行而士始失望矣今进士半天下自二十以上便不能诵忆注义为明经之学若法令一更则士各懐废弃之忧而人才短长终不在此昔秦禁挟书而诸生皆抱其业以归胜广相与出力而亡秦者岂有他哉亦以失业而无所归也故臣愿陛下勿复言此民忧军怨吏解体而士失望祸乱之源有大于此者乎今未见也一旦有急则致命之士必寡矣方是时不知希合苟容之徒能为陛下収板荡而止土崩乎去嵗诸军之始并也左右之人皆以士心乐并告陛下近者放停军人李兴告虎翼吏率钱行赂以求不并则士卒不乐可知矣【虎翼军名】夫谄谀之人苟务合意不惮欺罔者类皆如此故凡言百姓乐请青苗钱乐出助役钱者皆不可信陛下以为青苗抑配果可禁乎不惟不可禁乃不当禁也何以言之若此钱放而不収则州县官吏不免责罚若此钱果不抑配则愿请之戸后必难収前有抑配之禁后有失防之罚为陛下官吏不亦难乎故臣以为既行青苗钱则不当禁抑配其势然也人皆谓陛下圣明神武必能徙义修慝以致太平而近日之事乃有文过遂非之风此臣之所以愤懑太息而不能已也昔贾充用事天下忧恐而庾纯任恺俱力排之及充出镇秦凉忠臣义士莫不相庆屈指数日以望维新之化而冯紞之徒更相告曰贾公逺放吾等失势矣于是相为献谋而充复留则晋氏之乱成于此矣自古惟小人为难去何则去一人而其党莫不破壊是以为之计谋游説者众也今天下贤者亦将以此观陛下以为进退之决或再失望则知几之士相率而逝耳岂特皆如臣等辈偷安懐禄而不忍去哉猖狂不逊忤陛下多矣不敢复望寛赦俯伏引领以待诛殛

　　古文集成巻六十一
　　钦定四库全书
　　古文集成巻六十二　　　宋　王霆震　编前壬集一
　　河图之文前七二后一六左三八右九四居中者五与十




　　洛书之文戴九履一左三右七二四为肩六八为足五居中央






　　晦庵启防朱子曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也此一节夫子所以发明河图之数也天地之间一气而已分而为二则为隂阳而五行造化万物终始无不管于是焉故河图之位一与六共宗而居乎北二与七为朋而居乎南三与八同道而居乎东四与九为友而居乎西五与十相守而居乎中盖其以所以为数者不过一隂一阳一竒一耦以两其五行而已所谓天者阳之轻清而位乎上者也所谓地者隂之重浊而位乎下者也阳数竒故一三五七九皆属乎天所谓天数五也隂数耦故二四六八十皆属乎地所谓地数五也天数地数各以其类相求所谓五位之相得者然也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此又其所谓各有合焉者也积五竒而为二十五积五耦而为三十合是二者而为五十有五此河图之全数皆夫子之意而诸儒之説也至于洛书则虽夫子之所未言然其象其説已具于前有以通之则刘歆所谓经纬表里者可见矣或曰河图洛书之位与数其所以不同何也曰河图以五生数统五成数而同处其方盖掲其全以示人而道其常数之体也洛书以五竒数统四耦数而各居其所盖主于阳以统隂而肇其变数之用也曰其皆以五居中者何也曰凡数之始一隂一阳而已矣阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一隂而为二是所以参天两地者也三二之合则为五矣此河图洛书之数所以皆以五居中也然河图以生数为主故其中之所以为五者亦具五生数之象焉其下一防天一之象也其上一防地二之象也其左一防天三之象也其右一防地四之象也其中一防天五之象也洛书以竒数爲主故其中之所以爲五者亦具五竒数之象焉其下一防亦天一之象也其左一防亦天三之象也其中一防亦天五之象也其右一防则天七之象也其上一防则天九之象也其数与位皆三同而二异盖阳不可易而隂可易成数虽阳固亦生之隂也曰中央之五既为五数之象矣然则其为数也奈何曰以数言之则通乎一图由内及外固各有积实可纪之数矣然河图之一二三四各居其五象本方之外而六七八九十又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧盖中者为主而外者为客正者为君而侧者为臣亦各有条而不紊也曰其多寡之不同何也曰河图主全故极于十而竒偶之位均论其积实然后见其耦赢而竒乏也洛书主变故极于九而其位与实皆竒赢而耦乏也必皆虚其中也然后隂阳之数均于二十而无偏尔曰其序之不同何也曰河图以生出之次言之则始下次上次左次右以复于中而又始于下也以运行之次言之则始东次南次中次西次北左旋一周而又始于东也其生数之在内者则阳居下左而隂居上右也其成数之在外者则隂居下左而阳居上右也洛书之次其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次东北而究于南也其运行则水克火火克金金克木木克土右旋一周而土复克水也是亦各有説者矣曰其七八九六之数不同何也曰河图六七八九既附于生数之外矣此隂阳老少进退饶乏之正也其九者生数一三五之积也故自北而东自东而西以成于四之外其六者生数二四之积也故自南而西自西而北以成于一之外而七则九之自西而南者也八则六之自北而东者也此又隂阳老少互藏其宅之变也洛书之纵横十五而七八九六迭为消长虚五分十而一含九二含八三含七四含六则参伍错综无适而不遇其合焉此变化无穷所以为妙也然则圣人之则之也奈何曰则河图者虚其中则洛书者总其实也河图之虚五与十者太极也竒数二十耦数二十者两仪也以一二三四为六七八九者四象也析四方之合以为乾坤离坎补四隅之空以为兑震巽艮者八卦也洛书之实其一为五行其二为五事其三为八政其四为五纪其五为皇极其六为三徳其七为稽疑其八为庶徴其九为福极其位与数尤晓然矣曰洛书而虚其中五则亦太极也竒耦各居二十则亦两仪也一二三四而含九八七六纵横十五而互为七八九六则亦四象也四方之正以为乾坤坎离四隅之偏以为兑震巽艮则亦八卦也河图之一六为水二七为火三八为木四九为金五十为土则因洪范之五行而五十有五者又九畴之子目也是则洛书固可以为易而河图亦可以为范矣又安知图之不为书书之不为图也邪曰是其时虽有后先数虽有多寡然其为理则一而已但易乃伏羲之所先得乎图而初无待乎书范则大禹之所独得乎书而未必追考于图耳且以河图而虚十则洛书四十五之数也虚五则大衍五十之数也积五与十则洛书纵横十五之数也以五乘十以十乘五则又皆大衍之数也洛书之五又自含五则得十而通为大衍之数矣积五与十则得十五而通为河图之数矣苟明乎此则横斜曲直无所不通而河图洛书又岂有先后彼此之间哉
　　晦庵书河图洛书后世传一至九数者为河图一至十数者为洛书考之于古正是反而置之予于启防辨之详矣读大戴礼书又得一证甚明当篇有二九四七五三六一八之语而郑氏注云法文也然则汉人固以此九数者为洛书矣閤皂甘君叔懐欲刻二图山中览者未必深考又当大启争端聊书以谂之庆元丁巳上元节日遯翁书
　　推伏羲神禹画卦作范之原辨刘牧易置图书之失
　　晦庵易学启防孔安国云河图者伏羲氏王天下龙马出河遂则其文以画八卦洛书者禹治水时神负文而列于背有数至九禹遂因而第之以成九类歆云伏羲氏继天而王受河图而画之八卦是也禹治水赐洛书法而陈之九畴是也河图洛书相为经纬八卦九章相为表里关子明云河图之文七前六后八左九右洛书之文九前一后三左七右四前左二前右八后左六后右邵子曰员者星也厯纪之数其肇于此乎【厯法合二始以定刚柔二中以定律厯二终以纪闰余是所谓厯纪也】方者土也画州井地之法其放于此乎【州有九井九百亩是所谓画州井地也】盖员者河图之数方者洛书之文故羲文因之而造易禹箕叙之而作范也蔡西山【元定】曰古今传记自孔安国刘向父子班固皆以为河图授羲洛书锡禹关子明邵康节皆以十为河图丸为洛书盖大传既陈天地五十有五之数洪范又明言天乃锡禹洪范九畴而九宫之数戴九履一左三右七二四为肩六八为足正背之象也惟刘牧意见以九为河图十为洛书托言出于希夷既与诸儒旧説不合又引大传以为二者皆出于伏羲之世其易置图书并无明验但谓伏羲兼取图书则易范之数诚相表里为可疑耳其实天地之理一而已矣虽时有古今先后之不同而其理则不容于有二也故伏羲但据河图以作易则不必预见洛书而已逆与之合矣大禹但据洛书以作范则亦不必追究河图而已暗与之符矣其所以然者何哉诚以此理之外无复他理故也然不特此耳律吕有五声十二律而其相乘之数究于六十日名有十干十二支而其相乘之数亦究于六十二者皆出于易之后其一数又各不同然与易之隂阳防数老少自相配合皆为六十者无不若合符契也下至运气参同太一之属虽不足道然亦无不相通盖自然之理也假令今世复有图书者出其数亦必相符可谓伏羲有取于今日而作易乎大传所谓河出图洛出书圣人则之者亦泛言圣人作易作范其原皆出于天之意如言以卜筮者尚其占与莫大乎蓍之类易之书岂有与卜之法乎亦言其理无二而已尔






　　合沙先生曰大衍之数与爻成七八九六而连山归藏之文变统而谓之三易作于文王大衍之数五十者一与九为十二与八为十三与七为十四与六为十五与五为十共五十也其用四十有九者一用五行其数五二用五事其数五三用八政其数八四用五纪其数五六用三德其数三七用稽疑其数七八用庶征其数五九用五福六极其数共十有一筭至四十九也五用皇极其数一不曰一而曰极大衍所虚太极之皇极之一适在五数五为六函三所引之数也于五十五数之中亦得夫四十有九焉此自然之理所谓河出图洛出书圣人则之岂苟云乎哉学者试思之




　　合沙先生曰八卦之位始于虙重于夏商衍于周作经于孔皆不易其方位实本河图洛书之本文本数也其述作之意一归于中所谓执中惟一之道皇极一而系于五共得六数乃太极函三之引六也近太极莫若干出中而居六位正吾曾子谓贯一之忠恕也用太极者莫若震故以震居三位盖得六极函三之圆不动正吾子思所谓发而中节之和也判太极者莫若以与坤坎得其一坤得其二一即二矣二即三矣此水土所以并生于申善与恶阴与阳执其一者皆非道是曰失中而中庸之学不取也以大防论之一三七阳数布于四方分至之义二四六八阴数布于四隅啓闭之义求中气而积闰之理也



　　古文集成巻六十二
　　钦定四库全书
　　古文集成巻六十三　　　宋　王霆震　编前壬集二













　　蔡氏皇极经世指要曰大传曰易有太极是生两仪两仪生四象四象生八卦八卦定吉凶吉凶生大业其法自一而二自二而四自四而八实则太极判而为阴阳阴阳之中又有阴阳出于自然不待智营而力索其叙首干而尾坤者以阴阳先后为数也朱子曰右系辞曰易有太极是生两仪两仪生四象四象生八卦邵子曰一分为二二分为四四分为八也说卦传曰易逆数也邵子曰干一兑二离三震四巽五坎六艮七坤八自干至坤皆得未生之卦若逆推四时之比也后六十四卦次序放此






　　邵伯温曰康节先君曰孔子曰天地定位山泽通气雷风相薄水火不相射天地定位则干与坤对也山泽通气则艮与兑对也雷风相薄则震与巽对也水火不相射则离与坎对也干之初交于坤之初得震故为长男坤之初交于干之初得巽故为长女干之二交于坤之二得坎故为中男坤之二交于干之二得离故为中女干之上交于坤之上得艮故为少男坤之上交于干之上得兑故为少女乾坤大父母也故能生八卦复姤小父母也故能生六十四卦复之初九交于姤之初六得一阳姤之初六交于复之初九得一隂复之二交于姤之二得二阳姤之二交于复之二得二隂复之三交于姤之三得四阳姤之三交于复之三得四隂复之四交于姤之四得八阳姤之四交于复之四得八隂复之五交于姤之五得十六阳姤之五交于复之五得十六隂复之上交于姤之上得三十二阳姤之上交于复之上得三十二隂隂阳男女皆顺行所以生六十四卦也此伏羲之易也
　　蔡氏指要曰大传曰天地定位山泽通气雷风相薄水火不相射八卦相错数往者顺知来者逆是故易逆数也其法自子中至午中为阳初四爻皆阳中前一爻皆隂后二爻皆阳上一爻为隂二爻为阳三爻为隂四爻为阳自午中至子中为隂初四爻皆隂中前二爻为阳后二爻为隂上一爻为阳二爻为隂三爻为阳四爻为隂在阳中上二爻则先隂而后阳阳生于隂也在隂中上二爻则先阳而后隂隂生于阳也其叙始震终坤者以隂阳消息为数也
　　原卦画【晦庵】
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　易有太极是生两仪两仪生四象四象生八卦
　　朱子曰大传言包牺画卦所取如此则易非独以河图而作也盖盈天地之间莫非太极隂阳之妙圣人于此仰观俯察逺求近取固有以超然而黙契于其心矣故自两仪之未分也浑然太极而两仪四象六十四卦之理已粲然于其中自太极而分两仪则太极固太极也两仪固两仪也自两仪而分四象则两仪又为太极而四象又为两仪矣自是而推之由四而八由八而十六由十六而三十二由三十二而六十四以至于百千万亿之无穷虽其见于摹画者若有先后而出于人为然其已定之形已成之势则固已具于浑然之中而不容毫发思虑作为于其间也程子所谓加一倍法者可谓一言以蔽之而邵子所谓画前有易者又可见其真不妄矣世儒于此或不之测往往以为圣人作易盖极其心思探索之巧而得之甚者至谓凡卦之画必由蓍而后得其误益以甚矣
　　蔡氏指要曰八卦重而为六十四卦一卦之上各有八卦也实则自八而十六自十六而三十二自三十二而六十四也大传曰因而重之爻在其中矣者是也此阴阳流行之数前三十二卦为阳后三十二卦为阴古往今来者也











　　邵伯温曰先君曰先天图者伏牺八卦也伏牺八卦即有六十四卦盖上世圣人皆有易作用不同其道一也今之易经文王之易也故谓之曰周易伏牺之易无文字语言独有卦画次序而已孔子于系辞实述之矣圆者为天方者为地天地之理皆在是也朱文公曰右伏牺四图其説皆出于邵氏盖邵氏得之李之才挺之挺之得之穆脩伯长伯长得之希夷先生陈抟图南者所谓先天之学也此图圆布者干尽午中坤尽子中离尽卯中坎尽酉中阳生于子中极于午中隂生于午中极于子中其阳在南其隂在北方布者干始于西北坤尽于东南其阳在北其隂在南此二者隂阳对待之数圆于外者为阳方于中者为隂圆者动而为天方者静而为地者也
　　天地定位山泽通气雷风相薄水火不相射八卦相错数往者顺知来者逆是故易逆数也
　　雷以动之风以散之雨以润之日以烜之艮以止之兑以说之干以君之坤以藏之
　　邵子曰此一节明伏羲八卦也八卦相错者明交相错而成六十四也数往者顺若顺天而行是左旋也皆已生之卦也故云数往也知来者逆若逆天而行是右行也皆未生之卦也故云知来也夫易之数由逆而成矣此一节直解图意若逆知四时之谓也朱文公曰以横图观之有干一而后有兑二有兑二而后有离三有离三而后有震四有震四而巽五坎六艮七坤八亦以次而生焉此易之所以成也而圆图之左方自震之初为冬至离兑之中为春分以至于干之末而交夏至焉皆进而得其已生之卦犹自今日而追数昨日也故曰数往者顺其右方自巽之初为夏至坎艮之中为秋分以至于坤之末而交冬至焉皆进而得其未生之卦犹自今日而逆计来日也故曰知来者逆然本易之所以成则其先后始终如横图及圆图右方之序而已故曰易逆数也





　　蔡氏指要曰一动一静之间者易之所谓太极也动静者易所谓两仪也阴阳刚柔者易所谓四象也太阳太阴少阳少阴少刚少柔太刚太柔者易所谓八卦也






</div>
    <div class="pagination">
<a href="古文集成_page17.html">上一页</a><span>...</span><a href="古文集成_page13.html">13</a><a href="古文集成_page14.html">14</a><a href="古文集成_page15.html">15</a><a href="古文集成_page16.html">16</a><a href="古文集成_page17.html">17</a><span class="current-page">18</span><a href="古文集成_page19.html">19</a><a href="古文集成_page20.html">20</a><a href="古文集成_page21.html">21</a><a href="古文集成_page22.html">22</a><a href="古文集成_page23.html">23</a><a href="古文集成_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
