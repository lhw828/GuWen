<!DOCTYPE html>
<html>
<head>
    <meta charset="UTF-8">
    <title>全唐文 - 第 362 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 362 页/共 603 页</h1>
    <div class="content">    庄生有言曰：“至人用心若镜。”有旨哉是言也。夫镜也者，以明为体，是故有来而必应；心也者，以静为照，亦可不思而元通。拂拭生光，挂新台而月满；罔象求得，映赤水而珠融。若炼心而比镜，信清明而在躬。尔乃以镜为心，因心载考。菱花发而群象生，灵府开而万物保。斯镜之精明，谓人心得道。至人所以卑其性而遗箴，弱其志以虚襟。听无声之乐，和天籁之音。明白四达，照幽烛深。希洞视而元鉴，在无心而用心。苟能忘己，作虚舟之泛；必保其光，得秦镜之鉴。我邦君皇宗之子，天人之英。体以合道，冲融混成。其用心也，达至人之妙理；其朗鉴也，同水镜之澄清。开意而圆照，吐心而自明。妍媸莫能藏其象，鬼神莫以遁其情。绝毋意与毋我，固不将而不迎。悬彼高鉴，求乎有贞。睹处子兮调脂粉，争捧心兮效蹙颦。丑者自丑，新者自新。形美恶而区别，吾何情於知人。愧匪桃夭，宁容比证。对香奁而呈貌，虑柔姿而不称。有待良人，非徒好胜。因兹伫赏，必冀象应。红粉蛾眉，趋而竞谒。宛其素质，[
WDA]彼元发。类芙蓉之映水，若娥之向月。大明无私，众鉴不歇。光之所烛，照及微物。庶有假於恩辉，幸留心於翦拂。
    ☆符子璋
    子璋，临渭人。官太子舍人。
    ○漏赋
    昔南正重司天，北正黎司地。迎日推策，举分定至。将以纲纪历象，察明躔次。算气候为昼夜之刻，立浑仪验晦明之异。故岁时环回而有准，国家宪章以成事。唐虞承用以大兴，夏商恭行而无坠。其後畴人失业，挈壶不举。《诗》刺东方之未明，史书南风之乖序。测辰屡错於杓建，揆景颇谬於寒暑。千官鲜视以权衡，万姓孰宁其安处。何不谓漏之既定，而人自正；漏之既衰，而人自疑。故有国者不可以不明其事。今上都咸阳，理天下。道归简易，政被风雅。人皆得真，事则无假。至於掌漏，尤足称也。其本则披甲子而求范，得黄锺而下生。如因三以穷数，隔八以循行。课六历之疏密，齐七曜之经营。俾摄提之有纪，实孟陬之用成。其器则方圆列陛，高卑中度。制阴虫以吐输，设灵蚪以盛注。铜史应其方，金箭刻其数。则於道如符契之合，精於微无黍累之误。每至鸡人起唱，鼍鼓相催。九重初晓，千门以开。国史奏事於平乐，群官谒帝於金台。不失其度，及时而回。自迩及远，识往知来。漏之为义，实大矣哉。
    ☆袁歆
    歆，襄阳人。官膳部郎中。
    ○对祭侯判
    得甲祭侯辞曰：“强饮食。”御史纠非息宴之礼，不伏。
    惟祀与戎，礼之大者，观射见德，侯其是欤。俾邀福於尔灵，将示威於我众。所以司马张皇於五射，梓人盛饰於三侯。系而有仪，下纲不及於地武；祭以盛礼，上射更揖於堂楣。是则俎豆克陈，熊武相间。多算少算，射人或觥於尔爵；强饮强食，祝史无愧於我辞。冀必惩於不庭，是有祈於介福。虽非宴礼，实曰武经。既庶几於戢兵，复何疑乎致祭？乘骢之纠，斯心奚至於加诸；而中鹄之诚，彼甲未越其典则。礼不渎也，神其吐之。
    ☆邱鸿渐
    鸿渐，贝州人。官左司郎中。
    ○愚公移山赋
    止万物者艮，会万灵者人。艮为山以设险，人体道以通神。是知山之大，人之心亦大，故可以议其利害也。昔太行耸峙，王屋作固。千岩纠纷，万仞回互。蓄冰霜而居夏凝结，联源流而飞泉积素。爰有谆谆愚叟，面兹林麓。怆彼居之湫隘，惩祁寒之惨毒。激老氏之志，且欲移山；当算亥之年，宁忧就木。乃言：“日月无私照也，山则蔽之；春夏无伏阴也，山则藏之。倾阻我比屋，拥隔我通逵。我将拔本塞源，使无孑遗。得则为功之美，否则为身之耻。终当诒厥孙谋，施於翼子。”於是协室而一乃心力，荷担而三夫杰起。畚斫斯备，其功聿修。於涧於沼，爰始爰谋。一之日土垦石凿，二之日崩崖陨，三之日夷峰弥壑。云林催以盖偃，火石迸而星落。尔其洞突堙塞，阴阳交错。飞禽走兽，魄褫气慑，而不复巢居穴托。王乔，低徊频蹙，而无所骖鸾驾鹤。山神操蛇闻之，乃壮其功，深其计。将惧不已，先谒於帝。命夸娥二子，发神威，振猛厉。始将怒目决眦，终欲飙举电逝。遂乃斡砀莽，挟崔嵬。下拔乎三泉，上冲乎九垓。突兀云动，磅礴天回。遽投雍朔，而不复来。世人始知愚公之远大，未可测已；夸娥之神力，何其壮哉！傥若不收遗男之助，荷从智叟之辨。则居当困蒙，往必遇蹇，终为丈夫之浅。今者移山之功既已成，河冀之地又以平，则愚公之道行。客有感而叹曰：事虽殊致，理或相假。多岐在於亡羊，齐物同於指马。我修词而忘倦，彼移山之不舍。吾亦安知夫无成与有成，谅归功於大冶。
    ☆林涛
    涛，济南邹县人，高平令游道子。为渭南尉。
    ○对惰农判
    甲有田不耕，被罚三夫税粟，以质剂致人。甲告旅师施惠散利，法司科旅师罪。不伏。
    敬授区分，经邦所重；农懋力，纬俗攸先。行夏正於东郊，黎元不惑；歌《豳风》於南亩，田知勤。逖览藏书，率由兹典。乙逢昌历，甲预尧封。玉烛时和，无闻於劝励；金刀产匮，罕见於筹谋。异楚客之逃名，耕耘不嗣；匪梁严之徇节，{艹衮}何施。行有察於农功，遽见徵於屋粟。质剂爰致，投告旅师。施舍未忘，贻刑司败。采周年之故事，颇叶常规；求圣日之明科，稍乖通典。但以薄言未息，被罚犹嫌，简孚五辞，详明八辟，待穷根柢，方彝条。
    ☆林益
    益，济南邹县人，苏州刺史洋子。官河阳丞。
    ○五星同色赋（以“天下偃兵，无为而理”为韵）
    惟圣御极兮，惟德动天。神超象表兮，功轶帝先。和气郁以交畅，休风裕乎上元。耀贞明於日月，纷轻霭於云烟。九星不改而仰止，五纬相次而灿然。若乃岁位在木，辰见於水。荧惑表火正之中，太白应金方之纪。镇实土德，黄为中美。惟我皇之至圣，信体元以合理。万国同风，三光叶晷。岩廊有谧，垂衣之化炳焉；蛮夷自清，戢戈之日久矣。帝有孚而昭应，天何言而效祉。登观台以书於宣夜，徵瑞典载叶於圣期。仰三辰之耀，表六合之雍熙。惟皇王之同德，彰福应之允滋。可以对越郊庙，纷被歌诗。瞻彼景瑞，侯其而。昭回於天，垂象於下。回列躔次，遥通分野。或表异於岁登，乃呈休於王者。观五行之秀气，与一月而齐明。同色已传於尧历，聚并更弭於汉兵。足使皇图有耀，史牒增荣。天凝兮瑞彩，圣禀兮休符。映天津乍疑於流火，写汉浦更类於沈珠。煌煌则耀衡碧落，历历则光舍白榆。惟列宿之自拱，倬前古之所无。夜何时兮其未返，天之迥兮光已远。随斜汉而影移，落尧城之更晚。星兮悬倚盖而垂休，伯也知灵台之已偃。圣上事无事，为无为。精流纬象，繇入熊罴。犹下弓旌之诏，俾收岩穴之奇。夫或不敏，备讴歌於圣代，与帝力之何知。
    ☆郭
    ，魏郡贵乡人。
    ○人不易知赋（以题为韵）
    坟素通旨，古今彝伦。惟冲虚以效迹，贵特达而知人。有藏器在我，有从方立身。历九徵而观则，甄一德而求真。既而纟合性情，交驱驰骤。庄列谈其险艰，尧舜病其授受。玉石相蔽，悲献璞之匪工；媒介未孚，忌投珠而自久。考声度之轨躅，察言貌之休咎。鉴之则理将斯契，昧之则乱何不有。彼经纬之区分，在昭择之能否。复览前志，清通不易。或失子羽之容，或失宰我之议。自非识周郎之顾曲，辨齐竽之滥吹，安能取士於饭牛之时，拔才於卧龙之器。其道或如兰芷，应以埙篪。闻撤俎而兴叹，指负甑而留规。管仲霸齐，终恸哭於鲍叔；国侨相郑，始登举於子皮。此则秦镜一览而皆得，何必豫章七年而见知。别有事业後时，徘徊中路。厌东郭之雪，隐南山之雾。犹恐相士者失之於下流，披文者弃之於异趣。苟名实之所在，愿曲直而成喻。徒叩寂於不才，实有惭於能赋。
    ○空赋
    造化之工，稽夫有名之域，察以无象之中。彼去有而含体，乃因无而立空。极乾坤之包汗漫，何眇与冲融。且希夷难变，而橐罔穷。神禹莫知其至，离娄安睹其终。坠露有声，杳然闻皓鹤之唳；太虚无碍，岂独发醯鸡之蒙。则七曜垂文，八作纪。应类示迹，变态无已。颢气浃而流英，飞霞散而成绮。顺昼夜以明晦，涵混元而古始。及夫长风清，骤雨霁。或暝魄初满，或朝阳不翳。千里若镜，合止水而澄鲜；四野无尘，分远山之亏蔽。理通一贯，施极多族。忘取舍而惟静，任细大而皆足。溟涨会百川之宗，箫管达五音之目。墨客临而责有，赋见平原；老氏酌以当无，道几牝谷。户牖致有空之用，人神终害盈之黩。故至人得之於无心，公绰之於不欲。钦若圣君赫赫，良牧英英。岩穴静而贤举，囹圄空而法平。湛虚明而元鉴，在虚受而澄清。无谈天之逸藻，惭叩寂以求声。
    ●卷六百二十二
    ☆陆庶
    庶，赠尚书左丞象先侄孙。官福建观察中丞。
    ○烂柯山记
    观夫巨石横空，矫如惊龙，南走群峰，北控遐陆，不远人世，宛如蓬瀛。得非权舆之初，俾宅真仙，而幽赞人民，脱笼槛於兹地。则樵夫之遇二仙，其所以示化欤。庶牧於是邦，迨兹五祀，政惟自守，人亦安止。乘春多暇，爰契心期，冥搜信宿，机类如洗，天地之万类，吾生之忧乐，将不芥於胸中矣。心境相得，不知吾之遇灵境欤，灵境之遇吾欤？
    ☆邵炅
    炅，安阳人，徙居汝南。官考功员外郎。
    ○对用荫判
    范融曾祖在周为六部官，在隋居家不仕，令两应出身。及为人後者，从高叙情，取徵官荫，可不？
    范融系尘甑之苗，袭良弓之裔。爰瞻乃祖，委迹前周，道焕九徵，礼光三辟，运迁正朔，载掌邱园。翼子谋孙，虽庆流於後嗣；论官叙荫，须履降於前朝。必令许从高议，荫减未尽。断从依请，夫复何疑。
    ☆范冬芬
    冬芬，河内人。官宣州刺史。
    ○对临宫判
    景登高临宫，法司断徒一年。景诉云：令所。
    元圃邃居，青宫秘，事隔中外，理绝登临。景之无良，自贻伊咎，升高异梁竦之愤，抵法挂皋陶之刑。且夫子之墙，犹其难见；储君之禁，焉可辄临？然法难动摇，罪宜钦恤，典狱虽结於徒坐，往诉须从於减科。
    ☆马吉甫
    吉甫，正平人。
    ○蝉赋
    鹑星兮御夏，贝鸣兮登序。日月骤而运长嬴，阴阳争而催小暑。询求纵赏之地，枚卜追凉之处。寻川径而栖迟，顿林庭而延伫。则有应律初蝉，含生自然。其声ィィ，其翼翩翩。参万物之动植，随四序之回旋。避啼莺於春後，伴鸣蛩於秋前。廉而有德，静而无累，逸豫攸安，沈吟斯慰。体素质而标俭，养清心而拔萃。食不求粒，虽黍稷而非珍；栖不择林，纵梧桐而何贵。暨夫三危露结，四野□平。苍茫日暮，爽朗天明。托高枝以庇影，窜密叶以流声。匝池台之响亮，洞岩壑之清泠。群吟则少惧，孤引则多惊。时行时止，有亏有盈。疑纺络之双至，似箫韶之九成。避雀飞急，迎风翅轻。饰鬓裁新样，图冠有旧名。虽屈螳螂之斧，终齐斥之情。若乃平子归田，仲长就第。新开泉石之赏，俯洽琴歌之契。莫不应促轸而方远，赴调弦而转丽。繁音递进，顾白雪而难酬；逸韵争驰，对薰风而莫继。足使牧子兴感，雍门下涕。降翔鹤於□端，出潜鱼於水际。复有沙塞征夫，山川游子。风萧萧兮八九月，路悠悠兮千万里。坐听霜雁自无聊，复对寒蝉怨何已。望乡关而思积，抚摇落而愁起。悲深嘶马之初，泪断啼猿之始。触类多感，於何不伤。伊兹虫之菲陋，识君子之行藏。其立志也，不慕於鸿鹄；其守分也，不越於榆枋。任朝夕之栖处，极天地之翱翔。适其性，韬其光。岂比飞燕之巢幕，流萤之聚囊。至如入槛愁猿，触笼穷鸟。絷透木之幽志，屈凌云之遐矫。岂无故而婴罗，谅有求而自扰。聊息心於万事，欣寓迹於一枝。澹然兮自守，千秋兮若斯。
    ○蜗牛赋（有序）
    甲辰岁夏五月，余寓居官舍。时雨初止，有蜗牛蠢蠢缘堂砌而上。恐致践履之祸，因命稚子移於墙阴。乃潜角缩壳，而有自卫之意。退为赋云：
    蕤宾仲月，朔旅孤亭。薄宦春罢，闲门昼扃。云漫漫兮雨冥冥，荷蕖红兮苔藓青。卷阴风於北幌，间皓月於南。观蜗牛之蕃育，何诡错之殊形。若乃顺阴而起，背阳而化。夤缘於草木，萦委於台榭。傍庭庑以徐回，循墙隅而乱下。纤角内奋，宁交触氏之兵；坚壳外围，终结野人之舍。阙爪牙兮自达，无羽翼兮相借。本忘情於蚌守，亦何惮於鸱吓。故其投迹多闲，冥心寡欲。进不奔竞，退非饮啄。吸大道之淳精，体中庸之止足。匪徇物而无悔，恒居冲而守朴。升清流兮不为宠，顿潢污兮不为辱。岂蜾识之可量，何智之能较。借如海蛤无胫，江龟有灵。怀珠胎以自伐，韬玉兆以先形。螂之捕也，後黄雀而宁惧；鱼之贪也，前翠竿而不惊。观万夫而恕己，会千载而作程。乃知无用之为用，求生而丧生。
    ☆马翊
    翊，西河人，检校郎中<辶山>子。
    ○对举抱瓮生判
    河南东道持斧举抱瓮生。或告云矫，州科生妄罪。不伏。
    济济以宁，实惟多士，戋戋所贲，其在旌贤。且抱瓮之生，代称高尚。垂竿投钓，宁殊渭水之公；灌园鬻蔬，不让汉阴之叟。御史以皇华动俗，骢马生风，有隐逸而必求，无贤才而不举。今当所荐，理合其宜。复有浇薄之夫，淳和讵识？季孙谗於子路，未损其容；武叔毁於仲尼，何伤其德。宁使挂瓢之辈，道以矫时；饮犊之流，人称为妄？州司处断，未曰通途。
    ☆贾季良
    季良，洛阳人。官奉天尉。
    ○对卒史有文学判
    有司选择卒史，以文学掌故备员，有比百石已上。诵多者先求之不得，讼如功令。
    与能赞国，於以敷求，器人弼政，聿先精择。有司审才，无遗曲艺，虽厮役之未剧，亦文学以是徵。列彼卒史，典新掌故，将适时而给务，盖从事以备员。百石伊何，九流清品。礼秩式叙，因等夷而不易；干求无稽，虽诵多而奚取。欲加重典之科，难取薄言之诉，请详汉道，方议吕刑。
    ☆贾晋
    晋，洛阳人，滑州刺史庆言子。
    ○对锺官不充亭长易传判
    夷为钟官，所铸不充岁计，工部桉其罪，诉称“铅锡不足”。又亭长私易传置，为啬夫所纠。
    六官既分，百工有序，五里作候，十里为亭。钟官所资，籍洪炉以铸钅写；传置之用，通遐方以奔走。典尚方之衡量，总亭邮之扫除，位虽列於《周官》，役乃疑於刘氏。不充岁计，铅锡有亏；私易传车，三千难逭。工部以礼闱望重，欲飞奏草（一作章）之刑；啬夫以傍舍来，将对上林之问。庚有词而难罚，亭易传而愆。会府无妄绳之辜，纠人彰嫉恶之德。况风严北陆，日落西山，仰凤阙而神微，拥鹑衣而思夺。
    ☆赵德
    德，官殿中丞。
    ○昌黎文录序
    昌黎公，圣人之徒欤。其文高出，与古之遗文，不相上下。所履之道，则尧、舜、禹、汤、文、武、周公、孔、孟、扬雄所授受服行之实也，固已不杂。其《传》曰：“佛及聃、庄、扬之言，不得干其思，入其文也。”以是光於今，大於後，金石ㄡ烁，斯文灿然。德行道学，文庶几乎。古蓬茨中，手持目览，饥食渴饮，沛然满饱。顾非适诸圣贤之域，而谬志於斯，将所以盗其影响。僻处无备，得以近遇次之为卷，私曰《文录》，实以师氏为请益依归之所云。
    ☆赵昂
    昂，冯翊阳人，官司封郎中。
    ○浮萍赋
    泛泛者萍，乘流匪宁。殊源比影，异沼均形。初苒弱兮奇岸，乍连延兮广汀。映池则草色同翠，照日则苔光共青。霜凝兮片片成玉，月上兮处处疑星。入门自媚，李徒矜其妖艳；取足为乐，行潦岂小於沧溟。观其枯华有时，动静无必。习坎斯止，遇亨则逸。安卑取顺，契君子之用心；扬波随流，岂渔翁之能诘。每托邻於藻荇，不混迹於蓬荜。与菡萏而相鲜，向莓苔而如失。实幽赏之可嘉，何寓游之足匹。夫物之芸芸，纠缠谁分。茨处墙兮，或不才而见弃；兰生幽也，终以香而自焚。惟兹萍矣，独擅其美。谦能居下，知则乐水。鉴芳於楚客，宁见羞於彝簋。象虚舟而不系，或倏往而忽来。类至人之无心，更出生而入死。噫欤，植匪深根，长无固蒂。将舍之而不芟翦，岂见用而能种艺。鄙朝菌之暂荣，笑匏瓜之长系。空惭雨露之恩，窃愧陶钧之惠。愿同蒹葭比玉而见珍，托陋质於池塘之际。
    ○攻玉赋（以“他山之石”为韵）
    有美玉於斯，有工人在兹。玉待人而成器，人舍玉而何之。於是施其巧，审其思。事必坚决，心无坠亏。再视再度，以蒙夫精鉴；匪瑕匪秽，宁有於吾欺。向无质直之性，琬琰之姿。特达人许，清贞自持。则大匠不顾，天材或遗。亦何知入之於火也，不变其色；投之於泥也，不染其缁。维彼良工，见此多惜。直以为，圆而作璧。无枉纤毫，皆知所适。遇今晨之发彩，冀入璋；察往日之屈蒙，期分玉石。於是虹气干白，鸡冠与赤。执之以礼，故有藉而见文；受之必齐，非许城而不易。若然者，玉隐於石，玉无惮於可磨。元黄糅色，山水腾波。但因时而获赏，敢轻议乎其他。人未我知，甘无言於见弃；贤能相达，将不索而谓何。况乎玉之寡，珉之多。夫子有比德之叹，卞生为追怨之歌。曰：昔之玉在石，石在山，山有玉兮隐其间；今则石为错，玉为环，环亦献兮君解颜。遂与生刍为比，与郄桂同攀。岂辛勤於道路，徒抱泣於荆蛮。
    ☆吕焯
    焯，任城人。官左补阙。
    ○对临宫判
    景登高临宫，法司断徒一年。景诉云：令所。
    至若惑众创规，邦宪贻范，能赋虽闻（一作云）於曩列，不呼取诫於前经。景登临此时，宫墉近瞩，方比迹於桓景，岂均赏於屈平。窥见可徵，愆尤自速。法司务惟疾恶，志在绳非，未穷令所之由，遽加徒罪之罚。待详疑璧，方可挥铅。
    ☆徐元弼
    元弼，东海郯人，赠太子少保申子。元和中官右卫仓曹。（案《元和姓纂》：“元弼，南昌人，官中书侍郎。”）
    ○灵囿赋（以“仁及禽兽，惠均樵牧”为韵）
    代间秦馀，地仍周旧。俯皇都之近域，有文王之古囿。遥萦林麓之表，远抱川原之秀。沼莫辨於穷流，台靡遗於层构。往往归鸟，依依顾兽。逢时之庆虽锺，思古之怀亦疚。当昔周德资始，灵台是新。缭以斯囿，洽其至仁。使刍牧毕入，而犭犭皆驯。目以灵，知感通於异类；大其囿，见惠洽於蒸人。固以垂耿光，本亭育。无私公共而有俟，勿亟子来而以筑。不は不卵，仁叶於羽毛；以薪以蒸，惠昭於郊牧。覆露功博，诚明感深。遂天性於物性，即人心於己心。白鸟不惊，匪观於狎物；非熊已兆，奚事於从禽。嗟乎，遗址全平，馀风可挹。想千古之踪未昧，叹三代之英不及。犹欲恣窥临，淹伫立。微茫似隔乎烟水，逦迤半临於井邑。见鱼跃，想坎[
VDC]於泉流；闻鹿鸣，访陂池於原隰。竟以阴壑萧条，荒榛寂寥。无人试问，有路通樵。怅望风烟之景，沈吟黍稷之苗。今国家以崇古为心，宗周是继。且欲储休祉，降嘉惠。园苑资灵囿之规，宫室拟灵台之制。是以爱物之诚溥，好生之德均。仁政潜施於上苑之内，灵德已播於率土之滨。然简弋游於暇日，纵刍词於贱臣。稽制度於盛王，百里犹小；嗣风流於前古，千载为邻。
    ☆陆肱
    肱，长城人。官湖州刺史。
    ○谦赋（以“满招损，谦受益”为韵）
    鉴天道之恶盈，将守之以持满。穷《易》象之明义，排溢美於虚诞。鉴其体而如卑，明其训而非缓。惟德之柄，惟行之管。是以贤人君子，虽百代而同光；圣帝明王，历万古而相纂。然则谦之为义，与让同标。苟不由於斯理，必灾祸而自招。是以道映三皇，明扬侧陋；智周万物，询於刍荛。且圣贤而自贬，何凡庶而可骄。岂不思行高则忧毁於众，木秀则惧摧於飙。矧夫阳光正中，英土圭而将转；阴灵才满，随荚以旋消。是故君子睹之，以为立身之本。名弥彰而弥惧，功弥高而弥损。不耀彼而自上，不明我而自混。徒观其退藏好闭，养智於恬。幽而坦坦，卑以谦谦。一辞而行，将耻於躁；三揖而进，何有於嫌。况乎海以卑广居深，山以镇静可久。楚庄惧功茂而终吉，晋文耻战克以无咎。嗟凡今夸彼而竞进，何不睹斯而自守。徒欲毁信废忠，谋讦自丑。想进德之明义，岂见充於虚受。曷如君子称物平施，不生颇僻。多者用谦为裒，少者用谦为益。不求翰音以待问，必复厚德以珍席。傥不伐之可嘉，庶无媒以托迹。
    ○万里桥赋（以“殊乡绝邑，行役路偏”为韵）
    万里兮蜀郡隋都，二桥兮地角天隅。相去而如乖夷貊，曾游而只在寰区。倚槛多怀，结长悲而莫极；凭川试望，思远道以何殊。昔者沧海朝宗，岷山发迹。斯观理水之要，若启凿穴之役。逮夫东土为扬，西邦曰益。架长虹於两地，客思迢迢；浩积水於千秋，江流脉脉。宇宙绵绵，今来邈然。结构应似，途程甚偏。将暂游於楚岸，欲径度於巴川。目断波中，过巫峰之十二；心驰路半，到荆门而五千。徒观夫偃蹇东流，峥嵘二邑。揭华表以相效，刻仙禽而对立。俄惊回复，潮生而夕月初明；孰敢争先，帆去而秋滩正急。眇天末之殊方，有人间兮异乡。顾盼而层阴动色，徘徊而浮柱生光。饰丹ぬ以虽同，彼临淮海；度轩车而既异，此对铜梁。古来几许行人，曾游此路。跨绿岸以长存，俯清流而下注。宁为驻足之所，莫问伤心之故。复有逆旅伤情，临邛远行。壮宏制以灵矗，压洪流而砥平。家本江都，羡波涛而自返；身留蜀地，偶萍梗以堪惊。衍迤归遥，飘流恨结。之子去兮扬桂棹，长卿还兮建龙节。既风月以相间，固音尘之两绝。斯桥也，可以济巨川之往来，不可以携手而相别。
    ○知四十九年非赋（以“贤者勖身，知非昔岁”为韵）
    往事多违，今年觉非。嗟忽度於时景，惧将萌於祸机。新年当艾服之初，方能知过；往岁比灵蓍之数，未省防微。试问何人，云蘧伯玉。以道为喻，因言自勖。追向者以何及，悟平生之不足。处身而每在廉谨，立志而常齐宠辱。故乃追往日，想当年。似有失礼，疑乎不贤。惧愧於三千之内，仍思於五十之前。虽云时不再来，悔无及也；所谓过而能改，善莫大焉。想其悒悒自伤，兢兢若厉。悲急景以隙过，叹芳时而川逝。将以防彼终身，警夫後世。驰心於见善之末，托意於思贤之际。星霜不驻，俄符大衍之筹；容貌初移，忽及始衰之岁。况复日月逾迈，春秋载新。惧有乖於君子，恐时同於小人。前违而欲改安得，後患而将迁有因。百行维修，宛见日新其德；三缄乍启，可明言出於身。自是一悔幽微，全忘矫假。方同知过之士，亡（一作何）异恶强之者。朝来暮往，故无得而逾焉；乱世危邦，则可卷而怀也。穷其过兮，嗟嗟莫追；考其数兮，七七惟奇。岂因利而有改，虽委骨而无移。异买臣官达之期，未然而觉；契孔氏命穷之日，既至而知。由是三省为人，劳谦自责。驷马将追而莫遂，中心欲悔而何益。永示千载，非惟半百。故予当弱冠之年，已知非於曩昔。
    ○乾坤为天地赋（以“取类著言，纯乎元理”为韵）
    昔者圣人之作《易》也，以“乾”为天，以“坤”为地。於“乾”则资始群品，在“坤”乃资生万类。“乾”为奇矣，以三而契彼天经；“坤”盖偶焉，以六而昭乎地位。吾尝仰以观其气，俯以察其区。岂非“乾”者阳也，“坤”者阴乎。於阳乃天之德，於阴乃地之符。亦犹阳与刚偶，阴与柔俱。於刚乃天之义，於柔乃地之枢。况乃取诸物以非真，取诸身而非据。是则取诸上而《彖》《象》咸立，取诸下而吉凶斯著。元亨之道，配柔克以同归；光大之名，与沈潜而俱去。於“乾”则易知可察，至健斯全。其运也直，其息也专。为君而长，为首而先。为马以居要，为男而体元。大矣哉确然示易，若天之父万物焉。於“坤”则简能可立，至顺为理。其辟也震，其翕也止。为臣於主，为腹於己。为牛以当用，为女而资始。至矣哉ㄨ然示简，若地之母万物矣。故能酌此生植，通诸鬼神。究其情於“大壮”，播其义於“家人”。“否”以知屈，“泰”以知伸。授以“复”而其心见，考之“咸”而其感陈。亦何异分彼混茫，清为天而浊为地；定其律吕，宫曰君而商曰臣。既生而太极为初，并用而三才斯取。彼策也三百六十，此数也五十有五。所以准此知道，采之立言。列之而其象显，演之而其卦繁。盖动静之二体，总牢笼之众门。斯可谓明覆载之德，识化育之根。故曰尧舜垂衣裳而天下治，盖取诸“乾”“坤”。
    ☆元固
    固，刑部郎中沛子。贞元朝历官刺史、国子司业。
    ○为郑相请朝觐表
</div>
    <div class="pagination">
<a href="全唐文_page361.html">上一页</a><span>...</span><a href="全唐文_page357.html">357</a><a href="全唐文_page358.html">358</a><a href="全唐文_page359.html">359</a><a href="全唐文_page360.html">360</a><a href="全唐文_page361.html">361</a><span class="current-page">362</span><a href="全唐文_page363.html">363</a><a href="全唐文_page364.html">364</a><a href="全唐文_page365.html">365</a><a href="全唐文_page366.html">366</a><a href="全唐文_page367.html">367</a><span>...</span><a href="全唐文_page363.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
