<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 273 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 273 页/共 603 页
  </h1>
  <div class="content">
   ○水萤赋
    水萤惟虫，惟虫能天。彼何为而化草，此何事而居泉？腹可自持，故无取於蟹；足能自运，亦曷怜于玄？其形也蠢尔，其光也炯然。色动波间，状珠还於合浦；影悬潭下，若星聚於颍川。明不可以并时，故当而潜曜；暗不可以同德，故候夜而开照，近而察之，若海底之阴火；远而望也，辟山边之寒燎。潜伏类於全真，无欲均於观妙。质未为用，是脱豫且之纲；饵且不贪高视任公之钓。徒观夫困坎而止，随萍则流。任晦明而隐见，与风水而沉浮。自得井蛙之乐，何虞辙鲋之忧？倘欲观书，固不惜於馀照；如将按剑，非有意於暗投。火为象兮，取於时而去其热；水为宅兮，质其润而得其洁。且混迹於泥沙，讵等夷於鱼鳖？同至人之乐道，类君子之甘节。览於心乃止水之常净，烛於物靡传薪之无绝。由此而言，觉吾道之灭裂。
    ○听秋虫赋
    时不与兮岁不留，一叶落兮天地秋。况白露之夜遥，听阴虫之啾啾。且鸣因夜急，思以秋苦，始而缘阶，转要々而入户，轻飒而韵合，残溜泠而响聚。陇水咽而应然，峡猿啼而何取？由是知悲秋者自此生兴，感物者因兹为主。则有三年逐臣，千里远客，乡路何处？君门且隔，吟泽畔之风秋，卧江皋之烟夕。逆旅愁听，鸣蛩四壁。欲解寒衣，萧然泪滴。婕妤恩薄，义犹辞辇。永恭秋深，层城夜浅。凉月斜照，明河近转。尘满琼钩，珠帘不扌卷。秋声四入，曼录双泫。长乐歌钟，悲来莫辨。香衢甲第，赵李经过。霞拥绣轴，风调玉珂。高堂引满，醉舞婆娑。永夕之乐，孰知其他？清露醒後，远砌声多。瞪视凝听，伤如之何？去岁良人，远征绝域。锦书欲寄，翩翩雁翼。不语朝纺，含颦夜织。其那空闺，悲鸣乳逼。欲梦翻惊，方愁更忆。肠绝声声，门前月色。贫士失职，寂寞下帷。茧叶风败，苔痕雨滋。览镜而元将白，拂尘而素衣已缁。柴门日暝，响拂茅茨。展转孤枕，偏惊故时。念悬鹑之正弊，恨跃马之将迟。何必叶落，自长年悲。且虫之声也无端，人之听也多绪。亦由心羁者多感激，志苦者易凄楚。苟有任於行藏，亦何嗟於寒暑？水之积也鳞斯奋，风之厚也翼斯举。彼数虫兮何知？且逍遥以容与。
    ○府试授衣赋（以“霜降此时，女工云就：为韵）
    九月肃霜，山静风落，天高气凉。蟋蟀入兮堂户近，鸿雁飞兮天路长。欲备岁之无衣无褐，始御冬而载元载黄。命妇女事，为公子裳。若乃田入室，居人在巷，警杀气之秋殒，切严霜其夜降。物藏於时，人感於是。虽怀有稔而及节，亦念无衣而在此。绩我丝麻，具尔纨绮。将备服之素，岂徒事夫红紫？则知王者之德，圣人之思，礼法在矣，古今以之。事陈王业，功当天时。泽及周王之道，歌得豳人之诗。既而涤场，穹窒熏鼠，乘其农间，以入室处。爰邀载绩之功，始命缝裳之女。掺掺柔腕，札札鸣杼。天寒夜静，既阅西邻之光；月明更深，齐度南轩之杵。夫如是，事合其制，礼亦有序。物响政方，人知义所。将前规不昧，故斯事必举。资尔绩而卒岁是裳，授余衣而穷冬可御。方今四奥既宅，九州攸同，人悦物茂，时和年丰。男勤耕於稼穑，女务绩於蚕工。虽悦当今之化，亦犹行古之风。於是彼其之子，各称其服；此生之物，咸得其群。念彼及此，务穑劝分。虽非後作，抑有前云。岂上帝之私我？实下人之戴君。客有闻而歌曰：“天之高兮无不覆，君之大兮无不。生人殖物既庶且富。尔在於时，尔茅於昼。霜始降兮女工就，岁时穷兮寒衣授。”
    ○夜闻山寺钟赋（时宿嵩山少林寺）
    寒月山空，萧萧远风，有客静听，双林之中。鹫岭深兮夜分後，龙宫隐兮洪钟扣。蒲牢斗兮狮子吼，魍魉慑兮魑魅走。搏泉顶兮ㄨ谷口，入有间兮出无有。其发地也，众窍怒兮群籁起，既聋山兮复噎水。石鼓震於四荒，□雷飞於百里。其在空也，漫兮浩浩，殷兮雄雄。若阳台之散雨，似溟海之生风。其稍绝也，小不窕兮细不紧，断还连兮远而近。著回风而欲散，值轻吹而更引。寂兮寥兮，忽不知其所尽。或有宴坐真境，观空禅林；将泯万法，是资一音。惟其来无所见其迹，察其去不可得而寻。繁焉则应，应而无心。叶茧曾是而闻缚，惊猿因斯而受擒。别有道翼隐沦，学传文囿。铿尔而作，贾勇在於横撞；洞然而来，含毫思於一扣。岭上，星汉移松。枫飒飒，风（阙二字）吾欲不书山钟之状何？歌於斯，咏於斯。
    ○聚雪为小山赋
    皓色旁射兮清虚上腾，闲阶之下兮聚雪がテ。叹此雪兮，具知其有兴有灭；故为山也，庶期乎不骞不崩。始也散而从风，类元气之无象；今也结而为阜，若胚浑之初凝。五岭高标，三峰远。昔则心往，斯焉目击。千里之势，存乎袤丈；万仞之容，见乎盈尺。搞曜起平岑嶂，生乎树石。峡裹则秋月长悬，封中则晓□犹白。夫其以近则远，以远则亲。玉林不夜，瑶草先春。照寒景而逾洁，拂朝霞而更新。岭上衤林衤参，作缑氏之仙鹤；岩中绰约，写姑射之神人。樵傍壑而疏影，径临崖而绝邻。至若霁日生暖，融风变朔。危容半颓。倘遇嵇康之醉；片影初坠，谓入郄诜之幄。因降高而就卑，遂散雕而为朴。Ё寒始劲，犹可持而斩；见见则消，不可系而握。因知夫色不久鲜，物无常坚；始则有於无有，今乃然於自然。观陵谷之推易，信人世之徂迁。亦何必怪桑田之变海，都邑之成川。
    ○对国公嘉礼判
    〈国公有嘉礼，谒者不示仪式，科之。云非五品巳上，仰处分。〉
    国著建封，礼存嘉好。盖隆杀之有数，何等威不忒？惟彼国公，列在王制。当享宾之日，且欲媵羞；於合好之时，仍将委币。顾兹谒者，今则谓何？拜辱拜嘉，蔑无闻於绍相；三揖三让，会不节於周旋。五马初来，见使君之伫立。三星已下，於粲者之未逢。慢礼自宜抵罪，阙事於何逃责？游词所及，虽委援於五品；薄诉徒为，祗取惭於一握。俾投棘署，无听莠言。
    ●卷四百五十五
    ☆张荐
    荐学孝举，兴州陆泽人。天宝中，李涵表荐才任史官，召充史馆修撰。德宗朝撰拜谏议大夫，改秘书少监。卒年六十一，顺宗时赠礼部尚书，谥曰宪。
    ○请赎还颜真卿疏
    去正月中，真卿奉使淮西，期不先戒，行无素备。受命之後，不宿於家，亲党不遑告别，介副不及陈请。孱僮单骑，即日载驰，冒奸锋於临汝，折元恶於许下。捐躯仗义，威诟群凶，遂令胁制者回虑，忠勇者肆情。周曾奋发於外，韦清伺应於内，希烈苍黄窘迫，奔固旧穴，盖真卿义风所激也。真卿逮事四朝，为国元老，忠直孝友，羽仪王室。行年八十，被羸老之疾，拘囚环堵之间，顾眄钩戟之下，呼嗟愤恚，失寝忘食，不知悲翁何以堪此？伏闻希烈之母，锺念幼子，目不绝泣，求责希烈。又希烈妻祖母郭及妻妹封，并逮捕京师，此三人留之无益，请置境上，以赎真卿，先降诏书，分明谕告。且希烈知真卿人望，不敢加害，既无嫌隙，但因循未遣耳。若归其亲爱，贼亦何吝还一使哉？臣又闻真卿所遣兄子岘及家僮从官奉表来者五辈，皆留中，其子κ等，拳拳实希一见，望许休沐，告以安否。
    ○祧献懿二祖议
    昔殷周以稷契始封，遂为不迁之祖，其毁庙之主，皆稷契之後，所以昭穆合祭，尊卑不差。如夏后氏以禹始封，遂为不迁之主，故夏五庙，禹与二昭二穆而巳。据此，则鲧之亲尽，其主已迁，左氏既称禹不先鲧，足明迁庙之主，虽属尊于始封祖者，亦在合食之位矣。又据晋宋齐梁北齐周隋史，其太祖已下并同袷，未尝限断迁毁之主。伏以南北八代，非无硕学巨儒，宗庙大事，议必精博，验於史册，其礼佥同。又详魏晋宋齐梁北齐周隋故事，及贞观显庆开元所述，并虚东响，既行之已久，实群情所安。且太祖处清庙第一之室其神主虽百世不迁，永歆尝，上配天地，位於郊庙，无不正矣。若至之时，暂居昭穆之列，屈已伸孝，以奉祖祢，岂非伯禹敬鲧之道欤？亦是魏晋及周隋之太祖，不敢以卑厌尊之义也。议者或欲迁二祖於兴圣庙，及请别筑室，至年享之。夫袷合也，此乃公食，殊乖礼意。又欲藏于西夹室，永不及祀，无异汉代瘗园，尤为不可。辄敢徵据正经，考论旧史，请奉献懿二祖与太祖，并从昭穆之位，而虚东向。
    ○答权载之书
    奉荣问，蒙示相国崔公往复书，并诸墓铭奠文，及江西路上之作。词致清深，华彩巨丽，言必合雅，情皆中节，琼瑰见辱，囊箧增辉，又窃文矩，不胜幸甚。相国於荐，中表丈人行也。宝应中，相国丈被褐营道，寓居陆阳，荐家於邗沟，耕於谢湖。每岁春艺秋获，途由漕浦，相国丈时与故刑部刘尚书赵洋州户部兄弟同客是邑，或承馀眷，留欢浃日，无旷再时者数焉。洎相国丈以廷尉评宾於姑胥之幕，自柱下史退为临川掾，荐皆获见於湖海之间，惠然相念，有逾曩岁。其後作牧建安，属京师难故，犹能抗大节，飞密疏，奔问官守，远达巴梁。荐掌史者，尝记兴元元年三月甲子诏书，以建州使者舒邓玢为嘉王府谘议，玢之所奉，即相国丈也。奏章於多难之日，陈谋於必胜之地，由是见器於助主，先定於中台。及夫徵入，果领枢务，惜其忧勤为疾，未几辞免，大庇生人之志，徒郁於襟抱，以至於薨落，绅先生所以长叹息者，抑有为焉。相国丈与刘齐二公变谐大政也。荐蒙过听之遇，以博士再入东观，三相连步，同送拜职，荣之於心，宁止迄今。阁老以志学之岁，下帷覃思，与古人心会於经诰之上，独行首贞朗之域。逮於弱冠，德辉彰闻，相国丈倾慕之不足，愿申以姻好，讵假媒介，直操椠简，阁老感深见托，敬诺嘉命。磊落丈夫之事，二君子交修之甚休，精识灵敏鉴，得贤斯盛。既而夫贵於朝，妻尊於室，崔门绶带之庆，其有极乎！及览後书，援皇极元德之论，指匡张孔马之戒，实当益友之目，岂惟佳婿而已？又睹建昌房州志，文等昔年亦同游处，嘉闻遗谘，过作者而不朽矣。至如置奠东武之祠，兴恸子咸之述，继美彦先之句，讽而诵之，宝而藏之，有以见六义昭宣，百行醇备，名称赫赫。宜乎或！走素不敏，猥列僚旧，岂忄吴，见厚投以至言也，因怀昔游，聊占数（阙）
    ☆于尹躬
    尹躬，大历中进士，元和时为中书舍人，左迁洋州刺史。
    ○进贤冠赋（以“圣朝崇儒，服以旌德”为韵）
    惟冠之制，惟贤是崇。冠俟贤而出，贤因冠而通。诫於人有传古这义，形於国有尊儒之风。吾君於是诏司服，进良工，考前法以无替，觌斯义而有融。然後得多士以立效，实兹冠而允淑。君臣克序，用彰有道之时；冕弁可俦，载稽取象之服。则知冠以招士，亦犹工以度木。匪工也，良材何以辨於山；匪冠也，群贤何以求其禄。观夫制作有则，威仪孔昭。建象於初，爰从太古之代；更名於後，始惟炎汉之朝。不绘画以崇饰，在进用以彰德。上下率而有差，礼容行而无忒。不可奢侈，不可俭逼，盖取事之大猷，亦设官之盛饰。上自元后，降於公卿，用则异数，制乃同名。五梁三梁，表尊卑之序；七寸八寸，为前後之程。惟德是急，惟儒是旌；叶缁布之遗象，与皮弁而齐衡。夫作之罔乖，服之有以，岂同戴者空尚乎猛，聚鹬者不称於已？曷若取鉴斯在，为工式孚？御膳加大官之列，使臣荐不疑之谟。稽乎其形，谅先王之制；本乎其义，为君子之儒。瞻之克以正，创之而以圣，列士崇德之规，蒸人立身之镜。岂徒在首贯，雍容肃敬而已？
    ☆张昔
    昔，大历中进士。
    ○御注孝经台赋（以“百行之本，明王所尊”为韵）
    孝惟行先，教实理本。故元宗探宣尼之旨，为圣理之阃，爰索隐以钩深，或词约而意远。然後勒睿旨於他山之石，树崇台为儒林之苑。天文焕发，知孝道之克宣；微旨高悬，示仁风之已返。上崇君德，下达人情。王猷玉润，帝典金清。谊虽型於子道，理实畅乎家声。施这於人，风俗可移於孝理；悬之於教，日月方比於贞明。不然，何以卓尔孤标，介然守正？金字累累，以条贯，银钩历历而交英。故响之者修睦，就之者起敬，斯乃示生民之大端，仰高山之景行。至哉圣化，本本元元。酌其旨而薄俗可厚，毗於政而理道可敦。故政以肃，教为尊。非无诗书始务陈其行本；非无贵贱，心愿宗其化源。且高而不危者尚乎台，磨而不磷者莫如石，揭贞质於庠序，殊秘府之竹帛，谅乃侔天地而始终，岂特垂载祀於千百？静而绎思，文固在兹。一人有作，比屋允厘。览君君臣臣之间，则心乎爱矣；於尊尊卑卑之道，则学而知之。矧乎雕琢成章，区分式序，方隅而不失其正，篇次而各得其所。三千子之鼓箧，邈矣具瞻；十八章之箴规，揭之备举。乃知孝理馨香，有时而彰，不坏不朽，化被无疆。所以播鸿休於玉叶，表嗣子於明王。故曰：孝者天之经也，宜乎配地久而天长。
    ☆张少博
    少博，大历中进士。
    ○石砚赋（以“山水辉映，墨妙笔精”为韵）
    砚之施也被乎用，石之质也本乎山。温润称珍，腾毕彩而玉色；追琢成器，发奇文而绮斑。盖求伸於知巳，爰待用於君子。故立言之徒，载笔之史，将吮墨以濡翰，乃操觚而汲水。始烂烂以光澈，终霏霏，而烟起。或外圜兮若规，或中平兮如砥。原夫匠石流ツ，藻荧生辉；象黾而负图乍伏，如鹊之缄印将飞。设之户庭，王充之名巳著；置之藩溷，左思之用无违。徒观夫清光景耀，真质霜浮，符彩华鲜，精明隐映。皎如之色，比藏冰之玉壶；焕然之文，状吐菱之石镜。当其山谷之侧，沉奇未识，韬玉吐□，怀珍隐德。及乎入用以磨砺，因人而拂拭。故能抚之类磬发奇音，对之若镜开新色，既垂文以呈象，亦澄澜而渍墨。砚之用也，讵可兴叹而焚？石乃坚然，孰谓有时而泐？斯可以正典谟之纪，垂篆籀之则者也。遂更播美六书，传芳二妙。用之汉帝，常同彭祖之席；存之鲁国，犹列宣尼这庙。是以遗文可述，兹器奚匹？匪销匪铄，良金安可比其刚；不磷不缁，美玉未可方其质。光鸟迹於青简，发黾文於鸿笔。则知创物作程，事与利并。兹砚也，所以究墨之妙，穷笔之精者也。
    ☆王储
    储，大历十四年进士。
    ○寅宾出日赋（以“大明在天，恒以时授”为韵）
    惟天为大兮，尧实则之。命羲和而驭日，俾出纳而从时。肇岁首以平分，既中星鸟；及宵衣而敬导，始见夷。所以示农功之有序，叶君德於无私。我国家克定三元，光监四海，纂唐虞之旧说，崇德礼而斯在。将举正以履端，奉天时而不改。繇是春官藏事，太史作程，天子居青阳之左个，览万物之初生。始昭宣於东作，终协赞於西成。杲杲临空，无幽而不烛；迟迟鉴下，有蛰而皆惊。伊兆人分地之利，我圣上则天之明。淑气载扬，畅禽鱼而共跃；融风乍扇，迨葵藿而咸倾。庶绩其凝，三农式就；高台纪於□物，大野陈其狩。毕响化以观光，亦顺时而敬授。岁如何其岁既登，节盈缩兮日有恒；岁如何其岁将起，兆发生兮日之始。苟奉顺而无违，得祯祥而有以。原夫君经德於日，日丽光乎天。抚有万方，每朝君於岁始；照临庶物，故出日於春前。煦百泉而冰泮，薰九陌而花然。合璧表无为之化，重□示有庆之年。信惟贞而惟一，示无党而无偏。客有藏器俟时，卑躬思泰。遇乾坤之诉合，睹日月之光大。莫不向春景以自娱，沐尧风而永赖。
    ☆韦执谊
    执谊，京兆人。进士擢第，对策异等，授右拾遗，入翰林为学士。顺宗立，以疾不亲政。王叔文与亻丕居中用事，擢执谊尚书左丞同中书门下平章事。宪宗受内禅，坐叔文亻丕徒党贬州司户参军。
    ○市骏骨赋（以“买死招生，腾方必至”为韵）
    代有良骥，勤求可致。上心好也，固有开而必先；朽骨沽诸，盖不期而自至。於是搜延厩，发屠肆。出千金而易之，获一骼而无弃。不贾其用，虽增饰而无成；将虑其先，使雄名而不坠。昔之服缨玉，饰轨。追长风而喷沫，先急景而扬镳。岂知衄骏足於千里，摧壮心於一朝，权含月而共落，蹄带雪而俱销。当其死而不顾，岂其生而可招？是以服其无攵，守而无失；外扬嘉善之名，内作旁求之术。伊希代之异产，固入用而无必。处南中之穴，莫测从来；游北上之泉，始将安出？聿求既彰，类聚其方。人献骥，天降此祥。灭虞之役不兴，取诸外厩；伐燕之师不举，责自遐方。盖将翕必张，期於至止。俾善始而令终，宁贱目而贵耳。假其力既重之於生，思其劳曷轻之於死？物以德易，道由人宏。当不遇其知，乃负车而伏枥；苟应乎其感，必蚪跃而龙腾。故八骏咸臻，万邦为楷。物非其产，将命逾远而来；骨在於斯，何惜发币而买。亦犹贤士所趣，知机汇征。田忌收老以成仁，卒强齐国；燕昭市骨而种德，乃获乐生。睹求贤之未畅，悟得骏之非轻。傥长鸣之见识，庶吾道之将行。
    ○与善见禅师帖
    善见禅师所管施利钱银，到後量收籴米，支持到九月以来，馀钱即共义商量，至秋中籴米，收贮讫报。当所将钱三百贯内，二百八十贯充买庄，馀者买取菜园一所。此并巳帖勾当造寺军将成文郢讫，见禅师可同在意？
    ○翰林院故事记
    翰林院者，在银台门内麟德殿西重廊之後，盖天下以艺能伎术见召者之所处也。学士院者，开元二十六年之所置，在翰林之南，别户东向。考视前代，即无旧名。贞观中，秘书监虞世南等十八人，或秦府故寮，或故当时才彦，皆以宏文馆学士会於禁中，内参谋猷，延引讲习，出侍舆辇，入陪宴私，十数年间，多至公辅当时号为十八学士。其後永徽中，黄门侍郎顾琮复有丽正之称，开元初，中书令张说等又有集贤之目，皆用讨论，未有典司。元宗以四奥大同，万枢委积，诏敕文诰悉由中书，或虑当剧而不周，务速而时滞，宜有偏掌，列於宫中，承导迩言，以通密命。由是始选朝官有词艺学识者，入居翰林，供奉别旨，於是中书舍人吕向、谏议大夫尹首充焉。虽有密近之殊，然亦未定名，制诏书敕，犹或分在集贤。时中书舍人张九龄、中书侍郎徐安贞等迭居基职，皆被恩遇。至二十六年，始以翰林供奉改称学士，由是遂建学士，俾专内命，太常少卿张、起居舍人刘光谦等首居之，而集贤所掌，於是罢息。自後给事中张淑、中书舍人张渐、窦华等相继而入焉，其外有韩、阎伯、孟匡朝、陈兼、蒋镇、李白等，在旧翰林中，但假其名，而无所职。至德以後，军国务殷，其入直者，并以文词共掌诰敕，自此北翰林院始无学士之名。其後又置东翰林院於金鉴殿之西，随上所在而迁，取其便稳，大抵召入者一二人，或三四人，或五六人，出於所命，盖无定数，亦有鸿生硕学，经术优长，访对质疑，主之所礼者，颇列其中，崇儒也。初自德宗建置以来，秩序未立，廷觐之际，各趋本列，暨贞元元年九月，始有别敕，令明预班列，与诸司官知制诰同列。故事，中书以黄白二麻，为纶命重轻之辨，近者所出，独得用黄麻，其白麻皆在此院，自非国之重事，拜授将相，德音赦宥，则不得由於斯。稽夫发挥大猷，藻绘上命，只简片削，可以动乎人神，风行四方，万里始觐，非制诰之谓欤？
    盖人君深拱端默於穆清之中，茫茫九区，视听不及，虽尧德舜智，汤明禹哲，不能庭策以朝告，不能家阅以户臻。必欲忘典谟，掩训誓，阴谕於天下，密符於胸襟，洪荒以还，所蔑闻也。故议定於内，而事修於外，言发於上，而旨达於人，微乎斯，百度阕矣。况此院之置，尤为近切，左接寝殿，右瞻彤楼，晨趋琐闼，夕宿严卫，密之至也。骖チ得御厩之骏，出入有内司之导，丰肴洁膳，取给大官，衾服御，资於中库，恩之厚也。备侍顾问，辨驳是非，典持缣牍，受遣群务，凡一得失，动为臧否，职之重也。若非谨恪而有立，秉贞而通理，俾义枢要，简於帝心，言不及温树之名，慎不遗辕马之数，处是职者，不亦难乎！至於强学修词，刀笔应用，或久洽通儒之望，或早升文墨之科，虽必有之，乃馀事也。自立院已往，五纪於兹，连飞继鸣，数逾三十，而屋壁之间，寂无其文。遗草简略於析编，求名时得於邦老，温故这义，於斯阙如。群公以执谊谊入院之时，最为後进，纪叙前辈，便於列词，收遗补亡，敢有多让？其先後岁月，访而未详，独以官秩名氏之次，述於故事，庶後至者，编继有伦。贞元元年龙集景寅冬十月记。
    ☆程异
    异字师举，京兆长安人。第明经，略迁卫尉卿，为盐铁使兼御史大夫，元和十三年以工部侍郎同中书门下平章事，犹领使，卒赠尚书左仆射，谥曰恭。
    ○请勒停置茶盐店奏
    庆诸道州府，先请置茶盐店收税，伏准今年正月一日赦文，其诸道州府，因用兵以来，或虑有权置职名，及擅加科配，事非常制，一切禁断者。伏以榷税茶盐，本资财赋，瞻济军镇。盖是从权，兵罢自合便停，事久实为重敛。其诸道先所置店，及收诸色钱物等，虽非擅加，且异常制，伏请准赦文勒停。
    ☆关播
    播，贞元二年官刑部尚书。
    ○请删去武成王庙十哲奏
    上元中，诏择古今名将十人，於武成王庙配飨，如文宣王之庙仪。伏以太公古称大贤，今其下置圣，贤之有圣，於义不安。且孔门哲，皆是当时弟子，今所择名将年代不同於义既乘於事又失。臣请删去名将配享之仪，及十哲之称。
    ☆赵憬
    惊字退翁，渭州陇西人。宝应中以褐衣上疏，试江夏尉，累拜给事中。贞元四年迁尚书左丞，八年拜中书侍郎同中书门下平章事，徙门下侍郎。十二年卒，年六十一，赠太子太傅，谥曰贞宪。
    ○上审官六议表
    臣谬登宰府，四年於兹，恭承德音，未尝不以求贤为切。至於延荐，职在愚臣。虽当代天之工，且乏知人之鉴，渐积岁月，负於圣明，无补王猷，有妨贤路。况多疾恙，兼虑阙遗。顷奉表章，备陈肝膈。陛下以臣性拙直，身病可矜，不弃孱微，尚加委任。自此思省，报效尤难，莫副尧舜之心，空怀尸素之惧。伏惟陛下法象应期，圣神广运，□行雨施，皆发自然，训诰典谟，悉经睿览。臣所以不敢援引古昔，上烦天聪且以用人之要，愿伸鄙见。复念稽颡丹陛，仰对宸严，謇讷易穷，遽数难辩，理详则尘渎颇甚，言略则利害未宣。若默以求容，苟而窃位，纵天地之仁幸免，而中外之责何逃？非陛下用臣之意也。其所欲言者，皆陛下圣虑之内，臣以顶戴，恩造，不知所为，身被风毒，渐觉沉痼，是以勤勤恳恳切於愚诚也。臣闻贞观开元之际，宰辅论事，或多上书，所冀获尽情理。今臣酌前代之损益，体当时之通变，谨献《审官六议》，伏惟闲宴，时赐省览。
    其大指：议相，则曰：“宜博采众贤，用为辅弼。今中外知其贤者，伏愿陛下用之，识共能者任之。求其全材，恐不可得。”
    议进用庶官，则曰：“异同之论，是非难辨，由考课难於实效，好恶杂於众声，所以访之弥多，得之弥少，选士古今为难，拔十得五，贤愚犹半。陛下谓臣曰：‘何必五也？十得二三斯可矣。’圣主思贤至是，而宰臣不能进之，臣之罪也。进贤在於广任用，明殿最，举其大节，弃其小瑕，随其所能，试之以事，用人之大纲也。”
    议京诸司阙官，则曰：“当今要官多阙，闲官十无一二，文武任用，资序递迁，要官本以材行，闲官多由恩泽，朝廷或将任使，多拟要官则人少阙多，闲官则人多阙少，明当选拔者转少，在优容者转多，宜补阙员，务育材用，大厦永固，是楝梁榱桷之全也。圣朝致理，亦庶官群吏之能也。”
    议中外考课官，则曰：“汉以数易长吏，谓之弊政，其有能理者，辄增秩赐金，或八九年十馀年，乃入为九卿，或迁三辅功绩茂异，遂至丞相，其间不隔数官。今陛下内选庶僚，外委州府，课绩高者，不次超，致理这法，无逾於此。臣愚以为黜陟且立年限，若所居要重，未当迁移，就加爵秩，其馀进退，令知裒贬之必应，迟速之有常，如课绩在中，年考及限，与之平转，中外迭处，历试其能，使无苟且之心，又无滞淹之虑。”
    议举遣滞，则曰：“官司既广，必委宰辅以举之；宰辅不能遍知，又询于庶官；庶官不能遍知，又访於众人。众声嚣然，互有臧否，十人举之未信，一人毁之可疑迨至于今，兹弊未改，其所以然者，非尽为爱憎也。苦於不审实，而承声言之。大凡常人之心，以称人这善为清，以攻人之过为直，苟有除授，多生横议。由是宰臣每将荐用，亦自重难，日往月来，未副圣意。宜须采听时论，以所举多者先用，必非大故，皆不弃之。”
    议擢用诸使府僚属，则曰：“诸使辟吏，各自精求，务於得人，将重府望。既经试效，能否可知，擢其贤能，置之朝列。或曰外使须才，固不可夺。臣知必不然也。属者使府宾介，每有登朝，本使殊以为荣自喜知人，且明公选。大凡才能之士，名位未达，多在方镇，日月在上，谁不知之，思登阙庭，如望霄汉，宜须博采，无宜久滞。”
    ○遗表
    臣叨荷圣慈，窃尘台鼎，年序颇久，绩用无闻。负乘之败巳彰，覆饣束之咎俄及。而天与之疾，福过生灾。自今日卯时以来，稍加困重，针炙不及，药饵奚施？奄然游魂，终当就木。冥冥残喘，岂忍辞天？号呼涕零，侧息心断。反风结草，誓报深恩。虽死犹生，岂孤素愿？无任感恩呜咽痛恨之至！
    ○鄂州新厅记
    自昔秦置郡有守，汉魏以降因之，其秩二千石，虽有监刺，而宰制威福之重。盖古之诸侯，鄂在楚为国，秦为县，吴为江夏郡。绵历至宋，乃维八郡置郢州，及齐更郢为鄂，隋氏披其郡，犹谓之州，官则刺史，而政无条刺之法矣。皇朝氵公袭旧制，或为郡，或为州，剖符责成，其实乃太守之职。前代建置所理之处，其城不恒，今之州，即旧城於江夏，吴仲谋经营之，程普始守之，当荆吴江汉之卫要，为藩镇固护之雄制。天宝以前，四方无虞，第据编户众寡等衰州望，鄂是以齿於下。後戎狄乱华，宇县沸腾，屯兵阻险，斯称巨防，朝廷寻州陟列，将寄勋贤之重。广德二年，遂联岳沔事置三州都团练使，大历八年，加观察处置使，十四年六月，二使废，特置当州防御使，且属於江西。国家姑务省官息人，而终虑咽喉襟带之地，思典守者，既轻其权矣，复欲俾任重，尤难其选。是年十月，乃命秘书少监兼侍御史李公授之。公名兼陇西人也。到官三年之五月，使改为三州防御使，江岳隶焉，仍领元戎之副，董江西诸军，锐师以伐叛於襄阳，既而克平，九月，就加散骑常侍，防御洎州如旧。公之莅鄂也，今兹四年，以清德诚信为教化，以至公深仁为字育，则廛里闾，侨旧咏歌，如婴儿之得乳母，馁夫之逢稔岁，理军施令，其士卒欢庆变如之，但加乎肃畏而已。繇是所防二千馀里，洞庭彭蠡在其间，水舟陆车，山薮坞野，皆我长城之内。用是加之王人络绎，天书继至，三军万户以为禁，而耆老惧去不得而借也。初刺史有小大之厅，其度甚卑，或门屏迫近，或廊庑狭隘，将吏参集，回旋逼侧，绵历年代，未遑革之。厅之左二曰府舍，摧坏空旷，公乃划阔其地，作为新厅。大厦既立，长廊以二，则俭而规法，结构殊精。因士卒忘劳之力，出货财足用之羡，经营有成，井邑莫知。惟昔之公门，今为外入，而遂东广开崇墉，北达於里门。戟森列，戎徒俨卫，每飨士誓众，骈罗广庭，萧墙之阴，旗缤纷，威容克振，君子谓之智。憬将赴京师，目睹嘉谋，辄纪新厅之壁，庶允朝选之盛。时旧厅，有都团练观察使记，刺史无记，曩贤名氏，多所阙焉，是用求访遗者，得之必书，盖李公之志也。来哲继踵，冀增辉於此堂。时建中三年十有一月也。
    ●卷四百五十六
    ☆独孤授
    授，大历十四年进士，又举博学宏词。
    ○师贞丈人赋（以“武有七德，师贞丈人”为韵）
    先王以武不可独任，故受之以师。得其人则百蛮风靡，失其职则九庙陵夷。君於是慎择其难，申命分掌，动众以正，临下以长。合人谋兮顺天奖，慎战也在知机而万全，慎身也如临深於百丈。夫然後出号令，拔忠谠，树藩屏，畴土壤。截方隅以无事，威戎狄以稽颡。俾其政成者列爵，功高者受赏：是知师贞丈人之称也。至若荩臣，嘉谋以国，利不可动，忠不可贼。威远方以慕化，训万民以勤德。使强弱不相陵，乃胜残而可克。力牧佐之而不疑，轩后居之而不惑：此帝者之师也。萧萧马鸣，悠悠旆旌，伐叛则刑立，柔远而德成。上乃奉君之职，下乃守臣之贞。汤武用之而定业，伊周法之而作程：此王者之师也。审官以统众，求贤以自辅，必观衅而後动，岂穷兵以极武？不害闾阎，不败工贾，政得其经，事合其矩。管仲因之以相齐桓，晋文由是而称盟主：此霸者之师也。暴而不戢，安忍无亲，徒侈其欲，轻用其人。处劳则先加於众，居後则乐止其身。犹回邪而自保，迷大路而不遵。州吁处之以国灭，子反效之以祸臻：此黩武之师也。尝试言曰：王心无逸，师出以律；惟德其钦，惟刑是恤。自然道贯三五，勋崇四七。不假筑京观兮定武功，逞淫刑兮数军实。言乎师贞在人，其来自久；动无悔败，位不虚受。追惟古昔，厥有臧否。是则颇牧之勇敢，可以执其手；平勃之临事，可以难其後。伊吕之行，可以钦其顺。（疑）其守不失，其攻不有。行称文武之略，居成社稷之守。神祗以百福休祜，子孙以百代不朽。盖由尊严之重，以礼立训；师律顺正，动而何咎？
    ○灵旗赋（以“随所指方敌必摧”为韵）
    术有以厌胜，则灵旗之制可知。宁不师古，或取诸随。命曰：灵表神灵之托，考其象亦象之在斯，前史载焉，可得而举。用於兵祷之际，在乎郊见之所，详厥制之由始，信法天而为纪。翠华匪伦，黄鸟可拟。因通帛以作绘，树修竿而直指。三星前列，成太乙之蜂旗；九仞高悬，拂堪舆之壁垒。垂彩扬光，焕其有章；牡荆郅偈而乍动，登龙蚴而欲翔。物之精也必异神之用也无方。靡微风知其整整，含霁景睹夫央央。惟时越人，害及疆场，彼则神怒，我将霆击。乃祈幽赞，乃导彼役，所以酌意於天，所以信威於敌。撰辰其吉，用致精一，元穹是飨，太史祗祓。及玉既陈，而灵旗独出，顺徂征之所向，庶获丑之可必。异先登之蝥弧，同指佞之屈轶。帝车烂烂，靡丰而见斗；君象昭昭，状寅宾之出日。终能吞若裔土，克全师律。岂得之于伐谋，将有类於斯术？尝闻王者兮厥德不回。两阶之舞兮三苗实来，则吾君绍重华之广运，超帝彻之雄才；布泽而阳和乃发，抗威而枯朽易摧。且将举天毕以掩凶暴，倾□汉而涤氛埃。古灵旗者，奚足道於今哉？
    ○斩蛟夺宝剑赋（以“追残水族，济彼惊涛”为韵）
    昔飞兮言越川湄，佩宝剑兮安流自持。进孤棹以将半，乃双蛟而见追。曳纽摇环，欲夺晶荧之气；呼风吸浪，先呈天矫之姿。初其劲楫将移，轻帆未济。嗟履险以多变，叹韬锋而自卫。俄而积水怒，阴□蔽；彼空攫雾之状，当一明一晦之际。其来也，垒白刃，旗短袂，不足以当其势。朱赤鬣，夹巨舰以风驰；火尾金鳞，夺雄而电逝。乃言曰：彼亦奚逃？徒为汝劳。冲{黑}ホ以天暝，蹙嵯峨而浪高。徒观夫鼎尔腾沸，雷然怒号。虽欲谷其口，牙其刀，抗尔以干艘。踣若质，流若膏，尔能伤予之一毛。既激气於烟景，忽碎尔於灵涛。是知计於生而不计於死，利於剑而不利於水。互出没以神斗，汹崩腾而阵起。舟旁夺魄，求形於似海之喉；岸侧甘心，挂骨於如霜之齿。及共沸渭砰訇，风号雷惊，骧首如元灵阻色，腾眸而白日韬精。须臾，勇气励，神机生；拂首摧爪，奋喉裂缨。方Е洞於重险，已支离於浚瀛。於是海荡山覆，川停浪肃。莫不骇其类，奔其族。元黄之血，随重沫於ち沦；磔裂之形，蚀馀威而蹙缩。卒使剑返人安，鳞穷血残，极浦烟霁，澄江景阑。逶迤然首光转，错落尔龙泉影寒。冰彩犹鲜，激金之照曜；星文尚湿，归宝匣以阑千。嗟乎！冥心者其胜如此，恃力者其形若彼。徒欲徵怪异，壮奇诡。至今人语其风，见英姿之卓尔。
    ○清簟赋
    楚竹婵娟，英柔碧鲜；折其肤以为簟，俟方暑而登筵。信服物之妙丽，何巧心之缠绵？故匠士意其用也，清以目焉。有若粉署仙郎，翰林高价，义均胶漆，官则同舍。获五花之珍簟，当三伏之炎夏。以为身之所安，愿与友而共藉。嘉贶允属其人如玉。发缄而冰气骛客，入座而波文满目。在一物之足贵，亦兼金而匪欲。亲於体有寝处之同观，适於时念卷舒之齐躅。矧夫畏日赫赫，蒸□烁石；高馆沉沉，面池枕林。芳华交映，轩宇静深。乃尔娱坐，开张联心。清引微飚，凉回夕阴。可以愈幽毒，可以荡烦襟。赋明水而讵屏，委轻扇而自任。幸君之拂拭，奉君之休息。袭握兰之晨芳，参覆锦之夜饰。贞可比操，文用表德。入芙蓉之幕，焕以相鲜；照琼树之姿，粲其增色。亦有别号行唐，是称流黄。纹织锦，象凝霜；承以罗绮，荐於玉床。肃葱茏之翠幄，取寂历之洞房。君不至而碧鲜迥，美人独居兮清书偏长。虽或殊姿而异质，亦云蠲暑而致凉。物则周用，时然斯在。遇阳之夕，陈於寝以发华。洎阴之兴，韬於筒而秘彩。惧流麝而将暗，同弃席之见待。傥无忘於遗簪，为君含情而不改。
    ○韫玉求价赋（以”韫匮藏诸，沽求善价“为韵）
    物有可为之感愤，彼玉也，则良宝而斯韫。岂不以识贞或寡，至真难鬻？白虹之气莫通，元辅之英久伏，精鉴颇期於卞氏，无厌匪及於虞叔。怀特达这性，岂伤於山；抱坚刚之姿，宁毁於椟。雪泽膏光，阴中之阳，工成六器，色备五方。是饰容乘乎车服，亦将颁瑞於侯王。表其华同贞士之素履，韫於密叶至人之退藏。诚异乎石处而以居，可比夫处实而若虚。我则物之贵者，彼宜力以求诸！惟贤有孚，岂名是沽？佩诸身可以节君之步，执於手可以息君之趋。或称之以琬玉，或嘉之以瑾瑜。韫匮如将於慢藏匪瑕之匿；连城傥用之善价，何胫之无？是知接神祗者，必我之由；奉朝聘者，亦我之求。虽含光之未发，信入用而则周。伊入用也，理均乎兼济；其含光也，义等乎独善。讵若韫郑鼠之足嗤，宁燕石而莫辨。有客感而叹曰：“玉也者，固可取贵乎天下，今不售於人，犹独高其价。”垂大贤之盛德，非小礼之能舍。故有偃蹇当时，沉冥委化。必使反荆王之深惑，审田文之见诈。则美玉器而髦士官，岂徒埋身而照夜？
    ○蔺相如全璧赋（以“智勇双高，功名永著”为韵）
    昔日赵氏且衰，为暴秦所易，徒称割城以求璧，然必背约而弃义。将受其祸，敢图其利？安定存乎变通，得失击乎愚智。筹量未决，君臣大恐；赖缪子之荐贤，得蔺生之馀勇。语之不怍，观者咸悚。庶将城入而璧留，焉使赵轻而秦重？夫其壮节惟一，至宝无双。奉草芥之使，至虎狼之邦。於是秦王自以强可临弱，志扬气高。谓我匹夫，不难以制；谓璧无足，尚安得逃？方坐章台之中，列万乘之雄，群臣陪位，使者趋风。因发检以求璧，陈结观而表衷。浮光烂兮镜吐，润色皎以冰空。语未及於前约，宝方传於後宫。果无有傥城之意，欲坐收获璧之功。蔺君乃探物揣情，沈机内萌；谲指瑕以复取，遂立言而未平。摅壮心而激发，抗英辩以纵横。怒，午耸，目电惊。且使辱命，将焉用生？请以臣之头璧，俱碎君之轩楹。我合诡以全变，彼示诈而望诚。九宾之礼徒设，间道之使巳行。义必付於知巳，色无惧於就烹。卒能成两国之胜负，骇千古之威名。然则宝也且所据神异，取之不可以侥幸。几星碎以弃秦庭，终月圆而还赵境；复得曜丛台之瑰丽，增昴宿之辉影。於物也善价斯存，於国也懿图惟永。是知兴衰之大略，社稷之远虑，必假贤豪，用能能辅助。何全璧之事立？亦全国之功著。诚乎得士且昌，惟其善驭。
    ○河上姹女赋（以“阴阳变化，灵而最神”为韵）
    坤载灵物，母之者金，禀清英乎元化，耀方色乎少阴。将善利以宏博，岂难得而迥深？河之水配融衍以表性，女之质齐婉洁而为心。无胫而将，无翼而翔。静波空而镜朗，动星骇而珠光。体之则刚柔可易，形之则大小无方。烂其春冰，莫能解之以明庶；炯尔秋露，孰能之以朝阳？以登真者尚其变，我色则为黄为丹，彼神则九炼九转。验此金诀，求诸大化，理契斯伏，可得而长存。致乖而飞，莫知其所舍。乃有志翘鸿宝，心击紫庭。响岑寂，栖真冥。赫珠光之炎上，陶素质之阴灵。苟还丹可以变其骨，非有力所能制其形。飘然将驾夫□螭，渺然或觞於瑶池。望三山以增逝，顾九野而兴悲。後天之术兮曾莫勤斯，朝菌之秀兮不其殆而。夫以见索隐，以明推晦。究精理其必然，玩常情以多昧。伊婉女之为美，谅《山经》之所最。且其受制黄牙，可效於物；宁若虚闻绛雪，莫耀於代。是将涉天潢者我道其泽，首□路者我清其尘。方乘化以适道，孰知夫所以能神？
    ○燕昭王筑黄金台赋（以“殊礼钓士，克昌其功”为韵）
    战国之分裂寰区，境削兵抑者，不惟燕乎？昭王乃卑身以勤德，怀霸业之远图，伊取士之或异，及成功而莫殊。抗珍台而临碣石，廓贤路而走幽都。表之以高居，尊之以厚礼。曷云成土木之弊，适以备股肱之体？於是云竦山峭，穹崇
    {穴叫}{穴条}。架央以上驰，饰金宝以内照。泛易水之浮景，荫尾星之垂耀。是为层构临而时杰臻，亦犹甘饵悬而巨鳞钓。展礼於此，感之在彼。降其尊以奉其卑，丰於物而薄於已。临燕蓟之众目，倾齐赵之奇士。士之得可霸，其将四海有焉；士之失且亡，岂直千金而已？然则作为台馆，实耗财力；始若剿人，终能肥国。宋歌泽门以归怨，燕尊郭隗而耀德。苟顺动而若斯，尚何求而匪克？义积道光，声驰风扬。群材并用，坠业乃昌。屈於一人以钓士，则开霸而图王；侈於一台以钓国，则兼大而称强。诚异虏其臣而必弊，琼其室而是亡。且惟台则没矣，代如何其？绵邈千载，苍茫一时。孰为来者，曾莫嗣之？国是以兴，鉴黄金之岂吝；贤如可得，下白屋而宁辞。故九九之术不弃，齐桓以成功；善善之道克广，燕昭以垂风。用能首五霸，冠七雄；抑未有为国而失士，可摅盛烈於无穷。
    ○白受采赋（以“苟非忠信，道不虚启”为韵）
    白者物之正色，采自人之发挥。有善政之功何不合，执必迁之性讵能非？所以投质而丹青必应，改作而元黄莫违。玉色可移，酒变美人之貌；素容可化，尘缁游子之衣。始以洁白为佳，无文是宝。流行於一掬之绿，迁移於五彰之好。假乎异物，奚谓莫知其他？变而从宜，匪曰不恒其道。是知白之美者，采必加诸。始谓不愆其素，终成求媚之虚。洁其身敢望於润色，污为染勿讶其文如。露变盘中之文，氤氲而乍结；□改封中之色，烁烂面潜舒。然知素以为贵，文而後进。弃涅而不缁，从我动而无竞。知其白不足以含章，美其文必滋乎彩润。岂旧染於奸色，因物有迁？自委质以成文，非我无信。於是推其嗜好，穷其妍否，虚白为文藻之宗，绘事为朴素之後。坦然明白，佩此以饬身；婉而成章，是期乎假手。若以考自然之性，明发彩之功。专其容，知变以为义；形於色，不杂而为忠。英英之□，抱日之文何染；凿凿之石，补天之力何工？如以素质莫问，奇文是启。耀之以不惭之文，居之以勿执之体。可黄可黑，将兴墨子之悲；或素或青，未易殷王之礼。不然者，何以麻衣虽白兮采服斯有，如雪之洁兮如濡已受。黔生白鹄之羽，赤点青蝇之首。发颜色兮不辱其身，离坚白兮莫失其守。懿夫明斯理者，然後知吾道之不苟。
    ○运斤赋（以“上下相应，其志同”为韵）
    漆园傲吏，志惬神王，和而不唱，或崆峒之间，或濠濮之上。诚道枢之同体，表人情之异状。爰感激於惠施，乃兴之於郢匠。嗟乎！功有善价，吾道之亚。既出鬼而入神，亦千变而万化。可能迎夫远近，可以接夫上下。用之朋友，管鲍可以全交；行之君臣，桓文可以致霸。请言其始也，鼻之垩兮匠之良，子有度兮我有长；形枯木兮自若，斤成风兮允臧。微微以霞散，刃荧荧以电光；信之者双美，疑之者两伤。其为心也以济，其为妙也更相。吾固知青萍之术兮空设，公输之巧兮徒尝。实由气同者合，声同者应。挥手馀地，因悟解牛之能；忘情锋，宛识狎鸥之兴。岂两贤之相厄，乃二人之俱别。（疑）有不度其时，不稽厥疑蒿目犹视，蓬心自师。代匠石而忍垢，骋锋刃而勿思。永昧心得，图为面欺。苟临事以率尔，或後悔而凄其。且伤於手之是惧，亦何暇乎涅而不缁。曷若素缉乃事，爰定乃志；料轻重，审同异。曾无恐泥之忧，颇识断金之利。雕锼合理乎神理，磨砻出科人意。苟自得以忘形，亦可斩乎有鼻。至於道洽情融，体异心同，求之不得，感而遂通。利器见投，尚仓惶於麾下；良工斯在，乃拂拭於涂中。君既有执柯之便，岂比夫按剑之雄？
    ○蟠桃赋（以“高捧大明，以观环照”为韵）
    东海神木，是曰蟠桃。可得闻其广，而未量其高。盖苍龙之所临据，白日之所光照。结根於凌北之峰，禀气乎衡星之耀。其生植也，与乾坤始；其蟠萦也，至三千里。上鸣天鸡，下宅郁垒，徒骇於说，莫原所以。配若木以相望，冠扶桑而特起。尔乃焕初阳之杲杲，压巨海之漫漫。太司方以流ツ，羲和策御而上干。倾高柯而飞鸟罕及，垂巨叶面青□共蟠。何帝休之名志，岂姑繇而变观？穷海陆以标奇，抗蓬瀛而争耸，疑蒸林之相合，乃一木之所拥。照滨海则攀其若浮，日轮则远视如捧。霜雪莫能以雕换，风涛庸得其震倾。拂垂□之修翼，荫吹潦之长鲸。非有岁之可纪，每先晨之效明。拂青桂於阴魄，掩白榆於太清。信植物之神秀，壮元化之曲成。木无与俦，其谁骋两斗之术；子不可获，安有被三窃之名？是知瑰异之说，或处明而若晦；区域之心，多玩小以疑大。天无所不育。地无所不载，莫出混茫之中，咸居耳目之外。伟蟠桃之遐绝，宜列仙之游会。安得探神物而驻韶颜，涉沧海而登朔山？骖素蚪之天矫，驾彩凤之回环，庶因此以捧日，愿修条而一攀。
    ○汉武帝射蛟赋（以“省括能中，清除水害”为韵）
    有汉武彻，惟时巡省。穷楚之望，极江之永。舳舻塞川，旗甲荡景。汹汹旭旭，蚪盘龙骋。驻清跸则洪波可遏，赫皇灵则潜怪可怛。但彼蛟之夭矫，据积水之空阔。谓飞之剑莫前，灭明之璧是夺。天子乃戒无哗於羽卫，思有用於弦括。命舟牧回青翰而上，诏弓人奉乌号以登。肃天仪以山立，将亲发以抗棱。阴察变态，雄猜跨腾。古冶之伦，眦裂不敢擅其勇；逢蒙之党，技痒不敢专其能。我矢则直，我弦斯控；持满而英气顿飞，命处而幽姿必中。飚飕其电霍，卒颈而胸洞。赞获者鼓殷天之雷，称庆者跃如熊之众。始乎发若神兵，爆其有声，洪波雪涌，白羽月倾。突紫肉，裂素缨，馀怒蚴，上浮泓澄。踣质已靡於巨舰，流血方走乎东瀛。介以鳞莫能捍七札之劲，神之化不能保重泉之生。万灵震骇，九派徐清。然後海若扈跸，阳侯洗兵。山川肃其晏如，□雾廓其四除。涉者利乎涉，渔者安乎渔。於是左史趋进，执简以书曰：“天子浔阳也，亲射蛟而获诸。”遂翻龙旆，韬象弭，篙工奋，棹歌起。威厉乎为白蛇，气雄乎纟亘青兕。隘秦皇之观日，追夏后之勤水。且夫君以胜残为大，臣以反德为害。亦将制於彀中，静此宇内。俾贯革之艺息，垂衣之道泰。岂徒与射夫渔父，较勇而论最？
    ○北溟有鱼赋（以“击水三千，抟风九九万”为韵）
    次天地之量者，海为之大；首鳞介之雄者，鲲靡有敌。禀形徒怪其恢诡，造物孰根乎朕迹？慌北溟之安流，考南华之遗迹。好奇焉得以心骇，乘理可同乎目击。且鱼之状，有逾七日之尾；而海之深，盖积八之水。静则高浪为之中辍，动则连山为之四起。鲜鳞俯首以骏奔，元冥投足而却视。其有适也，越孟诸之夕宿；其自纵也，岂盐田之陆死。况风涛乍息，空水相涵。横巨鳞而海分为二，双目而日为之三。氵沓沱迤延，载回载旋。赫鳃则飞沫成雨，击尾乃跳波荡天。任公之术靡措，龙伯之力徒然。生无以伤，庸识其长久；大不可度，莫知其几千。固非海若之所俟属，天鸡之所犯干。不吞龙舟以作暴，岂贪牛饵而自残？遵坎德以独适，随混元而变观。本於鳞而孰知终始，化为鸟而保足控抟。一气潜融，飞沉以通；刺吴之髻拂日，垂□之翼从风。曜灵韬映以骤晦，溟涨豁落而半空。方鼓怒於皓漾，炊腾凌於鸿蒙。观其羽之化也将飞，风之积也未厚。六翮之力相切，万流之波却走。恐天衢之不容，顾水府其何有？嗟鸷鸟之累百，异亢龙之上九。彼鼋鼍之穴处而钓丝或困，彼鸿鹄之□飞而纲罗才远。曷若纵溟渤而抟扶摇？其势固以相万。
    ○江淮献三脊茅赋（以国“有盛礼，灵茅三脊”为韵）
  </div>
  <div class="pagination">
   <a href="全唐文_page272.html">
    上一页
   </a>
   <span>
    ...
   </span>
   <a href="全唐文_page268.html">
    268
   </a>
   <a href="全唐文_page269.html">
    269
   </a>
   <a href="全唐文_page270.html">
    270
   </a>
   <a href="全唐文_page271.html">
    271
   </a>
   <a href="全唐文_page272.html">
    272
   </a>
   <span class="current-page">
    273
   </span>
   <a href="全唐文_page274.html">
    274
   </a>
   <a href="全唐文_page275.html">
    275
   </a>
   <a href="全唐文_page276.html">
    276
   </a>
   <a href="全唐文_page277.html">
    277
   </a>
   <a href="全唐文_page278.html">
    278
   </a>
   <span>
    ...
   </span>
   <a href="全唐文_page274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
