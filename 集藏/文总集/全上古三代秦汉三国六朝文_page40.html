<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 40 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 40 页/共 658 页</h1>
    <div class="content">　　◇灾异求言诏（初元二年三月）
　　盖闻贤圣在位，阴阳和，风雨时，日月光，星辰静，黎庶康宁，考终厥命。今朕恭承天地，托於公侯之上，明不能烛，德不能绥，灾异并臻，连年不息。乃二月戊午，地震於陇西郡，毁落太上皇庙殿壁木饰，坏败《豕原》道县城郭官寺，及民室屋，压杀人众，山崩地裂，水泉涌出。一年再地动，天惟降灾，震惊朕师，（《翼奉传》作躬）治有大亏，咎至於斯！夙夜兢兢，不通大变，深惟郁悼，未知其序。间者岁数不登，元元困乏，不胜饥寒，以陷刑辟，朕甚闵之。已诏吏虚仓廪，开府臧，振救贫民。郡国被地动灾甚者，无出租赋。赦天下。群司其茂思天地之戒，有可蠲除减省以便万姓者，各条奏。悉意陈朕过失，毋有所讳。丞相、御史、中二千石举茂材异等直言极谏之士，朕将亲览焉。（《汉书·元纪》，又见《翼奉传》，各有删节，今合录之。）
　　◇又诏（初元二年七月）
　　岁比灾害，民有菜色，惨怛於心。已诏吏虚仓廪，开府库振救，赐寒者衣。今秋禾麦颇伤，一年中地再动，北海水溢，流杀人民。阴阳不和，其咎安在？公卿将何以忧之？其悉意陈朕过，靡有所讳。（《汉书·元纪》）
　　◇原萧望之诏（初元三年秋）
　　制诏丞相、御史：前将军望之，傅朕八年，亡它罪过。今事久远，识忘难明。其赦望之罪，收前将军光禄勋印绶。（《汉书·萧望之传》）
　　◇赐萧望之爵邑诏（初元三年冬）
　　制诏御史：国之将兴，尊师而重傅。故前将军望之，傅朕八年，道以经书，厥功茂焉。其赐爵关内侯，食邑八百户，给事中，朝朔望，坐次将军。（《汉书·元纪》，又《萧望之传》。）
　　◇诏免诸葛丰
　　制诏御史：城门校尉丰，前与光禄勋堪、光禄大夫猛在朝之时，数称言堪、猛之美。丰前为司隶校尉，不顺四时修法度，专作苛暴，以获虚威。朕不忍下吏，以为城门校尉。不内省诸己，而反怨堪、猛，以求报举，告案难证之辞，暴扬难验之罪，毁誉恣意，不顾前言，不信之夫者也。朕怜丰之耆老，不忍加刑，其免为庶人。（《汉书·诸葛丰传》）
　　◇左迁周堪张猛诏
　　丰言堪、猛贞信不立，朕闵而不治。又惜其材能未有所效，其左迁堪为河东太守，猛槐里令。（《汉书·刘向传》）
　　◇罢珠郡诏（初元三年春）
　　珠虏杀吏民，背叛为逆。今廷议者或言可击，或言可守，或欲弃之，其指各殊。朕日夜惟思议者之言，羞威不行，则欲诛之；狐疑辟难，则守屯田；通於时变，则忧万民。夫万民之饥饿，与远蛮之不讨，危孰大焉？且宗庙之祭，凶年不备，况乎辟不嫌之辱哉！今关东大困，仓库空虚，无以相赡，又以动兵，非特劳民，凶年随之。其罢珠郡，民有慕义欲内属，便处之，不欲勿强。（《汉书·传》，又见《后汉·鲜卑传》）
　　◇赦诏（初元三年四月）
　　乃者火灾降於孝武园馆，朕战栗恐惧。不烛变异，咎在朕躬。群司又未肯极言朕过，以至於斯，将何以寤焉？百姓仍遭凶厄，无以相振，加以烦扰乎苛吏，拘牵乎微文，不得永终性命，朕甚闵焉。其赦天下。（《汉书·元纪》）
　　◇求言诏（初元三年六月）
　　盖闻安民之道，本繇阴阳。间者阴阳错谬，风雨不时。朕之不德，庶几群公有敢言朕之过者。今则不然。偷合苟从，未肯极言，朕甚闵焉。永惟蒸庶之饥寒，远离父母妻子，劳於非业之作，卫於不居之宫，恐非所以佐阴阳之道也。其罢甘泉、建章宫卫，令就农。百官各省费。条奏，毋有所讳。有司勉之，毋犯四时之禁。丞相御史举天下明阴阳灾异者各三人。（《汉书·元纪》）
　　◇因灾异改行新政诏（初元五年四月）
　　朕之不逮，序位不明，众僚久旷，未得其人，元元失望。上感皇天，阴阳为变，咎流万民，朕甚惧之。乃者关东连遭灾害，饥寒疾疫，夭不终命。《诗》不云乎？「凡民有丧，匍匐救之。」其令大官毋日杀，所具各减半；乘舆秣马，无乏正事而已。罢角抵、上林宫馆希御幸者、齐三服官、北假田官、盐铁官、常平仓；博士弟子毋置员，以广学者。赐宗室子有属籍者马一匹至二驷，三老、孝者帛，人五匹，弟者、力田三匹，鳏寡孤独二匹，吏民五十户牛酒。（《汉书·元纪》）
　　◇诏条责丞相御史
　　恶吏负贼，妄意良民，至亡辜死；或盗贼发，吏不亟追而反系亡家，后不敢复告，以故浸广；民多冤结，州郡不理，连上书者交於阙廷；二千石选举不实，是以在位多不任职。民田有灾害，吏不肯除，收趣其租，以故重困。关东流民，饥寒疾疫。已诏吏转漕虚仓廪、开府藏相振救，赐寒者衣，至春犹恐不赡。今丞相、御史，将欲何施？以塞此咎？悉意条状，陈朕过矣。（《汉书·於定国传》）
　　◇复诏条责丞相御史（永光元年）
　　郎有从东方来者，言民父子相弃，丞相、御史案事之吏匿不言邪？将从东方来者加增之也？何以错缪至是？欲知其实。方今年岁未可预知也。即有水旱，其忧不细，公卿有可以防其未然救其已然者不？各以诚对，毋有所讳。（《汉书·於定国传》）
　　◇赦诏（永光元年三月）
　　五帝三王，任贤使能，以登至平。而今不治者，岂斯民异哉？咎在朕之不明，亡以知贤也。是故壬人在位而吉士雍蔽，重以周秦之弊，民渐薄俗，去礼义，触刑法，岂不哀哉！繇此观之，元元何辜？其赦天下，令厉精自新，各务农亩。无田者皆假之，贷种、食如贫民。赐吏六百石以上爵五大夫，勤事吏二级，为父后者民一级，女子百户牛酒，鳏寡孤独高年帛。（《汉书·元纪》）
　　◇佑（永光二年二月）
　　盖闻唐虞象刑，而民不犯；殷、周法行，而奸轨服。今朕获承高祖之洪业，托位公侯之上，夙夜战栗，永惟百姓之急，未尝有忘焉。然而阴阳未调，三光ㄙ昧，元元大困，流散道路，盗贼并兴；有司又长残贼，失牧民之术，是皆朕之不明，政有所亏，咎至於此，朕甚自耻。为民父母，若是之薄，谓百姓何？其大赦天下，赐民爵一级，女子百户牛酒！鳏寡孤独高年、三老、孝弟力田帛。又赐诸侯王、公主、列侯黄金，中二千石以下於中都官长吏各有差，吏六百石以上爵五大夫、勤事吏各二级。（《汉书·元纪》）
　　◇日食诏（永光二年三月）
　　朕战战栗栗，夙夜思过失，不敢荒宁。惟阴阳不调，未烛其咎，娄敕公卿，日望有效。至今有司执政，未得其中，施与禁切，未合民心。暴猛之俗弥长，和睦之道日衰，百姓愁苦，靡所错躬。是以氛邪岁增，侵犯太阳；正气湛掩，日久夺光。乃壬戌日有蚀之。天见大异以戒朕躬，朕甚悼焉。其令内郡国举茂材异等贤良直言之士各一人。（《汉书·元纪》）
　　◇赦诏（永光二年六月）
　　间者连年不收，四方咸困。元元之民，劳於耕耘，又亡成功；困於饥馑，亡以相救。朕为民父母，德不能覆，而有其刑，甚自伤焉。其赦天下。（《汉书·元纪》）
　　◇封冯奉世关内侯诏（永光二年）
　　羌虏桀黠，贼害吏民，攻陇西府寺，燔烧置亭，绝道桥，甚逆天道。左将军光禄勋奉世，前将兵征讨，斩捕首虏八千馀级，卤马牛羊以万数。赐奉世爵关内侯，食邑五百户，黄金六十斤。（《汉书·冯奉世传》）
　　◇留屯田（永光二年冬）
　　羌虏破散创艾，亡逃出塞。其罢吏士，颇留屯田要害处。（《汉书·冯奏世传》：上曰。）
　　◇责吏诏（永光三年十一月）
　　乃者己丑地动，中冬雨水大雾，盗贼并起，吏何不以时禁？各悉意对。（《汉书·元纪》）
　　◇赦诏（永光四年二月）
　　朕存至尊之重，不能烛理百姓，娄遭凶咎。加以边竟不安，师旅在外，赋敛转输，元元骚动，穷困亡聊，犯法抵罪。夫上失其道，而绳下以深刑，朕甚痛之。其赦天下，所贷贫民勿收责。（《汉书·元纪》）
　　◇日蚀求言诏（永光四年六月）
　　盖闻明王在上，忠贤布职，则群生和乐，方外蒙泽。今朕ㄙ於王道，夙夜忧劳，不通其理，靡瞻不眩，靡听不惑，是以政令多还，民心未得；邪说空进，事亡成功，此天下所著闻也。公卿大夫，好恶不同，或缘奸作邪，侵削细民，元元安所归命哉？乃六月晦，日有蚀之，《诗》不云乎？「今此下民，亦孔之哀。」自今以来，公卿大夫其勉思天戒，慎身修永，以辅朕之不逮。直言尽意，无有所讳。（《汉书·元纪》）
　　◇征周堪诏（永光四年六月）
　　河东太守堪，先帝贤之，命而傅朕。资质淑茂，道术通明，论议正直，秉心有常，发愤悃忄，信有忧国之心。以不能阿尊事贵，孤特寡助，抑厌遂退，卒不克明。往者众臣见异，不务自修，深惟其故，而反ㄙ昧说天，托咎此人。朕不得已，出而试之，以彰其材。堪出之后，大变仍臻，众亦嘿然。堪治未期年，而三老官属，有识之士，咏颂其美。使者过郡，靡人不称，此固足以彰先帝之知人，而朕有以自明也。俗人乃造端作基，非议诋欺，或引幽隐，非所宜明，意疑以类，欲以陷之，朕亦不取也。朕迫於俗，不得专心。乃者天著大异，朕甚惧焉。今堪年衰岁暮，恐不得自信，排於异人，将安究之哉？其征堪诣行在所。（《汉书·刘向传》）
　　◇议罢郡国庙诏（永光四年十月）
　　朕闻明王之御世也。遭时为法，因事制宜。往者天下初定，远方未宾，因尝所亲，以立宗庙。盖建威销萌，一民之至权也。今赖天地之灵，宗庙之福，四方同轨，蛮貊贡职，久遵而不令，定疏远卑贱，共承尊祀，殆非皇天祖宗之意，朕甚惧焉。《传》不云乎？「吾不与祭，如不祭。」其与将军、列侯、中二千石、二千石、诸大夫、博士、议郎议。（《汉书·韦玄成传》）
　　◇初陵勿置县邑诏（永光四年十月）
　　安土重迁，黎民之性；骨肉相附，人情所愿也。顷者有司缘臣子之义，奏徙郡国民以奉园陵，令百姓远弃先祖坟墓，破业失产，亲戚别离，人怀思慕之心，家有不安之意，是以东垂被虚耗之害，关中有无聊之民，非久长之策也。《诗》不云乎？「民亦劳止，迄可小康，惠此中国，以绥四方。」今所为初陵者，勿置县邑，使天下咸安土乐业，亡有动摇之心。布告天下，令明知之。（《汉书·元纪》）
　　◇议毁庙诏（永光四年十一月）
　　盖闻明王制礼，立亲庙四，祖宗之庙，万世不毁，所以明尊祖敬宗，著亲亲也。朕获承祖宗之重，惟大礼未备，战栗恐惧，不敢自颛。其与将军、列侯、中二千石、二千石、诸大夫、博士议。（《汉书·韦玄成传》）
　　◇正毁庙迁主礼仪诏（永光五年）
　　盖闻王者祖有功而宗有德，尊尊之大义也；存亲庙四，亲亲之至恩也。高皇帝为天下诛暴除乱，受命而帝，功莫大焉。孝文皇帝国为代王，诸吕作乱，海内摇动。然群臣黎庶，靡不壹意北面而归心，犹谦辞固让而后即位。削乱秦之迹，兴三代之风，是以百姓晏然，咸获嘉福，德莫盛焉。高皇帝为汉太祖，孝文皇帝为太宗，世世承祀，传之无穷，朕甚乐之。孝宣皇帝为孝昭皇帝后，於义一体；孝景皇帝庙及皇考庙皆亲尽，其正礼仪。（《汉书·韦玄成传》）
　　◇赦甘延寿陈汤矫制罪诏（建昭四年正月）
　　匈奴郅支单於背畔礼义，留杀汉使者、吏士，甚逆道理，朕岂忘之哉？所以优游而不征者，重动师众，劳将率，故隐忍而未有云也。今延寿、汤睹便宜，乘时利，结城郭诸国，擅兴师，矫制而征之。赖天地宗庙之灵，诛讨郅支单於，斩获其首，及阏氏、贵人、名王以下千数。虽逾义干法，内不烦一夫之役，不开府库之臧，因敌之粮，以赡军用，立功万里之外，威震百蛮，名显四海，为国除残，兵革之原息，边竟得以安。然犹不免死亡之患，罪当在於奉宪，朕甚闵之。其赦延寿、汤罪，勿治。（《汉书·陈汤传》）
　　◇遣使循行天下诏（建昭四年四月）
　　朕承先帝之休烈，夙夜栗栗，惧不克任。间者阴阳不调，五行失序，百姓饥馑，惟蒸庶之失业，临遣谏大夫博士赏等二十一人循行天下，存问耆老鳏寡孤独乏困失职之人，举茂材特立之士。相将九卿，其帅意毋怠，使朕获观教化之流焉。（《汉书·元纪》）
　　◇赦诏（建昭五年三月）
　　盖闻明王之治国也，明好恶而定去就，崇敬让而民兴行，故法设而民不犯，令施而民从。今朕获保宗庙，兢兢业业，匪敢解怠，德薄明ㄙ，教化浅微。《传》不云乎？「百姓有过，在予一人。」其赦天下，赐民爵一级，女子百户牛酒，三老、孝弟、力田帛。（《汉书·元纪》）
　　◇禁妨农诏（建昭五年三月）
　　方春农桑兴，百姓戮力自尽之时也。故是月劳农劝民，无使后时。今不良之吏，覆案小罪，征召证案，兴不急之事，以妨百姓，使失一时之作，亡终岁之功。公卿其明察申敕之。（《汉书·元纪》）
　　◇改元竟宁诏（竟宁元年正月）
　　匈奴郅支单於背叛礼义，既伏其辜，乎韩邪单於不忘恩德，乡慕礼义复修朝贺之礼，愿保塞传之无穷边垂长无兵革之事。其改元为竟宁。（《汉书·元纪》）
　　◇以张谭为御史大夫诏（竟宁元年三月）
　　刚强坚固，确然亡欲，大鸿胪野王是也；心辨善辞，可使四方，少府五鹿充宗是也；廉节俭，太子少傅张谭是也。其以少傅为御史大夫。（《汉书·冯奉世附传》）
　　◇赦东平王傅相诏
　　夫人之性，皆有五常。及其少长，耳目牵於耆欲，故五常销而邪心作。情乱其性，利胜其义，而不失厥家者，未之有也。今王富於春秋，气力勇武，获师傅之教浅，加以少所闻见。自今以来，非五经之正术，敢以游猎非礼道王者，辄以名闻。（《汉书·宣元六王传》）
　　◇玺书劳冯奉世且让之（永光二年）
　　皇帝问将兵右将军，甚苦暴露。羌虏侵边境，杀吏民，甚逆天道，故遣将军帅士大夫行天诛。以将军材质之美，奋精兵，诛不轨，百下百全之道也。今乃有畔敌之名，大为中国羞。以昔不闲习之故邪？以恩厚未洽，信约不明也？朕甚怪之。上书言羌虏依深山，多径道，不得不多分部遮要害，须得后发营士，足以决事，部署已定，执不可复置大将，闻之。前为将军兵少，不足自守，故发近所骑，日夜诣，非为击也。今发三辅、河东、弘农越骑、迹射、亻次飞、彀者、羽林孤儿及呼速累、辱种，方急遣。且兵，凶器也，必有成败者，患策不豫定，料敌不审也，故复遣奋武将军。兵法曰：「大将军出必有偏裨。」所以扬威武，参计策，将军又何疑焉？夫爱吏士，得众心，举而无悔，禽敌必全，将军之职也。若乃转输之费，则有司存，将军勿忧。须奋武将军兵到，合击羌虏。（《汉书·冯奉世传》）
　　◇赐淮阳王钦玺书（建昭）
　　皇帝问淮阳王，有司奏，王舅张博数遗王书，非毁政治，谤讪天子，褒举诸侯，称引周汤，以讠阎惑王，所言尤恶，悖逆无道。王不举奏，而多与金钱，报以好言，罪至不赦，朕恻焉不忍闻，为王伤之。推原厥本，不祥自博。惟王之心，匪同於凶。已诏有司，勿治王事，遣谏大夫骏申谕朕意。《诗》不云乎？「靖恭尔位，正直是与。」王其勉之。（《汉书·宣元六王传》）
　　◇敕谕东平王宇玺书
　　皇帝问东平王，盖闻亲亲之恩，莫重於孝；尊尊之义，莫大於忠。故诸侯在位不骄，以致孝道；制节谨度，以翼天子，然后富贵不离於身，而社稷可保。今闻王自修有阙，本朝不和；流言纷纷，谤自内兴，朕甚よ焉，为王惧之。《诗》不云乎？「毋念尔祖，述修厥德。永言配命，自求多福。」朕惟王之春秋方刚，忽於道德，意有所移，忠言未纳，故临遣太中大夫子乔谕王朕意。」孔子曰：「过而不改，是谓过矣。」王其深维孰思之，无违朕意。（《汉书·宣元六王传》）
　　◇赐东平王太后玺书
　　皇帝使诸吏宦者令承问东平王太后，朕有闻，王太后少加意焉。夫福善之门，莫美於和睦；患咎之首，莫大於内离。今东平王出襁褓之中，而托於南面之位，如以年齿方刚，涉学日寡，骜忽臣下，不自它於太后，以是之间，能无失礼义者，其唯圣人乎？《传》曰：「父为子隐，直在其中矣。」王太后明察此意，不可不祥。闺门之内，母子之间，同气异息，骨肉之恩，岂可忽哉！岂可忽哉！昔周公戒伯禽曰：「故旧无大故，则不可弃也。毋求备於一人。」夫以故旧之恩，犹忍小恶，而况此乎？已遣使者谕王，王既悔过服罪，太后宽忍以贳之，后宜不敢。王太后强餐，止思念，慎疾自爱。（《汉书·宣元六王传》）
　　◇赐诸葛丰书
　　夫司隶者，刺举不法，善善恶恶，非得颛之也。免处中和，顺经术意。（《汉书·诸葛丰传》）
　　◇报贡禹
　　朕以生有伯夷之廉，史鱼之直，守经据古，不阿当世，孳孳於民，俗之所寡，故亲近生，几参国政。今未得久闻生之奇论也。而云欲退，意岂有所恨与？将在位者与生殊乎？往者尝令金敞语生，欲及生时禄生之子。既已谕矣，今复云子少。夫以王命辨护生家，虽百子何以加？《传》曰：「亡怀土，何必思故乡？」生其强饭慎疾以自辅。（《汉书·贡禹传》）
　　◇报於定国（永光元年）
　　君相朕躬，不敢怠息。万方之事，大录於君。能无过者，其唯圣人。方今承周秦之敝，俗化陵夷，民寡礼谊，阴阳不调，灾咎之发，不为一端而作，自圣人推类以记，不敢专也。况於非圣者乎？日夜惟思所以，未能尽明。《经》曰：「万方有罪，罪在朕躬。」君虽任职，何必颛焉？其勉察郡国守相郡牧非其人者，毋令久贼民。永执纲纪，务悉聪明，强食慎疾。（《汉书·於定国传》：定国上书自劾，归侯印，乞骸骨，上报。）
　　◇诘问（初元三年春）
　　珠内属郡久矣。今背叛逆节，而云不当击，长蛮夷之乱，亏先帝功德，经义何以处之？（《汉书·传》：初元元年，珠又反，连年不定。捐之建议以为不当击，上使侍中驸马都尉乐昌侯王商诘问捐之。）
　　◇使许嘉口谕呼韩邪单於（建昭）
　　单於上书，愿罢北边吏士屯戍，子孙世世保塞。单於乡慕礼义，所以为民计者甚厚，此长久之策也。朕甚嘉之。中国四方皆有关梁障塞，非独以备塞外也。亦以防中国奸邪放纵，出为寇害，故明法度以专众心也。敬谕单於之意，朕无疑焉，为单於怪其不罢，故使大司马车骑将军嘉晓单於。（《汉书·匈奴传》下）
卷八
◎成帝
　　帝讳骜，字太孙，元帝太子。竟宁元年六月即位，改元七：建始、河平、阳朔、鸿嘉、永始、元延、绥和。在位二十六年，谥曰孝成皇帝，庙号统宗。
　　◇徙陈汤制（永始元年）
　　延尉增寿当是。汤前有讨郅支单於功，其免汤为庶人，徙边。（《汉书·陈汤传》）
　　◇徙解万年制
　　故将作大匠万年，佞邪不忠，妄为巧诈，多赋敛、烦繇役、兴卒暴之作，卒徒蒙辜，死者连属，毒流众庶，海内怨望。虽蒙赦令，不宜居京师。（《汉书·陈汤传》）
　　◇大赦诏（建始元年二月）
　　乃者火灾降於祖庙，有星孛於东方，始正而亏，咎孰大焉？《书》云：「惟先假王正厥事。」群公孜孜，帅先百寮，辅朕不逮。崇宽大，长和睦，凡事恕己，毋行苛刻。其大赦天下，使得自新。（《汉书·成纪》）
　　◇赦罪减赋诏（建始二年正月）
　　乃者徙泰后土於南郊、北郊，朕亲饬躬，郊祀上帝，皇天报应，神光并见，三辅长无共张繇役之劳。赦奉郊县长安、长陵及中都官耐罪徒，减天下赋钱算四十。（《汉书·成纪》）
　　◇遣使循行天下诏（建始三年九月）
　　乃者郡国被水炎，流杀人民，多至千数；京师无故讹言大水至，吏民惊恐，奔走乘城，殆苛暴深刻之吏未息，元元冤失职者众。遣谏大夫林等循行天下。（《汉书·成纪》）
　　◇举贤良方正诏（建始三年十二月）
　　盖闻天生众民，不能相治，为之立君，以统理之。君道得，则草木昆虫，咸得其所。人君不德，谪见天地；灾异娄发，以告不治。朕涉道日寡，举错不中，乃戊申日蚀地震，朕甚惧焉。公卿其各思朕过失，明白陈之，「女无面从，退有后言。」丞相、御史与将军、列侯、中二千石及内郡国举贤良、方正、能直言极谏之士，诣公车，朕将览焉。（《汉书·成纪》）
　　◇诏有司复东平削县
</div>
    <div class="pagination">
<a href="全上古三代秦汉三国六朝文_page39.html">上一页</a><span>...</span><a href="全上古三代秦汉三国六朝文_page35.html">35</a><a href="全上古三代秦汉三国六朝文_page36.html">36</a><a href="全上古三代秦汉三国六朝文_page37.html">37</a><a href="全上古三代秦汉三国六朝文_page38.html">38</a><a href="全上古三代秦汉三国六朝文_page39.html">39</a><span class="current-page">40</span><a href="全上古三代秦汉三国六朝文_page41.html">41</a><a href="全上古三代秦汉三国六朝文_page42.html">42</a><a href="全上古三代秦汉三国六朝文_page43.html">43</a><a href="全上古三代秦汉三国六朝文_page44.html">44</a><a href="全上古三代秦汉三国六朝文_page45.html">45</a><span>...</span><a href="全上古三代秦汉三国六朝文_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
