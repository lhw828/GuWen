<!DOCTYPE html>
<html>
 <head>
  <meta charset="utf-8"/>
  <title>
   晚清文选 - 第 28 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晚清文选 - 第 28 页/共 45 页
  </h1>
  <div class="content">
   近日工课稍宽，闲至炫奇会游览。四方之来巴黎者，毂击肩摩，多于平日数倍。但炫奇会所以陈各国新得之法，令人细玩。会终标奖其最优者，原以激励智谋之士。然而炮之有前膛后膛，执优孰劣，弹之贮棉药火药，何利何弊，附船之铁甲，有横直之分，燃海之电灯，有动静之别，而水雷则有拖带激射浮沉之不一，炮垒则有连环犄角重单之不同，均无定论，是军法之无新奇者也。煤瘴之伏矿中，无定法可免，真空以助升降，无善术可行。此矿务之犹有憾事也。机织之布，敏捷而不耐久，机压之呢，耐久而不光滑，机纺之绸，价廉而无宝光。此纺织之犹待考求也。下至印书酿酒农具，大抵皆仿奥美二国炫奇会之旧式，并未创有新制。至于电线传声与电报印声，徒骇见闻，究无大益。惟英太子之珠钻玩好，法世家之金石古皿，独辟新奇，乃前此所未曾有。然此不过夸陈设之精，供游观之乐，以奢靡相矜而已。岂开会之本意哉！盖法人之设此会，意不在炫奇，而在铺张。盖法战败赔款后，几难复振。近则力讲富强。特设此会以夸富于外人。有论中国赛会之物，挂一漏万。中华以丝茶为大宗，而各省所出之绸，未见铺陈。各山所产之茶，未见罗列。至磁器之不古，顾绣之不精，无一可取。而农具人物，且类要货。堂堂中国，竟不及日本岛族！岂日本之管会乃其土人，而中华则委之西人之咎乎？以西人而陈中华土产，宜乎其见闻之浅也。有以质之忠者。忠惟云赛会另有监会之人，余不敢越俎而谋，又何能详言其故。此巴黎炫奇会之大略也。 
   窃念忠此次来欧一载有余。初到之时，以为欧洲各国富强，专在制造之精，兵纪之严。及披其律例，考其文事，而知其讲富者，以护商会为本。求强者，以得民心为要。护商会而赋税可加，则盖藏自足。得民心则忠爱倍切，而敌忾可期。他如学校建而智士日多，议院立而下情可达。其制造军旅水师诸大端，皆其末焉者也。于是以为各国之政，尽善尽美矣。及人政治院听讲，又与其士大夫反复质证，而后知尽信书则不如无书之论为不谬也。英之有君主，又有上下议院，似乎政皆出此矣。不知君主徒事签押，上下议院徒托空谈，而政柄操之首相与二三枢密大臣。遇有难事，则以议院为藉口。美之监国，由民自举，似乎公而无私矣。乃每逢选举之时，贿赂公行更一监国则更一番人物。凡所官者，皆其党羽。欲望其治，得乎？法为民主之国，似乎入官者不由世族矣。不知互为朋比。除智能杰出之士，如点耶诸君，苟非族类而欲得一优差，补一美缺，戛戛乎其难之。诸如此类，不胜枚举。忠自维于各国政事，虽未能窥其底蕴，而已得其梗概。思汇为一编，名曰《闻政》，取其不徒得之口诵，兼资耳闻以为进益也。西人以利为先，首曰开财源，二曰厚民生，三曰裕国用，四曰端吏治，五曰广言路，六曰严考试，七曰讲军政，而终之以联邦交焉。现已稍有所集。但自恨少无所学，涉猎不广。每有辞不达意之苦。然忠惟自录其所闻，以上无负中堂栽培之意，下无忘西学根本之论，敢云立说也哉！ 
   原稿已佚，曾︱刚袭侯，激赏此作，载入使英法日记中。爰录存之。○巴黎复友人书 
   接奉九月二十六日尊诲，属将有益于交涉之学业者，详叙送核，以便函达总署。谨按交涉之道，繁博错杂，类皆与列国之俗尚为变迁，非一二语所可尽。而其因时递变之源流，与夫随时达变之才识，则为政治学院所考论。而政治学院孜孜所讲求者，则尤为相时制变之实学也。忠不揣愚陋，即以平日所见闻者，综其大概，谨为一一陈之。 
   夫泰西政教，肇自希腊。而罗马踵之。当希腊未辟之先，其滨地中海东南诸部，若范尼，若埃及，人民富庶，流户北渡，迁于希腊，各据一隅，专事兼并。迨外寇屡侵，诸部落并力死拒，斐理勃王始乘时行连合之说。其嗣王亚立山卒成其志。于是愁起国中兵，东向略地，至犹太、波斯、印度之属，绵亘数万里。而所征国都，有各不相下之心，无割地请和之说。交涉之道，犹未起也。罗马创始之初，地广人稀，招徕流亡，渐臻蕃庶。然后闭关谢使，禁绝外人。即有至者，不得与本国人民同享权利。迨国势昌盛，攫取希腊而收之。遂奄有地中海周围诸国。溯其战争之际，虽无遣使立约之明文，犹有不杀使臣之遗意。殆即交涉之道之嚆矢欤？罗马统一泰西，垂三百余年，鞭笞叱咤，远方之来贡者有之，未闻讲信修睦之与国也。君士但丁营造东都，遂以其名命之。其子劈分罗马而东西之，势解力弱。历传数世，北方之来寇西罗马者，始于高特，而亚第辣继之。西罗马遂灭。东罗马至儒斯定王大修律例，仅一时之盛。及玛奥买之说行，屡为回教所侵。而东罗马卒归土尔基矣。此皆以势力相倾轧兼并为得志，而交涉之道盖缺然已。 
   自泰西晏然无事，不忧外寇，而列国皆秉命于教皇。教皇于各国有事，则遣人以襄理之。各国遇教皇继统，则专使以朝贺之。凡有争竞，惟质衷于教皇，而不以干戈事事。其意大利地瓜分数十国，如佛劳朗斯、如维尼斯等城，皆各主其主。大事决于教皇，小事自通使问。殆乱靡之后，崇尚文词。使臣聘会，每有专对肆应之才。以佛劳朗斯蕞尔一郡，能折维尼士之富豪，能夺法国之气焰，谓非玛基亚范肋之辞令有以致之欤？故玛公之著述，迄今使臣奉为秘本。与其相后先者，有当特，有贝大尔克，有包加斯，有奇基亚第尼诸公，皆为意国文学之祖。或以诗鸣，或以文鸣，要皆充皇华之选者也。其措词执礼，往往相假以仁义，相袭以忠信。是殆春秋时晏婴、叔向、公孙侨之徒欤？然其所争交涉之事，只关一国之安危，非系欧洲之均势也。夫欧洲列国壤地毗连，虽一境之文治武功，由我独断。然保无有狡焉思启者，乘间抵隙，以为与国虞。于是诸列国申盟要言，以强弱相恤，大小相维，成一均势之局。即战国合纵连横之说，名异而事同者也。而欧洲自胜朝之末，以迄于今，交涉之道，专主于此。 
   溯夫东罗马既灭，回教猖獗。东袭翁加利，西入西班牙，中攻意大利。教王震恐，纠力抵敌。回难既平，国君之权益微，教皇之权益固。日尔曼各部长，半归于教皇之手。于是罗代禄首创异说，自立一帜，而教事以分。日尔曼之北，从之者如影响矣。西班牙君加禄第五世，阳奉教皇之命，阴肆攘夺之谋。恃与列国联姻，遂因承继之名，袭取意大利、日尔曼之属，尊加皇号。而亚勃斯普朝之权力浸炽。法国介于西班牙、日尔曼之间，惧其日逼，构联日尔曼北之各属，历三君二相，以与噢大利王转战三十载，而有范斯法尼之会。是会也，立瑞士，建荷兰，贬噢大利皇位承袭之分，订日尔曼列邦统属之制。至是均势之局大定。复为之辨使臣之等威，申聘问之仪制。遇有嫌隙，可讲信修睦，无复兴兵构怨矣。交涉之道，焕然一新。而欧洲信使之往来驻扎，实权舆于此。 

   法王路易十四世，亦既逞志于范斯法尼之会。好大喜功，北伐荷兰，南取蒲尔公地。适西班牙王加禄第二世薨，而无嗣，遗命传位于盎稣公，名裴理勃者。裴理勃，路易王之孙也。诸侯王方虑法国之威权，日以浸大。今复王西班牙，是虎而翼之也。维时英国方强，普国浸盛。连合日尔曼、荷兰、沙孚亚之众，与法王转战十三载，至康熙五十一年而有迂特来之会。是会也，虽不足阻裴理勃之王有西班牙，而议定法西二国不得合并为一，实足弭遍重之患。其许英人踞基不乐他，雄镇地中海之要隘，并约法王退还侵地，亦足以戢法之雄心。而欧洲之均势复定矣。 
   无何，而普国方张，俄疆大辟。至乾隆十三年，法国内乱十五年，废其君，立为民主之国，那波伦以一裨将，进攻意大利，跨海而东，观兵埃及，既袭大位，穷兵黩武，所向风靡。削其地、绝其爵，囊括欧洲，而均一之势复坏。及其败也，列国征盟，而有维也纳之会。是会也，还侵地，正疆界，立日尔曼之盟属，增荷兰国之土宇，而法人不复东向矣。三分保兰，而一俄、噢、普之势，分四等使者，以明各行人之礼。其所以维系欧洲之均势者，周且密矣。夫均势之说，创于范斯法尼之会。然而与会者，不过法、噢、瑞典、西班牙暨日尔曼之属。而普因北教而屏，英以异教而斥。故其相维之势，足以联络数国，不足以统属欧洲也。至迂特来之会，英、普与焉，而俄国不与，是均势之盟未尽普也。且范斯法尼之会，诸国虽共订条章，而西班牙与荷兰另有孟斯德之约。日尔曼王率属邦先与瑞典有奥斯纳勃卢克之约。继与法国复有孟斯德之约。法国与西班牙又有比来纳山之约。前后纷纭，而统谓之范斯法尼之约。又迂特来之会，英人先与法王盟，继与西班牙王盟，复与他国王分盟。然则，是二会者，只属数国之私盟而非，列邦之公约。夫会者所以结同盟之信，盟之者众，则信益彰而守愈笃。今此二会散漫无纪，不能共相维持，宜其不久而各国弁髦之也。维也纳之会则不然。俄国与约，而均势之道公，友邦共盟，而要结之谊固。然而俗尚异趣也，民情异好也，分疆立界而建之国，其所与建者，不独恃山河之险阻，亦俗尚之同趣，民情之同好，有以维结群伦，而君之民之也。维也纳会，定各国之疆界，只求土地之均平，不问民俗之向背。故自有会以来，比利斯分自荷兰，噢大利丧其东境，意大利及德意志统一属邦，希腊国及罗孟里无复藩封，土尔基向为局外之国，近与欧洲厕。 
   是西土之均势虽平，而东方之争论又起矣。然则，交涉之道，始以并吞相尚而不明，继以谲辩相欺而复失，终以均势相维而信未孚。徒恃此载在盟府一二无足重轻之虚文，安足以修和于罔替！夫国与国既已犬牙相错，自有唇齿之依。故一国之权利所在，即与国之强弱攸关。英人利在行商，埠头遍天下矣。俄人利有南境，版土因以日展矣。普与法势不两立，而兵力愈精。意若噢思复故疆，而营求未已。故泰西之讲公法者，发议盈廷，非说理之不明，实所利之各异。以致源同派别，分立门户。上下数十家，莫衷一是。于是办交涉者，不过藉口于公法以曲徇其私。须知交涉之源流既已因时而递变，即交涉之才识，尤贵达变以应时。此交涉之道所以存乎其人也。方佛劳朗斯之盛，使于各国者，不过一介行人，权不重而位不高，要能以口舌之微权，而系朝廷之得失。及自范斯法尼以至维也纳，则所遣使臣，俨然身代其君矣。其术以间伺为能，以奢靡相尚。只求出身之贵贱，不问其人之贤愚。虽有专任之权，要无责成之职。故有以巾帼而使办交涉者矣。为之国者，得一二能臣坐镇于内，遣使他国以窥其情伪，而详报之，即足以默定机宜，而为之因应。间有遣一使而从者数十，务与彼都士夫交接，善为钩距，以得事情。遇有大征会，然后始遣一二能臣，相为反复论辩可否。今也开新报之禁，而清议愈多。重议院之权，而民情可达。轮舟火道之星罗棋布，往来便而俗尚则计日而更。水汽机力之雷动风行，工商裕而财源则与时递长。所以办交涉者，非若昔时惟窥探一二人之心思可以坐操胜算，又必洞悉他国民情之好恶，俗尚之从违，与夫地利之饶瘠，始足以立和议，设商约，定税则，而不为人所愚弄。故视昔为倍难焉。 
   余尝读鬼谷子书，其驰说诸侯之国，必视其人之材性贤愚刚柔缓急，而因其好恶喜惧哀乐而捭阖之，阳开阴塞，变化无穷。顾天下诸侯，无不入其彀中者。岂有异术哉！兵法曰：知彼知己。交涉之道，尽于是矣。夫彼不易知也。故阅彼新报以揣其要旨，入彼议院以察其变迁，上结绅衿，默观动静，下连商贾，隐相机宜。是以近今百年泰西之长于交涉者，首推意之加孚尔，普之壁斯玛，法之大意郎，俄之加且高弗，英之巴末司东，奥之墨代直客之数公者先皆久游列国，或充公使之选，或为游览之娱。一旦身入机府，他国之民情俗尚，了如指掌。复得出使之臣，时传消息。虽千里如一室矣。已亦不易知也。知我之所长，尤宜知我之所短。知我之所长，故掩之以待时而发。知我之所短，故彰之可因奋而更。既已知我知彼矣，尤宜先定所向。所向既定，而后心无旁营，力无旁贷。所谋则济，所举则成。如加孚尔以统一为心，壁斯玛以雄长为志，加且高弗以廓辟为怀，终皆克偿其愿者，所向先定故也。若法王那波伦第三世，始欲求逞于民，则附英而攻俄，继欲示好于俄，则息战而疏英。攻噢大利以沽恩于意人，伐墨西哥以修睦于噢国。方普人之攻丹也，阴图其利。及普人之入澳也，转慑其威。一旦普人修怨，法王孑然，无他国一师之者，所向不定故也。所向既定，而后可言交涉之道矣。 
   盖天下事；众擎则易举，孤掌则难鸣，理之常也。夫同宅寰中，此疆彼界，而建为国，则必小事大，大字小，忧危与共，战守相援，而势乃不孤。故英得法助，奏绩于黑海之滨，意与法连，逞志于绿毡之上。（西人讲公事，以绿毡铺台为礼。范斯法尼之绿毡犹在也。尝亲见之。）比利斯交欢于英法，自成局外之邦。合众国求助于法王，得行自主之政。此皆邦交之实有所援也。或恐邻国之袒我仇，而因与之交者，亦有之。如普之攻噢也，结法人而饵之利，则噢独而危。及其攻法也，善俄国而申之盟，则法孤而败。故自均势之局定，而列国安危所系，莫大于邦交。第交不可无，而择亦宜慎。英人之交，惟利是图。利在则友，利亡则寇。列国之结欢于英者，大抵无实德之可图，只求其不助之助耳。尝慨今之不善交者，莫土人若。见俄国之日强，故附之。而俄已三削其地矣。见法人之喜功，故亲之，而法已两夺其权矣。又见英人之己护也，故私之，而英几半分其国矣。 
   嗟夫！当回人之灭东罗马也，辟疆展土，欧西为之重足而立。所来使臣，动加鞭笞，而莫敢谁何。今则时穷势迫，国内之政教财赋，反为外人牵掣。民贫国蹙，僻守一隅，几于国不其国者，何也？处递变之时，不因时而与之俱变。内无定向，而知变之士穷，外无友邦，而应变之方少。徒守此千百年前玛奥买所著《高朗》一书，欲以应夫千百年后世道之变，无惑乎日就削亡，徒为天下后世多一泥古不通今之龟鉴，可不惜哉！ 
   今夫应时达变之才识系乎用，难责人以必有，而相时制变之实学关乎理，亦力学之可求。然专论夫理者，遇事每仓皇而失措，泛求其用者，临时转窒碍而鲜通。是必理用之兼备，庶可泛应而曲当。当夫事之来也或援文起例，或考古证今，或假公法以求全，事同而情异。则考其国制国律以别其微茫。事异而境同，则察其地理地宜以穷其竟委。每有交涉立约之事，所定不过数十款，而动涉岁年，方可蒇事。非此数十款难以遽订，亦以未订之先，援公法，证往事，合两国之体制律例，即其险阻物宜，无不悉心参究，以求夫至当。此列国抡选使才所由以交涉实学，严加考核，庶几使馆无滥竽之辈，行人无辱命之虞。 
   按欧洲各国，办理外务，用才之例不一。有内外隔绝者，外为使臣参赞等员，内为外部总办各司互调，往往白首而专于一事。是以因熟生巧。此其益也。然内外生嫌，未免事多迟滞。则其弊也。有内外更调者。如英国新制，其外部大小司事，与出使之随员及二三等参赞，可由领外部大臣，斟酌互调。至列国之制，大约参赞与随员不得内调。若出使大臣，有无间内外者矣。其选才之法，亦不一。有自幼入官院，专课出使学者。每年有考，限以年数，取则派往各使署试用，按班迁转。此噢之制也。有无官学院专课此种学业，但按时报名投考，限以三月之久，历较所试诸端，能隽者，即归试用班内用六月，外用十八月。扣足二年，由使臣出考语，升为散秩三等参赞，递升散秩二等参赞，后升为使署参赞等员。则英制之大略也。所有考章，与法国新定者大同小异。但微简耳。或有考取律科而自效者，亦有不考律科而征用者。此各国之制之不同也。惟各国录用使才，类皆择其人可以肆应。而家道苦寒，及出身微贱者，乃摈不得与。 
   法国出使之才，自乾嘉而后，惟大意郎与基沙尤著而已，余皆碌碌无闻。其故有二。一因议院多植党与，每与执政不相能。故执政既迭更，而执政之心腹如头等公使，势必屡易。新执政更事未久，遇有列国公会，率贸然亲往。无怪其为屡经公会，熟悉公事之高且加弗、壁斯玛、盎得喇西等人所玩弄矣。此一弊也。一以收用新进，只取富豪子弟。而富豪子弟，性率浮躁，使往与国，不通语言，不习风土，心厌公事，而不考求，身拥厚赀，可供酬应。以此按班迁升，乌能胜任！间有精明领事，久居异国，交结士商，能洞悉情伪者，则又格于班次，不过转调他处，此又一弊也。至光绪三年春，公爵对加斯领外部事，居职岁久，灼知利弊。因即同治八年所定出使章程，斟酌而损益之。今姑译其大凡。 
   一、凡读律后生，愿出使及领事者，准在案卷房学习。一、凡已取律例格致词章各一科并能通晓两国文字者，准归试用班差委。一、凡试用以二年为期。其一年外差扣足，方准部考。一、凡水陆兵弁暨监工矿师等员，愿改出使及领事者，能通晓两国文字，即准部考，无须试用二年，以示优异。一、凡部考已取人员，转升班次如下。初授本部司事，学习领事，与三等参赞同一位。进升各房总司，摘由司员，正领事，与二等参赞同一位。转升本部帮办。总领事与头等参赞同一位。凡同位者，概准调补至部。考条章，经领国事，麦玛韩行咨大臣，议定如左：一部考。自考出使者，有考领事者。每岁冬季，举行一次。倘于年内举行，须由外部先二月榜示。一凡考生二次不录，即行革考，不准再投。一考出使，应由外务总办监临，另派考官四人。考领事，应由商务总办监临，另派考官四人。其考官则由领外部事大臣，于二等公使及本部帮办总办暨总领事内派出。一考试章程。每次先面试。如式，再行考问。一考试条目，分六种。一曰国制，论欧美二洲之治体，与其定律，行律，守律之权。并特论法国各部条例，与内外衙门详札事件。二曰公法源流，论公法家门户之别之理。三曰公法新论，论讲约立约准约守约废约续约之权。约有和好连好之辨，有遣助作保，并居局外之不同。有让地划界河利及赔款关提钱币驿铃邮电铁道关卡商舶往来与刷印书籍传奇等事。各因所约而殊者也。论外国人民之律，有户籍婚嫁之条有外国人民与法国官长或法国人民与外国官长彼此控告之式。论列国战局，有务守局外与排解两敌之条。有期会公会及商办等会之式。论海疆事宜，有捕鱼界限，有商船旗帜兵舶权别，以及查舱贩禁之例。有巡海封口，追还海舶，捕逐海盗，以及禁贩黑奴之款。论出使与领事，有奉使之权利，有使员之例章，有使署与领事交涉之仪注，有使署与领事署内所造卷册报销账目领俸之格式。又驻扎东方领事，兼有审案之权之论。四曰交涉纪略。上自范斯法尼，下至普法交战，比事属辞，详论其得失。五曰商务，论法国商政之因革与关榷之税制。而税制有通行与订约之殊，稽查进出口货，其税则有估价与按物抽征之别，其估价有官价与时价之异。凡进口货以原货外运者，有趸船总栈之制，以之成器物外运者，有存税暂交之别。论商民船只，有为保护商民起见者，则准其往来本国及属地埠头，而于外国商船，则加税旗税栈之征以苦之。有为招徕行商起见者，则大开口岸，任人出入，交争货利。而舵工有短雇长雇之佣值，关制有横征豁免之利弊。凡此者皆隶焉。六曰舆图物产，论各国之经界，川河之源委，山谷之形势，稽户口，查兵额，辨镇守通商之埠，考兵舶商船之数。论运载之利，有铁道，有轮舟，有船乌总栈，以便海航；有电线邮船，以通消息。再各国邮船公司铁道公司，有官帮私设之殊。论各国土物地产，于机器厂煤矿厂尤当加意。论钱币有各国钱法之不一，与历来求一之公论。并尚论各国度支之源由，借款之永暂，及国债券票流行之通塞。凡此种种，必曲畅旁通，始能应考。所谓面试者，分三场。第一场试英普文字。凡三题。一译近时英普之公牍，以觇其通晓否。一译英普议院之论，而撮其命意，以观其能会通否。一写英普文，以叙事之要旨，以试其辞达否。第二场试交涉之学。凡三题。一公法新论，一交涉纪略，一或舆图，或商务，各一条。此第考其所已知，而未征诸实用。故第三场授之交涉案卷，令其条陈应办，以知其理用兼赅否。考问者分两场。第一场问英普文字。凡三事：一令朗诵英普公牍，以审其声似否。继令翻译，以察其融会否。一考官朗诵英普公牍，随令考生摘略，果能声入心通否。一与语英普方言，随令酬对，试其果能肆应无方否。第二场试交涉之学，各数条。求其应对不爽，以觇其果能理用贯通否。 
   此即法国部考之新章也。执是以求才，庶无遗憾。然而论者犹曰：此治末舍本之法也。谓夫与考者，必试用二年，考取方授职，而廪饩之。试用之时，无微禄之沾。而外差一年，更须多备资斧。只足以杜寒微之土，而开幸进之门。盖廪饩甚微，三等参赞之岁俸，尚不及所费者四之一。夫使身为使员，而费用务省，将厨传不丰，交游不广，则似危邦之陋风，尤非治国之盛观。凋弊寒啬，为外人观笑。此又执政者所不愿。若欲稍从丰厚，则俸不足用，势必取给于家。于是有志之士，窘于财力，而求进者少。则所取不敷，所使势必滥取。况乎使员在外多年，津贴而升庸，不过二等公使。其外部秉政公会大员，与头等公使，率用议院新进之臣。于出使之事素非练达。而久任使员者，反受其节制。于是出使人员，不过藉此名目以资游览。相时而退，鲜有老于其职者。故曰：治其末而舍其本也。然则，必如何而后可？曰：重禄俸以养其志，严考校以求其才，然后即以所取之人，专办交涉。无问内外，悉资熟手。庶几遇大事有知变应变之才，足以折服众人之意气，而捍卫吾国之利权矣。夫处今之世，轮舟铁道，梭织寰中，而欲自囿一隅，禁绝外人往来，势必不能。不若因其利而利之，以广我之利源。推行尽善，国富民殷。立约修和，而内平外睦。四境无鸡犬之警，万国消锋镝之忧。谁谓交涉之学小补也哉！ 

   ○拟设翻译书院议 
   窃谓今日之中国，其见欺于外人也甚矣。道光季年以来，彼与我所立约款税则，则以向欺东方诸国者，转而欺我。于是其公使傲昵于京师以陵我政府，其领事强梁于口岸以抗我官长。其大小商贾盘踞于租界以剥我工商，其诸色教士散布于腹地以惑我子民。夫彼之所以悍然不顾，敢于为此者，欺我不知其情伪，不知其虚实也。然而其情伪虚实，非不予我以可知也。外洋各国，其政令之张弛，国势之强弱，民情之顺逆，与其上下一心，相维相系，有以成风俗而御外侮者，率皆以本国语言文字，不惮繁琐而笔之于书。彼国人人得而知之，并无一毫隐匿于其间。中国士大夫，其泥古守旧者无论已。而一二在位有志之士，又苦于语言不达，文字不通，不能遍览其书，遂不能遍知其风尚。欲其不受欺也得乎？ 
   虽然，前车之覆，后车之鉴也。然则，欲使吾士夫之在位者，尽知其情实，尽通其壅蔽，因而参观互证，尽得其刚柔操纵之所以然，则译书一事非当今之急务与？语云：知己知彼，百战百胜。战胜于疆场，则然，战胜于庙堂，亦何独不然！泰西各国，自有明通市以来，其教士已将中国之经传纲鉴，译以辣丁、法、英文字。康熙间，于巴黎斯设一汉文书馆。近则各国都会，不惜重赀，皆设有汉文馆。有能将汉文古今书籍，下至稗官小说，译成其本国语言者，则厚廪之。其使臣至中国，署中皆以重金另聘汉文教习，学习汉文。不尽通其底蕴不止。各国之求知汉文也如此。而于译书一事其重且久也又如此。近今上海制造局，福州船政局，与京师译署，虽设有同文书馆，罗致学生，以读诸国语言文字。第始事之意，止求通好，不专译书。即有译成数种，或仅为一事一艺之用。未有将其政令治教之本原条贯，译为成书，使人人得以观其会通者。其律例公法之类，间有摘译，或文辞艰涩，于原书之面目尽失本来，或挂一漏万，割裂复重，未足资为考订之助。 
   夫译之为事难矣。译之将奈何？其平日冥心钩考，必先将所译者，与所以译者，两国之文字，深嗜笃好，字栉句比，以考彼此文字孳生之源，同异之故。所有相当之实义，委曲推究，务审其音声之高下，析其字句之繁简，尽其文体之变态，及其义理精深奥折之所由然。夫如是，则一书到手，经营反复，确知其意旨之所在，而又摹写其神情，仿佛其语气，然后心悟神解，振笔而书，译成之文，适如其所译而止，而曾无毫发出入于其间。夫而后能使阅者所得之益，与观原文无异。是则为善译也已。今之译者，大抵于外国之语言，或稍涉其藩篱，而其文字之微辞奥旨，与夫各国之所谓古文词者，率茫然而未识其名称。或仅通外国文字言语，而汉文则粗陋鄙俚，未窥门径。使之从事译书，阅者展卷未终，俗恶之气，触人欲呕。又或转请西人之稍通华语者，为之口述，而旁听者乃为仿佛摹写其词中所欲达之意。其未能达者，则又参以己意而武断其间。盖通洋文者，不达汉文，通汉文者，又不达洋文。亦何怪夫所译之书，皆驳杂迂讹，为天下识者所鄙夷而讪笑也。夫中国于应译之书既未全译，所译一二种又皆驳杂迂讹。而欲求一精通洋语洋文，兼善华文，而造其堂奥，足当译书之任者，横览中西，同心盖寡。则译书之不容少缓，而译书之才之不得不及时造就也，不待言矣。 
   余生也晚，外患方兴，内讧氵存至。东南沦陷，考试无由。于汉文之外，乃肆意于辣丁文字，上及希腊，并英法语言。盖辣丁乃欧洲语言文字之祖。不知辣丁文字，犹汉文之昧于小学，而字义未能尽通。故英法通儒，日课辣丁古文词，转译为本国之文者，此也。少长，又复旁涉万国史事，舆图政教，历算度数，与夫水光声电，以及昆虫草木金石之学。如是者五六年。进读彼所谓性理格致之书。又一二年，而后于彼国一切书籍，庶几贯穿融洽，怡然理顺，涣然冰释。遂与汉文无异。前者郭侍郎出使，随往英法。暇时因举曩所习者，在法国考院，与考其文字格致两科，而幸获焉。又进与考律师之选，政治之选，出使之选，亦皆获焉。曾拟将诸国政教之源流，律例之同异，以及教养之道，制用之经，古今沿革之凡，货财敛散之故，译为一书。而为事拘牵，志未得遂。近复为世诟忌，摈斥家居。幸有暇日，得以重理旧业。今也倭氛不靖，而外御无策。盖无人不追悔于海禁初开之后，士大夫中能有一二人深知外洋之情实，而早为之变计者，当不至有今日也。余也蒿目时艰，窃谓中国急宜创设翻译书院。爰不惜笔墨，既缕陈译书之难易得失于左，复将书院条目，与书院课程，胪陈于右。倘士大夫有志世道者，见而心许，采择而行之，则中国幸甚！ 
   一、翻译书院之设，专以造就译才为主。诸生之入院者，拟选分两班。一选已晓英文或法文，年近二十，而姿质在中人以上者十余名入院校，其所造英法文之浅深，酌量补读，而日译新事数篇，以为工课。加读汉文，如唐宋诸家之文，而上及周秦汉诸子，日课论说，务求其辞之达，而理之举。如是者一年，即可从事翻译。而行文可免壅滞艰涩之弊。 
   一、选长于汉文，年近二十，而天姿绝人者，亦十余名。每日限时课读英法文字，上及辣丁希腊语言。果能工课不辍，用志不纷，而又得循循善诱者为之指示。不过二年，洋文即可通晓。然后肆力于翻译，收效必速。盖先通汉文，后读洋文，事半功倍。为其文理无间，中外所异者，事物之称名耳。 
   一、拟请一兼通汉文洋文之人，为书院监理，并充洋文教习。凡诸生应读洋文书籍，与每日译书课程，皆其派定。应译之书，亦其择选。而考校诸生之勤惰进退，及学有成效与否，胥责成焉。 
   一、拟请长于古文词者四五人，专为润色已译之书，并充汉文教习，改削论说，暇时商定所译名目，必取雅驯，不戾于今，而有征于古者，一一编录。即可为同文字典底本。又拟雇用书手五六名，以备抄录。 
   一院中有执事者，必须常川住院。诸生则旬日休沐一次，准假，岁无过一月。岁终，诸生勤惰，由监理禀报，批饬榜示。 
   一、应译之事，拟分三类。其一为各国之时政。外洋诸国内治之政，如上下议院之立言，各国交涉之件，如各国外部往来信札，新议条款，信使公会之议，其原文皆有专报。此须随到随译，按旬印报。书院初设，即应举办者也。其二为居官者考订之书。如行政治军，生财交邻诸大端，所必需者也。为书甚繁。今姑举其尤。当译者数种。如罗马律，要为诸国定律之祖，诸国律例异同，诸国商律考异，民主与君主经国之经，山林渔泽之政，邮电铁轨之政，公法例案，备载一切交涉事件原委，条约集成，自古迄今，宇下各国，凡有条约，无不具载，其为卷甚富。译成约可三四百卷。东方领事便览，生财经权之学，国债消长，银行体用，万舆集成，凡五洲险要，皆有详图。为图三千余幅。乃舆图中最为详备之书。罗马总王责撒尔行军日记，法王那波伦第一行军日记。此两王者，西人称为古今绝无仅有之将材。所载攻守之法，至为详备。他书应译者，不可胜记。而诸书类皆英法文字。择其善者译之。开院后一年，其已通洋文诸生，即可将前书分课翻译。二年后，新读洋文诸生，亦可助译。则出书自易。其三为外洋学馆应读之书，应次第译成。于彼国之事，方有根柢。如万国史乘，历代兴废，政教相涉之源，又算法几何，八线重学，热光声电，与夫飞潜动植，金石之学，性理格致之书，皆择其尤要而可资讨论者，列为逐日课程。一二年后，即派诸生更译，附旬报印送，以资观览焉。 
   一、书院中拟设书楼。除初设时已购中外书籍外，新出者应随时添购。其书籍必派人专司，日时启闭。每月按簿查点。其初应购之书值约数千。每岁添费数百金，可以补其未备。 
   一、一二年后，拟于院中自备活字板一副，雇刻工之精于刻图者数名。其初译件不多，可倩书坊代印。 
   一、书院房屋，总宜宽敞整洁。其居地宜附近通商口岸。取其传递便捷，消息灵通。而外洋各报纸，公司船随到随送，则可分译，不致稽留。 
   一、书院费用，皆有定额。拟派一支应者，专司出入，按月呈报。至书院内各项额外开支，皆宜预筹经费，按年拨给，以为书院立不拔之基焉。 

   ☆王韬○补起废药痼议 
   今天下有三大病，而上下皆晏然而莫知。此乱之所以日亟也。迄今不治，其病日深，将至于不可救。昔扁鹊见齐桓公，始而请治，继而骇，终而却走远去。何则？以求治不早，后虽欲治之无术也。天下事至今日几于溃败决裂，而在位者方且相与因循怠玩，粉饰铺张，以求掩天下耳目。呜呼，是亦难矣！此贾生之所为痛哭流涕长太息者也。夫讳病而不延医，此危道也。由其外观之，若甚无事，而其内已岌岌不可终日。今日之病，何以异是。然则，治其可缓乎？ 
   何谓三大病？脂膏日削，厥病曰。治国如治身，去盗如去邪。盗乱天下，则以甲兵威之。邪客营卫，则以药石攻之，大盗除而国脉伤，客邪驱而元气匮，同一理也。国家自军兴以来；括天下之财赋以填巨壑，民生益蹙，国计益敝。今贼虽少衰，天下已瘠矣。夫今日所以取诸民者，皆非正额。所谓苟且不终日之计也。顾贼一日不灭，则此诸弊政一日不能去。此犹饮鸩汤以疗渴，进猪苓以养生，暂犹不可行者也。邪炽髓竭，变而为。及今不治，其证将殆。则所以补者宜急也。 

   手足不仁，厥病曰废。江浙者，天下之四肢也。四肢受害，一身将无用。善治之者，当使之断而重续。然则，创巨痛深，不能骤愈。乃今欲以受害之手足，遽令其为心腹所使，其能之乎？矧腹心亦均病，势不及顾，则治之为尤难。贼陷浙江已一年有半。所恃者仅沪邑弹丸地。以一隅当全局，或恐难以久持。况乎贼势四出搜掠。近贼之地，蹂躏已极。即使一旦克复，户版衰减，殷富散亡，已万不如前。而所以镇抚善后一切之事，其费必且什伯倍蓰。欲征之于民，民力不堪。不取于民，费将安措？而克复之期，尚未有时日也。夫治天下当如身之使臂，臂之使指。今一臂之指，巨几如股，再有寒疾中之，外邪乘之，以掣我肘，必至不可屈伸。则所以起废者宜急也。 
   拘牵义例，厥病曰痼。今天下内事动持于部议，外事一由于吏手。即有新法美意，可以施诸实用者，偶不合于成例，辄为部议所格。老成持重者为精能，冗畏事者为历练。而英敏不羁畸异不群之士，概无由进。外而郡邑民事，其权不操诸官而操诸吏。上下其手，颠倒是非，官一切不能问，以为非是且遭部驳矣。其用人也，一循以资格，不问才否。持身自固，蒙蔽日深。则所以药痼者宜急也。 
   至今日而欲补起废药痼，则将何术以处？夫亦急思变计而已矣。为生命辟生财之源，为地方筹灭贼之效，为朝廷广储材之路，而天下自无不治矣。天施地生，山蕴川怀，此自然之利也。制造操作，佐以机器，此人工之利也。舟车致远，贩有易无，此商贾之利也。是在上之人教导而鼓舞之耳。上行而下自效，行之十年，当有可观。此非与泰西诸国争其利也，亦欲使我固有之利，仍归于民耳。民生既足，国势自张。而后一切乃可有为。远贼议堵，近贼议剿，降贼议抚，此尽人所知者也。今贼踞江浙，堵剿俱穷。议者乃不得已而欲用抚。知此时抚未易言也。江浙之贼，视上游以为缓急。法当专攻金陵，而分兵以牵制江浙，使贼首尾不能相顾。金陵既拔，则此辈立当涣散耳。然后可以议抚也。庚申以前，贼习于劳苦，其气锐。庚申以后，贼安于逸乐，其志惰。苟得劲旅以躏之，可歼之以一鼓。故破今日金陵之贼不难。先才建垒掘濠，长围深阻，然后广购火器，多用地雷，势必旦夕奏功。发贼肃清，而后可徐议其他。 

   天下之患，不患在贼而患在无人才。朝廷之上，一切设施，不患在持法而患在行法之无人。有人而后法以立。于是蠲免之及，条教之颁，守御之方，折冲之略，皆能持之以实心实力，而一切非具文。然此其人不能于寻常科第中求之也。在储之于平日而已。始以空言收天下之才，继以实事试天下之才，而后真才乃出。即其权宜时势，斟酌损益，以变通之者，亦非尽越乎法之外，乃能不拘乎法之中耳。人才者，国家之元气，群生赖以立命。诚能朝无幸位，野无遗贤，又何有于区区之盗哉！三病既除，然后天下事可得而措其手足矣。至于恢宏王道，敷施善政，整顿军威，肃严边事，俾强邻悍国，咸就我范围，是所望于一变之君子。 

   ○变法（上） 
   泰西人士，尝阅中国史籍，以为五千年来未之或变也。夫中国亦何尝不变哉！巢燧羲轩，开辟草昧，则为创制之天下。唐虞继统，号曰中天，则为文明之天下。三代以来，至秦而一变。汉唐以来，至今日而又一变。西人动讥儒者，墨守孔子之道而不变。不知孔子而处于今日，亦不得不一变。盖孔子固圣之时者也。观其答颜子之问为邦，曰：行夏之时，乘殷之辂，服周之冕。于三代之典章制度，斟酌得中。惟求不悖于古，以宜乎今而已矣。于答子张之问，则曰：殷因于夏礼，所损益可知也。周因于殷礼，所损益可知也。其或继周者，虽百世可知也。此孔子盖言其常也。而非言其变也。言其常则一王继治，有革有因，势不能尽废前代之制而不用。言其变，则未及数百年而祖龙崛起，封建废而为郡县，焚诗书，坑儒士，乐坏礼崩，法律荡然。亦孔子之所未及料者也。 
   汉承秦弊，不能尽改。自是以后，去三代渐远。三代之法，不能行于今日。如其泥古以为治，此孔子所谓生今之世，而反古之道者也。由此观之，中国何尝不变哉！即欧洲诸国之为治，亦由渐而变，初何尝一蹴而几，自矜速化欤？铜龙沙漏，玑玉衡，中国已有之于唐虞之世。钟表之法，亦由中国往。算法借根方，得自印度。火器之制，宋时已有。如金人之守汴，元人之攻襄阳，何尝不恃炮火。其由中国传入可知也。其他如火轮舟车，其兴不过数十年间而已。而即欲因是笑我中国之不能善变，毋乃未尝自行揆度也欤？吾知中国不及百年，必且尽用泰西之法，而驾乎其上。盖同一舟也，帆船与轮舶，迟速异焉矣。同一车也，驾马与鼓轮，远近殊焉矣。同一军械也，弓矢刀矛之与火器，胜败分焉矣。同一火器也，旧法与新制，收效各别焉矣。同一工作也，人工与机器，难易各判焉矣。无其法则不思变通，有其器则必能仿效，西人即不从而指导之，华人亦自必竭其心思材力，以专注乎此。虽然，此皆器也，而非道也。不得谓治国平天下之本也。 
   夫孔子之道，人道也。人类不尽，其道不变。三纲五伦，生人之初已具，能尽乎人之分所当为，乃可无憾。圣贤之学，胥自此基。舍是而言，死后谁得而知之，亦谁得而见之？况西国所谓死后获福者，其修亦必裕于生前。然则，仍是儒者作善降祥，作不善降殃之说耳。故吾向者曾谓数百年之后，道必大同。盖天既合地球之南朔东西而归于一天，亦必化天下诸教之异同，而归于一源。我中国既尽用泰西之所长，以至取士授官，亦必不泥成法。盖至此时不得不变古以通今者势也。而今则犹未也。 
   今如有人必欲废古来之制作，以遂其一时之纷更，言之于大廷广众之中，当必以其人非丧心病狂，决不至是。呜呼，世人皆明于既往而昧于将来。惟深思远虑之士，乃能默揣而得之。天心变于上，则人事变于下。天开泰西诸国之人心，而畀之以聪明智慧，器艺技巧，百出不穷，航海东来，聚之于一中国之中。此固古今之创事，天地之变局。诸国既恃其长，自远而至，挟其所有，以傲我之所无，日从而张其炫耀，肆其欺陵，相轧以相倾，则我又乌能不思变计哉？ 
   是则导我以不容不变者天心也。迫我以不得不变者人事也。如石之转圜于崇冈，未及坠地，犹谓其难，而不知其一落千仞也。况今者我国已自设局厂，制造枪炮，建置舟舶，一切悉以西法从事。招商局既建，轮船遍及各处，而洋务人员，辄加优擢。台湾福州已小试电气通标之法。北方拟开煤铁诸矿。所未行者轮车铁路耳。则或尚有所待也。此皆一变之机也。惟所惜者仅袭皮毛，而即嚣然自以为足。又皆因循苟且，粉饰雍容，终不能一旦骤臻于自强。不知天时有寒暑而不能骤更，冰炭有冷暖而不能立异。则变亦非一时之所能也。要之，在人而已矣。尽人事以听天心，则请决之以百年。 

   ○变法（中） 
   《易》曰：穷则变，变则通。知天下事，未有久而不变者也。上古之天下，一变而为中古。中古之天下，一变而为三代。自祖龙崛起，兼并字内，废封建而为郡县，焚书坑儒，三代之礼乐典章制度，荡焉泯焉，无一存焉。三代之天下，至此而又一变。自汉以来，各代递嬗，征诛禅让，各有其局。虽疆域渐广，而登王会列屏藩者，不过东南洋诸岛国而已。此外无闻焉。 
   自明季利玛窦入中国，始知有东西两半球。而海外诸国，有若棋布星罗。至今日而泰西大小各国，无不通和立约，叩关而求互市。举海外数十国，悉聚于一中国之中。见所未见，闻所未闻。几于六合为一国，四海为一家。秦汉以来之天下，至此而又一变。呜呼，至今日而欲辨天下事，必自欧洲始！以欧洲诸大国，为富强之纲领，制作之枢纽，舍此无以师其长而成一变之道。中西同有舟，而彼则以轮船。中西同有车，而彼则以火车。中西同有驿递，而彼则以电音。中西同有火器，而彼之枪炮独精。中西同有备御，而彼之炮台水雷独擅其胜。中西同有陆兵水师，而彼之兵法独长。其他则彼之所考察，为我之所未知，彼之所讲求，为我之所不及。如是者直不可以偻指数。设我中国至此时而不一变，安能埒于欧洲诸大国，而与之比权量力也哉？ 
   然而一变之道难矣。以今日西国之所有，彼悍然不顾者，皆视以为不屑者也。其言曰：我用我法以治天下，自有圣人之道在。不知道贵乎因时制宜而已。即使孔子而生乎今日，其断不拘泥古昔而不为变通，有可知也。今观中国之所长者无他。曰：因循也，苟且也，蒙蔽也，粉饰也，贪罔也，虚矫也。喜贡谀而恶直言，好货财而彼此交征利。其有深思远虑，矫然出众者，则必摈不见用。苟以一变之说进，其不哗然逐之者几希。盖进言者必美其词曰：中国人才之众也，土地之广也，甲兵之强也，财力之富也，法度之美也，非西国之所能望其项背也。呜呼，是皆然矣。特彼知人才之众，而不知所以养其人才以为我用。知土地之广，而不知所以治其土地以为我益。知甲兵之强，而不知练其甲兵以为我威。知财力之富，而不知所以裕其财力，开源节流，以出诸无穷，而用之不匮。知法度之美，而不知奉公守法行之维力，不至视作具文。凡此皆其蔽也。故至今日而言治，非一变不为功。 
   变之之道奈何？其一曰：取士之法宜变也。帖括一道，至今日而所趋益下，庸腐恶劣，不可向迩。乃犹以之取士曰制科。岁取数千百贸然无知之人，而号之曰士。将来委之以治民，民其治乎？我故曰：取士之法不变，则人才终不出。其一曰：练兵之法宜变也。今之陆营水师，其著于籍者，有名而无实。当事者以兵不足恃，又从而募勇，能聚而不能散。今天津驻防之兵至十万，虽足以拱卫神京，翼保畿辅，以壮声威而遏觊觎。而他处海防均须整顿。绿旗满营，水师战舰，皆当易器械，更船舶，使之壁垒一新，而不得仍以戈矛弓矢从事。苟仍其旧而不早为之计，是谓以不教民战，无殊驱之就死地也。我故曰：兵法不变，则兵不能强。其一曰：学校之虚文宜变也。今所设教谕训导，小邑一人，大邑两人，虚糜廪粟，并无所事。且其人类皆冗无能，龙钟寡耻，不足为士之表率。书院山长，只取声誉，以所荐之荣辱为去留，而每月所课，不过奉行故事而已。是朝廷有养士之名，而无养士之实也。是反不若汉时所立国子监，天下士子，犹得读书于其中也。其一曰：律例之繁文宜变也。昔高祖入关，其与民约，不过曰法三章耳。近世之吏，上下其手，律例愈密而愈紊。不过供其舞文弄法已耳。拘牵文义，厥弊日滋。动曰成例难违，旧法当守。而一切之事，都为其所束缚驰骤矣。是朝廷有行法之名，而无奉法之实也。是不如减条教，省号令，开诚布公，而与民相见以天也。 
   凡是四者，皆宜亟变者也。四者既变，然后以西法参用乎其间。而其最要者，移风易俗之权，操之自上。而与民渐渍于无形，转移于不觉。盖其变也，由本以及末，由内以及外，由大以及小，而非徒恃乎西法也。 

   ○变法（下） 
   治天下者当立其本，而不徒整顿乎末。当根乎内，而不徒恢张于外。当规于大，而不徒驰骛乎小。盖天下气运之开，以时而变，而天下情事之繁，亦以时而异。试以西法一端言之，今与昔异。而中外之情，亦以阅时而不同。昔者惟在崇尚西法，立富强之本，以为收效。即在目前，即泰西人士，亦并以为西学振兴，正在今日。以中国之大而师西国之长，集思广益，其后当未可限量。泰西各国，固谁得而颉颃之！ 
   今沿海各直省皆设有专局，制枪炮，造舟舰，遴选幼童，出洋肄业。自其外观之，非不庞洪彪炳。然惜其尚袭皮毛，有其名而鲜其实也。福州前时所制轮舶，悉西国古法耳，不值识者之一噱。他处所造，机捩转动之妙，不能不赖乎西人之指授。而窥其意则已嚣然自足，辄以为心思智慧，足与西人匹，或且过之而有余矣。夫枪炮则在施放之巧，舟舰则在驾驶之能，行阵之器，固不可不利，而所以用利器者则在人也。今公使简矣，领事设矣，皇华之选，络绎于道。或恐有仪秦其人，逞游说以恣簧鼓，而徒以口舌得官者，更恐有夤缘攀附，奔竞钻营，而得附于其间者。所谓才者未必才，所谓能者未必能。徒碌碌因人成事而已。 
   故今日我国之急务，其先在治民，其次在治兵，而总其纲领则在储材。诚以有形之仿效，固不如无形之鼓舞也。局厂之炉锤，固不如人心之机器也。朝廷设官西土，要宜郑重其始，一切当以正途人员。苟流品太杂，恐亵国体。其无掣肘之处，则先以西人副之，为之披榛辟莽。至若通商口岸，所有中外交涉案牍，往来文移，宜汇辑成书，颁示遐迩。其后更译以西文。一旦有事，当局者可援别案以为折辩之地。而此中亦有所主持。此亦讲求洋务之一道也。总之，凡事必当实事求是，开诚布公，可者立行，不可行者始终毅然不摇。夫天下事从未有尚虚文而收实效者。翻然一变，宜在今日。 
   若夫治民必由牧令始，治兵必由团练始。牧令之贤否，则先在慎简督抚，甄别才能，考察勤惰，才者不次迁擢，不才者立予罢黜。此固督抚之事也。至于治兵，则难言之矣。宜先改营规，易军制，汰兵额，异器械，必如李光弼之临阵，壁垒一新而后可。然论者必议其更张。蒙则谓今日练兵，若不以西法从事，则火舰火器，亦徒虚设耳。不独水师当变，即陆军亦当变也。不独绿营当变，即旗丁满兵亦当变也。且也长江水师，与洋海水师不同。我国须于长江水师之外，专设海军，然后内可以防奸，外可以御侮。 
   储材之道，宜于制科之外，别设专科，以达政体者为先，晓畅机务者为次。即以制科言之，二场之经题，宜以实学。三场之策题，宜以时务，与首场并重。庶几明体达用，本末兼赅。此寓变通于转移之中。实以渐挽其风气，而裁成鼓励之。四五科之后，乃并时文而变之。则论者不议其骤革矣。肄习水师武备，国家宜另设学校，教之以司炮驾舟布阵制器，俾各有专长。习之于平日，用之于临时。其遣发至泰西者，尤不可专在一国，以示兼收而并效。以上宜力求整顿，勿作具文。 
   民心既固，兵力既强，而后所有西法，乃可次第举行。今日简公使，设领事，岁糜朝廷数十万金，议者或论其太骤，或惜其徒费。不知中外隔阂，非此不能消息相通，未始无裨于大局。特不在其事而在其人也。此则由乎上善为之用耳。耀敦盘，折冲樽俎，必有郭隗毛遂其人者出焉。衔命中朝，宣威异域，必有班定远、傅介子其人者出焉。或者以为西法不足恃，何以西人用之，足以雄长欧洲，争衡天下？不知泰西诸邦，国小而民聚，其民心齐而志固，同仇敌忾，素蓄于中。在其国内，各事其事，各业其业，雍雍然其气静谧而专壹。故国易以治。夫岂徒恃乎器艺技巧，繁术小慧，遂足以收效也哉！ 

   ○变法自强（上） 
   呜呼，余今者观于中外交涉之故，而不禁重有感焉！泰西诸国通商于中土，亦既三十余年矣。而内外诸当事者，多未能洞明其故，若烛照数计而龟卜。其于利害之所系，昏然如隔十重帘莫。其有规恢情势，斟酌时宜，能据理法以折之者，虽未尝无人。而不知彼之所谓万国公法者，必先兵强国富，势盛力敌，而后可入乎此。否则束缚驰骤，亦惟其所欲为而已。故知乎此，则惟先尽其在我者而后徐及其他。如讲求武备，整顿海防，慎固守御，改易营制，习练兵士，精制器械，此六者，实为当务之急。而文武科两途，皆当变通，悉更旧制。否则，人才不生。其次在裕财用。如开矿、铸银，尚机器，行纺织，通商于远，许贸易于国中者，皆得以轮舶。而火轮铁路，电气通标，亦无不自我而为之。凡泰西诸国之所眈眈注视，跃跃欲试者，一旦我尽举而次第行之，俾彼无所觊觎艳羡其间。此即强中以驭外之法也。 
   上之所好，下必甚焉。雷厉风行，安见其有不可者！设或不然，动遵故例，拘守成法，因循苟且，不知变迁，则我中国当自承其弊。何则！泰西诸国之群集而环伺我者，有一迫之以不得不然之势也。且此之所变者，特其迹焉而已。治国之道，固无容异於往昔者也。如是谓之战胜于朝廷。况乎当今之时，处今之势，固非闭关自大时也。泰西诸国之入居中土，有公使，有领事，有水师，有陆兵，战舰艨艟，不绝于道。而我国之至西者，落落如晨星。其有折冲乎樽俎，辉煌于敦盘者，未闻有人也。其达彼此情意，通中外之消息者，则有日报。时或辨论其是非，折衷其曲直。有时彼国朝廷，采取舆论，探悉群情，亦即出自日报中。窃以为此间可从而仿效者也。 
   中外交涉之事，时时可刊之日报中。俾泰西之人，秉公持论其间。是岂无所裨益者与？欧洲近日情形，其强弱大小，亦已了然于指上螺纹。普俄英法，此四国者，于中土关系至重者也。三十年前，所患者在英法。而在今日所患者，尤在普俄。俄之于北方，如黑龙江，如新疆，固已形见者也。普则犹未著其端倪。迩者以晏拿帆船遇害被劫一事，普国立意索偿。识者以为交邻之道，玉帛干戈，二者实相倚伏。盖和则以玉帛相将，战则以兵戎相见，理无两立，事不并行。然则，图治其间者将奈何？则将应之曰：开诚布公，相见以天。必谨必速，毋诈毋虞。又何患之有！至于英法东来，皆于东南洋设立埔头以为外府。而普俄则无之。今俄方注意于北方，筹度经营，未遑兼顾。普则欲图之久矣。特无间可乘耳。 
   诸国通商之局，英为最巨。设一旦兵事或起，岂独无所碍欤？不知英固早计及乎此也。普俄之驰骋于中土，岂英法之所喜。特恐一旦事势所会，即英法亦有不得不退听者。浸假普法释嫌，英俄结好，此固欧洲之福，而天下之深忧。总之，欧洲升平之局，识者以为恐未能持久。而亚洲变故之生，亦岂人事之所能逆亿！惟先尽其在我，以听之于天而已。尽其在我，则莫先乎变法自强。今日当变者有四：一曰取士，二曰练兵，三曰学校，四曰律例。 

   ○变法自强（中） 
   然则取士当若何？曰：欲得真才，必先自废时文始。夫人幼而学，壮而行，出其家修，即为廷献。今乃以无用之时文，为进身之阶，及问其何以察吏，何以治民，则茫然莫对也。所习非所用，所用非所长，则何不以有用之时，讲有用之学。大抵必如前代科目法，区为数门。首曰：孝弟贤良，次曰：孝廉方正，三曰：德著行修，四曰：茂才异等。此四者，皆由乡举里选。国家不必试其文章，但当优其奖励，以厚风俗，以端教化。至所以考试者，曰经学，曰史学，曰掌故之学，曰词章之学，曰舆图，曰格致，曰天算，曰律例，曰辨论时事，曰直言极谏。凡区十科。不论何途以进，皆得取之为士，试之以官。至武科亦宜废弓刀石，而改为枪炮。其上者则曰有智略，能谙习韬钤，深明地理，应敌之机，制敌之命。其次曰勇略，能折冲御侮，斩将搴旗。其次曰制器，造防守之具，明堵御之宜，其建筑炮台，制造机器，悉统诸此，务以尽其所长。凡此文武两途，兼收并进，务使野无遗贤朝无幸位。而天下之人才，自然日见其盛矣。 
   然则，练兵当若何？曰：陆营必废弓矛，水师必废艇舶，而一以枪炮为先，轮船为尚。然后兵可强也。其为兵曰步兵骑兵，其为队曰枪队炮队。平日练之，自无不精。临时用之，自无不准。而后命中及远，足以攻坚而蹈瑕。水师则首在乎驾驶，必其能冲涉波涛，稔悉台飓，测量风云沙线，足寄以众人之命，乃可充其任也。其船之小者，用于内河。船之大者，用于沿海。至铁甲战舰，用以守御，无不资水火二气之力，而专恃双轮之迅驶。惟其驾之已稔，自必操之在握。而后渡海入洋，足以御风而破浪。陆营水师之练兵，一以西法为南针。必使心志定，步法齐，队伍肃，常若临大敌而可用也。此外汰冗兵，减军额，厚饷糈，俾足以养赡其身家，驻防之兵，居于营屋，一仿西国之制度。然后营泛各兵，方非虚设。兵勇之外，益以团练。依古守望相助之法，平日按期练兵，无得间断。而近地团练民兵，亦可入而习学。如是则兵皆可用之兵，民皆可用之民。一旦有事，不至于仓皇无措。而民与兵和，兵与民习，亦不至兵民相陵，致生事端。能如是而兵不强者，吾弗信也。 
   然则，设立学校，以收教士之实效，当若何？曰学校书院之设，当令士子日夜肄习其中，必学立艺成而后可出也。其一曰文学，即经史掌故词章之学也。经学俾知古圣绪言，先儒训诂，以立其基。史学俾明于百代之存亡得失，以充其识。掌故则知古今之繁变，政事之纷更，制度之沿革。词章以纪事华国而已。此四者，总不外乎文也。其二曰艺学，即舆图，格致，天算，律例也。舆图能识地理之险易，山川之厄塞，格致能知造物制器之微奥，光学化学，悉所包涵，天算为机器之权舆，律例为服官出使之必需，小之定案决狱，大之应对四方，折冲樽俎。此四者，总不外乎艺也。文艺两端，皆选专门名家者，以为之导师，务归实用，不尚虚文，辨论时事，直言极谏。此二者以觇其作吏之断裁，立朝之风节而已。于是士有以教，亦有以养，自无不奋矣。此外则有武备院，艺术院，用之教武科营弁，使之各成其材。 
   然则，废律例之繁文，而用律例之精意，当若何？曰：今天下之所谓吏者，必尽行裁撤而后可。内自京师外至直省，大自六部，小至州县，举二百余年来，牢不可破之积习，悉一扫而空之。而以为士之明习律例者，以充其任。甄别其勤惰，考校其优劣。三年无过，授以一官以鼓励之。凡昔日拘文牵义，以一字为重轻，以片言为轩轾，得以上下其手者，悉付之于一炬而后大快。州县监狱，必大加整顿，罪囚拘系，无得虐待，夏冬之间，所以体恤罪囚者，毋作具文。州县胥役，限以定数，毋得逾百人。凡此者，皆所以扩清积弊也。 

   ○变法自强（下） 
   居今日而论中州大势，固四千年来未有之创局也。我中朝素严海禁，闭关自守，不勤远略。海外诸国，至中华而贡献者，来斯受之而已。未尝远至其地也。以故天下有事，其危常系西北，而不重东南。自与泰西诸国通商立约以来，尽舟航之利，历环瀛之远，视万里有如咫尺，经沧波有同衽席。国无远近，皆得与我为邻。如英、如俄、如普、如法，皆欧洲强大之国也。今以中国地图按之，则俄处西北，最为逼近。西南有英属之印度，毗接云南。而法兵业驻越南，则南界又复连属诸国。并以大海为门户。轮船所指，百日可遍于地球。于是纵横出入，镳镳乎几有与中国鼎立之势，而有似乎春秋时之列国。惟是中国方当发捻回苗之扰，前后用兵，几二十余年，甫经平定。然则，以艰难拮据之际，而与方盛之诸强国相邻，设非熟思审处，奋发有为，亟致富强以图自立，将何以善其后乎？ 
   夫风会既有不同，即时事贵知所变。日本，海东之一小国耳。一旦勃然有志振兴，顿革平昔因循之弊，其国中一切制度，概法乎泰西，仿效取则，惟恐其入之不深。数年之间，竟能自造船舶，自制枪炮，练兵训士，开矿铸钱，并其冠裳文字屋宇之制，无不改而从之。民间如有不愿从者亦听焉。彼以为此非独厚于泰西也，师其所长而掩其所短，亦欲求立乎泰西诸大国之间，而与之较长短，而无所馁也。否则，行舟于海，彼则用轮，而我则用帆，迟速不同矣。行兵于行阵，彼则用枪炮，而我则用刀矛，命中制胜，又不同矣。彼以训练节制之师，我以跳荡拍张，漫无纪律之士当之，乌有不败者哉！此强弱之不同也。彼则出地宝，扩财源，而我任听自然不知搜取，徒知征之于民而已。此贫富之不同也。故日本乃亟思变计也。然则，我中国曷不反其道而行之哉？ 
   我中国地大物博，幅员之广，财赋之裕，才智之众，簿海内外，皆莫与京。溯乎立国规模，根深蒂固。但时异势殊，今昔不同，则因地制宜，固不可不思变通之道焉。其道奈何？曰：毋因循也，毋苟且也，毋玩也，毋轻忽也，毋粉饰也，毋夸张也，毋蒙蔽也，毋安于无事也，毋溺于晏安也，毋狃于积习也，毋徒袭其皮毛也，毋有初而鲜终也，毋始勤而终怠也。必有人焉，深明制治之道，周知通变之宜而后可。否则，机器固有局矣，方言固有馆矣，遣发子弟，固往美洲攻西学矣，行阵用兵，固熟练洋枪矣，而何以委靡不振者仍如故也？洞明时变，大有干谋者，仍未能见其人也。徒令论者以为西法不足效而已。或以为糜费也，或以为多事也，或以为无益于上而徒损于下也。呜呼，是非西法之不善，效之者未至也！所谓变之之道未得焉。彼言者直坐井窥天，以蠡测海耳。西法必不受过也。 
   且夫西法者，治之具，而非即以为治者也。使徒恃西人之舟坚炮利，器巧算精，而不师其上下一心，严尚简便之处，则犹未可与权。盖我所谓师法者，固更有进焉者矣。彼迂腐之儒，何又足以知之哉！说者又谓中朝制度，迥越寻常。前代谟猷，姑勿具论，即如我国家康雍乾三朝，圣德兵威，惕殊俗，式廓版图，讫乎化外。而一时简贤任能，张弛互用，三代以下不逮焉。复何论乎汉唐！今诚一意讲求，励精图治，先有以明天下兵民之志。而后规复河运，酌禁鸦片，则闭关谢客，亦何不可自固我圉。而奚必鳃鳃焉学习西法也哉！子之所云，适足以贻笑于豪杰之士而自玷耳。不知时之所尚，势之所趋，终贵田事制宜，以权达变。天时人事，皆由西北以至东南。故水必以轮舟，陆必以火车，捷必以电线，然后全地球可合为一家。中国一变之道，盖有不得不然者焉。不信吾言，请验诸百年之后。 

   ○答强弱论 
   前者《香港日报》中，尝论国家盛衰强弱之故，倚伏无端，而其能明致弱之由，振积衰之势，操自强之道，立常盛之地者，则未有也。夫四海大矣，人才众矣，岂无深识远虑之士，炳烛于几先，斡旋于事后，坐而言可以起而行者。日报秉笔主人，尝以是篇附于邮筒，远致之七万里之外，来问甫里逸民。逸民读未终篇，作而叹曰：忧深哉其人也！此恤纬之嫠，倚柱之女，所以致无可如何之思也。因聊据所见以答之。 
   呜呼，世变至此极矣！中国三千年以来，所守之典章法度，至此而几将播荡澌灭，可不惧哉！夫古今无异治，强弱无异民，非古之强远胜今，亦非今之强远逊古。善用之则强，不善用之则弱。然而强弱之势已见者，何哉？则时为之也。有心人旷观往古，静验来今，而知天道与时消息，人事与时变通。居东南者，每由东南而之西北。居西北者，每由西北而之东南。而西北恒强，东南恒弱。东南柔而静，西北刚而动。静则善守，刚能制人。故西北每足为东南患，而东南不足为西北病。顾守有时足以待变，柔有时足以制刚。而迟速久暂之间，审几者每不能决之于操券。则以守必承其弊，柔必化以渐。未弊则彼将先乘以困我，未渐则彼将先发以难我。由是观之，方张之机不可遏，始厉之锋不可撄。明者智者知其然矣。 
   然则，何以待之？曰：莫如师其所长。盖天道变于上，人事不得不变于下。《易》曰：穷则变，变则通。此君子所以自强不息也。或曰：必变而后可以为国，则将驱东南之政事声明，风俗文物，而尽西北之乎？非也。吾所谓变者，变其外不变其内，变其所当变者，非变其不可变者。所谓变者在我而已。非我不变，而彼强我必变也。彼使我变，利为彼得。我自欲变，权为我操。或曰：否。弱即强之机，强即弱之渐。守可长而变难恃，柔不敝而刚易坏。不观夫商之鬼方，周之犭严狁，汉之匈奴，晋之拓拔五胡，唐之吐蕃回纥，宋之契丹女真，明之也先，其种类或存或亡。又如罗马盛于汉，西域回部盛于唐，西班牙盛于宋，葡萄牙、荷兰盛于明，而今皆无闻。自古仁义为国，其敝也衰。甲兵为国，其亡也蹶。元太祖之兴，其兵力无敌于天下。而自入中国，渐至委靡不振。是以至弱驭至强，至柔服至刚者，道之至也。何必用彼以变我？呜呼，未明天道之所当然，人事之所以然也。吾不必远征诸三代以上。春秋之际，幅员狭隘，楚越并为蛮邦，辽远视同绝域。自是而降，唐汉声教，渐讫远方。元明版图，回逾朔漠。逮我圣朝，青山雪海，近在肘腋，珠崖台岛，咸奉冠裳。是境土之由渐广斥也如此。而欧洲诸邦，亦渐由印度而南洋而东粤，百十年间，洪波无阻，风气大开，海舶估艘，羽集鳞萃。凡前史之所未载，亘古之所未通，无不款关而求互市。我朝亦尽牢笼礼貌之，概与之通和立约。 
   合地球东西南朔九万里之遥，胥聚之于一中国之中。此古今之创事，天地之变局。此岂出于人意计所及料哉！天心为之也。盖善变者天心也。天之聚数十西国于一中国，非欲弱中国，正欲强中国；非欲祸中国，正欲福中国。故善用者可以转祸而为福，变弱而为强。不患彼西人之日来，而但患我中国之自域。无他，在一变而已矣。三十余年来，西人之至此者，群效其智力才能，悉出其奇技良法，以媚我中国。而我中国熟视焉若无睹，漫习焉弗加察。所谓握要制胜者安在？所谓先事预防者安在？或且以深闭固拒为良谋，或且以柔服羁縻为至计。在朝者不出于江统之徙，则出于魏绛之和。在野者不出于辛有之吁嗟，即出于郇模之愤激。即其稍有变通成法者，小变而非大变，貌变而非真变也。粉饰蒙蔽，因循苟且。此贾长沙之所以痛苦流涕长太息者也。 
   夫用兵以刀矛，一变而为枪炮。航海以舟舰，一变而为轮舶。行陆以、车马，一变而为火车。工作以器具，一变而为机捩。虽刀矛枪炮，同于用兵，舟舰轮舶，同以航海，车马火车，同于行陆，器具机捩，同于工作。及其成功一也。然而缓速利钝，难易劳逸，不可同日而语矣。凡此四者，皆彼所有而我无者一。使我无彼有，而彼与我渺不相涉，则我虽无不为病，彼虽有不足夸。吾但行吾素可耳。独奈彼之咄咄逼人，相形见绌也。且彼方欲日出其技，以与我争雄竞胜，长较短，以相角而相陵。则我岂可一日无之哉！ 
   一变之道，在乎师其所能，夺其所恃。况彼之有是四者，亦不过百年数十年间耳。而被及于中国者如是之速。天其或者将大有造于中国也乎？准诸天道，揆诸人事，将见不及百年，四者必并有于中国。行之若固有，视之如常技。吾固不欲吾言之验，而有不得不验者势也，亦时为之也。 
   天盖欲合东西两半球，联而为一也。然后世变至此乃极。天道大明，人事大备。闲尝笑邵康节元会军数之说为诬诞。今而知地球之永，大抵不过一万二千年而已。始辟之一千年，为天地人自无而有之天下，将坏之一千年，为天地人自有而无之天下。其所谓世界者，约略不过万年。前五千年，为诸国分建之天下，后五千年，为诸国联合之天下。盖不如此，则世变不极，地球不毁，人类不亡。我故曰：善变者天心也。庄子曰：天地不仁，以万物为刍狗。旨哉言乎！顾虚空界中，非止一地球也。若准以一行星一地球推之，则地球如恒河沙数。而以我所居之地球置其间，仅若一粒芥子。触斗蛮争，由造物主观之，不值一笑。则我之所论，亦犹地球中微尘也夫！呜呼，此论出，知我罪我，听之而已。 

   ○附：强弱论（阙名） 
   或谓有国家者，弱即强之机，强即弱之渐。此乃循环之道然也。顾有弱可强而强反弱者，此其理则人未之知也。老庄之旨，柔可以克刚，退可以为进。惟能善用其弱，而弱即可为强矣。过刚则必折，躁进则必蹶。惟轻用其强，而强无不弱者矣。 
   历观古今来享国久长者，莫如周代。然自平王东迁以后，委靡不振，几若赘旒。而天下犹复奉为共主，不敢妄有所觊觎。强侯图霸，假其名号以摄众。以楚庄之雄，势陵中夏，亦不过传问鼎一语而已。盖诸侯中有一并兼周室者，众必群起而逐之。如驴蒙虎皮而鸣于薮泽间，其遭猛兽之噬必也。赵宋于诸代中为最弱。然能历与辽金元三朝相抗，延至三百年。则以弱而能存也。苟其彬彬守礼，不昧于举措弛张之义，虽以辽金元三朝之强，亦不能亡宋。故北宋之亡也，亡于灭辽。南宋之亡也，亡于灭金。彼一时自以为能强，而不知弱即随其后矣。 
   故善为国者，当以礼义为甲胄，忠信为干橹，仁德为墉濠，谦逊为玉帛。天下自不敢动，而固于金汤，安于磐石。苟诩诩然自矜其练兵制器，筑堡建砦，以为可求一逞。恐强未可知，而弱形立见。或曰：然则，由斯言之，有国家者，不必讲富强之术乎？曰：非也，亦视乎其时其地而已。自强之道，有为守御计者，有为征伐计者，有为侵并计者，非一端也。当先审力之足以胜人，万全而无害，然后可以发难。否则，宁先为自固计。故与其本弱而示之以强，不如内强而示之以弱。此善于谋国者也。处今之势，值今之时，明者当不河汉斯言。
  </div>
  <div class="pagination">
   <a href="晚清文选_page27.html">
    上一页
   </a>
   <span>
    ...
   </span>
   <a href="晚清文选_page23.html">
    23
   </a>
   <a href="晚清文选_page24.html">
    24
   </a>
   <a href="晚清文选_page25.html">
    25
   </a>
   <a href="晚清文选_page26.html">
    26
   </a>
   <a href="晚清文选_page27.html">
    27
   </a>
   <span class="current-page">
    28
   </span>
   <a href="晚清文选_page29.html">
    29
   </a>
   <a href="晚清文选_page30.html">
    30
   </a>
   <a href="晚清文选_page31.html">
    31
   </a>
   <a href="晚清文选_page32.html">
    32
   </a>
   <a href="晚清文选_page33.html">
    33
   </a>
   <span>
    ...
   </span>
   <a href="晚清文选_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
