<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 18 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 18 页/共 96 页</h1>
    <div class="content">    三馆重事，历代通呼。只自先朝偶更旧制，因近臣之避忌，易大国之规模。今属惟新，理宜仍旧，其崇文馆宜改为宏文馆。（《册府》）
    ○放免河东等处两税敕
    振武、新州、河东、西北边，经契丹蹂践处，放免三年两税差配。（《册府》四百九十二）
    ○诸商税委逐处州府扑断敕
    应三京诸道州府商税等，多不系属州府，皆是有司差置场官。朕自受命开基，励精布政，将推诚而感物，每屈已以从人，况於列侯，尤所注意。岂可山河重寄，并在藩方；关市徵租，独归省务。加以所置职掌，素处幽微，向以肆威，与王公而抗礼，盖已往从权之事，岂将来经久之规？特议改更，贵除繁屑。自今已後，诸商税并委逐处州府扑断，依省司常年定额，勾当办集。冀除生事之端，不失丰财之理。（《册府》五百四）
    ○答雍王重美敕
    重美学洞儒元，官居尹正，因三教之议论，希千春之渥恩，特立条流，以防滥进。宜从。（《册府》六十一）
    ○禁钱锡钱敕
    先条流三京诸道州府，不得於市使钱内夹带铁锡钱。虽已约束，仍闻公然行使。自此有人于钱陌中捉搦一文至两文，所使钱不计多少纳官，所犯人准条流科罪。（《册府》五百一）
    ○又敕
    诸道州府，累降敕命，不得使铁错钱，如有违敕行使者，所使之钱不计多少，并没纳人官，所犯人具姓名以闻。近日依前有无良之辈，所使钱内夹带铁错钱，须议即行止绝。宜令诸道州府严切条理，密差人常于街坊察访，如有众私铸泻，及将铜钱销铸，别造物色，捉获勘究不虚，并淮前敕处分。（同上）
    ○给王志料钱敕
    仙韶院乐官每月料钱数内，减三百千，转给翰林侍讲太子少师王起。
    ○停四孟月旦起居表敕
    三京诸道节度团练使、防御使、刺史、文武将吏、州县职员，皆进月旦起居表，其四孟月旦，并可止绝。（《五代会要》四）
    ○秦王从荣班在审相上敕
    天下兵马大元帅秦王从荣，位隆针相，望重磐维，委任既崇，等威合异。班位宜在宰相之上。（《五代会要》六）
    ○停转对敕
    今後宰臣文武百官，每五日内殿起居仍旧，其轮次转对宜停。若有所见，许非时上表。其朔望入阁待制候对，一依旧规。（《五代会要》五）
    ○诸州等庆贺表本道封进敕
    今後天下诸州刺史及系属节镇团练、防御使，除应圣节、冬至、端午外，谢上及每月起居庆贺章表，并付本道封进。其馀公事准往例，节度，观察使剩覆奏闻。（《五代会要》四）
    ○赙赠段端丈尺敕
    太常礼院例，凡赙匹帛，言段不言端疋，每二丈为段，四丈为疋，五丈为端。近日三司支遣，每段全支端匹。此後凡支赙赠匹帛，祗言合支多少段，库司临时并蹙丈尺给付，不得剩有支破。（《五代会要》八）
    ○条流寺院僧尼敕
    应条流三京诸道州府县镇寺院僧尼事：
    一、访闻近日僧尼等，或因援请托，以便参寻，既往来以为常，致奸讹之有幸。自此後如有官中斋会行香，显有告援，及大段斋供，请命即行，依时赴会。除此外不计斋前斋後，僧尼不得辄有相过。如敢故违，仰逐处坊界所由及巡司节级，画时擒捉，并准奸非例处断。其所犯人衣物资财，便充捉事人优赏。如有人诘告不虚，准此酬赏。
    一、此後如有修补寺宇功德，要开讲求化，须至断屠之月，即得於大寺院开启，仍许每寺只开一坐，兼不得僧於尼寺内开讲，尼亦不得将功德事请僧於诸寺开讲。如敢故违，法师兼功德主僧徒三年，尼并逐出城。其坊界及诸营士女，不因三场斋月开讲，亦不得过僧舍。如公然通同，许捉获所犯人，并加极法。今後僧不因道场及斋会，不得公然於俗舍安下住止。如违，准上科断。
    一、访闻僧尼寺院，多有故违条法，衷私度人。此後有志愿出家，准旧例经官陈状，比试所念经文，则容剃削。仍不因官坛，不得私受戒法。如违，所犯僧及本师等各徒二年，配於重处色役，如是尼女及年老，放杖，只勒还俗。若有童子出家，亦须显有分据。
    一、访闻近日有矫伪之徒，依凭佛教，诳诱人情，或伤割形骸，或负担钳索，或书经於都肆，或卖药於街衢，悉是乖讹，须行断绝。此後如有此色之人，并委所在街坊巡司纠察，准上决配。
    一、此後应是僧尼，不计高低，於街衢逢见呵殿官寮，并须回避。如有故意违犯者，便可收送法司。若在身有章服师号者，便委辰吏举奏，当行剥夺；如无章服者，仰所在摈逐出城。若有房院，便许别人请射。
    一、州城之内，村落之中，或有多慕邪宗，妄称圣教，或僧尼不辨，或男女混居，合党连群，夜聚明散，托宣传於法会，潜纵恣於淫风。若不祛除，实为弊恶。此後委所在州府县镇及地界所由巡司节级，严加惩剌。有此色人，便仰收捉勘寻，关连徒党，并决重杖处死。
    右宜遍降敕三京诸道州府长吏，分明晓示逐处管界，各令遵守。（《五代会要》十一）
    ○州县引对敕
    中书先条奏州县令、录，正衙谢後合趋内殿谢辞者。如令、录是除授，宜令给事中引对；如是指授者，准旧例委三铨尚书、侍郎各自引对，仍须前一日閤门进状。（《五代会要》十九）
    ○百官五日一起居敕
    今後宰臣文武百官除常朝外，每五日一度入内起居。其中书非时有急切公事请开延英，不在此限。（《五代会要》五）
    ○改卫军指挥敕
    敕：卫军神威、雄三及魏府广捷以下指挥，宜改为左右羽林，置四十指挥，每十指挥立为一军，每一军置都指挥使一人，兼分为左右厢。（《五代会要》十二）
    ○权罢宏词诸科敕
    今後吏部所应宏词拔萃，并宜权罢，其贡院据见应进士九经并五科童子外，诸色科名亦宜停罢。（《会要》廿二）
    ○赐闻喜宴钱敕
    新进士及第有闻喜宴，今後逐年赐钱四百贯。（同上）
    ○禁铸私钱敕
    先令天下州府公私铸钱，近闻铅锡相参，缺薄小弱，有违条制，不可久行。今後氐官铸钱，私下禁依旧法。（同上二十七）
    ○批答中书门下奏敕
    宜便行晓告，如原旧破损铜器及碎铜，即许铸造器物；如生铜器物，每斤价定二百，熟铜器物，每斤四百。如远省价，买卖之人，依盗铸钱律文科断。（同上）
    ○居丧终制敕
    朝臣居丧终制，委御史台具姓名申奏。诸道宾从除丧後，合宣行恩命。州县官才授新命及到任一考前丁忧者，服阕日除官。（《五代会要》八）
    ○允刘英甫以讲义代帖经敕
    刘英甫请以讲义便代帖经，既能鼓箧而来，必有撞钟之应，宜令礼部贡院考试。（《五代会要》二十三）
    ○夏苗人户供手状敕
    百姓今年夏苗，委人户自通供手状，具顷亩多少，五家为保，委无隐漏，攒连状本州具状送省，州县不得迭差人检括。如人户隐欺，许令陈告，其田倍令并徵。（《五代会要》二十五）
    ●卷十
    ☆明宗（二）
    ○御史等官免朝不得私行人事敕
    御史台、刑部、大理寺官员，遇有公事推勘详断时，宜与免朝参，兼不得私行人事。若无公事，即依寻常赴朝。（《五代会要》六）
    ○州府不得奏荐将校敕
    诸道州府不得奏荐将校职员，乞行恩命。如显有功效，即列奏以闻。（《五代会要》二十四）
    ○给赵讠等十人公凭敕
    吏部南曹奏：“前齐州临邑县令赵讠等十人，纳到历任文书，合给公凭者。”其公凭仰所司以绫纸修写，取本行尚书侍郎列署。已出给者，候将来赴选，依此重给。（《五代会要》二十一）
    ○三司断案免朝敕
    刑部、大理寺、御史台奏：“三司官每推断案牍时，特与免朝，恐滞推覆。”法官推覆时，不得私行人事。公事毕日，朝参如常。（《五代会要》十六）
    ○州县考满追还本司敕
    应诸司职掌人吏，前后选授州县官，考满日委本处申奏，各追还司职，依旧执行公事。（《五代会要》十七）
    ○朝臣奏对宣付史馆敕
    朝臣起居，入阁奏对公事，奏覆後宣付史馆，宜依。其时政记、起居注，候别敕处分。（《五代会要》十八）
    ○刺史案牍须申廉使敕
    刺史既为属部，安可自专，案牍既成，须申廉使，馀依所奏。（《五代会要》十九）
    ○初除官不得侵正员敕
    今後诸司初除官、勒留职人吏等，并於省员州县判司簿尉内除授。免侵使见亲公事正员，及不支料钱。（《五代会要》十七）
    ○废租庸院敕
    停废租庸院名额，依旧为盐铁、户部、度支三司，委宰臣一人专判。仍废租庸院大程官，及放猪羊柴炭户。其括田竿尺，一依伪梁制度，仍委节度使通申，三司不得更差使检括。州使公廨钱，先被租庸管系者，一切却还州府。（《五代会要》三十四）
    ○三铨公事封送礼部敕
    三铨公事，宜准近敕指挥，仍祗使吏部尚书铨印，并宜付中书门下，封送礼部权收管讫奏。（《五代会要》二十二）
    ○随府罢职官除授敕
    去年相次有诸道前资掌书记己下宾从到京，求官人数极多，或自述行止，或得替节度使论荐，兼有己於郊天行事者。即日朝班中无员阙安排，前件官等皆随储罢职，相次到京。当奏辟之时，慎选尽由门馆，及替闲之後，安排须告朝廷。若不特议区分，反恐久令淹滞。宜令于诸道掌书记已下，据有员阙处各除授一员，仍自此凡是朝官及诸州府判官，得替一周年後，得求官擢才，特敕不在此限。（《五代会要》二十五）
    ○逃户屋物不得毁伐敕
    应诸处凡有今年为经水涝逃户，庄园、屋舍、桑枣一物己上，并可指挥州县，散下乡村，委逐村节级、邻保人，分明文簿，各管见在，不得辄令毁折房舍，斩伐树木，及散失动使什管物。候本户归业日，却依元数，责令交付讫，具无欠少罪结状，申本州县。如元数内称有事欠少，许归业户陈状诉论，所犯节级并乡邻保人等，并科违敕之罪，仍敕备偿。或至来年春入务後，有逃户未归者，其桑土即许邻保人请佃，供输租税，种後本主归来，亦准上指挥，至秋收後还之。（《五代会要》二十五）
    ○京城菜园许人收买敕
    京城坊市人户菜园，许人收买，切虑本主占佃年多，以鬻蔬为业，固多贫窭，岂办荩造，恐资豪猾，转伤贫民。若是有力人户，及形势职掌曹司等，己有居地外，於别处及连宅买菜园，令人主把，或典赁于人，并准前敕价例出卖。如贫穷之人买得菜园，自卖菜供衣食者，即等第特添价值，仍卖者不得多吝田土，买者不得广占田地，各量事力，须议修营。（《五代会要》二十六）
    ○进士选数年满于都堂试赋敕
    近年文士，轻视格条，就试时疏於帖经，登第後耻於赴选，宜绝躁求之路，别开奖劝之门。其进士科己及第者，计选数年满日，许令就中书陈状，於都堂前各试本业诗、赋、判文等，其中才艺灼然可取者，便与除官。如或事业未甚精者，自许准添选。（《五代会要》二十二）
    ○武成王庙四壁陈祭物敕
    武成王庙四壁英贤，自此每至释奠，准《郊祀录》，各陈脯醢诸物以祭。（《五代会要》三）
    ○举人试判不得只书未详敕
    每年访闻及第举人，牒送吏部关试，判题虽有，判语全无，所见各书未详，仍或正身不至，如斯乖谬，须议去除。此後应关送举人，委南曹官准格考试，如是进士并经学及第人，曾亲笔砚，其判语即须缉构文章，辨明治道。如是无文章，许直书其事，不得只书未详。如关试时正身不到，又无诸假字，即牒贡院申奏停落。（《五代会要》二十三）
    ○禁断在京市肆牙人敕
    在京市肆，凡是丝绢、斛斗、柴炭，一物己上，皆有牙人。百姓将到物货卖，致时物腾贵，百姓困穷。今後宜令河南府一切禁断。如是产业人口畜乘，须凭牙保，此外人不得辄置。仍委两军巡使觉察，切加捉获，如违并当严断。（《五代会要》二十六）
    ○国忌设僧道斋敕
    尚书兵部郎中萧愿奏：“每遇宗庙不乐这辰，宰臣到寺，百官立班，是日降使赐香，准案禁乐、断屠宰、止刑罚者。”帝忌、后忌之辰，旧制皆有斋会，荩申追远，以表奉先。多难己来，此事久废。今後每遇大忌，宜设僧道斋一百人，列圣忌日。斋僧道五十人。忌日既不视朝，固难举乐，所奏止刑罚、断屠宰，宜依。兼河南府向来送酒行香宰臣，自此止绝。天下州府至国忌日，并令不举乐、止刑罚、断屠宰，馀且依旧。（《五代会要》四）
    ○诸州宾从奏具姓名敕
    诸州侯伯所请宾从及主事元随，并令奏其名姓，或参佐道亏，各令加罪。（《五代会要》二十四）
    ☆後唐闵帝
    事迹详《全唐文》一百十三。
    ○州县敛民加等论敕
    刺史、县令、丞尉得替，自今後如是见任官，将已分钱物资送得替人，即勿论。其或率敛吏民，以受所监临财物论，加一等。如以威刑率敛，以枉法论，其去作受财人，减二等。（《五代会要》十九）
    ○处分卖官买官人敕
    如有卖官、买官人等，并准长兴四年三月二十七日断魏钦绪犯买官罪，决重杖一顿处死敕处分。其诈假官及冒名接脚等，并准律文及天成元年九月十六日指挥。（《五代会要》十七）
    ○籍没田宅禁请射敕
    诸州府籍没田宅，并属户部。除赐功臣外，禁请射。（《五代会要》十五）
</div>
    <div class="pagination">
<a href="唐文拾遗续拾_page17.html">上一页</a><span>...</span><a href="唐文拾遗续拾_page13.html">13</a><a href="唐文拾遗续拾_page14.html">14</a><a href="唐文拾遗续拾_page15.html">15</a><a href="唐文拾遗续拾_page16.html">16</a><a href="唐文拾遗续拾_page17.html">17</a><span class="current-page">18</span><a href="唐文拾遗续拾_page19.html">19</a><a href="唐文拾遗续拾_page20.html">20</a><a href="唐文拾遗续拾_page21.html">21</a><a href="唐文拾遗续拾_page22.html">22</a><a href="唐文拾遗续拾_page23.html">23</a><span>...</span><a href="唐文拾遗续拾_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
