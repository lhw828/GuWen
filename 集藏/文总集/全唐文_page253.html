<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 253 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 253 页/共 603 页
  </h1>
  <div class="content">
   省表具知。朕思求理化，亲阅典坟，至於去邪纳谏之规，勤政慎兵之诫，取而作鉴，画以为屏。与其散在图书，心存而景慕；不若若列之绘素，目睹而躬行。庶将为後事之师，不独观古之象。卿词彰顺美，义见忠规，省览再三，深叶朕意。所贺知。
    ○答元和南省请上徽号表
    省表具知。朕缵嗣鸿业，托於王公之上，常恐涉道犹浅，烛理未明，夙夜祗畏，罔或宁逸。至於法天象以垂制，顺人心而平乱，立刑辟而不峻，兴礼教而不倦。简出浇浮，延纳忠直，思济於道，保合太和。今寰海削平，载弓矢，皆赖偏差辅弼之臣，尽规於左右；交帅之略，宣力於邦家。循省表章，请崇徽号，武功文德，扬美於子，用愧於怀，何以及此？尚以昆夷未叙，边鄙犹虞，不果允从，宜断来表。
    ○答请上尊号第三表
    省表具知。昔我祖宗，每崇徵号，皆以道侔天地，泽被生灵。故请之不疑，而受之不愧，是谓典礼，鸿光赫然。朕以寡昧，祗承宝位，寅恭惕励，不敢荒宁，常惧理化未敷，非以自尊为意。若荡清寇孽，修举政刑，此乃中外英贤，叶心所致。况复前疏，亦已言之。卿等善则称君，过称功德，表章三至，益愧於怀。岂大体之必然，何恳言之不已？沈吟终日，未果允从。
    ○元宗答颜真卿贺肃宗即位表
    省表具知。凶逆乱常，侵侮中夏，曩者潼关失守，京国不宁。朕因涉岐梁，至於巴蜀，遂命皇帝，肇登宝历，爰静妖氛。今官军益振，回纥效款，即议南行，共为翦灭。卿忠惟奉国，孝则保家，怀不二之心，秉难夺之操。皇帝累申宠命，兼以崇班，宜有懋於深恩，且用光於重寄。
    ○册新罗王金乾运文
    维大历三年岁次戊申正月塑二十八日，皇帝遣某官某乙持节册命曰：於戏！建万国者，不独於中夏；嗣一姓者，必求於令德。咨尔新罗王金英宪男乾运，爰自祖宗，抚有东表。克生明懿，载茂勋伐，采章文物，久沿华风。忠敬孝恭，率由纯性，用藩君子之国，能执外臣之礼。夫继代之重，择贤而授，是用建乐家社，祚於青邱。敬其所守，纂其旧服，忠以奉上，惠以抚下。永修东蕃之职，无替先君之命，肃膺典礼，可不慎欤！
    ○册崇徽公主文
    维大历四年岁次己酉五月戊辰朔二十四日辛卯，皇帝若曰：於戏！鲁邦外馆，有小君之仪；汉室和亲，从阏支之号。命公主而疏邑以封，焕於徽章抑有前范，咨尔第十女：禀秀□汉，增华女宗，卓尔洵淑，迥然昭异。肃雍之道，能中其和，缛丽之功，自臻於妙，不资姆训，动会《礼》经。甫及初笄之年，眷求和凤之封，用开汤沐，方戒油。我有亲邻，称雄贵部，分救灾患，助平寇虞。固可申以婚姻，厚其宠渥，况有诚请，爰从归配。是用封曰崇徵公主，出降回纥可汗，册曰可敦。割爱公主，嫔於绝域，尔其式是阃则，以成妇顺。服兹嘉命，可不慎欤！
    ○贺册皇太后表
    臣某言：伏见八月二十六日制，册上皇太后尊号，凡在生灵，不胜庆幸。臣闻天地之经，所固者本，圣人之德，无加於孝。故绍休以受命，荣号以归尊，是用庆善奉慈，因亲教爱也。伏以皇太后法象太极，是生两仪，光昭上元，以母万物。涂山降瑞，华渚呈符，照临典礼，示天人之庆范；裁成风化，表戚属之宗师。《诗》云：“思齐大任，文王以圣。则知祚我仁庆，诞兴睿哲，穆穆明明，有自来矣。伏惟圣神文武皇帝陛下以皇道还淳，以文明致理，行三代之典教，备两汉之戚仪。全家年改元，谒告清庙，永言配命，殷荐圜丘，大孝通於神明，至化被於寰宇。瞻恋慈训，尚未遑安，虔奉徽章，以崇位号。严恭前殿，陈布外朝，万国在庭，千官执礼。冕旒端拱，翼翼，候金册以拜兴，承瑞宝而俯受。圣理之至，其道大光，朝野同欢，牙妾有恃。言念旧党，遂及姻联，裒备以殊荣，推恩以序进。华胄增贵，外家益尊固可以感动灵祗，怀服戎狄，岂止德教加於百姓，仁厚及於九族而已。宜其焕列青史，昭播鸿猷，亿万斯年，以承多福。臣所守有限，不获称庆阙庭，无任跃忻悦之至。谨遣某官奉表陈贺以闻。
    ○中书门下请册贵妃表
    臣某言：臣闻天文次星，配以妃位，帝宫内职，守在王化，视公卿而命秩，思贤才以审官，盖五礼之宗六义之本也。伏惟宝应元圣文武皇帝陛下绍典文武，属当多难，一日万务，亲纡圣心。初定群凶，尚多阙典，紫庭分理，顷刻未遑。彤管记言，因兹而缺，然则奉若天道，以阴而助阳；御於家邦，由中而及外。今既三灵叶泰，四海永清，宜举旧章，以行盛礼。窃承壶制，未正等威，当熊之德，或闻於兰殿；贯鱼之序，无别於椒房。固以叶《周南》之风，参虞、之化，岂使坤仪旷其取法，阴教阙而不修。虽则简在宸衷，安敢默於诚请，伏冀大明礼秩，俾率宫庭，以厚人伦以风天下。庶得外朝均政，群望获从，无任恳款屏营之至。臣某诚惶诚恐顿首顿首。谨言。
    ○代宗让皇太子表
    臣某言：臣闻君父之命，诚不合辞，臣子之心，固无所隐。隐之则有累天鉴，辞之则有负国贞，在无隐而不言，虽禀命而非孝。臣所以省躬审分，让德推贤，沥恳上闻，冒严亟请，丹诚罔感，皇眷未昭，战兢失图。精爽飞越，臣某诚惶诚恐顿首顿首。伏以国之上嗣，古曰元良，观象於天，应前星之环极；取法於地，视少海之朝宗。必访蓍龟，以承主鬯。臣幼非乐善，长未好儒，慈奖特深，愚蒙不易。教之羽，有昧乐章，训以诗书，终迷义府。游亏四老，才乏五官，人莫系心，德非守器。顷者外统群帅，内录尚书，窃惧任崇，以忧官谤。今谬尘博望，猬辱寿春，位登青宫，礼绝朱邸。且乖人望，载黩朝经，循名责实，未足承天之序，舍长立贤；亦犹行古之道。伏惟陛下博求公议，允纳微诚，更择温文，俾膺继绍。远想伯夷之让，用升季历之材，则至公大行，天下幸甚。无任恳迫屏营之至，谨奉表陈让以闻。臣诚惶诚恐顿首顿首。
    ○中书门下贺雪表
    臣子仪等言：臣闻圣人昭事以奉时，乾道下济以成物。伏惟宝应元圣文武皇帝陛下勤劳庶政，忧济万邦，念生灵之未康，虑兵食之不足。恭默寅畏，斋於穆清，减膳彻乐，以祈元造。天人合应，雨雪呈祥，在登台视朔之辰，飘洒盈尺；俯献岁发生之节，飞舞惊春。太素混成，浩然万里，甲子之瑞，载表於昌期；《春秋》所书，亦先於农事。重阴益固，应水泽腹坚之时；积润潜通，迎土膏脉起之候。灵贶斯在，丰年可知，伫登来，不暇祈谷。侍臣相庆，野老同欢。臣谬奉中枢，获睹嘉庆，无任忭跃之至，谨奉表陈贺以闻。臣子仪等诚欢诚，喜顿首顿首。
    ○中书门下贺雨第一表
    臣某言：臣一昨奏对，亲承圣旨，以旬期少愆，春雨示降。虽去冬积雪，宿麦颇滋，滋之候，农耕未晚。甫当荐鲔之月，爰及禁火之辰，紫陌扬尘，青郊晦色。日劳圣念，恐失人时，虔於龙堂，亲行斋祷。德音朝发，甘泽夕零，散於城池，芳菲遍於草树，四远皆浃，群情共欢。昔在圣人，祭则受福，必以精意，通於神祗。伏见陛下每发圣心，未尝无应，与天合德，所感昭然。庆悦之深，倍万恒品，无任庆忭之至。
    ○第二表
    臣等言：臣闻王者应天以实，礼神以诚，则其祥大来，所荣必速。伏惟实应元圣文武皇帝陛下端命上帝，阴骘下人，大哉洋洋，发育万物。一风一雨，必经於忧劳，惟精惟微，久存於斋祷。自立春之後，膏泽频滋，宿麦方苏，首种不入。百谷皆贱，群黎稍安，属盛德在火之辰，恐散阳流辉之亢。小愆旬候，则失人时，乃命尹京载明祀典。饬三辅之属吏，修百县之大雩，陛下又於龙祠，躬自祈请。虽田事未废，而皇情过勤，意才发而气蒸，令始降而云合，宁止西郊之密，且有南山之脐。霈然时行，丕冒海表，浃辰而霁，更说群心。擢芒之蕃，将丰於夏荐；流根之润，伫合於秋成。固使我仓如陵，万亿及秭，军国是赖朝野同欢，多福殊休，莫盛於此。臣等谬尘枢近，喜倍恒情，无任庆忭之至。
    ○第三表
    臣某言：臣闻《春秋》，“龙见而雩”，以其盛德在火，万物炳然，阳骄而旱也。周礼所以修一县之大祀，命三公以卜郊。则知古之勤雨，首於是朋，盖圣人顺天以垂训，王者奉时以告虞。伏惟宝应元圣文武皇帝陛下忧勤庶政，寅畏上元，全万物而曲成，恐一夫之不获，嘉生是降，率土皆穰。又自春以来，膏泽相继，禾方长茂，犹润纤茎，麦且擢芒，仍涵秀色。及纯阳用事，流辉是忧，未失旬期，已劳圣虑。勉农祈谷，合乐圜丘，感上帝之储祉，顾苍生之礻是福。祭之明日，夜合层灵，微风既和，震电不作，霭然四合，滂洒终朝。动乾坤而满盈，洽阴阳之化育，郊原益茂，田稚皆登。俯观秋至之收，伫广岁成之望，自朝及野，咸庆时和，比肩鼓腹，空迷日用。臣谬麦衮职，久荷鸿私，仰圣泽之无涯，愧生成之未答。无任忭跃之至，谨奉表陈贺以闻。
    ○中书门下贺日当蚀不蚀表
    臣某言：伏见徐承嗣奏，今月一日，法当日蚀，时有澍雨者。臣闻日之所躔，行有虚道，至之所会，蚀亦无灾。况圣以合天，德以礻是福，是有幽赞，宜於感通。伏惟宝应元圣文武皇帝陛下协用五纪，顺用三极，历象日月，统和阴阳。乃者畴人推策，合朔於辰，非正阳之所忌，於大明而何损？犹能惧而勤政，实以应天，斋於穆清，益用恭默，精诚所达，元运相符。圆尺之影，始生於海上；肤寸之云，忽遍於天下。霈然而起，岂止终朝，莫测应龙之外，潜复乌之次。伐鼓用币，悉罢於有司；润物蕃生，普欢於在野。及乎睿宿，更益清光，同道相避，则闻昭子之对；当交而变，果徵刘邵之言。古今殊祥，中外所庆。臣等谬陪近侍，喜万恒情，无任蹈。谨表。
    ○贺岁除日太阳不亏表
    臣闻惟德动天，其应如响，日月交会，数之常也；交而不蚀，德所感也。伏见有司奏，今日午正後七刻，太阳初亏，未正後三刻复满者。是日也，高天无云，太阳不掩，讫於申酉，光彩逾明，万宇同瞻，百物协庆。伏以圣人者，合天地以为德，与日月以为明，当亏而不亏，明足见矣；当应而遂应，神不欺矣。伏惟陛下德本於孝，动由於礼，勤俭以厚下，宽仁以爱人。忧庶政而疚怀，求众善如不及，行之於下土，升闻於上帝。无远不届，感而遂通，一人有庆，三光荐祉。昔唐虞至化，而星辰不孛，日月不蚀，以今方古，千载同贶。大礼元辰，在於明发，俯逼惟新之运，弥彰不掩之祥。人事天心，何其允协，潜辉散彩，愈曜於朱城；丽景临空，转明於黄道。凡在生类，同知圣猷，无任踊跃之至。
    ○中书门下贺庆云见表
    臣某言：伏见太史奏，今月十三日降诞之辰，有庆云见，自卯及已，五色相辉，京城士庶，无不观睹者。臣闻应天者圣，降必有期，从龙者云，感而成瑞。伏惟宝应元圣文武皇帝陛下启我昌运，本乎太微，甲观画堂，以书有庆，赤光紫气，以表祥符。每岁孟冬，内朝举礼，万国称贺，群臣献寿，纷委灵贶，总集良辰。今者庆云，表祥史册，十月良月，远膺盈数之期；後天奉天，近叶下元之历。从风萧索，抱日萦回，色涵流渚之虹，影杂绕枢之电。交映荣光，曲成转盖，万物皆睹，群情共欢，无疆之休，永永礻是福。臣奉觞庆贺，於万斯年，无任跃。谨奉表陈贺以闻。
    ○中书门下贺礅原紫云见表
    臣等言：伏见太原尹北都留守检校工部尚书薛兼训奏，忻州七圣庙内尊容，奉敕移太原府紫微宫安置，昨正月二十九日启告，其时有紫云见，兼金奏之声者。臣闻庙貌尊严，所以追孝，天地明察，则必垂祥。伏惟皇帝陛下全圣人之至德，合神道之设教，受天之命，严龚奉先。明发有怀，载感於文武；菲食致美，必诚於宗庙。序五位而礼顺，刑四海而化光，兹以圣灵在天，缅慕增惕，是有象设，不忘哀矜。永念兴王之地，如闻乐沛之言，远自方州，迁於京邑。克配上帝。高居紫微，当其撰吉之时，爰有奉章之请。百神纷委，万灵朝拜，云浮瑞色，乐协薰风。已含气於潜龙，更和响於翔凤，用彰莫大之孝，以嗣无疆之历。虽周室之既受多祉，汉朝之屡获嘉应，未有祖祢丕，天人合符，若斯之盛也。臣无裨政事，但庆鸿休，不胜跃之至。谨奉表陈贺以闻。
    ●卷四百十六
    ☆常裒（七）
    ○贺收泾州表
    臣某言：中使王开谏、李重芝等至，伏奉敕旨，送吐火逻王子并曹义臣家口，共四十四人，配漳泉等州安置。伏闻大破凶丑，收复泾州，枭斩帅刘元等，传送阙下，馀党悉降，西陲底定。凡在臣庶，不胜庆悦。臣闻圣人有作，神契必先，用彰睿谋，溃有边患，以威天下，大告武成，因兹斩（阙）罔不率俾。伏惟圣神文武皇帝陛下德合天地，明罚以法雷霆；道符炎黄，有征以惩奸宄。蠢兹狂狡，敢拒封圻，枭獍之心，不知恩爱，豺狼之性，辄肆伤残。圣慈以元造曲成，神武不杀，时宽严旨，频许自新，益用瓷睢，竟无悛革。然夏后这征扈氏，召六卿以龚行；周文之伐密人，示万邦以整旅。咸在侯甸之内，亦效训誓之勤。於是我伐用张，亲授经略，而执迷不复，虽困犹斗。暂假游氛，尚稽灵诛，皇赫斯怒，天威振耀。简车马以大阅，命将帅以长驱，飞舞梯卫，瞰临壁垒。凶徒悚栗，义士激昂，枭悬渠魁，槛送支党。上以告清庙，下以布遐方，人神豁愤，朝野大庆。百二之塞，外虞解严，十万之师。馀勇可息。则日月所照，敢不来庭，戎夏大同，期於指掌。臣谬承重寄，喜万恒情，无任庆跃之至，谨奉表陈贺以闻。
    ○贺纳谏表
    臣某言：伏以补阙姚南仲、和士干等上封事，恩命特与改官及进阶，兼赐章服。又内常侍吴承倩宣圣旨，令两省供奉官数论得失，无有隐讳者。德音霈然，公谠知劝，群情震喜，中朝动色。《易》曰感人心而天下和平，今之所感可谓深矣。臣谬当丞弼之任，不能有所启闻自惭，惶汗失次。然以圣德之宏纳，天听之宏博，忻奉踊跃，不胜大庆。臣闻从谏则圣，帝之德也；有犯无隐，臣之分也。故上闻逆耳之忤，受而不疑；下有杀身之益，死而无悔。礼曰：“天子斋戒受谏”。又曰：“近而不谏则尸利”，帝道莫盛於有虞，《书》之美舜则曰：“嘉言罔攸伏”，“万邦咸宁”。王道莫过于有周，《诗》之颂文，则曰：“思皇多士”，“惟周之桢”。汉家杂之以霸，亦详延极谏，访求德失。国朝稽合皇道，肇修人纪，贞观故事，布在典章，危言正论，闻於天下。陛下以钦明御历，绍休祖业，仁圣广大，天覆地容求贤进善，有如不及。每览群臣奏议，日旰忘劳，穆然嘉纳，不令夙退。顺颜者必远，忏旨者必容，而刍荛之可择，庶藜藿之兼采，少有所补，从之如流。虽委略论都，即日西行，伏车顿首，路回乘舆，方之於今，未云其速。而又涣发宸旨，宣导近臣，直言者赏之於朝，罢奏者责其所职。以明沮劝，大悦人心，则太平雍熙之化，溥将四表矣。可以动天地，可以服戎夷，虽上古至理，纳谏达聪，坦然不讳，未睹今日之盛也。望请宣付史官，光垂帝录。臣职任润色，敢扬鸿休，无任欣跃之至。
    ○为宰相贺连理木表
    臣言：今月二十六日，得太清宫道士陈岳等状称，圣祖殿院东廊九灵门北，有柰树连理异枝还合者。臣按汉武元狩元年，得奇木枝旁出，辄後数日，越地及匈奴率众来降者。《中兴书》云：“王者德泽纯洽，八方大同，则木连理。”伏惟皇帝陛下体凶以临宝位，法道以御太和，孝通神明。故祖宗礻是福，德合天地，则草木呈祥，至孝所感，生灵遂性。湛恩既溥，异类怀仁，大告休期，累彰嘉瑞。况我祖太清别殿，奇树效珍，连理双茎，混成一体。其同本也，所以繁於众枝；其附内也，所以庆於无外。必有削衽之类，亦表其强之休，天下一家，本支百代，稽于图传，可以明徵，圣敬所临，神心允答。不然，岂独秀不迁之庙，增华太素之宫，曲折合符，精灵相会，耿光丕贶，高映古今。臣愧无黄老之术，谬赞清虚之化，获奉休异，喜万恒情。望请宣付史官，编之简册。无任欣之至，谨奉表陈贺以闻。臣某诚欢诚庆顿首顿首。
    ○中书门下贺芝草嘉禾表
    臣等言：伏见兵部尚书中书门下平章事李抱玉进芝草嘉禾者。臣闻王者道洽则灵芝生，天下和一则嘉禾应。伏惟陛下诞膺景命，忧济生灵，合太上之德，感元精之气。天地氤氲，神明滋液，降此珍物，叶於昌期。垂盖连茎，三华焕发，离根合颖，一穗孤秀。沐我渥泽，扇其祥风，众草之英，百谷之长，以兆稔岁，以符太平。昔周得唐郊之献，列篇於典策；汉获甘泉之祉，荐歌於清庙。三瑞之极，一朝会同，长发其祥，无疆之庆。臣等谬忝近侍，幸睹休祥，欣忭之情，倍万恒品。无任欢忭之至。
    ○中书门下贺芝草表
    臣某言：今日中使吴承倩至，宣示宋汴节度使御史大夫田神功所献芝草一株，紫盖黄茎丛生者。天生神物，王者嘉瑞，奇秀之状，灵篇未书。伏惟陛下孝通神明，德至草木，和气所感，祯祥屡彰。煌煌灵芝，郡国来献，垂以金盖，发其琼葩。烂然紫云之色，灼然红蕖之秀，土德斯应，皇家永昌。固可写状图牒，荐于郊庙，祗奉天意，赞扬鸿休。臣等获睹殊祥，喜倍恒品，无任庆之至。
    ○中书门下贺醴泉表
    臣等伏以西京栎阳县有泉水於平地涌出，洁诚饮者，痼疾咸痊，稽之图牒，是曰醴泉。臣闻和气上感，湛恩下浃，则有休徵，以彰至化。近在雨金之地，特启英泉之瑞，无源独涌，平地滂流，当神明之积高，表阴阳之不测。其气香洁，其味甘醇，抱华清而荡邪，资灵化以除秽。积年之疾，一饮皆愈挈瓶而至，重研相望。日以万计，酌而不竭，齐庄之诚益厉，神达之效愈彰。伏惟陛下宏父母之深仁，纳黎元於寿域，感此灵液，助其生成。疾苦假除，夭昏不作，勿药有喜，爱人斯甚，可以见天地之心，可以明帝王之德。昔唐尧至圣，光武中兴，沛然发祥，千岁一睹。启我昌运，居然合符，鸿休无疆，天下庆幸。臣等谬司近密，喜倍常情，无任忻庆之至。
    ○中书门下贺文丹国献白象表
    臣等言：今月日，内侍董秀至宣进止，文丹国王来朝，并献白象十一头者。臣闻《春秋》二百四十年，不纪祥瑞，而载异国之朝。其在《周书》，亦美西戎之献，盖重其德化及远，天下大同也。伏惟陛下以致敬事天地，以致孝奉宗祀，武功以定大难，文德以怀远人。故旧典未载之邦，前王不宾之长，声教所隔，言语莫通，悠悠南溟，几千万里。瞻望中国，知有圣人，逾海而来，历年方至。绅冒重阻，奔波载驰，黄帔饰冠，白玩耳。伏柔群象，牵置阙前，低回驯扰，稽颡屈膝。随万国而来庭，与百兽而率舞，如知礼乐之节，益盛羽仪之容。有以彰仁化元通，淳源洽畅，至和大顺，以兆昌期，事轶於轩辕，迹超於汉代矣。臣等谬尘枢近，获睹鸿休，伏请宣付史官，光昭简册。无任庆之至。
    ○贺白鼠表
    臣某言：今日内常侍吴承倩宣恩命，示臣咸阳县所进白鼠。臣闻王者将致无疆之休，必有非常之应。臣窃谓鼠者阴类，四夷之象，白者金精，西方之色。以西方阴类，受制於近郊，得非诸戎有纳款之诚，中国启受降之兆也。伏惟陛下俯忧黎献，控双蛮夷，能以礼绥，孰云力竞，而昼伏夜动，时扰於封疆；乘障安边，尚劳於师旅。今天且悔祸，戎将感恩，方委贡於蛮邸，遂呈祥於甸邑。干戈既息，已有明徵，鸟雀之来，多惭远瑞。臣等忝居近侍，获睹祯符，欢之诚，倍万恒品。
    ○李采访贺收西京表
    臣闻夏历其昌，羿何逃罪？汉维既振，莽亦伏诛。伏惟皇帝陛下恢正皇纲，光膺帝业，日月照其明略，雷霆发其英断，拯横流而方割，扑燎火之已焚。顷者胡阉乱常，崤函失守，暴殄天物，凭陵帝京。上皇兴避狄之仁，陛下有蒙尘之难。赖宸衷果决，睿算昭宣，愤陵寝之樵苏，悲黎元之涂炭。必将尝胆，誓使然脐，不有殷忧，何以启中兴之盛业。不有患难，何以彰拨乱之英哲。步自郇，至於朔漠，抚巡城邑，招致甲兵。诰命俯临，三让而登九五；师徒走集，一呼而逾百万。设坛拜将，虚左迎师，临朝有怵惕之容，率土下哀痛之诏。六军之号令既肃，万人之赏罚且明，汤火不辞，矢石何惧？及清秋戒节，太白方高，爰整军容，顺乎杀气。龚行天罚，扫彼妖氛，千里貔武之营，百里龙蛇之阵。沸若云海，聚如雪山，垒揭终峰，堑回渭水。阚军声而邱陵簸荡，炀兵气而天地晦冥，蠢兹凶徒，犹敢旅拒。鼓噪白刃，来聚犬羊之群；旗靡黄尘，旋就鲸鲵之戮。渠魁不漏，噍类无遗，枝梧者面缚中军，颠背者头悬後殿。败符融於肥水，自可惭功；破王邑於昆阳，未云快意。遂封尸於京观，旋振旅於王城，启辟千门，扫除九陌。祓膻腥於宫阙，洗毒螫於闾阍，耆艾欢迎，久思周德。衣冠两泣，还汉仪讴吟变噢咻之声，气象回严凝之惨。廓丹霄以瞻羽卫，肃黄道而复鉴舆，正宝位於北辰，道光主鬯；迎上皇於西蜀，欢展奉亲。永惟宗社之灵，实荷乾坤之庆。臣忝陪宗室，喜万恒情，无任踊跃欢之至。谨奉表陈贺以闻。
    ○贺剑南破西蕃表
    臣某言：今日伏见剑南西川节度使崔宁所奏露布，十一月七日於剑南大破吐蕃，斩首八千五百级，生擒九百四十二人，获马牛器械以千万计者。陛下以西戎负恩，连岁设备，近兴武旅，远铄王师。故陇上或虞，邛南每捷，事同符契，谋动鬼神。凡在臣庶，不胜庆快，伏以西蜀一隅，犬戎乘隙，圣谋潜运，藩帅龚行。以我同力，出其不意，故得边兵无遗镞之费，狂寇有舆尸之凶。名王首将，既充俘馘，要塞坚城，亦入封守。神武之德莫测，扫除之势，足徵，天声一临，风动万国。则方隅不扰，候我绥怀，夷夏大同，期於指掌。臣等睹兹大捷，愧乏嘉谋，庆跃之诚，实倍恒品。
    ○贺破山南贼表
    臣某言：中使某至，示臣山南西道露布，破吐蕃高安堡五百人，又生擒堡使等七人，又破急援兵马二千馀人者。大获帅长，驱其畜牧，焚其资储夷其堡队，获睹庆捷，嘉倍恒情。臣伏以秋成以来，群帅宣力，陛下皆先授方略，合如符契。以蕃丑，东寇，犹窥疆场，受命献恭，掩征巢穴。允膺密旨，精择奇锋，行於险中，出其料外。遂使恃固之垒，遽复於隍，将领之渠，尽衿其甲。犹不悔祸，更招援军，以犬羊恃众之群，当貔武轻斋之旅，虽终日获斗，歼耗相仍，而乘夕尽逃，覆亡不暇。圣谋方举，西候遂宁，神算既行，北郊以靖。远周万里之外，俯料四夷之情，中诏是（阙）所征皆捷，苟承成命，皆可指期。故邛道拜章於前，汉池拜章於後，复留睿略，更布新书。军中皆必胜之师，天下无不宾之虞。臣幸参枢近，更乏嘉猷，拜舞失容，以惭以贺。
    ○为崔中丞贺讨田承嗣表
    臣某言：中使某至，奉宣某月日敕，承嗣本辅逆臣，罪当参夷，陛下垂包荒之德，开自新之路，假以台衮，冀其悛革。岂谓豺狼之心，饱而增凶，动摇邻境，慢易君命。天下臣子，虽扼腕攘臂愿食其肉，畏惧陛下，不敢自发。今陛下殷然震雷霆之怒，下诛购之令，戴发横目，莫不愤激。臣受国恩，守在远藩，不得驱策驽蹇，列於将臣，巨猾之首，竟为他断，抚剑惭耻，心魂驰越。臣又知鲸鲵既尽，蜂虿自灭，陛下垂衣裳以临万邦，无为之政，行同大舜。无任太快感愤之至。
    ○贺张献恭破贼表
    臣某言：今月中使某至，伏蒙圣恩，宣示山南西道节度使检校工部尚书张献恭所奏露布，破岷州吐蕃十万馀众，生擒百馀人，并获牛马，及烧焚贼仓库，甲仗并尽者。伏以吐蕃背恩负约，屡扰边陲，恶稔祸盈，自招丧败。圣谋潜运，克捷相仍，自秋以来，制胜非一。顷则收功朔北，今又献凯山南，皆陛下指授规模，克期进取。遂令衔命之将，感义之徒，服顺争先，奉词掩袭。未鼓而收城垒，既战而歼寇戎，策备火攻，威同电扫。回军乘胜，又破枯川，杀获追擒，不可胜数。啸聚之党，今已戮除，噍类之馀，自当殄灭，廓清右地，计日可期。斯实皇威远覃，睿略先定，动罔遗策，举必有功。臣谬践台陛，亲承睿算，无任踊跃之至。
    ○贺圣躬痊复表
    臣某言：臣亲奉圣旨，伏承御膳过时，微似烦热。臣等退用兢悸，不安寝兴，斋居洁诚，思获休问。适中使吴承倩至，奉宣德音：“今已校退，卿等不须忧者。”恭承睿旨，俯协欢心，欣失容，蹈舞不足。伏以陛下裁成二气，听断万方，每积忧劳，载勤宵旰。所以下祈人命，上默圣躬，责在微臣，退增兢惧。今溽暑过候，凉秋戒期，方助穆清，上涤元虑。伏惟简临庶政，保合太和，以答天地穰穰之福，以慰臣子禺禺之望。天下幸甚，无任喜庆踊跃之至。
    ○百官贺佛放光表
    臣等言：今日董秀奉宣，文成殿御功德佛放光明，六宫及诸王公主并近侍等并观，其光从三更四点直至四更犹在。臣闻明主之理，本以庇人，大圣之教，先於及物，合若符契，感而遂通。伏惟陛下以道法天，以心证佛，措六合于无事，纳群生于庆门。薰然慈心，在宥天下，涤虑恭默，齐于穆清。以四海之尊，勤三乘之法，故得大雄应见，变化无方。毫光破昏，金殿如昼，照恒星而夺彩，混圆魄而一色。旷代之瑞，天人咸睹，玉漏将尽，银河以低，仰光明而无际，知皇劫之弥远。臣等谬忝枢近，倍万恒情，无任庆之至。
    ○中书门下贺抑情复膳表
    臣某等言：中使吴承倩至，奉宣进止，以臣等所奏华阳公主初薨，圣慈深悼，抑情复膳，保御至和。伏惟陛下初以爱主幼冲，纯性聪敏，恩念之厚，有过於成人，疾病之忧，非止於一日，早龄遽失，流痛兼哀。臣等不安下情，惶惧上请，微诚感达，蒙降德音。而不以至爱之私，忘於所宝之重，推必然于大分，割无益以遣怀，用复常礼，以勤庶政。此则陛下齐亲疏於一致，宏覆焘于万邦，契圣祖元元之符，实天下苍生之福。臣等累日兢怖，焦心失图，承命释忧，倍常慰幸。无任感悦之至，谨奉表陈贺以闻。
    ○李采访请驾停金牛一日表
    臣某言：臣闻葵藿何禀，犹每倾阳，犬马无知，尚能恋主。伏惟陛下迥鉴巴蜀，指旗帜咸秦，万乘雷奔，经剑门之险阻；六宫云从，历栈道以崎岖。恐天步有厌於登临，圣躬暂劳于行幸，稍移玉辇，将至金牛。汉水梁城，郡当所守，蜀门秦塞，路则居中，乃微臣厕侍从之时，宜陛下休羽仪之地。伏望小停仙跸，宽一日之程，暂奉宸居，喜千年之遇。臣忝陪宗室，得备藩条，款之情倍万恒品。无任攀恋屏营之至，奉表陈情以闻。
    ○为宗正卿请复常膳表
    臣某等言：今月某日，伏奉批诏，以臣所请复常膳御正殿，未赐允许者。臣等恭承诏旨，窃仰圣谋，以为前史所垂，正言可取，则应天动人之事，实哲王致理之先。然臣伏思陛下继体以来，推诚必至，友爱之道，显教万方，恻隐之心，罔遗一物。於王师致讨，司寇用刑，率皆毒被蒸人，罪兴众怒。救残虐之极弊，惩悖乱之元凶。而後效顺立功，报之爵禄，劳心焦思，痛在疮痍。屡降德音，勤行王道，得非应天以实，而动人以行哉？况谪见之後，戒惧不遑，朝野所知，星辰所照。则大官进御，路寝燕居，既举旧章，将逾期月。固可以特开睿鉴，俯循群心，理且叶於至公，事兼存於大体。臣某等谬居宗绪，敢贡饰词，尽布腹心，复干宸。无任仰望兢越屏管之至。
    ○中书门下请进膳表
    臣某言：伏奉以华阳公主摄和稍乖，思念所切，斋宫亲褥，辍膳终朝。臣等下情，不遑寸刻，窃以经时之疾，变节或加，分至所临，晦明异状。渐过其後，旋即如初，顷尝验之，多亦然矣。陛下以海内之众，子育宁殊，岂天属之间，皇慈独轸？伏愿忘怀澹虑，常膳以时，保安圣躬，用慰臣下。属兹烦暑，尤切恳诚。谨奉表陈露以闻，无任兢惶迫切之至。
    ○请入汤表
    臣衮言：臣先患腰膝，比成积疾。自从趋侍，渐觉痊除。每属阴寒，即微发动，近加秋冷，转不支持。半身风Φ，右足拘急，谓其冷甚，因以热攻，遂觉头旋，兼之眼暗，寒温相触，调息实难。伏蒙圣慈，特赐医药，殊造至深，灰粉酬恩，未申万一。生成之功，虽则顿瘳，积久之症固难速效，沈绵增剧，忧惧失图。先因入汤，常愈斯疾，渐逼冬候，今正其时，伏望天恩，许臣就汤将息。驽骀蹇步，冀效驱驰，蝼蚁微诚，庶回昭鉴。无任恳迫之至，谨奉表陈乞以闻。
    ○为代宗告谢九庙表
    臣某言：臣纂承丕图，惧忝鸿业，宵衣旰食，寅畏增深。未戢难于寰区，恐获戾於宗庙，明发惕厉，祈哀圣灵，梦寐承颜，如亲左右。谓臣曰知尔孝敬，悯臣而降以恩私，福及冲人，其後嗣。德音所诲，叹息如闻，睿旨慈仁，再三眷命。追攀不逮，哀慕难任，欲报之恩，昊天罔极。无任荷恩摧咽之至，谨奉表陈谢以闻。臣某诚悲诚喜顿首顿首，谨言。
    ●卷四百十七
    ☆常衮（八）
    ○久旱陈让相表
    臣某言：臣闻阳倡阴和，合之则理，任重力寡，强之则颠，苟称窃位，保所逃责？伏惟陛下以大圣之资，除去奸恶。臣荷承正刑之後，擢在台衡，不能有所建明，坐致灾旱。变理之任，亏紊固多，邦畿之间，愆亢特甚。陛古发勤闵之虑，躬旰昃之劳，大忧庶狱，并走群望。而逾夏涉秋，天则不雨，垂落复散，人其谓何？伏以东汉之制，存乎旧史，或阴阳失节，水旱不时，必策免三公，励精百揆。盖以其阳倡而不和，力薄而位崇，所以答天谴也。今上元赫赫如此，旧史昭昭如彼，臣尚以愚劣，偷安庙堂，负乘不惭，冒难处。伏乞解臣所职，更择良才，省致旱之由，求作霖之辅，则万姓咸赖，百谷用成，上宽圣忧，下塞人望。臣敢尸位重禄，以负明时。无任兢惶惕厉之至。
    ○代裴相公让河南等道副元帅表
    臣某言：伏奉今月思制，以臣兼东都留守河南淮西山南东道事元帅。伏以东征之寄，相宅之选，皆周、召之臣，保统一也。故二《南》风化，见美诗人。况洛邑经陆浑之戎，有旧染之俗，赖陛下发皇明以烛之，布阳和以煦之，流散稍归，伤痍甫起。然称君师之任，宜得经济之才，自河而南，至於吴楚，节制戎律，半乎天下，非宏略杰出，功冠一时，不可以专五侯九伯之征，总衣裳兵车之会。臣以衰朽薄劣，待罪台司，尘辱尸忝，无裨朝政，每趋宸陛，益愧，周行，岂谓殊常之恩，屡出非望，注意之责，并在微躯？忧惧惭惶，寸刻难措。臣闻惟名与器，不可假人，审已量力，未宜虚授，若贪荣冒宠，黾勉苟容，神明昭昭，必速其害。伏望历求百辟，委之兼才，以分三老之任，用增九鼎之重，则至公大行，群下知劝。无任恳迫之至。
    ○谢让加银青福建观察使表
    臣某言：伏奉五月二十五日恩制，授臣银青光禄大夫使持节都督福建诸军事福建刺史充福建等州都团练观察处置等使，以今月二十一日至所部上讫。臣负恩至深，睿慈曲宥，待罪犹近，殊渥荐临，荡涤，瑕累，超迁方任，宠荣非次，荷惧失图，臣诚恐诚喜顿首顿首。臣本性下愚，起自孤贱，代耕之望，心在於斯，经远之谋，实非所及。先朝驱策。以奉纶言，曲承眷私，累渐阶历，遂参重务，有攵彝伦，未申报效，永负天地，孽由自作，罪在难容。伏以宸断察微，圣慈悯下，抑群议以屈法，舍万死以矜愚。犹委藩条，不坐亲属，如臣之比，前例所无。戴感兢惶，殒越无措，誓将没齿，效职南荒。刻责自新，庶补前咎，常恐恶声已被，有於史册；朽骨纵归，实秽於泉壤。岂谓天波一洗，尘渣忽除，面目何施？灰粉亦足。圣朝使过，始有庸臣，特赐崇阶，超授连率。减论之贷，曾未周星，录用之荣，顿极今日。素多屏劣，又乏干能，将何以式遏外虞，澄清列郡？幸遇德音，频降，霈泽普覃，惠恤悃穷，均省团赋，尽除疾苦，莫不昭苏，海隅苍生，自乐淳化。臣奉宣清问，远布皇猷，老少怀安，跃相庆。臣才非所任，不敢冒荣，必招无德之殃，恐致负乘之寇。伏请削除三品，退守一州，冀循恒资，免至逾分。庶回宸鉴俯恤血诚，所忝荣班，请授能者。无任虞荷恳迫之至，谨差特进试鸿胪，卿臣郝诚溢奉表谢恩陈乞以闻。
    ○代杜相公让剑南元帅表
    臣鸿渐惶恐言：臣本自诸生，素乏经邦之具，无才无行，至愚至拙，其所望者，在寸禄代耕而已。往属先帝中兴，时方草昧，攀附日月，遭逢盛时，获奉驰驱，遂蒙委遇，毫发示报，哀惶靡及。陛下龙飞践阼，俊义满朝，犹顾微臣，使参大政，备位宰辅出入六年。上不能调和阴阳，下不能亲辅百姓，朝曲隳废，圣虑忧劳，其心愧耻，中夜三叹。况外统群帅，遥制戎阃，在臣懦劣，非所堪任。曩者受命而行，属西南未安，中外所注，虽有危难，臣不合辞。崔宁顷至朝廷，亲授经略，及还方镇，事颇条理。叔明、献恭，并是良将，自蒙擢用，甚允声实，可以倚办，并堪独任。且将在阃外，事得专之，远道取决，恐失要会，坐而临制，诚亦非宜，今又靖谧，臣何所效？岂苟贪荣利，以固宠恩？盖镇抚四夷，宰相之任也。陛下不以臣薄陋，待罪鼎司，至於疆事不休，戎车不息，实得参议，任其安危，无以裨补，皆臣之罪也，何必一方之务，独有责成，特乞下鉴愚恳，俯停戎号，则王朝无兼授之宠，臣下有知止之分。昧死上言，冀回宸眷。无任惶迫屏营之至，谨奉表陈露以闻。
    ○代杜相公让河南等道副元帅表
    臣某言：伏奉今月日恩制，以臣兼河南江淮山南东道副元帅，祗奉诏书，俯伏流汗，惊悚惶灼，若无所容，臣某诚惶诚恐顿首顿首。臣闻将帅者四方之守，中夏垣翰也。上以卫社稷，外以抚戎夷，国容不入於军阃戎事得专其将命。汉让韩信以安危存亡之地，齐擢穰苴以文武威附之名，所授既难，所责亦重。非才而处，鲜不败事，臣固陋无识，蒙国厚恩，遭时备位尘辱华衮，见贻匈奴之哂，不副苍生之望。效拙无补，六年旷官，阴阳愆和，政理乖度，金革未戢，水旱相乘，常待罪於策免，敢希恩於望外。臣所以徘徊渥泽，尚忝中枢，岂持禄保身，苟自容也。以其沥诚未鉴，不敢固辞。顷者即戎巴蜀，总制群师，属两川未安，遂任忧责，而边患稍息，方隅甫宁。此盖冯神武之威，用廊庙之策，不然者，将颠沛是惧，岂望於天幸哉？陛下覆之如天，容之如地，矜其疾病，察以愚恳，特蒙优诏，获上兵符，喜未宁，遽承新命。东南至海，俾护诸军，外绥四国，专制万里，以天子二老之任，会诸侯九合之师。事之济否？所系尤大，在臣懦劣，非所克堪。诚愿饰愚靡钝，展效毫发，以报所授之恩，以勤所忝之职。而器非所适，力又不任，加之衰老，事多废忘，岂可训师诘禁，以张威武。伏冀求方叔南仲之贤，授统一专征之寄，天下大柄，岂私於臣？实恐伤陛下之知人，千处士之横议，誓将死请，辄露血诚，轻默威严，庶回宸断。无任恳款屏管之至。
    ○第二表
    臣某言：伏以智小识浅，恳辞新命。德音缅邈，圣旨如初，忧悸惭惶，寸阴难处，情有所迫，再黩宸严，冀天光之下济，期夕殒之无恨，臣某诚惶诚恐顿首顿首。臣闻以贤授任，犹诚盈满，无德而禄，固宜勇退。如或不量其分，苟患失之，贪荣冒宠，以旷职事，祸之所伏，亦可畏也。臣孤陋疵贱，自视缺然，遭遇盛时，谬此荣达，得以貂蝉衮服，趋侍云陛，拥旄仗节，统护戎师，崇班厚遇，顿极於此。退自惟省，夙夜惭惶，内旷论道经邦之位，外乏济河登山之功，但终恩眷，万不酬一，四方归责，喧喧盈耳。陛下矜其不逮，近罢即戎，未逾旬时，又辱谋帅，私怀爽绝，以惊以怖。昔光武见事於千里之外，诸将授成算而已。陛下聪明神武，超然过之，戡济多难，犬戎大定。今天下方镇，东南最宁，但委之将守，授以经略，自可致理，又保足虞？岂必以不才之臣，窃非据之位，加之衰惫，难於力强。陛下知人则哲，悯臣窃位之愚，固当降殊私之贷，开至公之选，倘以懦败事，谤缺上闻，虽欲宥之。其可及也？昧死陈乞，庶鉴愚诚，祈於必从，不敢有隐。伏冀收春雨之既降，回朝阳而见烛，俾不能者止，实望於曲成之仁也。无任恳迫屏营之至。
    ○代拟宰相谢加银青并郡公表
    臣某言：伏奉今日制书，加臣银青光禄大夫，特封河南郡开国公，食邑二千户，承命战惊，伏诏惶骇，拜无次，感涕失容，中谢。臣累代宗儒，传经素位，所以勉修学艺，将业其官，而文愧承家，识非半古，本期代耕之禄，稍阶载笔之地。幸参近署，久侍内朝，谬沾雨露之恩，颇甄岁月之效。获承大命，谢谟训之规；载忝有司，无辩论之实。既虚职守，常惧满盈，无日不思，每期负败。当时同列，咸所明知，岂意朝廷方正於纪纲，天地忽思於微细。擢升佐辅望出群情，陈乞靡从，旷废何甚！在万邦之化育，处百辟之仪刑，出自诸生猥当非据，所以风雨愆候，岁谷不登，边檄交驰，田租减耗。凡此数事，职臣之由，历观旧典，合贬优秩，累因陛下，奏献封章，天威俯临，愚诚屡夺。虽沥恳无报，期至诚必通，上仰於朝，庶几谐愿，受策於第，是所甘心。方祈获免之时，更遇非常之赐，特承七命之贵，超过八阶；仍叨五等之荣，从封千里。虽庭坚谟弼之德，山甫将明之才，荣遇今恩，亦称逾分。况臣道惭先哲，识类平人，未遂退还，已纡圣眷，频烦宠拜，实惧神明。伏乞俯照血诚，特回睿旨，夫上有无功之授，则下多不劝之嫌。涓滴之劳，未彰於近掖；风尘之议，已集於远方。所以抚心疚怀，不敢奉诏，拜手流汗，讵容饰词？无任惭惶之至。
    ○代裴相公让将相封爵表
    臣某惶恐言：臣闻“无德而禄”，殃咎必至，又“鬼神害盈而福谦”，盖经籍之明言，圣哲之垂诫也。臣儒门孤贱行拙性愚，自甘散弃，岂望荣达？时来骤进，任遇颇重，备位将相，无补圣朝。道恶其满，天与之疾，素有气癖，兼之风眩，又多烦躁，事剧则昏。伏以军国重务，猥承参决，强策驽配以亲事任。精爽潜耗，病源益深，近日有加，旷旬弥滞，食不知味，所进殊少，形神憔悴，惘惘不乐。圣慈怜悯，曲念微生，御膳名医，屡蒙降锡。霈然有喜，载感於渥恩，终亦无瘳，复增其沈痼。岂不以禄秩过量，忧负在心？强其不逮之分，促其有终之限，以兹速戾，固变明徵。且臣子之急，必告君父，在臣今日，实堪怜悯，以陛下之知臣，岂独厚其爵位也？以陛下之念臣，岂不存其骸骨也？臣以冒宠则邻於危殆，辞荣则安於摄卫，伏冀特回宸眷，俯察愚诚，削除官爵，使养衰疾。庶垂白之年，受赐於陛下；生成之德，有过於天地。无任恳迫屏营之至。
    ○第二表
    臣某言：伏以衰疾沈绵，久旷枢务，忧惶迫切，不敢自安。所以昧死让将相列侯印绶，披沥丹愚，再有陈乞，显景待命，还旨如初，穷情未达，转益危困，臣诚惶诚恐顿首顿首。臣内顾微躬，自量拙分，无片善可取，无一事可称。皆缘际会，参务军国，尸荣窃位，公责所归。且智小谋大，鲜不败事，福过灾生，常然之理。一自婴瘵，旬朔未瘳，大减服食，晦明异候，窃料气力衰惫，恐先犬马，乞遂闲退，庶安形神。且臣素疵贱，敢期贵达？常虑薄质，不堪重任。今禄位俱极，过逾涯分，致此沈痼，得非害盈，思自损抑，冀通神理。又不亲政事，历受宠荣，废公旷时，益用惭惧。所以尘默旒，至於再三，情迫於兹，敢有所隐，愚朴之性，陛下素知。加以危顿，岂容矫饰，伏望罢其新授，贷以残生。昔汉魏近臣，有以暮年久疾者，则赐告就第或再起复位。若大限未尽，羸疴渐平，圣慈不弃，驱策非晚，重得珥貂丹禁，条紫玉墀，则微效获伸，所乞无几。如或殆至深虑，何必惭荣，傥生遂其志，没无所恨矣。实冀皇天听卑於在上，太阳回舍於生成，俯纳诚祈，退令摄卫，衰朽馀齿，殊私曲全，受赐则多，生涯之幸。臣无任恳迫之至。
    ○代王尚书让官表
    臣苛言：臣闻绠之短者，无以汲深；马之疲者，无以致远。臣实凡浅素乏器能，爰自效官，累蒙驱策，服勤中外，三十馀年。始奉将作，遽加节制，叨尹京观之任，兼副八座之权，空励惊钝，竟无补裨。陛下宽其罪戾，特见优容，尚列周行，更升荣级。臣以殿中监依前检校刑部尚书未经数月，又集贤待制，岂臣才能及此？皆是明主曲成。感戴殊私，不忘寝食，誓将竭节，以报国恩。而去岁，以来，累婴沈瘵，形神久殆，筋力渐微，在假日多，朝天未克，顾惟所职，倍益兢惶。地近宫闱，事繁供应，统兹六尚之务，不可一日缺人，以臣这旷，所害尤甚，虽欲匍匐就列，支持守官，力所不任，难於自勉。伏乞矜臣不逮，许停此官，在臣血诚，实惟志愿。无任恳迫之至。
    ○第二表
  </div>
  <div class="pagination">
   <a href="全唐文_page252.html">
    上一页
   </a>
   <span>
    ...
   </span>
   <a href="全唐文_page248.html">
    248
   </a>
   <a href="全唐文_page249.html">
    249
   </a>
   <a href="全唐文_page250.html">
    250
   </a>
   <a href="全唐文_page251.html">
    251
   </a>
   <a href="全唐文_page252.html">
    252
   </a>
   <span class="current-page">
    253
   </span>
   <a href="全唐文_page254.html">
    254
   </a>
   <a href="全唐文_page255.html">
    255
   </a>
   <a href="全唐文_page256.html">
    256
   </a>
   <a href="全唐文_page257.html">
    257
   </a>
   <a href="全唐文_page258.html">
    258
   </a>
   <span>
    ...
   </span>
   <a href="全唐文_page254.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
