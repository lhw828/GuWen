<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 193 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 193 页/共 658 页
  </h1>
  <div class="content">
   ◇遗荣赋
　　散发抽簪，永纵一壑。（《文选》沈约《乐游苑饯吕僧珍诗》注，又张协《咏史诗》注作「永绝一丘」，又张华《答何劭诗》注。）
　　◇怀士赋
　　记远念于兴波。（《文选》江淹《杂体诗》注。）
　　◇菊花赋
　　何秋菊之可奇兮，独华茂乎凝霜。挺葳蕤于苍春兮，表壮观乎金商。延蔓蓊郁，绿坂被岗。缥干绿叶，青柯红芒，华实离离，晖藻煌煌。□□规圆，芳颖四张。微风扇动，照曜垂光。于是季秋九月，日数将并。顺阳应节，爰锺福灵。置酒华堂，高会娱情。百卉凋瘁，芳菊始荣纷葩晔晔，或黄或青。乃有毛嫱西施，荆姬秦嬴。妍姿妖艳，一顾倾城。擢纤纤之素手，宣皓腕而露形。仰抚云髻，俯弄芳荣。（《艺文类聚》八十一，《书钞》一百五十五，《初学记》二十七，《御览》九百九十六）
　　掇以纤手，承以轻巾。揉以玉英，纳以朱唇。服之者长生，食之者通神。（《初学记》二十七）
　　故夫菊有五美焉：圆花高悬，准天极也；纯黄不杂，后土色也；早植晚登，君子德也；冒霜吐颖，象劲直也；流中轻体，神仙食也。（《艺文类聚》八十一，《御览》九百九十六）
　　◇蒲萄赋（并序）
　　余植蒲萄于堂前，嘉而赋之，命荀勖并作。（《御览》九百七十二）
　　美乾道之广覆兮，佳阳泽之至淳。览遐方之殊伟兮，无斯果之独珍，托灵根于玄圃，植昆山之高垠。绿叶蓊郁，暧若重阴翳义和。秀房陆离，混若紫英乘素波。仰承甘液之灵露，下歙丰润于醴泉。总众和之淑美，体至气于自然。珍味允备，与物无俦，清浊外畅，甘旨内遒。滋泽膏润，入口散流。（《艺文类聚》八十七）
　　◇孔雀赋
　　有炎方之伟鸟，感灵和而来仪。禀丽精以挺质，生丹穴之南垂。戴翠旄以表弁，垂绿蕤之森纟丽。裁修尾之翘翘，若顺风而扬麾。五色点注，华羽参差。鳞交绮错，文藻陆离。丹口金辅，玄目素规。或舒翼轩峙，奋迅洪姿；或蹀足踟蹰，鸣啸郁咿。（《艺文类聚》九十一）
　　◇蜀平上言
　　贼姜维、张翼、廖化、董厥等逃死遁走，欲趣成都。臣辄遣司马夏侯咸、护军胡烈等经从剑阁出新都大渡截其前，参军爰青彡将军句安等蹑其後，参军皇甫、将军王买等从涪南出冲其腹，臣据涪县为东西势援。维等所统步骑四五万人，擐甲厉兵，塞川填谷，数百里中，首尾相继，凭恃其众，方轨而西。臣敕咸等，令分兵据势，广张罗网，南杜走吴之道，西塞成都之路，北绝越逸之径。四面云集，首尾并进，蹊路断绝，走伏无地。臣又手书申喻，开示生路。群寇困逼，知命穷数尽，解甲投戈，面缚委质。印迹万数，资器山积。昔舜舞干戚，有苗自服；牧野之师，商旅倒戈。有征无战，帝王之盛业。全国为上，破国次之，全军为上，破军次之；用兵之令典。陛下圣德，侔踪前代，翼辅忠明，齐轨公旦。仁育群生，义征不讠惠。殊俗向化，无思不服。师不逾时，兵不血刃。万里同风，九州共贯。臣辄奉宣诏命，导扬恩化。复其社稷，安其闾伍。舍其赋调，弛其征役。训之德礼，以移其风。示之轨仪，以易其俗。百姓欣欣，人怀逸豫。后来其苏，义无以过。（《魏志·锺会传》）
　　◇与吴主书
　　执笏之心，载在名策。（《文选》袁宏《三国名臣赞》注）
　　◇与蒋斌书
　　巴蜀贤智文武之士多矣，至于足下诸葛思远，譬诸草木，吾气类也。桑梓之敬，古今所敦。西到欲奉瞻尊大君公侯墓，当洒埽坟茔，奉祠至敬，愿告其所在。（《蜀志·蒋琬传》）
　　◇与姜维书
　　公侯以文武之德，怀迈世之略，功济巴汉，声畅华夏，远近莫不归名。每惟畴昔，尝同大化，吴札郑乔，能喻斯好。（《蜀志·姜维传》）
　　◇移蜀将吏士民檄
　　往者汉祚衰微，率土分崩，生民之命，几于泯灭。我太祖武皇帝神武圣哲，拨乱反正，拯其将坠，造我区夏。高祖文皇帝应天顺民，受命践阼。烈祖明皇帝奕世重光，恢拓洪业。然江山之外，异政殊俗，率土齐民，未蒙王化。此三祖所以顾怀遗恨也。今主上对德钦明，绍隆前绪；宰辅忠肃明允，劬劳王室，布政垂惠，而万邦协和；施德百蛮，而肃慎致贡。悼彼巴蜀，独为匪民，愍此百姓，劳役未已。是以命授六师，龚行天罚，征西、雍州、镇西诸军，五道并进。古之行军，以仁为本，以义治之。王者之师，有征无战。故虞舜舞干戚而服有苗，周武有散财、发廪、表闾之义。今镇西奉辞衔命，摄统戎重，庶弘文告之训，以济元元之命。非欲穷武极战，以快一朝之政。故略陈安危之要，其敬听话言。
　　益州先主，以命世英才，兴兵朔野。困踬冀徐之郊，制命绍布之手。太祖拯而济之，兴隆大好，中更背违，弃同即异。诸葛孔明仍规秦川，姜伯约屡出陇右，劳动我边境，侵扰我氐羌。方国家多故，未遑修九伐之征也。今边境清，方内无事，畜力待时，并兵一向。而巴蜀一州之众，分张守备，难以御天下之师。段谷侯和沮伤之气，难以敌堂堂之阵；比年以来，曾无宁岁，征夫勤瘁，难以当子来之民。此皆诸贤所亲见也。
　　蜀相牡见禽于秦，（蜀相牡，文选作蜀侯。案：《史记·索隐》言蜀王开，今此作相牡者，《战国策》「使陈庄相蜀」，「牡」与「庄」形近，疑陈庄相蜀，遂据蜀，后见禽于秦也。《史记》及《华阳国志》皆不言，未知其审。）公孙述授首于汉，九州之险，是非一姓，此皆诸贤所备闻也。明者见危于无形，智者窥祸于未萌。是以微子去商，长为周宾；陈平背项，立功于汉。岂晏安鸩毒，怀禄而不变哉？今国朝隆天覆之恩，宰辅弘宽恕之德，先惠後诛，好生恶杀。往者吴将孙壹，举众内附，位为上司，宠秩殊毕。文钦唐咨，为国大害，叛主雠贼，还为戎首。咨困逼禽获，钦二子还降，皆将军封侯。咨与闻国事，壹等穷归命，犹加盛宠。况巴蜀贤知，见机而作者哉？主成能深鉴成败，邈然高蹈，投迹微子之踪，错身陈平之轨，则福同古人，庆流来裔。百姓士民，安堵乐业；农不易亩，市不回肆。去累卵之危，就永安之福。岂不美与？若偷安旦夕，迷而不反，大兵一放，玉石俱碎。虽欲悔之，亦无及已。其详择利害，自求多福。各具宣布，咸使闻知。（《魏志·锺会传》，又见《文选》）
　　◇太极东堂夏少康、汉高祖论
　　甘露元年二月丙辰，帝宴群臣于太极东堂，与侍中荀ダ、尚书崔赞、袁亮、锺毓，给事中中书令虞松等并讲述礼典，遂言帝王优劣之差。帝慕夏少康，因问ダ等曰：「有夏既衰，后相殄灭。少康收集夏众，复禹之绩。高祖拔起陇亩，驱帅豪俊，芟夷秦项，包举寓内。斯二主，可谓殊才异略，命世大贤者也。考其功德，谁宜为先？」ダ等对曰：「夫天下重器，王者天授，圣德应期，然后能受命创业。至于阶缘前绪，兴复旧绩，造之与因，难易不同，少康功德虽美，犹为中兴之君，与世祖同流可也。至如高祖，臣等以为优。」帝曰：「自古帝王功德，言行互有高下，未必创业者皆优，绍继者咸劣也。汤、武、高祖，虽俱受命，贤圣之分，所觉悬殊。少康殷宗，中兴之美；夏启周成，守文之盛，论德较实，方诸汉祖，吾见其优，未闻其劣。顾所遇之时殊，故所名之功异耳。少康生于灭亡之後，降为诸侯之隶，崎岖逃难，仅以身免，能布其德，而兆其谋，卒灭过戈，克复禹绩。（《御览》作「复禹之绩」。）祀夏配天，不失旧物，非至德弘仁，岂济斯勋？汉祖因土崩之势，杖一时之权，专任智力，以成功业，行事动静，多违圣检。为人子则数危其亲，为人君则囚系贤相，为人父则不能卫子。身没之後，社稷几倾，若与少康易时而处，或未能复大禹之绩也。推此言之，宜高夏康而下汉祖矣，诸卿具论详之。」翌日丁巳，讲业既毕，ダ、亮等议曰：「三代建国，列土而治，当其衰弊，无土崩之势，可怀以德，难屈以力。逮至战国，强弱相兼，去道德而任智力，故秦之弊，可以力争。少康布德，仁者之英也；高祖任力，智者之俊也。仁智不同，二帝殊矣。诗书述殷中宗、高宗，皆列大雅。少康功美，过于二宗，其为《大雅》明矣。少康为优，宜如诏旨。」赞、毓、松等议曰：「少康虽积德累仁，然上承大禹遗泽余庆，内有虞、仍之援，外有靡、艾之助，寒浞谗慝，不德于民；浇、犭壹无亲，外内弃之。以此有国，盖有所因，至于汉祖，起自布衣，率乌合之士，以成帝者之业。论德则少康优，课功则高祖多，语资则少康易，校时则高祖难。」帝曰：「诸卿论少康因资，高祖创造，诚有之矣。然未知三代之世，任德济勋，如彼之难；秦项之际，任力成功，如此之易。且太上立德，其次立功。汉祖功高，未若少康盛德之茂也。且夫仁者必有勇，诛暴必用武，少康武烈之威，岂必降于汉祖哉？但夏书沦亡，旧文残缺，故勋美阙而罔载。唯有伍员，粗述大略，其言复禹之绩，不失旧物。祖述圣业，旧章不愆，自非大雅兼才，孰能与于此？向令坟、典具存，行事详备，亦岂有异同之论哉？」于是群臣咸悦服。中书令松进曰：「少康之事，去世久远，其文昧如是。以自古及今，议论之士，莫有言者，德美隐而不宣，陛下既垂心远鉴，考详古昔，又发德音，赞明少康之美，使显于千载之上，宜录以成篇，永垂于後。」帝曰：「吾学不博，所闻浅狭，惧于所论，未获其宜。纵有可采，亿则屡中，又不足贵，无乃致笑后贤，彰吾暗昧乎？」于是侍郎锺会，退论次焉。（《魏志·高贵乡公纪》注引《魏氏春秋》，又见《艺文类聚》十二，《御览》八十二，四百四五十）
　　◇论程盛
　　丹霄之凤，青冥之龙。（《文选》任《王文宪集序》注引《锺会集》）
　　◇母夫人张氏传
　　夫人张氏，字昌蒲，太原兹氏人，太傅定陵成侯之命妇也。世长吏二千石。夫人少丧父母，充成侯家，修身正行，非礼不动，为上下所称述。贵妾孙氏，摄嫡专家，心害其贤，数谗毁，无所不至。孙氏辨博有智巧，言足以饰非文过，然竟不能伤也。及妊娠，愈更嫉妒，乃置药食中。夫人中食，觉而吐之，瞑眩者数日。或曰：「何不向公言之？」答曰：「嫡庶相害，破家危国，古今以为鉴诫。假如公信我，众谁能明其事？彼以心度我，谓我必言，固将先我；事由彼发，顾不快邪！」遂称疾不见。孙氏果谓成侯曰：「妾欲其得男，故饮以得男之药，反谓毒之。」成侯曰：「得男药佳事，暗于食中与人，非人情也。」遂讯侍者具服，孙氏由是得罪出。成侯问夫人：「何能不言？」夫人言其故，成侯大惊，益以此贤之。黄初六年生会，恩宠愈隆，成侯既出孙氏，更纳正嫡贾氏。
　　夫人性矜严，明于教训。会虽童稚，勤见规诲。年四岁授《孝经》，七岁诵《论语》，八岁诵《诗》，十岁诵《尚书》，十一诵《易》，十二诵《春秋左氏传》、《国语》，十三诵《周礼》、《礼记》，十四诵成侯《易记》，十五使入太学，问四方奇文异训。谓会曰：「学猥则倦，倦则意怠。吾惧汝之意怠，故以渐训汝。」今可以独学矣，雅好书籍，涉历众书，特好《易》、《老子》。每读《易》，孔子说「鸣鹤在阴，劳谦君子，藉用白茅，不出户庭」之义，每使会反覆读之，曰：「《易》三百馀爻，仲尼特说此者，以谦恭慎密，枢机之发，行已至要，荣身所由故也。顺斯术以往，足为君子矣。」正始八年，会为尚书郎。夫人执会手而诲之曰：「汝弱冠见叙，人情不能不自足，则损在其中矣。勉思其戒。」是时大将军曹爽专朝政，日纵酒沈醉，会兄侍中毓宴还，言其事。夫人曰：「乐则乐矣，然难久也。居上不骄，制节谨度，然后乃无危溢之患。今奢僭若此，非长守富贵之道。」嘉平元年，车驾朝高平陵，会为中书郎从行。相国宣文侯始举兵，众人恐惧，而夫人自若。中书令刘放、侍郎卫、夏侯和等家皆怪，问夫人：「一子在危难之中，何能无忧？」答曰：「大将军奢僭无度，吾常疑其不安。太傅义不危国，必为大将军举耳。吾儿在帝侧何忧？闻且出兵，无他重器，其势必不久战。」果如其言，一时称明。会历机密十余年，颇豫政谋。夫人谓曰：「昔范氏少子为赵简子设代邾之计，事从民悦，可谓功矣。然其母以为乘伪作诈，末业鄙事，必不能久。其识本深远，非近人所言。吾常乐其为人。汝居心正，吾知免矣，但当修所志，以辅益时化，不忝先人耳。」常言：「人谁能皆体自然，但力行不倦，抑亦其次。虽接鄙贼，必以言信，取与之间，分画分明。」或问此无乃小乎。答曰：「君子之行，皆积小以致高大。若以小善为无益而弗为，此乃小人之事耳。希通慕大者，吾所不好。」会自幼小，衣不过青绀，亲营家事，自知恭检。然见得思义，临财必让。会前后赐钱帛数百万计，悉送供公家之用，一无所取。年五十有九，甘露二年二月暴疾薨。比葬，天子有手诏，命大将军高都侯厚加赠，丧事无巨细，一皆供给。议者以为公侯有夫人，有世妇，有妻有妾，所谓外命妇也。依《春秋》成风定姒之义，宜崇典礼，不得总称妾名。于是称成侯命妇。殡葬之事，有取于古制，礼也。（《魏志·锤会传》注此篇张溥误分为二，又略见《御览》二百二十，又六百十三）
　　◇四本论
　　（《世说·文学》篇注云：「论才性同异合离，傅嘏论同，李丰论异，锺会论合，王广论离。」）
　　◇刍荛论
　　国之称富者，在乎丰民，非独谓府库盈、仓廪实也。且府库盈、仓廪实，非上天所降，皆取（《御览》作「资」。）于民，民困则国虚矣。（《初学记》二十四，《御览》一百九十一）
　　吴之玩水若鱼鳖，蜀之便山若鸟兽。（《文选·魏都赋》注）
　　萤光增曜于日月。（《白孔六帖》九十五）
　　贤者之处世，犹金玉之生于沙砾、豫章之产乎幽谷，下不之进于上，则无由而至矣。（《御览》四百二）
　　凡人之结交，诚宜盛不忘衰，达不弃穷，不疑惑于谗构，不信受于流言，经长历远，久而逾固。而人多初隆而後薄，始密而终疏，斯何故也？皆由交情不发于神气，道数乖而不同，权以一时之术，取仓卒之利。有贪其财而交，有慕其势而交，有爱其色而交。三者既衰，疏薄由生。（《御览》四百六）
　　夫莠生似禾，钅俞石像金。（《御览》八百十三）
　　焚林成烟，其似如云。（《御览》八百七十一）
　　◎孙邕
　　邕，济南人，光和中从方士王和平至京师，後为侍郎。黄初中为渤海太守。（见《孙夫人碑》，又《鲍勋传》。黄初六年，帝从寿春还，屯陈留郡界，太守孙邕见，则又尝为陈留太守。）景初初代卢毓为侍中。正始中复代卢毓为吏部尚书，寻加光禄大夫，领太史令，封关内侯。
　　◇上言合朔有违错
　　光禄大夫领太史令邕言：典历者案历术，推交会之期，候者伺迟疾之度，当朔事无有违错耳。（《通典》七十八。高贵乡公正元二年，太史奏：三月一日寅时合朔，去交二度恐相附近。主者奏宣敕有司为救日蚀备，既时过而不蚀，大将军司马昭推史官不验之实，空设合朔之期，以疑上下。光禄大夫领太史令邕言云云，重问典历周晃等。对「郑小同议」。乃止。）
　　◎王凌
　　凌字彦云，太原祁人，司徒允兄子。献帝时举孝廉，为发干长，迁中山太守。曹公辟为丞相掾。文帝受禅，拜散骑常侍，出为兖州刺史，封宜城亭侯，加建武将军，历青、扬、豫三州刺史。正始中为征东将军，进封南乡侯，迁车骑将军仪同三司，代高柔为司空，又代蒋济为太尉，假节。嘉平三年谋废立，司马懿讨之，送还京师，至项饮药死。
　　◇与太傅司马宣王书
　　卒闻神军密发，已在百尺。虽知命穷尽，迟于相见。身首分离，不以为恨。前後遣使有书，未得还报。企踵西望，无物以譬。昨遣书之后，便乘船来相迎。宿丘头，旦发于浦口，奉被露布赦书，又得二十三日况，累纸诲示，闻命惊愕。五内失守，不知何地可以自处。仆久忝朝恩，历试无效，统御戎马，董齐东夏。事有阙废，中心犯义，罪在二百，妻子同县，无所祷矣。不图圣恩天覆地载，横蒙视息，复睹日月。亡甥令狐愚携惑群小之言，仆即时呵抑，使不得竟其语。既人已知，神明所鉴，夫非事无阴，卒至发露，知此枭夷之罪也。生我者父母，活我者子也。（《魏志·王凌传》》注引《魏略》）
　　身陷刑罪，谬蒙赦宥。今遣掾送印绶，顷至，当如诏书，自缚归命。虽足下私之，官法有分。（同上）
　　◎王广
　　广字公渊，凌子，为屯骑校尉。（见《世说·文学》篇注。）凌诛并死。（案：《世说·贤媛》篇注引《魏氏春秋》及《魏志》甚详，别有王广，晋初为并州刺史，见《晋书·载纪·刘宣传》，非即此）
　　◇子贡画赞
　　□□端木，英辩才清，吐口敷华，发音扬馨。（《御览》四百六十四）
　　◎董昭
　　昭字公仁，济阴定陶人，举孝廉，除瘿陶长柏人令。袁绍以为参军事，进魏郡太守，寻入朝，拜议郎。建安中除符节令，迁河南尹，又为冀州牧，徙徐州牧，又徙魏郡太守，拜谏议大夫，封千秋亭侯，转拜司空军祭酒。文帝即王位，拜将作大匠。及受禅，迁大鸿胪，进封右乡侯，徙封成都乡侯，拜太常，徙光禄大夫给事中，拜太仆。明帝即位，进爵乐平侯，转卫尉，拜司徒。卒年八十一，谥曰定侯。
　　◇上明帝表
　　武皇帝承凉州从事及武都降人之辞，说张鲁易攻，阳平城下南北山相远，不可守也，信以为然。及往临履，不如所闻。乃叹曰：「他人商度，少如人意，攻阳平山上诸屯，既不时拔，士卒伤夷者多。」武皇帝意沮，便欲拔军截山而还，遣故大将军夏侯、将军许褚呼山上兵还。会前军未还，夜迷惑误入贼营，贼便退散。侍中辛毗、刘晔等在兵后语、褚，言官兵已据得贼要屯，贼已散走，犹不信之。前自见，乃还白武皇帝「进兵定之」，幸而克获。此近事，吏士所知。（《魏志·张鲁传》注引《魏名臣奏》）
　　◇谏屯渚中作浮桥疏
　　武皇帝智勇过人，而用兵畏敌，不敢轻之若此也。夫兵好进恶退，常然之数。平地无险，犹尚艰难，就当深入，还道宜利。兵有进退，不可如意。今屯渚中，至深也；浮桥而济，至危也。一道而行，至狭也。三者兵家所忌，而今行之。贼频攻桥，误有漏失。渚中精税，非魏之有，将转化为吴矣。臣私戚之，忘寝与食，而议者怡然不以为忧，岂不惑哉？加江水向长，一旦暴增，何以防御？就不破贼，尚当自完，柰何乘危，不以为惧，事将危矣。惟陛下察之。（《魏志·董昭传》）
　　◇陈末流之弊疏（太和六年）
　　凡有天下者，莫不贵尚敦朴忠信之士，深疾虚伪不真之人者，以其毁教乱治，败俗伤化也。近魏讽则伏诛建安之末，曹伟则斩戮黄初之始。伏惟前後圣诏，深疾浮伪，欲以破散邪党，常用切齿。而执法之吏，皆畏其威势，莫能纠レ，毁坏风俗，侵欲滋甚。窃见当今年少，不复以学问为本，专更以交游为业；国士不以孝悌清修为首，乃以趋势游利为先。合党连群，互相褒叹；以毁訾为罚戮，用党誉为爵赏。附已者则叹之盈言，不附者则为作瑕衅。至乃相谓「今世何忧不度邪」？但求人道不勤，罗之不博耳，又何患其不知己矣！但当吞之以药而柔调耳。又闻或有使奴客名作在职，家人冒之出入，往来禁奥，交通书疏，有所探问。凡此诸事，皆法之所不取，刑之所不赦，虽讽伟之罪，无以加也。（《魏志·董昭传》）
　　◇作曹公书与杨奉
　　吾与将军，闻名慕义，便推赤心。今将军拔万乘之艰难，反之旧都，翼佐之功，超世无畴，何其休哉！方今群凶猾夏，四海未宁。神器至重，事在维辅。必须众贤，以清王轨。诚非一人，所能独建。心腹四支，实相恃赖。一物不备，则有阙焉。将军当为内主，吾为外援。今吾有粮，将军有兵。有无相通，足以相济。死生契阔，相与共之。（《魏志·董昭传》）
　　◇与袁春卿书
　　盖闻孝者不背亲以要利，仁者不忘君以徇私，志士不探乱以徼幸，智者不诡道以自危。足下大君，昔避内难，南游百越，非疏骨肉，乐彼吴会，智者深识，独或宜然。曹公愍其守志清恪，离群寡俦，故特遣使江东，或迎或送，今将至矣。就令足下处偏平之地，依德义之主，居有泰山之固，身为乔松之偶，以义言之，犹宜背彼向此，舍民趣父也。且邾仪父始与隐公盟，鲁人嘉之而不书爵，然则王所未命，爵尊不成，春秋之义也。况足下今日之所托者乃危乱之国，所受者乃矫诬之命乎？苟不逞之与群，而厥父之不恤，不可以言孝；忘祖宗所居之本朝，安非正之奸职，难可以言忠；忠孝并替，难以言智。又足下昔日为曹公所礼辟，夫戚族人而疏所生，内所寓而外王室，怀邪禄而叛知己，远福祚而近危亡，弃明义而收大耻，不亦可惜邪？若能翻然易节，奉帝养父，委身曹公，忠孝不坠，荣名彰矣。宜深留计，早决良图。（《魏志·董昭传》。袁绍同族春卿为魏郡太守，在邺城中，其父元长在扬州，太祖遣人迎之，昭书与春卿。）
　　◇议丞相进爵九锡与荀书
　　昔周旦、吕望，当姬氏之盛，因二圣之业，辅翼成王之幼，功勋若彼，犹受上爵。锡土开宇，末世田单。驱强齐之众，报弱燕之怨，收城七十，迎复襄王，襄王加赏于单，使东有掖邑之封，西有上之虞。前世录功，浓厚如此。今曹公遭海内倾覆，宗庙焚灭，躬擐甲胄，周旋征伐，栉风沐雨，且三十年。芟夷群凶，为百姓除害，使汉室复存。刘氏奉祀，方之曩者数公，若泰山之与丘垤，岂同日而论乎？今徒与列将功臣，并侯一县，此岂天下所望哉？（《魏志·董昭传》》注引《献帝春秋》）
　　◇伪作袁绍檄告郡
　　得贼罗候安平张吉辞，当攻钜鹿，贼故孝廉孙伉等为应。檄到收行军法，恶止其身，妻子勿坐。（《魏志·董昭传》）
　　◎赵俨
　　俨字伯然，颖川阳翟人。建安初为朗陵长，入为司空掾属主簿，历章陵太守、都督护军扶风太守、关中护军，迁平寇将军，文帝时历侍中驸马都尉，领河东太守典农中郎将，赐爵关内侯，寻封宜土亭侯，迁尚书。明帝时进封都乡侯，出监荆豫诸军，转大司马军师，拜大司农。齐王时假节都督雍凉，征为骠骑将军，迁司空，正始四年卒，谥曰穆侯。
　　◇荐胡昭
　　天真高洁，老而弥笃，玄虚静素，有夷皓之节。宜蒙徵命，以励风俗。（《魏志·管宁传》。正始中，骠骑将军赵俨、尚书黄休、郭彝散骑常侍荀ダ锺毓、太仆庾嶷、弘农太守何桢等递荐昭。）
　　◇与荀书
　　今阳安郡当送绵绢，道路艰阻，必致寇害。百姓困穷，邻城并叛，易用倾荡，乃一方安危之机也。且此郡人执守忠节，在险不贰。微善必赏，则为义者劝。善为国者，藏之于民，以为国家，宜垂慰抚。所敛绵绢，皆俾还之。（《魏志·赵俨传》）

卷二十六·魏二十六
◎邯郸淳
　　淳字子叔，一名竺，颖川人。初平中客荆州，後归曹公。黄初初为博士给事中，有集二卷。
　　◇投壶赋
　　古者诸侯间于天子之事，则相朝也。以正班爵，讲礼献功。于是乃崇其威仪，恪其容貌。繁登降之节，盛揖拜之数。机设而弗倚，酒澄而弗举。肃肃济济，其惟敬焉。敬不可久，礼成于饫。乃设大射，否则投壶。植兹华壶，枭氏所铸。厥高二尺，盘腹修ㄕ。饰以金银，文以雕镂。（案，当有四字一句。）象物必具。距筵七尺，杰焉植驻。矢维二四，或柘或棘。丰本纤末，调劲且直。执下奉中，司射是职。曾孙侯氏，与之乎皆得。然後观夫投者之闲习，察妙巧之所极，骆驿联翩。（案：当有四字一句。）爰爰免发。翻翻集集，不盈不缩。应壶顺入，何其善也。每投不空，四矢退效。既入跃出，荏苒偃仰。（案，此句有误字。）黾勉趋下，馀势振掉，又足乐也。拟议于此，命中于彼。动之如志，靡有违。譬诸为政，群职罔弛也。左右毕投，效奇数钧。列置功下，称善告贤。三载考绩，幽明始分也。比投不释，增是自遂。虽往有功，义所不贵。春秋贬，亦犹是类也。若乃撮矢作骄，累掇联取。一往纳二，巧无与耦。斯乃绍、伦之才，尤异之手也。柯列葩布，匪罕匪稠。虽就置犹弗然，矧回绝之所投。惟兹巧之妙丽，亦希世之寡俦。调心术于混冥，适容体于便安。纷纵奇于施舍，显必中以微观。悦举坐之耳目，乐众心而不倦。环玮百变，恶可穷赞。（《艺文类聚》七十四）
　　◇上受命述表
　　臣闻《雅》、《颂》作于盛德，典谟兴于茂功。德盛功茂，传序弗忘。是故竹帛以载之，金石以声之，垂诸来世，万载弥光，陛下以圣德应期，龙飞在位。其有天下也，恭己以受天子之籍，无为而四海顺风。若乃天地显应，休徵祥瑞，以表圣德者，不可胜载，铄乎焕显，真神明之所以祚命世之令主也。凡自能言之类，莫不讴叹于野，执笔之徒，咸竭文思，献诗上颂。臣抱疾伏蓐，作书一篇。欲谓之颂，则不能雍容盛懿，列伸玄妙；欲谓之赋，又不能敷演洪烈，光扬缉熙。故思竭愚，称受命述。（《艺文类聚》十）
　　◇受命述
　　伊上天阐载，自民主肇建，历听风声，陶唐为盛，虞夏受终，殷周革命，有禅而帝，有代而王。禅代虽殊，大小繇同。于是以汉历在魏，赤运归黄也。是故大魏之业，皇耀震霆。肃清宇内，万邦有截。师义翼汉，奉礼不越。饰躬戮力，茂亮弘烈。树深根以厚基，播醇泽以酿味。含光而弗耀，戢翼而弗发。将俟圣嗣，是遂是达。圣嗣承统，爰宣重光。陈锡裕下，民悦无疆。三神宜厘，四灵顺方。元龟介玉，应龙粹黄。若云魏德，据兹以昌。尔乃鸣玉陟坛，三缙以俟。既受休命，龙旋凤峙。煌煌厥晖，穆穆容止。临下有赫，允也天子。既践帝位，纳玺要绂。太常司燎，升炮告类。璋峨峨，髦士棣棣。跄跄圣躬，御策以莅。巍巍乎崇功，显显乎德容。信帝者之壮业，天休之所锺也。于时天地咸和，日月光精；氛不作，风尘弭清。凡在坛场之位，举目平广庭，莫不君臣和德，咸玉色而金声。屡省万机，访谋老成，治咏儒墨，纳策公卿。昧旦孜孜，夕惕乾乾。务在谐万国，叙彝伦，而折不若，怀远人。混六合之风，纳于仁寿之门，刑错靡试，偃伯靡军。然后乃勤功岱岳，升中上玄，斯因我皇之大摹，思心之所存也。（《艺文类聚》十）
　　◇汉鸿胪陈纪碑（《艺文类聚》作「锺纪」，误）
　　君讳纪，字元方，太丘君之元子也。始祖有虞，受禅陶唐，亦以命禹，其後妫满。当周武王时，祚土于陈，君其世也。君生应乾坤之纯质，受嵩岳之精粹，内苞九德，外兼百行，川深沦于不测，胆智应于无方，弘裕足以容众，矜严足以正己。然后研几道艺，涉览文学。凡前言往行，竹帛所载，靡不悉该其善也。焉其诱人也，是以令闻广誉，寒于天渊；仪形嘉诲，范乎人伦。存乎本传，故略举其著于人事者焉。
　　显考以茂行崇冠先俦，季弟亦以英才知名当也。孝灵之初，并遭党锢，俱处于家，号曰三君。故得奉常供养，以循子道，亲执馈食，朝夕竭欢。及太丘君疾病终亡，丧过乎哀，崩伤呕血，如此者数焉。服礼既除，戚容弥甚，闻名心矍，言及陨涕，虽大舜之终慕，曾参之自尽，无以喻也。豫州刺史嘉懿至德，命敕百城，图画形象，于今遗称，越在民口。既处隐约，潜躬味道，足不逾阈。乃覃思著书三十余万言，言不务华，事不虚设，其所交释合赞，规圣哲而後建旨明归焉，今所谓《陈子》者也。初平之元，禁罔蠲除，四府并辟，弓旌交至。虽崇其礼命，莫敢屈用。大将军何进表选明儒，君为举首。公车特徵，起家拜五官中郎将，到迁侍中，旬有八日，出相平原。会孝灵晏驾，贼臣秉政，肆其凶虐，剥乱宇内，州郡幅裂，戎舆并戒。君冒犯锋矢，勤恤民隐，驯之以礼教，示之以知耻，视事未期，士女向方。会刺史败于黄巾，幽冀二州，争利其土。君料敌知难，不忍其民为己致死，乃辞而去之。于是故老随慕，攀辕持毂，轮不得转。遂晨夜间行，寓于邳郯之野。袁术恣睢，僭号江淮，图覆社稷，结婚吕布，斯事成重，必不测救。君谂布不从，遂与成婚，送女在途。君为国深忧，乃奋策出奇，以夺其心，卒使绝好，追女而还。离逖奸谋，使不得成，国用安，君之力也。唯帝念功，命作尚书令。会车驾幸许，拜大鸿胪。实掌九仪，四门穆穆，遂登补衮阙，以熙帝载。不幸寝疾，年七十有一，建安四年六月卒。惜乎怀道处否，登庸日寡，实使大业不究，元勋靡建，兹海内所为嗟悼，凡百所以失望也。天子愍焉，使者吊祭，郡卿以下，临丧会葬。有子曰群，追惟蓼莪罔极之恩，乃与邦彦、硕老，咨所以计功称伐，铭赞之义，遂树斯石，用监于後，其辞曰：
　　於穆上德，时惟我君。固天纵之，允锺厥纯。命世作则，实绍斯文。遭险龙潜，抗志浮云。所贵在己，乐存事亲。虽处畎亩，天子屡闻。乃阶郎将，陪帝作邻。平原寇深，遂辞其民。思齐古公，土是因。不忘谂国，惠我无垠。复命喉舌，秉国之均。爰登卿士，媚兹一人。如何穹苍，不授遐年。鲜厥在位，每怀不申。股肱或亏，朝谁与询？茕茕小子，号泣于。勒铭表德，久而弥新。（《古文苑》，又略见《艺文类聚》四十九）
　　◇孝女曹娥碑
　　孝女曹娥者，上虞曹盱之女也。其先与周同礻，末胄荒沈，爰来适居。盱能抚节案歌、婆娑乐神。以汉安二年五月，时迎伍君，逆涛而上，为水所淹，不得其尸。时娥年十四，号慕思盱，哀吟泽畔，旬有七日，遂自投江死，经五日，抱父尸出。以汉安迄于元嘉元年，青龙在辛卯，莫之有表，度尚设祭诔之。辞曰：
　　伊惟孝女，晔晔之姿。偏其反而，令色孔仪。窈窕淑女，巧笑倩兮。宜其家室，在洽之阳。待礼未施，嗟丧慈父。彼苍伊何，无父孰怙？诉神告哀，赴江永号。视死如归，是以眇然。轻绝投入，沙泥翩翩。孝女乍沈乍浮，或泊洲屿，或在中流。或趋湍濑，或还波涛。千夫失声，悼痛万馀。观者填道，云集路衢。流泪掩涕，惊恸国都。是以哀姜哭市，杞崩城隅。或有克面引镜，耳用刀。坐台待水，抱树而烧。於戏孝女，德茂此俦。何者大国，防礼自修。岂况庶贱，露屋草茅。不扶自直，不镂而雕。越梁过宋，比之有殊。哀此真厉，千载不沦。乌呼哀哉！乱曰：
　　名勒金石，质之乾坤。岁数历祀，丘墓起坟。光于后土，显照天人。生贱死贵，利之义门。何怅华落，雕零早分。葩艳窈窕，永世配神。若尧二女，为湘夫人。时效仿佛，以昭後昆。（《古文苑》。）
　　◎陈群
　　群字长文，颖川许昌人。大鸿胪纪子。蜀先主为豫州牧，辟为别驾。后举秀才，除柘令，不行。司空曹公辟为西曹掾，除萧赞长平令。父丧去官。後以司徒掾举高第，为治书侍卿史，转参丞相军事。魏国建，迁御史中丞，转侍中，领丞相东西曹掾。文帝即王位，封昌武亭侯，徙尚书。及受禅，迁尚书仆射，加侍中，徙尚书令，进封颖卿侯，领中领军；又为镇东大将军，领中护军，录尚书事。明帝即位，进封颖阴侯，代王朗为司空。青龙四年卒，谥曰靖侯。有集五卷。
　　◇明帝莅政上疏
　　《诗》称「仪刑文王，万邦作孚」；又曰「刑于寡妻，至于兄弟，以御于家邦」，道自近始，而化洽于天下。自丧乱以来，干戈未戢，百姓不识王教之本，惧其陵迟已甚。陛下当盛魏之隆，荷二祖之业，天下想望至治，唯有以崇德布化，惠恤黎庶，则兆民幸甚。夫臣下雷同，是非相蔽，国之大患也。若不和睦，则有雠党，有雠党则毁誉无端，毁誉无端则真伪失实，不可不深防备，有以绝其源流。（《魏志·陈群传》）
　　◇谏谥皇女淑平原公主疏
  </div>
  <div class="pagination">
   <a href="全上古三代秦汉三国六朝文_page192.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page188.html">
    188
   </a>
   <a href="全上古三代秦汉三国六朝文_page189.html">
    189
   </a>
   <a href="全上古三代秦汉三国六朝文_page190.html">
    190
   </a>
   <a href="全上古三代秦汉三国六朝文_page191.html">
    191
   </a>
   <a href="全上古三代秦汉三国六朝文_page192.html">
    192
   </a>
   <span class="current-page">
    193
   </span>
   <a href="全上古三代秦汉三国六朝文_page194.html">
    194
   </a>
   <a href="全上古三代秦汉三国六朝文_page195.html">
    195
   </a>
   <a href="全上古三代秦汉三国六朝文_page196.html">
    196
   </a>
   <a href="全上古三代秦汉三国六朝文_page197.html">
    197
   </a>
   <a href="全上古三代秦汉三国六朝文_page198.html">
    198
   </a>
   <span>
    ...
   </span>
   <a href="全上古三代秦汉三国六朝文_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
