<!DOCTYPE html>
<html>
 <head>
  <meta charset="utf-8"/>
  <title>
   文选 - 第 84 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 84 页/共 102 页
  </h1>
  <div class="content">
   于时青鸟司开，条风发岁，粤上斯巳，惟暮之春。左氏传，郯子曰：青鸟氏司启者也。易通卦验曰：立春条风至。楚辞曰：献岁发春，汨吾南行。上巳，已见上文。毛诗曰：嗟嗟保介，惟暮之春。同律克和，树草自乐。禊饮之日在兹，风舞之情咸荡；去肃表乎时训，行庆动于天瞩。周礼曰：太师掌六律六同，以合阴阳之声。郑玄曰：同，阴律也。尚书曰：八音克谐。孔安国曰：谐，和也。汉书，文帝诏曰：方春和时，草木羣生之物，皆有以自乐。礼传曰：禊者，絜也。仲春之时，于水上衅絜也。论语曰：风乎舞雩，咏而归。蔡邕月令章句曰：秋冬肃急之后，故布生德，和政令，去肃急。礼记曰：孟春之月，命相布德和令，行庆施惠。载怀平圃，乃睠芳林。芳林园者，福地奥区之凑，丹陵若水之旧。殷殷上均乎姚泽，膴膴尚于周原。狭丰邑之未宏，陋谯居之犹褊。山海经曰：槐江之山，实惟帝之平圃，南望昆仑。十洲记曰：芳林园在青溪菰首桥东，齐高帝旧宅。齐有天子，为旧宫，宫东筑山凿池，号曰芳林园。遁甲开山图曰：骊山之西原有阜，名曰风凉，雍州之福地。西京赋曰：寔惟地之奥区神皋。帝王世纪曰：尧生于丹陵。吕氏春秋曰：颛顼生于若水，乃登为帝。又曰：舜陶于河滨，钓于雷泽，登为天子，贤士归之，万人誉之，陈陈殷殷，无不戴悦。高诱曰：殷，盛也。吕氏春秋曰：舜为天子，輙輙●●，莫不戴悦。高诱曰：●●，动而喜貌也。殷殷，或为●●，故两引之。輙，知叶切。●，仕勤切。帝王世纪曰：瞽叟之妻曰握登，生舜于姚墟，故姓姚氏。尧求贤而四岳荐舜，尧乃命于顺泽之阳。毛诗曰：周原膴膴，堇荼如饴。汉高祖，丰人。魏太祖，谯人。求中和而经处，揆景纬以裁基。飞观神行，虚檐盐云构。周礼曰：以土圭之法正日影，日至之影，尺有五寸，谓之地中，阴阳之所和，故曰中和也。景，日也。纬，星也。毛诗曰：定之方中，作为楚宫。揆之以日，作为楚室。东京赋曰：飞阁神行，莫我能形。刘公干诗曰：大夏云构。离房乍设，层楼间起，负朝阳而抗殿，跨灵沼而浮荣，镜文虹于绮疏，浸兰泉于玉砌。蜀都赋曰：百室离房。李尤平乐馆铭曰：层楼通阁，禁闱洞房。尔雅曰：山东曰朝阳。西京赋曰：疏龙首以抗殿，状巍峩以嶪岌。毛诗曰：王在灵沼。郑玄礼记注曰：荣，屋翼也。傅玄阳春赋曰：丹霞播景，文虹竟天。李尤东观铭曰：房闼内布，绮疏外陈。张衡七辨曰：回飙拂其寮，兰泉注其庭。刘桢鲁都赋曰：金陛玉砌，玄枑云阿。幽幽丛薄，秩秩斯干，曲拂邅回，潺湲径复。楚辞曰：丛薄深林人上慓。毛诗曰：秩秩斯干，幽幽南山。淮南子曰：曲拂邅回，以像偶语。高诱曰：拂，戾。邅回，水流也。楚辞曰：川谷径复流潺湲。新蓱泛沚，华桐发岫，杂夭采于柔荑，乱嘤声于绵羽。礼记月令曰：季春之月，桐始华，蓱始生。尔雅曰：小洲曰沚，山有穴为岫。毛诗曰：桃之夭夭，灼灼其华。又曰：手如柔荑。又曰：鸟鸣嘤嘤。又曰：绵蛮黄鸟。薛君注曰：绵蛮，文貌。禁轩承幸，清宫俟宴。缇帷宿置，帟幕宵悬。如淳汉书注曰：省中本为禁中，然乘舆之物，通呼曰禁。汉书曰：太仆先清宫。南都赋曰：朱帷连纲。郑司农周礼注曰：在旁曰帷，在上曰幕。郑玄曰：帟在幕，若幄中坐上承尘也，皆以缯为之。既而灭宿澄霞，登光辨色，式道执殳，展軨効驾，徐銮警节，明锺畅音。宿，列宿也。张平子东京赋曰：以须消启明，扫朝霞，登天光于扶桑。礼记曰：朝辨色始入。汉书曰：式道，左右中候也。毛诗曰：伯也执殳。礼记曰：君车已驾，则仆展軨效驾。郑玄曰：展軨，具视也。效驾，白已驾也。淳于斗酒说曰：明锺击磬，调歌绋舞。七萃连镳，九斿由齐轨，建旗拂霓，扬葭振木。周穆王传曰：天子赐七萃之士。郭璞曰：萃，聚也。犹传有七舆大夫。张景阳七命曰：驷马连镳。文颖曰：甘泉卤簿，天子出，道车五乘，斿车九乘。蔡邕释诲曰：羣车方奔于险路，安能与之齐轨？东京赋曰：龙辂充庭，云旗拂霓。列子曰：秦青抚节悲歌，声振林木。鱼甲烟聚，贝胄星罗。重英曲瑵侧绞之饰，绝景遗风之骑。昭灼甄部，驵祖朗骏函列，虎视龙超，雷骇电逝，轰轰隐隐，纷纷轸轸，羌难得而称计。孙卿子曰：楚鲛革犀兕以为甲，坚如金石。毛诗曰：公徒三万，贝胄朱綅。又曰：二矛重英。西京赋曰：葩瑵曲茎。魏书曰：上所乘马名绝景，为矢所中。吕氏春秋曰：故须青龙之匹，遗风之乘。孙子兵法曰：长陈为甄。魏都赋曰：冀马填廐而驵骏。周易曰：虎视眈眈。南都赋曰：马鹿超而龙骧。潘岳闲居赋曰：炮石雷骇。嵇康赠秀才诗曰：风驰电逝。说文曰：轰轰，羣车声也。羽猎赋曰：隐隐轸轸，被陵缘坂，莫莫纷纷，山谷为之风飙。左思吴都赋曰：羌难得而缕。
　　尔乃回舆驻罕，岳镇渊渟，睟邃容有穆，宾仪式序。授几肆筵，因流波而成次；蕙肴芳醴，任激水而推移。东观汉记曰：天子行有罼罕。孙子兵法曰：其镇如山，其渟如渊。石崇楚妃叹曰：矫矫庄王，渊渟岳峙。孟子曰：君子所性，仁义礼智根于心，其生色也，睟然见于面。赵岐曰：睟，润泽貌也。毛诗曰：天子穆穆。又曰：序宾以贤。又曰：式序在位。又曰：或肆之筵，或授之几。古逸诗云：羽觞随流波。楚辞曰：蕙肴蒸兮兰藉。子虚赋曰：涌泉清池。激水推移。葆佾陈阶，金瓟在席，戚奏翘舞，钥动邠诗。张晏汉书注曰：以翠羽为葆也。佾，舞行列也。毛诗曰：我姑酌彼金罍。礼记曰：器用陶匏。司马彪续汉书曰：执干戚，舞云翘。周礼曰：钥章掌土鼓豳钥。又曰：仲春击土鼓，歌豳诗，以迎暑也。召鸣鸟于弇庵州，追伶伦于嶰谷；发参差于王子，传妙靡于帝江。山海经曰：弇州之山，五采之鸟，名曰鸣鸟，爰有百乐歌舞之风。汉书，黄帝使伶伦自大夏之西，昆仑之阴，取竹嶰谷，断两节间而吹之，以为黄锺之宫。孟唐曰：解，脱也。谷，竹沟也。取竹之脱无沟节者，楚辞曰：望夫君兮未来，吹参差兮谁思？列仙传曰：王子乔好吹笙，作凤鸣。山海经曰：天山有神鸟，其状如黄囊，其文丹，六足四翼，浑沌无面目，是识歌舞，寔惟帝江。正歌有阕，羽觞无筭。上陈景福之赐，下献南山之寿；信凯燕之在藻，知和乐于食苹。桑榆之阴不居，草露之滋方渥。仪礼曰：工告于乐正曰：正歌备。礼记曰：有司告以乐阕。郑玄曰：阕，终也。楚辞曰：瑶浆蜜勺实羽觞。燕礼曰：无筭之爵。毛诗曰：君子万年，介尔景福。又曰：如南山之寿，不骞不崩。又曰：鱼在在藻，有莘其尾。王在在镐，饮酒乐恺。毛诗序曰：鹿鸣废则和乐缺。诗曰：呦呦鹿鸣，食野之苹。桑榆，日所入也。东观汉记，光武曰：失之东隅，收之桑榆。毛诗曰：湛湛露斯，在彼丰草。有诏曰：今日嘉会，咸可赋诗。周易曰：嘉会足以合礼。杨雄蜀都赋曰：吉日嘉会。凡四十有五人，其辞云尔。
　　文选考异
　　注「庄子曰北门成问于黄帝曰帝张咸池之乐于洞庭之野」　袁本作「张乐已见上文周易曰时乘六龙以御天」十六字，是也。茶陵本误与此同。
　　注「维十月五祀」　茶陵本「月」作「有」，是也。袁本亦误「月」。
　　注「明则有礼乐」　袁本、茶陵本无此五字。案：此尤校补也。
　　注「尚书璇玑玉钤曰」　案：「玉」字不当有。各本皆衍。
　　注「制作六经洪业」　陈云下脱「也」字，是也。各本皆脱。
　　注「世祖立皇太子长楸」　何校「楸」改「懋」，陈同。各本皆误。
　　跨掩昌姬　袁本、茶陵本「掩」作「蹍」。案：善注无明文可考，二本不着校语，或同五臣作「蹍」，但必当有音，今盖注不全也。二本「蹍」下有「女展」。
　　注「帝王子弟」　案：「帝」上当有「高」字。各本皆脱。
　　注「秦后太子来仕」　何校云「太」字衍，陈同。各本皆衍。
　　注「王仕于晋也」　何校「王」改「来」，陈同，是也。各本皆误。
　　注「若稽古帝尧」　案：「若」上当有「粤」字。各本皆误。
　　注「谯周考史曰」　陈云「考史」当作「古史考」，是也。各本皆误。
　　注「薖饥意」　袁本、茶陵本无此三字。案：此尤校添也。
　　注「后汉贾琮为冀州刺史车垂赤帷而行及至州自言曰」　袁本作「范晔后汉书曰贾琮为冀州刺史琮之部升车言曰」，是也。茶陵本幷入五臣，与此同，皆非。
　　注「何反垂帷裳」　袁本「何」下有「有」字，是也。茶陵本与此同，非。
　　注「为嫖姚校尉」　案：此有误也。正文作「彯摇」，与注不相应。考史记作「剽姚」，汉书作「票姚」，服虔音「飘摇」，师古曰「荀悦汉纪作票鹞」，字皆不作「嫖」。疑此注善引汉书自作「票姚」，其下或幷引服音，且有「彯摇」与「票姚」异同之注而不全。
　　注「丁白为武猛校尉」　何校「白」改「原」，陈同，是也。各本皆误。范蔚宗书何进传有，其证矣。
　　注「百姓皆安」　袁本、茶陵本皆作「遂」，是也。
　　注「杜氏幽求子曰」下至「有竹马之欢」　袁本、茶陵本无此二十二字。案：二本因善同五臣而节去也，有者是。
　　注「东越侮食」　袁本「侮」作「海」。案：「海」字当是也。详注意，上句当云「古本作海食」，而引此以解之。其上作「晦」，下作「侮」，不相应，皆讹字，唯袁此一字未误也。至于「侮食」，在「古本」之上已解讫矣。茶陵本作「侮」，误与此同。今本周书亦作「侮食」，又非善所见。困学纪闻讥元长用之，皆就今本文选、今本周书而言，似未深得其理。
　　注「盖闻天子之收夷狄也」　袁本、茶陵本「收」作「牧」，是也。
　　匦牍相寻　陈云据注「牍」当作「椟」。案：各本所见皆误。
　　注「礼记逸礼曰」　袁本无下「礼」字，茶陵本有。案：此似当作「逸礼记曰」。各本皆误。
　　注「孔子丘述三五之法」　案：「子」字不当有，各本皆衍。
　　注「誉犹豫古字通」　案：「犹」当作「与」。各本皆误。
　　注「十洲记曰」　何云「十洲记」或是「丹阳记」。陈云书名疑有误。案：何、陈所校皆未是也，「洲」当作「州」，说已见前。
　　注「齐有天子」　案：「子」当作「下」。各本皆误。
　　注「名曰风凉」　案：「风凉」当作「凉风」。各本皆误。「凉风」见淮南地形训，卽离骚之「阆风」。史记「惠王阆」，索隐云「系本名毋凉」，是「凉」、「阆」通用也。
　　注「周礼曰以土圭之法」下至「纬星也」　茶陵本无此三十九字，袁本此节注幷入五臣，皆非也。尤所见是。
　　秩秩斯干　袁本「斯干」下有校语，善作「清千」。茶陵本无校语。案：袁所见误也。
　　金瓟在席　袁本、茶陵本「瓟」作「匏」。案：善引礼记为注，「匏」字是也。「瓟」虽「匏」之别体，但元长用此，未见其证。
　　钥动邠诗　何校「邠」改「豳」。案：所改未是也。善引周礼为注字作「豳」，故何据之。考北征赋「息郇邠之邑乡」，善引汉书「豳乡」而云「豳」与「邠」同。西征赋「化流岐豳」，善注引史记「立国于邠」而云「邠」与「豳」同。此注或未全，袁、茶陵二本正文「邠」下有「豳」字，未必非割裂善注而为之也。
　　注「取竹嶰谷」　案：此有误也。下引孟康「解脱也」，不得此作「嶰」，与之不相应。考汉书作「解」，颜引孟注而云「一说昆仑之北谷名也」。晋灼曰：「谷名是也。」元长以之与「弇州」偶句，正从谷名之说，与孟迥别。广雅释山曰：「嶰，谷也。」刘渊林吴都赋注曰：「嶰谷，昆仑北谷也。」字皆作「嶰」。此正文亦必然。由是推之，善注此作「解」，引孟注，末当幷引一说，且有「解」、「嶰」异同之注，乃为可通。今各本皆脱误。无以订之矣。
　　王文宪集序
　　任彦升
　　公讳俭，字仲宝，琅邪临沂鱼依人也。萧子显齐书曰：王俭，字仲宝。其先自秦至宋，国史家谍待协详焉。琅邪王氏录曰：王氏之先出自周王子晋。秦有王翦、王离，世为名将。七略曰：子云家谍，言以甘露元年生也。晋中兴以来，六世名德，海内冠冕。晋中兴书曰：王祥弟览生导，导生洽，洽生珣，珣生昙首。沈约宋书曰：王僧绰，昙首长子，遇害，子俭嗣。晋中兴书，庾冰疏曰：臣因家宠，冠冕当世。古语云：「仁人之利，天道运行。」左氏传，君子曰：仁人之言，其利博哉！庄子曰：天道运行，而无所积，故万物成。故吕虔归其佩刀，郭璞誓以淮水。晋中兴书曰：魏徐州刺史任城吕虔有刀，工相之，为三公可服此刀。虔谓别驾王祥曰：苟非其人，乃或为害。卿有公辅之量，故以此相与。及祥死之日，以刀授弟览曰：吾儿凡，汝后必兴之，足称此刀，故以相与。王氏家谱曰：初王导渡淮，使郭璞筮之，卦成，璞曰：吉无不利。淮水绝，王氏灭。若离翦之止杀，吉骏之诚感，盖有助焉。史记曰：王翦者，颍阳人也。事秦，始皇使翦将兵而攻赵阏与，破之，后遂拔赵。陈胜之反秦，秦使王翦之孙王离击赵王。孔安国尚书传曰：以杀止杀，终无犯者。汉书曰：王吉，字子阳，琅邪人也，为谏议大夫。子骏，亦为谏议大夫，超迁御史大夫。吉居长安，其东家有大枣树，垂吉庭中，吉妇取枣以啖吉。吉后知之，乃去妇。东家闻而欲伐其树，邻里固请吉令还妇。子骏，元帝时为御史大夫，妻死不复娶。汉书张贺赞曰：贺之阴德，亦有助云。
　　公之生也，诞授命世，体三才之茂，践得二之机。周易曰：有天道焉，有地道焉，兼三才而两之。又，子曰：知几其神乎？颜氏之子，其殆庶几乎？有不善未尝不知，知而未尝复行。韩康伯曰：在理则昧，造形则悟，颜子之分也。失之于几，故有不善，得之于二，不远而复，故知之未尝复行也。信乃昴宿垂芒，德精降祉，春秋佐助期曰：汉相萧何，昴星精。垂芒，谓发秀也。精，星也。异苑曰：汝南陈仲弓从诸息姓诣颍川荀季和父子，于时德星为之聚。太史奏，五百里内必有贤人集焉。有一于此，蔚为帝师。汉书曰：张良从容步游下邳圯上，有一老父出一编书曰：读是则为王者师。况乃渊角殊祥，山庭异表；论语撰考谶曰：颜回有角额似月形。渊，水也。月是水积，故名渊。摘辅像曰：子贡山庭斗绕口，谓面有三庭，言山在中鼻高有异相也。故子贡至孝，颜回至仁也。望衢罕窥其术，观海莫际其澜。孟子曰：观海有术，必观其澜。赵岐曰：澜，水中大波也。宏览载籍，博游才义。若乃金版玉匮之书，海上名山之旨；七略曰：太公金版玉匮，虽近世之文，然多善者。抱朴子曰：郑君有玉匮记、金版经。范晔后汉书曰：荀爽遭党锢，隐于海上，又遁汉滨以著述为事，题为新书，凡百余篇。司马迁书曰：仆诚着此书，藏诸名山。沈郁澹雅之思，离坚合异之谈。杨雄为方言。刘歆与雄书曰：非子云澹雅之才，沈郁之志，不能成此书。庄子，公孙龙问于魏牟曰：龙少学先王之道，长明仁义之行，合同异，离坚白。吕氏春秋曰：相剑者曰：白所以为坚也，黄所以为纫也，黄白杂，则坚且纫，良剑也。难者曰：黄白杂，则不坚且不纫，又柔则锩，坚则折，剑折且锩，焉得为利剑也？莫不总制清衷，递为心极。斯固通人之所包，非虚明之绝境，不可穷者，其唯神用者乎？言金版玉匮之书，无不制在情衷，为心之极。斯故通人君子，或能兼而包之，故非王公之绝境也。然其不可穷而尽者，其唯有神用乎？言难测也。衷，中心也。虚明，亦心也。然检镜所归，人伦以表，云屋天构，匠者何？自咸洛不守，宪章中辍。刘琨劝进表曰：仍承西朝不守。礼记曰：仲尼宪章文、武。贺生达礼之宗，蔡公儒林之亚，晋中兴书曰：贺循，字彦先，博览羣书，尤明三礼，为江东儒宗，征拜博士。又曰：诸葛恢，字道明，时颍川荀顗，字道明，陈留蔡谟，字道明，俱有名誉，号曰中兴三明。时人为之歌曰：京都三明各有名，蔡氏儒雅荀、葛清。阙典未补，大备兹日。剧秦美新曰：帝典阙而不补。至若齿危发秀之老，含经味道之生，郑玄礼记注曰：危，高也。然齿危，谓高年也。发秀，犹秀眉也。东观汉记，杜诗谓功曹郭丹曰：今功曹稽古含经，可谓至德。桓谭答杨雄书曰：子云勤味道腴。莫不北面人宗，自同资敬。汉书曰：于定国为廷尉，乃迎学春秋，身执经，北面备弟子礼。孝经曰：资于事父以事母，而敬同。性托夷远，少屏尘杂，自非可以弘奖风流，增益标胜，未尝留心。习凿齿晋阳秋曰：王夷甫、乐广，俱以宅心事外，名重于时。故天下之言风流者，称王、乐焉。
　　朞岁而孤，叔父司空简穆公，早所器异。萧子显齐书曰：王僧虔兄僧绰之子俭。又曰：世祖卽位，迁僧虔为侍中，薨，赠司空，侍中如故，谥简穆公。年始志学，家门礼训，皆折衷丁仲于公。论语，子曰：吾十有五而志于学。羽猎赋序曰：不折衷于泉台。孝友之性，岂伊桥梓；夷雅之体，无待韦弦。毛诗曰：张仲孝友。尚书大传曰：伯禽与康叔朝于成王。见于周公，三见而三笞之。康叔有骇色，乃与伯禽问于商子曰：吾二子见于周公，三见而三笞，何也？商子曰：南山之阳，有木名桥，北山之阴，有木名梓，二子盖往观焉。于是二子如其言而往观之，见桥木高而仰，见梓木实而俯，反以告商子。商子曰：桥者，父道也；梓者，子道也。二子明日复见，入门而趋，登堂而跪，周公迎拂其首而劳之曰：汝安见君子乎？二子以实对。公曰：君子哉，商子也！言王公有孝友之性，自天而成，岂惟见桥梓而知也。夷，平也。体，性也。韦，皮绳，喻缓也。弦，弓弦，喻急也。孙子曰：由礼则雅，不由礼则夷。韩子曰：西门豹之性急，故佩韦以自缓；董安于之心缓，故佩弦以自急。言王公平雅之性，无待此韦弦以成也，盖自天性得中也。汝郁之幼挺淳至，黄琬之早标聪察，曾何足尚？东观汉记曰：汝郁，字幼异，陈国人。年五岁，母被病不能饮食，郁常抱持啼泣，亦不肯饮食。母怜之，强为餐饭，欺言已愈。郁察母颜色不平，輙复不食。宗亲共奇异之，因字幼异。挺，拔也。淳至，谓淳孝之甚至也。范晔后汉书曰：黄琬，字公琰，少失父母而辨慧，祖父琼育之。琼初为魏郡太守，建和元年正月，日蚀，京师不见，而琼以状闻。梁太后诏问所蚀多少，琼思其对而未知所出。琬年七岁，在傍曰：何不言日蚀之余，如月之初。琼大惊，卽以其言应诏。标，立也。言此二子淳孝聪察，比之王公，则二子曾何足尚也。年六岁，袭封豫宁侯，拜日，家人以公尚幼，弗之先告。既袭珪组，对扬王命，因便感咽，若不自胜。萧子显齐书曰：俭数岁袭爵豫宁侯，拜受茅土，流涕呜咽。江表传曰：潘浚见孙权，涕泣交横，哀咽不能自胜。初，宋明帝居蕃，与公母武康公主素不协。及卽位，有诏废毁旧茔，投弃棺柩。公以死固请，誓不遵奉，表启酸切。义感人神。太宗闻而悲之，遂无以夺也。太宗，宋明帝也。萧子显齐书曰：宋明帝以俭嫡母武康公主同太初巫蛊事，不可以为妇姑，欲开冢离，俭因人自陈，密以死请，故事不行。初拜秘书郎，迁太子舍人，以选尚公主，拜驸马都尉。吴均齐春秋曰：宋明帝太始中，俭尚阳羡公主，拜驸马都尉，为秘书郎，太子舍人。元徽初，迁秘书丞。沈约宋书曰：苍梧王改年曰元徽。吴均齐春秋曰：俭超迁秘书丞。于是采公曾之中经，刊弘度之四部；萧子显齐书曰：俭又撰定元徽四部书目。王隐晋书曰：荀勖，字公曾，领秘书监，与中书令张华依刘向别录整理错乱，又得汲冢竹书，身自撰次，以为中经。臧荣绪晋书曰：李充，字弘度，为著作郎。于时典籍混乱，删除颇重，以类相从，分为四部，甚有条贯，秘阁以为永制，五经为甲部，史记为乙部，诸子为丙部，诗赋为丁部。依刘歆七略，更撰七志。萧子显齐书曰：秘书丞上表求校坟籍，撰七志四十卷，上表献之。汉书曰：刘歆緫羣书而奏其七略，故有辑略，有六艺略，有诸子略，有诗赋略，有兵书略，有术数略，有方技略。盖尝赋诗云：稷契匡虞夏，伊吕翼商周。自是始有应务之迹，生民属心矣！时司徒袁粲，有高世之度，脱落尘俗。沈约宋书曰：袁粲，字景倩，顺帝卽位，迁中书监，司徒，侍中。袁乔与褚左军解交书曰：虽欲虚咏濠肆，脱落仪制，其能得乎？见公弱龄，便望风推服，叹曰：衣冠礼乐在是矣！吴均齐春秋曰：俭精神秀彻，体识聪异，司徒袁粲见之，叹曰：宰相之门也。栝栢豫章虽小，已有栋梁之气矣。时粲位亚台司，公年始弱冠，春秋汉含孳曰：三公象五岳，在天法三能。台与能同。礼记曰：人生二十曰弱冠。年势不侔，公与之抗礼。汉书，娄敬曰：今欲比隆成、康之时，臣窃以不侔矣。又曰：将军卫青位既益尊，然汲黯与抗礼。因赠粲诗，要以岁暮之期，申以止足之戒。韩诗曰：蟋蟀在堂，岁聿其暮。薛君曰：暮，晚也。言君之年岁已晚也。老子曰：知足不辱，知止不殆。粲答诗曰：老夫亦何寄？之子照清襟。
　　服阕，拜司徒右长史。俭遭所生母忧服阕也。司徒，袁粲也。出为义兴太守，风化之美，奏课为最。汉书曰：倪宽为司农都尉，大司农奏课联最。韦昭曰：联得第一也。还除给事黄门侍郎，旬日，迁尚书吏部郎参选。昔毛玠之公清，李重之识会，兼之者公也。魏志曰：毛玠，字孝先，陈留人也。少为县吏，以公清称。魏国初建，以玠为尚书仆射，复典选举。傅畅晋诸公赞曰：王戎为选官，时李重、李毅二人操异，俱处要职，戎以识会待之，各得其所。玠音介。俄迁侍中，以愍侯始终之职，固辞不拜。萧子显齐书曰：升明二年，俭迁长史兼侍中，以父终此职固让。沈约宋书曰：王僧绰迁侍中，二凶巫蛊事渫，上召僧绰具言之。劭于宫夜飨将士，僧绰密以启闻，顷之，劭乱，检太祖巾箱，得僧绰所启飨士幷废诸王事，乃收害焉。世祖赠散骑常侍金紫，谥愍侯。补太尉右长史。萧子显齐书曰：进太祖太尉也。时圣武定业，肇基王命，圣武，谓齐高帝也。干宝晋武革命论曰：高、光争伐，定功业也。尚书曰：至于太王，肇基王迹。寤寐风云，实资人杰。毛诗曰：寤寐思服。毛苌曰：服，思之也。周易曰：云从龙，风从虎，圣人作而万物覩。汉书，高祖曰：夫运筹于帷幄之中，决胜千里之外，吾不如子房。镇国家，抚百姓，给饷馈，不绝粮道，吾不如萧何。连百万之众，战必胜，攻必取，吾不如韩信。三者皆人杰，吾能用之。是以宸居膺列宿之表，图纬着王佐之符。若汉高祖之膺五星，李通之着赤伏。宸居，已见上文。班固汉书赞曰：刘向称董仲舒有王佐之才。俄迁左长史。齐台初建，萧子显齐书曰：进太祖位相国为齐公也。以公为尚书右仆射，领吏部，时年二十八。宋末艰虞，百王浇季。班固汉书赞曰：汉承百王之弊。礼紊旧宗，乐倾恒轨，自朝章国纪，典彝备物，奏议符策，文辞表记，素意所不蓄，前古所未行，皆取定俄顷，神无滞用。
　　太祖受命，太祖，谓齐高祖也。以佐命之功，封南昌县开国公，食邑二千户。建元二年，迁尚书左仆射，领选如故。自营合分司，卢钦兼掌，誉望所归，允集兹日。应劭汉官仪曰：献帝建始四年，始置左右仆射，以执金吾营合为左仆射，卫臻为右仆射。今以策劭为营合，误也。营，役琼切。合，乌合切。虞预晋书曰：卢钦少好学，为尚书仆射，领吏部，钦清实选举，称为廉平。寻表解选，诏加侍中，又授太子詹事，侍中仆射如故。固辞侍中，改授散骑常侍，余如故。太祖崩，遗诏以公为侍中尚书令镇国将军。永明元年，进号卫将军。二年，以本官领丹阳尹。本官，谓侍中尚书令。六辅殊风，五方异俗。汉书曰：儿宽迁左内史，表奏开六辅渠。韦昭注曰：六辅，谓京兆、冯翊、扶风、河东、河南、河内。五方，已见上文。公不谋声训，而楚夏移情。杨雄与桓谭书曰：望风景附，声训自结。史记曰：淮南、沛、陈、汝南郡，此西楚也。颍川、南阳，夏人之居也，故至今谓之夏。故能使解剑拜仇，归田息讼。谢承后汉书曰：许荆，字子张，吴郡人。兄子世，尝报雠杀人，其雠操兵欲杀世，荆与相遇，乃解剑长跪曰：今愿身代世死。仇雠者曰：许掾，郡中称君为贤，何敢相侵。遂解剑而去。汉书曰：韩延寿为东郡太守，春因行县至高陵，人有昆弟相与讼田，延寿乃自悔责，闭合不出。于是讼者宗族传相责让，此两昆弟深自悔，皆自肉袒谢，愿以田相移，终不敢复争。延寿乃起听事。前郡尹温太真刘真长，或功铭鼎彝，或德标素尚，王隐晋书曰：温峤，字太真，太原人也。为郡尹，后平苏峻之乱。臧荣绪晋书曰：刘惔，字真长，沛国人也。为丹阳尹，性重庄、老。礼记曰：鼎有铭。铭者，论譔其先祖之德，美功烈勋劳而酌之祭器。左氏传，臧武仲曰：大伐小，取其所得，以作彝器，铭其功以示子孙。孔欣猛虎行曰：饥不食邪蒿菜，倦不息无终里，邪蒿乖素尚，无终丧若始。臭味风云，千载无爽。言其感应，千载不差也。左氏传，季武子谓晋范宣子曰：今譬于草木，寡君之臭味也。楚辞曰：虎啸而谷风至，龙举而景云从。言物类之相感也。王逸曰：虎，阳物也。谷风，阳气也。言虎悲啸而吟，则谷风至而应其类。龙，介虫，阴物也。景云，亦阴也。言神龙将举升天，则景云覆而扶之，辅其类也。亲加吊祭，表荐孤遗，远协神期，用彰世祀。左氏传，史赵曰：盛德必百世祀。时简穆公薨，以抚养之恩，特深恒慕，表求解职，有诏不许。萧子显齐书曰：俭父僧绰遇害，为叔父僧虔所养。
　　国学初兴，华夷慕义，经师人表，允资望实。汉书，平帝诏曰：校书置经师一人。任昉杂传，魏德公谓郭林宗曰：经师易获，人师难遭。何法盛晋中兴书曰：王安期为东海王越记室参军。勑子毗曰：王参军人伦之表，汝其师之。复以本官领国子祭酒，三年，解丹阳尹，领太子少傅，余悉如故。挂服捐驹，前良取则，卧辙弃子，后予胥怨。挂服，未详。王隐晋书曰：王逊，字劭伯，为上洛太守。逊在郡有私马生驹，私牛生犊，悉留以付郡。云是为郡所产，以还官也。三辅决录曰：长安刘氏，唯有孟公，谈者取则。范晔后汉书曰：侯霸，字君仲，为临淮太守。王莽败，霸卒全一郡。更始元年，遣使征霸，百姓号哭遮使者车，或当道而卧，皆曰：愿乞侯君复留朞年，百姓乃戒其乳妇，弃其孩子，侯君当去，必不能全也。尚书曰：汤初征自葛，东征西夷怨，南征北狄怨，曰：奚独后予。言俭解丹阳尹，百姓亦如此恋之。皇太子不矜天姿，俯同人范，师友之义，穆若金兰。蜀志曰：诸葛亮与杜徽书曰：今年始十八，天姿仁敏，爱德下士。说苑曰：燕昭王问于郭隗曰：寡人地狭人寡，齐人削取八城，宗庙恐危，社稷存之有道乎？郭隗曰：帝者之臣，其实师也；王者之臣，其实友也。王诚能与隗，请为天下之士开路。周易曰：二人同心，其利断金；同心之言，其臭如兰。又领本州岛大中正，顷之解职。四年，以本号开府仪同三司，余悉如故。本号，卫将军也。谦光愈远，大典未申。谓辞仪同三司也。周易曰：谦尊而光，卑而不可踰，君子之终也。六年，又申前命，仪同三司之命。七年，固辞选任，帝所重违，选任，尚书令也。谢承后汉书曰：杨赐让还侯爵，朝廷重违其志也。诏加中书监，犹参掌选事。长舆追专车之恨，公曾甘凤池之失。言昔者任非其人，或专车而独坐，或发志于见夺，今俭有德，故专车者追恨，失之者甘心。臧荣绪晋书曰：和峤为黄门侍郎，迁中书令，旧监令共车入朝。及峤为令，荀勖为监，峤不礼勖，常以意气加之，每同乘，高抗专车而坐，乃使监令异车，自峤始也。晋中兴书曰：荀勖，字公曾，从中书监为尚书令，人贺之，乃发恚云：夺我凤皇池，卿诸人贺我邪？
　　夫奔竞之涂，有自来矣。晋诸公赞曰：傅宣定九品未讫，刘畴代之，悉改宣法。于是人人望品，求者奔竞。以难知之性，协易失之情，桓子新论曰：凡人性难极也，难知也，故其绝异者，常为世俗所遗失焉。必使无讼，事深弘诱。论语，子曰：听讼，吾犹人也，必也使无讼乎？公提衡惟允，一纪于兹，汉书曰：衡，平也，所以平轻重也。言选曹以材授官，似衡之平物，故取以喻焉。韩子曰：贵贱不相踰，愚智提衡而立。孙绰王蒙诔曰：提衡左府，举直闲邪。孔安国尚书传曰：十二年曰纪。拔奇取异，兴微继绝。王隐晋书，羊祜曰：吾不能取异于屠钓，拔奇于版筑，岂不愧知人之难哉！兴微，卽兴灭也。论语，子曰：兴灭国，继绝世。望侧阶而容贤，候景风而式典。燕丹太子曰：田光见太子，太子侧阶而迎。家语，孔子谓鲁哀公曰：卫有士曰庆足者，国有大事，则必赴而治之；国无事，则退而容贤。灵公悦而敬之。王肃曰：言其所以退，欲以容贤于朝也。淮南子曰：景风至，施爵禄，赏有功。春秋三十有八，七年五月三日，薨于建康官舍。皇朝轸恸，储铉伤情。汉书，疎广曰：太子，国储副君。周易曰：鼎，金铉。郑玄尚书注曰：鼎，三公象也。有识衔悲，行路掩泣。说苑，雍门周说孟尝君曰：有识之士，莫不为足下寒心酸鼻。论衡曰：行路之人，皆能论之。岂直舂者不相，工女寝机而已哉！史记，赵良谓商鞅曰：五羖大夫死，秦国男女流涕，童子不歌谣，舂者不相杵。刘绦圣贤本纪曰：子产治郑二十年，卒，国人哭于巷，妇人哭于机。故以痛深衣冠，悲缠教义，岂非功深砥砺，道迈舟航？尚书，高宗曰：若金，用汝作砺，若济巨川，用汝作舟檝。没世遗爱，古之益友。左氏传曰：子产卒，仲尼闻之出涕，曰：古之遗爱也。班固汉书赞曰：刘向指明梓柱，以推废兴，岂非直谅多闻，古之益友与？追赠太尉，侍中中书监如故。给节，加羽葆鼓吹，增班剑六十人，汉官仪曰：班剑者，以虎皮饰之。谥曰文宪，礼也。谥法曰：忠信接礼曰文，博文多能曰宪。
　　公在物斯厚，居身以约。玩好绝于耳目，布素表于造次。齐春秋曰：俭不好声色，未尝游宴，衣裘服用，自周而已。周礼曰：凡式贡之余财，以供玩好之用。尚书曰：弗役耳目，则百度惟贞。论语，子曰：造次必于是。室无姬姜，门多长者。左氏传，君子曰：诗曰：虽有姬姜，无弃憔悴。汉书曰：陈平少时家贫，然门外多长者车辙。立言必雅，未尝显其所长；孝经援神契曰：矜庄严栗，出言必雅。孙资别传曰：朝臣会议，资奏是非，择善者推而成之，终不显己之德。持论从容，未尝言人所短。风俗通曰：太尉范滂辨于持论。谢承后汉书曰：夏勤从容议论。吴志曰：是仪时时有所进，未尝言人之短。弘长风流，许与气类；檀道鸾晋阳秋曰：谢安为桓温司马，不存小察，尽弘长之风。风流，已见上文。谢承后汉书曰：桓●邴营气类经纬士人。虽单门后进，必加善诱；三辅决录曰：王豹出自单门。论语曰：夫子善诱人。勖以丹霄之价，弘以青冥之期。锺会集言，程盛曰：丹霄之凤，青冥之龙。公铨品人伦，各尽其用，广雅曰：称谓之铨。声类曰：铨，所以称物也。居厚者不矜其多，处薄者不怨其少。老子曰：前识者，道之华而愚之始，是以大丈夫处厚不处薄。穷涯而反，盈量知归。庄子，市南子曰：君涉于江南，而浮于四海，望之而不见其涯。愈往而不知其所穷，送君者皆自涯而反。皇朝以治定制礼，功成作乐，礼记曰：王者功成作乐，治定制礼。思我民誉，缉熙帝图。左氏传曰：晋悼公卽位，六官之长，皆民誉也。毛诗曰：维清缉熙，文王之典。帝图，已见上文。虽张曹争论于汉朝，荀挚至竞爽于晋世，东观汉记曰：张酺拜太尉。章帝诏射声校尉曹褒，案汉旧仪制汉礼。酺以为褒制礼，非祯祥之特达，有似异端之术，上疏曰：褒不被刑诛，无以绝毁实乱道之路。臧荣绪晋书曰：太尉荀顗，先受太祖勑，述新礼。太康初，尚书仆射朱整奏付尚书郎挚虞讨论之，虞表所宜增损条目，改正礼新昔异状，凡十五事。左氏传，晏子曰：二惠竞爽犹可。无以仰摸渊旨，取则后昆。尚书曰：以义制事，以礼制心，垂裕后昆。每荒服请罪，远夷慕义，宣威授指，寔寄宏略。理积则神无忤往；事感则悦情斯来。无是己之心，事隔于容；罕爱憎之情，理绝于毁誉。造理常若可干，临事每不可夺；约己不以廉物，弘量不以容非。魏文帝典论曰：君子谨乎约己，弘乎接物。魏志，孟康荐崔林曰：体高雅之弘量。谢承后汉书，郎顗章曰：陛下宽不容非。攻乎异端，归之正义。论语曰：攻乎异端，斯害也已。
　　公生自华宗，世务简隔，魏志，曹植上疏曰：华宗贵族，必应斯举。汉书曰：严安、徐乐上书言世务。至于军国远图，刑政大典，既道在廊庙，则理擅民宗。若乃明练庶务，鉴达治体，潘尼潘岳碣曰：君深达治体，垂化三宰。悬然天得，不谋成心。求之载籍，翰牍所未纪；讯之遗老，耳目所不接。至若文案自环，主者百数，皆深文为吏，积习成奸，汉书曰：张汤务在深文，拘守职之吏。应劭风俗通曰：积习而成，不敢独否。蓄笔削之刑，怀轻重之意。汉书曰：今有司请定法，削卽削，笔卽笔。服虔曰：言随君意也。又曰：严延年为涿郡太守，掾赵绣按高氏，卽为两劾，欲先白其轻者。观延年意焉，怒乃出其重劾。公乘理照物，动必研机。晋中兴书，谢安石上疏曰：王恭超登清任，当虚心乘理。周易曰：夫易所以极深研几。当时嗟服，若有神道。周易曰：圣人以神道设教，而天下服矣。岂非希世之隽民，瑚琏之宏器？汝南先贤传曰：谢子微高才远见，许劭年十八时，乃叹息曰：此希世之伟人也。论语，子贡问曰：赐也何如？子曰：汝器也。曰：何器也？曰：瑚琏也。
　　昉行无异操，才无异能，得奉名节，迄将一纪。魏志，董昭谓太祖曰：明公乐保名节，而无大责。一言之誉，东陵侔于西山；一●之荣，郑璞踰于周宝。路粹为曹公与孔融书曰：邀一言之誉者，计有余矣。庄子曰：伯夷死名于首阳之下，盗跖死利于东陵之上。彼所殉仁义也，则俗谓之君子；其所殉货财也，则俗谓之小人。其所殉，一也。司马彪曰：东陵，陵名，今属济南也。法言曰：夷齐无仲尼，则西山饿夫。列子曰：吾师老商氏，三年之后，始得夫子一●而已。战国策，应侯曰：郑人谓玉之未理者为璞，周人谓鼠之未腊者为璞。周人怀璞过郑，问贾曰：欲买璞乎？郑贾曰：欲之。出其璞示之，乃鼠也，因谢而不取。高诱曰：理，治也。鼠未燥腊者号之为璞。尚书曰：弘璧琬琰，在西序。孔安国曰：皆历代传宝。士感知己，怀此何极！曹植祭桥玄文曰：士死知己，怀此无忘。出入礼闱，朝夕旧馆，十州记曰：崇礼闱，卽尚书上省门；崇礼东建礼门，卽尚书下舍门。然尚书省二门名礼，故曰礼闱也。瞻栋宇而兴慕，抚身名而悼恩。孙卿子，孔子谓哀公曰：吾入庙仰视榱栋，俛见几筵，君以此思哀，则哀将焉而不至矣。公自幼及长，述作不倦。仲长子昌言曰：子长、班固，述作之士。固以理穷言行，事该军国，岂直雕章缛采而已哉？说文曰：缛，繁也，彩色也。若乃统体必善，缀赏无地，王彪之赋曰：于是乎统体而咏之。虽楚赵羣才，汉魏众作，曾何足云！曾何足云！楚有屈原，赵有荀卿，汉则司马、杨雄，魏则陈思、王粲。昉尝以笔札见知，思以薄技效德，陆机表诣吴王曰：臣本以笔札见知。淮南子曰：齐伐楚，市偷进，谓楚将子发曰：臣有薄技，愿而行之。是用缀缉遗文，永贻世范。袁宏三国名臣赞序曰：风轨德音，为世作范。为如干秩，如干卷。所撰古今集记今书七志，为一家言，不列于集。集录如左。
　　文选考异
　　注「颍阳人也」　陈云「颍」，「频」误，是也。各本皆讹。
　　注「知几其神乎」　案：「几」当作「机」，及下文「动必研机」，注同正文。袁本皆有校语，云善从木。此注各本皆作「几」，必幷五臣于善而误也。考善「机」，五臣「几」，袁、茶陵二本于为石仲容与孙皓书、檄蜀文已有校语可证。周易系辞上「研几」释文云「几如字，本或作机」。郑云「机当作几，几，微也」。依善所引下系，本或作「知机」、「见机」、「庶机」，但不尽见释文也。茶陵本此及下正文作「几」，无校语，以五臣乱善甚明，不独此注误其字矣。
　　注「垂芒谓发秀也精星也」　袁本无此九字，有「生于丰通于制度」七字，是也。茶陵本脱此节注，非。又案：二本此九字在五臣铣注，尤错入善注中，大误，当订正。
　　注「无不制在情衷」　案：正文「情」作「清」，与此不相应。各本尽同，无以订之。
　　匠者何　袁本、茶陵本下有「工」字，云善无。何校添「工」字。陈云下脱「工」字。案：此疑各本所见传写脱也。
　　注「颖川荀顗」　陈云「顗」当作「闿」，是也。各本皆误。今晋书诸葛恢传所载正作「闿」字。
　　注「以事母而敬同」　茶陵本「母」作「君」，是也。袁本亦误「母」。
　　注「二子盖往观焉」　袁本「盖」作「盍」，是也。茶陵本此节注幷善于五臣，非。
　　注「言王公有孝友之性」下至「喻急也」　袁本无此三十八字。案：无者最是，乃五臣向注错入。茶陵本所幷正有此，非。下各条皆同。
　　注「董安于之心缓」　何校「心」改「性」，陈同，是也。各本皆误。
　　注「言王公」下至「盖自天性得中也」　袁本无此二十二字。案：无者最是，说见上。
　　注「挺拔也淳至谓淳孝之甚至也」　袁本无此十二字。案：无者最是，说见上。
　　注「祖父琼育之琼初为魏郡太守」　袁本无「育之琼」三字。
　　注「标立也」下至「则二子曾何足尚也」　袁本无此二十三字。案：无者最是，说见上。
　　以选尚公主　袁本、茶陵本「选」下有校语云善作「迁」。案：二本所见非。
　　注「删除颇重」　陈云「颇」，「烦」误，是也。各本皆误。
　　申以止足之戒　袁本、茶陵本「戒」下有校语云善本从「言」。案：此所见不同也。
　　注「太祖谓齐高祖也」　袁本下「祖」字作「帝」，是也。茶陵本脱此节注，非。
　　自营合分司　案：「营合」当作「策劭」，注引汉官仪「营合」，而云今以「策劭」为「营合」误也者，因正文作「策劭」，据应而决其误也。又云「营，役琼切；合，乌合切」者，为汉官仪作音，以明其不得作「策劭」也。袁本、茶陵本作「营合」，又「营」下有「役琼」，「合」下有「乌合」，乃五臣依善注改正文而移其音于下，合幷六家，遂致两音复沓。茶陵本可覆审。袁删善存五臣，益非。又皆于善「策劭」、五臣「营合」之不同，失着校语，读者久不复察。唯陈云据此注正文中「营合」似当作「策劭」者，最是。但亦未知今本乃以五臣乱善耳。陈又云注中「策劭」当作「荣邵」。后汉书百官志及魏志贾诩传注皆可证，而晋书采应语亦作「营合」。又广韵「营」、「荣」二字下有「营合」无「荣邵」亦一证云云。其言「策劭」又为「荣邵」之讹，亦颇近之，附出于此，余所论误者不录。
　　注「建始四年」　陈云「始」，「安」误，是也。各本皆误。
　　注「其雠操兵」　袁本「其雠」作「怨家日」。案：袁本是也。茶陵本幷善入五臣与此同，非。下各条放此。
　　注「今愿身代世死仇雠者曰」　袁本「死仇雠者」作「怨家」，是也。见上。
　　注「遂解剑而去」　袁本「解剑而」作「委」，是也。见上。
　　注「延寿乃自悔责闭合不出」　袁本「乃自悔责」作「大伤之又不出作思过」，是也。见上。
　　注「弃其孩子」　袁本「弃其孩」作「勿得举」，是也。茶陵本幷善入五臣，与此同，非。
　　注「言俭解丹阳尹百姓亦如此恋之」　袁本无此十三字。案：无者是也。乃五臣翰注错入，茶陵本所幷正有此，非。
　　注「与杜徽书曰」　何校「徽」改「微」，陈同，是也。各本皆讹。
　　注「今年始十八」　袁本、茶陵本「今年始」作「朝廷年」，是也。
　　注「或发志于见夺」　案：「志」当作「恚」。袁本亦误。茶陵本脱此注。
　　注「孙绰王蒙诔曰」　陈云「蒙」，「蒙」误，是也。各本皆误。
　　注「燕丹太子曰」　案：「太」字不当有。各本皆衍。
　　注「齐春秋曰」　何校「齐」上添「吴均」二字，是也。各本皆脱。
　　注「太尉范滂」　陈云「尉」下脱「掾」字，「太尉，黄琼也」，是也。各本皆脱。
　　注「檀道鸾晋阳秋曰」　陈云「晋」上脱「续」字，是也。袁本亦脱。茶陵本「秋」上衍「春」字。
　　注「谢安石上疏曰」　陈云「安」字衍，是也。各本皆衍。
　　注「所以极深研几」　袁本「几」作「机」，是也。茶陵本亦作「几」，与此同误。案：说详前「践得二之机」下。
　　郑璞踰于周宝　案：「璞」当作「朴」。各本皆误。注所引战国策亦必全为「朴」字。「物之质谓之曰朴」，「玉璞」亦然，故说文玉部并无「璞」字，而「鼠朴」得与之同名异实也。后人习见「璞」字，辄有所改。今本战国策「朴」、「璞」错出，此注全为「璞」字，皆非也。又「朴」误为「璞」，后卷圣主得贤臣颂有其证。
　　注「曹植祭桥玄文曰」　陈云祭桥玄文乃魏武事，在建安七年，子建时方十岁。案：盖本作「魏太祖」，不知者改作「曹植」耳。
　　注「十州记曰崇礼闱」　陈云「十州记」三字疑误，「闱」当作「门」。案：「十州记」非误也，见前。
　　注「吾入庙」　陈云「吾」，「君」误，是也。各本皆讹。
　　注「愿而行之」　陈云「而」，「为」误。案：所引道应训文，今本作「为君」二字。各本皆误。
　　为如干秩　何校「秩」改「帙」。案：此当作「袟」，各本皆误也。
　　文选卷第四十七
　　
　　颂赞
　　　颂
　　圣主得贤臣颂善曰：汉书曰：王襃既为益州刺史王襄作中和、乐职、宣布诗、王襄因奏言襃有轶才。上乃征褒，既至，诏为圣主得贤臣颂。
　　　王子渊
　　夫荷旃被毳者，难与道纯绵之丽密；应劭曰：不知纯绵之丽密也。瓒以为纯丝。羹藜唅糗者，不足与论太牢之滋味。服虔曰，唅音含。糗，干食也。今臣僻在西蜀，生于穷巷之中，长于蓬茨之下，战国策，张仪曰：蜀，西僻之国，而戎、翟之长也。风赋曰：起于穷巷之间。列子曰：北宫子庇其蓬室，若广厦之荫。广雅曰：茨，覆也。无有游观广览之知，顾有至愚极陋之累，不足以塞厚望，应明旨。虽然，敢不略陈愚心，而杼情素！战国策，蔡泽说应侯曰：公孙鞅事孝公，竭知谋，示情素。
　　记曰：恭惟春秋法五始之要，在乎审己正统而已。服虔曰：恭，敬也。胡广曰：五始　：一曰元，二曰春，三曰王，四曰正月，五曰公卽位。夫贤者，国家之器用也。所任贤，则趋舍省而功施普；器用利，则用力少而就效众。故工人之用钝器也，劳筋苦骨，终日矻矻。如淳曰：矻矻，健作貌，苦骨切。及至巧冶铸干将之璞，清水淬其锋，越砥敛其锷，应劭曰：传曰：得一宝剑，不如一瓯冶。瓯冶，卽巧冶也。越绝书曰：楚王召风胡子而问之曰：寡人闻吴有干将，越有瓯冶，愿请此二人为铁剑。吴越春秋曰：干将者，吴人，造剑二枚，一曰干将，二曰莫耶。郭璞三苍解诂曰：焠，作刀鉴也。焠，子妹切。鉴，工练切。说文云：锷，剑刃也。晋灼曰：砥石出南昌，故曰越砥。水断蛟龙，陆剸犀革，胡非子曰：负长剑，赴榛薄，析兕豹，赴深渊，断蛟龙。字林曰：剸，截也。汉书音义曰：剸，章兖切。忽若篲泛画涂。如淳曰：若以篲扫于泛洒之处也。篲音遂。涂，路也。如此则使离娄督绳，公输削墨，虽崇台五层，延袤百丈而不溷者，工用相得也。孟子曰：离娄之明。赵岐曰：古之明目者也，黄帝时人。郑玄礼记注曰：公输若，匠师也，般、若之族，多伎巧者也。史记曰：蒙恬筑长城，延袤万余里。王逸楚辞注曰：溷，乱也，胡困切。庸人之御驽马，亦伤吻弊筴而不进于行，胸喘肤汗，人极马倦。及至驾啮膝，骖乘旦，应邵曰：马怒有余气，常啮膝而行也。张晏曰：啮膝、乘旦，皆良马名也。驾则旦至，故以为名。王良执靶，韩哀附舆，张晏曰：王良，邮无恤也。世本云：韩哀侯作御也。时已有御，此复言之，加其精巧也。音义或曰：靶音霸，谓辔也。纵骋驰骛，忽如影靡，过都越国，蹶如历块；追奔电，逐遗风，遗风，风之疾者也。周流八极，万里一息。何其辽哉！人马相得也。故服絺绤之凉者，不苦盛暑之郁燠；论语曰：当暑紾絺。孔安国曰：絺，葛也。袭狐貉之暖者，不忧至寒之凄怆。论语曰：狐貉之厚以居。何则？有其具者易其备。贤人君子，亦圣王之所以易海内也。是以呕一侯切喻受之，应劭曰：呕喻，和悦貌。开宽裕之路，以延天下之英俊也。夫竭智附贤者，必建仁策；索人求士者，必树伯迹。昔周公躬吐握之劳，故有圄空之隆；韩诗外传曰：成王封伯禽于鲁，周公诫之曰：无以鲁国骄士。吾一沐三握发，一饭三吐哺，犹恐失天下之士也。文子曰：法宽刑缓，囹圄空虚。齐桓设庭燎之礼，故有匡合之功。韩诗外传曰：齐桓公设庭燎，为士之欲造见者，朞年而士不至。于是东野人有以九九见者，桓公使戏之曰：九九足以见乎？鄙人曰：臣不以九九足以见也。臣闻君设庭燎以待士，朞年而士不至。夫士之所以不至者：君，天下之贤君也，四方之士皆自以为不及君，故不至也。夫九九薄能，而君犹礼之，况贤于九九者乎！桓公曰：善。乃礼之。朞月，四方之士相选而并至矣。论语，子曰：管仲相桓公，一匡天下，民到于今受其赐。又，子曰：桓公九合诸侯，不以兵车，管仲之力也。由此观之，君人者勤于求贤而逸于得人。吕氏春秋曰：贤主劳于求贤，而逸于治事。
　　人臣亦然。昔贤者之未遭遇也，图事揆策，则君不用其谋；陈见悃诚，则上不然其信。郭璞三苍解诂曰：悃，诚信也，苦本切。进仕不得施效，斥逐又非其愆。是故伊尹勤于鼎俎，太公困于鼓刀，鲁连子曰：伊尹负鼎佩刀以干汤，得意故尊宰舍。尉缭子曰：太公屠牛朝歌。文子曰：伊尹负鼎而干汤，吕望鼓刀而入周。百里自鬻，宁戚饭牛，离此患也。孟子，万章问曰：或曰百里奚自鬻于秦要秦穆公，信乎？孟子曰：不然，好事者为之也。宁戚饭牛，已见邹阳上书。及其遇明君、遭圣主也，运筹合上意，谏诤则见听，进退得关其忠，任职得行其术，去卑辱奥渫而升本朝，离蔬释蹻而享膏粱，张晏曰：奥，幽也。渫，狎也。辱，污也。如淳曰：奥音郁。应劭曰：离此蔬食，释此木屩。瓒案：屩，以绳为屦也。国语，栾伯请公族大夫，膏粱之性难正也。贾逵曰：膏，肉之肥者。粱，食之精者。言其食肥美者，率骄放其性难正也。剖符锡壤，而光祖考，传之子孙，以资说士。故世必有圣智之君，而后有贤明之臣。虎啸而谷风冽，龙兴而致云气，周易曰：云从龙，风从虎。管辂别传曰：龙者阳精，以潜于阴，幽灵上通，和气感神，二物相扶，故能兴云。虎者阴精，而居于阳，依木长啸，动于巽林，二数相感，故能运风。蟋蟀俟秋吟，蜉蝣出以阴。易通卦验曰：立秋蜻蛚鸣。蔡邕月令章句曰：蟋蟀，虫名，世谓之蜻蛚也。毛诗传曰：蜉蝣，渠略也。又虫鱼疏曰：渠略甲下有翅，能飞，夏月阴时出地中。易曰：「飞龙在天，利见大人。」干卦之辞也。龙以喻大人。言龙飞在天，喻圣人之德显，故天下万物而利见之。王肃曰：大人在位之日也。诗曰：「思皇多士，生此王国。」毛诗大雅文也。毛苌曰：皇，天也。郑玄曰：思，愿也。愿天多生贤人于邦。故世平主圣，俊乂将自至，若尧舜禹汤文武之君，获稷契皋陶伊尹吕望之臣，明明在朝，穆穆列布，尚书曰：厥后惟明明。又曰：则以穆穆在乃位。聚精会神，相得益章。虽伯牙操●钟，蓬门子弯乌号，犹未足以喻其意也。晋灼曰：●音迭递之递。二十四锺，各有节奏，声之不常，故曰递锺。瓒以为楚辞曰：奏伯牙之号锺。马融长笛赋曰：号锺高调。号锺，琴名也。谓伯牙以善鼓琴，不说能击锺也。且汉书多借假，或以●为号，不得便以迭递判其音也。善曰：孙卿子曰：羿、蠭门，善服射者也。吴越春秋，陈音曰：黄帝作弓，后有楚狐父以其道传羿，羿传蓬蒙。汉书曰：黄帝鼎成，龙迎黄帝。黄帝上骑，小臣持龙髯，拔堕，堕黄帝之弓，百姓仰望黄帝龙髯号，故名其弓曰乌号。
  </div>
  <div class="pagination">
   <a href="文选_page83.html">
    上一页
   </a>
   <span>
    ...
   </span>
   <a href="文选_page79.html">
    79
   </a>
   <a href="文选_page80.html">
    80
   </a>
   <a href="文选_page81.html">
    81
   </a>
   <a href="文选_page82.html">
    82
   </a>
   <a href="文选_page83.html">
    83
   </a>
   <span class="current-page">
    84
   </span>
   <a href="文选_page85.html">
    85
   </a>
   <a href="文选_page86.html">
    86
   </a>
   <a href="文选_page87.html">
    87
   </a>
   <a href="文选_page88.html">
    88
   </a>
   <a href="文选_page89.html">
    89
   </a>
   <span>
    ...
   </span>
   <a href="文选_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
