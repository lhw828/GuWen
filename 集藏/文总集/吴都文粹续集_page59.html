<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 59 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 59 页/共 102 页</h1>
    <div class="content">　　支硎山十三咏　　　　　　姚广孝
　　支硎山
　　南峰一何髙东峰一何壮惟有定余僧时来泉石上
　　报恩寺
　　旧寺烟霞里经营东晋时支郎今不见令我起遐思
　　南池
　　秋深水更清游鳞手可摝后来观咏人谁能继皮陆
　　石室
　　窈窈环苍石隂隂覆白云夜深僧入定钟磬寂无声
　　八隅泉池
　　风回波不动叶落树无声却怜清彻底有谁来濯缨
　　寒泉
　　涓涓石上流和云白于汞闲来试一勺令人毛骨竦
　　石门
　　晓际神龙出宵分猛虎冲白云开复闭苍藓剥还封
　　马迹石
　　堪笑支道林爱马却成癖飞走石苔间干年尚留迹
　　南峰
　　竦立去城遥岚霏近午消奇形常照日雄势独凌霄
　　待月岭
　　盘盘去谷逺矗矗出林危过樵常待月不管到家迟
　　碧琳泉
　　壁间玛瑙红涧底琅玕碧童子为煎茶山瓢汲还涤
　　放鹤亭
　　隠隠岩髙处空亭杳霭间神僧去不返空望鹤飞还
　　牛头峰
　　羣山不同髙一峰岚翠沍缥缈白云间惟见牛头露
　　支硎山十二咏　　　　　　谢缙
　　楞伽院
　　楞伽开静域闻自道林兴山水清佳处由来半属僧
　　南池
　　平池澄晓鉴虚阁涵秋月时有炼形人闲来照须发
　　石室
　　寒逼禅僧定凉醒醉客眠戸枢从不螙嵗月任推迁
　　八隅泉池
　　凿石破苍苔青天地底来夜深寒月映疑是晓奁开
　　石门
　　峭壁拥双扉亭亭来翠微山灵虽解説不禁白云飞
　　寒泉
　　空壑积隂晦层厓沍氷雪下有清冷泉终年流不歇
　　马迹石
　　追风蹄似铁留迹向山深神力犹呵防苔痕不敢侵
　　南峰
　　月出众山窅月落众山黑朝来卷幔看气势凌秋色
　　待月岭
　　诗人一壶酒待月升东岭松壑起涛声山风吹月影
　　碧琳泉
　　涓涓清涧中长洗山僧鉢还将鉢盛去防向玻璃滑
　　放鹤亭
　　久养笼中鹤如何却放归不知初放日曾别主人非
　　牛头峯
　　头角昂藏出经春卧夕曛无人来问喘嘘气自成云
　　同前　　　　　　　　　　沈大本
　　楞伽院
　　林中禅寂地古木丛青霭当年结屋人惆怅今何在
　　南池
　　丙穴暗泉通清漪浸碧空白莲秋未老鱼戏叶西东
　　石室
　　凿石容趺坐还将石作牀山中当夏日此处独清凉
　　八隅泉池
　　不作方圆甃池形似塔形云光来复去孤影湛渟渟
　　石门
　　设户防来往两厓相对青山僧无一物入夜不须扃
　　寒泉
　　饮来如雪味入口带天香流出空山去能令大地凉
　　马迹石
　　支公有骏马已骋千里道留迹在空山犹恋山中草
　　南峰
　　回峰带秋色苍翠耸晴昊涧底有寒梅年年看花早
　　待月岭
　　入谷路己昏逺寺钟声歇烟中人语喧归樵待明月
　　碧琳泉
　　泉流苔石下潆渟映空碧上有踈篁枝苍苍同一色
　　放鹤亭
　　放鹤人何在孤亭横翠微客来亭上坐惟见白云飞
　　牛头峰
　　懒随年共化独坐空山里时有牧童来长鞭驱不起
　　初春山居还城却寄支硎僧院一律
　　扬循吉
　　好山不着诗人句辜负浮岚翠满空梅子蜕花春事半雨声追冷昨宵中来寻茗椀梯幽阁却上篮舆别逺公白发渐添身老大何缘追兴逐东风








　　吴都文粹续集巻三十二
　　钦定四库全书
　　吴都文粹续集巻三十三　　明　钱谷　撰寺院
　　天平山白云禅寺重兴碑　　姚广孝
　　天下佳山水固有矣必遇乎名公伟人以发其迹然后境益胜而名乃着也兴壊理乱措诸事业必赖乎才能智谋有足为者然后见其成效也山水虽佳防名公伟人以发其迹则境之芜没而名之昧昧者葢多矣兴壊理乱防才能智谋有足为者必不能见其效也非惟不能见其效而反致于颠覆陨坠者往往亦多矣故山水事业显隠成壊在乎其人若汲汲欲得其人而人卒不可必得或数千百年之间不求而自得者何也葢物之显隠成壊关乎气运属乎时縁而致然尔岂在有意而为之者哉天平山白云禅寺剏于唐宝厯间至宋天圣宝谛大师来是山见寺之基构狭陋不足容广众始开拓其塲地以成大刹庆厯中文正范公爱其泉石清丽林园茂宻故奏请为香火院忠宣公继父之志遴主法席者谋诸苏长公子瞻遂延致逺録公始革律为禅矣寺之住持非有徳有言者不足以当之故厯代皆名沙门也元末丙午天兵临吴城寺燬于燹罄无所有但荒烟茂草鞠为狐虺之囿矣洪武七年复庵圭禅师来领是寺复庵乃先住持士瞻公之大弟子也其戒行兼优操略并善故寺众与文正公子孙谋曰起寺之废者非复庵不可也于是相率耆彦礼请主之虽寺恒产而赋役甚剧复庵夙夜酬应弗有劳苦况东序比邱智在左右羽翼支费撙羡以兴厥功故大雄之殿方丈之室说法之堂栖禅之所山门廊庑库庾庖湢钟鱼鼔板之设熏炬华之供廿年之间无不备具而未尝持一疏干一人怳然成此大业若地设天造可谓能事毕矣噫天平泉石之清丽甲于中吴文正公为之主维故境益竒而名益振寺极其废得复庵为之中兴而有以见其成效也以斯论之山水虽佳不遇乎名公伟人则境湮而名替兴壊理乱不赖乎才能智谋有足为者必不能见其成效也审矣今复庵之中兴是寺虽经营措集弥嵗不宁略不见其艰难困苦之状可谓才能智谋有足为者矣今年秋以书来北平求予述之以示其后予吴人也天平乃熟游之地复庵与予友颇切知寺之兴废惟详故弗让而为之书乃复系之以诗曰
　　天平之高冠于吴山林木茂蒨云泉潺湲岩岩龙门是为关雄虓既伏猿宁攀胜妙境界佛刹是宜乃创于唐寳谛载治堂构靓深缁徒皈依伟乎范公朝请主维敬延紫石始习禅仪境益其胜名益其彰靡有硕徳莫据猊牀歴代继席皆非寻常人境俱絶可抗大方越嵗丙午天兵临吴歘罹郁攸百燬一无锦绣园林化为邱墟有来游者无不长吁复庵振起効其才能不廿年间众废具兴比邱智在乃同厥心左右赞襄其力孔任栋宇蔚如丹碧烂然有物毕备一如其先济济真侣安居弥坚寅夕禅修天子万年
　　游天平白云禅寺　　　　　钱藻
　　小港通行三十里乱花深浅到山西谁知絶径无闲地还有幽人向此栖檐上泉声龙虎动堦前林影日星低高僧不放白云出欲构岩峦与阁齐
　　再游天平有懐旧事呈夀老　范成大
　　访旧光隂二十年残僧相对两依然木兰已老无花发石竹依前有麝眠万户直须龟手药一龛何用买山钱从今半坐须分我共说昏昏一觉禅
　　题天平寺　　　　　　　　袁桷
　　青鞋高挂天平壁遥指云门三两峰禅榻已容黄叶覆诗瓢从把緑苔封晓风残月千村艣细雨踈烟隔水舂我向京师宜老矣吴山清浅越山浓
</div>
    <div class="pagination">
<a href="吴都文粹续集_page58.html">上一页</a><span>...</span><a href="吴都文粹续集_page54.html">54</a><a href="吴都文粹续集_page55.html">55</a><a href="吴都文粹续集_page56.html">56</a><a href="吴都文粹续集_page57.html">57</a><a href="吴都文粹续集_page58.html">58</a><span class="current-page">59</span><a href="吴都文粹续集_page60.html">60</a><a href="吴都文粹续集_page61.html">61</a><a href="吴都文粹续集_page62.html">62</a><a href="吴都文粹续集_page63.html">63</a><a href="吴都文粹续集_page64.html">64</a><span>...</span><a href="吴都文粹续集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
