<!DOCTYPE html>
<html>
 <head>
  <meta charset="utf-8"/>
  <title>
   中州名贤文表 - 第 22 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   中州名贤文表 - 第 22 页/共 22 页
  </h1>
  <div class="content">
   钦定四库全书
　　中州名贤文表巻二十九　　明　刘昌　编富珠哩文靖公
　　碑铭
　　真定路宣圣庙碑
　　初镇州置真定路以中山冀晋赵深蠡府一州五土地人民奉我睿宗仁圣景襄皇帝显懿荘圣皇后汤沐首务立学养士当是时也世祖圣徳神功文武皇帝渊朔庭闻镇之学缓未即叙龙集丁未敕有司勿怠其事于是以金粟冈庙址崇殿庑辟黉舍太原元好问有记越十有四年庚申世皇即祚都燕统一八表置宪肃郡府镇宪为诸道之冠庠序阙略必宪人府人胥议兴治至元暨今虽屡加葺犹有未备至顺辛未宪暨府议倡集楮三万市物佣工募役自殿之庑自庑之门新其屋楹三十有二栋宇轩楯拱挟环合左右翔峙作杏坛于殿之北神厨扵庙之东自庙徂学门垣梐枑循序森立瓦墁缔筑坚丽于旧先是府尹玛苏库已基未构而去政人迁易者十余年尹张猛合倅和则平治中和允升继至宪使托欢提其纲賔佐韩复理其目始克有济其年夏告成壬申春府遣吏李明善介征士赡思状来请志其绩翀尝贰宪燕南义不容让稽宋蔡京迁学陆佃记略曰真定虽塞北有江南之胜江南豪杰特起如临川王公与孟子相上下真定初未有闻噫是何言之怪也真定者冀州东垣尧旧封也昔帝尧以帝喾子侯恒山之唐自唐侯即天子位徙山之西号陶唐氏太行东西境数千里皆帝所圻真定固神明之宅也孔子经法于易则遡伏羲以本无言书则始唐虞以道政事诗则采殷周以正性情春秋则黜五霸以严名分礼乐升降以鉴洼窿天人之道至矣廼曰惟天爲大惟尧则之唐韩愈谓尧以道传舜禹汤文武周公孔子孟子盖孔氏立教如帝典微言如三谟帝尧孔子位不同而同圣王安石背道迷经防君误国京佃倾党滋炽世益大坏河南程氏兄弟承先圣之绪捄之终赖其言道不坠地新安朱氏师则两程裒辑遗言贯通折衷以悟百世先正许文正公见其书神感明防相我世皇同符尧舜世道人心翕然大正洙泗渊源日月昭朗今神圣继兴世日趍治镇股肱郡也帝尧之思在焉朝廷之化先焉崇事先圣所以敎也镇士知所向往下学上达尊经慎艺何德不进何业不修何邪不鉴何古不及宪牧之辅治敎缙绅之报君父于是乎在廼赋诗以慰镇人士曰太行之山滹池之水孰古与美陶唐之里滹池之浒太行之所孰今与伍皇祖之土恒山嶙嶙滹水沄沄昊天生民思尧之仁滹水汤汤恒山苍苍帝尧相望于赫世皇始镇之府时未忘武维士与女泽沐时雨龙德出潜万方既瞻春熙秋严自北而南皇风斯扇时雍于变视彼侯甸恒镇之先大殿周庑先圣之宇久未今覩谁敢予侮有庙有庭有戸有扄肃肃其凝昭昭其灵新是镇学式对恒岳惟士也确顺我先觉求门于墙求室于堂伊洛考亭使我不盲惟圣之惟王之素圜冠方屦天地之度侃侃訚訚夭夭申申如目之眴如躬之亲既俨既翼临汝明德以賔皇国方州是则镇人聚喜归功宪纪宪人曰止其谁敢尔颙望神京稽首奉扬配天无疆天子之光
　　平章政事致仕尚公神道碑
　　大德八年春三月己巳中书左丞尚公请老上不允若曰其服朕命母怠冬十月称疾力请予告九年春还保定时年六十有九明年夏六月拜昭文馆大学士资德大夫中书右丞商议中书省事召不起武宗即位加荣禄大夫预司农司事中书职仍旧召秋九月觐龙虎台大臣莫不誉公上恱若曰众以卿宣力我家争誉其贤故耳公再拜称觞上万歳寿御琖赐之酒故事酒答臣下琖人授之不亲赐也时特授公左右相目嗟异冬十有一月东宫赐宴翰林俄以疾还至大二年春正月使召辞三年冬十月赠爵三代仁皇出震召问大计称旨赐宴清胜园皇太后赐宴南园夏五月丏去陛辞上御武帐闻之以气暄室隘敕近臣出谕若曰卿来尽心献纳朕未始不从称老怀归岂遽忘国家耶凡益国便民其以疏闻当行朕即行之敕宰相李道复等进秩慰饯遂加银青职仍旧赐白金百两金绮二匹宴中书驿送还归时年七十有五延祐五年制赠曽祖考仲资善大夫翰林学士上护军追封上党郡公妣魏氏郡夫人祖考安荣禄大夫大司农柱国祁国公妣王氏国夫人考汝楫银青荣禄大夫大司徒上柱国祁国公妣李妻魏皆国夫人六年春正月拜太子詹事使三往廼起三月辛酉见上嘉禧殿之后閤上顾太保库楚目公曰是自世祖皇帝効力洁浄人也徐曰周卿汝前汝知古今识道理练大务太子托汝善辅之有言勿吝善敎之此朕意也公见皇太子首以念祖宗孝两宫养德性辨邪正陈之大子异其言夏五月北幸觐花园北行殿上若曰朕不文直谕汝勿惜尽言敎太子赐尚酝马酒各一罂詹事俸入不受俄谢归时年八十有二泰定三年以中书平章政事致仕制授于其家赐楮泉万缗绮帛四端尚酒二尊公表谢复赐酒时年九十有一朝廷尊贤养老思辅长治其见于公如此四年十月八日薨享年九十二讣闻制赠推诚佐治寅亮功臣金紫光禄大夫大司徒上柱国追封齐国公諡正献公讳文字周卿祁州深泽人幼嗜学甫逾冠卓迈有闻世皇御极急务求贤二三大臣体上意锐采择中统元年张忠宣公文谦宣抚河东还故参知政事王椅荐公忠宣奇之辟掌书记至元元年辟西夏行中书书表二年始立朝仪诏魁贤钜德者讨论详定太保刘文贞公秉忠荐公参预凡常朝朔望起居元日冬至会觐再拜内外文武仗衞布置服色差等图象规制皆公掌之节次入奏清问所及必公条对明白久之圣鉴通朗敕结防画位皇城之东百官肄习上御法座临之见大书宸极御座之居上召公问之对曰天极居中众星环共帝德无爲天下归之其象类此上恱习已大恱遂爲定制播告天下七年敕知事大农八年转大农都事礼成置侍仪司大保以公见上仁智殿擢右直侍仪使十有二年复都事大农其佐农政也置七道巡行劝农事联保五课耕桑修水利立社学筑义仓革浮薄禁游惰多自公画十有七年出守辉州不事刑挞因其土俗以礼导之令行禁止河朔大旱祷辄两歳大熟逾境旱自若也闻者异之怀孟马氏宋氏被诬杀人讼蔓不决提刑部使檄公谳之推迹究情得尉史狱卒链嗾状两狱皆雪牧辉二年民安事洽十九年冬召拜戸部司金郎中初竹税置提举省部怀卫居民犯一笋一竹率以私论至破家至是抗言罢之课入郡邑害遂弭明年秋使山东定征税度风土市廛立中制江西省宪交讼裕皇令中书公奉敎讯诘罢省臣宣慰臣各一追白金千二百两二十一年冬改戸部郎中明年春都事御史台防聚敛臣达拉木珪阿萨尔等谓海内财谷省院台内外监守里魁什长率有欺蠧请大搜抉上允敕众勿沮利党啸结凶壬儗使旁午省臣御史掾吏民庶罹穽陷日众人情危骇先此南台御史封章言帝春秋高宜禅位于皇太子皇后不宜外预太子闻之惧公因秘之以杜谗隙此曹觇之钳台史督索公白中书右丞相安图御史大夫伊啰勒拒之越翌日其党以闻敕大宗正薛尺玕取其章太子益惧二相忧变不测公思用拯之方阅旧案得凶党罪玷数十白大夫曰事急矣请就省图之至遂説曰丞相大夫以勲贵忠贤荷天宠柱石廊庙皇太子天下本固本安天下两公任也此辈倾险乗衅奋不逞秘章出祸可言邪今先计夺谋使噤不容喙防之上也二相曰善入言状上怒若曰汝等无罪耶震励未止丞相前曰臣等有罪不辞但此党名载刑书类非慎洁动必鸷害生灵宜选重臣使爲之长庶靖纷扰上徐霁威可其奏二相出宣制缓其行凶爓爲沮俄而告赃赂者喧集事闻天威大震或诛或窜或奴时汉人台臣皆阙公位幕佐以智勇忠义动大臣悟明主歼大憝销大衅旬日之间中外清泰闻者壮之俄丞大农治京北屯田畎浍泛溢不菑二十四年置尚书省柄臣颛政急赋谗戮大臣众股栗使者四出峻绳督务赢官缗徼赏恱公使燕南得钞缗约四十万与民者三之二赏虽不及功亦见时至元钞始行置宝钞提举司都省金与银禁私易小人挟威张罟擭饱饕餮摧破民产动再年使江西治其敝吏行诈舞文各以罪论或诬熊氏子买藏金尺吏讯则无之讯益酷乞输直不听聚贷簪珥作新尺符其妄廼已刘氏子诬其弟货利潜易金银狱久不絶事皆类此公至率清脱民始宁息其年理盐茗杂税江右明年升少卿理狱理赋山之东署置滥溢汰之政令苛虐蠲之事理欺惑正之尚书省罢政归中书迁吏部侍郎考覈尚书省臣钤錝所不当最簿上之流品清别井井不紊始以肃政廉访司宪诸道明年公使宪湖北初提刑按察之宪鄂也行省奏罢其司听摄山南者再事滞民疚公曰此憎忌者间之耳凡政刑大务即省议之庆祝大礼赴省行之纠按贪墨不少贷谗格政行民始受赐三十一年秋召爲刑部尚书公以逺近禀决刑制不一吏诞民癏请依古律令采寛厚新宪章以一吏治不报成宗元贞元年春拜侍御史会江浙省平章用虐行悖行台御史浙西宪人条状弹劾制遣公洎大都护往诘之左验明着平章者挟贵骜岸不臣公等以闻平章者以国制军数禁宻无敢或预御史尝取数镇兵于是借其故擅驿走都以相噬咋都省奏不用台臣特以都护按问制可御史逼威即承两造具备敕省台太师宣政等众大臣杂议率阿势贵犯轻宜宥御史法当死公曰不然御史职号监察今所系者上欺下暴制使驰讯拒捍无礼罪重不轻必以军数有禁言之小吏佐书掌给盐米甲簿伍籍数谁不知况御史因兵卒交愬责令长帅均役情无害法纵有罪亦轻不重皇上御大宝赦天下德洽民心岂宜滥刑以累圣治议都堂三辨岩廊再众列奏公廷争剀切上开悟平章御史各杖遣众呼万歳他日集肃政堂众忧省台不协公曰天下无难事苐恐处之失其要耳都省长百司丞相握大柄相抗不敌动渎天听取厌伤体自今而后狼贪虎暴者抨弹之事不涉私者正救之果大鉏铻论斥未晚何用纷纷众韪公言未久猜释风纪肃然二年请无数赦罢役不急上嘉纳大德元年夏河决蒲口冬公使宪河南明年春偕勅使相决河筹久利公建言长河万里湍猛东注下盟津地平土疏荡徙不常失禹故迹流患中土不知几何千年孰保无患治得其当则民省而患迟失之则力费而患速此定论也今陈留抵睢东西百有余里南岸故河口十一已塞者二自涸者六通水者三岸高于水六七尺或四五尺北岸故堤水高北田三四尺或高下等大较南高于北约八九尺堤安得不破水安得不北也蒲口今决千有余步快东行得河旧渎行二百里至归德横堤之下复会正流或彊湮遏上决下溃终竟无成揆今之计河北郡县顺水之性逺筑长堤以御泛滥归德徐邳听民避冲溃图所安婴患户齿河南淤田量给永业他决视此即救患之良防也蒲口不塞便防上廷论从之河朔郡县山东宪部争言果然则河北桑田尽化鱼鳖之区矣塞之便复之明年蒲口复决障塞之役无歳无之是后水北入巴河复故道竟如公言三年秋宪山东宣慰使挟壻宗室以浮论惩叛谓治淄青政宜猛故借是久居方阃外掠誉而内贪虐宪纠小有违言吠咥即至公度难力争使者往来公以温言顺附而严砺之彼乃感服其下稔恶会有告者选官按诘得二十余人决杖追赃以慰惸弱遂大慙谢逐所亲昵用事十余辈归民田二百余顷四年秋授中奉大夫参知政事行省江西既莅政以吏选淆浊凡庠序之师军民之佐财谷之主典随事立法贠数百浃日皆注无复容私众始睚眦终莫夺俄趣公分镇岭南快私愤公曰此军政也非制敕不敢行驿使颛禀得报防古平章偕公在省余以次出镇众计沮事听公决摧彊生枯濯烦疏壅省悟清简六年秋九月移疾北还冬十月拜江南行御史台中丞辞明年召至京师拜资善大夫中书左丞时朱张氏得罪省臣率谴逐唯左丞相两新平章洎公凡四人调燮政务浙西水沴民饥山东歳凶盗充狱公议发官廪周罄乏缩涌价舒市易泄富足通闭遏责兼并仁客佃民能施米上三百石爵有差得米石五十万救呉越饿殍爲苏出官缗八百五十余万拯齐鲁敓攘亦息选清望臣使十道宣抚天下采访其得失黜贪暴安善良江南官民田赋均减三之一西方学浮图氏号白云宗者髪而妻子田宅訹愚防托祝厘逭徭赋幸习甘贿奏爲总摄锡印章郡县富豪名署七千余所众数十万于是罢之斥散党与同民赋役时顺德忠献王达尔罕与君同心辅政选庶官齐百度罢斜封汰冗员絶宝货约滥支节滛费量入制出择民牧屛世守定赃律除虐禁明防制阜民生纲正目举有中统至元之风公粹美高亮行修洁年十六七志学溯伊洛究洙泗完经大史诸子百家该洽无不综一以仁义爲根极孝友行业着见州闾大臣交荐声名日振世庙方大有爲衣冠元老森然以所能辅经纬公翺翔上下画佐开先实与有力歴事五朝才识宏经济功名映寰海德望尊庙堂忠信缔渊穆悬车私第嗣圣继明眷注益渥使车累召进必勇退从容事外二十余年寿考康彊几杖清寂手不释巻搢绅造之非圣贤中道经纶大经置不谈闻者随其器量大小皆润溉天下望之若瑞星神岳素缜严繇饮食动静皆有节制居位应务察事理守名法简易正大物无不容推行所宜不胶不固大政大节利不回威不屈仁勇沛然绰有余裕古遗爱遗直公尽兼之于戏世皇长驾阔驭网罗英才培植之久大德卿相称贤无右公者养贤资世岂易言哉公娶某氏子男某某孙男某某年月日葬完州某乡某原公弟之子曹州判官克和以国子助敎张执中所状公行遂以铭托乌乎公往矣文行事功百世师也其敢以昧陋让铭曰
　　皇元统天大定于一圣圣明明崇建皇极三光五岳气象浑同天产人瑞以弼帝功瞻彼恒山峩峩大茂挺生尚公神峰综秀始遇世皇迈绩华勲礼乐稽古稼穑养民鸿胪大农事系贤哲左右后先夷防稷卨朱轓五马衞源之浒里咏涂歌神明父母孰惊皇灵鬯震摇用辅执法正色立朝孰斵民力烈火凝霜用使四方雨泽春阳孰纵陆梁摧我獬廌用立宪纪锋棱益大孰徇贪蠧柅彼鸿钧用握政柄化育载新年邻七勇于告老天制臣义岂曰太早昔也庙朝渊渊昞昞轩后之鉴神禹之鼎今也乡社于于雍雍天下之表人中之龙有谒其庭鄙吝清涤齿颊余论皆世药石道德之容礼乐之度大醉而醒孰寐斯悟善数数之侯卿侯公百歳完洁其谁儗隆有德有文有位有寿功在史牒名垂宇宙太行嶙嶙滹易沄沄刻此铭诗相配无垠
　　大都路都总管姚公神道碑
　　公姓姚氏讳天福字君祥拜监察御史弹击权臣无所顾畏世祖皇帝赐名巴尔斯国言虎也其系出唐贤相文献公元崇文献诸孙伯禄卒绛州观察判官葬绛之稷山县南阳里繇是世爲平阳绛人公考处士君讳君实字仲华甫冠辟兵鴈门金进士赵泰以子妻之生公及和众主簿天禄公姿白皙美风矩童丱不凡闻处士训忠孝奉受惟谨从事郡府挺洁不羣侪辈畏之仕怀仁爲县史世皇以太弟驻白登公从县进蒲萄酒见奇之畱侍宿衞至元初丞县怀仁大帅杨库库楚荐其能于丞相塔齐尔丞相奉使朔漠修睦宗藩引与之偕五年立御史台丞相爲大夫奏授架阁管勾秩将仕郎十一年以承事郎拜御史十三年江南平冬十二月宰相衔怒左迁同知衡州路明年春三月以朝列大夫改河东山西道提刑按察副使佩金符夏六月拜治书侍御史秩中顺十六年春使宪淮西江北道秩嘉议十八年宪江南湖北二十年夏宪辽东明年春以母老请归养不允二十二年春召爲刑部尚书秩通议逾年总管扬州不赴二十六年夏复宪淮西秩正议三十年拜中奉大夫甘肃等处行中书省参知政事以亲辞改肃政廉访司成宗即位使肃政廉访于陜西元贞元年春三月迁眞定总管冬丁太夫人忧自鴈门徙处士君柩合葬绛之稷山中书起公还眞定大德三年春二月拜江西行中书参知政事辞奉使山东还四年秋七月以通奉大夫参知政事行大都路都总管兼大兴府尹本路诸军奥鲁总管管内劝农事六年春正月二十有八日薨于位年七十有三公至元名臣勲德焯着其薨也朝廷悼惜吏士护丧归平阳以夏四月某日葬稷山西北嘉禾里泰定三年以子侃请制赠正奉大夫河南江北行中书参知政事护军追封平阳郡公諡忠肃天厯己巳侃以公行实徴铭神道之碑不获终辞因采其本末而次第之公始爲御史条奏宰相阿哈玛特罪二十有四召廷辨公枚数其罪彼辄引服数至于三气沮情駴上动色若曰此三者罪已不宥目公曰巴尔斯臣下有违太祖之制干朕之纪者汝抨击勿隐廷臣震竦其事今秘世未有闻时方倚相理财姑释不问众亦爲公危之太夫人赵君有贤识朂公曰国尔忘家汝苐尽力果不测吾追踪陵母死日犹生年公泣谢白其长曰万一得谴乞不以老母坐连也语闻上叹曰是母子有古义烈敕侍臣董文忠宣付史臣书之监大名堪布得罪御史按之至见殴辱继用公往间道微服入境察悉其情还取驿抵其所擿抉如神簿责死罪十有七械送辇下俄以宥免经台门大诟公在察院促捕之检行橐得赂侍御史安威实讷救免状即桎堪布而秘其事夜用巡符托诇逻奄至一道士室尽获其赂明日陛奏上曰彼七死犹赦汝欲何爲公对罪十有七赦七留十余谁任咎上悟戮堪布斥安时御史大夫二安善其一既斥与所善犹双陆禁中公曰安庶人耳岂得与大臣狎叱令起座皆失色公即入奏一蛇九尾首动尾随两其首行不能寸今宪不纲蛇首二也上曰然一人二冠可乎召两大夫谕以公言大夫博啰惧以年少自劾罢有谗提刑按察之不便者有旨罢之是时广平贞宪王裕噜鲁爲御史大夫公告之曰往者悖叛猬起鄣塞见闻今列宪宇内广视听虞非常虑至深逺不但绳督有司而已也缕缕陈之大夫悟矍然曰几失是夜造禁密详奏上曰此天下安危计也其勿罢会驾北幸所击相驰骑士防公阅其家脱粟数斛外得言事故藁罗织苛毒公亢声曰乗舆行狩戕害言官宰相宁欲反邪捃拾无所得斥迁衡州俄宪河东太原民饥开廪账防议者以擅罪公上知不私置勿问朔方兵兴役民转粟人畜颠踣公曰执政非防自蹙其本也投阙论奏改和籴疲瘵爲苏畱迁治书出宪淮西先是蕲黄有叛者将吏臧获良民以万数公皆理归民伍众感泣相率立生祠徙节湖北劾省臣楚国公罪以闻上闵其有劳爲痛治其党会阿哈玛特败大遣使治官慝辽东宣慰使阿喇卜丹权党也侵暴尤横召公使辽至则封府库究簿书审事察寃正魁恶着公道使还即命长宪辽东公疾驰夜入诘旦莅事民懽吏愕郡县竦动初辽朔旱蝗公至雨澍蝗灭其境域乌桓白霫故地也民喜畜牧习射猎不事耕学公敎以稼穑诗书居数年农勤士奋民之孝者旌之不义而讼积年不决者训睦之稔恶者惩艾之武平县民刘义讼其嫂与其所私同杀其兄成县尹丁钦以成尸无伤忧懑不食其妻韩问之钦告其故韩曰恐顶防有丁涂其迹耳视之果然狱定上谳公召钦谛询之钦因矜其妻之能公曰若妻处子邪曰再醮令有司开其夫棺毒与成类并正其辜钦悸卒台章以公诣平滦按总管刘纳古伯公至刘欲遁去公密令宪傔张仲威作渔人匿西城桥伺之刘果与吏徒会桥下谋揜其愆仲威得真公一问皆伏吏胥之黠而虐扼民之吭而快其所欲而民莫敢校者率以罪黜平滦都吏张氏子尤狡而忮杖去之逺近震詟道行遵化风旋马前公黙谓之曰汝冤从我吾爲汝理至县舍风即见令县以櫜鞬士从宪傔觇之信宿及蓊荟而风息得五尸皆短衣其一衣中得小印公下令居贾行商以端匹赴县听和市辨之贼果执辽粟歳输滦阳使督运急时民方饥公曰吾视邪畱粟赈粜使不敢沮民赖以生辽人以公政通神明追思惠化立祠颂德入长刑曹谳狱与众不合归卧于家竟如公言众得罪公望益隆淮西不治复握使节申饬旧规风采立变初宣饶徽数州有乱者官军并俘齐民加以刼掠络绎淮境公责守令严津防峻诃谴民复其乡者数千余家帅臣昂吉尔阃淮殆二十年位中书右丞以宣慰使操制兵民党结中奥其子亦握兵煽虐奴官属轹风纪莫敢谁何宿盗数十出没淮海陆梁自宋未有制者宋亡帅葆芘其徒通纳贿赂纵其所爲公遣健士袭捕得所匿兵防赀财定案市殉者七人自是帅渔鸷状百出公疏其迹取驿上闻帅铒驿勿给公潜前走得驿驰去帅遣兵校丁文虎追刺公至六河馆不及公至扬州文虎亦至诬公于行台俄而六河馆人以刺公状闻文虎被执公赴觐制遣近侍阿珠治书侍御史乌逊驰讯帅以罪废已而赴阙以擅杀淮贼谮公不中愤而毙淮境大宁丞相僧格之党虐平阳者尤剧其败也用公尹其府以清宿蠧询父老得郡邑田里真僞利病缓急先后审行之民辑事理辽西呉氏子赝爲女巫行众事之若神人公洞其诈摄至府吏欲案究公曰乱常之迹可侈言邪立命扑死众股栗政【阙】
　　驿
　　传杂沓事【阙】　痿大臣蜡真奉牧【阙】　　　　遂尹真定道壅【阙】　　枯壮弱日听愬【阙】　　　坚动无泥阂人人竝引众走府治瞻判决优绌不爽初馈饩不充徴需日困公以楮镪贷民因母取子繁畜孳丰廪稍辟大賔馆水硙创立如平阳用有余羡宗亲之位傔从之区秩秩井井甲诸路歳省官帑而下不加扰宪人摭细故劾公中书敷奏事不涉私法可施用宜着令式以示他州制可郡人集众象龙祝雨公曰无益令撤去廼虑狱囚底平允雨大霈驿置新乐北阻派水便价车骑自南而北者雨溢夜暝野次无所建议徙置派南众大便顺筑寺五台督民运木夺农癏众令方急公不从府惧佐贰交诤之公曰吾民牧也惟民是恤请待农隙朝省爲允栾城盗杀人取财夜舁尸置民隆氏邸县笞伏隆氏父及二子当死械囚送府哭于庭尸母辨赃无其子印识公疑之会使者决大辟公绐他贼承盗杀状隆氏狱缓真盗遂获黜吏退胥之在民间者不啻百数刼持官府而肥其家咈其心则祸之管库税廪之徒往往破产质妻鬻子以偿所欲而不敢与辨公劭农诸县得其姓名杖死数人质鬻者还之余多遁去或改行爲善士其尹京也立诚信绳桀骜挫强御防惸弱事至而断豪右敛迹三河民藏古铜印怨家讼曰将谋作乱县搒掠其囚使符所讼至府辨其文曰三河县印公曰何乱之爲以不输官罪之制令尚廐刍秆以盐易诸畿民霖溢害稼公请市旁郡户部据令督责上下汹惧公帅京属从部白省竟以公谋宁息京甸京人弟假姊财不劵姊嫠益贫弟贾益富姊嫠征财弟曰有劵即与姊愤愬听者难之愬于公谕之曰汝但归俟徐訹刼盗扳弟对诘大惧吐实暨姊中分其赀公果毅直谅立朝敢言操行清介忠孚信格有赐辄辞上至引唐太宗赏魏征故事晓之对曰臣言分也受赏非分也竟不受持宪总郡皆有声绩以治盗赴鄂民众衞送不絶盗闻之戒其徒曰姚公正人也勿犯性孝太君年逾大耋公拜参知政事甘肃难于辇养辞不往世高其行缙绅推论圣朝人物骨鲠有爲终始不贰其操者公当第一固确论也盖尝稽之鸿惟世皇神鉴睿算长驾逺驭文武效能光辅丕业甸万国冠百王盛矣然廊庙岳牧邪慝间出兠鍪剑击之辈以佐命勲致封爵者或骄恣不法公起宿卫当至元之际奋下列搏权奸莅方州涤巨蠧使辨捷不能措其喙仇愤无所凭其凶风防气节炳燿一世渊衷之所孚公论之所与岂徒然哉其忠义刚大蕴积有素故也公扬歴四十余年功名事业磊磥赫奕侃访辑遗轶既久始备因叹世有家者之子与孙或不侃若先烈湮灭可胜惜哉叙而铭之或有待也公始娶赵氏继杨氏皆平阳郡夫人子男三人寿童蚤卒祖舜秘书著作郎卒侃内藏库副使杨夫人子也铭曰
　　帝运开大中统至元人杰斯宝匪宝璵璠惟天聪明宪象执法元化宣朗昭融六合堂堂忠肃始峩廌冠谠言正色英风夏寒虎炳其文山立殿陛梼杌饕餮魄褫魂悸宸扆凝邃上动天容庭有直臣庶儆其同有鉴其明有玉其洁桓桓其勇夬夬其决孰挠斯曲孰链斯柔善善岂亲恶恶岂仇虽千万人莫沮吾往如脂如韦有泚其颡侯符三剖宪节六持义防秋凛仁术春熙上亮其忠史载其信何劝不怀何惩不震碣石之北淮海之南社稷尸祝无怠其严滹沱溶溶霍岳峩峩其融其结百世不劘台鼎之崇芥视不屑京尹之雄莫仲与伯有烈终始无间险夷谁近而忽益逺益思汾川西流河水东会稷山之铭惟以永配
　　参知政事王公神道碑
　　至大元年汴梁路总管兼府尹王公年逾七十拜参知政事行尚书省云南秩中奉大夫仁宗皇帝以公至元大德名臣拜昭文馆大学士皆不果行延祐元年冬十二月七日薨汴私第春秋七十有九明年春三月十二日归葬赵州宁晋之金符乡换马里中书以台疏列公行绩以闻赠通奉大夫河南江北等处行中书省参知政事防军追封太原郡公諡宪穆元统元年冬其仲子承务郎万亿赋源库提举钧以翰林侍制苏君天爵状徴铭公碑翀汴诸生也其敢辞公讳忱字允中世居宁晋曽大考进晦彩不耀大考守忠金承信校尉考玉太祖皇帝威行中夏率郡民款附从太师国王穆呼哩用武有功累官定逺大将军庆源军节度副使夫人王氏生公刚毅正直读经史不事空言能见之行事裕皇位储宫取勲旧子孙入侍公被选忠恪小心十有余年日慎一日或因事进说明谅不阿世祖皇帝察其能至元十七年拜山北辽东道提刑按察副使秩朝列大夫东藩诸王鹰人纵暴民大厌苦公绳以法遂敛避不敢犯宰相哈玛尔掊克固宠希合之徒言利徼幸小吏耿熙告北京宣慰臣逋官缗若干万既闻勅征之熙惧失实増益制敕逮系百余人公疏其妄熙获罪裕皇宾天储极虚位帝春秋高中外危之言者虽众未见允可公建言陛下临御多歴年所至元初预建太子天下归心鹤驭上宾臣民忧惧惟早定大计以幸宗社章三上帝俞其言俄勑皇孙佩信宝抚军朔幕大业廼定二十四年宪河南时南北既一无俚凶慝略民子女转卖四方公谓此徒于圣天子仁覆天下之政梗害非常建请严立法禁从之遂着令甲息民汪清占息民籍已再世矣兵豪状愬帅府曰吾亡奴也即驰骑数十杀清灭口取其妻孥赀产清子成逸出赴民有司愬之兵民文移往来数年不决颍兵朱喜始以避乱奴于人其主知其难于奴也集乡胥里长同署券免之颍兵籍巳久喜家火其故主子谓券巳焚而复奴之喜持券出愬讼不决皆诣公愬之稽清占籍以歳壬寅其奴亡以甲辰喜券足徴白之镇南王府诬者皆屈明年两讼之仇结近侍诬奏公徇制下中书遣使收公案讯公疏台请闻有旨驰召入见敷陈尽底蕴帝大恱曰若人非素餐者敕省台防慰还职近侍及使者皆以赇败清喜数百口脱虎咥绘公像事之二十七年置肃政廉访司以新宪度明年公副使燕南河间盐漕官守盗用赋缗十余万覈正其辜诸王分地恩州其下以钱贷民加倍征息公令子母相当则止余有罪先是以民入兵限私田四顷优其家公曰国家取天下以来兵无宁歳今海内虽定征戍逺方一兵歳费不啻千缗区区限畞岂易充给在民编者守令犹歳差富贫以均其力一入戎行永不可变请増田额使无饥寒内顾之忧不报其后以兵力乏竭敕枢宻召公等会议以真定顺德广平等路俾之询简得富民数百家充兵兵之贫者遣还民伍人服其平公以旧臣屡宪方州至是威名益振三十年拜广西肃政廉访使秩嘉议台檄以其廉能晓诸道疾不赴成宗皇帝即位元贞二年春使宪河东召见栁林抚慰优渥会并汾旱饥请发粟赈哺全活者众五台大建佛庐敕中书择锐事吏董役工部司程陆信驱民夫数千冐险伐木死虎豹蛇虺者百有余人其时皇太后幸其所公入言以寺福民福未及而害己甚非初意也徽听开悟减其役仍赐防死者家宗王分土并门廪饩歳取民间或不能供辄立契约毋息倍称或不能偿其子女民患苦之公请出钱县官赎还其亲者百二十四人于是诸王膳赀歳颁于官民瘼始苏王嬖臣哈达布哈怙威肆虐公按正款伏王爲之请弗听王驰使谮公上未信会驾北幸罪人亡走愬公不法敕中丞崔彧问之俄彧卒驾还复愬诏省宪杂讯之无騐愬者抵罪由是王禁戢藩傔民境晏宁大德三年迁江陵路总管不行七年迁汴梁汴故宋金都邑号难治公至省人宪人以公旧望不敢以府属眎之政讼之难悉听鉴裁下无隐情久之政清讼简吏民歌咏方宋包拯公莅汴之四年歳次丁未河决原武注汴宋汴尤急吏士具舟楫以逭漂溺民大惧公白省请疏导顺下势家以田畴不利难之公曰吾守臣也当任其责即行河决壅以完城邑水息大筑隄防羌族礮手居防陵者万余室民役不预公督使趣工得万人不日隄成民至今思之公精明有断不畏强御所至兴学奬士脩政新民不专法令威爱兼行爲世名德故姚文公燧刘文静公因与公游雅相敬尚苏君公乡人也时贤言行优于志载其言曰世皇天纵有爲公及陈公天祥程公思廉姚公天福皆骨鲠敢言视社稷民物利害若疾痛嗜欲在已才猷风采凛震一世庸夫庸妇知其姓字岂声音笑貎爲哉天故生之以弼治效善论也公夫人张氏封太原郡夫人子男二人曰锐曰钧孙男三人洙浩以胄子肄业成均渊幼锐钧皆有学行翀固知之其诸孙爲胄子皆驯谨向学佳子弟也助敎陈旅云铭曰
　　世庙帝运鸿惟永年仁浃义洽德崇配天咨谓裕皇左右前后侍衞仆从询贤世胄时也宪穆宿衞青宫行必循矩言必见忠涵育有年一静一动帝曰良哉才可试用卿贰东臬位四品秩碣石医闾光昭化日来归定省遂莅河南上触廷怒下詟狼贪帝曰忠哉斯岂尸位丞相御史燕劳还辔皇鉴昭明饬新宪纲卿才而旧益砺干将太行西东鸿河南北草木知名山川正色栖迟晚暮尹汴四封宋陈许郑春阳诞充偪侧将迎于此大府齿健而狞犹惮叵处上获下顺居五阅年华髪萧萧益壮益坚其巻其舒大义终始钢百其链肻柔绕指五握宪节郡符再分洪波砥柱矻立不羣政预钧辅逖矣其道文崇秘馆允也其耄之显高朗之幽神明之地列岳之天列星滹沱之郊邯郸之鄙刻铭丰碑征信惇史
　　大元奉元明道宫修建碑铭【并序】
　　老子生殷亳社苦县厉乡曲仁里距县东不半舍九龙井在焉崇事宫庙歴代相因宪宗皇帝四年龙集甲寅故太师汝南忠武张王阃亳得太清明道两宫遗址兵烬悉爲荒墟以文之燕请事脩复长春嗣敎真常大真人李宗师遣隐真大师提防石志玉通微大师知宫李志秘综其务歳丙辰诚明真人张宗师奏请崇道真人张尊师栖云真人王尊师主其宫制无几何栖云蜕化其门人辈亦皆协力崇道则始终不懈未逾一纪缔构宏丽惟明道故宫以河涡混汇圯溺迨乎石李二公相继爲真人结庐垦田充益歳廪事修治疏河流入北门繇是洼下淀而窿漫漶涸而燥至元壬辰栖神真人陈志微以陈道润张道渊杨道和等率众除荒实堑陶甓峙材凖基定位以陈志和李道坚等协襄事功达之长春元逸真人张宗师用道润提举宫事大德己亥栋宇克完百度鲜整栖真真人李志本荐道润志和道坚等陞提防今凝元真人马道逸饬旧图新日益充大谓宜立石镵铭示永久元统元年特进神仙掌敎凝和大眞人苗宗师召太清提防赵道真来京道润志和等因马介赵属笔于翀昔也马真人乘传北廻尝识于衞赵君用是惓惓遂不终让序曰隋名苦县曰仙源唐曰真源宫曰紫极追上老子元皇帝以本帝系筑宫县隅东北备嗣皇帝驾次之齐居防曰奉元天宝二载易紫极爲太清宋加太上老君混元上德皇帝名县衞真真宗两谒太清坛奉元之阴东乡祝拜易宫额曰明道金仍其制锡良田丰祝事鸿惟太祖圣武皇帝奉天威君六合天寤宸聪使车驰召长春丘仙翁昆嵛之山厯数年逾万里觐遐朔推道余沃渊衷拯生灵仁万有其功大矣老子亳宫之方葺也世祖皇帝潜藩下敎令即位锡以宝书申护禁朂匠役遣使致祭太清毕工敕翰林承旨学士臣鹗制其铭中书左丞臣枢书其文中书右丞相臣安图树其碑宠嘉之数滋隆往昔今道家殊流皆宗老子太清明道源本所在长春道叶主嗣亳敎知所宗矣翀惟大元庆运开兆李唐奉元得名元天阴骘今宜兼用唐宋旧额榜曰奉元明道以尊皇极孰谓不可赵闻之曰唯唯廼铭曰
　　老聃之生于殷之亳微妙有无天地槖籥非隐非见仕周藏史龙乗风云帝先谁子绳绳道裔上徳是宏俨像殿室堂陛崚嶒隋唐以来紫极崇峙教昭宣无间遐逺惟兹亳土九曲神湫孰源其泉孰泄其流振古及今緜数千载际我皇明华有余彩昔我太祖雷厉八纮昆嵛赴召轩辕广成坐进元言天心沃啓宇宙在手天慈救衞有赫世皇光绳祖武干德龙飞万物斯覩溥浃寰海如天之仁知风之自道系有真中统至元运开凤纪因亳仙源厉乡仁里岳竦云腾宫复太清濬鉴昭锡词臣着铭趾邑艮方宫曰明道倾圯沮泽久未缔造嗟哉岸谷变易高深逢我盛明抗起湮沉张肩王随石孟李仲班班伟人继拯元统至道坦坦至众林林才角其力徳厌其心栖神栖真踵武徐起习驭轻辕通辙顺轨载定其址载峩其宫烟霞洞府风雨幈幪山川防灵紫气充盎羽众式瞻渊宗有象邀食于地邀乐于天果蓏在圃稼穑在田圣祖神孙开此道域其宁不思荷帝之力瞻彼苍昊有开必先奉元明道名岂徒然太清在东长春在北祈我皇祚永配无极









　　中州名贤文表巻二十九
　　钦定四库全书
　　中州名贤文表巻三十　　　明　刘昌　编富珠哩文靖公
　　碑铭
　　皇元故武略将军济南冠州万戸府千夫长监黙勒齐公神道碑铭
　　圣朝统有天下制官以国人冠其上如古置监者然重国体也兵名所部曰翼其监以北庭有武功者爲之济南冠州新军万戸府千夫长刘洧翼监将武略将军末赤以至大三年秋八月十有九日终南阳郏邑私第之正寝享年七十有八于是公告老去军盖十有五年矣既葬之明年其子孟格台暨其孙鼐玛台状公平生走汴阶其婣家子刘生汝止乞铭且言公之子孙再世能让盖以公武足致位德足化家故也于是叙而铭之公世出朔漠其族世曰鼐玛氏考曰希卜禅当天兵南墟金社卒行间公寄迹在军都帅府即署公扎拉图镇抚属副弹压大兵伐宋从大将展札战百丈山从万夫长伊苏彻尔破黄先洞至元十有一年从都帅郑国忠宣公破沙洋攻新城明年冬从大军捣江淛破闗隘帅府以先后功状彰闻分兵二百署职总把自是宋平十四年春正月勘定闽中有功行中书省版以旧职仍移书枢宻奏授忠显校尉职爲真其年从忠宣公定岭海荐陞职枢宻奏加昭信校尉职仍旧帅府署公镇抚仍将其兵十八年十九年帅府及行中书荐以檄遣公领大将别部干略战效益有闻二十有一年诏诸战将定功以闻用是枢密奏迁武略将军佩金符监长千夫时二十四年夏六月也其年从行省讨交趾署副都镇抚号召指踪勇赴锐战抵蛮都袭逋王严栅护集矢石兵无违律省臣材之二十有五年归驻鄂省以其功闻由是迁监济南冠州翼镇戍湖南之桂阳元贞二年公以老疾告其子华善以承信校尉佩符继职公姿雄防性劲直事萃于下情捍于上以理申白无少阿徇佚老乡邑优游以终呜呼北庭将校之良也夫人呼都克岱莾赉彻尔大悲努皆前卒今夫人苏氏子男五曰齐拉曰宻桑夫人呼都克岱出也曰华善母夫人莾赉彻尔义男曰孟格台曰绰罗女三曰博啰欢适百夫长图喇曰旺扎勒适额森布哈曰巴延章适百夫长实喇男孙十曰鼐玛台曰明安达曰托音曰都尔伯特曰衮诺尔曰旺扎勒图曰博啰曰阿雅齐曰寳童曰硕通女孙十有一先是公请老子齐拉当继与其弟宻桑让其季华善华善卒子幼齐拉子鼐玛台当袭又让其弟明安达时公生存子孙交让于当年乡人义之铭曰
　　元气磅礴八荒同枢孰裂据之朔南一拘神人膺图龙见漠北圣圣迭作何判不一当至元初有事南方众智羣力雷砰电翔嘘风噏云雾廊烟辟运臂伸指无功不集相时行间繄武略公虽职禆校克壮其戎归老于家诲子教孙以礼以让雍雍其敦稽公之生自始奋迹既昌其家又永其福悠悠汝波紫云东峩碑墓其阿百世不磨
　　河南淮北防古军都万戸府増修公廨碑铭
　　昔光禄大夫江西行省平章政事赠金紫光禄大夫大司徒上柱国郑国忠宣公推忠开武协运佐治功臣鄂啰齐统防古军四万戸佐帝平宋开阃洛阳县龙门山之南伊水之东以治军政至其子嗣都万戸托干布哈始搆治宇以肃官寮今其孙嗣都万戸察罕特穆尔偕其副都万戸实吉博吉谋曰旧治陿隘弊腐宜撤新之始其地广袤十畞因増倍于先治事之防退息之室賔佐之幈幪傔使之庥庇簿书之庋閤财物之库庾庖防门闼谯楼舍至四十楹壮丽崇深名其堂前曰仁武后曰忠益楼曰严更遣千户约尔珠暨呼图克特穆尔驰状徴记扎拉尔氏自行省特穆尔台摩哩忠宣公郭罗齐银青荣禄大夫上柱国湖广等处行中书省左丞相托干布哈赠守忠翊正济美寅德功臣资德大夫河南江北等处行中书省右丞同知行枢宻院事布特勒济赠保忠经武致德宣忠功臣上护军夷山郡公五世六袭及今都万户自怀逺大将军加昭勇年三十有二珠申氏自博啰欢诺延行省兵马都元帅塔齐尔防古军四万户布朗吉尔台横州屯田万户府达鲁花赤轻车都尉平阳郡侯穆尔齐都元帅兼江东西大都督逊都台镇国上将军江西道都元帅阿尔辉辅国上将军江西道都元帅副都万户平阳郡襄懋公伯勒格布哈六世八袭及今副都万户自怀逺大将军歴定逺加昭毅年三十有九昭勇昭毅皆防古贵族世胄其祖与宗自太祖圣武皇帝来继忠勇靖朔漠开西域伐金伐宋一海防着劳绩今两都万户协心力辑军众居则恪官守动则整戎行善于纪律斯可见矣乃序其事铭其堂所之碑曰皇元受命震起天北风云龙虎感会奋激羽翼爪牙交济其功分守方岳帅总元戎河淮都侯峙阃嵩洛两帅钜宗光世其爵统四大府兵政霜严节制涖止宜竦其瞻斧斤山林梁栋柱础以埏以植隆辟帅宇仁里斯美宅必处仁志在仁武熊罴化驯优游清暇退集燕室延访賔友志广忠益煌煌圣朝武纬文经崇堂邃奥式永攸宁翰林侍读学士中奉大夫知制诰同修国史富珠哩翀撰
　　普济宫重建麻衣子神宇铭
　　距穰西百里而逺有山曰灵堂古麻衣子栖真之迹在焉学道者状其事云子出没晋宋间今余千年其间或有因其迹而缮宫室宏道法者皆轶不纪今太易道人毛守朴龈荆棘侈土木一新之慨然曰仙圣之迹失今不录将遂颠絶千载之下不有能笔孰开厥灵奉状挚翀委笔焉征状麻衣子姓李氏名和字顺甫后际神人更志康字惠和自号麻衣子贞观间封惠慈广德普济真人真人世居秦父思温西宁令防穆帝升平元年春二月十有五日生真人而绀发美姿膂力絶等然性明慧好经史契悟要而绰有才誉孝武太元九年时年二十有八喟然太息曰吾年如此犹湛秽腥腐愚亦至矣以学道之志告亲请去西宁君责留之不爲止君曰吾爲汝筑别室听汝所欲爲何如不答阴入祈口坐一岩间弥月人不知君偕亲党求之遂罙入结庐居之西宁君迹见曰吾老矣职则汝袭无苦尔爲也不荅令亲党逼之不起尝独行终南逢一道者藜杖芒屩状貎厖古倚阜危坐谓真人曰吾久汝候矣揖与语皆道秘也由是神悟划然道者授以秘诀戒曰终南非汝宅也南阳之间湍水之阳直干之方有山灵堂石峒其防神开汝乡汝则往之当有异人率众拜汝汝慎拊之可以翕神功于苍茫问姓名道者曰吾左元太极也言讫不见真人神其言往求灵堂于湍阳者久之莫晓所在道遇樵者相与问答所自来及所欲往樵者欣然导至峒门问樵何居曰此山俄顷化去乃益喜自是坐峒十有九年时安帝义熙十年夏大旱居民张奭约众计曰麻衣子有道者也盍往叩之众诺相率诣峒焚香置水于前祷之真人初坐瞑目顷之顾曰何爲者众以旱请让却之众日旦暮请不辍真人苦拒者亦累日将夕有少年十许辈前请曰人日纷纷何也真人语以其故少年请但许之真人托以昧妄不敢诸少年复坚请真人怪诺之翌日如诺雨果大至霁行山间见十有二人睡山阴熟睇之皆负龙状心异之还峒而十二人至皆稽颡曰吾属龙也所居之溪曰巫峡曰五云曰岷山曰清逺曰桐柏曰嶓曰昆仑曰武陵曰苎罗曰涤溪曰浣沙曰渑池上帝以师道业有成敕令辅师行化耳真人稽首帝居而推峒居龙别占一穴龙自峒入云雾晦防雷电交作抉裂山背各溃一穴而去真人后游郧乡歴宋孝武大明元年真人行年一百有一矣秋八月八日白鹤翔集祥飇霱云蔚扶濩真人俨坐而逝郧人即其地筑观名以白鹤仙坟存焉唐贞观十三年天子制表山曰石门灵堂峰曰显圣峒曰胜泉龙皆封公曰广润洪润咸润慈润灵润施润崇润丰润应润愍润显润保润封真人曰惠慈广德普济真人旌宫曰普济果尔则太宗以迈往之君首剙大业赐神号于宇内而于麻衣子之所宫褒奉殊特则灵堂道区古胜地也自后泯不可稽岂山川之运自有盛衰道自有污隆人之爲事者或成或否道学者或断或续操著述之任者或工或拙或足以传或不足传而至然邪皆无由知之今守朴挺然自奋于千载湮圯之余追麻衣子之道于苍莾寥落之际而振襮之平居则有水泉之利亢极则有膏泽之请一方之民将神明其所爲十二溪之神物将集灵异于漠惟吾所令茍幽明顺指人神効绩则推而达之清朝贞观之褒有不必取荣异代者翀尝闻希夷子受道于麻衣道者岂度世不死百世以下遨游人间邪不然将两麻衣邪或度世不死灭没六合徊翔故丘拊守朴之迹而叹其精心苦力能绍其业也如此则守朴之籍丹台上玉室也将有日矣于是叙其事而铭之石铭曰謷虖真人挺迹有家咀道之腴土苴世华神人指迷大华培塿灵堂崔嵬上列牛斗惟龙骙骙灭没有无乃奉帝旨爲吾卒徒窟宅八荒呼吸自我泽四施孰往不可悠悠山云鹤逝千载民之神之功犹不宰曰惟守朴迹逺心同华观峰出转替防隆泉流以溉以灌郁亢防请曽不我捍有黔其首众奔走之神眇莫觌守朴其师苍琰穹窿而刻斯语山英桓桓斥护终古
　　知许州刘侯民爱碑
　　至大元年秋奉直大夫许守刘侯既终更矣郡缙绅先生田浦城刘兴国偕旧家望族郡人之父兄长者谋劖侯字民之政于石属笔小子翀恳让不获敢迹侯行事譔次之大德龙集乙巳夏六月侯下车家政斩然閴无杂谒其在猷爲茍有利民无或不举许北趾于汴南揖淮楚素号多事侯材识精敏百务丛剧声容舒徐刃婴而节解吏无稽牍狱无柅讼不尚苛猛而凛不可犯自公而优入则杜门端晏游泳典籍出则宾礼先觉隆奬学校三时既隙则帅郡属叩校官请益经史亲爲之倡繇是郡政翕然侯泽物仁而有方耕凿树畜求厎实效及终三年诸军薮牧外丘陵原隰垦辟殆尽初郊农贸谷市侩连郡豪徼籴外闗擅轻重以售嬛弱胥困乃立斗斛市距州治重胁籴翔价之法趋者如归籴虽升合以上无敢摧衂民农两利之侯以事出法渐弛复袭旧至杖大驵数人法复立民颂歌之歳丙午河南诸郡饥流瘠日至春谷价勃涌首发私庾大缩价听民籴募富民粟数万鳞出粜市虑粜有不均也于诸社责其长日阅数赋与之夏雨戕麦得请出郡廪积年防耗凿米薄价纾民春夏徂秋无凋瘵者明年荐饥羸殍狼戾请省出公缗赈之民爲苏中统抵大德凡所立有司法程讨阅簿书彚帙庋寘而据守不跲故勇于拯民而善御其害省大核屯田临颖邓艾口民稻田三百顷人有说省曰此古屯也可复筑之下侯按实之侯按至元中司农研水利拓民业隆平生息之道也业此率三四十年暴取之民措何地省不韪以兵民恫疾之状迭陈不可卒止宣徽歳遣使征羊马法三十取一至则肆虐取人莫谁何度其至令县民大书其法于垩壁患遂止程约五县繇赋齐均凡出钱于县官市物民间曰和买民产所有犹未易供无之则估百倍赋官郡县苦督责无敢拒贪肆者亦阴幸渔猎虽疮痏其民不恤侯深患之土有则均赋之茍无之抗简覆陈不不止鄢陵扶沟产红蓝猝不时买万钜时其地年歉而蓝雾民大惊蹙省以侯敏干略趣买之相其故力请罢之是不独仁于许又有以仁其邻也省檄论囚荆南时荆楚大水民饥归请撤禁山泽以活危垫省移中书如请民济于阨是其泽不独囿于近又有以及其逺也其听讼明察而果哀矜恻怛未始不行其间襄城南距湛河与叶交壤叶民之盐取解池齐盐止襄旧树石河之南堧镌以画盐之法叶令妄徙而北侵襄民近百家嗾漕属以其法酷穽之两县飞状鬭辩叶引陜漕合攻襄中以危法时侯偕省使者会决之卒以理摧叶复石旧疆民厎宁河南先民疎土旷田价至弱虽有质鬻而契劵阔略卤莾逮今民日生集丛蓁灌莽尽化膏沃价倍十百鬭防滋炽豢吏蠧法孔穴棼出至有緜旷歳时而莫之决者侯既清白复详听览而洞情僞佑是惩非至未半歳决以百数讼爲衰民葛英女嫁而奔人英迹之获他妇惮严其舅姑而私窜外者寘家令妻教壻族事如其女返魂他尸者归婿不纳一男子果争之讼不决侯行县诘之情立出民有以计诬罣其同行者讼县醉亡楮缗千狱逮人数十讯不白屡愬州至据地以恸觇色诈立屈之决囚南阳主妇告奴酖其夫三日死榜楚极毒狱久不立侯谳曰实有毒立死无少缓者简孚狱供有寃立贳之其听决多此类也旧水旱祷祠桑门羽流杂巫觋嚣呗无益一不取齐祓精壹以走羣望灵贶昭荅尝春旱祷八龙井明日雨大作民有拥香拜舞治所者人既德侯侯善使人而知所务长社尉廨僻逺爲创筑近郡治使与库传狴犴相连峙徼循捍衞弭患无形三皇肇立民极今天下通祠而旧郡祠陋丕搆新之崇葺庙学植桧柏六十四本筑室藏书购塑工体先贤貌影自濂溪及紫阳朱子像而祠于学故实凡相交承则帅寀属厚赆礼去者于侯又最丰终让郤之始终铢髪无取及是人益信在政岳牧风纪屡倚用之轧强锄暴在人所不敢爲侯不惮也将退政之日其下詟伏如甫至谈者伟异之名声籍籍上游诸公多誉籍之交剡腾荐不一二数士论称奉法恤民有古良二千石之风知言者是之侯名天孚字裕民家大名以国书生从事中书出判东平移漕司擢知冠州遂迁许风岸崭立器度凝逺春秋方强摅用未既加忠孝岂弟出天禀能以学济之渊乎莫测也浦城名九畴兴国名庭瑞皆仕焉而巳者声实素着郡人望所推先郡既不忍弭忘侯德两公倡帅之人弥咨叹其公云翀既叙其详乃最而诗之庸翼郡人寥邈之思辞曰
　　郡侯绳绳三歳逆旅孰莫我矜侯吾父母我饥我寒燠我餔我鸣柚于家田垦在野繄我窘踬均恫其身膏以雨泽煦我阳春惟古立学定民之命治有本末礼乐刑政谁蔑弃之谓能其官我侯至止德馨如兰士防颙颙侯教载之缙绅煌煌侯劳来之孰匪人哉而玩侯法将薙芟之我用是恝善达而施天下之兼宁独吾私一郡是淹车声辚辚民莫侯揽有坚其珉鑴配琬琰鼎鼎其来畴允侯迹跂予望之其永无极
　　安氏尊经堂铭
　　明明尊经安氏堂之用有儆惕予其铭之于在古昔挺起神圣越绍上帝昭我明命暨苍姬氏四术廼崇诗书礼乐顺古范镕文武道衰四敎崩弛孰其救之天纵夫子龙马献图用着蓍防吉凶悔吝开我人则二禅三继曰帝曰王典谟训诰明我天常志欲有言形于咏歌雅颂得所神人以和王纲失维列侯递霸其敢僭逾笔讨无赦是谓四府其用不穷大礼大乐升降污隆宇宙有经终古莫忒民无能名功载人极鼎鼎儒者相与守之孰吾尧桀相与掊之曽子思孟荀董王韩周程张朱以达圣元不息不泯皇衷民彛其有能奋立百世师安氏东垣世以儒名味道之醇服义之精百氏謏闻宁不有当处宜下陈经无二上至小无内至大无外晦不加蹙显不加泰风雨震凌帡幪是屋六籍凤峙畴匪雌伏安父之嗣伯仲叔季穉子龆孙绳绳继继岂徒藏之斯务明之岂徒尊之斯务勤之其徒之贤苏伯修甫将以所闻往相告语多岐亡羊克敬克念无或怠堕请以铭鉴
　　镇平县尹刘侯遗爱之铭
　　今至元三年歳次丁丑冬镇平县尹刘侯代去校官朱秉诚耆旧杨仲贤梁国英士李昌祖等来曰侯以元统二年冬涖县审荒芜课耕垦税丁户均差徭察事情靖嚣閧奬士类隆风化集流散遂生养严法令弭偷剽始至决讼百余皆当愬日稀簿甲不紊里社耕学日修捕逻日谨穴剽日戢三皇宣圣庙庑敝圯俎豆诸生废弛者日修举遂暇无事他所赴愬宪部府廷者用侯推决剖析无滞农书刻布民社晓耕植茧谷果蓏歳日増常平义仓之储歳日裕垦田歳日广贯户歳日众宪暨府皆剡荐廉约清畏自始及代无私谒众日信将刻石永思以示不忘敢请予曰吾故人也知其才惠政如此其可辞侯名益谦字恭甫颍州太和人以蕲黄府史入宪自淮荆三道掌书除万亿宝源提控案牍擢河南行省理问所知事秩将仕郎选充本省掾史尹县枣阳秩承事郎尹是县刚毅明果奉公忘私其天性然也因摭所闻系以诗其辞曰
　　绵亘宛境跨带穰邑大山盘互源泉悍急镇曰阳馆民牧且耕金季置县始号镇平圣朝开济分布诸侯之此遥署襄府樊州中统至元迁易守令稽考事宜始复县政令长相因六七十年岂无惠爱畱此郊鄽谁如刘侯慎终如始清已仁民怀古君子今其去矣日月有恒既挽莫及而借莫能斯琢贞珉刻颂嘉绩庶几见闻追慕无极
　　记序
　　大元通制序
　　至治二年冬十有一月皇帝以故丞相东平忠宪王之孙中书左丞相位右丞相总百官新庶务征用老成开明治道皇元圣圣相继百有余年宸断之所予夺庙谟之所可否禁顽戢暴仁恤黎元绰有成宪然简书所载歳益月増散在有司既积既繁莫知所统挟情之吏用谲行私民恫政蠧台宪屡言之鼎轴大臣恒患之仁庙皇帝御极之初中书奏允择耆旧之贤明练之士时则若中书右丞巴罕平章政事商议中书刘正等由开创以来政制法程可着爲令者类集折以示所司其宏纲有三曰制诏曰条格曰断例经纬乎格例之间非外逺职守所急亦彚辑之名曰别类延祐三年夏五月书成勅枢宻御史翰林国史集贤之臣相与正是凡经八年事未克果今年春正月辛酉上御椶殿丞相援据本末奏宜如仁庙制制可于是枢宻副使完顔纳丹侍御史曹伯啓判宗正府布延集贤学士奇彻翰林直学士曹元用以二月朔奉防会集中书平章政事张珪暨议政元老率其属众共审定时上幸栁林之辛巳丞相以其事奏仍以延祐二年及今所未类者请如故事制若曰此善令也其行之繇是堂议题其书曰大元通制命翀序之翀惟圣人之治天下其爲道也动与天凖其爲法也粲如列星使民畏罪迁善而吏不敢舞智御人鞭笞斧钺礼乐敎化相爲表里及其至也民恊于中刑措不用二帝三王之盛尽于此矣虽刑罸世轻世重而士制百姓于刑之中以敎祗德古之制也圣朝因事制宜因时立制时有推迁事有变易谋国之臣斟酌损益以就中典生民之福也仁庙开本于先继志于今万世虑也虽然明罚敕法朝廷之道揆在焉惟良折狱哀敬折狱有司之法守亲焉源则濬矣流斯承之可不慎欤
　　张文忠公归田类藳序
　　圣朝牧庵姚文公以古文雄天下天下英才振奋而宗之卓然有成如云庄张公其魁杰也公自弱龄以才行名缙绅间仕于朝尽谠言行直道自礼部尚书参议中书请谒亲济南俄以吏部尚书召亲疾终丧省台奏召至再至三至五六不起文皇即位闗陜以西兵侵旱厉民莩政荒拜行台中丞廼起西驰及秦民四流亡耄穉孑遗若鼎鱼筏蚁天毒方炽汤沸泉溢吏士猖蹶目瞠神骇莫克拯防公恳悃率倡务用仁术官帑不继倾巳囊槖日不胜给每每大恸民仅苏复公疾薨天子闻之恻然闵悼赠摅诚宣惠功臣陜西等处行中书省平章政事柱国追封濵国公諡文忠中外嗟惜无何翀使宪陜西士民谈道琅琅耿耿未始不凄怆以听之秦人悲思树石刋颂不忘公质厚刚毅正大明白仁于家忠于上确信不渝已善不伐人之善推奬若不及其文渊奥昭朗豪宕妥帖其动荡也云雾晦防霆砰电激其静止也风熙日舒川岳融峙绰有姿容辟翕顿挫辞必已出读之令人想像其平生千载而下凛有生气不可磨灭斯足尚矣公素知翀其子引偕其妇翁呉肃彦清持公所辑归田类藳三十八巻征序因书其概如此公讳养浩字希孟云庄其自号也行业履歴家乗国史有载兹不容赘元统三年龙集乙亥二月甲寅朔中奉大夫江淛等处行中书省参知政事富珠哩翀序
　　诗颂
　　范坟诗【有序】
　　宋蜀郡开国公范镇景仁諡忠文其一世盛德伟烈光着史籍人固知之其葬在襄城汝安乡推贤里载东坡集中甚详襄城故汝州翀来访问故老其坟俨然故在己爲野夫豪农耕爲禾黍之区矣范氏当金季犹有居坟左者自经兵烬不知所存拊事叹闵故爲作诗以记其概幸在官君子知其爲先贤遗垅庶有以处之忠文峨嵋英始也迹甚微堂堂薛简肃旟隼西南飞其人古廉守肯持蒟酱肥所得一伟人天下大布衣引以賔王家光映春宫闱昭陵宋仁主前星久无辉犯讳言所难雷电每霁威雄哉链石手妙补天巍巍丞相江南来云掩扶桑晖旧德陈苦辞往往阨谤讥诸贤抗章疏弱卒攻坚围公力干禹鼎正气砰黄扉荆舒愤至骨斥语笔自挥赠之以蕙兰何往无芳菲时公与司马声偕玉琴徽解冠挂神武甘老西山薇九防日瞀瞀赤子将畴依两公幸无恙起拯或庶几嗣君元祐初痛洗前人非民望属司马欲遯天爲鞿帝命起公卧门久车停騑君实了吾事此外何所希清风溢寰海不啻严陵矶公既晚家许道德人所防襄城卜封竁汝颍皆京圻我来访遗垅名姓存依稀来仍散兵烬雨雪无留霏公名在天下岂逐薤露晞谁能禁耕牧盛事乗新机吾力不足振感叹徒歔欷
　　驻驆颂【有序】
　　继天体道敬文仁武大昭孝皇帝即位修明世祖皇帝隆平故事以故东平忠宪王之孙司徒忠简王之子拜珠丞相中书至治元年诏若曰忠宪弼我世皇功在社禝德在生民其敕词臣即王所有范阳采地朔南康庄碑之昭示悠久冬刻铭既完十有二月丞相承诏蒇事凡犒工劳众郡邑无所扰馈贺无所受天子遣使牲牢之飨秬鬯之禋数异礼隆不一而止父老聚观或至感泣明年春正月帝幸涿州至碑所重瞳凝竚顾瞻有怀秋九月幸易州还丙午帐殿碑垣之南驻辇御殿上顾丞相若曰汝祖考之绩之盛世载帝室维朕不忘亦惟汝之贤有以相朕益懋世德故也丞相顿首谢翌日既旦太官馔已上步入帐殿御金椅座碑右丞相称觞献万歳寿从臣以次进觞天顔和怡甚久廼去丞相谕翀曰皇上眷我祖考至此不刻以志则未有以称汝其铭之翀祗栗奉命用敢叙曰太祖皇帝开创大【阙】　　王
　　孔温【阙】哇太师鲁国忠【阙】　　华【阙】　　　　　定疆
　　宇继世国王皆着大功忠宪王【阙】　　　　　　有八嶷然以钜德大人相世庙统【阙】　　　度底雍熙仁覆天下以垂大猷以廸来哲皇上念垂统之艰难守成之不易怀往烈【阙】　　圣度【阙】　非一介臣能窥万一敢即所闻见而献颂曰【阙】
　　赫赫圣明嗣大宝仙【阙】　　　绍我皇制慨想先正【阙】佐我家奄奠八纮帝【阙】　　　我太祖疆理万国忠宣忠武功高辅翼云雨方【阙】　　　扫华夏之民国王荫葆巍巍世皇幅既同【阙】成治隆忠宪之功奕奕忠宪虎变莫测年未及冠【阙】着明烈端冕正笏不动声色儶杰在职儒硕在廷何殊不昭何坠不举何絶不绍何逺不绪三十年间再秉钧轴天极地【阙】孰匪亭毒至元始终中外人心大耋龆童缔慕至今天日清明终古莫晦柱石庙廊宗社永赖相国今谁忠宪嗣民之望之忠宪是继克继克庸滋益光大一以至公熙我天载帝谓侍臣丞相之贤家世所因其敕词垣于忠宪勲大侈以文配永河山以竦见闻涿鹿范阳王有采食山川苍苍北拱帝极蛟螭盘拏大鼇负之德音不劘神诃防之六龙翺翔驭日霄汉再狩郊坰日此铭篆渊鉴昭囘驻驆永怀廊清烟霾以霁九垓从臣焜煌千乗万骑能不激昻以励忠义世世防契生此德门君臣道合岂徒示恩忠宪来云源源裔裔臣颂兹刋丕告无既
　　附録
　　昌按元史文靖公爲学一本于性命道德而记问宏博文章简奥典雅深合古法用是天下学者仰爲表仪居国学最久自许文正公后以师道自任惟耶律有尚及公而巳有文集六十巻今多不传子逺死于忠逺妇死于节一门之美有足尚焉昌至邓州阅士籍得其后之习业于官者犹自称鲁参政家云昌在菊潭识





　　中州名贤文表巻三十
  </div>
  <div class="pagination">
   <a href="中州名贤文表_page21.html">
    上一页
   </a>
   <span>
    ...
   </span>
   <a href="中州名贤文表_page17.html">
    17
   </a>
   <a href="中州名贤文表_page18.html">
    18
   </a>
   <a href="中州名贤文表_page19.html">
    19
   </a>
   <a href="中州名贤文表_page20.html">
    20
   </a>
   <a href="中州名贤文表_page21.html">
    21
   </a>
   <span class="current-page">
    22
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
