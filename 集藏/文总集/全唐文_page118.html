<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 118 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 118 页/共 603 页
  </h1>
  <div class="content">
   某启：某闻古之君子，重神交而贵道合者，以其得披心胸而尽志义也。是以叔牙苟在，管仲分多而不贪；无知尚存，陈平受谤而非罪。何则？达其趣者，能申其迹；收其大者，能让其细也。
    今某东鄙之一书生耳，少怀耿亮，颇慕高烈。俯仰相得，则屠博可游；造次不谐，则轩冕异路。蒙君侯国士之遇，受君侯长者之礼，缱绻谈谑，殷勤诲诱。今有情而不告，是不尽也。有窘而不托，是有疑也。将恐季布无侣於後叶，孙膑独称於前古。
    嗟乎！可以竭诚矣，敢不尽言乎？勃家大人，天下独行者也。性恶储敛，家无儋石。自延国谴，远宰边隅。常愿全雅志於暮齿，扬素风於下邑。而道里遥，资粮窘鲜；秩寡锺釜，债盈数万。此勃所以侧目扼腕，临深履薄，庶逢知已之厚，以成大人之峻节也。古人有言：“富观其所与，贫观其所取。”又曰：“损有馀，补不足。”於君侯何如哉？然则定其交而後求，敢无愧已；易其心而後语，夫何饰焉？赈给之义，既惟其常；厚薄之差，伏希俯访。轻尘视听，伏增兢惕。
    ○黄帝八十一难经序
    《黄帝八十一难经》，是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六量以授太公，太公授文王，文王历九师以授医和，医和历六师以授秦越人，秦越人始定立章句，历九师以授华佗，华佗历六师以授黄公，黄公以授曹夫子。曹夫子讳元字真道，自云京兆人也。盖授黄公之术，洞明医道，至能遥望气色，彻视腑脏。洗肠刳胸之术，往往行焉；浮沈人间，莫有知者。
    勃养於慈父之手，每承过庭之训曰：“人子不知医，古人以为不孝。”因窃求良师，阴访其道，以大唐龙朔元年岁次庚申冬至後甲子，予遇夫子於长安。抚勃曰：“无欲也。”勃再拜稽首，遂归心焉，虽父伯兄弟，不能知也。盖授《周易章句》及《黄帝素问难经》，乃知三才六甲之事，明堂玉匮之数。十五月而毕，将别，谓勃曰：“阴阳之道，不可妄宣也。针石之道，不可妄传也。无猖狂以自彰，当阴沈以自深也。”勃受命伏习，五年於兹矣，有升堂睹奥之心焉。近复钻仰太虚，导引元气，觉滓秽都绝，精明相保，方欲坐守神仙，弃置流俗。噫，苍生可以救耶？斯文可以存耶？昔太上有立德，其次有立功，其次有言言，非以徇名也，将以济人也。谨录师训，编附圣经，庶将来君子，有以得其用心也。
    ○入蜀纪行诗序
    总章二年五月癸卯，余自长安观景物於蜀，遂出斜之隘道，抵岷峨之绝径，超元，历翠阜，迨弥月而臻焉。若乃采江山之俊势，观天下之奇作，丹壑争流，青峰杂起，陵涛鼓怒以伏注，天壁嵯峨而横立，亦宇宙之绝观者也。虽庄周诧吕梁之险，韩侯怯孟门之峻，曾何足云？盖登培娄者起衡霍之心，游涓浍者发江湖之思。况乎躬览胜事，足践灵区，烟霞为朝夕之资，风月得林泉之助？嗟乎！山川之感召多矣，余能无情哉？爰成文律，用宣行唱，编为三十首，投诸好事焉。
    ○续书序
    叙曰：书以记言，其来尚矣。越在三代，左史职之，百官以理，万人以察，扬於王庭，用实大焉。苟非可以燮理情性，平章邦国，敷彝伦而叙要道，察时变而经王猷，树皇极之纲维，资生灵之视听，皆可略也。
    昔者仲尼之述书也，将以究事业之通，而正性命之理。故曰吾欲托之空言，不如附之行事。道德仁义，於是乎明；刑政礼乐，於是乎出。非先王之德行不敢传，非先王之法言不敢道。纪千数百岁，断自唐虞，迄於商周，风流所存，百篇而已。以此见圣人言约理举，神明不劳，而体时务之撰矣。故能法象天地，同符易简，借前箸於筌蹄，驱後生於轨物。密而显，宏而奥，久而弥新，用而不竭。非古之聪明圣智，元览博达，孰能为此哉？
    孔安国曰：“帝王之制，坦然明白，可举而行。”嗟乎，其言甚大！可使南面称圣人之後矣。自时以降，史述陵迟，人自为家，标指失中，陈事乱而无当，制理参而不一。由是大典散而人文乖，是非繁而取舍谬。与夫古先哲人制述之意，不其疏乎？
    我先君文中子，实秉睿懿，生於隋末，睹後作之违方，忧异端之害正，乃喟然曰：“宣尼既没，文不在兹乎？”遂约大义，删旧章，续诗为三百六十篇，考伪乱而修元经，正礼乐以旌後王之失，述易赞以申先师之旨。经始汉魏，迄於有晋，择其典物宜於教者，续书为百二十篇，而广大悉备。嗟乎，贤圣之述，岂多为哉？噫，亦足垂训作则，冒天下之道，如斯而已矣。当时门人百千数，董薛之徒，并受其义。遭代丧乱，未行於时，历年永久，稍见残缺。贞观中，太原府君考诸六经之目，则忘其小序。其有录而无篇者，又十六焉。呜乎，兹不可复见矣！家君钦若丕烈，图终休绪，乃例六经，次礼乐，叙《中说》，明易赞，永惟保守前训，大克敷遗後人。
    勃兄弟五六冠者，童子六七，怡怡，讲问伏渐之日久矣。躬奉成训，家传异闻，犹恐不得门而入，才之不逮至远也。是用励精激愤，宵吟昼咏，蔗几乎学而知之者，其修身慎行，恐辱先也。岂声禄是殉，前人之不继是惧。间者承命为百二十篇作序，而兼当补修其阙，爰考众籍，共参奥旨，泉源浩然，罔识攸济。呜乎小子，何敢以当之也，其尽心力乎？始自总章二年，洎乎咸亨五年，刊写文就，定成百二十篇，勒成二十五卷。昔者文中子曰：“汉魏之礼乐未足称，其书不可废也。”尚有近古之对议存焉，制诏册则几乎典诰矣，後之达悟者，将有得於斯文乎？於时龙集阉茂，勉踵前修，在大唐御天下之五十七祀也。
    ○梓潼南江泛舟序
    咸亨二年六月癸巳，梓潼县令韦君，以清湛幽凝，镇流靖俗，境内无事，舣舟於江潭。纵观於邱壑，渺然有山林陂泽之思，遂长怀悠想，周览极睇。思其人，则吕望藉茅於溪之阴，屈平制芰於涔阳之浦。觉瀛洲方丈，森然在目。於是间以投壶，酬以妙论，亦有嘉肴旨酒，鸣弦朗笛，以补寻幽之致焉。预於斯者，若干人尔。
    ○四分律宗记序
    昔在调御，利见迦维，光宅净都，抚临法界。抑扬垢路之业，以疆理情田；阐导毗尼之藏，以堤防性海。二边□彻，方知实相之尊；十刹风行，乃识真如之贵。将使龙象缁服，维明克允；鹭元盟，有耻且格。五篇垂范，岂同训夏之科？七聚分宗，宁比歌虞之制？功存离欲，道在降魔。仙苑创基，因善果以调物；提河灭迹，凭净戒以为师。诚拯溺之舟航，而御黠之衔策者矣。故能庄严百福，粉绘三身；摧╂慢山，拔生死树。覆篑菩萨之道，滥，觞正觉之源。除惑箭而断爱枝，销恚刀而解疑网。自银棺扌掩耀，金杖殊珍，五师烟腾，四分□谲。波离睿旨，明而更明；饮光妙迹，盛而愈盛。其後卑摩覃思，犹沈赤水之辉；惠远研精，尚玷元岩之彩。遂使琼编浩汗，利涉迷於要津；瑶轴纷纶，登高暗於飞陛。熟习者博而寡用，志学者劳而少功。七众所以迟回，八部由其太息。丕应冥发，睿感潜融，爰挺异才，式扶象训。
    有西京太原寺索律师，俗姓范氏，其先南阳人也。殷霸洪允，周藩茂族。八鸾与四牡兑驰，紫绘与青纟呙叠照。六军卿胄，绩著於锺彝；三传儒门，业流於训诂。律师冲襟霞映，峻局霜凄，筠抱显於髫龄，兰芬凝於齿。由是糠比礼乐，锱铢名教。以尧舜为尘劳，以周孔为桎梏。爰依白法，遂托元徒，探鹫岭之微言，得龙宫之秘藏。咸亨之祀，椒房谅阴，舍槐里而构园，因金穴而开银地。伽蓝肇建，号曰太原，明阳所及，咸收时望。自价隆康会，誉重摩腾。竺法猷之苦节，支道林之远致，将何以发明禅宇，光应纶言？律师乃以道众羽仪，释门栋干，粤自宏济，来游太原，经行德人，於兹为盛。
    既而惧六和之紊绪，悼三聚之乖宗，稽法令之遗文，讨惠猷之旧业。网罗近护，吞含觉明，原始要终，探赜索隐，芟夷疣赘，剪截骈枝，收绝代之精微，诘往圣之纰缪。葭灰屡变，槐燧骤迁。开遮持犯之异同，废立止作之轻重。故以该象牙之扇，穷贝叶之图，钻研刊削，五载而就，名曰《开四分律宗记》，凡十卷三十七万六百三十言。律师又以为仲尼述易，申妙典於系辞；元凯谈经，托馀文於释例。爰因多暇，更辑旧章，牢笼秘察之宗，发挥沈郁之旨，名曰《开四分律宗拾遗钞》，凡十卷四十万馀言。所以裨助三明，抑扬四谛，宏八正之道，成一家之言。庶使众善雷奔，群疑雾敛，照欢戚之两镜，荡欣忧之二瓶。凭此戒田，方跻定境，岂直功周沙甸，道制铁围而已哉？
    弟子才非元度，识劣真长，本乏凌□之词，虚荷弥天之眷。揄扬盛烈，顾孙绰而多惭；归依胜侣，仰郄忄音而自励。辄牵庸陋，轻序德音。岂比夫公理昌言，资缪袭之引；太冲作赋，假士安之谈？盖所谓观豹而识班，闻乐而窃者矣，故曰《四分律宗记序》。
    ○游冀州韩家园序
    铜沟水北，石鼓山东。星辰当毕昴之墟，风俗是唐虞之国。虽接燕分晋，称天子之旧都；而向术当衢，有高人之甲第。祥风塞户，瑞气冲庭。芳酒满而绿水春，朗月闲而素琴荐。家童扫地，萧条仲举之园；长者盈门，廓落东平之室。梧桐生雾，杨柳摇风。眺望而林泉有馀，奔走而烟霞足用。神龙起伏，俱调鼎镬之滋；鸣凤雌雄，并入笙竽之奏。高情壮思，有抑扬天地之心；雄笔奇才，有鼓怒风□之气。南庭兴晚，东径阴生，石髓拆而隐士归，玉山崩而野人醉。佥为文在我，卜翰苑当仁。王羲之之兰亭五百馀年，直至今人之赏；石季伦之梓泽二十四友，始得吾徒之游。陶陶然，落落然，则大唐调露之元年献岁正月也。
    ○ひ鉴图铭序
    上元二年岁次乙亥十有一月庚午朔七日丙子，予将之交，旅次南海。有好事者以转轮钩枝八花鉴铭示予云：“当今之才妇人作也。观其藻丽反覆，文字荣回，句读曲屈，韵调高雅，有陈规起讽之意，可以作鉴前烈，辉映将来者也。昔孔诗十兴，不遗卫姜；江篇拟古，无隔班媛。盖以超俊颖拔，同符君一阵子者矣。呜乎！何勤非戒？何述非才？风律句存，士女何？聊抚镜以长想，遂援笔而作叙。
    ○山亭兴序
    仁者乐山，智者乐水。即云深山大泽，龙蛇为得性之场；广汉巨川，珠贝是有殊之地。岂徒茂林修竹，王右军山阴之兰亭；流水长堤，石季伦河阳之梓泽？
    下官天性任真，直言淳朴。拙容陋质，眇小之丈夫；蹇步穷途，坎Б之君子。文史足用，不读非道之书；气调不羁，未被可人之目。颍川人物，有荀家兄弟之风；汉代英奇，守陈氏门宗之德。乐天知命，一十九年；负笈从师，二千馀里。
    有宏农公者，日下无双，风流第一。仁崖知宇，照临明日月之辉；广度冲襟，磊落压乾坤之气。王夷甫之瑶林琼树，直出风尘；嵇叔夜之龙章凤姿，混同人野。雄谈逸辩，吐满腹之精神；达学奇才，抱填胸之文籍。簪裾见屈，轻脱履於西阳；山水来游，重横琴於南涧。百年奇表，开壮志於同明；千里心期，得神交於下走。
    山人对兴，即是桃花之源；隐士相逢，不异菖蒲之涧。黄精野馔，赤石神脂。玉案金盘，徵石髓於蛟龙之窟；山樽野酌，求玉液於蓬莱之峰。溪横燕尾，岩竖龙头。锻野老之真珠，挂幽人之明镜。山腰半折，溜王烈之香膏；洞口横开，滴严遵之芳乳。藤牵赤絮，南方之物产可知；粉渍青田，外域之谣风在即。人高调远，地爽气清。抱玉策而登高，出琼林而更远。汉家二百所之都郭，宫殿平看；秦树四十郡之封畿，山河坐见。班孟坚骋两京雄笔，以为天地之奥区；张平子奋一代宏才，以为帝王之神丽。珠城隐隐，阑干象北斗之宫；清渭澄澄，漾即天河之水。长松茂柏，钻宇宙而顿风□；大壑横溪，吐江河而悬日月。凤凰神岳，起烟雾而当轩；鹦鹉春泉，杂风花而满谷。望平原，荫丛薄。山情放旷，即沧浪之水清；野气萧条，即崆峒之人智。摇头坐唱，顿足起舞。风尘洒落，直上天池九万里；邱墟雄壮，傍吞少华五千仞。裁二仪为舆盖，倚八荒为户牖。荣者吾不知其荣，美者吾不知其美。
    下官以词峰直上，振笔札而前驱；高明以翰苑横开，列文章於後殿。情兴未已，即令樽中酒空；彩笔未穷，须使山中兔尽。
    ○山亭思友人序
    高兴之後，中宵起观，举目四望，风寒月清。邻人张氏，有山亭焉，洞壑横分，奇峰直上，郁然有造化之功矣。嗟乎！大丈夫荷帝王之雨露，对清平之日月，文章可以经纬天地，器局可以畜泄江河，七星可以气冲，八风可以调合。独行万里，觉天地之崆峒，高枕百年，见生灵之龌龊。虽俗人不识，下士徒轻，顾视天下，亦可以蔽寰中之一半矣。惜乎此山有月，此地无人，清风入琴，黄□对酒。虽形骸真性，得礼乐於身中；而宇宙神交，卷烟霞於物表。至若开辟翰苑，扫荡文场，得宫商之正律，受山川之杰气。虽陆平原、曹子建，足可以车载斗量；谢灵运、潘安仁足可以膝行肘步。思飞情逸，风□坐宅於笔端；兴洽神清，日月自安於调下云尔。
    ●卷一百八十一
    ☆王勃（五）
    ○别卢主簿序
    林虑主簿，清灵士也。达於艺，明乎道，诠柱下之理，驳河上之义，撮其纲统，成其卷轴。吾侪服其精博，时议称其典要，可谓贤人师古，老氏不死矣。夫灵芝既秀，兰蕙同薰；仙凤于飞，鸾舞翼。何则？物类之相感也。况乎同得此义，目击道存，此仆所以望风投款，披襟请益，展转於寤寐，殷勤於左右。《诗》不云乎：“中心藏之，何日忘之？”然变动之不居，乃聚散之恒理。琴樽暂离，山川有别。惟高明之捧檄，属吾人之解带。王事靡盐，良时易失。盍陈雅志，各叙幽怀，人赋一言，同疏四韵云尔。
    ○送︱赴太学序
    今之游太学者多矣。咸一切欲速，百端进取，故夫肤受末学者因利乘便，经明行修者华存实爽。至於振骨鲠之风标，服贤圣之言，怀远大之举，盖有之矣，未之见也。可以深慕哉！
    且吾家以儒辅仁，述作存者八代矣，未有不久於其道而求苟出者也。故能立经陈训，删书定礼，扬魁梧之风，树清白之业，使吾徒子孙有所取也。《大雅》不云：“无念尔祖。”《易》不云：“干父之蛊。”《书》不云：“惟孝友于。”《诗》不云：“不如友生。”四者备矣。加之执德宏，信道笃，心则口诵，废食忘寝，涣然有所成，望然有所伏，然後可以托教义，编人伦，彰风声，议出处。若意不感慨，行不卓绝。轻进苟动，见利忘义，虽上一阶履半级，何足恃哉？终见弃於高人，但自溺於下流矣。
    吾被服家业，г濡庭训，切磋琢磨，战兢惕厉者，二十馀载矣。幸以薄伎，获蠲戎役。尝耻道未成而受禄，恨不得如古君子四十强而仕也。而房族多孤，饣干粥不继，逼父兄之命，睹饥寒之切，解巾捧檄，扶老携幼，今既至於期矣。不蚕而衣，不耕而食，吾何德以当哉？至於竭小人之心，申犹子之道，饮食衣服，晨昏左右，庶几乎令汝无反顾忧也。行矣自爱，游必有方。离别咫尺，未足耿耿。嗟乎！不有居者，谁展色养之心？不有行者，孰就扬名之业？笾豆有践，菽水尽心，盍各赋诗，叙离道意云尔。
    ○感兴奉送王少府序
    八十有遇，共太公晚宦未迟；七岁神童，与颜回早死何益？仆一代丈夫，四海男子，衫襟缓带，拟贮鸣琴；衣袖阔裁，用安书卷。贫穷无有种，富贵不选人。高树易来风，幽松难见日。羽翼未备，独居草泽之间；翅翮若齐，即在□霄之上。鸟众多而无辨凤，马群杂而不分龙。荆山看刖足之夫，湘水闻离骚之客。人贫材富，罔窥卿相之门；貌弱骨刚，岂入王侯之宅？王少府北辞伊阙，南登湎山，过我贫居，饮我清酒。一谈经史，亚比孔先生；再读词章，何如曹子建？山岳藏其迹，川泽隐其形，一旦睹风□，千年想光景。孔夫子何须频删其诗书，焉知来者不如今？郑康成何须浪注其经史，岂觉今之不如古？王少府乃可畏後生，学问人也。各为四韵，共写别怀。
    ○越州永兴李明府宅送萧三还齐州序
    嗟乎，不游天下者，安知四海之交？不涉河梁者，岂识别离之恨？薜衣松杖，琴樽为得意之亲；临远登高，烟霞是赏心之事。有梁孝王之下客，仆是河南；孟尝君之上宾，子在北山之北。幸属一人，作寰中之主；然四皓，为方外之臣。俱游万物之间，相遇三江之表。许元度之清风朗月，时慰相思；王逸少之修竹茂林，屡陪欢宴。加以惠而好我，携手同行，或登吴会而听越吟，或下宛委而观禹穴。良谈落落，金石丝竹之音辉；雅致飘飘，松柏风□之气状。当此时也。尝谓连璧无异乡之别，断金有好亲之契。生平於张范之年，齐物於惠庄之岁。三光回薄，未殚投分之情；四序循环，讵尽忘言之道？
    岂期我留子往，乐去悲来，横咽水而东西，绪愁□於南北。况乎泣穷途於白首，白首非临别之秋；嗟岐路於他乡，他乡岂送归之地？蓐收戒序，少昊司辰。清风起而城阙寒，白露下而江山远。徘徊去鹤，将别盖而同飞；断续来鸿，其离舟而俱泛。古人道别，动便经年；今我言离，会当何日？山巨源之风猷令望，善佐朝廷；嵇叔夜之潦倒粗疏，甘从草泽。行当山中攀桂，往往思仁；野外纫兰，时时佩德。人非桃李，岂得无言？子是箫韶，当思振响。勉酌伤离之酒，具陈感别之词，各赋一言，俱题六韵。
    ○三月上已祓禊序
    观夫天下四方，以宇宙为城池；人生百年，用林泉为窟宅。虽朝野殊致，出处异途，莫不拥冠盖於烟霞，披薜萝於山水。况乎山阴旧地，王逸少之池亭；永兴新交，许元度之风月？琴台寥落，犹停隐Т之宾；酿渚荒凉，尚有过逢之客。仙舟溶裔，若海上之槎来；羽盖参差，似辽东之鹤举。或昂昂骐骥，或泛泛飞凫，俱安名利之场，各得逍遥之地。而上属无为之道，下栖元邈之风。
    永淳二年，暮春三月，修祓禊於献之山亭也。迟迟风景，出没媚於郊原；片片仙□，远近生於林薄。杂花争发，非止桃蹊；群鸟乱飞，有逾鹦谷。王孙春草，处处争鲜；仲统芳园，家家并翠。於是携旨酒，列芳筵，先祓禊於长洲，却申交於促席。良谈吐玉，长江与斜汉争流；清歌绕梁，白□将红尘并落。他乡易感，增凄怆於兹辰；羁客何情，更欢娱于此日。加以今之视昔，已非昔日之欢；后之视今，岂复今时之会？人之情也，能不悲乎？且题姓字，以表襟怀。使夫会稽竹箭，则推我於东南；昆阜琳琅，亦归予於西北。
    ○上已浮江宴序
    吾之生也有极，时之过也多绪。若夫遭主后之圣明，属天地之贞观，得亩亩之相保，以农桑为业，而托表宇宙者幸矣。况乃偃泊山水，遨游风月，樽酒於其外，文墨於其间？则造化之於我得矣，太平之纵我多矣。
    兹以上已芳节，□开胜地，大江浩旷，群山纷纠。出重城而振策，下长浦而方舟。林壑清其顾盼，风□荡其怀抱。於时序躔清律，运启朱明，轻荑秀而郊戍青，落花尽而亭皋晚。丹鹦紫蝶，候芳晷而腾姿；早燕归鸿，俟迅风而弄影。岩暄蕙密，野淑兰滋，弱荷抽紫，疏萍泛绿。於是俨松ぎ於石奥，停桂楫於璇潭，指林岸而长怀，出河州而极睇。妍妆ㄚ服，香惊北渚之风；翠幕元帷，彩缀南津之雾。若乃寻曲渚，历回溪，榜讴齐引，渔歌互起，飞沙溅石，湍流百势，翠丹崖，冈峦万色。亦有银钩犯浪，挂翼於文竿；琼舸乘波，耀锦鳞於画网。锺期在听，元□白雪之琴；阮籍同归，紫桂苍梧之醴。既而游盘兴远，景促时淹，野日照晴，山烟送晚。方披襟朗咏，饯斜光於碧岫之前；散高吟，对明月於青溪之下。
    客怀既畅，游思遄征。视泉石而如归，伫□霞而有自。昔周川故事，初传曲路之悲；江甸名流，始命山阴之笔。盍遵清辙？共抒幽襟，俾後之视今，亦犹今之视昔。一言均赋，六韵齐疏。谁知後来者难？辄以先成为次。
    ○春日孙学士宅宴序
    若夫怀放旷寥廓之心，非江山不能宣其气；负郁怏不平之思，非琴酒不能泄其情。则林泉为进退之场，樽是言谈之地。白衣送酒，青阳在节。凫雁乱而江湖春，梅柳开而庭院晚。楚屈平之瞻望，放於何之？王仲宣之登临，魂兮往矣。侠客时有，且倾鹦鹉之杯；文人代兴，聊举麒麟之笔。人采一字，四韵成篇。
    ○春日桑泉别王少府序
    下官以穷途万里，动脂辖以长驱；王公以倾饯百壶，别芳筵而促兴。是以青阳半序，明月中宵。离亭拥花草之芳，别馆积琴歌之思。去留欢尽，动息悲来。惜投分之几何？恨知音之忽间。他乡握手，自伤关塞之春；异县分襟，意切凄惶之路。既而星河渐落，烟雾仍开，高林静而霜鸟飞，长路晓而征骖动。含情不拜，空伫听於南昌；挥涕无言，请投文於西候。因探一字，四韵成篇。
    ○与员四等宴序
    自嵇、阮寂寥、尹、班超忽，高筵不嗣，中宵谁赏？古今惜芳辰者停鹤轸於风衢，怀幽契者伫鸾觞於月径。已矣哉！林壑遂丧，烟霞少对；良会不恒，神交复几？请沃非常之思，但宣绝代之游。托同志於百龄，求知已於千载。道之存矣，无乃然乎？人赋一言，俱裁四韵。
    ○送李十五序
    夫人生百龄，促膝是忘言之契；丈夫四海，交颐非赠别之资。然乃想山川之遽遥，送归将远；惜岁年之不待，行乐无时。於是辍征骖以少留，敞幽亭之多暇。山芳袭吹，坐疑兰室之中；水树含香，宛似枫江之上。加以御沟新溜，近入离弦。宾馆馀花，遥催别酒。既而荥波东注，灞岸南登。浮蚁倾而高宴终，乌落而离言促。虽相思有赠，终结想於华滋；而素赏无暌，盍申情於丽藻。人为四韵，各赋一篇。
    ○夏日宴宋五官宅观画障序
    宋五官芝庭袭誉，盛文史於三冬；桂幄凝欢，照绮罗於九夏。樽浮绿蚁，每披仙雾之文；障列青牛，更写行□之态。尔其龙编绣质，贝锦分花。隐映楼台，比窗帘之在旦；参差花叶，若桃李之恒春。楚媛调弦，韩娥对酒。虹桥度幔，鹊镜临妆。佩引琅，讵动怀风之韵？鞍回玳瑁，唯奔逐日之姿。鱼鸟冷而相亲。泉石纷而在玩。宋家斯近，难别谢於登垣；秦氏未遥，自堪留於驻马。惊鸿擅美，丹青贵近质之奇；吐凤标华，宫徵得缘情之趣。递扬笔妙，式畅辞端。
    ○夏日登韩城门楼寓望序
    下官狂走不调，东西南北之人也。流离岁月，羁旅山川，辍仙驾於殊乡，遇良朋於异县。面胜地，陟危楼，放旷怀抱，驱驰耳目。韩原奥壤，昔时开战斗之场；秦塞雄都，今日列山河之郡。池台左右，觉风□之助人；林麓周回，观岩泉之入兴。则有惊花乱下，戏鸟平飞，荷叶滋而晓雾繁，竹院静而炎氛息。赏欢文酒，思挽□霄。人赋一言，庶旌六韵云尔。
    ○夏日登龙门楼寓望序
    夫益者三友，则道术可存；同心三人，则金兰可裕。况乎诗书旧好，披乐广之高天；乡党新知，扫颜回之陋巷？寻胜地，叙清芜。脱野客之荷衣，入幽人之桂座。榴花浮酌，对文举而无忧；葛蔓调弦，抚锺期而有遇。既而南方夏晚，北牖晴开。中园之弱柳含烟，旷野之阴□蔽日。低虹饮水，向溪谷而全斜；戏鸟凌空，狎林亭而半度。兴酣情逸，共敦行役之期；搦管含毫，独对当仁之序。
    ○夏日宴张二林亭序
    张二官松驾乘闲，桂筵追赏，引簪裾之胜侣，狎邱壑之神交。辩纵於解颐，道深於喻指。香杯浊醴，是河朔之平生；雄笔清词，得高阳之意气。林亭旷望，季伦调伎之园；泉石周游，子晋登仙之浦。舟浮叶影，簟积花文。黄鹊度而飚惊，丹乌倾而日晚。出处之情一致，筌啼之义两忘。沈辖留骧，眺乘羊於卫玉；挥毫可作，明掷地於孙金。共题横吹之篇，用记兹辰之乐。人采一字，四韵成篇。
    ○夏日诸公见寻访诗序
    天地不仁，造化无力，授仆以幽忧孤愤之性，禀仆以耿介不平之气。顿忘山岳，坎坷於唐尧之朝；傲想烟霞，憔於圣明之代。情可知矣。赖乎神交胜友。得山泽之虬龙；隐路幽居，降□霄之鸾凤；杨公沈公，行之者仁义礼智，用之也乾元亨利。元经苦而白凤翔，素牒开而紫鳞降。金门待诏，谒天子於朝廷；石室寻真，访下走於邱壑。幽人待士，非无北壁之书；隐士迎宾，自有西山之馔。席门蓬巷，伫高士之来游；丛桂幽兰，喜王孙之相对。山南花圃，涧北松林，黄雀至而清风生，白鹤飞而苍□起。停琴绿水，仲长统之欢娱；置酒青山，郭子期之宾客。人探一字，四韵成篇。
    ○仲氏宅宴序
    仆不幸，在流俗而嗜烟霞。恨林泉不比德，而嵇阮不同时，处良辰而郁怏，仰高风而杼柚者多矣。岂夫司马卿之车骑，上客盈门；仲长统之园林，群英在席？坐卧南郭，萧条东野，江波浩旷，晴山纷积。嘉鸳鸾之接翼，曜江汉之多才。顾斜景而危心，瞻火□而变色。思传胜饯，敢振文锋。盖同席者高人薛曜等耳，盍各赋诗，放怀叙志，俾山川获申於知已，烟霞受制於吾徒也。
    ○饯宇文明府序
    昔者王烈登山，林泉动色；嵇康入座，左右生光。岂非仙表足以感神，真姿可以错物？况我巨山之禀孤出，华之丽清峙。群公之好善，下官之恶俗。接霓裳於胜席，陪鹤辔於中轩。俱持拔尘之标，各仗专门之气。烟霞用足，江海情多。言泉共秋水共流，词峰与夏□争长。虽扬亭载酒，方趋好事之游；而乐肆含毫，请命仟之笔。同抽藻思，共写离怀。
    ○越州秋日宴山亭序
    昔王子敬琅琊之名士，常怀习氏之园，阮嗣宗陈留之俊人，直至山阳之坐。岂非琴樽远契，必兆联於佳辰；风月高情，每留连於胜地？是以东山可望，林泉生谢客之文；南国多才，江山助屈平之气。况乎扬子□之故地，岩壑依然；宓子贱之芳猷，弦歌在属。红兰翠菊，俯映砂亭；黛柏苍松，深环玉砌。参差夕树，烟侵橘柚之园；的历秋荷，月照芙蓉之水。既而星回汉转，露下风高，银烛ゼ华，瑶觞抒兴。一时仙驭，方深摈俗之怀；五际飞文，时动缘情之作。人分一字，四韵成篇。
    ○秋日宴季处士宅序
    若夫争名於朝廷者，则冠盖相趋；Т迹於邱园者，则林泉见托。虽语默非一，物我不同，而逍遥皆得性之场，动息匪自然之地。故有季处士者，远辞濠上，来游境中，披白□以开筵，俯青溪而命酌。昔时西北，则我地之琳琅；今日东南，乃他乡之竹箭。又此夜乘槎之客，犹对仙家；坐菊之宾，尚临清赏。既而依稀旧识，欢吴郑之班荆；乐莫新交，申孔程之倾盖；向时朱夏，俄涉素秋。金风生而景物清，白露下而光阴晚。庭前柳叶，才听蝉鸣；野外芦花，行看鸥上；数人之内，几度琴樽？百年之中，少时风月。兰亭有昔时之会，竹林无今日之欢。丈夫不纵志於生平，何屈节於名利？人之情矣，岂曰不然？人赋一言，各申其志，使夫千载之下，四海之中，後之视今，知我咏怀抱於兹日。
    ○秋日游莲池序
    人间龌龊，抱风□者几人？庶俗纷纭，得英奇者何有？烟霞召我，相望道术之门；文酒起予，放浪沈潜之地。少留逸客，塞雁飞鸣。北斗横而天地秋，西金用而风露降。幽居少事，野性多闲，登石岸而铺筵，坐沙场而列席。琳琅触目，朗月清风之俊人；珠玉在傍，鸾凤虬龙之君子。汀洲地远，波涛溅日月之辉；人野路殊，原隰拥神仙之气。平郊树直，曲浦莲肥；隐士泥清，仙人水绿。越林亭而极望，生死都捐；出宇宙以长怀，心灵若丧。悲夫！秋者愁也。酌浊酒以荡幽襟，志之所之；用清文而销积恨，我之怀矣。能无情乎？
    ○秋日宴洛阳序
    夫以东京胜地，南吕高秋，三涂镇而九派分，白露下而清风肃。或出或处，人多朝野之欢；以嬉以游，时极登临之所。征衣流寓，切下走之蓬襟；解榻邀期，属上宾之桂席。於是齐道实，款琴樽，倜傥论心，留连促膝，但有潘杨之密戚，得无管鲍之深知？簪组盛而车马喧，庭宇虚而管弦亮。近临铜陌，斜控银墟。菊照新花，泛轻香於远次；荷凋晚叶，翻翠影於长波。听瞩方穷，献酬逾洽。年忘小大，傲天地於平生；志混荣枯，得林泉之意气。愿长绳以系日，几近光阴；思短札以凌□，或陈歌咏。人采古韵，成者先呈。
    ○绵州北亭群公宴序
    下官人间独傲，海内少徒，志不屈於王侯，身不绝於尘俗。孤吟五岳，长啸三山。昔往东吴，已有梁鸿之志；今来西蜀，非无张载之怀。况乎践名场，携胜友，风月无几，琴酒俄乖。半面十年，一别千里。何少府故人攀桂，抚金石而论心；韩法曹新识班荆，临江湖而执手。离亭北望，烟霞生故国之悲；别馆南开，风雨积他乡之思。於时苍□寡色，白日无光。沙尘起而桂浦昏，凫雁下而芦洲晚。傍邻苍野，霜风橘柚之园；斜枕碧潭，夜月芙蓉之水。既而登临惜别，骖驾少留。季札何人？亲逢赠缟；子荆不敏，思挂倾城。惆怅北梁，揖琴台而渐间；徘徊东道，思锦署以行遥。嗟乎！人事乖矣，江山远矣。请命离前之笔，为题别後之资。五际飞文，想群公之不让；一言有赠，知下笔之有神。
    ○宇文德阳宅秋夜山亭宴序
    若夫龙津宴喜，地切登仙；凤阁元虚，门称好事。亦有登山临水，长想巨源；明月清风，每思元度。未有能星驰一介，留美迹於芳亭；□委八行，抒劳思於彩笔；遂令启瑶缄者，攀胜集而长怀；披琼翰者，仰高筵而不暇。王子猷之独兴，不觉浮舟；嵇叔夜之相知，欣然命驾。琴樽佳赏，始诣临邛；口腹良游，未辞安邑。乃知两乡投分，林泉可攘袂而游；千里同心，烟霞可传檄而定。友人河南宇文峤，清虚君子；中山郎馀令，风流名士。或三秋意契，辟林院而开襟；或一面新交，叙风□而倒屣。彭泽陶潜之菊，影泛仙樽；河阳潘岳之花，光悬妙理。财岩思壁，家藏虹岫之珍；淼淼言河，各探骊泉之宝。偶同金碧，暂照词场；巴汉英灵，潜光翰院。焉，萧萧焉，信天下之奇托也。
    於时白藏开序，青女御律。金风高而林野动，玉露下而江山清。琴亭酒榭，磊落乘烟；竹径松扉，参差向月。鱼鳞积磴，还兰桂之峰；鸳翼分桥，即映芙容之水。亦有红绿荇，亘渚连翘；玉带瑶华，分楹间植。池帘夕敞，香牵十步之风；岫幌宵褰，气袭三危之露。纵冲衿於俗表，留逸契於人间。东山之赏在焉，南涧之情不远。夫以中牟驯雉，犹婴触网之悲；单父歌鱼，罕继鸣琴之趣。俾夫一同诗酒，不挠於牵丝；千载岩溪，无惭於景烛云尔。
    ○晚秋游武担山寺序
    若夫武邱仙镇，吴王殉殁之墟；骊峤崇基，秦帝升遐之宅。虽珠衣玉匣，下贲穷泉；而广岫长林，终成胜境。亦有霍将军之大隧，回写祁连；樗里子之孤坟，竟开长乐。岂如武担灵岳，开明故地？蜀夫人之葬迹，任文公之死所。冈峦隐隐，化为崛之峰；松柏苍苍，即入园之树。引星垣於沓障，下布金沙；栖日观於长崖，傍临石镜。瑶台玉，尚控霞宫；宝刹香坛，犹芬仙阙。雕栊接映，台凝梦渚之□；璧题相晖，殿写长门之月。美人虹影，下缀虬幡；少女风吟，遥喧凤铎。群公以玉律丰暇，亻素林壑而延情；锦署多闲，想岩泉而结兴。於是披桂幌，历松扉，梵筵霞属，禅扃烟敞。鸡林俊赏，萧萧鹫岭之居；鹿苑仙谈，龙宫之偈。於时金方启序，玉律惊秋，朔风四面，寒□千里。层轩回雾，齐万物於三休；绮席乘□，穷九垓於一息。碧鸡灵宇，山川极望，石兕长江，汀洲在目。龙镳翠辖，骈阗上路之游；列榭崇，磊落名都之气。渺渺焉，洋洋焉，信三蜀之奇观也。昔者升高能赋，胜事仍存；登岳长谣，清标未远。敢攀盛烈，下揆幽襟。庶旌西土之游，远嗣东平之唱云尔。
    ○守岁序
    岁月易尽，光阴难驻。春秋冬夏，错四序之凉炎；甲乙丙丁，纪三朝之历数。十二月之阴气，玉律穷年；一万岁之休祯，金觞献寿。{卉鼓}鼓雷动，烟火星流。亻辰子黄童，统钩陈而驱赤疫；诸王等集，陈玉帛而朝诸侯。京兆天中，竦楼台而彻汉；长安路上，乱车马而飞尘。王丞相之登临，行将在目；戴待中之重席，忽尔明朝。槐火灭而寒气消，芦灰用而春风起。鱼鳞布叶，烂五色而翻光；凤脑吐花，烁百枝而引照。悲夫！年华将晚，志事寥落。公孙宏之甲第，天子未知；王仲宣之文章，公卿不识。对他乡之风景，忆故里之琴歌。柏叶为铭，未泛新年之酒；椒花入颂，先开献岁之词。作者七人，同为六韵。
    ○游山庙序
    吾之有生，二十载矣。雅厌城阙，酷嗜江海，常学仙经，博涉道记。知轩冕可以理隔，鸾凰可以术待。而事亲多衣食之虞，登朝有声利之迫。清识滞於烦城，仙骨摧於俗境。呜呼！阮籍意疏，稽康体放，有自来矣。常恐运促风火，身非金石；遂令林壑交丧，烟霞板荡。此仆所以怀泉涂而惴恐，临山河而叹息者也。
    粤以胜友良暇，相与游於元武西山庙，盖蜀郡三灵峰也。山东有道君庙，古者相传以名焉尔。其丹壑丛倚，元崖纠合，俯临万仞，平视重元，乘杳冥之绝境，属芬华之暮节。玉房跨霄而悬居，琼台出□而高峙。亦有野兽群狎，山莺互啭。崇松埒巨柏争阴，积濑与幽湍合响。眇眇焉，焉。王孙何以不归？羽人何以长往？其元都紫微之事耶！方敛手钟鼎，息肩岩石，绝视听於寰中，置形骸於度外，不其然乎？时预乎斯者，济阴鹿宏允、安阳邵令远耳。盖诗以言志，不以韵数裁焉。
    ○秋日登洪府滕王阁饯别序
    南昌故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俟彩星驰。台隍枕夷夏之交，宾主尽东南之美。都督阎公之雅望，戟遥临；宇文州之懿范，帷暂驻。十旬休暇，胜友如□；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯！
    时维九月，序属三秋。潦水尽而寒潭清，烟光凝而暮山紫。俨骖於上路，访风景於崇阿。临帝子之长洲，得仙人之旧馆。层台耸翠上出重霄；飞阁流丹，下临无地。鹤汀凫渚，穷岛屿之萦回；桂殿兰宫，列冈峦之体势。披绣闼，俯雕甍。山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。虹消雨霁，彩彻□衢。落霞与孤鹜齐飞，秋水共长天一色。渔舟唱晓，响穷彭蠡之滨；雁阵惊寒，声断衡阳之浦。
    遥吟俯畅，逸兴遄飞。爽籁发而清风生，纤歌凝而白□遏。睢园绿竹，气凌彭泽之樽；邺水朱华，光照临川之笔。四美具，二难并。穷睇盼於中天，极娱游於暇日。天高地迥，觉宇宙之无穷；兴尽悲来，识盈虚之有数。望长安於日下，指吴会於□间。地势极而南溟深，天柱高而北辰远。关山难越，谁悲失路之人？萍水相逢，尽是他乡之客。怀帝阍而不见，奉宣室以何年？
    嗟乎！时运不齐，命途多舛。冯唐易老，李广难封。屈贾谊於长沙，非无圣主；窜梁鸿於海曲，岂乏明时？所赖君子安贫，达人知命。老当益壮，宁知白首之心？穷且益坚，不坠青□之志。酌贪泉而觉爽，处涸辙而犹欢。北海虽赊，扶摇可接；东隅已逝，桑榆非晚。孟尝高洁，空怀报国之情；阮籍猖狂，岂效穷途之哭？
  </div>
  <div class="pagination">
   <a href="全唐文_page117.html">
    上一页
   </a>
   <span>
    ...
   </span>
   <a href="全唐文_page113.html">
    113
   </a>
   <a href="全唐文_page114.html">
    114
   </a>
   <a href="全唐文_page115.html">
    115
   </a>
   <a href="全唐文_page116.html">
    116
   </a>
   <a href="全唐文_page117.html">
    117
   </a>
   <span class="current-page">
    118
   </span>
   <a href="全唐文_page119.html">
    119
   </a>
   <a href="全唐文_page120.html">
    120
   </a>
   <a href="全唐文_page121.html">
    121
   </a>
   <a href="全唐文_page122.html">
    122
   </a>
   <a href="全唐文_page123.html">
    123
   </a>
   <span>
    ...
   </span>
   <a href="全唐文_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
