<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 44 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 44 页/共 96 页</h1>
    <div class="content">    公讳萱，字元茂，其先出於吴郡，公即淮海之人也。曾祖讳宾，祖讳迁，先君讳惟，前代标其素行，後来袭其清风，闲居究第聃五千之经，处士修仲尼三百之礼，信有誉於乡曲，福将及其子孙。公性刚毅，心特达，早从职於盐铁之务，尝奉公於府库之司，善计丝毫，成资忆兆。又居行列之首，亦专馈运之先，在今之徒，莫能继踵，平昔之业，因由累功。复乃志乐辕门，艺合军府，佐元戎静其藩镇，事方伯美於黔黎，虽未亲随征轩，效其驱殿，或若悸屡从使骑，知其否臧。奈何怀雄略，期报国，而未就甄升，韫多谋以成名，而久婴沉痼。彼昊穹不慭，遗□良土，始春秋五十三，云亡于杨州之邑海陵之第。夫人弘农杨氏，对孤影恨丝萝无托，处空闺悲琴瑟何乖，昼哭其礼可知，朝奠而情罔极。□之贤者，曷以出其右哉！有一子曰敬存，以其继续於先将承衤勺禘于后。有三□，长许嫁东莞臧氏，次适太原郭氏，季许从陇西李氏，皆孝闻于阃，顺以归人。公卜葬以其秋九月八日壬午，于邑之西原白路里之礼也。虑其地或为岗峻，为溟以深，耕之以夷，居之以聚，将期永岁，斯以志之。固命余，以厚赠多惭，□者之所作不文不饰，无以加之，置诸埏隧而已矣。词云：
    噫，于戏！伟哉淑人，杨名于淮泗，晦迹于江滨。遐迩响其德，疏昵依於仁。积货以丰屋，修辞以润身。其生也显于其荣，其没也归于其真。惜哉弓剑坠于泉壤，悲夫金玉瘗于荆蓁。刻兹石将为不朽，以传乎万古千春。夫人弘农杨氏，以大中十三年十月八日合祔府君之营，礼也。（石刻。《唐代墓志汇编大中一五三》）
    ☆王顼
    顼，大中朝文林郎守苏州海盐县主簿。
    ○唐故颍川陈夫人墓志铭（并序）
    夫人颍川郡人也。其源流枝裔，系在家谍，故可得而略焉。曾祖远，皇左千牛卫长史；祖琚，皇申州罗山县尉；考，皇宣州旌德县尉。五代祖以文学中策，累资为长洲令，其後子孙因家吴郡。夫人，旌德君之仲女也。外祖顺阳范公询，始以孝廉入仕，多赴公侯延辟，为巡察之职，季年终於丹徒令。其外族亲戚，世多卿相，为侯伯者不可胜纪。夫人少习诗礼，长善笔扎，自孩提至笄年，不履堂阈，其於针刀之功，罔不尽妙。子响其清规，傥其懿淑，遂因亲友传导，愿委禽焉。及拜其室，观其德，果叶所闻。尔後琴瑟韵合，闺门道光，将期睹子孙之盛，保松筠之寿。何期暂婴微疾，以至殂逝。抑闻之古人曰：“皇天无亲，惟德是辅。”且夫人事亲尽孝，可侔於曾闵；事夫执敬，有类於恭姜。孝敬之道既备，可谓全其德也，奈何不享其寿，弃予先逝，则天道辅德之言，曷足凭乎？然夫人在家有金玉之丰，为妇享禄秩之盛，则平生之分，亦无恨矣。所痛者，以予天年未尽，不得与良人偕死，故於九原之东，虚其左室，俟予启手足之晨，从夫人祔於此也，冀泉壤再合，神魂相依。夫人归予八年，生子二人，长曰严七，幼曰印儿，俱婴孩，然居丧号恸，皆过毁瘠。女二人，亦幼稚，晨暮哭泣，如成人焉。夫人年廿五，大中十年二月廿一日寝疾，终于海盐县之公署。以其年十一月廿一日葬於苏州长洲县馀抗乡石渎南馆墅村之原，礼也。呜呼！男未辨方，女犹总角，一旦弃去，俾谁字之？嗟乎！日月有时，痛伤无己，衔哀识石，以虞变迁。铭曰：
    於戏良人，道光母仪。事上以敬，抚下惟慈。温恭可范，闺门有规。何图不寿，泉路永辞。楚玉沉秦，妍芳坠枝。皇天何罪，遘我孤危。恸哭む帐，生乎莫追。流水凝咽，松风助悲。彭殇兮同趍此道，泉壤兮与卿之期。（石刻）
    ☆薛逵
    逵，大中时陇州防御使、秦州刺史。
    ○筑定戎关奏
    伏奉正月二十六日诏旨，令臣筑故关讫闻奏者。伏以源西境，切在故关，昔有提防，殊无制置。僻在重冈之上，苟务高深；今移要会之□，实堪控扼。旧绝泉井，远汲河流，今则临水挟山，当川限谷，危墙深堑，克扬营垒之势。伏乞改为定戎关，关吏钤辖往来。臣当界又有南由路，亦是要冲，旧有水关，亦请准前扼捉。去正月二十七日起功，今月十七日毕，谨画图进上。（《唐会要》八十六）
    ☆郑渥
    渥，大中时山南西道节度使。
    ○文川谷路斜谷路置驿奏
    当道先准敕文，新开文川谷路，从灵泉驿至白云驿，共一十一所，并每驿侧近置私客馆一所。其应缘什物粮料递乘，并作大专知官，及桥道等开修制置毕。其斜谷路创置驿五所；平州驿一所，连云驿一所，松岭驿一所，灵溪驿一所，凤泉驿一所，并已毕功讫。（《册府》《唐会要》八十六）
    ☆韦损
    损，初名谌，襄阳人。武昌军节度使检校户部尚书。
    ○请立私庙奏
    四代祖凑，开元中于上都立政坊立庙。至建中四年，亡失木主，其庙屋及树并在，今臣官阶至三品，合立私庙，祔享前件庙。（《唐会要》十九）
    ☆韦孺实
    孺实，太常寺主簿。
    ○议韦损立三世庙奏
    准何修之《礼问答》云：“姑安靖王庙，东城事乱，神主不存，废祠未久，今欲造木主升祔，于礼如何？”答曰：“新造木主成，便合奉迎入室，当设酒脯之奠，然後即安也。”又准礼，文武官二品以上祠四庙，五品以上祠三庙。今韦尚书官至三品，自合得立三庙。缘四代祖河东节度使先立私庙，太师己曾祔庙讫，至建中四年失木主，自後子孙位卑，其祠久废。今韦尚书官位三品，准《祠祭令》，各立三庙，即合祭太师中丞及使君三神主，便合营造庙宇，以安木主。今河东节度旧庙木主亡失，庙宇见存。其河东节度是四代神祖，不合更祭，今祔太师以下三神主于其庙，在礼无嫌。（《唐会要》十九）
    ☆李元中
    元中，咸通间人，乡贡进士。
    ○大唐幽州节度随使押衙银青光禄大夫检校国子祭酒太原王公夫人清河张氏墓志
    夫人姓自轩辕之弟子挥，始造安实张罗网，廿掌中其职，遂为氏焉。夫人家族奇常，洪惟茂著，精妙淑气，称善人寰，奉养尽心於晨堂，妇道饱恭於大族，可谓金玉显明，礼乐嘉廿，惟孝其德，惟显其仁，竖立规风，温颜内外，实可比於行状也。祖万友，父少清，鲁儒相袭，业善何曾，不仕王庭，耿恣优逸，古今之有也。于戏！轮摇小焰，劫促年光，夫人无何以咸通四年正月廿日寝疾，至五月廿四日终于幽州幽都县界劝利坊私弟，享年六十有一。呜呼！行路悼焉，姻亲感恸，子孙泣血，佥曰孝门。夫人有子四人：长曰弘泰，见任雄武军平地栅巡检烽铺大将游击将军试左骁卫将军，文武全材，君亲选寄，弓开落鹰，词逸横科；次曰弘雅，次曰弘籍，次曰弘楚，咸著义方，俱修礼乐，壮年当代，名即其成。时谓曰：“弓裘不坠矣。”夫人以七月十三日礼葬于幽都县界保大乡樊村之原也。呜呼哀哉！怆兮窀穸，知白杨早落，虑青松後雕，代变人移，纪之陵谷。乃镂其石，保其始终。铭曰：
    人寰何限兮流年光，冥路何促兮空苍苍。明月照坟兮下泉客，春秋来去兮高白杨。烟云凝思兮埋古岗，风光声哀兮成惨伤。陵谷变移兮朝与暮，寂寞终天兮堪断肠。（石刻。《金石萃编补略》二、《唐代墓志汇编咸通三一》）

    ●卷三十二
    ☆李郴
    郴，咸通中守京兆府参军长安尉，转监察御史，终秘书郎。
    ○唐秘书省秘书郎李君夫人宇文氏墓志铭（并序）
    夫人姓宇文氏，初代武川人。太和中迁居洛阳，遂为河南人也。其先因瑞命氏，周纪备详，至於尊爵显名，勋烈赫赫者，则史不绝书矣。高祖远惑，皇任梁王掾；曾祖成器，皇任绛州翼城县丞，赠礼部员外郎；祖邈，皇任御史中丞，左迁沣州刺史，赠太尉；父瓒，见任右散骑常侍。常侍公娶故太子司议郎博陵崔檟女。夫人年始十馀岁，而崔夫人亡，丧礼成人，识者异之。而又生禀直气，幼知礼法，言必耸尊卑之听，动不假保傅之训，雍睦兄弟，令族罕俦。组绣奇工之暇，独掩身研书，偷玩经籍，潜学密识，人不能探。工五言、七言诗，词皆雅正。常侍公每贤之，为人曰：“是女当宜配科名人。”
    咸通甲申岁，因丞相今宛陵杨公媒，适陇西李郴，任以内事。夫人姓鄙华饬而安俭薄，时郴守官京兆府参军也。明年，郴改长安尉。其夏，转监察御史里行，充湖南都团练判官。又明年，敕拜秘书郎。其赴职也，携手同去，其拜官也，偕行而来。又明年春，夫人得疾长安宣平里，九十日启手足而化。是岁丁亥夏四月辛卯，享年叁拾有壹。
    常侍公哀恸致疾，其於追伤痛惜，如掌失明珠耳。由三族六姻，无不泣涕如雨。以其年八月壬申，归葬长安县承平乡龙首原南刘村，祔先茔，礼也。有子四人，女二人。长曰召，前婺州义乌县尉；次曰吉，前宣州溧水县尉；次曰占，授滁州永阳县主簿，以亲丧不之任；幼曰同，前明经。郴执笔追悼，因志于石。铭曰：
    夫人为女兮既孝且明，夫人为妇兮既顺而贞。何善则周兮其福不并，何松之茂兮而柳之荣。无所诘问兮地幽天冥，亲者泣血兮疏者涕零。谨其终始兮而刻斯铭，悲哉夫人兮永閟泉扃。（石刻）
    ☆李缨
    缨，咸通中魏王府参军。
    ○唐魏王府参军李缨亡妻弘农杨氏夫人墓志铭（并序）
    夫人讳蕙，辽廷秀，弘农人也。远祖汉太尉博综经史，著在人闻，驰声古今，世为之关西孔子，史策有传。曾礼讳元最，皇任宣州刺史、御史大夫，赠吏部尚书。王父讳申，皇任武甯军节度判官兼殿中侍御史，懿行洽闻，迥出群表。父鹄，前任京兆府三原县主簿，性禀孤标，韵含雅操，居莲府传清廉之誉，处县曹多抚育之仁。
    夫人即三原君之长女也。家传簪组，世袭儒风，华族分辉，庆门叠耀，行著闺阃，德比芝兰，辩慧生知，天与其性。逮归李氏，贤如处家，淑德已播於六亲，孝敬夙彰於九族，昭昭妇道，肃肃雍和，宜尔室家，必期荣显。事姑能竭其力，无愧於孟光；为妇足见其心，何惭於漆室。缨家素寒褊，官宦且卑，物用不自饶，所向皆多阙。夫人未常戚戚於颜色，孜孜於博求，就粝推甘，夫人之道具周矣。内外恬和，尊卑敬顺，亲戚咸谓家肥耶。夫人女工刀尺，悉尽其能，至於丝竹，多所留心，就中胡琴尤是所善。呜呼痛哉！从兹雅音绝矣。
    余今冬赴调，或补一官，上以奉旨甘，下以资中馈，道期方泰，共保荣华。何图福善祸淫，天何夺耶？遘疾周岁，医药无瘳，既缠二竖之悲，俄及九泉之叹。以咸通癸巳岁九月廿二日，以疾终于永甯里之私第，享年廿有九。夫人归我五年，只生一子，不福其善，早已殓亡。以其年十二月廿三日，归窆于京兆府万年县小阳村，祔先茔之侧，礼也。夫人有尸鸠之行，虑阙而不书，不若缨自志。其铭曰：
    疾波东注，滔滔不归。雅传妇德，克著母仪。事长肃肃，抚幼怡怡。夫人既往，余交替可求。（石刻）
    ☆禹璜
    璜，安阳县令。
    ○灵泉寺题记
    圃人禹璜，以咸通八年五月自宗城拜安阳。是月十八日较砟租，面宝山之崔嵬，税车半日，扪萝环涧，力抵危峰，瞩盟津於前，眄常山於後，左揖泰岳，右俯莘，流情肆目，独畅其巅。虽乘查之问霄汉，入壶而观太虚，未必多此。十九日纪，从者铁儿、阿用、十四。
    明年夏五月廿八日，又攉麦徂，再游于寺，颇息尘思。禹璜记。（《安阳县金石录》、《安阳修定寺塔》刊拓本）
    ☆朱洪
    洪，咸通中人。
    ○古山索靖庙碑
    昔古茹毛饮血，尚建神祠，土鼓篑桴，洼尊坏饮，酌元酒以享上帝，犹能泽及於民，是以必先成民，然後致力於神。荩民，神之主也。自有聚落陬隅，人既安居，必葺祠宇，以为乡人祈有年之所也。是故甸都邱邑，必有社稷，社稷五祀，祭乃有由。斯皆德及於民，虽没遐年，血食粢盛，不敢轻废。今此古山之祠，亦其然也。按吴王号索靖，谥曰文皇帝。其姓孙氏，讳和，吴主大帝权之仲子，後汉张伯英之出也。伯英书善草隶，而有勇力，能索铁甲。既大帝权之崩，诸子皆嗣父而立，靖独拂衣别业，於吴兴居焉，有如泰伯三让之德矣。於是训示民知父子君臣之道。时吴蜀分扰，决锋决镝靖以雄威御境。及子皓立，皓感父高迈，遂谥索靖文皇帝。文，谥也。《谥法》曰：“爱民慈惠曰文。”今吴兴之民，共怀甘棠之咏，因请立庙於霅水之南焉。今此地亦吴人也，古山里人，追而祭之，乃立庙於古山之隙地。咸通十一年夏，洪潦大淹，堂宇流浪，至念（当作十）三年春，即有沈君曰：“某者更广其地，巍构轩堂。”沈君思斋记斯事，顾乞余言。余观万化幽元，莫能穷究，聊具年月日，以副来意。（《湖州府志》）
    ☆李艺
    艺，咸通中人。按与《全文》六百八十二李艺别。
    ○唐故颍川郡陈府君墓志铭（并序）
    府君讳直，其先□州颍川郡人也。後乃迁□钱塘县而家焉。曾祖滔，皇试登仕郎新易州易县尉；祖义，皇试文林郎爱州九真县尉；考及，并遁迹云林，高尚不仕。府君即先考之长子也。禀性疏达，德惟雅操，言不宿诺，行不鞫从，内己严恪，外已温恭，少小习儒，长从诗史，乡党称孝，亲戚称慈。何期积善无徵，以咸通五年岁次甲申五月廿一日，寝婴微疾，百疗不痊，终於钱唐县方兴乡金牛里私第，享年六十有九。
    娶谯国郡蒋氏，有嗣覆阴早失。有子四人，长曰存祐，娶渤海吴氏，有孙一人曰郁郎，女孙二人：姹娘、春娘；次曰存议、存制，娶颍阳范氏；存约等，幼集儒墨，强学为文，每以仁行理其心，常以孝义存其道，不以纵肆溢其心，不以繁华饰其体。有女四人，长女适周氏，早归幽夜；次女适章氏，次女十三娘，闺帏夭逝，凤舞沈幽；小女十四娘。在室有络秀之材，道蕴之学，四德俱备，三从母仪，内睦外和，六亲谦顺，各毁不逾礼，望丹旐而痛心，随孤魂而滴血。妹二十五娘适李氏，嗟惟庭树之摧，长乖郾萼，十八娘适滕氏，素质早归泉扃。呜呼！逝水难住，何新不故，既享黄发之期，万皆尽度乃已。元龟宅兆，卜筮三从，以其年八月十八日窆於履泰乡步渚原亦俗里考妣之先茔，礼也。扶风子寓寄邻止，得乡党之名，实谓其往若休，炳然斯文，用垂於後。铭曰：
    千秋冥冥，松青萧索。山云昼阴，陇月朝落。秋风萧萧兮寒水渌，长江一去兮无回复。冥冥魂魄兮何所依，儿女肝肠兮断难续。天地日月何沈昏，猗欤克己兮命不存。伤哉此去不复返，千秋万古扃泉门。（《古刻丛钞》、《志石华》二十一）
    ☆程山甫
    山甫，江西人。咸通中布衣，隐居庐岳。
    ○唐临江郡故何长史府君墓志铭（并序）
    有唐临江郡府君何氏，讳俛，字太常，则唐叔虞孙韩氏之苗裔，凤池曾公之远允。因道趾庐阜，遂家于江州寻阳县丹桂乡香谷里。皇朝请郎试左武卫长史退居云林，高尚其仕，高祖讳元琮，曾祖讳承裕，祖讳，考讳溥，长兄讳建，次兄讳镒，外清河郡张氏。府君婚汝南郡周氏，生三男。长曰元广，婚周氏。次曰友棱，先婚严氏，次查氏、李氏，欷歔俱不幸先殁。次曰元衮，婚周氏。次曰元寿，婚彭氏。元寿外丹杨朱氏，亲姻茂盛，孰如是焉。
    府君淑顺恭信，行德谦柔，福会良畴，高蹈云水，美玉不炫，声价益高，素琴不调，五音自足。百禄虽备，寿不永修，斯天之贻咎，何神理能保其至德哉！以咸通七年岁次丙戌七月廿五日卧疾，逾月终於私第，享龄六十有六。以其年十一月壬寅朔十九日庚申，卜其窀穸於大茔之内而窆焉。岗峦兴伏，群岫低昂，云水萦流，溪谷回合，即何氏异世之所授耶！府君性行秉质，清真坦夷，介洁无虞，直道自处。呜呼！明星灭曜，剑坠平津，云锁碧山，雾郁寒水，亲朋痛切，闾里哀伤，楚悼之情，悲莫能已。广、棱、衮、寿等仁貌蕴叶，行恪温儒，材器天资，□标郡里。次子棱读书为文，修进士业，早以恋承怙恃，未赴贡帏，业盛昌，名誉高无，林峦得志，守节义谦素，其闲居上下无怨。至其四方之人，咸相谓曰：“何君即今之贤达之士也。”其第三子衮，又法名思齐，性好元门，身披羽服，坚持科诫，食柏饵芝，志乐烟霞，逍遥冲寂。山甫不揆琐昧，叨窃烟霞，侧聆休风，辄录斯序。广等冯墓泣血，托为撰述□志。铭曰：
    凤池远裔，德并嵩莱。郡闾领袖，邦国良材。志夺冰霜，□同秋月。剑剸琨犀，□□明节。日月逝矣，德辰一沈。邻桁无相，百牙绝琴。大茔之域，茱萸原东。□实谁墓，长史何公。（《古刻丛钞》）
    ☆李直
    直，系出赵郡，咸通中人。
    ○唐扶风马氏故夫人清河张氏墓志铭（并序）
    夫人讳庆，本望清河郡人也。夫人即□公之长女也。夫人立性柔和，龆龀知礼，闺门之教，不肃而成。及以笄年，归于扶风马氏，琴瑟谐韵，几移星霜，敬夫如宾，恤下如子，□□何显□情易隔□花见□何图忽染微疾，药饵无徵，以咸通四年□□□□没於天长乡之私室，春秋五十有八。亲爱情恸（缺八字），难照长夜，本姻结发，同於百年，事与愿违，（缺八字）璠玙将仕郎前守亳州鹿邑县尉，以（缺十字）陈州项城县尉□□修己□仕郎（缺十二字）将仕郎□□陈州项城县主簿（缺十二字），有女二人：长女适渤海吴氏，次女适项城（缺入字）匍匐主丧，孝过於礼，衔恤问礼，恭修斋祭，无不顷诚□□，恭悲逾於常礼。以当年五月廿七日，安葬于杭州盐官县西□里海昌乡秧田村昌宓里，买得郁师周地，东至孙晊，西至郁师周，南至□浜，北至郁，为新茔，礼也。坟垅俨成，虽存没异路，夫妻□□，□莫大焉。伏恐桑田改变，陵谷难分，因刊贞石，乃为铭曰：
    肃肃为人，德行先□。幽明易分，恩爱难别。红颜既无，白日先没。徒感松风，空悲垅月。广□直书，千岁不□。（《海昌备志》）
    ☆许舟
    舟，咸通中乡贡进士，摄幽州大都督府参军。
    ○唐故幽州随使节度押衙正议大夫检校国子偿酒兼侍御史上柱国太原王府君夫人清河张氏合祔墓志铭（并序）
    府君之先，周灵之後，秦有翦而汉有吉，晋有导而齐有俭。洎乎贵叶繁盛，高原三分，或抚俗中区，或字兵穷裔。兰荪衍馥，实为饱其风光；杞梓垂荣，谁可殚其简牍。曾祖讳清，皇前摄贝州录事参军；祖讳选，皇前摄瀛州河间县尉；列孝讳盈，皇银青光禄大夫检校鸿胪卿；府君即令嗣也。讳公晟，字嗣复，义冠金石，量韬河岳，动息成韵，恩威有文，叱吒而生谷风，谈笑而扬春卉。由勇张貌，猿臂虎髭，一诺千金，致命如往。元戎以挺生襟抱，迥出人寰，初其宿卫之资，终致建牙之署。事家邦而不危人望，输忠赤而独擅君恩。何当匪石之诚，忽掩虞泉之恨，呜呼！享年六十九，以咸通十一年庚寅岁夏六月二日，属纩於蓟县军都坊之私弟。以八月四日，成事於幽都县保大乡樊村里之高原，终其礼也。
    夫人清河张氏，结发移天，敬承禋祀，岂期超忽。先之去流，闺壶柔明。孰云箴诫，以兹良兆，可祔所天。有子四人：长曰宏太，摄蓟州三河县丞，幼敏公忠，颇闲吏理，方图晚器，倏谢明时；次曰宏雅，阅礼敦诗，亲人重义，授以文职，优之渐鸿，补充节度驱使官；次曰宏寂，履行趍庭，方宜仕进，只皇靡叶，鞠为泉人；次曰宏楚，情韬百行，心佩五常，仗文武之全材，为国家之模范，补充节度衙前散虞候。於戏！天道污隆，人经否泰，虽藏舟欲固，而覆轨难移，导其道而奚所悲，履其理而竟何恨。令子伏丧饮溢，假喘兴言事，恐陵谷推迁，高卑迭运，固命荒鲰，志於他龄。铭曰：
    天降英灵兮壮我雄方，弼谐造化兮兮为栋为梁。施武力兮折锐摧刚，勤王事兮彼肝倒肠。上天速祸兮殪忠良，抱坚白兮归泉堂。逝川杳日只如此，松檟风生徒自伤。（《古志石华》二十三）
    ☆胡
    ，咸通间进士。
    ○贺曹尚书子希干及第启（节句）
    桂枝折处，著莱子之采衣，杨叶穿时，用鲁连之旧箭。（汾之名第同故也。）一千里外，观上国之风光；十万军前，展长安之春色。（《唐摭言》三）
    ☆段公路
    公路，东牟人。邹平公文昌孙，万年县尉。著有《北户录》。
    ○祷孟公祝词
    公路咸通辛卯年，从茂名归南海，陆尽东□，行次水程，舟人具牢醴以祭船神，请愚为祝。词曰；
    岁在单阏，时及朱明，柳絮风老，桃华水平，倚栏楫兮浅岸，张布帆兮长汀。粤有舟子，请祷玄冥孟家。遂即建高樯，开左郭，列牂牁，呼著作，召灵胥，邀海若，对蛟浦而烹牢，当鹿床而命爵。於是具六味，罗八珍，羽毛咸备，苏膏必陈。剖鬼陆兮合杂，刳博带兮缤纷，螃玉色，鱼锦文，噎鸠饼脆，骑驴酒新，无非可品，兼乃着人。果则独根橄榄，焦核荔枝，三节<甘干><甘者>，细腰蹙咨，署预蠡荠，素藉乌卑，委盘纂纂，堆案离离。更有越方之俦，解悟之辈，或衣朱裳，或涂翠黛，奏曲ㄐ，燃胶爇蕙，初叙诃而回瞻，遂传词而连。词云：“神下降兮龙骧，巫欢喜兮鼠态。驾雷电兮荧煌，拥烟云兮荧煌，拥烟云兮叆叇。”又曰：“船容裔兮何在，橹安稳兮徘徊。绝驾波兮此去，随驶潮兮揭来。”（《北户录》）
    ☆马郁
    郁，咸通中乡贡进士。
    ○维唐故陇西李府君墓志铭（并序）
    颜子渊死，孔子曰：“德行厥躬，不实殂落，命矣夫！”盛哉欤！府君之德寿也。府君名扶，其本黄帝孙颛顼之後，白周秦汉代，翼卫正道，轩冕不绝，至後汉治书御史违楷，生五子，三子从居赵，派为东、南、西宅，是为赵郡三祖。二子流寓陇西成纪，而子孙因其家焉。府君即成纪之後也。曾祖讳绍，清名荩代，素节不仕。祖讳愔，抱经纬荩世之才，负宏奥不羁之略，尝以珠紫为玷行之服，簪缨为拘身之械，固避世林泉，耻於谄谀诡佞，乐道不仕。大父讳曼，少耽诗酒，长傲风云，逸器不群，壮心独步，直志难摧，厌弃浮名，处士终老。
    府君即处士之子也。幼而聪敏，长抱全才，倜傥英明，智有馀仞。冠岁志学，有聚萤积雪之勤，无便僻进取之佞，承先人之遗志也。优游云水，靡不臻涉。届青υ，以南据吴渚，北倚秦泓，岗原膏腴，封疆秀，周视慨然，遂有扌西止之趣，於是居焉。及寓于此二十馀载，官僚亲仁，闾里仰重。门环多士，到屣之清风大行；席拥琴书，雅韵之良音满室。悲夫！以咸通四年六月廿九日缍杜父里之第，享年六十九。呜戏！生也人敬之，殁也人思之，馀芳蔼然，经时益茂，不朽之誉，敦过於斯。繇是君子佳之。
    嗣子钅术，得先人遗德，不坠弓裘，沉静而洁已清，启慧而艺能箸。夫人彭城刘氏，少耸妇德，长峻母仪，柔淑洽闻，规矩可范。生二女，一人适东海徐逊，千卷书生，一枝晋郄；一人从天水赵邯，秀父温明，松秋玉朗。夫人汝南周氏，植德无徵，早从风烛。生嗣子，翼教有方，致兹右德。育二女，一人许嫁河东卫从，状贯英华，杰出人表；一人归北海储瑜，温润而璋比容，峭直而松筠并秀；荩府君之良选也，咸抱怛腹之材，皆负孤标之格。嗣子娶东海徐氏，前进士群之爱女也，箴规自得於家风，儒墨杰彰於君父。呜呼！子婚身立，女配令德，君之干欤！家肥道直，殁无馀累，君之强欤！兆於形有生死苦乐，以儿女之情，悲夫！
    至明年二月十三日，卜葬于县之兑宜陵乡白露里之原。钅术号泣而言曰：“虑陵谷迁越，俾陈辞刻石。”郁性本无文，廖居是邑，久响嘉誉，因敢直书，握管凄神，乃为铭云：
    大患既形兮贤愚不一，禀生知兮秀而何实。必承势兮以浮以沉，分明灭兮终得终失。奄利刃於黄泉，埋金石於白日。在火玉兮寒色凛然，扃重匣兮剑光逾出。冀神明兮不昧无欺，厚子孙兮禄寿弥溢。（石刻）
    ☆张元勿
    元勿，咸通朝御食使登事郎上柱国赐绯鱼袋。
    ○唐故朝议郎守徐州功曹参军上柱国刘公墓志铭（序）
    公讳仕亻甫，字元同，彭城人也。祖讳光奇，开府知内侍省事；父皇讳英闰，特进；太夫人杨氏；妻张氏，先终。公有二女，长适田氏，次适张氏。二男：曰寿郎，先逝；次曰齐宴，年十二。
    公气含清韵，独异贞姿，业广艺深，事皆天假。孤标状乔松之拔众林，郎质若秋蟾之悬碧落。温恭克己，节俭终身，顺协于家，忠贞于国。公宝历二年六月五日奏授出身，累参选序，数授令丞，後任徐州功曹参军。公纪纲一郡，椽理六联，清贫而吏靡忍欺，单步而人怀其惠。操心政理，美誉溢彰，枳棘非鸾凤之所栖，百里岂大贤之所任。公性亲玄奥，志慕云霞，朝拔黄老之书，暮览《南华》之要，喧嚣每厌，蝉蜕归元，身既离於俗尘，名定著於紫府。公咸通七年十二月一日终於辅兴里，春秋八十矣。八年正月廿五日，葬于长安县龙首乡。呜呼！寒暑忽侵，缠绵数载，针药无瘳，百龄斯泯。嗟夫！盛衰生死，实可痛哉！乃为铭：
    波澜不息，逝水孱孱。浩浩悲风，摧□何遄。千生永诀，一往无还。（石刻。《金石续编》十一）
    ☆温宪
</div>
    <div class="pagination">
<a href="唐文拾遗续拾_page43.html">上一页</a><span>...</span><a href="唐文拾遗续拾_page39.html">39</a><a href="唐文拾遗续拾_page40.html">40</a><a href="唐文拾遗续拾_page41.html">41</a><a href="唐文拾遗续拾_page42.html">42</a><a href="唐文拾遗续拾_page43.html">43</a><span class="current-page">44</span><a href="唐文拾遗续拾_page45.html">45</a><a href="唐文拾遗续拾_page46.html">46</a><a href="唐文拾遗续拾_page47.html">47</a><a href="唐文拾遗续拾_page48.html">48</a><a href="唐文拾遗续拾_page49.html">49</a><span>...</span><a href="唐文拾遗续拾_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
