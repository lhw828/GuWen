<!DOCTYPE html>
<html>
<head>
    <meta charset="UTF-8">
    <title>香艳丛书 - 第 398 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 398 页/共 467 页</h1>
    <div class="content">　　杜丽云，居城中。余固不识也，友人为余数称之，尝有事至蓉湖，蓉湖友人复谓曰:“自姬往吴中，此地群空冀北矣。”则姬之声价可知。 
　　顾双卿，居城中。姽婳幽静，体貌■⑷娟。院中多假女，姬独依母以居，母绝爱之。然喜豪饮，尝与客约，终日无食，饮巨觥，角胜负，禁之勿可，其憨态若此。有戏为诸姬作饮中八仙歌者，姬其一焉。工度曲，善觞政，与邑中某生善。 
　　张轻云，居下塘。偶访黄月娵于卞家弄，月娵已他徙，铜环半启，绣幕深垂，庭前海棠一树，含苞未放，阑东悬鹦鹉笼，见客至，呼下帘，乃逡巡不敢入。姬下阶相迎，年未破瓜，瑰姿艳逸。延入座，烹佳茗以饷客。相逢意外，良有夙因，归而记此，窃喜天台之误入也。别后赠以一律云：“意外相逢定夙因，蓝桥深处见云英。艳能蔽月应长好，舞学回风最有情。金雁斜飞春按瑟，玉鸾微语夜吹笙。尊前领取殷勤意，合与苕华署小名。” 
　　金秀林，居上塘。客有为姬请传者，余曰：“余以无聊，为花写照，无去取，无轩轾，偶拈一人一事，引而申之。但于姬未之见，亦未有闻，故不载。”客曰：“盍即以不传传之。”乃补录焉。 
　　盛畹香，行大，居城中。瘦削娟楚，善歌辞，能奕棋，曲房低几，清簟疏帘，往来多知名士。未几，为郡吏计购去，随风飞絮，无力自持，邯郸才人，竟归厮养。石城朱伫汾懊恨欲绝，赋诗寄怀云：“邀得月来应是姊，化为云去只愁卿。”又云：“谁怜桃脸秋来泪，洒上青衫一样多。”后邂逅于白公堤畔，虽似曾相识，然已憔悴羞郎矣。妹丽云，亦相继适人。 
　　程棣香，行四，居濠上。态浓意远，霞举轩轩，与畹香称莫逆。生素有拘方名，无所惑，独爱姬，留连宛转，若不胜情。尝之申江，姬驾舟送至途，别数日，郁郁不自得，裹红泪以寄，嗟乎尤物移人，莫能自主！当其意之所属，如磁石之引针，琥珀之拾芥焉。然而青楼薄幸，不独樊川，热赶郎岂少哉？生与姬可谓一往情深矣。 
　　沈素琴，居城内丽娃乡。淡妆素服，不事铅华，粗识字，喜诵唐人诗句，对客无寒温语，惟借扇头书约略读之，可以想其风趣矣。有某生侨寓金阊，与姬交綦密，席间歌玉茗传奇《折柳》一阕，生以事伤薄幸止之，姬曰：“君诚多情，然小玉赍恨无穷，正使人人鉴此情痴，则死将不朽。且彼自薄命，于十郎何尤？”生默然无以应。嗟乎！紫玉谁怜？黄衫何处？姬殆古之伤心人与？ 
　　周新官，居山塘。貌黑而津，娭光眇视，丰致嫣然，时人以墨牡丹称之。 

　　以上补入 
　　马姬少未有名，随园老人过吴门，名之日如兰。老人诗所谓“如兰二字付卿卿”是也。濒行与姬约，返吴当作两月聚。至梁溪，盛称姬于嵇公子集虚，谓向来评泊群花，必如其分，独于姬莫得形容语。公子曰：“岂即不着一字，尽得风流者与？”老人击节，相与大噱。时与集虚送客胥江，舟中述此，取以补姬传之略。 
　　宛兰落籍后，乞赠言于钱唐陈云伯，云伯为作小传云：杜姬凝馥，吴之吴趋里人。生而玉靓花明，丽入图画，秉性幽素，蕙心兰气。曳纨縠，被金翠，非其志也。妙解音律，尤工胡琵琶，铜炫银甲，转轴一奏，四座禁不发声，至变调入破，指无停拨，纹无滞响，觉兰陵王着铜面具，驰快马入陈，无此豪快也。昊中多任务此技，无出姬右者，因称第一琵琶云。姬貌明丽，皎若朝霞，品花者以天香国色，宜为牡丹。而姬独爱兰，谓“美人香草，擅芳空谷，由其色佳其品洁也。”尝诵汪诵茗“一种幽芳宛是兰”句，因以宛兰自号。所居研花楼，在水潭侧，红帘碧槛，镜影澄波，凫鼎螭盘，位置妥帖。素谙琴理，兼参画禅，文人翰墨，尤所心嗜，长笺短幅，横陈四壁，玉轴檀册，盛以桂椟，杂置镜台香奁间，拱璧视之勿翅也。吴中绣谷园蒋氏，故有杨子鹤所绘《张忆娘簪花图》，国初诸老，题咏几遍，袁简斋诗所谓“袖角裙边半姓名”是也。春瑶倩周君云岩仿其意，作《后簪花图》，江左能文之士，咸为赋诗。卷中人规模相似，得毋即忆娘后身耶？七夕生与姬善，星河案户，密誓三生，是夕室中兰开，有双头并蒂者，咸以为两人真意所感。山阴王梅卿女士为写《同心兰图》，沈茂才镜卿赋焉。姬之将归于生也，假母积逋负三四千金，将以居奇，生筹千金不足，姬则质钗珥，又假他债以自赎。姬既孑身出，而昊之人，以姬负重名，不欲其去，则假他词吓之，谓生故贫窭，不足以活，又谓室中人妒，将不容，姬咸不应，惟谓生曰：“今日之事，妾生死依君矣！望君如岁，忍相待乎？”余之再经吴门也，适生以此事未得筹策，谓余曰：“某德薄不足辱第一人，请为君作蹇修可乎？”余素闻其事，辞不可，惟请一见颜色以为幸。时姬已移居妹家矣，至则迟久不出，强之，方出。天人玉立，光采照耀，一揖而退，重帘寂然。生为道余倾慕之意，请奏其技，不可，强之，乃隔帘为奏《出塞》、《人塞》之曲，予赋诗记之，并嘱同人排当其事，姬终归生。 
　　茝香蒋姬，初不知其能诗，偶于张伯冶家，见数纸楚楚，同诵其题《翦秋罗》云：“几丛寥落夕阳中，冷蕊疏花也自红。莫翦轻罗作团扇，汉宫昨夜起秋风。” 
　　香雪性慕风雅，酷嗜翰墨，遇文士过从，必持纸乞诗。竹士云：“乞诗就烛拂红螺。”碧城生云：“美人磨墨乞题诗。”皆纪实也。种榆道人书楹帖以赠云：“与谁吹月秦楼去，忆我探梅邓尉来。” 
　　杜宛兰既归陈君瓜亭，布裳操作，不复理旧时故业矣。瓜亭以其小像，遍属名流题咏，灵芬馆主有句云：“抛却檀槽理绣线，无人知是郑中丞.”盖纪实也。宛兰女弟小兰，艺不及其姊，而色过之，遂为都知录事之冠。后为有力者量珠聘去。戊辰春，灵芬馆主偕客至其家，招周君云岩为作小影，周君以婿病，不果至，遂已。然妩媚之态，犹宛宛想见之。壁间有人题六绝句甚工，其第五章，盖为宛兰作也：“阿怜玉体阿苹衣，又见苏娘最小时。说与春寒须护惜，未妨帘幕至今垂。”“国香慢曲尽人夸，肯降城南张硕家。录就小名兼姓氏，可怜叶叶与花花。”按小兰姓叶，故云。“倾国真宜通体看，风情烟视画来难。郭熙大有春山手，商略眉痕到笔端。”“相见嫣然去黯然，催人画舫系门前。从来未识杨枝意，不管欢场管别筵。”“宛转房栊旧有情，檀槽银拨响枨枨。十年前事无人说，多谢鹦哥记姓名。”“匆匆舞席与歌茵，一曲春风未算春。领略风光须细腻，始知元九是才人。” 
　　以上补事末一则，淞北玉魫生赘入。 

　　〖注：■⑴，艹 ＋曳，古天字。■⑵，上嬐下酉，音恹，含怒。■⑶，上髟下委。■⑷，女＋便。〗 
 

　　吴门画舫续录　清　个中生 

　　序 
　　夫水上有靡靡之音，则听之者不去；胸中有郁郁之意，则遣之者良难。个中生迹半天下，抑塞已久，以为中吴之游，足以荡魂销志，遁穷忘老。适有传《吴门画舫录》者，文酒纵横之态，风雨狼藉之怀，虽言穷一隅，而事臻万族，似我无理，亦为抚掌。个中生则曰：“是录之作，犹未究也。吾子有闲，曷观所续乎？”因出此卷，流览数周。揳琴揄袂，人益乎旧编；佩兰折芳，情深于二笔。庶几发兹逸兴，引我遥思者焉。蒙尝谓：烟花之记，胜事所为流极；琵琶之篇，沦落因而生感。繄余与子，同为羁人，转徒异地，非无华月之夕，歌舞之欢，至于酒半，犹且悲吟心动，太息坐叹，况复览此，尤系乡国。掩卷不能以遽终，而旨趣已通乎作者；言有所不能已，遂揽笔以叙之矣。个中生将归吴门，重寻旧游，桂舟兰楫，斯人犹在。酒酣之后，言念故人，有胥疏江湖，憔悴独往者，亦当为之不欢也。嘉庆壬申岁九月，长洲宋翔凤书于江西行省之宿云花榭。 

　　沧江虹月，有客吹箫；菊部烟华，可人如画。纸醉金迷之地，莺娇燕姹之场，昔尝跋扈其间，沮惑无主。红楼翠馆，洒墨汁以淋漓；舞袖歌衫，覆酒杯而狼藉。同辈有题襟之集，当筵为侧帽之吟。既而选梦十年，怀人千里，东鹣西鲽，会合无期，北里南邻，冶游绝迹。怅柳枝之已嫁，招桃叶兮不来，追忆曩欢，但增累叹。每际灯擎池后，街鼓捶余，未尝不念顾曲之闲情，轸投琼之逸致。云窗窈窕，隔楚岫以千重；桂楫徘徊，阻湘波之九折。盖自史凤却宝鸡之枕，杜秋解金缕之衣，以为筝人笛家，空若唐肆，钗丛粉阵，无复巫山。已乃者屏迹海滨，栖尘旅馆，忽枉故人揽云居士书，兼以《画舫续录》见示，真珠编字，细于蚕眠，碧玉镌名，粲列蛾影。甲乙夫容之帐，月旦从新；品藻玳瑁之梁，风流未歇。朝云冉冉，重题玉局之辞；暮雨潇潇，再续妆楼之记。艺兰黄于一圃，各有芳馨；数环燕于同时，遍揣肥瘠。哀感顽艳，莫得殚称憔悴迷离；不无寄托，然后知茧绪经春而未绝，麝尘历劫而犹香也。仆哀乐杂于中年，歌篇悔其少作。鸾笙凤管，徒羡太白之豪情；钓艇茶樯，将载樵青以偕隐。异日者，君其联七十二舸于虎山桥畔，水木瑟若，烟凫浩然，有携琴鼓枻而至者，傥亦卢敖汗漫之志乎？嘉庆癸酉四月望日，丽农山樵赵函书于娄上寓斋。 

　　吴门画舫续录内编 
　　西溪山人《吴门画舫录》成于癸亥甲子间，一时茂苑名花，皆为传其丰致，写其性情，直擅黄徐妙手。顾以余所见，同时若张秀芳、黄月舟、谈珊珊诸人，类皆色冠平康，与崔、杜为姊妹也。且秀芳于冶芳浜构语花楼，几压绿云之上。而黄与谈，当时有文武状元之目。录中皆湮没不传，岂赏鉴未及欤？抑沧海遗珠，古人犹有不免欤？即录中诸人，迄今不及十载，存者己仅止二三，而群芳之争向春风，其秀出一时者，又踵相接也。余叹红颜之莫驻，悲彦会之靡常，爰续是编，藉资谈助。以金阊佳丽、省识再四者列人内传；寄迹吴门、暨传闻艳羡者为外编。数年后倘更有痴于我者，或再续焉。庶几花月因缘，不与流春同逝尔。癸酉初秋，个中生记。 

　　孔琴香，行大。初居下塘之水潭头，新居众安弄。颀身秀项，玉立亭亭。性明慧，度曲冠一时。尤娴酬对，微言解纷，能令座客黠者木，豪者静，疏狂者下气，粗率者改容，而终各得其欢心。有若磁之引针，水之融乳，胶之投漆也。居常摈艳饰，甘卑下，以康成婢自居。虽属意者不乏名人，琴香绝不以亲染桂香为宠，识者于是重之。惜体弱多病，与药垆茗碗为缘。女弟蓉仙，色艺俱备，雅善体贴，故留髡送客者，琴香辄示疾，以引避云。 
　　汪素月，行大，居上塘丁家巷。丰容艳态，明媚绝伦，品花者以牡丹目之。门前车马之盛，甲于金阊。姬柔婉无骄色，无机心，客所好，偶一为之。碧城外史尝赠楹帖云：“椒涂蓄薄流芳地，翠羽明珠绝世人。”可想象遗情也。以齿稍长，不胜迟暮之悲，见浮嚣子弟，佻达当前，恒寡言笑，故赶热郎少过而问焉。今则并不知其所处矣。 
　　胡秋琴，行七，居猛将军弄。袅娜春姿，俨若灵和新柳。余闻其名，而未获见。竹芗居士为余言，故略而不敢悬拟。 
　　王兰珍，行大，维扬人，今居下塘袁家弄。丰姿艳逸。词气倜傥，有豪侠好义之风。余初晤时，即语余以人情之儇薄，随举一二事，意跃跃不平，见于眉睫，其冷眼热心人哉。犹女三喜，字月琴，眉目英俊，色艺精妙，而柔和温淑，善为阿奶相调剂。异日当雏凤清于老凤也。 
　　钱素越，行四，本锡山人，长养吴门，住城中渔郎桥。脂肤荑手，雅淡宜人。性耽女墨，恒自叹髫年未学，然诗书之气，时流露于眉宇间。随园所谓“书到今生读已迟”，其夙根固不凡欤？好与文士杯酒言欢，酒阑即肃容送客，不及乱。其视诸丽品之横陈玉体者，直非其伦类矣。 
　　潘素贞，字慧卿，常熟人，今居上塘丁家巷。秀润温雅，幽闲自爱，澹于秋菊，洁若水仙，无撩人之光彩，有疗饥之丰姿。其迁寓丁家巷也，同人载酒作餪席，牵萝补屋，翠袖天寒，七夕生一见倾心，逢人说项。浮眉生方与商量笔墨，效糊窗补壁之劳。不二旬，为竞渡节，慧卿食指以什计，他物称是，停桡冶芳浜，倾城属目。元遗山句云：“海棠一枝春一国。”可移赠也。闻姬豪于饮，工昆曲，惜余访晤时，扶病下楼，娇喘莫制，未及见其粉添颜色，响遏行云。琵琶亦擅长，偶一奏之，未得聆其续续弹也。 
　　王素兰，行三，兰陵人，居丁家巷之瑶庄。尝于上元节携姊妹蹋月过玉壶仙馆，有如鹤立鸡群，秀骨天成，虽文仇妙笔，未必能写其真也。暇时偕娱谷拟过访，迷不得路，问其邻媪之相识者，云数日前已移寓卞家弄，与田氏姊妹同居。翌日试访之，田氏姊妹俱丽品，固堪与素兰联珠，而并无同居之说。其邻媪之相绐欤？娱谷曰：“是当以不了了之。”或又云迁居木梳巷。 
　　李春云，字秀琴，秣陵人，今寓山塘之瑶弄。前从假母姓纪氏，声价压秦淮。壬申冬避喧来吴门，因易本姓。湖山招隐词人谓：“姬清姿雅度，不耐风尘，故眉黛间时有恨色。”吾宗灜槎老人，年八十有四，晤姬于舟次。有不能遣之情，即席赠长律二章，词致眷眷。他日三吴少年，一见而迷魂荡魄，固无足怪。词人劝其速即披缁，良有由夫。 
　　王素真，行三，梁溪人，今居永福桥东首。柔疑无骨，慧极若愚，眉黛含情，发光可鉴。姊行二，字素娥，善于晋接，自云随母氏离家十余年，以不能操土音为憾。犹忆童时踏青，涉历梁溪某邱，恍如昨梦，尚有故乡之恋欤？ 
　　钱秋婷，行三，锡山人，素越同母姊也，居城中双井巷。瘦影亭亭，几不胜罗绮，而酒量深沉，觞政不阿附，虽属意者在座，而分毫不徇情，亦名之累也。与素越虽分门别户，而朝夕过从，故携樽者，每乞浆而得酒。 
　　刘馥林，山东临清人，寓城中采莲巷。吴中子弟漫目为北地胭脂者也。口角波俏，能操北音。工调琵琶，多作羽声。而骨节玲珑，尤妙在凌波微步，傥贮诸响屟廊，当听不尽绝好弓弓点屐声也。 
　　张凤娇，阊门外画舫之翘楚也。禀性温存，貌含薄怒，秋水凝眸，而清霜澈底，春山压黛，而新月将弦。浪蝶闲蜂，未容觊觎；遇气味相投者，回头百媚，转眼目成矣。绣佛斋主人书赠颜额曰：“黛影横波。”意亦曾经青眼者也。去秋己有所适。韵兰外史为余言。 
　　李琴仙，行二，居永福桥，花芷香之芳邻也。眉含惨绿，目溢娭光，顾曲纠觞，色色精到，临流自照，艳影无双。吾知柳色深藏，虽春在邻家，无复过墙之蜂蝶矣。 
　　余桐花，行三，素春阁香雪之妹也。轻躯立鹤，瘦影惊鸿，同人相传为小乔者也。余晤香雪时，桐花犹稚年，未及见。前年香雪杜门谢客，桐花亦偕隐焉。今香雪已适人，桐花不知所往？始终不获省识春风。其体貌妍丽，友人能为余言之，其性情则不能为渠摹写矣。 
　　徐小娥，行大，居前家桥边，素琴之犹女也。素琴假母字素娟，适许氏，由通州流寓金阊，当时为吴门第一名花，人呼素琴为小通州，旧院风流，至今未坠。小娥十五盈盈，颖悟寡偶，容光逼人，深情溢乎春水，鲜艳侔于晨葩。晶帘妆成，绣闼闲凭，不啻姑射仙人之在芙蓉城也。幼读书，通字义，昆曲能联净旦于数阕，各极其妙。酒量渊默，无机诈心，遇俗客觞政，或有所偏，强之饮，亦顺受不较。故居家共服其性情，座客咸嘉其淑惠。个中生拟字曰“柔珠”，并赠句云：“未可尽留才子气，何从别制美人图。”未识切当否？ 
　　周小莲，行七，居通贵桥下塘。才具深刻，灵机明敏，性好洁雅，善修饰。昆曲精妙，不自炫露，而同时姊妹咸爱而畏之，容人之度，或尚有所不足欤？同母姊二，长行五，字琴芳，别购画舫。次行六，与小莲同居。 
　　程月娥，行二，旧籍新安，今居杨庵弄。玉净花明，雏莺么凤。年才十五，因父死无以偿逋负，堕入青楼，故酬对羞涩。而女工独娴，兼善刷印碑版坊刻，命作校书，实不负名矣。惜狭斜中重歌舞，而轻文墨者十八九也。 
　　张芹香，行一，居杨庵弄。丰姿澄鲜，口辅姣好。问年三九，犹如二十许人。研花楼姊妹行也。琵琶亦宛兰伯仲之间。当时杜氏为吴中第一手，而张氏次之。今芹香之技与年俱进，近今诸名家所翻曲谱，姬按弦点拨，靡不协律，顾自伤迟暮，不屑与映华二娥辈竞虚名，同人亦绝少游扬者。 
　　陈苹香，行五，梁溪人，今寓丁家巷。种玉之蓝田也。平康中素少宜男相，客或因艰于子嗣而置妾者，往往别求处子。苹香甫十九龄，己连举二男。且明净柔软，音律翕和。他日于归，吾知为忘忧之萱，终当树之北堂者也。 
　　施素芳，行五，居圆照弄。秾如桃李，皎若云霞，面溢春风，眼扬秋水。客有精交神与者，迷恋倍于别院。或曰姬固有异乎人处，未知其详也。妹筠亭，本姓陈氏，清婉可人。 
　　方友兰，名金铃，居圆照弄。假母字浣香，风韵犹存，亦西溪山人未及赏鉴者也。友兰晓妆学母，名动搢绅。妹字文香，轻盈娇小。浣香疏于音律，命伶工督双姊妹习曲学，不惜繁费，无异老诸生结习未除也。 
　　王问兰，行六，住太平巷。姽婳临风，倩影怯月，只宜贮之阿阁，围之步障，犀与辟尘，玉与辟寒矣。忽嫁晋阳客，藏诸别室；仍不耐河东之吼，私给五十金，匹马驮归，跋涉三千余里，备尝险阻。昨晤于山塘画舫，而娟好异常。即无仙骨，亦尤物欤？ 
　　陈素香，行五，梁溪人，今寓算盘巷。眉目传情，莲钩细致。前与疏琴同寓，所欢为卜新居，信宿乔迁，咄嗟而办，声价亦自此矜贵矣。 
　　赵瑶娟，行大，寓丁家巷中柴场头，与陆顺卿同居。貌似绿云楼主人，而赋性专壹，忆所欢不得晤，病累月，几至不起。亦平康中仅见者。 
　　王凤龄，字岫云，行大，居葑门内望信桥。玉肌温润，黛眉联娟。棋习桃花泉，曲本啸余旧谱。而酒怀豪放，虽遇杜工部饮中八仙可入座也。惜东门之室，其人甚远也。 
　　周琴芳，行五，通贵桥船娘也。春情如水，秀色可餐。古鼎新泉，位置得所，食谱精微，肴核清妙。歌继桃叶之声，香熏鄂君之被。佳人拾翠，有不如仙侣同舟矣。 
　　李新官，字畹兰，行大，泰州人，寓居算盘巷。眉不画而翠横一字，发不髢而绿透三层。吐辞慷爽，略无浮文，而掺掺长爪，雅自爱护。或日姬所欢亦长爪。余偶晤于方韫之处，戏验之，良不诬。 
　　卞爱珠，字琴霞，维扬人，今寓水潭头琴香旧居。姿貌中人，长于酬应，谈言爽利，无娇慵态。能持家，御下颇严肃。酒量甚宽，若与映华斗酒，有过之无不及也。 
　　田小莲，行二，维扬人，向与卞琴霞同寓礼拜寺前。媠服侻装，献酬应对，靡不中节。而浅笑低颦，百端交集，意灵犀一点，通澈人寰，强耐此不了缘耶？七夕生倾心有素，而相敬如宾。是当以琴瑟友之，非倡条冶叶之比。 
　　尤双喜，字浣芳，行二，居山塘。门带波流，楼迎月上，蛾眉淡扫，妆罢凭栏，舟中人望之，宛如星蛾之在霄汉也。宝莲居士惜其过时不偶，题所居曰选梦楼。浣芳通文翰，善画兰，师事韵兰外史。书法亦端丽，芸窗棐几，笔墨精良，且心灵手敏。幼随阿奶游锡山，尝过来青阁，即能吹笛弹琵琶，身与琵琶等，问其年十一龄耳。今又阅十余寒暑。钗荆裙布，有文士风，日夕与其妹沁芳同砚席，夫岂风尘中人耶？闻倾倒小琼者，以梅花目之。若尤氏姊妹，其黄兰也。 
　　田宛兰，名喜珠，行四，住卞家弄，张轻云故居也。丰腴端丽，发不加泽，肤不留手，冲穆委婉，微辞蓄意。妹字素卿，稍纤瘦，貌相伯仲，莫能左右之。余因访兰陵王素兰，造其庐，双璧并呈，琐窗幽对。绣具置案头，茶烟轻扬，自愧风尘面目，突如其来，直无地自容也。小妹字小容，轻盈流丽，于竞渡舟次见之。 
　　高漱月，行大，居丁家巷。丰肌皎质，弗御铅华，而体态闲适。工度曲，善琵琶。知书义，习会计。尝薄游淮海间，有力者欲购贮别室，弗愿也。性豪爽，语言酬接，间有睥睨一世之概。遇一二知心，挑灯把盏，辄倾肝胆，恻恻动人。娱谷本寒士，与姬订忘形交，亦独具眼者。 
　　陈凤君，研花楼旧人，又兰姊妹行也，今居上塘礼拜寺前。柔情绰态，微有肌，有“环肥”之目。新居幽洁，无城市嚣尘。余因七夕生走晤凤君，时与杜氏既荡析离居矣，犹对七夕生琐琐致问，其不甘自外于研花楼，亦可怜也。 
　　周慈兰，行大，居上津桥下塘。秀外慧中，不事粉饰，胸无芥蒂，口鲜莠言，得知己，则剪烛西窗，洗盏更酌。遇寒素士，惟恐其羞缩不来。尤难在阖家无贰心，门内雍雍，青楼中何幸而得此？闻慈兰有继女媚珠，娇小可爱，名颇着，习曲学于邗江。 
　　宓鬘云，行大，居丁家巷。修体纤腰，举止庄雅，艺亦臻妙境。其假母行三，由船娘起家，培植后进，未及十载，鬘云居然光大门闾。曲廊洞房，水亭月榭，视击空明而溯流光者，直更上一层楼矣。 
　　汪疏云，行三，居水潭头。皓腕丰颊，如玉树临风，貌与素筠相伯仲。当歌对酒，饮辄巨觥，遇拇战，一以当百，略无惧色。武林王孙亦豪于饮，倾盖如故，为之赋莺迁，颂轮奂，缠绵累月，往来过从，虽溽暑不计道里，亦情之所钟也。种榆道人晤疏云时，值中秋，题其楹云：“桂子天香闻小语，桃花潭水见深情。”意即指本事。 
　　赵月仙，行大，居算盘巷，小莲之妹也。余于小莲仅得半面，重访时已适人。月仙年甫及笄，体态轩爽，骨肉停匀，性情亦柔顺。席间饮兴颇豪，惟无边春色，逗于眉黛，举杯微露浅颦，关心者亦可销魂荡志矣。 
　　徐月琴，行三，向与戈二娥同寓，今居丁家巷。其母号圆通四官，月琴因有小圆通之目。眉宇清越，秾纤合度，歌喉燎亮，惜无铜琵琶、铁绰板合之。酒怀不甚宽，而豪于饮，拇战恒北，不辞醉吐，酒酣时偏有丈夫气，不与世俗推移。小圆通或偶然耶？ 
　　钱韵兰，行大，居礼拜寺前。光艳未足，而柔媚有余。年差长，洞烛世情，体会恒入微，不失前辈之流风余韵也。韵兰有二，一为武陵王氏，尝游江淮间，工小曲，能作曼声，今亦居礼拜寺前，与张氏比邻。 
　　顾月舟、云洲，杨树弄双姊妹也。月舟行四，云洲行五。好读书，不喜装饰，案头无脂粉，亦无笙笛琵琶诸具，惟六朝三唐诸名家诗数十卷。余初晤时，问姊妹喜读何人诗？答以无从去取，但指王翼云所注《古唐诗合解》云：“似乎选路太窄，当购何人选本？”余几无以应。时余饮于他处，乘醉过访，闻其言，觉肃然起敬，不敢久留。 
　　周双喜，字溯真，居算盘巷。秀眉鬒发，佚态横生，倩盼飞扬，齿牙伶俐，有游侠风。幼读书，不事笔墨，见他人扇头诗词，过目能成诵。闻姬善林灵素之术，或背人读《祁禹传》、《东游记》等书，其桑冲之类欤？未知其实也。女弟葆珠，亦风流跌宕。 
　　潘四寿，字蓉香，居小郑弄，秀珠之妹也。秀珠色艺过人，已归南华少史。四寿不愧桃根，貌温雅而体轻便，肉竹丝弦，大抵皆苦心孤诣，与人酬酢，不即不离。而求凰者未遇，岂丰年珠玉乎？ 
　　王花于，名来珠，船娘之最著者也，居永福桥。玉颜光润，星眸莹然，肌不甚白，而有细腻风光。语言便捷，工针黹刺绣，不外求，暇日则姊妹对绣，河庭帘卷，不啻临水双芙也。妹赛珠，字宛云，瘦影蹁跹，别有风致。 
　　王芷香，名馥林，居永福桥。花于姊妹行，门庭相对，色艺亦相仿。花于以丰艳胜，芷香以清丽胜。而芷香能唱大净、老生诸阔口。饮兴颇豪，故桃叶临波，移船相近者，几于如火如茶矣。 
　　沐小蓉，行三，居杨树弄。姽婳幽静，沈详不烦，樱唇丹鲜，星眸精朗，洵绚秋之芳华，傲霜之俊友。余初见于冶芳浜竞渡舟次，舸舰纵横，不及停桡相访。暑夜因友人访晤，枇杷门掩，团扇扑萤，疏罗却月，当窗玉镜，素艳欲流，觉泠泠清气沁人心脾，亦一帖清凉散也。 
　　王晓荷，行二，居大马坊巷。芳姿皎洁，静馥氤氲，不愧花中君子。余于竞渡舟次席间不期而遇，适座客亦翩翩美少年，酒边花雾，然百和之香，镜里朝霞，映六郎之面，惜不能化身作亭亭翠盖，长护鸳鸯耳。 
　　沈仲兰，行二，前与也兰同寓，今居朱家庄。巧不伤雅，瘦不嫌弱，曼睩四照，灼灼逼人，有若牛渚然犀，鬼怪悉难遗匿。所喜禀性温惠，不事深刻，故城中诸名士，乐与相从，姬亦有名士气。 
　　张兰仙，行二，住八房河头李响云故居。眼波摇漾，靥晕依稀。其父以伶工擅长，故姬曲学，亦胜侪辈。居三层楼中，楼曲折跨街市，临河启窗，凭栏俯视，画舫不离咫尺，客至倚阑并坐，几不辨其为船为楼也。 
　　程小红，行二，居丁家巷中桃李园，默琴继女也。柔姿皓质，气味温雅。余因藕塘司马访晤，迟迟揖客出，蒙绉絺。默琴代致词云：“弄璋才二旬，闻旧雨至，始一揽镜出帏耳。”是日风雨大作，余舟不能解维，主人预作汤饼会，七夕生携慧卿入座，并送余行。漏初下，雨霁月出，玉宇如洗，余亦乘醉登舟，挂帆迳去矣。 
　　黄月娵，前录列名于投赠卷中而无小传，故补赘焉。月娵一字月舟，名婉仙，行大，初居风箱弄，后迁杨庵浜。仙姿旷世，佚态离伦，慧业三生，佳人绝代。癸亥秋，余浪游京口时，琅琊仙吏方在幕府，夜雨连床，问余以茂苑名花谁为第一？余答以月舟，琅琊曰：“月舟何如？”余曰：“娇矣，好矣，美无伦矣！芙蓉临镜，不足方其艳也；明月入怀，不足方其朗也；针穿七孔，锦织回文，不足方其巧也；冰瓜雪藕，仙露明珠，不足方其聪隽；峡猿啼月，络纬悲秋，不足方其幽怨而酸楚也。青眼照人，识余两阅岁，曾未闻女萝之托也。”琅琊唯唯，若未深信。月舟早得盛名，俯视绿云、得月、研花诸楼，而诸楼中亦甘为避面。余犹见梦楼太史所赠诗，字体整暇，其卒章云：“甘作阳台局外身。”洵老眼看花者，倾心若揭矣。会稽太守挥三千余金，欲置为侧室，姬缘太守爱已博，不果行。后归于高氏，不容于大妇，流离漂泊，仍返吴门。余以丁卯秋出长安，道经金阊，闻姬新迁杨庵浜，与张轻云同居。轻云者，亦茂苑名花，语详西溪《画舫录》。姬以室家新造，外侮孔多，琅琊实捍卫焉。或以余言为不妄也。及访晤时，余固满面风尘，姬亦玉容憔悴，断梗飘蓬，相为慰藉，各有愧色。余以匆匆赴江右，终已不顾，以不获晤琅琊为憾。消息不通者三年，庚午秋，闻姬已归琅琊，枯鱼竟展之清波，饥凤既饫以竹实，今而后月舟当得所矣。远怀欣慰，作诗四律贺之。 
　　周素珍，行大，居丁家巷。天然风韵，顾影自怜，眉目瑟瑟向人，望之情味俱远。居常处俭约，有寒素风。歌喉清越，迥出侪辈。而其感人处，尤在不矜才，不炫色，有万事输人之量，而绝无矫强，其明慧殊可念也。兰玉早凋，倏焉物化，又殊可惜也！ 
　　曹稷香，行二，居大马坊巷，前录中托言赵某官者也。辛酉小春，余偕会稽太守晤姬于虎山桥畔。时姬二十许人，辩才新颖，咳唾生香。迨丙寅重晤于云璈仙馆，则柳亸花慵，憔悴可掬。问所由，曰：“病肝气。”种榆道人题其楹云：“对月罢弹瑶瑟怨，买脂学画牡丹香。”白岩山樵赠句云：“不信罢弹瑶瑟怨，此身毕竟未分明。”其明年春，闻稷香病剧，呜咽三日而死。呜呼！或自惜此身之未分明，终以此赍恨而卒也。濠上某生素与姬昵，即西溪山人所谓妩媚若巾帼，姬闻生家中落，衣食供奉之，若伉俪然者，为卜葬于虎邱山下，立墓石焉。 

　　吴门画舫续录外编 
　　朱紫芗，名兰，旧籍秦淮，今居水潭头。靥辅丰丽，吐词洒落，宜喜宜嗔，风流儒雅，令人想见莫愁桃叶遗风。余于竞渡时邂逅渌水桥舟次，眼波微度，竹肉轻调，觉冶而不妖，细而不腻，吴中美丽，未能或之先也，其厌故而喜新欤？姑志之以待明眼。近见碧城外史知与高玉英姊妹，并邀激赏，则余之倾倒，窃喜不谬矣。 
　　陈映华，行一，杭州人，今寓居下塘菩提庵前。所与游，皆当时名士也。皓质鬒云，歌如珠贯，酒饮一石，潇洒出尘之概，流露于辞色之外。去岁余濒行，同远峰居士走访，寒暄数语，即订于来日较酒量；并闻木石山人豪于饮，欲余邀致之，不能饮者，罚以诗词书画。会虽不成，其梗概可想见也。闻映华严于趋避，某公子挥数千金，不获一携素手，殆有心人也。 
　　高玉英，行大，旧籍秦淮，今寓上塘道林庵前。面呈玉镜，发叠油云，貌似素月，而俊佚过之，有玉屏风之目。余于筱玉席间邂逅一面，隔座，闻余谈《红楼梦》，执壶而前曰：“亦喜此书耶？”余醉中漫应：“熟读之二十年矣。”姬引一觞进曰：“亦数年从事此书，真假二字，终不甚了了。君暇日枉顾，当为解之。”余诺之，惜行期已迫，不及走访。女弟玉霞，年十四，垂髫亸云，修眉连黛，学琴于木石山人，学书于双树生，学诗于碧城外史。其立志可知矣，碧城字之曰蕙君。 
　　石小宓，行四，向居永宁巷，翠羽楼名姝也。宛如清扬，延颈秀项，腰如约素，发似盘鸦，状其形者，惜无陈思妙笔续赋之。能琴诗，兼善围棋，以及口技觞政，皆出人头地。然不自炫露，自能显者。旧与素月有桑中之期，后重游吴下，访素月至再，素月拒之，谢曰：“此足累名公声望也，愿勿复来。”青楼中素有相轻之习，惟素月于同时姊妹，靡不交口誉之。峨眉能让，岂止巾帼中绝无而仅有者哉！性本勤谨，虽卜夜者，厌厌尽醉，而红绡帐底，不恋衾温，秀秀冬冬，率先洒扫。晓妆客至，曾未见剩粉零脂，与隔宵蜡泪。他日得所归，庶几犹有鸡鸣戒旦之风，未可遽谓泥淤中无青莲花也。 
　　杜又兰，行三，本嘉兴人，居下塘水潭头，研花楼后起之隽也。自宛兰归七夕生，素芬归蘼芜山人，各得所天，又兰遂声称藉甚。明眸皓齿，弱不胜衣，琐骨珊珊，掌上可舞，兼薛素素之能。而门庭有旧，厨娘羹嫂，条条不紊。度曲行觞，落落大方，绝无争妍取怜习气。寿潜老人曾赠诗二章志慕焉。素芬自绘《怜影图》，一时吴下知名士，各系以诗，传为佳话。附录以补前传所未载。 
　　崔小英，行四，初居半塘，后迁木梳巷，为钱湘痕旧居，绿云楼漱英之妹也。眉目明秀，秾纤得中，柔情缱绻，若小鸟依人。精于音律，固属家传衣钵，亦由别有会心。绿云楼盛名难继，漱英比年多病，赖小英主持，内调药饵，外侍壶觞，且草卜宜男，梅看结子，处之裕如。虽藉声势于上风，实能绸缪于未雨也。先是漱英有三妹，曰髫卿，不禄。漱英犹女彩芝，盈盈十五，英气露眉黛间，亦后来之秀。 
　　邵素筠，行三，居闻德桥风箱弄。丰肌雅度，可作《丽人行》赠之。门庭色艺，声价素高。酒酣时憨态可掬，固应倾倒一时矣。余寓金阊，仅获一面，暇日因友人看花，拟再访，辄不果。非品花者好恶有偏，即素筠偶有所阙，何同人不誉之甚也？谁投谏果，企余望之。 
　　陆织云，行二，向居西门内瓣莲巷。后迁庙堂巷谭氏河房。姿媚天然，仪度娴雅。能琵琶，工南北曲，然深自韬匿，不肯对座客发声。又素有洁癖，饮其室者，虽当酒酽香浓，未尝有僛僛之态。向与漪亭生有约，为其戚某坚挠而止。自是漂鸾泊凤，不得自由，幽怨惺松，形于眉睫矣。嗣漪亭生绘白桃华画册，题诗寄意，一时和者甚众。诗达云所，云且诵且泣曰：“我负漪亭，漪亭不负我。”适漪亭寓书至，情旨婉笃，织云复以小札，其略云：“元宵节后，辱承过访，垂念故人，关情脉脉，使云数年来晨风零雨之思，稍堪自解。春仲复荷赐书，言词真挚，令人且感且泣。云自沦没风尘中，求一真心相视，情意不衰者，无君匹也。所恨缘悭命薄，不克常侍君子，以惬素心。桃叶江干，未知何日？枣花帘底，料有同情。”其书颇长，不备载。近闻其杜门已及一载，斑骓之期，当不远矣。织云初名曼云，以为种榆道人、碧城外史所品藻也，后改今名。闻碧城赠句，有“春人娇似未开花”七字，可称传神之笔。 
　　戈镜珠，字二娥，居杨庵浜。肩削腰纤，玲珑熨贴，而聪明精巧，天赋独偏。精于琵琶，为杜氏之后第一手，登场演剧，几于摄魄追魂。余同七夕生过访，姬唤茗自呈琵琶，形较研花楼所见者差小，弦差瘦，转轴拨弦，奏《将军令》，金戈铁马，绕指奔驰，恍续十五年前研花楼旧游也。曲终质诸七夕生，犹嫌有矜心作意处。并约异日邀过玉壶仙馆，命樊川夫人点正。镜珠年甫及笄，他日进乎技，其青出于蓝乎。 
　　朱静兰，行大，居上塘由常弄。态度闲适，慧心沉默，妆束雅素，绝不类平康中人。矫时习，不屑度曲，门无伶工。酒量甚洪，虽醉不乱。值细雨灯花，问以世态俗情，及青楼伎俩，靡不了了。苍梧词内所谓“怕众草为群，独自亭亭欲绝”者，其静兰乎？ 
　　高倩霞，名轻馥，居水潭头，月琴之女也。性柔和，貌娟秀，天然爽朗，神似文香而双趺较为纤小。精于度曲，以年最稚，声价未得与汪杜相颉颃。而顾盼自矜，与朱静兰等，俱不作第二人想。傥遇桐城孙武公品藻花案，设立层台，以坐状元，当不免扬珠市而抑南曲耳。 
　　冯镜玉，行大，字月卿，居上塘倪氏巷，史文香故居也。年十五，秀慧光润，皎灼动人。家构盟月榭，余初访时，不无凤去秦楼之感。及晤月卿，从容延客，炉香茗碗，清簟疏帘，几净窗明，恍疑前梦。始悟瑶阶琼砌，代产仙葩，玉轸金徽，不流凡响，其居使之然耶？抑亦良禽择木，适遇其会耶？ 
　　姚心兰，行二，居下塘水潭头。颀不嫌修，洁不厌白，澹妆素束，如月映梨花。且硕人以柔荑擅美，孙娘因龋齿增妍。继女小筠，亦崭然见头角。所居与杜氏、孔氏为比邻，而声价几相埒矣。 
　　张小云，字蕊珊，居上塘算盘巷，本姓邵氏，素筠之侄，张氏之犹女也。妍姿绰约，光艳照人，倩盼流情，媚于颦笑。且肤如凝雪，颊若升霞，不事铅华为饰也。度曲讲四声，每饮不肯辞醉，娇憨脱略，时露童心，而弱质纤腰，实不胜酒力，护花者或不令其醉也。暇则拈针黹，刺绣颇精致，唾绒在窗，花样时留曲本。或问之，辄诱以他人。妹新兰，惺惺自重，与小云同庚，皆十七。小妹昭官，灵颖过人。北平花侬居士遇之，至系缆虎阜，兼旬不发，可想见其丰致。 
　　姚小筠，行三，心兰继女也。娇姿艳冶，袅娜临风，巧于趋翔，神乎扬抑。年甫及笄，善歌能饮，憨态逼人，座客常倾倒。登场演数阕，谈麈飞尘，有似能不能之妙。花侬居士暨双连理斋主人俱目为阆苑仙葩。又兼以饮馔精洁，侍从不偷，无怪乎雅俗共赏。 
　　楼素娟，行二，居圆照弄，殿春之丽品也。蕙质兰心，梨魂桂魄，婀娜似三眠之柳，氤氲若百和之香。智囊深藏，媚珠暗吐。前为宓氏继女，鬘云之妹，今归本姓，偕兄嫂同居。年才十七，矫矫出群，不特鬘云未能出其右，即诸名花亦无以掩其长。异日管领春风，其在斯人欤？倘早得所归，则慧福兼之矣。 
</div>
    <div class="pagination">
<a href="香艳丛书_page397.html">上一页</a><span>...</span><a href="香艳丛书_page393.html">393</a><a href="香艳丛书_page394.html">394</a><a href="香艳丛书_page395.html">395</a><a href="香艳丛书_page396.html">396</a><a href="香艳丛书_page397.html">397</a><span class="current-page">398</span><a href="香艳丛书_page399.html">399</a><a href="香艳丛书_page400.html">400</a><a href="香艳丛书_page401.html">401</a><a href="香艳丛书_page402.html">402</a><a href="香艳丛书_page403.html">403</a><span>...</span><a href="香艳丛书_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
