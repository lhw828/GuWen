<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 583 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 583 页/共 658 页</h1>
    <div class="content">　　◇又敕高欢
　　王若厌伏人情，杜绝物议，唯有归河东之兵，罢建兴之戍，送相州之粟，追齐州之军，令蔡俊受代，使邸珍出徐，止戈散马，各事家业，脱须粮廪，别遣转输，则谗人结舌，疑悔不生。王高枕太原，朕垂拱京洛，终不举足渡河，以干戈相指。王若马首南向，问鼎轻重，朕虽无武，欲止不能，必为社稷宗庙出万死之策，决在于王，非朕能定，为山止篑，相为惜之。（《北齐书·神武纪》下）
　　◎文帝
　　帝讳宝炬。孝文帝之孙，京兆王愉之子。历安南将军、大鸿胪卿。永安末封南阳王，累迁骠骑大将军开府。太昌初进太尉，永熙中进太宰。以三年闰十二月即位，是为西魏，改元大统。在位十七年，谥曰文皇帝。
　　◇进封寇洛诏（大统初）
　　往者侯莫陈悦远同逆贼，潜害故清水公岳，志在兼并。当时造次，物情惊骇。使持节、骠骑大将军、仪同三司、前泾州刺史、大都督、临邑县开国公寇洛，忠款自心，勋诚早立，遂能纠合义军，以待大丞相。见危授命，推贤而奉，此而不赏，何以劝励将来。可加开府，进爵京兆郡公。封洛母宋氏为襄城郡君。（《周书·寇洛传》）
　　◇独孤信归国下诏（大统三年）
　　如愿荆、襄之役，实展功效。既属强寇，力屈道穷，归贼不可，还朝路绝，适事求宜，未足称过。违难句吴，诚贯夷险，义全终始，良可嘉叹。复情存谦退，款心谢责。宁容议及恩降，止云免咎，斯则事失权宜，理乖通变。可转骠骑大将军，加侍中、开府，其使持节、仪同三司、浮阳郡公悉如故。（《周书·独孤信传》。信本名如愿。）
　　◇答周惠达手诏（大统四年）
　　西顾无忧，唯公是属。萧、寇之重，深所寄怀。（《周书·周惠达传》）
　　◇诏卢恭祖（大统九年）
　　经师易求，人师难得。朕诸儿稍长，欲令卿为师。（《周书·卢诞传》）
　　◇报宇文泰（大统九年）
　　公膺期作宰，义高匡合，仗钺专征，举无遗算。朕所以垂拱九载，实资元辅之力，俾九服宁谧，诚赖翊赞之功。今大寇未殄，而以诸将失律，便欲自贬，深亏体国之诚。宜抑此谦光，恤予一人。（《周书·文帝纪》下。太祖以邙山之战，诸将失律，上表请自贬。魏帝报。）
　　◎恭帝
　　帝讳廓，文帝第四子。大统十四年封齐王，以废帝三年四月即位。（《北史》作「正月」，《通鉴考异》引《三国典略》作「三月」，今从《周书》）在位三年。禅千周，封宋公。
　　◇下拓跋俭诏（二年）
　　吴人未获，须助谋谟，今使梁王兵马，受公节度。（庾信《拓跋俭碑》。）
　　◇制六乐歌舞诏（三年正月）
　　六乐尚矣，其声歌之节，舞蹈之容，寂寥已绝，不可得而详也。但方行古人之事，可不本于兹乎？自宜依准，制其歌舞，祀五帝日月星辰。（《隋书·音乐志》中。恭帝元年。平荆州，大获梁氏乐器，以属有司。及建六官，乃诏。）
　　◇禅位诏（三年十二月庚子）
　　予闻皇天之命不于常，惟归于德。故尧授舜，舜授禹，时其宜也。天厌我魏邦，垂变以告，惟尔罔弗知。予虽不明，敢弗龚天命，格有德哉。今踵唐虞旧典，禅位于周，庸布告遐迩焉。（《周书·孝闵帝纪》）
　　◇禅位册书
　　咨尔周公，帝王之位弗有常，有德者受命，时乃天道。予式时庸，荒求于唐虞之彝踵。曰我魏德之终旧矣，我邦小大罔弗知，今其可久怫于天道，而不归有德欤？时用询谋。佥曰公昭考文公，格勋德于天地，丕济生民。洎公躬，又宣重光。故玄象徵见于上，讴讼奔走于下，天之历数，用实在焉。予安敢弗若。是以钦祗圣典，逊位于公。公其享兹大命，保有万国，可不慎欤？（《周书·孝闵帝纪》）
　　◎孝静帝
　　帝讳善见，清河王之世子。永熙三年，孝武西迁，以其年十月即位，是为东魏。改元四：天平、元象、兴和、武定，在位十七年。禅于齐，封中山王。明年遇弑，谥曰孝静皇帝。
　　◇迁邺诏（天平元年十月）
　　安安能迁，自古之明典，所居靡定，往昔之成规。是以殷迁八城，周卜三地。吉凶有数，隆替无恒。事由于变通，理出于不得已故也。高祖孝文皇帝式观乾象，俯协人谋，发自武州，来幸嵩悬，魏虽旧国，其命维新。及正光之季，国步孔棘，丧乱不已，寇贼交侵，俾我生民，无所措手。今远遵古式，深验时事，考龟袭吉，迁宅漳滏。庶克隆洪基，再昌宝历。主者明为条，格及时发迈。（《魏书·孝静纪》）
　　◇追旌羊敦苏淑诏
　　昔五兴谣，两岐致咏，皆由仁覃千里，化洽一邦。故广平太守羊敦、故中山太守苏淑，并器业和隐，干用贞济，善政闻国，清誉在民。方藉良才，遂登高秩，先后凋亡，朝野伤悼。追旌清德，盖惟旧章，可各赏帛百匹、谷五百斛，班下郡国，咸使闻知。（《魏书·良吏羊敦传》）
　　◇赠高湛诏（元象元年正月）
　　故持节都督、南荆州诸军事、假镇军将军、扬烈将军、员外羽林监行、南荆州诸军事、南荆州刺史、当州大都督高子澄，识用开敏，气干英发，拥摄蕃翰，诚效克宣，临难殉躯，奄从非命，言命遗绩，有悼于怀，宜申追宠，式光往烈，可赠假节督、齐州诸军事、辅国将军、齐州刺史。（《高湛墓志》拓本。）
　　◇禁断城中新立寺诏（元象元年秋）
　　梵境幽玄，义归清旷，伽蓝净土，理绝嚣尘。前朝城内，先有禁断，自聿来迁邺，率由旧章。而百辟士民，届郊之始，城外新城，并皆给宅。旧城中暂时普借，更拟后须，非为永久。如闻诸人，多以二处得地，或舍旧城所借之宅，擅立为寺。知非己有，假此一名。终恐因习滋甚，有亏恒式。宜付有司，精加隐括。且城中旧寺及宅，并有定帐，其新立之徒，悉从毁废。（《魏书·释老志》）
　　◇普禁天下造寺诏（元象元年冬）
　　天下牧守令长，悉不听造寺。若有违者，不问财之所出，并计所营功庸，以枉法论。（《魏书·释老志》）
　　◇诏高澄（武定五年八月戊辰）
　　既朝野攸凭，安危所系，不得令遂本怀，须有权夺，可复前大将军，馀如故。（《北齐书·文襄纪》）
　　◇常景去官诏（武定六年）
　　几杖为礼，安车致养，敬齿尊贤，其来尚矣。景艺业该通，文史渊洽，历事三京，年弥五纪，朝章言归，禄俸无馀，家徒壁立，宜从哀恤，以旌元老。可特给右光禄事力，终其身。（《魏书·常景传》。景以老疾去官，诏。）
　　◇诏答杜弼
　　李君游神冥，独观恍惚，玄同造化，宗极群有。从中被外，周应可以裁成，自己及物，运行可以资用。隆家宁国，义属斯文。卿才思优洽，业尚通远，息栖儒门，驰骋玄肆，既启专家之学，且畅释老之言。户列门张，途通径达，理事兼申，能用俱表，彼贤所未悟，遗老所未闻，旨极精微，言穷深妙。朕有味二经，倦于旧说，历览新注，所得已多，嘉尚之来，良非一绪。已敕杀青，编藏之延阁。（《北齐书·杜弼传》。弼注《老子道德经》二卷，表上之，诏答。）

卷十四
◎文成文明冯后
　　后长乐信都人。文成即位，选为贵人，太安二年立为皇后。献文即位，尊为皇太后，临朝听政，以幸李奕事露。献文暴崩，孝文即位，尊为太皇太后，复临朝听政。太和十四年崩，谥曰文明太皇太后。有皇诰十八篇，劝戒歌三百馀章。
　　◇答高闾令
　　六军电发，有若摧朽，何虑四难也。（《魏书·高闾传》。太和三年，出师讨淮北，闾表请速返旆，文明太后令。）
　　◇答元丕令
　　臣哉邻哉！邻哉臣哉！君则亡逸于上，臣则履冰于下，若能如此，太平岂难致乎？（《魏书·宗室元丕传》。太后亲造劝戒歌辞，以赐群官，丕上疏赞谢，太后令。）
　　◇答程骏表上庆国颂令（太和五年）
　　省诗表，闻之。歌颂宗祖之功德可尔，当世之言，何其过也。所箴下章，戢之不忘。（《魏书·程骏传》）
　　◇答程骏表上得一颂令
　　省表并颂十篇，闻之。鉴戒既备，良用钦玩。养老乞言，其斯之谓。（《魏书·程骏传》）
　　◇王睿子袭承袭令
　　都曹尚书曹，百寮之首，民所具瞻。袭年少，智思末周，其都曹尚书令可权记，使闲习政事，后用不晚。（《魏书·恩幸王睿传》。睿薨，高祖诏袭代领都曹，为尚书令，依典承袭。文明太后令。）
　　◇为咸阳王禧选师傅令（太和元年）
　　自非生知，皆由学诲，皇子皇孙，训教不立，温故求新，盖有阙矣。可于间静之所，别置学馆，选忠信博闻之士，为之师傅，以匠成之。（《魏书·咸阳王禧传》）
　　◇定乐章令（太和十一年春）
　　先王作乐，所以和风改俗，非雅曲正声，不宜庭奏，可集新旧乐章，参探音律，除去新声不典之曲，禅增锺县铿锵之韵。（《魏书·乐志》）
　　◇罪汝阴南安二王令（太和十三年六月）
　　汝阴王天赐、南安王桢，不顺法度，黩货聚敛，依犯论坐，将至不测。卿等为当存亲以毁令，为欲减亲以明法？（《魏书·南安王桢传》。文明太后、高祖并临皇信堂，引见王公，太后令。）
　　◇报辞虎子令
　　俸制已行，不可以小有不平，便亏通式。（《魏书·薛野猪附传》。虎子为徐州上疏请宽省徵调，文明太皇太后令。）
　　◎宣武灵胡后
　　后安定临泾人，司徒国珍女。宣武召为承华世妇。诞孝明，进为充华嫔。孝明即位，尊为皇太妃。寻尊为皇太后，临朝。正光元年，为元叉、刘腾等奏废，幽于北宫禁中。孝昌元年四月复临朝。武泰元年，孝明崩，诈以皇女为皇子，即位数日，更立临洮王子钊。其年四月，尔朱荣举兵，与幼主俱沈于河。孝武即位，追谥曰灵皇后。
　　◇树碑旌美任城国孟太妃令
　　鸿功盛美，实宜垂之永年。（《魏书·列女传》。太妃孟氏，任城王澄之母。澄为扬州，率众出讨，于后贼帅姜庆真袭陷罗城，孟乃勒兵登陴，贼不能克。澄以状表闻，属世宗崩，事寝。灵太后后令。）
　　◇事不更造令（熙平元年六月）
　　群官以后议折中者，便可如奏。（《魏书·礼志》四）
　　◇谘访五时朝服令（熙平元年九月）
　　太傅博学洽通，多识前载，既综朝仪，弥悉其事。便可谘访，以决所疑。（《魏书·礼志》四。崔光表定五时朔服，灵太后令。）
　　◇原于忠令
　　直绳所纠，实允朝宪，但忠事经肆宥，又蒙特原，无宜进罪，馀如奏。（《魏书·于栗附传》）
　　◇报田益宗令
　　卿诚著二朝，勋光南服，作藩万里，列土承家，前朝往恩，酬叙不浅。兼子弟荷荣，中表被泽，相□轻重，卿所知悉。先帝以卿劳旧，州小禄薄，故迁牧华壤，爰登显级。于时番兵交换，不生猜疑，而卿息鲁贤等，无事外叛，忠孝俱乖，翻为戎首。以卿诚重，不复相讨，今卧护征南，荣以金紫，朝廷处遇，又甚于先。且卿年老，方就闲养，焉得以本州为念？鲁贤来否，岂待自往也，但遣慰纳，足相昭亮。若审遣信，当更启闻，别敕东豫，听卿喻晓鲁贤。（《魏书·田益宗传》。熙平初，益宗又表乞东豫，以招二子，灵太后令。）
　　◇禁私度僧令（熙平二年春）
　　年常度僧，依限大州应百人者，州郡于前十日解送三百人，其中州二百人，小州一百人，州统、维那与官及精练简取充数。若无精行，不得滥采。若取非人，刺史为首，以违旨论，太守、县令、纲寮节级连坐，统及维那移五百里外异州为僧。自今奴婢，悉不听出家，诸王及亲贵，亦不得辄启请。有犯者，以违旨论。其僧尼辄度他人奴婢者，亦移五百里外为僧。僧尼多养亲识及他人奴婢子，年大私度为弟子，自今断之。有犯还俗，被养者归本等。寺主听容一人，出寺五百里，二人千里。私度之僧，皆由三长，罪不及己，容多隐滥。自今有一人私度，皆以违旨论。邻长为首，里党各相降一等。县满十五人，郡满三十人，州镇满三十人，免官，寮吏节级连坐。私度之身，配当州下役。（《魏书·释老志》）
　　◇议宗室预祭令（熙平二年七月戊辰）
　　付八座，集礼官议定以闻。（《魏书·礼志》二。江阳王继表言道武曾孙不得预祭，灵太后令。）
　　◇许江阳王继助祭令（熙平二年七月）
　　《议亲律》注云：「非唯当世之属籍，历谓先帝之五世。」此乃明亲亲之义笃，骨肉之恩重。尚书以远及诸孙，太广致疑。百寮助祭，可得言狭也！祖庙未毁，曾玄不预坛堂之敬，便是宗人之昵，反外于附庸，王族之近，更疏于群辟。先朝旧仪，草创未定，刊制律宪，垂之不朽。琰之援椐，甚允情理。可依所执。（《魏书·礼志》二，又见《通典》五十一。）
　　◇报清河王怿乞议定丧礼令（熙平一年十一月）
　　礼者为政之本，何得不同，如此可依表定议。（《魏书·礼志》四）
　　◇谪刘景晖令（熙平中）
　　景晖既经恩宥，何得议加横罪，可谪略阳民。馀如奏。（《魏书·刑罚志》，裴延俊上言，月光童子刘景晖妖言惑众，赦后亦宜死坐。崔纂以为不合死坐，灵太后令。）
　　◇判侯刚掠杀试射羽林事令
　　廷尉执处侯刚，于法如猛。刚既意在为公，未宜便依所执。但轻剿民命，理无全舍，可削封三百户，解尝食典御。（《魏书·恩幸侯刚传》）
　　◇答于忠令（神龟元年三月）
　　于忠表如此。既诚勋宜录，又无子可矜。临危所祈，不容致夺，可特听如请，以彰殊效。（《魏书·于栗附传》。忠疾病，表乞以弟子永超为后，灵太后令。）
　　◇宣令张普惠（神龟元年）
　　朕向诏卿与群臣对议，往复既终，皆不同卿表。朕之所行，孝子之志，卿之所陈，忠臣之道。群公已有成议，卿不得苦夺朕怀。后有所见，勿得难言。（《魏书·张普惠传》。普惠表议太后父不可稍太上，议者奏依前诏，太后复遣元叉、贾璨宣令谓普惠。）
　　◇报李平表纠崔亮令
　　亮为臣不忠，去留自擅，既损威棱，违我经略。虽有小捷，岂免大咎。但吾摄御万几，庶兹恶杀，可特听以功补过。（《魏书·崔亮传》）
　　◇报李崇令
　　省表，具悉体国之诚。配飨大礼，为国之本，比以戎马在郊，未遑修缮。今四表晏宁，年和岁稔，当敕有司，别议经始。（《魏书·李崇传》。崇表请修学校，灵太后令。）
　　◇答杨魏收邢劭等令
　　配飨大礼，为国之本，比以戎马在郊，未遑修缮。今四表晏宁，当敕有司，别议经始。（《北齐书·邢劭传》）
　　◇封于忠为灵寿县公诏
　　忠以往年天讳之际，开崇邑土，然酬庸理乖，有司执夺。岂宜一谬，弃其馀勋也。但忠历任禁要，诚节皎然，宜褒锡山河，以安厥望。可灵寿县开国公，邑五百户。（《魏书·于栗附传》）
</div>
    <div class="pagination">
<a href="全上古三代秦汉三国六朝文_page582.html">上一页</a><span>...</span><a href="全上古三代秦汉三国六朝文_page578.html">578</a><a href="全上古三代秦汉三国六朝文_page579.html">579</a><a href="全上古三代秦汉三国六朝文_page580.html">580</a><a href="全上古三代秦汉三国六朝文_page581.html">581</a><a href="全上古三代秦汉三国六朝文_page582.html">582</a><span class="current-page">583</span><a href="全上古三代秦汉三国六朝文_page584.html">584</a><a href="全上古三代秦汉三国六朝文_page585.html">585</a><a href="全上古三代秦汉三国六朝文_page586.html">586</a><a href="全上古三代秦汉三国六朝文_page587.html">587</a><a href="全上古三代秦汉三国六朝文_page588.html">588</a><span>...</span><a href="全上古三代秦汉三国六朝文_page584.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
