<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 356 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 356 页/共 603 页
  </h1>
  <div class="content">
   ○贺冬进物状
    右，伏以履长之庆，咸欢比日之休；率土之滨，皆祝如山之寿。况臣蚤参近侍，出镇遐藩，望阙既遥，瞻天积恋。手舞足蹈，既不及於九流；任土展诚，空用驰於一献。轻渎旒，战越惟深。前件女口及紫袍段银叠子等，谨遣某官随状奉进。
    ○降诞日进物状
    右，臣伏以瑶光之祥，贯月於佳夕，绕枢之感，降圣於良辰。欢浃寰瀛，庆延宝祚。百灵效祉，固增寿於南山；万国一心，皆贡珍於北阙。臣谬膺廉问，分镇瓯闽。当朝き之称觞，身居遐远；望长安而瞻日，恋积心魂。前件女口及银器衣箱等，稽《禹贡》之文，敢遵任土；比野芹之献，空愿竭心。冀因此而展诚，岂以菲而废礼？轻渎旒，陨越伏深。
    ○奏准诏令子弟主办迁奉事状
    臣某言：伏以幸遇通年奏请迁奉事，伏奉月日手诏，令子弟主办以趁时日者。私愿上陈，天书下降，跪承恩命，荣感失图。臣实不天，幼丁家祸，荐锺凶衅，方在童蒙。逮於成人，终鲜兄弟，比以时日非便，顾室且贫，日居月诸，未办归。痛心疾首，以候吉辰。昨者陈露下情，求替迁奉，赴任之日，亦具奏闻。今奉诏书，令子弟主办，虽恳辞上渎，而天听未回。荷朝廷之寄深，望阡兆而心陨。臣即准诏遣子弟专往扬州舒州主办，便赴上都，续具闻奏。臣揆以才劣，职任非轻，不敢重陈，再烦睿览。怀罔极之感，章奏冀允於深诚；奉丝纶之书，奖任益彰於圣旨。顾违恩重，哀荷难任。臣不胜荒塞摧逼之至。
    ☆杨嗣复
    嗣复，字继之，仆射於陵子。第进士博学宏词，长庆初累拜中书舍人。文宗立，迁户部侍郎，开成三年以本官同平章事，封宏农县伯，进门下侍郎。武宗朝出为湖南观察使。宣宗立，拜吏部尚书。大中二年卒，年六十六，赠尚书左仆射，谥孝穆。
    ○不覆奏决刘楚才等奏
    伶人贱类，出入宫禁，定刑议罪，有异平人。若不痛绝，即难简肃。准宣各决痛杖一处死，事亦相缘。宣下之事，未有正敕。府司准宣处置，又不覆奏，稍乖常例，有惑众情。
    ○请令史馆纪时政疏
    陛下躬勤庶政，超迈百王，每对宰臣，日旰忘倦。正衙决事，二史在前。便殿坐日，全无纪录。长寿初宰臣姚奏置时政记，旋即不行。贞元中宰臣赵退翁请行故事，无何又废。恭惟圣政，必在发明。今请每致延英坐日，对宰臣往复之词，关德化刑政之事，委中书门下直日纪录，月终送付史馆。所冀帝猷不坠，国史有伦。
    ○论庞骥赃罪议
    庞骥赃货之数，为钱肆百馀千，其间大半是枉法。据赃定罪，合处极刑。虽经赦恩，不在原免。伏以近日赃吏，皆蒙小有矜宽。类例之间，虑须贷死。
    ○丞相礼部尚书文公权德舆文集序
    唐有天下二百二十载，用文章显於时，代有其人；然而自成童就傅，以及考终命，解巾筮仕，以及钧衡师保，造次必於文，视听必於文，采章皆正色而无驳杂，调韵皆正声而无奇邪，滔滔然如河东注，不知其极，而又处命书纶之任，专考核品藻之柄，参化成辅翊之勋，初中终全而有之，得之於相国文公矣。
    公讳德舆，字载之，天水人也。族望祖宗之远，当官行已之道，语在国史，铭於圹而碑於途，此不敢详。今所载者，因缘文业而已。蚤岁为淮南江西从事掾，管记室之任。属词诣理，奏入报可；移文走檄，疆事迎解。登朝为起居舍人，改驾部员外郎，换司勋郎中，迁中书舍人。凡四任九年，专掌诏诰。大则发德音，修典册，洒朝廷之利泽，增盛德之形容；小则褒才能，叙官业，区分流品，申明诫劝。无诞词，无巧语，诚直温润，真王者之言。公昔自纂录为制集五十卷，托於友人湖南观察使杨公凭为之序，故今不在编次之内。其他千名万状，随意所属，牢笼今古，穷极微细，周流於亲爱情理之间，磅礴於勋贤久大之业，不为利疚，不以菲废，本乎道以行乎文，故能独步当时，人人心伏，非以德爵齿挟而致之。
    贞元中，奉诏考定贤良草泽之士，升名者十七人；及为礼部侍郎，擢进士第者七十有馀。鸾凰杞梓，举集其门。登辅相之位者，前後凡十人，其他征镇岳牧文昌掖垣之选，不可悉数。继居其任者，今犹森然。非精识洞鉴其词而知其人，何以臻此耶？宪宗皇帝绍开中兴，始以英明，申威提法，武功既愈，文教是图。元和五年冬，执政暴疾，既且Φ，未旬日而公作相。宪章儒术，润色王度，使和声顺气，发自廊庙，而鬯浃於幽遐，我之所长，时以推戴，玉立冰洁，无缁磷迁染之讥。以文德自终，岂徒然哉！
    嗣复不佞，发迹门馆，仪曹台席，皆忝前躅。公之元子中书舍人璩，不幸短命，其嗣宪宗孙泣奉文集，求鄙词以冠篇首。虽观於巨海，难挹波涛，而藉用白茅，所资诚敬。其五十卷次第具在集目。谨序。
    ○九证心戒序
    嗣复愚之至也，不知愚而所以愚，每雕讹斫弊，求多誉而自饰，曾未辩巧捷轻曲，为大妄之枝叶，作大愚之薮泽。但务躁进，不欲静止。因读庄周书至“孔圣九征”，乃泫然流涕。扪心愧意，方觉弛张不得其妙，通变不得其精。於是火集中肠，冰寒肌骨，同书绅之作戒，仰佩韦以自亻敬。赞味斯语，欲寡其过。乃屏繁机，操笔砚，各随本事，妄有褒阐。虽不作发挥圣作，亦表吁嗟，尚其九征之力也。
    太行莫并其高，溟津莫同其深。且物不能自大，因人而大之；人不能自名，因事而名之。即人可以鉴物，事可以鉴人。物当鉴而振美无攵，人当鉴而垂誉无极，其九征之文，即鉴人者也。救必坠，扶必颠，登吉途，辩吉士，如沈疴之服良药，昏夜之有灯烛，欣叹不尽，敢引类而侔之。尝闻老氏教夸《黄庭》神验，读之万遍，必得上升。上升之言，诱聋俗耳。何者？真隐之士，自保形骸，道播四支，德耕五藏。故述《黄庭内景、外景》，并是修身、修心之书，以时人乐其远而不乐其近，贱其目而不贱其闻，故易於易而不易於不易，难於难而不难於不难，乃假立蕊宫，欲伸其说，虚张琼户，使重斯言。所以同於道者道以得之，同於德者德以得之，以心付心，以口传口，其要在一读其文，即一修其心。读经万遍，即耳聪目明，神清气灵，调卫理营，六府和平，於是染妄不干，筋骸自洁，同上清之真侣，为出世之高人。指名喻仙，以励行者，未可脂肥满腹，营虑填胸，含蓄是非，包藏喜怒。口念《黄庭》之字，心迷碧落之门，如刻规矩於冰霜，齐曲直於□雾，有何功德，而自勤哉！於是念《黄庭》之人，非修《黄庭》之事也。此《九征之书》，亦念至万遍，随而行之，即知正知非，辩辱辩疑，绝诈防机，百禄来依。於是节贯青松，名高白日，同上古之君子，为当代之令人，风格难俦，贞华独立。未可刚愎好犯，忄佥虐居中，蹈虚迹危，甘佞乐拙。口念《九征》之字，身无一行可观，如朽木强雕，难施斤斧，腐铁虽淬，终乏光辉，徒有虚劳，而无实迹。夫筌者所以在鱼，得鱼而忘筌；言者所以在意，得意而忘言。慎勿失鱼而空执其筌，失意而守其言。此是读《九征》之夫，非行《九征》之士也。如药能疗病，必坚服之，书能治身，必坚行之。坚之至，无不愈矣。即存身保命，力不减於《黄庭》；心淡体闲，道更融於《内景》。以其拔驰名救物之志，同深居避事之徒，彼利一身，此利多人，宏济邈然，孔圣之道长矣。而乃不践幸人之迹，长亲长者之车，口出雅言，腹包至行，常能外已，不私於身，还同饮醴味芝，便是行云化雨。《德经》曰：“修之身，其德乃真。”未有已不修而有真德者也。若使敬之如神明，仰之如日月，一言出而千里响应，一行著而四海趋风者，此修身而得之，未有不修而得之者。
    嗣复年四十一，造次至三品，人多称幸。凡得其如高名厚利，唯恐不及。自六七载，有拯物之愿，无自拯之心，但力步烟霄，蹑□霞之路，未足上亲天汉，恐雨露之恩不浓，此贪名也，非畏盈惧满慎终之心也，非知进退存亡之心也。如此心未决，增负乘致冠之迫，必待人而拯已，何力能自拯也。今者洗心涤肠，祗荷德语，尽夜栗栗。若临深谷，必薄嗜捐华，祛情除妄，至於白首，不敢中废。
    孔子曰：“凡人心难知於天。天犹有春秋冬夏旦暮之期，人者厚貌深情，不可测也。”诚哉是言！有貌苦而心柔顺者，有貌和而心酷烈者，有貌弱而心劲悍者，有貌刚而心慑怯者。或美其言而失信，寡其辞而好凌，近於礼而善谀，强其气而无节。又有张君子之腹，陈小人之心，虎豹之文，中犬羊之质；又有外示躁挠，中实静安，不耀已功，阴施惠泽；又有正言驭物，直道观人，哺糟顺时，受污合俗；又有礼下於人，言出於已，顾瞻其行，心之不同，故不可悉识也。君子以此九事观人者，以明镜瞩颜，毫微莫隐；流光鉴物，曲直何逃！彼之进不进，此知彼也；此之退不退，彼知此也。周於所验，已得於心，以验明周，故存於目。如於《九征》之中，粗得一者，如兰生一叶，谁谓无芳，桂长初条，宛然嘉木。得二三者，如渔舟入浦，不揖浊流；樵客登山，不争俗路。得四五者，如镆铘之两利不可当，之辉美不可并。得六七者，如金石在庭，欣逢雅韵，黼黻居箧，喜观华章。得八九者，如骊龙出海，光透万重，鹏翼高抟，声闻六合。如得其人，即倾意而邻向，孰敢不勉，以副思齐之至也。高者附之，卑者举之，屈者伸之，沈者浮之，德者师之，谦者友之，亲者厚之，疏者礼之，能自观也上之，谓他人之所观也。知上之上慕哉，知下之下惧哉。
    崔子玉有《座右铭》，诸葛亮有《审心戒》所以桎梏诳妄，羁锁满溢。嗣复不敢类古人而创立题目，亦欲因古人而刊削是非，便以《九征心戒》为名，用绳准不迁之行，正文之下，皆嗣复述耳。时大和元年丁未岁夏四月十一日，谨题。
    ○九证心戒後序
    古者言之不出，耻躬之不逮也。嗣复浅钝极矣，亦喜挹此说。今者谬为纂释，倍感於心，虽有是言，实无斯行，日省其说，读而改之。其达者恐我行不及言必忧，迷者喜我行不及言必笑。丈夫既有言也，岂敢中道而废？当不使相笑者笑，相忧者忧，必有年矣。知余者表余心矣，不知余者曷敢言志？当自省惕而行之。
    ●卷六百十二
    ☆陈鸿
    鸿，大和三年官尚书主客郎中。
    ○大统纪序
    叙曰：臣闻日月星辰，纪乎天也；山岳江河，纪乎地也；历数正朔，纪乎帝也。正气为帝，帝，天号也，统伦群生，冠耀元符；牢笼乾坤之精，弹压山川之灵；威武薄乎八，文明光乎百代；功格皇天，名在祀典，以揖让而登皇极者，乃可言矣。开历垂统，自始皇焚书为烟烬，史官废纪，失传其本。後代儒者，凿天地心胸，造生人闻见，故诸纬书及皇甫谧、谯周之徒，得肆言上古之事，恃无可验，竞开异说。
    臣少学乎史氏，志在编年。贞元丁酉岁登太常第，始闲居遂志，乃修大纪三十卷，正统年代，随甲子纪年，书事条贯兴废，举王制之大纲。天地变裂，星辰错行，兴帝之理，亡后之乱，毕书之。通讽谕，明劝戒也。七年书始就，故绝笔於元和六年辛卯。自太易至太昊，年代史传无正说，且书皇甫谧似是之言。昔太昊氏迎日推策造甲子，臣以为天地立于水，成于气，气萌万物，冒甲而生，生主寅；帝首太昊，岁起摄提，故书太昊，首甲寅。皇甫谧云：“太昊在位一百一十年。”又云：“子孙五十九姓，传世五万馀岁。”又有循蜚等九纪，亦无定年。陶宏景□：“欲以数纪之生，求知百代之上。”诚可笑矣。臣非知古者，亦不敢强为发正。自太昊至炎帝，世历无明文，存首而已。舜行天子事八十年。孔安国注云：“舜在位五十年，三十而征庸，三十年在位。历试二年，摄位二十八年，服尧丧三年，其一在三十之数，为天子五十年，凡一百一十一岁崩。”尧帝天下七十载，得舜试舜三年，一在征庸，正月上日受终於文祖，二十八载帝乃殂落，尧二十八年合入舜历，通计在位八十一载，尧在位七十二载。即舜元年丙子，帝挚元年乙卯，帝喾元年乙巳，颛顼元年丁亥，少昊元年癸亥，黄帝元年癸未，炎帝元年癸未。以是推之，伏子贱最可凭也。诸家年代历，不分出益三年。当禹荐益於天，七年而崩，益行天子事三载。禹丧毕，让於启，启贤，诸侯归之，益避於箕山之阳。禹之圣，启之贤，益之让，岂可废而不明？
    今以大唐元和六年太岁辛卯，上推之炎帝元年癸未，凡三千六百九年。自轩辕至夏殷，约世本以文宣王、太史公《尧典》《舜典》《商书》《夏书》为实录。周秦以降，则桉本朝国史。《春秋纬书》云：“炎帝子孙帝临至帝罔，又有八代四百馀年。”据太史公黄帝与炎帝战於阪泉之野，《易》称神农氏没，黄帝尧舜氏作。今臣依《周易》《史记》，以黄帝代炎帝，纬命历叙又称少昊子孙相承十代四百馀年。验《纬书》起汉哀平间，前代儒者，好记异闻，新进後学，耳目固不可验。皇甫谧、刘伯庄皆以舜为戊寅年即位，在位二十年，遂使神农已来甲子相承错谬。案《汉书》：舜生三十征庸，三十在位，五十陟方乃死。通服尧丧三年，禹崩，启未立，使三年何系？今出益三年，成禹志。且尧禅舜二十八年而崩，益行天子事三年，为益之事可也。大道之行，以天下为家，何必私三年於启？
    或云：“有穷伊尹、周公共和如何？”当夏后相不恢於夏家，羿为相臣，篡相自立，后相奔死商邱，浞又杀羿自立，少康长乃复夏政。自是之後，备见於诸家年历云。
    ○庐州同食馆记
    合肥郡城南门东上曰同食馆，梁柱朽蠹，轩户欹倾，断开委阶，椽落栋折，风雨雪霜，宾不可宿。太守阳平路君刺郡之明年，冬十月，岁向熟，民且闲，陶瓦於原，伐木於山，磨旧础，筑新墉；乃丰宾堂，乃峨前轩。怒桷蚪蚪，层栌牙牙，中回洞深，高檐腾掀。阶间容揖让，楹间容宾盘，柱间容乐工，屏间容将吏。左右为寝食更衣之所，朱户素壁，洁而不华。东西厢复廊直澍，又西开下ト作饔舍，厩屋宏大。中敞作南门，容旌旗驷马。北上作丁字亭，亭北列朱槛，面城墉。其下淤沟开导通水，因古岸植竹树，为风月晏游地。东南自会稽、朱方、宣城、扬州，西达蔡汝，陆行抵京师。江淮牧守，三台郎吏，出入多游郡道。是馆成，大宾小宾，皆有次舍。
    开元中，江淮间人走崤函，合肥寿春为中路。大历末，蔡人为贼，是道中废。元和中，蔡州平，二京路复出於庐，西江自白沙瓜步，至於大梁，斗门堰埭，盐铁税缗，诸侯榷利，骈指於河，故衣冠商旅，率皆直蔡会洛。
    道路不，宾至授馆，亦诸侯之事。路君以家行文学知於朋友，以端方沈默官御史府，以详明典故为尚书郎，以通知政术为合肥郡太守。质平讹心，风俗丕变，民知敬道，吏不敢欺。先时郡米数万石输扬州，轴轳相继，出巢湖，入大江，岁为风波沈溺者半。乃於湖东北岸橐皋里作廪三十九间，州东二邑人米输於此，由申港出新妇江至白沙，人不劳，水无害。复他邑馆舍，次於同食无私利，人人皆乐成。
    昔左邱明传经，因事书事，鸿因蔡州道及诸侯之税，因同食馆及路君之政，亦《春秋》之旨。《传》曰：“自庐已往，赈廪同食。”大和三年太岁己酉正月壬午朔二十日辛丑记。
    ○华清汤池记
    元宗幸华清宫，新广汤池，制作宏丽，安禄山於范阳以白玉石为鱼龙凫雁，仍以石梁及石莲花以献，雕镌巧妙，殆非人功。上大悦，命陈於汤中，仍以石梁横亘汤上，而莲花才出水际。上因幸华清宫，至其所，解衣将入，而鱼龙凫雁，皆若奋鳞举翼，状欲飞动。上甚恐，遽命撤去。而莲花今犹存。又尝於宫中置长汤数十，门屋环回，以文石，为银楼谷船及白香木船，致於其中。至於楫棹，皆饰以珠玉，又於汤中垒瑟瑟及沈香为山，以状瀛洲方丈。《津阳门诗注》曰：“宫内除供奉两汤外，而内外更有汤十六所，长汤每赐诸嫔御，其修广於诸汤不侔。以文虫密石，中央有玉莲捧汤泉，喷以成池；又缝缀锦绣为凫雁，致於水中。上时往其间，泛镂小舟以嬉游焉。次西曰太子汤，又次西少阳汤，又次西长汤十六所。”今惟太子、少阳二汤存焉。其穷奢而极欲，古今罕匹矣。
    ☆崔群
    群字敦诗，贝州武城人。举进士，又登制策甲科，元和初为翰林学士中书舍人，拜中书侍郎同中书门下平章事，罢为湖南观察使。穆宗立，官兵部尚书，出为荆南节度使，改检校右仆射兼太常卿，大和五年检校左仆射兼吏部尚书。六年卒，年六十一，赠司空。
    ○元和圣文神武法天应道皇帝册文
    维元和十四年岁次己亥七月丁丑朔十三日己丑，摄太尉金紫光禄大夫检校司空兼太子少保上柱国郑国公食邑三千户臣绶及文武官五千七百一十八人等：臣闻惟天惠人，惟元后作人父母，大宝曰位，至公者名。帝皇尊称，肇自三五，其义尚矣。尧舜禹汤，文武成康，垂於典籍，为万代法，非名欤？殷有天下，武丁大其业；周有天下，宣王嗣其训；在汉七叶，亦称盛强，中兴之美，与我不类。皇唐统天二百有二载，祖宗重光，四海一家，礼文宪矩，章卓大备，元符昌历，畀付有在。洎我后之握图也，齐心於穆清，垂意於大宁，文昭武烈，冠今迈古。始负固不若者，莫匪颠踣；输忠来附者，克保蕃祉。天宝之季，孽臣干纪，灵诛亟扫，馀氛未弭，兵不得戢，六十五年於兹矣。元和致理，思橐弓矢，睿谋前定，所向风靡，两河既清，泰阶砥平。戴白之老，欣感出涕。不其盛欤！
    伏惟睿圣文武皇帝陛下德配天地，明并日月，严荐於宗庙，尽敬於郊礼，孝通於神祗，仁浃於动植，内睦於九族，外怀於四夷。乙夜观书，日昃听政，恤刑懋赏，劭农劝学，历选列辟，英声茂实，其何以加焉。日者颛不龚，告让罔悛（疑），任下推诚，出师徂征，玉垒金陵之遐阻，悬匏营邱之险（阙）。或肆於都市，或悬於藁街，其馀琐细，盖不足纪。上以摅列圣之愤，下以叶千龄之庆，然後辟四门，贞百度，会寓县之玉帛，旅梯航之贡篚。咸曰：“不图贞观开元之化，复睹於今日矣。”陛下劳谦祗畏，不自暇逸，让德於上天，推功於群臣，访阙政，修坠典，不以龟龙为瑞，以贤俊为瑞，不以珠玉为宝，以慈俭为宝。卓哉煌煌！信可假元穹而蟠厚载者已。是宜尊徽名，膺显号，以光於典册，以顺於人心，以答於天意，不可辞也。
    臣又闻之，居安思危，纳谏尽下，远谗慝，旌谠直，爱养黎庶，敦尚朴素，斯皆高祖、太宗、顺宗之遗训也，而陛下躬行之，造次必於是，寤寐必於是，实万姓之福，无疆之休。佥曰：“功成而礼不崇，德广而名未称，臣子之罪也。”於是百辟卿士，藩卫耆耄，稽首上言，至於四三。陛下深秉谦冲，诏谕往复，不得已而从之。伏以纪年之盛，冠於大号，厥有旧典。《书》不云乎？“乃圣乃神，乃武乃文。”《传》曰：“惟天为大，惟尧则之。”则法也，王者昭事上帝，取法於天。《道德经》曰：“天法道，道生一。”唯上圣至德，兼则利物，行清净自然之道，为能应之。臣等不胜大庆，谨奉玉册玉宝，上尊号曰元和圣文神武法天应道皇帝。伏惟陛下景福是膺，如日之升，虽休勿休，翼翼兢兢，对越鸿名，丕赫成能，万寿百祥，罔不丰登。天祚圣唐，惟圣丕承。臣绶等诚欢诚跃顿首顿首谨上。
    ○册太子礼毕赦文
    门下：王者司牧黎元，绍膺统绪，必建储贰，以贞家邦。故《春秋》垂冢祀之文，《易》象著震方之位。朕属承景运，嗣守丕图，稽前王之令谟，奉列圣之彝训，上以严宗祧之顾，下以系亿兆之心，无疆之休，用崇主鬯，祗荷承宪，敢怠於怀！皇太子恒，忠孝温文，率义由礼，宽粹庄重，自诚而明，庆灵所积，姿器夙茂。能办南阳之牍，允符东海之贵。承华载启，命以居之。撰吉展仪，神人允洽。举是典册，授之轩墀。百辟在庭，四方来贺。以言承序，所感则深。永惟国本，为庆滋大。宜宏钦恤之令，亦覃命赐之恩。与众共之，无远不被。可大赦天下：自元和七年十月七日昧爽已前，天下应犯死罪，非杀人者，递减一等；左降官流人，并与量移；如因流贬所亡殁，及得罪之人，并任归葬。文武常参官及诸州府长官子为父後者，赐勋两转。应缘册皇太子行事，加阶赐勋爵有差，文武常参官及陪位官并宗子诸亲，赐勋一转，遂王府量与进官。春闱毓德，肇锡嘉名，磐石联华，义深敦序，礼王宽宜改名恽，深王察宜改名，洋王寰改名忻，绛王寮改名悟，建王密改名恪。夫习近迁性，圣贤所慎，详观古昔辅正元良，必惟其人朝夕讲训，然後明君臣父子之道，通礼乐教化之情，自非学究宗源，行可师范，则无以膺兹茂选，式是仪刑。其皇太子及诸王侍读，宜委中书门下精择二人，具名奏闻。天下孝子顺孙，先旌表门闾者，及高年废疾者，委所管州县，各加存恤。五岳四渎，名山大川，委所在长吏，量加祭祀。布告遐迩，咸使闻知。
    ○请废宿州奏
    顷以蔡孽未平，遂割前件三县及徐州将士一千四百人，权置宿州，扼其奔轶，事关备御，非务便人。今寰宇无虞，封圻罢警，权创支郡，理合并除。其宿州伏请却废，三县各还本州。
    ○论开元天宝讽止皇甫疏
    安危在出令，存亡系所任。元宗初得姚崇、宋、卢怀慎、苏、韩休、张九龄则治，用宇文融、李林甫、杨国忠则乱，故用人得失，所系非轻。人皆以天宝十四年安禄山反为乱之始，臣独以为开元二十四年罢张九龄相专用李林甫，此理乱之所分也。愿陛下以开元为法，以天宝为戒，则社稷之福也。
    ○送庐岳处士符载归蜀觐省序
    旄头光明，垂三十载，不习俎豆，化为侯王者，十有八九焉。由是隐逸憔悴，羔雁不行，苍山沈沈，侧陋不显。建中初，有峨嵋客符君，发六籍，棹三湘，深入匡庐，绝迹半纪。学窥颜子之门阈，文绍陈君之骨鲠，逸慕严光之垂钓，志效管宁之不欺，结庐熙熙，人不知其然也。顷予奉命江西，三年往复彭蠡，未尝不咏湖月，漱天倪，造符君云扃，宿五老峰下，动更晦朔，不理还棹。偶丹霄至人，白鹤羽客，搴灵芝，跪天坛，相顾永息乎蓬瀛，岂复又萦於尘网。睹君超澹怆，兴旧游，虽笑语饮食如常，终忽忽若居大梦。君家在岷蜀，展爱高堂，将圣贤典籍，充人子币帛，斯所以激衰俗，扇清风，方伯地君不以厚礼迟吾子，予未之信。秋九月，楚人歌《采兰》以送之。
    ○祭柳州柳员外文
    惟灵天姿秀异，才称隽杰。蚤著嘉名，远播芳烈。总六艺之要妙，践九流之清切。镆铘锋利，浮□可决。骐骥逸步，飞尘可绝。闭匣不用，伏枥何施。才命罕并，今古同悲。五岭三湘，寒暑潜推。乐道忘忧，襟灵甚夷。藻挥毫，て翔是期。奈何终否，神也我欺。呜呼！雕飞半空，羊角中戾。彼苍难诘，善人斯逝。群宿受交分，行敦情契。遗文在箧，赠言犹佩。抚孤追往，泫然流涕。孑孑丹，翩翩素帷。吊是月，龟从有时。路出长阡，将赴京师。旨酒一觞，哭君江湄。往矣子厚，魂期来斯。尚飨。
    ☆张滂
    滂，德宗朝官盐铁使，忤裴延龄左除。
    ○请税茶奏
    伏以去秋水灾，诏令减税，今之国用，须有供备。伏请出茶州县，及茶山外商人要路，委所由定三等时估，每十税一价钱，充所放两税。其明年已後所得税外收贮，若诸州遭水旱，赋税不办，以此代之。
    ○请禁铸铜器杂物奏
    诸州府公私诸色铸造铜器杂物等，伏以国家钱少，损失多门。兴贩之徒，潜将销铸，每销钱一千，为铜六斤，造写器物，则斤直六百馀。其利既厚，销铸遂多，江淮之间，钱实减耗。伏准建中元年六月二十六日敕令，准大历七年十二月十五日敕文，一切禁断。年月深远，违犯尚多。臣请自今已後，应有铜山，任百姓开采，一依时价，官为收市。除铸镜外，一切不得铸造。及私相买卖，其旧器物，先在人家，不可收集。破损者仍许卖入官所，贵铜价渐轻，钱免销毁。伏请委所在观察使，与臣属吏会计处置。
    ☆窦群
    群字丹列，京兆金城人。贞元中以荐为左拾遗，宪宗朝累迁御史中丞，出为湖南观察使。元和九年卒於容管经略使，年五十五，赠左散骑常侍。
    ○重游惠山寺记
    元和二年五月三日，重游此寺，独览旧题，二十年矣。当时三人，皆登谏列，朱遐景方诣行车，王晦伯寻卒郎署，余自西掖累迁外台，复此踌躇，吁嗟存殁。朱拾遗诗云：“岁月人间促，烟霞此地多。殷勤竹林寺，更得几回过。”可谓得诗人之思也。因命题壁，以志所怀。山南道节度副使检校兵部郎中兼御史中丞赐紫金鱼袋窦群记。
    ●卷六百十三
    ☆武少仪
    少仪，宪宗朝官国子司业大理卿。
    ○射隼高墉赋（以“君子藏器待时”为韵）
    羽族纷纷，彼飞隼兮独劲捷而莫群。心耿介以腾踊，毳斑斓而被文。击每依於素节，翔亦致於青云。匪全身以自爱，宁有齿而见焚。贯矢落庭，既垂名於孔宣父；搏鸠陷网，又伏罪於信陵君。今也何时，轻乎所履。伊广甸不游，乃高墉爰止。信非位乎是蹈，宜贾害而鬻死。吾尝问术於列御寇，学艺於熊渠子。尔或舍诸，吾斯过矣。我矢惟良，我弓未藏。度中而发，於何不臧。矧专精而致用，奚得失之难量哉？於是正色敛容，凝心定志；睨目引满，注矢神萃。惊弦骇括，将辟易以翻飞。裂臆洞胸，已披离而迸坠。观彼隼之贻戚，谅吾人之会意。故君子周而不比，用则择地。无苟进以蹑高位，无躁求以享厚利。智昧於是，安往而免夫颠踬。然则怀贪怙力者怨所聚，材小任崇者覆可待。故圣人明彖象以立言，悬日月而不改。或有人兮，修其词，遇其时。三覆射隼之兆，载质射隼之期。幸寸长而罔贵，冀一闻而在斯。
    ☆相马赋
    徐先生相马，不相色。不相力，相其德。奥乎不可测，何以征之？鬣青丝兮风生，眼黄金兮电光。蹄盘摊而散花，毛翕而成章。众人观之，已骈於路傍，不啻於堵墙。一曰为龙，一曰为鹿，中间何敢乎比方。先生则异於是，忘筌於毛质之外，引镜於肺腑之里。见其心兮如思勿思，见其目兮如视非视。虚舟为动，乔木为止。合大道而自然丧一，齐至人而何处有似。若此者，足不以遵地，影不以逐形。腾六合，喷四溟。截飞鸟，遗流星。日车为之不转，风驭为之中停。贰师为之罢贡，伯乐为之焚经。卓然擅天下名，宜乎不尔。直中绳，曲中钩。徘徊阊阖之游。圆中规，方中矩。蜿交衢之舞。亦以其次。噫！徐公不至。驽骀共皂於骐骥。徐公一来。骐骥出群於驽骀。由此观之，世上贤才，用则虎，否则鼠。何以异哉？小人也，内顾无国马之贤，遇君有徐公之术。早已蒙於一顾。至今长鸣，犹未骋於千里。更思翦拂，超然自得，然自失。傥受恩兮果如前，则平生之愿毕矣。
    ○王处士凿山引瀑记
    琅琊王易简，今之独行士也。虽承冠冕之绪，不践名利之途。怡心旷澹，笃志廉直，精识雅鉴，洞元镜微。司徒相国好山水之游，深吏隐之兴，启沃多暇，不孤胜赏。遇良辰丽景，必载酒携宾，将陶性情，屡造郊野，每车马の至，簪裾蒲席。布褐之客，唯王生焉，得贤而亲，亦可知矣。
    岐公有林园亭沼，在国南朱陂之阳，地名樊川，乡接杜曲。却倚峻阜，旧多细泉，萦树石而散流，沥沙壤而潜耗，注未成瀑，浮不胜杯。王生睨之，叹而言曰：“天造斯境，人有遗功。若能疏凿控会，始可见其佳矣。”公乃命僮使，具畚锸，稽度力用，而请王生主之。生於是周相地形，幽寻水脉；目指颐谕，浚微导壅。穿或数仞，通如一源，窦岩腹渠，引涓溜，集於澄潭，始旁决以淙泻，复涌流而环曲。觞徐泛，自符洛之饮；管弦乍举，若试舒姑之泉。映碧而夏寒，间苍苔而石净。懿夫！曩滴沥以珠堕，今潺而练垂，又何以助清澜於荷池，滋杂芳於药囿。不易旧所，别成新趣。岐公乘间留玩，毕景忘疲，优游宴适，更异他日矣。王生之灵襟巧思，不其至欤？
    在昔神龙、景龙之间，故人中书令韦公嗣立，有别业在骊山之下，云松泉石，奇胜幽绝。中宗皇帝尝亲幸焉，既而第从臣之篇咏，为国朝之盛美。因诏改其谷名幽栖谷，赐韦公号逍遥公。渥恩稠叠，时罕为比。上之爱女安乐公主，恃宠骄恣，求无不得，遂奏请买韦公此庄，以为游观之地。上不许之。曰：“大臣所置，宜传子孙，不可夺也。”公主竟惭而止。信足以辉焕史笔，作程将来。况兹池台林圃，密迩旧庐，所居之别馆也。贻厥百代，保之无穷，猗彼瀑泉，亦与庆流而不竭矣。少仪忝公门客，窃迹翰苑，谬当授简，俾纪王生之能事，因获略而叙焉。其馀则已具奉常权公之记述，故不复重列云。
    ○移丹河记
    高平古泫氏邑也，其沿代改名，图经详矣。初相地而居之，盖以土厚水深为善，农凿井而饮者，则以穿壤剖石为艰，故千家之中，数井而已。绠以远引而多绝，瓶以难升而骤羸。则虽有端赐之机智，无施其巧捷；虽有管宁之仁惠，无杜其忿斗。况牛马俟乎满腹，必遵乎十里之河；而瓜蔬期乎给口，常望一旬之雨。朝夕劳苦，岁时饥馑，可胜道哉！嘻！凡为前敝滋久，终俟後贤乃革，不然，岂子男百辈，而莫之是恤？
    贞元七年，潞州屯留令平原明济，受连帅相国大司空义阳王李公之命，假领兹邑，抚桉疲黎，其清勤简惠，不异於屯留之政，政可知也。下车之日，咨访故老，问人疾病。佥曰：“公之至也，俗咏其苏矣。惟水之歉，讵敢求救於公耶？”明侯闻之，若疚於心，且形於色。曰：“夫穷必有泰，固常理也，此岂无望！前或未思，吾将退而虑之。”由是发智周之妙，躬循郊原，目究川谷，度高下之势，相引决之宜。有丹水者，始自县之西北，山源高而派平，可议壅以导。明侯载审厥事，将利於人，乃下谋於乡耋，次白於郡守，上言於节制。才获所请，爰臧其功，乘井税之暇，候农桑之隙，先储乎薪刍之物，次具乎锹锸之器。然後量功命日，使里人乐助，竞子来而展力。故不更数，宛其有成。始潴流而为潭，因疏渠以绕郭；筑防以补其陷隙，刳木以道其险阻，脉分枝散，贯邑周闾，弥苔草之间，阴阴槐柳之下。遂使家开沼，户植芰荷，滥觞可以寄傲，垂钓可以烹鲜。岂直丰畦圃之沃灌，恣闾之饮濯？路有奉浆之义，井为应汲之泉，人无荷担之劳，畜无奔走之困而已也！复於潭侧，特建水祠，列树敞亭，别成佳境。将俾水依神而永久，人赖水而无极，庶功用不再，且祈报有归焉。明侯睹夫众情之欣洽，足以间居而赏玩。化舄之馀，阅王凫之双飞；临堂之际，调宓琴而合响，不其美尔！
    君子曰：“政无大小，以勤民为良；事无工拙，以利物为贵。”如明侯者，实兼而有之。其由我大司空义阳王以至公且明推奖而致此者矣。予偶以行役，经过於斯，耳聆嘉谣，目览异绩，缁黄耆艾，因请予以记事。予诚忝迹於文者，姑具述义阳王之德，举明侯之善，亦何辞焉？是则勉而志之。贞元癸酉建。
    ☆羊士谔
    士谔，泰山人。贞元元年进士，元和初官监察御史，擢户部郎中，出为资州刺史。
    ○贺册皇太后表
    伏以某日诰命，爰以令辰，太上皇后光膺典册。盛化既行，中外同庆。臣某中贺。皇太后母德降祥，坤仪垂训。尧门诞圣，时逢宝历之兴；彤管纪言，道光内辅之业。九族承序，万国安。伏惟皇帝展礼南宫，奉觞北极，荣超简册，庆浃寰区。凡在生灵，孰不倾戴！臣以远守藩镇，不获舞阙廷。
    ○代阎中丞谢银青光禄大夫表
    臣某言：今月日，吏部符下，奉恩制，加臣银青光禄大夫。朝命远临，殊私曲被，喜跃无措，惶惧惟深。臣某中谢。臣谬忝方隅，实淹岁序，幸逢昌运，得备职官。昨者累状封章，辄有陈乞。敢希奖进，虚荷恩荣。而陛下不思天功，为臣已力。诏曰：“二千石便安吾人，理有异等，则就行赏典，不系年序。”夫人神休泰，自感陶钧，封域安，是恭理化。虽云六稔，无裨三载之文；况当退思，乃叨进秩之典。滥凭微绩，陟在纶言。超践清阶，猥登明劝。荣深载造，光被生华。匪臣孱愚，所宜忝窃。惟奉宣时令，敬尊农祥，保率土之康宁，赞远黎之生植。而邱山施重，蝼蚁效轻，上报无阶，稽首知惧。无任感戴屏营之至。
    ○代人行在起居表
    臣某言：臣以菲才，亲奉昌运，受藩隅之重任，效犬马之微诚。惟君知臣，特受恩奖。夙兴夜惕，荣惧积中。臣某中谢。伏以租税之殷，江乡为重；闾井之化，水旱是虞。臣职在分忧，期於富庶。宣陛下雨露之惠，令获小康；守朝廷刑赏之规，敢思中立。条赋敛以办集，除疾苦而均安。闭ト斋心，仰思元造。窃以圣慈广被，每念遐方。臣忝守官，合具闻达。
    ○南镇永兴公祠堂碑
    越部凡七郡三十有八邑，提封所加，旁合溟海，由是崇元侯之命，建东征之府，其镇曰会稽山，其神为永兴公。国朝接周汉之统，元化大备，礼兹百神，受职祀典，锡以嘉号，视为诸侯。贞元九年夏四月，连率安定皇甫公，以前月丁酉诏旨，奉元玉制币，祷於灵坛。勤报功之享，循每岁之法。致斋野次，虔捧祝册。夜漏未尽，礼成三献。君子谓公能宣命以展敬，故祀神而降祉，克靖瓯越，大康东南。我修德刑，以牧黔首；神作雷雨，用登有年。明训式敷，幽赞斯效。观夫高麓回抱以蔽景，大泽下浸而蒸云，沈潜龙虎之姿，泱漭风霆之气，灵卫交戟，宫洞门，神其在焉。宠被侯服，是宜札瘥不生，水旱罔，允答宸虑，长於众山。乃铭石ヂ垣，以代彝器。其辞曰：
    天秩乔岳，奠兹南方。精合晦明，化备柔刚。帝念下土，延神致祥。清庙既辟，华虫有光。乃卜元辰，爰诏方伯。尔克精享，神其昭格。荐惟诚，金奏匪乐。时臻太和，人受景福。元德孔鉴，虔恭肃祗。陈信不匮，形乎正辞。
    ○左拾遗内供奉赠使持节舒州诸军事舒州（阙四字）窦府君神道碑
    有唐左拾遗赠使持节舒州诸军事舒州刺史扶风窦公，洎夫人汝南袁氏，继室赠临汝太君（阙一字），元和二年秋八月十七日（阙一字）启殡自丹阳郡覆釜山，克葬於河南之偃师北原。（阙一字）庆大名凛然（阙二十一字）御史中丞（阙五字）东阶之（阙一字）以先大夫之家传（阙二字）於（阙一字）府（阙一字）敢扬其不朽（阙十四字）居（阙一字）陵代绩（阙三字）於汉（阙一字）号多元侯上将亦（阙一字）後宫贤家河西郡公（阙二字）代祖绍左武卫大将军，改封茌平公。高祖善衡，承庆（阙一字）郡守曾祖元（阙一字）兖州任城令（阙二字）茌平烈考允同昌郡司马，建节拖绅，偃风蛮俗（阙一字）。列子男（阙四字）督（阙一字）之（阙七字）岁以文（阙二字）方秉笔待问（阙一字）王贤士大夫倾（阙一字）慰（阙一字）俄而天宝後元（阙二十六字）陵县（阙一字）陌尉带本官充租庸从事代州刺史（阙一字）抗时（阙二字）良将（阙六字）及移镇（阙一字）州辟都（阙一字）州封（阙一字）诏（阙八字下阙）县（阙三字）书之（阙二字）府（阙二字）贤俊（阙一字）与公善重（阙一字）方伯（阙一字下阙三字）藩魏之节使（阙一字）观感者献闻诏（阙六字下阙二字）取每归厚於公时（阙一字）难既夷（阙十字下阙二字）於是征拜左拾遗内供奉（阙三字）绅议矣（阙二字下阙一字）而嘉谋泉（阙一字）振铎而雅什风行。雍容内廷方俟（阙九字）陵朝来释氏世病於权臣，由是与二三谏官（阙一字）移（阙二字）於京（阙六字）文集七卷（阙一字）於代。呜呼，道（阙一字）前席（阙一字）传（下阙）夫人有子曰常，殿中侍（阙三字）内供奉赐绯鱼袋湖南都团练判官。次曰牟（下阙）继室（阙一字）临汝太君有子曰群，御史中丞赐紫金鱼袋；次曰庠，殿中侍御史内供奉镇海（下阙）征（阙二字）彼门（阙二字）为乡（阙四字）人皆中书令南阳王（阙二字）之孙给事中（下阙）女弟孝（下阙）休（阙三字）族德宗皇帝（阙四字）克念遗贤中丞以（阙一字）器卧（阙一字）之姿遇（阙三字下阙五字）室室既（阙二字）见一拜右拾遗遂登（阙二字）禄骤升侍御史，简自上心，（阙一字）迁膳部（阙六字）州刺史（阙四字）御史中丞（阙五字）使真拜吏部郎中（阙一字）执邦宪其间先朝（阙二字）今上嗣位，国有大庆，家延宠光，推恩（阙一字）天明（阙三字）第（阙十三字）其作（阙一字）於（阙三字）在君子谓（阙二字）立身慎忠追远，四者尽在於中宪乎。铭曰：
    猗欤君侯，宣力谏臣，沃心无隐，直质而文，赓歌柏梁（阙十一字），南薰（阙十一字）化，纠谬言责。其道屈伸，斯人损益。尽忠称职，事光运迫。令嗣执宪，三朝匪躬。易著（阙二字），诗（阙十一字）石（阙一字）启（阙五字）垂裕後昆，观德无穷。元和三年岁次戊子十月己酉朔五日癸丑建。
    ☆湛贲
    贲，毗陵人，後徙宜春。贞元中进士，调江阴县主簿，权知无锡县，迁毗陵太守。
    ○日五色赋（以“日丽九华，圣符土德”为韵）
  </div>
  <div class="pagination">
   <a href="全唐文_page355.html">
    上一页
   </a>
   <span>
    ...
   </span>
   <a href="全唐文_page351.html">
    351
   </a>
   <a href="全唐文_page352.html">
    352
   </a>
   <a href="全唐文_page353.html">
    353
   </a>
   <a href="全唐文_page354.html">
    354
   </a>
   <a href="全唐文_page355.html">
    355
   </a>
   <span class="current-page">
    356
   </span>
   <a href="全唐文_page357.html">
    357
   </a>
   <a href="全唐文_page358.html">
    358
   </a>
   <a href="全唐文_page359.html">
    359
   </a>
   <a href="全唐文_page360.html">
    360
   </a>
   <a href="全唐文_page361.html">
    361
   </a>
   <span>
    ...
   </span>
   <a href="全唐文_page357.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
