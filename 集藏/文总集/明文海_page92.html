<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 92 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 92 页/共 134 页
  </h1>
  <div class="content">
   明文海巻三百二十九
　　钦定四库全书
　　明文海巻三百三十　　　　余姚黄宗羲编记四
　　居室
　　楮窝记【梁濳】
　　永乐七年秋予与翰林编修朱公文冕偕被召来北京既至于五云坊之东得屋以居然廹乎车马尘坌之中寝处之外无尺寸地空又垆酤之与邻歌姬舞妓之嘈杂乎朝夕也文冕病之不得巳乃背衢反置其戸别为道出入以稍絶市喧又恶其勿饰也束苇梗架上座为承尘而幂以楮墙壁左右以楮墁之又向明为楮牕楮莹洁而牕甚疏达于是通一室皎然晨曦所彻隅奥皆白入乎其中者视其貌亦濯濯然众骇而异之鄙仆顽童旁睨而不敢入清賔雅士日至而忘归焉无可憎之俦无拂情之务又甚温而宻故虽隆冬沍寒醉卧而起握笔而吟不知折胶裂指之凛能侵乎其肌也虽无髙山乔木以休而息然时取古人之赋咏竒闻异见之纪载披而玩之恍乎若即幽而入深出洪蒙而游汗漫也谈论天地物理之要归以穷辨其是非则虽外之嚣不得闻乎其内虽四壁之弹筝击筑歌呼怒叶无所干而能聒也惟如是故文冕居而乐之因名之曰楮窝其友检讨王君希范为书二大字又属予为记嗟夫文冕与予均所居独巧饰之如此使其平时潇洒自得之趣一旦出乎卑隘喧廹之表信乎其不逺求而获甚竒者矣夫文冕处一榻之小如此其得也事有大于是者使文冕处之其材志思虑之精又乌可及哉故为记之详焉文冕茍去此而南也失楮窝必于吾记得之也
　　洪崖山房记【胡俨】
　　西山在章水西洪崖又在西山之西峯峦秀拔林壑深窅岚光染空髙二千丈属连三百余里西山所以专豫章之胜也岩岫四出云霞巻舒幽泉怪石流峙涧谷丹碧照耀树林隂森竒伟夐絶洪崖又专西山之胜也余家寓城中阛阓浩嚷人事往来喧嚣尘土无虚日而余防从事诗书日与物接不得专力肆志以窥圣贤之阃奥每临南浦之清波挹西山之白云未尝不嘅想洪崖幽胜欲结庐其间以勤所事然卒牵尘务不得遂其志也年二十有四领乡荐自是宦游南北者十有五年圣天子即位始得仕于朝侍从两京又十有四年于兹徒以窃禄自厚无分寸报称以及于人方将刮劘洗濯以求其本根而自视欿然不知老之至也间尝休暇挟书册以读目力昏勌辄枵然欲睡而又加以多疾善忘益窃自叹虽使居洪崖之间不与物接专志于学而神疲意耗亦无如之何矣古之君子朝夕从事不厌不倦老死而后已彼岂恶夫闲适而好为是孜孜也哉诚以士生于世不为农工商贾之事所务者学而已学之法岂有止邪他日茍得归老故乡买田筑室于山间益励余齿课子孙耕桑读书为太平之民日从乡人父老撃壤于山林以咏歌圣天子德化于无穷不亦美哉然非所敢必姑记此以俟
　　望昕亭记【胡俨】
　　大江之西章贡居上游安逺章贡属邑僻在山溪之间编戸不满四百赋税之入仅足当其吏俸与师生之廪饩毎郡有役民以逺不召虽部使者至不过移文书期防于郡而已地犬牙闽广瘴疠时发物产寡而行旅稀故仕于其土者虽有髙材异能亦莫展其用焉且其民伉健一或失抚循即引去召不复至故事虽简而治实难华亭李处仁之宰斯邑也一切破崖岸而为之暇日坐学宫召父老率其子弟与之讲説古先圣贤之道因其俗而化之于是山溪之民闻风而向化田野滋辟戸口益加乃即廨宇东偏作亭以资眺望亭之前直昕山峯峦列秀每旦日出光彩先见官府视事邑人兴作率以为名亭之义葢以此也处仁居山溪之间徒以区区不得展布其材登斯亭也览观赋咏宁无髙居逺游之思乎虽然食禄者不敢怠其事善治者不敢鄙其民随遇而施惟适之安穷理乐天者之所为也处仁儒者达理道既能因俗以为政则凡燕休于兹者将无入而不自得焉
　　独善山房记【刘永之】
　　古之学者为巳而已及其至也则思推其有诸己者以及乎民焉将推其有诸己者以及乎民则非得其位而施之政不可故仕而达者君子之所甚欲也非欲其仕而达也欲其有诸已者及乎民也然学而有诸已者必自贵而不狥于外故其交也有礼其进也有义必人即之而不即乎人也必世求之而不求乎世也交之以礼矣进之以义矣人即之而世求之矣又必度其时之可为道之可行然后起而从之是数者一或不然则三公之贵千驷之富视之犹敝屦焉曷足以动其心哉其难进寡合如此然而有天下国家者方悬其爵禄以招天下之士有司者敖然持其权衡尺寸秤度而进退之幸而合其程式然后授之以职临之以赏罚使之促促然唯上令之是聴其取士用人之法如此然而自公卿以下至于百执事之位未尝乏人焉于是上之人自以为其术果足以笼天下之士驭天下之才而为天下之政矣又何必弊弊然求彼之难进寡合者为哉葢自三代而下山林岩穴之士懐其道德才艺深藏不售而没齿贫贱者众矣然其人皆浩然有以自乐未尝或之悔也而论者以为孟氏所谓达则兼善天下穷则独善其身而异端叛逃之民果于遗世者不可同日而语焉友人柯同德儒者也世居屏山之下自其祖父隐德不耀数世矣其家之所传以为学者皆内而弗外为己者也而同德之为人善论议有气节尤能应变吾尝与之共处忧患知其学之有守而才之足以有为也惟其自贵而不狥于外也故不为时之所知﨑岖连蹇至于穷且老矣终不肯少变其操而其心浩然有以自乐而无悔于是取孟氏之言名其室曰独善山房而属余为文以记之余既惜其才之可用而莫用又喜其能自贵而不狥于外几于古之学者而合乎孟氏之所云遂述其所闻以为之记
　　肋庵记【岳正】
　　肋生既三黜于礼部始大知惧巳之未至乃谋所以增益之者作为小庵聚经史图籍于中因以所自号肋者名之客有称知己者过而问曰子之所号其诸取之曹孟德所云鸡肋乎哉何谓也生慼然曰葢亦近取诸身而己矣客称为知己曾不谂吾处事以为行殖学以为文者乎以吾自视虽无过于古人亦无甚媿于今人也奈何柔者谓吾彊和者谓吾戾愿者谓吾狂通者谓吾执庸者谓吾深巧者谓吾拙智者谓吾戅同者谓吾别一言或唱和者盈百是以动辄致挫言斯召慝其为窘且辱也亦甚矣乃不知饮恨发愤屏旧图新以否易泰免诎求信方且据庵危坐玩图味书口是心然畧不嗟咨岂神灵怪左执隂迷颠倒揉乱役役于斯不然何好何乐而甘为之不辞欤抑尝思之吾之窘辱也实肋之无得吾之好乐也实肋之可惜故既以自喻而又以辱吾之室客乃抚掌大噱曰有是哉
　　南思堂记【刘球】
　　予家食时族人希敏为言交阯之叛也其妇翁彭友直以古费典史持郡牒抚谕叛防着职陞新安主簿未数月病殁殁时归道巳梗其子威因费民之懐之也藁葬费之杜社寺后意及防平发以归未几交阯境土悉为冦防威伏围城中久之赖朝廷天地之德宥冦罪冦亦惧诛悉遣中国人之留其境者归威在遣中逼廹就道顾势不得归亲丧以属其亲所取交阯妇使竢所生子丑奴长而告之遂行抵家言于其兄诚诚恸其亲体魄寄葬万里外竟遭兵尘流离斩然限为异域不得复通道路往而收以附先茔哀号攀慕之情弗克胜乃名堂于所居之西十里曰南思兄弟五人朝夕引领南向必穷神于海濵天涯而后已托希敏来请记值予赴京期廹未复之其后诚数至京每至辄三四诣予请不倦予念其悲深而意笃不可以不记夫交阯壤地逺在禹服之外其得与失固不足为中国重轻然先朝既平其乱而郡县之矣使为牧守者能训耕桑寛赋徭渐以礼义之教如锡光之励于政理彼将率蛮归华必不乐于叛既而四野多垒使为元帅者能出竒设备仗天威以讨逆如马伏波之良于用兵彼将授首不暇亦不难于平其叛皆不能然以致中国冠帯之士委骨荒徼不得归葬故土故予于友直不能为之不悲也况其子乎虽然当时吾邑仕交阯者三人有欧阳兴史坚者与友直俱授抚冦为冦所执死炎火中有谢县丞子方者与威同道归威亲见其舟碎海中举家八人皆溺死不得葬独友直葬得地且有所托视彼二人犹为愈也诚兄弟之悲于此其亦可少慰乎
　　车记【薛瑄】
　　河东薛德温官御史近五年始买小屋两间于京师仅容几榻床席又苦其东壁暗甚力不能办一小子淳乃取废鹿车上辕卸去两傍长木以中方穿櫺类若者穴壁而安置之余归自外来因叹曰以御史之显曾不能办一致以此物为之使富者见焉必睨目而哂掩口而走矣御史之拙于生事乃至乎此既而取古书读其下则旭日漏彩清风度凉心神通融四体迢爽忽不知天之迥地之广而屋之陋也复从而自解曰吾之屋如是可谓陋矣然安之而忘其陋是居虽小而心则大也彼贪民侈士巍堂绮戸可谓广且丽矣彼方褊躁汲汲若不足以自容日夜劳神惫精思益以扩大之是其居虽大而心则小也小大之説君子必能辨之于是作车记
　　益庵记【罗伦】
　　南海陈公梦祥佥宪江西结庵于公署之偏名之曰益公退居之思内有以益巳外有以益人也属余记之夫益求之而后至求益于利者之市求益于名者之朝求益于道者将何之哉求诸巳而已矣孟子曰求则得之舍则失之是求有益于得也求在我者也求之有道得之有命是求无益于得也求在外者也珠玑犀象求利者皆知其为宝圭组轩冕求名者皆知其为荣尽其知力以求之若郿坞之金西园之铜何益于得乎若夫仁义道德天之与我者求则得之四海之富天下之尊不能敌也象曰风雷益君子以见善则迁有过则改风烈而雷迅迁善犹风改过犹雷则其益于巳者大矣彖曰损上益下民説无疆天施地生其益无方损己之有益人之无如天地之育万物则其益于人者大矣益有要乎曰有子见夫水乎水出于山山不得而有所居者髙也水非出于海天下之水莫大于海出没日月浸灌天地水出于山而海得其益以为大所居者下也海之受益于水大者小者清者浊者黄者黒者海无所择焉君子之受益于人犹海之于水也毁者詈者沮者斥者皆反求诸己而已于人也何尤夫然则天下之益萃于我凡富贵贫贱死生祸福若浮沤之起灭于大海一无所动其中者况匹夫之毁誉乎吾尝与公言君子之学在得于己而已吾有所得天下吾誉万世吾同不足以为加天下吾毁万世吾异不足以为损公不以为不然公求益于内非求益于外者试以吾言观之
　　恤民亭记【杨守陈】
　　翰林院之堂之西南隅有亭焉黄屋峙后翠林拥前芜庭沍沼尝艺卉莲葢前人所建以备游燕之娱者近岁院政久敝垣宇多隳余既视篆则自防堂厢庑外及三朝房下至庖库廏湢稍稍缮葺惟亭尚完未之及也俄而吴民之输廪米者麇至余为之虑之葢恒嵗输者奴侩胥率附势而邀其贿以米昼暴之衢途为舆马所践或雨潦漂之夕敛之门庑复为奴所窃无算朝夕忧劳累月不克入廪其苦甚矣而莫之恤也于是余揭榜禁奴侩胥严甚莫敢犯暴米于亭前之小庭与院后之大庭夕覆以苇席而不敛晨巻席而又暴之栖民于庭后之斋庑闬闲深严舆马奴莫敢至又幸无雨潦不逾月而廪完民苦乃小纾焉嗟乎民之苦不可胜道也余家本农备谙民苦姑举其田赋一事略言之春而耕种时犹冻寒手足皴痛不可忍夏而粪耘野日如火田水若汤忍热与湿伛偻爬梳腰折而指损或水蝗噬之棘与砾刺之流血不止旱则率妇子灌溉踏车胝足竟夕不寐秋而刈获必庐于田以防盗盗或刃之死负担登塲流汗浃体疲极而不能休其服田之苦若是搀青刈禾未及一饱而催租之吏巳至呌嚣隳突摧败扉为之献酒肴奉钱帛获少寛假后至者益悍遂詈棰执缚以见官官又棰之流血或见骨必罄赀破产以输之嵗凶则虽鬻子女犹不能给其纳税之苦若是若夫输税于京者则买舟越江淮逾河泗以抵潞逺数千里帆风雨缆月星晨夕不得宁闸阻滩胶进寸退尺势豪者又鞭挞驱逐而先之或被盗刦其赀或罹风恶水险而臭厥载计虽破家莫能偿徒号啼于川澨甚或遂葬之鱼腹其水漕之苦若是及川路既穷又价车自郊而奔城丑兴亥息驰数百里枕土饭沙冒尘坌风雨面黧骨柴虽故旧莫能识或为盗所刦或驴仆车翻委米于泥涂不可拾其陆挽之苦若是幸而入城宜可庆矣而输廪之苦又有如前之所云者甚哉其可怜也痛哉其足恤也吾力不能恤其诸苦随所值而稍恤之亦庶几古人所谓寛之一分而巳呜呼天树君而建官惟以为民也今官荷君恩幸不与民偕苦而坐享饱暖之乐其所饱粒米莫非民之膏脂也胡不少怜其民而稍恤之且纵奴侩胥椎剥之何其忍耶民易虐天难欺吾未知其终免否也呜呼民乎民乎可无恤乎官乎官乎可自娱乎余欲以前所虑而行者为常法也故名亭曰恤民而为记以自省且以告后之人
　　半村记【李东阳】
　　半村汤原静居于苏之枫桥桥东距州城数里许防阓相比至是而极极则为平田方湖曼衍映帯弥望无际而其居适当其交因自号曰半村半村昔尝游尚书晞顔杨公之门工琴解诗旁及医术用是往来江湖淮泗间而极于京师雅好文事凡名大夫士鲜不识者予曩见于奚进士元启家其于元启葢中表之防也元启卒其孤不能举半村为治后事殚财与力予谓其好义者心爱重之既又因刑部主事顾天锡来诣予请记其所谓半村者去年予南经苏夜泊桥下忆张继题诗处徘徊久之时半村又客于外求其居不可得也既还京师宿负未释半村以诗来者再足及门者多至不可数予甚愧之癸巳之夏持巻告别予不得置也笑而问曰夫仕与隠殊涂而异尚二者不惟不能合或据其地以相訾謷故击磬之音昔人所惑招隠之诗后世反之其势然也又有在吏为隠居山中以宰相称者是将安所取衷哉子之居村郭之交也出则为士为官处则为农为圃有所慕斯进之矣有所敛斯晦之矣今子以半村自名而不着其志将为河内之老自处于可否之间乎将为漆园之吏置其身于才不才之间乎不然则将用则行舍则藏所谓学顔氏之所学如吾徒者乎半村怃然作曰噫澂将去矣书予言以遗之













　　明文海巻三百三十
　　钦定四库全书
　　明文海巻三百三十一　　　余姚黄宗羲编记五
　　居室
　　借溪记【林俊】
　　始予读子美诗则知浣花溪之胜贮结者久之庚午有事西蜀意将出溪上吊先生草堂一寓目焉戎马驰逐既毕事买舟东还锦城无因自至溪之胜徒寄之神逰梦赏之间迩者先生乡人李君来副闽宪语次偶及曰不肖先茔去草堂里许厯林塘过百花潭追忆先生吏隐之处云物具在浣花犹为故有其无复易也缚茅附之名以借溪寓不敢当先生之意俟是溪终老焉幸为之记尝观夫物者品同而遇异今都防之雄富风景之繁丽有不杭西湖蜀浣溪者乎湖乐天主之溪子美主之固亦并世元人两祠并峙殆其不孤矣然蜀处一隅逰赏之盛溪不当湖之半而名殆右之岂非子美之沉落一世瑰词杰制尽用以发灵是溪非若乐天假守于杭为西湖风月勾留己也韩魏公之醉白堂慕乐天也公三朝元硕勲望隆赫犹欲自拟乐天宜其于子美而自附也然以予寓目之难而君顾借之之易吾能不为君私幸又惧夫来者之假有以不归也或疑数弓之畦吾汝隔焉子美岂尽溪而有业不待借且借其不常借也予曰然则有者其常有乎金谷平泉鹿门柴桑往日之主人安在则均之借也溪之借小也天地又一大借予独爱乐天西湖借和靖以收之寂先生浣溪将借君以沛发未尽之蕴道有相承者托借溪附见焉
　　吾道沧洲记【林俊】
　　延坻浮岛霭树晴芜荒荒然一碧家鳬鴈宅鱼虾孤屋断蓬寄厓根而临木杪陆居水着樵儿牧防耕钓者流迹交乎其间皆索落苍凉旷莽之地恶有飞盖轻舆雕璎壮马髙牙长纛从衞之赫然者哉故非无怀逸人与方外之士不能到到亦不能安以乐也自予为先菊庄翁卜寿丘也得云庄之胜立土屋以备齐守庇霜露格猛噬而防之名闻所知翕翕然悬一覩为快至则讶且笑不称情不知庄之胜固赎之矣曰碧山疎雨青野闲云临沧素月古洞真风者选其胜以立名吾道沧洲者櫽括以见吾志屏山拱北仰髙一快后乐独髙云寄未缕指尔矣道胡为其沧洲也谬尝渉迹人间树幺麽之风防愧鸱夷子者甚恶取附逸人决亦不自儗方外樵牧耕钓委心焉性乐也乐在是将吾道在是有弗吾乐将亦弗吾道恶强吾同哉云物为徒造化为友乾坤为客寄寒暑屈伸以为嘘吸无名非誉燐走野而风过林居久安故弗移取之甚亷故无夺所好以收吾寂自吾有者也自无而假之有其终有者哉易艮其背旡妄九四可贞遯九五嘉遯贞吉洲不变道亦不变洲寓道道寓易观象玩辞观变玩占沧洲付吾老矣正德丁丑端月三日见素甫林俊书于云庄青野
　　瑞贤亭记【吴寛】
　　世所谓瑞者或昭于天或发于地往往有竒验于人载于传记其事甚异然特一见而己至于屡见而屡验人争信之不以为异而以为常则其事益不可致诘矣宋韩魏公登进士第唱名至太史奏五色云见人以为公瑞吾尝疑其事之适然惟魏公其人足以当之故其事传耳然亦所谓一见而己者吉邑有水曰潇泷自永丰欧乡以下诸水皆合于此束以两山奔流喷激乱石间声如迅雷其上有渊深不可测灵物濳焉其西崖有巨石二矻起数丈俯瞰深碧状若人负而立者父老以为毎夏秋之交石上采色烂然如虹如霞照映水面则乡士必有掇髙科者郡志载之盖其验久矣宋天圣间独不验众方疑怪既而欧阳文忠公流寓随州连魁三试则公固乡士也厯元至皇朝屡见之正统壬戌若刘文介公俨天顺甲申若彭侍讲教并以状元及第此其尤验者也其异如此初石名不雅或易以瑞贤仍作亭其旁名瑞贤亭而里人王全璧者实董役事功毕亦久矣又考自宋以来百里之内由科第而出者得若干人悉刻其名氏以着其验于是彭公既没其兄之子杰桓同登甲科皆验于此他日来道其从父畴昔之意求记于予予为公门下士恐辱公命久未敢复也盖石之为物天下多有之而世之掇髙科者亦多于天下其瑞不验于彼而独验于此其亦有説乎抑科第未足以当其瑞乎试以欧阳公言之气节振乎頺风文章变乎陋习天下后世仰其人品以为不可及其瑞果系于科第乎若刘彭二公先后特起平生气节文章亦欲希乎文忠者其瑞又系于科第乎盖其事甚异非贤者不足以当之彼以科第云者亦浅之乎知石矣易以今名于是为称此乡之士或以予言为然其亦相与以先正为法则瑞当见之敢刻石以俟
　　何陋轩记【王守仁】
　　昔孔子欲居九夷人以为陋孔子曰君子居之何陋之有守仁以罪谪龙场龙场古夷蔡之外于今为要绥而习类尚因其故人皆以予自上国往将陋其地弗能居也而余处之旬月安而乐之求其所谓甚陋者而莫得独其结题鸟言山栖羝服无轩裳宫室之观文仪揖让之缛然此犹淳厐质素之遗焉盖古之时法制未备则有然矣不得以为陋也夫爱憎面背紊乱白黝浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无为陋乎夷之人廼不能此其好言恶詈直情率遂则有矣世徒以为言辞物采之而陋之吾不谓然也始余至无室以止于丛棘之间则郁也迁于东峰就石穴而居之又阴以湿龙场之民老稚日来视予喜予不陋益孚比予尝居于丛棘之右民谓予之乐之也相与伐木阁之材就其地为轩以居予予因而翳之以桧竹莳之以卉药列堂阶辩室奥琴编圗史讲习逰适之道畧具学士之来逰者亦稍稍而集于是人之及吾轩者若观于通都焉而予亦忘予之居夷也因名轩曰何陋以信孔子之言嗟夫诸夏之盛其典章礼乐厯圣修而传之夷不能有也则谓之陋固宜于后蔑道徳而专法令搜抉钩絷之术穷而狡匿谪诈无所不至浑朴尽矣夷之民方若未琢之璞未绳之木虽粗厉顽梗而锥斧尚有施也安可以陋之斯孔子所为欲居也欤虽然典幸文物则亦胡可以无讲今夷之俗崇巫而事鬼渎礼而任情不中不节卒未免于陋之名则亦不讲于是耳然此无损于其质也诚有君子而居焉其化之也益易而予非其人也记之以俟来者
　　碧峣精舎记【杨慎】
　　滇海西斥舎舟登陆俗曰髙桥稽之古志桥实曰峣以山形似秦峣闗受此称尔髙峣与碧鸡相望如箭括毛东镇氏有别庐在其下精舎之顔古定曰碧峣慗献疑于杨子曰兹峣也沂知之沂号之如俗所不知何易诸己诸杨子曰无易仍尔也君子期人以雅不以俗待人以博不以陋昔者孔子之作春秋也经书善稻吴名则伊缓也经书太原翟名则大卤也经书蚡泉翟名则矢胎也谷梁子曰号从中国名从主人范寗曰物类地名当从中国至于人名则从本俗杨子读而诠之曰大哉孔子辨物正名奥哉谷梁启蕴发隐号从中国故去大卤伊缓矢胎而从太原善稻蚡泉也名从主人故介葛卢戎曼子皆不易矣慎往年执简史局抽书藏室见洪武中有请以春秋两汉地名名今各驿传诏既从其请史复书其事皇祖之谟春秋大复古之意也慎自执防于滇毎慨物类与地形名失之陋俗若防而为禄脿吕阁而为吕合金浪巅之为丁当丁澜沧江之为浪沧江也不止峣之为桥耳方言既讹郡志踵谬岂君子雅俗而博陋之心为盛世一统而同文之义乎东镇于春秋专门其学而又以世族阅子明习当世兹名也固雅俗博陋之滥觞辨物正名之拳石与因注而志之若夫临睨眺听之美荟蔚清泠之兴巻中能赋者则备矣
　　湖记【刘绘】
　　凡物之成其事势小大不侔若突尔有兴废成败皆非人谋时数然也湖之作此岂余初自有计画营度规田园产物利哉亦非以初归田即欲为逸乐林池鱼鸟恣嘻逰谋也物有偶然而作事有因人而成亦足笑耳初归田歳丁未夏四月予乃以家务责任事臧获此庄租谷岁可二百余斛计三岁数苍头曾未足具半予让将惩治苍头惧伏地以手指画曰岁再无获庄湖在北田在南南下可文余天不雨歳可获雨多湖髙水溢田禾尽涝夏秋苦之不信居明岁可验明岁夏雨如苍头语苍头乃计白田己卑泄水无巨渠成洼今莫若整田两隄掘河令通田环庄皆水如围造桥或舟通出入围中田髙计四顷粪多歳可倍获外环水绕七八里畧因势作堵屿养鱼一二万头可补卑田获数内间置花石列珍果芳树计夏秋理稼穑春冬驾舫射猎于内足为公林下昕夕娱乐度前积谷可办小人计熟矣予亦悟遂尽如苍头言苍头名梅孰知梅瘠陋而有心计且勤敏乃疏凿如计虑与俱胥居宇权当否先后种蓻区画赖其便即歳八月至十一月渠成明夏五月野水涨下渠渠尽满乃买舟通往来是岁筑堂五楹于中顔曰明农堂后叠楼髙五丈楼曰依云登楼见先人松楸焉东有池二十畆植莲叠少阁水中阁曰注经予尝玩易春秋其上毎有己意发明即注之云西置西畴艸堂设笔研书史足吟咏题曰赋雪堂西有怀忠亭即射圃也西之前有髙阜搆亭为九日登髙松菊亭随处种花竹花有海棠山茶瑞香寳象绛桃芙蓉之属其襍置小亭八九纡逶相望也暇日予喜招羽客谈养生术又背郭静逺市防因名之曰湖焉此其大畧详见湖赋中予尝谓往昔贤逹栖息咸有精舎与园亭以自适或养老计要之茒舎土堦有竹百余竿花卉三五藂幽僻闲静士君子搆之亦易未费经营于情趣吟啸取澹然愉快足矣若华屋丽舘琪花瑶石事渉奢侈相胜有道之士羞见于长老君子长老君子亦丑之故湖中虽幽旷然花树皆杂列未成行亭舎多朴但污池纵横塍亩井然水多鱼虾菱芡田圃饶秔稻芋栗芹蔬菹焉老子曰其安易持其未兆易谋又曰美好者不祥之器后嗣守之识此意勿缀巧淫丰于耕获啬于逸逰取给赡用足为恒土哉今四方逺近传湖亭宇华艳花木繁秀比于东南贵族名园乃好事虚谈恣讙语误矣夫鄙语云尺有所短寸有所长樵童牧竖技有足赖其苍头梅之谓也己巳岁春三月之吉湖主人刘绘记
　　客星亭记【桑悦】
　　严之七里滩旧有严子陵先生祠堂治丙辰夏五月廵按监察御史徽郡吴公瀚至严瓣香进谒履其路羊肠屈曲不能舒武询之父老云昔有客星亭在两台之下岁久遗趾莫存乃命分守叅议湖南吴公纪督郡守东安李侯德恢计度于祠堂之右集工市材新搆一亭仍偏客星斩新修治所登祠宇及陟两台之路平平荡荡并旧祠檐宇重加润色焕然改观己求少詹事程公克勤记其颠未矣李侯复求予申一言以垂永久按先生与光武防同逰学而年差长及光武即位当以之为师臣不当屈为谏议大夫故先生不屈抑亦先生素慕许由支伯之为人虽逢尧舜而不仕欤呜呼光武虽以帝室之胄遭王莽之乱素手而复旧物其战胜攻取驾驭豪杰无不遂其所欲一遇先生则势力不能威爵禄不能贵而眇天下之心失矣能失眇天下之心而使其益尊荣于后世先生之于光武阴禆益之非浅浅也而况髙风所播足以激汉末之名节与夫立贪懦于百世之人先儒谓其大有功于名教又何待言説耶独于动星象之説予不能无疑焉夫客星有五曰周伯曰老子曰王蓬絮曰国皇曰温星行诸列宿十二国分野各在其所临之邦所守之宿以定占凡有所犯无不灾凶先生与光武共卧虽以足加于帝腹未必天象应之如是之速也而明日太史氏有客星犯帝座之奏盖适然耳光武不暇论占徒取客星之名而以先生当之又考之后汉天文志复居客星居周地以为光武崩之象于此不书似当时太史氏闻光武之言而讳其占故范蔚宗亦不能取之以立説也且客星犯帝座与晋刘聪时客星入紫微象同其大史康相言于聪曰客星入紫微非常之变聪后身防国乱亡光武之时无其应者岂非光武御极政鲜阙失即目前下贤一事亦可弭其灾患欤然后世尝拟先生为客星者盖于其名而不于其实也又以见先生之不屈于世主不惟能使光武重而亦能使客星美今去先生千有余年帝座无定在而客星之名属之先生者则不改既专其名又有其亭而兹亭之外乱石晶荧皆可谓之星精余惧后世之谈星者因其名而并亡其占也故书以为告焉若夫先生所立之卓卓足为逸民之首而见重于万世者自有其实亦不系客星之是否也儒者究理贵真不可随声应和故予云
　　半亩亭记【桑悦】
　　桑先生于西昌学圃中洿为小池深数尺濶寻丈畜以鱼数尾杂植茭莲菱蒲凡数种缚茅结亭其上取晦庵朱子临池观书诗语中半亩二字名其亭时置酒亭中召门生徐威乐之威曰先生素黙萦千古有□隘八荒之心匪三溟之潬浩汗漫不足与胸呑吐而是涔蹄之水足润目睫乎哉堙之攸宜先生曰子以天壤之间孰为大乎莫大乎道而道寓乎心茍得其大者则是潬浩汗漫果足动吾视否耶于彼既不足以为大而是半亩之中其活源则上接太虗雨降则波溢径寸千里之日月三垣二十八宿之属涵泳有余而晦庵时天光云影亦无不在微澌寸波足具全海其可以小之哉子求之于是有余师威怃然曰君子之学博贵能约先儒云易六百三十四爻约于时之一字书四十二篇约于时中之半语诗三百经礼三百曲礼三千约于思无邪无不敬之二言然则三溟之潬浩汗漫其不约于是池之半亩者乎君子泥观于三溟收功于半亩则放之皆可为海巻之皆可为勺水曽何大小之足云先生曰子诚告诸往而知来者可与言诗
　　独坐轩记桑悦
　　予为西昌校官学圃中筑一轩大如斗仅容台椅各一台仅可置经史数巻賔至无可升降弗肃以入因名之曰独坐予训课暇輙憇息其中上求尧舜禹汤文武周公孔子之道次窥闗闽濓洛数君子之心又次则咀嚼左传荀卿班固司马迁扬雄刘向韩栁欧蘓曽王之文更暇则取秦汉以下古人行事之迹少加褒贬以定万世之是非悠哉悠哉以永终日轩前有池半亩隙地数丈池种芰荷地杂植松桧竹柏予坐是轩尘坌不入胸次日拓又若左临太行右挟东海而荫万间之广厦也且坐惟酬酢千古遇圣人则为弟子之位若亲闻训诲遇贤人则为交逰之位若亲接膝而语遇乱臣贼子则为士师之位若亲降诛罚于前坐无常位接无常人日觉纷拏纠错坐安得独虽然予之所纷拏纠错者皆世之寂寞者也而天壤之间坐予坐者寥寥不谓之独亦莫予同作独坐轩记
　　静观亭记【桑悦】
　　吉郡故忠义邦迩齐民习染多负气少不平则求直求直则健讼两相持各逮数十人卒至儹结酿纒莫可释毎宪节所莅牒诉扰虓舆不得前人不得行竟岁源弗克澄镇守廵抚廵按洎藩臬重臣咸曰不闲不栫故忠义将如綎闲栫得人其屏乎因交章奏之于朝祈遣萃能之士专理吉讼庙议难其人浙之姚江道南黄公九成学行轶羣少以明经魁天下士授南都棘寺正亷明严方决讼如流天官卿拟陞公按察佥宪以名闻上曰俞吉之壬嚣夙摄公威徳闻风先驿骚公至持大体明劝惩铺徳布政无情者不敢尽其辞数月民相戒不犯公法分司如僧舎父老咸曰有生未覩先是公履任治私居于本司东偏地狭景幽毎于公退之暇燕息其中旁观物理思所以简讼之道悠然有得因扁所居之亭曰静观盖取程子万物静观皆自得意也呜呼公真知经世之理者哉今夫沟浍之水一羽莫溺放之江河能为黄龙青雀之舫之勍敌决三溟之波浅铺之燕赵之郊虽蹴以石尤廹以沙碛而一叶平渡覆舟岂水之性哉顾所染何如耳是故世称民之淳朴者曰无怀氏葛天氏使其民置吉江河中数年未必安澜吉三溟焉值公平铺之一波不惊果俗之不可变耶传曰画地为牢期不入刻木为吏期不对吉讼既简则千里之地物无不静天安于覆地安于载山安于峙水安于流云行则得荫不赤日亲棰楚雨施则肥黍稷不农时囚囹圄鸡豚狗彘则以时荐賔客供老疾不为悍吏之所残食物无不静故无不自得且大同则无物无物则无我物既静已付以静观物我既一兹亭安二静与自得物我与亭罔有不同如是则以恩生人以罪杀人生者杀者无不自得而我观生观杀无乎不静呜呼是可与俗吏言耶虽然天下本无事庸人自扰之天下静器扰则防防则棘棘则乱政繁法密扰莫大焉不若政与法俱相称而与天下以安静执政者如是而观之天下治欤不治欤人咸曰帝力何有于我则自得也公政声借甚异日庙堂擢静观之道必大行而还天下以无事则予言为始騐云姑书此为兹亭记
　　五湖烟景记【杨循吉】
　　昔先王既奠髙山大川以夫人之不能往来也乃作舟楫以济不通后世因之为任载之利视其乗率有业焉未有晏然徒操而无为者也今予也为舟独命之曰五湖烟景而无所事事岂有説乎噫今之舟惟利乎生者其用为急举百类吾舟无一焉顾欲浮防江湖烟水之表以自寄是果何益哉其能免乎君子之讥也亦难矣虽然予自防恩而归十年于兹日遑遑焉介而居羣而防其无益滋甚且今老至而徳不加修徒恃宠赐之恩自放于恬嬉而不知人之不我容也凡遭讥讪怒骂倾挤之辱亦己极矣若是而犹栖栖焉何哉斯固智人之所大惧也是故吾舟作焉夫五湖近壤也力可至景烟弃余也人弗争予不通者也舟冝作故既作之而遂以号焉逝将挟书以防息乎名山退以逺害晦以养德其不在兹乎且昔之圗隐者则必携家卜山而后克故其成鲜遂今予之为是舟也不必尽出乎是而凢予之所病喧嚣厐杂烦劳之事由是可以尽去而得其肥遯之乐则是舟之于予也不为益之尤者乎假而曰世之遗也而犹不免焉身去而谤随家捐而饥来则吾无亦甘其贫贱以求无愧乎古之士而已矣他暇计乎予虑夫不知者重以予之以舟为逸也故説以明之
　　块庵记【陆深】
　　吴江东陆生以块名庵夫茍物虽微且恶或中于人之所好木之朽析薪好之尘垢医师好之粪壤老农老圃好之况其尊者乎独块何好之块然而己人无知愚贤不肖授之块皆弗欲生自少日放言髙论希大慕逺已不见好于其乡既学文辞脱弃时尚求世之所不好者为之反而行古人之道正其本责其末斥其浮崇于实人皆望望焉其去之也不有类于块故得以块自居虽然块也者积而至于寻丈放于顷亩之外皆块之为也滋稼穑养百物出其力以利于世及其至也诸侯借是以为社稷天子因之曰有天下块之徳生恐其弗胜也敢记于壁癸亥之岁日长至自为文云





　　明文海巻三百三十一
　　钦定四库全书
　　明文海巻三百三十二　　　余姚黄宗羲编记六
　　居室
　　东读书园记【髙叔嗣】
　　出仁和门由宋曹门厯边村隄逹独乐冈北至园出丽景门由扬州门右转厯蘓村后走陈留道隄逹冈南左转厯白塔隄相国寺瘗僧所逹冈中出丽景门北径走白塔李氏坟后厯隄如上至园凡路四初髙子止西园西园垣庐新成然近念欲东东者大父所耕处自髙子他时未尝一再至甚僻逺是时坐论文堂心独豫召仆问东路宋衡指地对出仁和门三五里出丽景门右减三里出白防减五出李氏坟后减七然李氏坟道狭不容车利走者又问一日往来如何冬后渉首春凌晨往食黄昏归正夏秋初日出往食防息日斜归秋春杪晨往食防息黄昏归于是以囊盛书以缶盛糒以柴车载夏五月望髙子遂东父老闻皆过斑白相向簔笠交于户起与揖让问所以归状防仕孰与吾农乐多少髙子具以得事皇帝六年兄弟结佩趋金门之下幸遭知遇前后凡五践省闼父母被封泽小人分过烖生身受久病朝廷加恩不絶其官还耕于野谢父老防宦无状安敢望公等乐父老人人则大喜咸手操鸡黍为劳髙子与之饮人人益説始西郭人见髙子自引避非衣冠防楚固不肯见梁肉皆具书拜函为礼髙子大厌之及是虽袒跣人与语礼文益衰乃大喜谓可居也恨来之晚髙子曰世以庄周所録古巢许之徒讥尧禹薄孔公其辞不驯雅学士大夫弃不信谓其人无有然孔氏书载接舆沮溺诸公其非笑仲尼巳甚恶可言无其人顾其风淳至不可用诗书礼乐之际责者余始至于野受父老之诘乃无以应怅然久之固知周言世有斯人不虗哉髙子既自读书园徙而东犹防前号加东作记
　　定非亭记【髙叔嗣】
　　髙氏之先盖自洧川徙云厥初渔陶于郑门之野郑门者宋之顺天门也明兴天下久既治邑中贤豪殆以百数而郑门处其半咸敦谊相尚有古遗风俗髙氏又号为雄长家为门屋特大聚族其间人乃谓大门髙其后众稍分徙髙子之仕于朝白家封君曰郑门吾祖宗发踪今吾宗族处之且坟近祖宗魂灵不无乐防其中今故庐或闻乃为他人有叔嗣愿因今求为室岁时伏腊上冢过留防亲戚故人饮以长驩敬甚便于是家封君求修如之田于其阳所谓读书园也防作园亭今上赐髙子告居之时从父老问先世事曩之贤豪之子孙之存亡其流风灭如也异时之俗无有盛衰在百年之际何移之易也岂其地有异乎髙子曰予登郑门之首循故城以西望其闾里遂直如人身首足不具父老为予言往者盛时有老父过其下指谓人是有非字之象焉其后多是非之兴其书云然夫古先王养民必匡其俗乡遂各树之长时书其人善不善献状于君君乃赏罚及之其所以防民甚备逮教化陵夷犹有长者能使乡之人羞为不善不敢使闻之何者其行淳备感于人深也叔嗣观于上世尝里人死问其无以塟时顾妻耳脱金珥畀之夫妇犹叹终无恨色其隣里毎食相率之先熟之家不责賔主至少年乃直怀器轹诸其釜去今人闻所大笑之者即其风足感动于人心今复有是乎亡久矣俗之非奈何谓地形罪乎孔子曰文莫吾犹人也躬行君子则吾未之有得矜文之末圣人不喜予患夫流俗之言不惟其本所以定之故号亭曰定非侈往世之风烈傥后有其人庶防遇之
　　观瀑亭记【秦防】
　　当麻姑絶顶有泉自丹霞观西北来蛇行斗折伏流篁竹间数十里经仙坛下与神功泉防其流防防不疾不徐至三峡桥厓谷忽破裂其下乱石森立泉自上堕坑谷中下与石鬬不胜怒则汹涌作秋涛出峡声奔放冲突不数百歩至石梁忽作两白龙下垂飞雪洒洒溅人其声清越而天风引之乍髙乍细若士女裂帛明珠落盘又若铁骑突出而刀鎗戞击响振林谷诚山中之一伟观也成化辛丑余承乏是邦又明年适禋祀麻姑始获观是泉而爱焉因命道士曰洞渊者作亭其旁扁曰观瀑或谓予曰子身为二千石莅旴甫数月教逆未宣泽壅不流不思握髪吐哺以尽厥职而惟瀑是观殆非政之所宜予曰不然子之所谓非宜乃予之所谓冝者也予素愦愦昧于临民之术曩自尚书库部郎中出守武昌当西南剧郡不胜簿书期防之劳兀兀穷昼夜不息而气烦志乱政愈以厐予惧夫志之烦而政之厐也则施施焉登樊山临夏口眺大江之流以荡涤其胸臆既而洒然而归若醉而醒病而蘓壅者以决滞者以通而于政或庶防焉今旴为江右僻郡其政之繁减武昌之三之二而兹瀑之胜又有足观者清而不污直而不挠体柔而用刚可以激贪起懦类皆有益于吾之政夫所临者既简而所观者益胜则兹瀑者真攻予病之万金良剂庸可废观乎哉人唯而退遂书以为观瀑亭记
　　来雨轩记【顾璘】
　　知山君有轩居丛竹之间曰来雨东桥子防而息仰天而啸曰事有同行而异情知山君于杜子果若是同乎抑亦何校于客也昔杜子四十无位卧病长安賔客弃遗青苔及榻故闭门窃叹其客曰旧雨来今雨不来诚有感于贵贱之际也知山君二十賔兴三十登庸入金闺司衮职日月献纳功加上下丈夫康济之愿庶防焉尽之一拂其解带脱绶退归故乡家本公族兼素侯之奉崇礼范餙藻业传之云仍及其暇日则旁究彭籛之学期与大化终始由斯言之进亦乐退亦乐非所语于盛衰者非唯客莫择君君且将择客矣故客唯其人则命驾以访置驿以迎唯所施报无乎不可茍非其人虽闭户以拒可也又何校于其来若杜子之叹非所以叹君也昔翟公罢官书门人多挟其语余请署君轩扉曰嘉客雨来幽轩洞开恶客来雨吾莫尔主一阖一开乃适余怀一纳一拒道固其所君愕然曰有是哉相顾大笑记壁而别
　　屏山小隐记【顾璘】
　　凡居恒借山水为胜山以屏水以鉴非徒尔也屏于山则端凝尚体峭厉尚节而吾有得于实鉴于水则量以容广智以澄别而吾有得于虗若无日月烟云之丽草木禽鱼之生晦明惨舒之变以逹其用以成其文一皆有助于德此真知山水之情者然也吾南山之居逺水而独近山故唯屏焉是赖山北环而南正北如驼如象势若奔凑者为小石大石迤东伏而忽起曰戴山特髙且竒者曰牛头花岩祖堂三大峰逶逦南廻其上佛宇绀碧可覩正南与吉山对独立不倚形凹突如笔格诸山旦暮异采紫翠交映雨作则吐云蒸风因风蔽亏或有或无不可辨过是冈峦连延弗断然不甚髙而亦无名西南苍林郁然而近曰庙山西山髙者在江北卓青横黛隐隐来赴如人知心梦寐潜逹吾庐处其间藐焉廻丘之麓顾左左见顾右右至前瞻后瞩皆莫避去或角巾杖履出户四望山所露见悉为我有使我舎城市而婆娑于此凡以屏故故取以名吾居有笑者曰牛头花岩名阜也防者沓至至则得之诸山则此方之人所环居也子独屏之何耶余谕之曰凡言得者以心不以目余强盛时志在四方毎欲抉云汉攀日月垂光旂常之上时一至山率目寓心往弗能有之而山亦不吾与乃今动踬神恧度无所用其愚然后一笃于泉石始骎骎入今无间矣傥诸人犹吾少心则固有胜者在也虽家山中殆天壤哉亦遽曰屏焉屏焉吾不之信
　　孤树堂记【方豪】
　　嘉靖六年冬十月初六日予防恩起废复除广东按察司佥事职盐法屯田明年四月朔视事前堂曰明慎后堂曰持亷秉公后堂之后有堂三间左为予室右为胥吏所居中与后堂称自堂后经室后而东有亭在竹间曰清节前堂之西自小廊入折而南渡桥临池有台曰濯缨台后有亭曰喜有皆前人所名予不敢更唯最后堂未名见堂后一嘉树根蟠于牡蛎之墙袅袅若龙枝拂于市舶之舎童童如盖广可三间而髙过之初不知为何木询之土人但曰梡树梡树至询其字或曰东筦之筦或曰草菅之菅予皆疑之盖树之名必从木岂从竹从草也初官甚冗未暇攷阅意将制一字于木旁贴一完字曰梡有木如此可谓完矣比攷古书果为此字公退对之繁阴满檐清风自生炎方得此殊觉肃爽因忆西曹之槐故山之松小浣之桹皆可珍赏故曰见树轩曰松卧泉曰青盖异地同情扁曰孤树夫岭南之树不为少矣若鉄梨花梨之为美材若荔枝龙眼之称佳果若松柏槐榕之足清荫何地弗植何人弗识梡也人且昧其名则植之者罕矣堂前后有梅数株竹数百竿芙蓉芭蕉芰荷之类若干本其大而乔者唯梡举无与并焉树谓之孤冝也堂谓孤树亦宜也钱谷刑名之猥琐嫌疑谤怨之由生必有特立独行之士不避怨嫌法期于必行不受污湼守期于必不可夺乃可以共是职居是堂也夫受汚湼而移所守者诚不足道矣有守而避怨嫌不敢尽法者斯亦为名之流耳何有于特立独行也乎何补于是职也乎何取于是堂己乎故以孤树名吾堂庶朝夕居之见树而生警比之盘几绅韦之器严师益友之人也客有过之者爱赏不忍去毎曰孤哉树乎美哉堂乎强哉堂之人乎敢问其所以孤主人对曰众无与伍之谓耳客曰此孤之名耳非孤之本也本立则支茂支茂则荫广荫广则观竒观竒则爱钟而无与伍矣于是主人乃悟立本之道
　　信芳亭记【张岳】
　　雷州西湖之胜闻于海北然搢绅南防过雷州若不知有是湖者盖凡湖山以胜名则必带林麓穷岩壑有宫室亭榭之观而前世又有髙人逸士留故事以传如杭之西湖越之鉴湖然后其名始盛而防者踵至兹湖皆不能挟而有之独其浑涵潋澹吞吐万象与海上云日相澄辉于遐荒杳霭之表则非意趣悠逺不以竒丽富求山川者亦不能屡至而自得也嘉靖己亥石盟孟子雷谪贰雷州始即湖心小岛累土増髙作亭以临湖亭成未及名而孟子迁去又三年为壬寅春佥宪梦山翁子溥廵厯至雷防斯亭而爱之榱桷瓴甓巳有壊者为缮葺开拓加焕餙焉而余与叅戎凤山刘子经适以事至雷翁子以其暇日觞余二人于亭上酒酣凭栏四望慨然叹曰贺知章林和靖死天下湖山无真主人久矣其不幸据都防之盛日酣于笙歌罗绮又不幸则为势家之所据夺欲如兹湖之沦于遐逺而全其真胡可得哉试自亭而望东阻城闉西蘸防祠其南则走朱厓之路也昔之君子盖有抱忠怀防走朱厓万里至于僦屋躬耕九死而不悔当其时岂有待于后世之名哉卒其所以名者诸君子盖不与也士患不学无以自信尔既学矣而有以自信虽无以尽知于人必有以独知于天者周公之圣而不悦于召公七十二子于夫子亦不能尽知也故曰知我者其天乎夫以圣贤之徒同堂合席犹且若是况于以逺外之身逡廵末俗而欲俛仰脂韦以求声光于上下不亦重愧斯亭而可悲哉余与刘子矍然竦听复命酒酣饮因取离骚所谓余情信芳者以名斯亭既名而去犹觉湖光之入梦寐也
　　劝农亭记【熊过】
　　繇嘉靖元二以来蜀歳饥丙申冬湖南阮君以使者奉命来视水利事至合江则部署罗令按水利修旧贯或相逢隰依律称无倦欲总七乡手实潴水者大氏三十所而多于是合江人将有赖者云廼建亭明使者之意审其方由北郭门出絶江行里所明家坝亭在焉记曰合江予往过之即未暇察其水土或闻诸长老习农事者盖中上之壤也而予观牒记乃刀耕火种殆异乎今所闻云夫蜀故谓之陆海天下有事时乃言下巴蜀之粟矣今褁腹低首殆不乐生有如黜行谊而首剽残此夫廪廪者独谓民之忧何哉盖江以下负海之国常患水秦中及四战之国农人用毋仓生炁首种者少有稻则借水者少其为渠有赖以否即不可知蜀通井络猥曰漏天者廼非虚也今成都上下数万顷地平衍有秦李氷所凿离堆则固事水矣由成都逹之他境本戒首髙亢水皆夹行两山间流而不居非治陂池率有旱令长率其民举神行祷或号召方士筑垣为宫醵钱治神事方士防剑升坛禹歩作大梵隐语不可了号呼风雨或乃集僧徒琅琅诵大云经巫师舞婆祖令长仆仆然拜下民遥处思息假而万分一雨则费已屡终捐瘠而巳此何为哉然则谓合江火种不事水殆妄也始国家劝农省臣议置司农其后司农属户曹今置参政参议官然都水之使内外有司存也又长吏六条令甲以田畴为亟不修职业以佐民忧卿贰违本以矫之迁延避课繇役昧前相师为欺国家何赖焉予读古河渠书乃深发愤曰吏乃今有成事故如阮君罗令要为奉职始与所颂无防异此令萌生乐业本农甚大惠也吏不如是者皆不足听何况廼其更甚乎然窃谓农不待劝彼夫非木石而能饥者防何民虽至愚乐饥馁就死而自暇逸非人情也第在勿扰之俾自趋利夫输将更过役戌征敛谳报五者不徴诸隙而与民争时民困之久矣又有出于此者而徒以劝所谓埋之搰之者乎然非阮君罗令所得与矣书之告来者阮君名朝东今提督学校副使罗令名应元记在落成之岁五月
　　嵯峩精舎记【唐虞佐】
　　三原马子伯循诵先生之法希圣贤之轨典刑所昭风声斯被其诸弟子员振衣承响喁喁以从其集如云其立如林马子敝庐不葺环堵萧然而弟子多至无所栖止是故来逺而居弗寜也教勤而习弗专也佥事周子宗化行县而知之怃然用恻乃议搆精舎以尊其教前令王成章曰此实下吏之阙也西有浮屠氏之宫丛秽伏奸大隳世典诚易置之岂惟正之用昌即邪亦于是乎黜矣而况民俗罔不厘乎宗化曰善乃亟命毁之变地以为基徙材以为宇命之曰嵯峩精舎夫嵯峩山之胜地之灵也舎实当其胜而防其灵弟子鴈行以居马子俨然而临之发疑待问率以躬行纳于礼法龙常再至焉弟子进颙颙尔立肃肃尔退防防尔志而确然文而蔚然美矣哉马子之为教也乃作而言曰化以教善德以学成是故上古之世家置一塾焉党置一庠焉选民之秀者而升之宣之以容节训之以徳义申之以戒令齐之以读法上植其教功令布矣下修其学明德成矣夫然后乡举之里选之庶防博闻孝弟聪慧贤仁之士油然兴彬彬乎其盛而可胜用邪迨夫王制湮而道化塞博士阙而学徒散家不建塾党不立庠乡不举贤里不选士古今不同而美恶之风异也弊矣窃闻觌箾者思乐覩羊者思礼昔宋郿伯有意井田之制乃买田一方经画疆理曰庶防可兴乎今夫浮屠氏之宫连甍接栋盘络中土视诸学宫实百倍之茍悉为易置以广贤林以増化本孰谓家塾党庠之制乡举里选之法而不可复邪夫精舎诚足以基之矣而吾马子则有郿伯之心者哉
　　天巢记【马一龙】
　　皖山别出天柱三台壁立千仭絶壁下突然起为覆釜靖圉幕升防恰数楹四悬无凭防蹑可栖故曰天巢迤东门户掩设中窍布几席可数人坐顶开层阁穿一窦梯挽以上丹灶床捣药臼围棋枰仙迹俨然在焉山右折溪而断之支阜摆踔忽圹垠砥平大畦棊次髙便播种洼引泉注行者才欲展足当额之际愕视屏息怪石竒峯错出前后其势逼人悬者絶而下投险若可畏倾者欹而将覆邪若必仆端重者若坐以常静峭削者若立而不倚植若拱而客鞠若揖为礼偃屈者卧龙踊跃者舞马若冠而柱者传仲由之结缨若履而弃者遗巢父之防蹝过复续离而叅尊或仰卑则俯有龟蛇者若盘辟以显象有虎豹者若炳蔚以着文鸟翼而飞若待人以色举者虬蛰而蟠若困时以藏身者千态万状触目警心皆巨灵手擘与洪冶范成耳所入渐深则所遇渐异紫翠入云杳然而去嵯峩天永防挂斗杓幽壑茅团隐隐有村底鸡犬声西南去白鹤泉卓锡泉左慈台不逺矣上下廻阪之间路尽处逢溪溪流处抱石更环曲旋转傍溪引为池沼结驷亭榭松风萝月鹤竹莺花助以人为掩映成趣令邑大夫徐公居之夫房洞府多隐髙闲之士睨睥一世贤豪傲然不屑公尝廷防入甲第乃亦乐此岂韩子所谓托而逃焉者乎古人动息有存进退惟命进则发山河于渔樵退则收丹青于一握柱史盛古泉谓公其然也安能坐天巢中相与一考证
　　抚松轩记【夏鍭】
　　张文成佐汉为韩功成乞退虑不旋踵诸葛武侯审起佐汉大功未就以死为退陶靖节自以家世晋室宰辅有子房为韩之心宋初赋归去来辞有孔明不仕孙曹之节三子志义才权俱百代人物之旷见陶翁但未用耳予尝寤寐焉尚友焉面目千古情至而若私焉执鞭之役殆未足以喻吾欵也噫岂曰慕之云尔乎恕己量人可无古今窃又常自诵之未暇引楮墨以实筐箧今年余入城防庵任先生方筑室四楹于正寝之北刺取陶翁之辞以为榜目曰抚松暇日以纪事为言噫若防庵亦常慕陶翁之为人因事以见意者耶请为防庵卒业焉夫陶翁之罢彭泽赋归来夫人所知而共羡也既归而行事抚松盘桓亦固其所至遇田夫野老輙相与草酺泥饮慢废不束殆无雅人之度此则众人之所未厌而予也亦常少槩于中于乎其殆有由然也夫人于此负才杰遇时艰是其闵世审己岂不愿赞大防立大功以展见于时不徒己既而一不获逞则韬机畧解方严举胷中之礧砢尽于平易纡随阘茸焉出之势也譬水之行地滔滔活活亦欲捣龙门撼底柱踔鼇海以出其竒施其壮穷逺而后止既而一不获逞则滙为平澜溢为安流漾防淡泞逡防逦迤汀【去声】然自隘泊然无竞亦势也夫以陶翁之贤生晋宋之交重以家世晋臣意岂不愿入而谟惟出而践阃枭寄奴寿典午与子房孔明所树立后先相望既而大事且去无所更望张弛转移之势自不得不为是慢废不束也纡随阘茸也不然必发狂疾观其述史咏荆轲诸诗拒道济餽遗等事翁之欝欝不逞奚翅可想防庵为之何如防庵起家文学博士云间以至分教南雍所在养士外又有断塞奸敝寛民等疏居南雍三年外忧服除引疾卧家甚决可谓有所为者尔视陶翁亦可无愧但所遇之时不同耳防庵生长清朝从容进退疏堂宴乐不愿泥饮吟风太平不愿咏轲夫防庵遇时康获顺适如此又以见陶翁生世之不幸岂惟陶翁子房孔明无不皆然遭遇时艰不得己出而委身受役虽曰功立名显殆亦非其所愿也防庵曰然遂书以为抚松轩记
　　拟沂亭记【符锡】
  </div>
  <div class="pagination">
   <a href="明文海_page91.html">
    上一页
   </a>
   <span>
    ...
   </span>
   <a href="明文海_page87.html">
    87
   </a>
   <a href="明文海_page88.html">
    88
   </a>
   <a href="明文海_page89.html">
    89
   </a>
   <a href="明文海_page90.html">
    90
   </a>
   <a href="明文海_page91.html">
    91
   </a>
   <span class="current-page">
    92
   </span>
   <a href="明文海_page93.html">
    93
   </a>
   <a href="明文海_page94.html">
    94
   </a>
   <a href="明文海_page95.html">
    95
   </a>
   <a href="明文海_page96.html">
    96
   </a>
   <a href="明文海_page97.html">
    97
   </a>
   <span>
    ...
   </span>
   <a href="明文海_page93.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
