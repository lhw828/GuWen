<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 377 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 377 页/共 658 页</h1>
    <div class="content">
　　庶人两妻，不合典制，财之法则，应以先妇为主，服无所疑。汉时黄司农为蜀郡太守，得所失妇，便为正室，使後妇下之，载在《风俗通》。今虽贵贱不同，犹可依准。（《通典》八十九）
王群
群为庾亮征西府仓曹参军。

　　○陈诜後妻之子为前妻服议（咸康中）

　　李投身于贼，则名义绝矣辱身污行，丧礼违义，虽有救母之功，宜以路人之恩相报。不可以奉承宗庙，严子不宜以母服之，李子宜以出母居之。（《通典》八十九）

　　○通谘征西府主及僚き请详断从父姊服

　　姑姊妹无主後者，反归服，经虽不及从，设教必自亲始。以经言则宜不降，以记论例在加服。又与此姊同在他邦，无馀亲，情所不忍，准经不降，不亦可乎。（《通典》九十八）
荀讷
讷为庾亮征西掾，穆帝时为太常博士，领国子祭酒。

　　○驳王群为从父姊反服

　　若从姊夫没无子，无主後，反服可也。今已立後，殡葬有主祭，足下制小功之服，方以为後者没，更与本亲之情。寻其始则丧非无主，论其终则五月之末，继以大功之受，于制则情礼已降，于服则非轻重之序。（《通典》九十九）

　　○忌月议

　　案礼，唯云忌日不乐，无忌月之文。所谓忌日，当是子卯。今代所忌，更以周年日数，此事与古不同。（《通典》一百）

　　礼祗有忌日，无忌月语。若有忌月，即有忌时忌岁，并无理据。（《通典》一百四十七，升平元年，穆帝纳后，太常礼官荀讷议，又见《旧唐书·王方庆传》注。）

　　○开陵太后服议

　　如郑玄注，则皇太后不应有服缌。谓今皇太后上奉宗庙，下临朝臣，宜有变礼，不得准之常制。（《通典》一百二，永和十二年，领国子祭酒荀讷议。）

　　○改葬复虞议

　　虞安神之祭，神已在庙，改葬不应复虞，虞则有主。讷谓纯言为当。（《通典》一百二，尚书下问，改葬应虞与不，傅纯难，改葬安得虞国子祭酒荀讷以为。）

　　○答蔡谟书

　　别示并曹主簿书，其中兄在南娶，丧亡已三年，其兄子该等未曾相见，应为服否？《记》云：“生不及祖父母、诸父、昆弟，而父税丧，己则否。”先儒以为父异邦而生己，不及祖在时归见之，故过时则不服也。《记》云不及，而诸儒以为不见，文义各异。然则不及当谓生不及此亲在时也。意谓音问既通，情义已著，虽未相见，礼疑从重，犹税服。（《通典》九十八）

　　○答刘系之问为殇後者服

　　刘系之问荀讷：“《礼·丧服小记》‘为殇後者，服以其服’。案郑玄云：‘言为後者，据承之也。殇无为人父之道，以本亲之服服之。’案礼取後，或可缌麻之亲，或五服之内。若如郑旨，各从本亲，则为殇後者，可有无服之理。殇虽无为人父之道，今既承之，不得不称之为父。称之为父而无服之处丧，即情寻义，无服之理有疑。”讷答曰：“今相承继，在殇者既殁之後，主人近亲，皆以殇服服之，疏族为後，更当斩衰三年，轻重殊驳，非称情立文也。且後大宗，当为祭主，于先人轻降之服，不可久废祭祀，若应重服者，《记》当曰服斩，文约而旨明。今之所服，似非服重也。当以为後之故，本施成人，而不从殇耳。”（《通典》八十二）

　　○答刘系之问妻已没为妻父母服

　　刘系之问荀讷曰：“《礼》云‘母党不二服，亲无二统故也’。以例准，则妻党不二服明矣。然母有亲继之别，又有出有卒，故服外氏有降杀之理。今妻义一也，无继出之殊。今服其党，孰先孰後邪？”讷答曰：“妻党不二服，礼所不载。母党有出有继，情事不同。谓前妻虽卒，终当同穴，今妻配己，理无异前，不以存亡为异也。且礼无其文，当俱有服也。”或以为同于徒从，妻没则不从服。若夫所不服，妾何得于徒从君母之党邪？（《通典》九十五）

　　○答韩康伯问居所後父丧有本亲丧服

　　韩康伯问荀讷云：“有人奉其伯後，服制未除，复有本父丧，当复应还所生，两处作丧位不？若作垩室，今当服斩，先斩以居垩邪？”答曰：“今身有所後重服，未练，虽有所生之丧，无所改易。既练则当服周，布冠帻，首、齐衰。先丧既练，已有垩室，唯当服周以居之耳，不复还本家作丧位。”韩重问：“既为人後，先服重制，岂当有改。然今要当有时还本，哭临其本亲，赴吊不设丧位，情为不安。可于本亲兄弟次作垩室归来处之不？”荀重答：“意谓身有所後重服，当不得复于本兄弟庐次作垩室，归可设哭位而已。”（《通典》九十七）

　　○答段凝问改葬服

　　段凝问，嫡孙居父丧，未练而改葬祖，当何服，又出养子居所生父丧齐衰，改葬合当何服？荀讷云，礼父母丧偕葬，先轻後重，谓便当以重服而葬也。若服重可以临葬，则为人後者，亦当著齐衰耳。礼无的文，此意决耳。（《通典》一百二）
冯怀
怀，咸康中为太常，加侍中，永和初为护军将军。

　　○请议京兆府君迁主表

　　续太庙奉还于西储夹室，谓之为祧，疑亦非礼。今京兆迁入，是为四世远祖，长在太祖之上。昔周室太祖世远，故迁有所归，今晋庙宣皇为主，而四祖居之，是屈祖就孙也。殷袷在上，是代太祖也。（《宋书·礼志》三，咸康中，太常冯怀表。）

　　○元会敬司徒议

　　天子修礼，莫盛于辟雍，当尔之日，犹拜三老，况今先帝师傅，谓宜尽敬。（《晋书·荀奕传》）

　　○京兆府君迁主议

　　礼，无庙者，为坛以祭，可别立室藏之，至殷，则祭于坛也。（《宋书·礼志》三，永和二年。）

　　○答或问内外兄弟

　　或问冯怀曰：“甲之母，乙之姑；乙之母，甲之姑也。代称姑子为外兄弟，舅子为内兄弟，此亦郑君所言。然甲乙之母俱姑也，父俱舅也，内外既同，亲疏无异。若甲以姑子称乙，乙以舅子称甲，则事同名异，于理不通。若相称之辞同，则名例为乖。”怀封曰：“《礼》，公子之外兄弟者，外祖父母也。《左氏传》曰：‘声伯以其外弟为大夫。’所谓外弟，盖管于奚之子，声伯同母异父之弟也。声伯谓之外弟，复谓声伯为外兄，然则异姓之亲，通谓之外，不必谓吾外者，吾谓之内也。今称舅子为内兄弟，末俗所云，非典言也。郑玄还举俗言以喻俗人，故称焉，亦非正名矣。依《礼》据《传》，甲乙相称，宜通曰外。”（《通典》六十八）

　　○答或问从舅是族外弟相称

　　或问冯怀曰：“景之母，丁之从祖姊也；丁之母，景之族姑也。丙年长于丁。若从父族为亲，则景以丁为族外弟，而丁以景为从甥；若从母族，则景以丁为从舅，而丁以景为族内兄，名体乖谬，尊卑无序。若景以父族称丁，丁以母族称景，则例不通。将若之何？”怀答曰：“闻诸前训，名者人之纲，故‘夫属于父道，其妻为母；夫属于子道，其妻为妇。’今则舅是母班，而兄弟是己列，故不敢以己之列，废母之班矣。谓景宜执从舅之礼。”（《通典》六十八）
翟铿
铿，咸康中为庾翼安西掾。

　　○甘露启

　　甘露降学堂柳树，与吏共尝，味极甜，宜表贺。（《艺文类聚》九十八）
谢诠
诠，咸康中太学博士。

　　○刘昙父与府主同名求解职议

　　案礼，诸侯讳祖与父，大夫士井讳伯父母及姑。又父，子之所天，尊无以比，宜听解职。（《通典》一百四，右将军王遐司马刘昙，父名遐求解职事，博士谢诠议。）

　　○答东海国臣刺问为皇后服

　　恭皇后崩，时东海国臣弘据刺问礼官。太学博士谢诠案：“《仪礼》，诸侯之大夫为周王む衰，至葬除，有正文。《传》曰：‘诸侯之大夫，时接见于天子也。’至于周王后崩，无丧服之制。周王天下父，周后天下母，诸侯大夫宜服む衰，称情为得。”（《通典》八一）

　　又刺问云：“昔元、明二帝崩时，朝臣皆服斩衰，诸国臣む衰七月。今朝臣既为皇后齐周，则国臣宜有差降，不得亦む衰也。”谢诠答曰：“む衰止于七月，故无降，错综记例，亦谓应有服，正疑于无降耳。案伯叔母与伯叔父，恩义有深浅，而服亦同齐。曾祖与宗子母、妻，服无差降。推此，则何必皆降乎，将以取节于既葬，故无等邪？”（《通典》同上）
许乾
乾（一作），咸康中太学博士。

　　○刘昙父与府主同名求解职议

　　案礼，君子不夺人亲。故孝经云，资父以事君，而敬同。是以为尊者讳，为亲者讳。昙自别父与将军同名，圣朝垂恩，不许昙解，可使换官。（《通典》一百四）
卷一百三十一
顾臻
</div>
    <div class="pagination">
<a href="全上古三代秦汉三国六朝文_page376.html">上一页</a><span>...</span><a href="全上古三代秦汉三国六朝文_page372.html">372</a><a href="全上古三代秦汉三国六朝文_page373.html">373</a><a href="全上古三代秦汉三国六朝文_page374.html">374</a><a href="全上古三代秦汉三国六朝文_page375.html">375</a><a href="全上古三代秦汉三国六朝文_page376.html">376</a><span class="current-page">377</span><a href="全上古三代秦汉三国六朝文_page378.html">378</a><a href="全上古三代秦汉三国六朝文_page379.html">379</a><a href="全上古三代秦汉三国六朝文_page380.html">380</a><a href="全上古三代秦汉三国六朝文_page381.html">381</a><a href="全上古三代秦汉三国六朝文_page382.html">382</a><span>...</span><a href="全上古三代秦汉三国六朝文_page378.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
