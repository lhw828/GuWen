<!DOCTYPE html>
<html>
 <head>
  <meta charset="utf-8"/>
  <title>
   文选 - 第 85 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 85 页/共 102 页
  </h1>
  <div class="content">
   故圣主必待贤臣而弘功业，俊士亦俟明主以显其德。上下俱欲，欢然交欣，千载一会，论说无疑。翼乎如鸿毛遇顺风，沛乎若巨鱼纵大壑。春秋保干图曰：神明之应，疾于倍风吹鸿毛。其得意如此，则胡禁不止，曷令不行？化溢四表，横被无穷，遐夷贡献，万祥必臻。是以圣主不徧窥望而视已明，不殚倾耳而听已聪。恩从祥风翶，德与和气游，太平之责塞，优游之望得。为君之道，冀太平而优游。今已太平，是责塞也；今已优游，是望得也。史记，泄公曰：今王已出，吾责塞。尚书大传曰：周公作乐，优游三年。遵游自然之势，恬淡无为之场。庄子曰：夫恬淡寂寞，虚无无为，此天地之平，而道德之至。休征自至，寿考无疆，雍容垂拱，永永万年。尚书曰：垂拱而天下治。何必偃仰诎信若彭祖，呴嘘呼吸如乔松，眇然绝俗离世哉！庄子曰：吹呴呼吸，吐故纳新，熊经鸟伸，为寿而已矣。彭祖，寿考者之所好也。列仙传曰：王子乔好吹笙，道人浮丘公接以上嵩山。又曰：赤松子者，神农时雨师也，至昆仑山上，常止西王母石室中。诗曰：「济济多士，文王以宁。」盖信乎其以宁也！
　　文选考异
　　而杼情素　何云汉书「杼」作「抒」，注「抒犹泄也」。案：「抒」是也。凡「木」「才」二旁多互混。
　　注「胡广曰」　袁本「胡」上有「善曰汉官解诂」六字，是也。茶陵本此节注多脱误。又案：篇中「善曰」二字多删削，说已详前。
　　铸干将之璞　何校「璞」改「朴」。茶陵本云五臣作「朴」。袁本云善作「璞」。案：汉书作「朴」，是也。各本所见「璞」字皆传写讹。
　　忽若篲泛画涂　袁本「画」下有校语云善作「尽」。案：袁所见误也。汉书作「画」。茶陵本无校语，与此皆未误。
　　注「世本曰韩哀侯作御也」　何云世本无「侯」字。宋衷云：「韩哀，韩文侯也。」案：所校据汉书注引，是也。各本皆衍。
　　注「此复言之」　案：「之」当依汉书注引作「作」，卽宋衷注也。各本皆误。
　　注「相选而并至矣」　袁本、茶陵本「选」作「沓」，是也。
　　注「已见邹阳上书」　袁本、茶陵本作吕氏春秋云云，皆复出之误。
　　注「膏粱之性」　茶陵本「膏」上有「晋悼公曰夫」五字，是也。袁本亦脱。
　　注「声之不常」　何校「声」改「击」。案：所校据汉书注作「击」，是也。各本皆误。
　　注「小臣持龙髯拔堕」　袁本、茶陵本重「龙髯」二字，是也。
　　注「史记泄公曰」　陈云「泄公」当作「贯高」。案：所校未是也。此「泄」上有脱文耳。
　　赵充国颂汉书曰：成帝时，西羌常有警。上思将帅之臣，追美充国，乃召黄门郎杨雄，卽充国图画而颂之。
　　杨子云
　　明灵惟宣，戎有先零。汉书曰：诸羌，先零豪。然先零，羌别号。先零猖狂，侵汉西疆。汉书，宣纪曰：元凤元年，西羌反。汉命虎臣，惟后将军。毛诗曰：进厥虎臣，阚如虓虎。汉书曰：昭帝时，擢充国为后将军。整我六师，是讨是震。汉书曰：遣后将军赵充国击西羌。毛诗曰：整我六师，以修我戎。又曰：徐方震惊。既临其域，谕以威德。汉书曰：充国至西部都尉府，欲以威信招降罕、幵，乃上疏曰：因田致谷，威德兼行。有守矜功，谓之弗克。应劭曰：酒泉太守辛武贤言充国屯田之便，不如击之。论语谶曰：重耳反谲，伐德矜功。请奋其旅，于罕之羌。韦昭曰：罕，羌名也。苏林曰：在金城南。武贤言，但击罕羌，先零自降也。天子命我，从之鲜阳。应劭曰：宣帝使充国共讨罕、幵于鲜水阳。营平守节，屡奏封章。汉书曰：充国封营平侯，屡奏封章，言屯田之便，不从武贤之策。料敌制胜，威谋靡亢。制胜，已见张景阳杂诗。遂克西戎，还师于京。汉书曰：充国奏言：凡斩首七千六百级，降者三万一千二百，请罢屯兵。奏可。充国振旅而还。鬼方宾服，罔有不庭。毛诗曰：内奰于中国，覃及鬼方。毛苌曰：鬼方，远方也。世本注曰：鬼方，于汉则先零戎是也。尚书曰：惟周王四征弗庭。昔周之宣，有方有虎。诗人歌功，乃列于雅。诗小雅曰：方叔莅止，其车三千。又大雅曰：江、汉之浒，王命召虎。在汉中兴，充国作武。赳赳桓桓，亦绍厥后。毛诗曰：赳赳武夫，公侯干城。尚书曰：武王曰：勖哉夫子尚桓桓。
　　文选考异
　　注「言充国屯田之便」　茶陵本「之」作「非」，是也。袁本亦误之。
　　出师颂范晔后汉书曰：邓骘，字昭伯，女弟为和熹皇后。安帝立，骘为虎贲中郎将，封上蔡侯。凉部叛羌，摇荡西州，诏骘将兵击之，车驾幸平乐观饯送。骘西屯汉阳，征西校尉任尚与羌战，大败之。遣中郎将迎拜骘为大将军。既至，大会羣臣，赐以束帛乘马。
　　史孝山范晔后汉书曰：王莽末，沛国史岑，字孝山，以文章显。文章志及集林、今书七志并同，皆载岑出师颂，而流别集及集林又载岑和熹邓后颂幷序。计莽之末，以讫和熹，百有余年。又东观汉记，东平王苍上光武中兴颂，明帝问校书郎此与谁等，对云前世史岑之比。斯则莽末之史岑，明帝之时已云前世，不得为和熹之颂明矣。然盖有二史岑，字子孝者仕王莽之末，字孝山者当和熹之际，但书典散亡，未详孝出爵里，诸家遂以孝山之文，载于子孝之集，非也。骘则邓后之兄，元舅则骘也。
　　茫茫上天，降祚有汉。兆基开业，人神攸赞。五曜霄映，素灵夜叹。皇运来授，万宝增焕。汉书曰：元年冬十月，五星聚于东井，沛公至霸上。应劭曰：五星所在，其下以义取天下也。又曰：高祖夜经泽中，有大蛇当径，拔剑斩蛇，蛇分为两。后人至蛇所，有一妪夜哭，人问妪，妪曰：吾子白帝子，化为蛇当道，今者赤帝子斩之也。历纪十二，天命中易。汉书曰：汉起元高祖，终于孝平王莽之诛，十有二世也。西零不顺，东夷遘逆。西零，卽先零也。乃命上将，授以雄戟。子虚赋曰：建干将之雄戟。桓桓上将，寔天所启。桓桓，已见上文。左氏传，晋侯赐毕万魏，卜偃曰：以是始赏，天启之矣。允文允武，明诗悦礼。毛诗曰：允文允武，昭格烈祖。左氏传，赵衰曰：縠说礼、乐而敦诗、书。宪章百揆，为世作楷。礼记曰：仲尼宪章文、武。尚书曰：纳于百揆。礼记曰：今世行之，后世以为楷。昔在孟津，惟师尚父，尚书曰：武王伐殷，师渡孟津。毛诗曰：维师尚父，时惟鹰扬，谅彼武王。素旄一麾，浑一区宇。鬻子曰：武王伐纣，乃命太公把旄以麾之，纣军反走。尚书曰：王右秉白旄以麾。苍生更始，朔风变楚。苍生，犹黔首也。尚书曰：至于海隅苍生。朔，北方也。楚，南方也。史记，子贡问乐曰：舜弹五弦之琴，歌南风之诗，而天下治。纣为朝歌北鄙之音，身死国亡，何也？夫南风之诗者，生长之音，舜乐好之，故天下治也。夫北者，败也。鄙者，陋也。纣乐好之，故身死国亡。薄伐猃狁，至于太原。毛诗小雅文也。郑玄曰：薄伐，言逐出之而已。诗人歌之，犹叹其艰。况我将军，穷城极边。鼓无停响，旗不蹔褰。泽沾遐荒，功铭鼎铉。礼记曰：夫鼎者有铭。铭者，论譔其先祖之德，美功烈动劳而酌之祭器，自成其名焉。周易曰：鼎，金铉。我出我师，于彼西疆。毛诗曰：我出我车，于彼牧矣。天子饯我，路车乘黄。言念伯舅，恩深渭阳。毛诗序曰：渭阳，康公念母也。我见舅氏，如母存焉。又曰：我送舅氏，曰至渭阳。何以赠之，路车乘黄。介珪既削，列壤酬勋。毛诗曰：锡尔介珪，以作尔宝。今我将军，启土上郡。尚书曰：建邦启土也。传子传孙，显显令问。毛诗曰：假乐君子，显显令德。又曰：令问令望。
　　文选考异
　　注「大败之」　案：「之」字不当有。各本皆衍。又案：此下何、陈校皆依后汉书，多有所添，其实善未必备引，今仍其旧。
　　注「沛国史岑字孝山」　陈云「孝山」当作「子孝」，是也。各本皆误。
　　朔风变楚　茶陵本「楚」作「律」，云五臣作「楚」。袁本云善作「律」。案：二本所见「律」字传写误，此尤延之校改正之也。
　　酒德颂
　　刘伯伦臧荣绪晋书曰：刘伶，字伯伦，沛国人也。志气旷放，以宇宙为狭。着酒德颂。为建威参军。卒以寿终。
　　有大人先生，以天地为一朝，万期为须臾。日月为扃牖，八荒为庭衢。行无辙迹，居无室庐。老子曰：善行无辙迹。马融琴赋曰：游闲公子，中道失志，居无室庐，罔所自置。幕天席地，纵意所如。止则操巵执觚，动则挈榼提壶。说文曰：榼，酒器也，苦阖切。唯酒是务，焉知其余。有贵介公子，搢绅处士。左氏传曰：伯州黎谓郑皇颉曰：夫子为王子围，寡君之贵介弟也。司马相如封禅书曰：因杂搢绅先生之略术。臣瓒曰：缙，赤白色。绅，大带。应劭风俗通曰：处士者，隐居放言。闻吾风声，议其所以。乃奋袂攘襟，怒目切齿。北征赋曰：遂奋袂而北征。战国策，张仪说魏王曰：天下游士，莫不瞋目切齿。陈说礼法，是非锋起。春秋感精符曰：祸乱锋起，君若赘旒。先生于是方捧罂承槽，衔杯漱醪。刘熙孟子注曰：槽者，齐俗名之如酒槽也。奋髯踑踞，枕曲藉糟。汉书曰：朱博迁琅邪。齐部舒缓。博奋髯抵几曰：观齐儿欲以为俗耶？又曰：尉佗魋结箕倨。无思无虑，其乐陶陶。兀然而醉，豁尔而醒。静听不闻雷霆之声，熟视不覩泰山之形。不觉寒暑之切肌，利欲之感情。庄子曰：知反于帝宫，见黄帝而问焉。曰：何思何虑则知道。黄帝曰：无思无虑始知道。毛诗曰：君子陶陶。俯观万物，扰扰焉如江汉之载浮萍。广雅曰：扰扰，乱也。焉如，犹何如也。二豪侍侧，焉如蜾蠃之与螟蛉。二豪，公子、处士也。随己而化，类蜾蠃之变螟蛉也。法言曰：螟蛉之子，蜾蠃祝之曰：类我，类我。久则肖之矣。速哉，七十子之化仲尼也。李轨曰：螟蛉，桑虫也。蜾蠃，蜂虫也。肖，类也。蜂虫无子，取桑虫蔽而殪之，幽而养之，祝曰：类我。久则化而成蜂虫矣。速疾哉，二三子受学仲尼之化疾也。
　　文选考异
　　注「刘伶」　袁本、茶陵本「伶」作「灵」，是也。
　　注「因杂搢绅先生之略术」　案：此有误也。下引「如淳曰：缙，赤白色」，不得此作「搢」，与之不相应。疑正文自为「缙」，故不取「搢插」为义。否则当有「搢」、「缙」异同之注而未全，各本皆同，无以订之。
　　注「刘熙孟子注曰槽者」　案：「槽」当作「螬」。各本皆误。此所引乃「螬食实者」之注，但取下文之「酒槽」，与此「螬」字不相涉。不知者幷改为「槽」，误之甚矣。
　　汉高祖功臣颂
　　陆士衡
　　相国酇文终侯沛萧何，相国平阳懿侯沛曹参，太子少傅留文成侯韩张良，丞相曲逆献侯阳武陈平，楚王淮阴韩信，梁王昌邑彭越，淮南王六黥布，赵景王大梁张耳，韩王韩信，燕王丰卢绾，长沙文王吴芮，荆王沛刘贾，太傅安国懿侯王陵，左丞相绛武侯沛周勃，相国舞阳侯沛樊哙，右丞相曲周景侯高阳郦商，太仆汝阴文侯沛夏侯婴，丞相颍阴懿侯睢阳灌婴，代丞相阳陵景侯魏傅宽，车骑将军信武肃侯靳歙，大行广野君高阳郦食其，中郎建信侯齐刘敬，太中大夫楚陆贾，太子太傅稷嗣君薛叔孙通、魏无知，护军中尉随何，新成三老董公、辕生，将军纪信，御史大夫沛周苛，平国君侯公，右三十一人，与定天下安社稷者也。颂曰：
　　芒芒宇宙，上墋下黩。天以清为常，地以静为本，今上墋下黩，言乱常也。墋，不清澄之貌也，楚锦切。国语，观射父曰：民神异业，敬而不黩。贾逵曰：黩，媟也。波振四海，尘飞五岳。波振、尘飞，以喻乱也。九服徘徊，三灵改卜。周书曰：乃辨九服之国。春秋元命苞曰：造起天地，铸演人君，通三灵之贶，交错同端。赫矣高祖，肇载天禄。尚书曰：天禄永终。沈迹中乡，飞名帝录。中乡，卽中阳里也。汉书曰：高祖，中阳里人。尚书璇玑钤，孔子曰：五帝出，受录图。庆云应辉，皇阶授木。汉书，范增谓项羽曰：吾使人望沛公，其气皆为龙，成五色，此天子气，急击之勿失。春秋孔演图曰：天子皆五帝精，必有诸神扶助，使开阶立遂。宋均曰：遂，道也。春秋保干图曰：黑帝治八百岁，运极而授木。苍帝七百二十岁而授火。言汉之历运，为周木德所授也。龙兴泗滨，虎啸丰谷。尚书序曰：汉室龙兴。汉书曰：高祖为泗上亭长。淮南子曰：虎啸而谷风至。汉书曰：高祖居沛、丰。彤云昼聚，素灵夜哭。汉书曰：高祖隐于芒、砀山泽间，吕后求常得之。高祖怪问吕后，后曰：季所居上常有云气，故从往常求得季。彤，丹色也。素灵夜哭，已见上文。金精仍颓，朱光以渥。汉书郊祀志曰：秦襄公自以居西，主少昊之神，作西畤，祠白帝。至献公时，栎阳雨金以为瑞，又作畦畤，祠白帝。少昊，金德也。朱光，谓汉也。杀之者，明汉当灭秦也。万邦宅心，骏民效足。尚书曰：宅心知训。又曰：俊民用章。曹植与陈琳书曰：骥騄不常一步，应良御而効足。
　　堂堂萧公，王迹是因。萧何为丞相，故曰公。论语，曾子曰：堂堂乎张也，难与并为仁矣。绸缪叡后，无竞维人。毛诗曰：无竞维人，四方其训之。外济六师，内抚三秦。汉书曰：汉王与诸侯击楚，何守关中。汉王数失军，何常与关中卒輙补缺。应劭曰：章邯为雍王，司马欣为塞王，董翳为翟王，分王秦地，故曰三秦。拔奇夷难，迈德振民。汉书曰：何进韩信，汉王以为大将军。黥布反，上自将击之，使使问相国何为？曰：为上在军，拊循百姓。尚书曰：咎繇迈种德。周易曰：君子以振民毓德。体国垂制，上穆下亲。周礼曰：惟王建国，体国经野。班固萧何述曰：营都立宫，定制修文，然重威则上穆，刑约则下亲。名盖羣后，是谓宗臣。班固汉书赞曰：萧何、曹参，位冠羣后，声施后世，为一代之宗臣。张晏曰：宗臣，国所宗也。
　　平阳乐道，在变则通。论语曰：贫而乐。周易曰：易穷则变，变则通。爰渊爰嘿，有此武功。庄子曰：君子渊默而雷声。毛诗曰：文王受命，有此武功。长驱河朔，电击壤东。汉书曰：秦将王离围巨鹿，参击王离军成阳南，大破之。又击三秦军壤东，破之。文颖曰：壤东，地名也。班固汉书述曰：长驱大举，电击雷震。协策淮阴，亚迹萧公。汉书曰：魏王豹反，参以假丞相别与韩信东攻魏将孙遬，大破之。又从韩信击赵，大破之。又从韩信击龙且，大破之。又曰：谒者鄂秋曰：位次，萧何第一，曹参次之。
　　文成作师，通幽洞冥。汉书，张良终，谥曰文成侯。又曰：张良从容步游下邳圯上，有老父出一编书曰：读是则为王者师。永言配命，因心则灵。毛诗曰：永言配命，自求多福。又曰：维此王季，因心则友。穷神观化，望影揣情。周易曰：穷神知化，德之盛也。史记，太史公曰：虞卿断事揣情，为赵画策。鬼谷子曰：测深揣情。鬼无隐谋，物无遯形。武关是辟，鸿门是宁。汉书曰：汉王与良西入武关。良曰：臣闻秦将屠者贾竖，易动以利，今持重宝啖秦将。秦将果欲连和，沛公欲听之。良曰：此其将欲叛，士卒恐不从，不如因其解击之。沛公乃击秦军，大破之。又曰：项羽至鸿门，欲击沛公。良因要项伯见沛公，沛公令伯具言沛公不敢背项王。项羽意乃解。周易曰：人谋鬼谋，百性与能。随难荥阳，卽谋下邑。随难荥阳，见下文。汉书曰：汉王兵还至下邑。汉王曰：吾欲捐关以东，谁可与共功者？良曰：九江王英布，楚枭将；彭越反梁地，此两人可急使。韩信可属大事，当一面。卽欲捐之此三人，楚可破也。销印惎忌废，推齐劝立。汉书曰：项羽急围汉王荥阳，郦食其曰：诚复立六国后，楚必敛衽而朝。汉王曰：善。趣刻印，先生行佩之。良曰：谁为陛下画此计者？陛下大事去矣。且楚唯无强，六国复挠而从之，陛下焉得而臣之？汉王曰：趋销印。后韩信破齐，欲自立为齐王，汉王怒。良劝汉王因封之。班固汉书述张良曰：推齐销印，驱致越、信。运筹固陵，定策东袭。三王从风，五侯允集。汉书曰：汉王与齐王信、魏相国彭越期会击楚，至固陵，不会。汉王谓张良曰：诸侯不从，奈何？良曰：今能取睢阳以北至谷城，以王彭越；从陈以东傅海与齐王信，则楚易败也。于是韩信、彭越皆引兵来，黥布随刘贾皆会。项羽败，自刎。淮南子曰：施于寡妻，至于兄弟，天下从风。汉书曰：汉王用良计，诸侯皆至。史记曰：汉部五诸侯兵东伐楚。又，苏秦曰：梁从风而动。霸楚寔丧，皇汉凯入。周礼曰：师有功，则恺乐。怡颜高览，弥翼凤戢。托迹黄老，辞世却粒。史记，良曰：愿弃人间事，从赤松子游耳。乃学辟谷，导引轻身。
　　曲逆宏达，好谋能深。西都赋曰：大雅宏达。论语，子曰：好谋而成。游精杳漠，神迹是寻。重玄匪奥，九地匪沈。重玄，天也。邓析子曰：九地之下，重天之巅。伐谋先兆，挤响于音。言将伐其谋，先其未兆；欲墬其响，在于为音。然兆为谋始，响为音初也。孙子曰：上兵伐谋，其次伐交。鹖冠子曰：音者，所以调声也，未闻音出而响过其声者也。奇谋六奋，嘉虑四回。汉书曰：陈平凡六出奇计，或颇秘之，世莫得闻。宋仲子法言注曰：张良为高祖画策六，陈平出奇策四，皆权谋，非正也。然机之此言，有符仲子之说，未详。相承而误，或别有所凭也。规主于足，离项于怀。格人乃谢，楚翼寔摧。汉书曰：淮阴侯破齐王，使使来言汉王。汉王怒而骂，平蹑汉王，汉王寤，乃厚遇齐使。音义曰：蹑，谓平蹑汉王足也。汉书，陈平曰：项羽骨鲠之臣，亚父、锺离沬、龙且、周殷之属，不过数人。大王捐数万金，行反间，间其君臣，破楚必矣。汉王以为然。反间既行，羽果疑亚父。亚父去，发病死。尚书曰：格人元龟，罔敢知吉。韩王窘执，胡马洞开。汉书曰：人有上书告楚王韩信反。陈平曰：陛下第出，伪游云梦，信闻天子以好游出，其势必郊迎谒，陛下因禽之，此特万世之事也。高祖以为然。信果郊迎，卽执缚之。毛苌诗传曰：窘，困也。汉书曰：上至平城，为匈奴所围。高祖用平奇计，使单于、阏氏解围以得出。迎文以谋，哭高以哀。汉书曰：吕太后崩，平与太尉勃合谋诛诸吕，立文帝。平本谋也。又曰：高帝崩，平驰至宫，哭殊悲。
　　灼灼淮阴，灵武冠世。策出无方，思入神契。孔安国尚书传曰：神妙无方。蔡邕李咸碑曰：明略兼洞，与神合契。奋臂云兴，腾迹虎噬。凌险必夷，摧刚则脆。吕氏春秋曰：凡兵之用也，攻乱则脆。肇谋汉滨，还定渭表。汉书，萧何谓高祖曰：必长王汉中，无所事信；必欲争天下，非信无可与计事者。汉王乃拜信大将军。信说汉王曰：今王举兵而东，三秦可传檄而定也。汉王喜，遂听信计，举兵出陈仓，定三秦。京索既扼，引师北讨。汉书曰：汉击楚彭城，汉兵败散而还。信复发兵，与汉王会荥阳，复击破楚京、索间。齐、赵、魏皆反，与楚和，以信为左丞相，击魏。济河夷魏，登山灭赵。汉书曰：信遂进击魏，魏盛兵蒲坂，塞临晋。信乃益为疑兵，陈船欲渡临晋，而伏兵从夏阳以木罂缶渡军，袭安邑，虏魏王豹。信请北举燕、赵，选轻骑二千人，人持一赤帜，从间道登山而望赵军，戒曰：赵见我走，必空壁逐我，若疾入，拔赵帜，立汉帜。后赵空壁争汉鼓旗，奇兵驰入赵壁，皆拔赵帜，立汉赤帜。赵卒见之，大惊，遂乱走。禽赵王歇。威亮火烈，势踰风扫。孙子曰：兵以诈立，以利动，以分合而为变者也。故其疾如风，侵掠如火，则彼三军可夺气，将军可夺心，此用兵之法也。拾代如遗，偃齐犹草。汉书曰：信进击代，禽夏说阏与。李奇曰：代相也。孟康曰：音焉预，邑名也。汉书曰：信发赵兵未发者击齐。信引兵东，遂渡河，袭齐历下军，至临菑。齐王走高密。又，梅福上书曰：高祖取楚如拾遗。论语曰：草上之风必偃。二州肃清，四邦咸举。据禹贡九州岛之属，魏、赵属冀州，齐、代属青州。四邦，魏、代、赵、齐也。乃眷北燕，遂表东海。汉书曰：信用广武君策，发使使燕，燕从风而靡。又曰：信平齐，使人言于汉王，齐夸诈多变，反复之国，不为假王以镇之，其势不定，请自立为假王。汉王乃遣张良立信为齐王。表东海，已见九锡文。克灭龙且，爰取其旅。汉书曰：齐王走高密，使使于楚。楚使龙且救齐，与信夹潍水阵。信乃夜令人为万余囊盛沙，以壅水上流，引军半渡，击龙且。佯不胜，还走。龙且果喜曰：固知信怯。遂追渡水。信使人决雍囊，水大至。龙且军太半不得渡，卽急击，杀龙且。楚卒皆降之。刘项悬命，人谋是与。汉书，蒯通说信曰：当今之时，两主县命于足下。足下为汉则汉胜，与楚则楚胜。人谋，已见上文。念功惟德，辞通绝楚。汉书曰：项王使盱眙人武涉往说信曰：足下何不与楚连和，三分天下而王齐？信辞曰：人信亲我，背之不祥。蒯通知天下权在信，深说以三分天下之计。信自以功大，汉不夺我齐，遂不听。尚书曰：惟帝念功。彭越观时，弢韬迹匿光。人具尔瞻，翼尔鹰扬。杜预左氏传注曰：韬，藏。弢与韬，古字通也。毛诗曰：赫赫师尹，人具尔瞻。又曰：维师尚父，时维鹰扬。威凌楚域，质委汉王。靖难河济，卽宫旧梁。汉书曰：汉使人赐越将军印绶，使下济阴以击楚，大败楚军，拜越为魏相国。汉败彭城，越皆亡其所下城，独将其兵北居河上，往来为汉王游兵击楚，绝其粮于梁地。项籍死，封越为梁王，都定陶。礼记，孔悝为鼎铭曰：卽宫于宗周。烈烈黥布，眈眈其眄。汉书曰：黥布，姓英氏。项梁定会稽，布以兵属之。周易曰：虎视眈眈。名冠强楚，锋犹骇电。汉书曰：楚兵常胜，功冠诸侯者，以布数以少败众。覩几蝉蜕，悟主革面。汉书曰：汉王使随何说布，布间行与何归汉。淮南子曰：蝉饮不食，三十日而蜕。周易曰：小人革面以从君也。肇彼枭风，翻为我扇。汉书曰：上立布为淮南王，与击项籍。天命方辑，王在东夏。东夏，卽阳夏也。汉书曰：汉王追项羽至阳夏南。矫矫三雄，至于垓下。三雄：韩信、彭越、英布。汉书曰：汉王发使使韩信、彭越至，皆引兵来。黥布随刘贾皆会，围羽垓下。毛诗曰：矫矫虎臣也。元凶既夷，宠禄来假。元凶，谓项羽。班固汉书张汤述曰：既成宠禄，亦罹咎慝。保大全祚，非德孰可？左氏传，楚子曰：保大定功。班固汉书张汤述曰：子孙遵业，全祚保国。谋之不臧，舍福取祸。毛诗曰：谋之不臧，则具是依。左氏传，刘子曰：能者养之以福，不能者败以取祸。
　　张耳之贤，有声梁魏。汉书曰：张耳，大梁人也，少时及魏公子毋忌为客。毛诗曰：文王有声。士也罔极，自诒伊愧。汉书曰：张耳、陈余相与为刎颈交。耳与赵王歇走入巨鹿，王离围之。余自度兵少，不敢前。后耳得出巨鹿，责余，余怒，脱印绶与耳，耳佩其印绶。后余以兵袭耳，耳败走。毛诗曰：士也罔极，二三其德。又曰：心之忧矣，自诒伊戚。诒音怡。俯思旧恩，仰察五纬。汉书，耳曰：汉王与我有故，而项王强，立我，我欲之楚。甘公曰：汉王之入关，五星聚东井，先至必王。耳走汉。易干凿度曰：五纬顺轨，四时和肃。脱迹违难，披榛来洎。改策西秦，报辱北冀。汉书曰：汉定三秦，方围章邯废丘。耳谒汉王。又曰：汉遣张耳与韩信击破赵井陉，斩余泜水上，追杀赵王歇于襄国。泜音祗。悴叶更辉，枯条以肄。以木为喻也。汉书曰：汉立耳为赵王。毛苌诗传曰：斩而复生曰肄。
　　王信韩孽，宅土开疆。我图尔才，越迁晋阳。汉书曰：韩王信，故韩襄王孽孙也。汉立信为韩王。上以信壮武，乃更以太原郡为韩国，徙信以备胡，都晋阳。毛苌诗曰：我图尔居。卢绾自微，婉娈我皇。汉书曰：高祖与绾壮学书，又相爱也。班固汉书述哀纪曰：婉娈董公，惟亮天工。跨功踰德，祚尔辉章。汉书曰：羣臣知上欲王绾，皆曰：绾可王。上乃立绾为燕王。章，印章也。人之贪祸，宁为乱亡。汉书曰：高祖崩，绾遂将其众亡入匈奴，死胡中。毛诗曰：民之贪乱，宁为荼毒。郑玄曰：天下之民，苦王之政，欲其乱亡也。
　　吴芮之王，祚由梅鋗。功微势弱，世载忠贤。汉书曰：天下之初叛秦，吴芮率越人举兵以应诸侯。沛公攻南阳，遇芮之将梅鋗，与偕攻析、郦。上以鋗有功武关，故德芮，徙为长沙王。高祖贤之，诏御史：长沙王忠，其着之甲令。音义曰：鋗，呼玄切。郦，持益切。
　　肃肃荆王，董我三军。汉书，刘贾将贰万人，骑数百，击楚。孔安国尚书传曰：董，督也。我图四方，殷荐其勋。汉书曰：汉王追项籍至固陵，贾使人间招楚大司马周殷，周殷反楚佐贾。庸亲作劳，旧楚是分。往践厥宇，大启淮坟。汉书曰：高祖子弟弱，昆弟少，欲王同姓以镇天下，诏立贾为荆王，王淮东。毛诗曰：铺敦淮坟。
　　安国违亲，悠悠我思。依依哲母，既明且慈。引身伏剑，永言固之。汉书曰：王陵以兵属汉。项羽取陵母寘军中。陵使至，则东乡坐陵母，欲以招陵。陵母私送使者，泣曰：为老妾语陵，善事汉王。汉王长者也，无以老妾故持二心。妾以死送使者。遂伏剑而死。毛诗曰：青青子佩，悠悠我思。淑人君子，实邦之基。毛诗曰：淑人君子，其仪不忒。又曰：乐只君子，邦家之基。义形于色，愤发于辞。汉书曰：陵为人少文任气，好直言。高后欲立诸吕为王，问陵。陵曰：高皇帝刑白马而盟曰：非刘氏而王者，天下共击之。今王吕氏，非约也。公羊传曰：孔父可谓义形于色矣。主亡与亡，末命是期。主亡与亡，已见任昉为范云立太宰碑表。
　　绛侯质木，多略寡言。汉书曰：周勃为人木强敦厚。论语摘辅曰：子然公顺多略。曾是忠勇，惟帝攸叹。汉书曰：始吕后问宰相，高祖曰：安刘氏者，必勃也。云骛灵丘，景逸上兰。平代禽狶，奄有燕韩。汉书曰：陈狶反，勃复击狶灵丘，破之，斩狶，定代郡九县。燕王卢绾反，勃破绾军上兰，定上谷、右北平、辽西、辽东。宁乱以武，毙吕以权。汉书曰：高后崩，吕产秉权，欲危刘氏。勃与丞相平诛诸吕。左传，乐桓子谓范宣子曰：夫克乱在权。涤秽紫宫，征帝太原。汉书曰：勃已灭诸吕，遂共迎立代王，是为孝文皇帝。勃曰：臣无功，请得除宫。乃与太仆滕公入宫，载少帝出，乃奉天子法驾迎皇帝代邸。张衡羽猎赋曰：开阊阖兮坐紫宫。实惟太尉，刘宗以安。汉书曰：惠帝以勃为太尉。安刘氏，已见上文。挟功震主，自古所难。汉书，蒯通说韩信曰：功略震主者身危。勋耀上代，身终下藩。汉书，上曰：丞相朕所重，其为朕率列侯之国。乃免丞相就国，薨。
　　舞阳道迎，延帝幽薮。汉书曰：陈胜初起，萧何、曹参使哙求高祖，迎立为沛公。范晔后汉书，顺帝诏曰：张揖窜迹幽薮。宣力王室，匪惟厥武。揔干鸿门，披闼帝宇。耸颜诮项，掩泪悟主。汉书曰：项羽在鸿门，亚父谋欲杀沛公。樊哙闻事急，乃持楯入，曰：沛公先入定咸阳，以待大王。大王听小人之言，与沛公有隙，臣恐天下解心疑大王也。项羽默然。高祖尝病，恶见人，卧禁中，诏户者无得入羣臣。哙乃排闼直入，流涕曰：始陛下与臣等起丰沛，定天下，何其壮也！今天下已定，又何惫也。高帝笑而起。尚书，帝曰：余欲宣力。礼记，子曰：揔干而山立，武王事也。班固汉书赞曰：金日磾以笃敬悟主，忠信自着。
　　曲周之进，于其哲兄。俾率尔徒，从王于征。汉书曰：郦食其进其弟商，使将数千人从沛公略地。汉书，谷永谢王凤曰：察父哲兄，覆育子弟，诚无以加。振威龙蜕，摅武庸城。六师寔因，克荼禽黥。汉书曰：燕王荼反，商以将军从击荼，战龙蜕，破荼军。音义，或曰：龙脱，地名也。音夺。汉书曰：商又从击黥布，两陈以破布军。又曰：布军与上兵遇蕲西，上乃壁庸城。邓展曰：地名也。
　　猗欤汝阴，绰绰有裕。毛诗曰：猗与那与。又曰：此令兄弟，绰绰有裕。戎轩肇迹，荷策来附。汉书曰：上降沛为沛公，以婴为太仆，常奉车。马烦辔殆，不释拥树。皇储时乂，平城有谋。汉书曰：婴从击项籍，汉王不利，驰去。见孝惠、鲁元，载之，汉王急，马罢，取两儿弃之，婴常收载行，面拥树驰。晋灼曰：今京师谓抱小儿为拥树。汉书曰：平城之难，冒顿乃开一角。高帝出欲驰，婴固请徐行，弩皆持满外乡，卒以得脱。
　　颍阴锐敏，屡为军锋。奋戈东城，禽项定功。汉书曰：项籍败垓下去，婴追籍至东城，破之，所将卒斩籍。乘风藉响，高步长江。收吴引淮，光启于东。汉书曰：婴渡江定吴，还定淮北。吕氏春秋曰：顺风而呼，声乃加疾，所因便也。左氏传，宋向戌曰：光启寡君，羣臣安矣。
　　阳陵之勋，元帅是承。汉书曰：傅宽属淮阴，击破齐历下军。属丞相参，残博。信武薄伐，扬节江陵。夷王殄国，俾乱作惩。汉书曰：靳歙别定江陵，身得江陵王，致雒阳。上林赋曰：扬节上浮。毛诗曰：戎、狄是膺，荆、舒是惩。
　　恢恢广野，诞节令图。进谒嘉谋，退守名都。东窥白马，北距飞狐。卽仓敖庾，据险三涂。汉书曰：汉王数困荥阳、成皋，计欲捐成皋以东，屯巩、雒以距楚。郦食其曰：愿足下急进兵，收取荥阳，据敖庾之粟，塞成皋之险，杜太行之道，距飞狐之口，守白马之津，以示诸侯形制之势，则天下归矣。老子曰：天网恢恢。班固汉书述曰：陈汤诞节，救在三哲。尚书曰：尔有嘉谋嘉猷。杜预左氏传注曰：三涂，在河南陆浑县南。輶轩东践，汉风载徂。汉书曰：燕、赵已定，唯齐未下。上使郦食其说齐。齐王田广以为然，罢历下兵守备。身死于齐，非说之辜。汉书曰：韩信闻食其下齐，乃袭齐王。齐王田广闻汉兵至，以为食其卖己，乃烹食其。我皇寔念，言祚尔孤。汉书曰：高祖举功臣，思食其，封其子为高梁侯。
　　建信委辂，被褐献宝。汉书，娄敬脱辂见虞将军曰：臣愿见上，言便宜事。虞将军欲与鲜衣。敬曰：臣衣帛，衣帛见；衣褐，衣褐见，不敢易衣。虞将军入言于上，上召见。指明周汉，铨时论道。移帝伊洛，定都酆镐。汉书，娄敬谓上曰：陛下取天与周异。而都雒阳不便，不如入关，据秦之固。是日车驾西都长安。班固汉书娄敬述曰：敬繇役夫，还京定都。声类曰：铨，所以称物也。柔远镇迩，寔敬攸考。毛诗曰：柔远能迩，以定我王。尔雅曰：考，成也。
　　抑抑陆生，知言之贯。毛诗曰：抑抑威仪，维德之隅。汉书，武诏曰：诗云：九变复贯，知言之选。应劭曰：言变政复礼，合于先王旧贯。选，善也。往制劲越，来访皇汉。汉书曰：中国初定，尉他平南越，因王之。高祖使贾赐佗印为南越王。贾卒拜佗为南越王，令称臣奉汉约。归报，高帝大悦。尔雅曰：访，谋也。附会平勃，夷凶翦乱。汉书曰：诸吕欲危刘氏，陈平患之。贾说平曰：天下安，注意于相；危，注意于将。将相和，天下虽有变，权不分。君何不交欢太尉，深相结？平乃以五百金为绛侯寿，太尉勃亦报如之，则吕氏谋益坏。及诛吕氏，贾颇有力焉。所谓伊人，邦家之彦。毛诗曰：所谓伊人，于焉逍遥。又曰：彼己之子，邦之彦兮。班固汉书王遵赞曰：遵实赳赳，邦家之彦。
　　百王之极，旧章靡存。班固汉书赞曰：汉承百王之獘。典引曰：彝伦斁而旧章缺。汉德虽朗，朝仪则昏。稷嗣制礼，下肃上尊。穆穆帝典，焕其盈门。风睎三代，宪流后昆。汉书，叔孙通曰：臣愿征鲁诸生，与臣弟子共起朝仪。高帝曰：得无难乎？通曰：臣愿采古礼与秦仪杂就之。上曰：可。其仪就。皇帝辇出房，诸侯王以下莫不震恐肃敬。高帝曰：今日知为皇帝之贵也。剧秦美新曰：帝典阙而不补。毛诗曰：韩侯顾之，烂其盈门。包咸论语注云：三代，夏、殷、周也。尚书曰：垂裕后昆。
　　无知叡敏，独昭奇迹。察侔萧相，贶同师锡。萧何进韩信，无知进陈平，故曰侔也。汉书曰：陈平降汉，因魏无知求见汉王。后上封平，平曰：非魏无知臣安得进？上乃赏魏无知。尚书，师锡帝曰：有鳏在下曰虞舜。随何辩达，因资于敌。纾汉披楚，唯生之绩。汉书，汉王曰：孰为我使淮南，使之发兵背楚，项王必留，留数月，汉之取天下可万全。随何曰：臣请使之。往说布，布归汉。毛诗曰：酆水东注，惟禹之绩。
　　皤皤董叟，谋我平阴。三军缟素，天下归心。汉书曰：汉王南渡平阴津，至洛阳，新城三老董公遮说汉王曰：项王无道，放杀其主。三军之众，为之素服东伐，四海之内，莫不仰德，此三王之举也。汉王曰：善。于是为义帝发丧，兵皆缟素，击楚之杀义帝者。论语素王受命谶曰：河受图，天下归心。
　　袁生秀朗，沈心善照。汉斾南振。楚威自挠，大略渊回，元功响効。邈哉惟人，何识之妙。汉书曰：袁生说汉王曰：愿军出武关，项王必引兵南走，王深壁，令荥阳、成皋间且得休。王乃复走荥阳。如此则楚所备者多，力分。汉得休，复与之战，破楚必矣。汉王从其计，出军宛、叶间。羽乃闻汉王在宛，果引兵南。汉书司马迁述曰：大略孔明。史记，太史公曰：惟祖元功，辅臣股肱。
　　纪信诳项，轺轩是乘。摄齐赴节，用死孰惩。身与烟消，名与风兴。汉书曰：项羽围汉王荥阳，将军纪信曰：事急矣！臣请诳楚，可以间出。纪信乃乘王车，黄屋左纛，曰：食尽，汉王降。楚皆之城东观，以故汉王得遯。羽见纪信，问汉王安在？曰：已出去矣。羽烧杀信。论语曰：摄齐升堂。周苛慷慨，心若怀冰。应邵风俗通曰：言人清高，如冰之洁。刑可以暴，志不可凌。汉书曰：楚围汉王荥阳急，汉王出去，而使苛守荥阳。楚破荥阳，欲令将。苛骂曰：若趣降汉王，不然，今为虏矣。项王怒，烹苛。贞轨偕没，亮迹双升。谢承后汉书，黄向对策曰：雷陈义重，出则●升。帝畴尔庸，后嗣是膺。汉书曰：苛子成，以父死王事，封为高景侯。又曰：襄平侯纪通尚符节。张晏曰：纪信子也。晋灼曰：纪信焚死，不见其后。功臣表曰：襄平侯纪通，父成，以将军从定三秦，死王事，子侯，然则通非信子也。机之此言，与晏同误也。
　　天地虽顺，王心有违。毛诗曰：行道迟迟，中心有违。怀亲望楚，永言长悲。侯公伏轼，皇媪来归。是谓平国，宠命有辉。汉书曰：汉遣陆贾说羽，请太公，羽弗听。汉复使侯公说羽，羽归太公、媪。汉书项羽传曰：归汉王父母妻子。汉书音义曰：媪，母别名也，乌老切。楚汉春秋曰：上欲封侯公，匿不肯复见。曰：此天下之辨士，所居倾国，故号平国君。
　　震风过物，清浊効响。文子曰：昔尧之治天下也，舜为司徒，契为司马，禹为司空，后稷为田畴，奚仲为工师。是以离叛者寡，听从者众，若风之过箫，忽然感之，各以清浊应物也。大人于兴，利在攸往。周易曰：巽，小亨，利有攸往，利见大人。弘海者川，崇山惟壤。管子曰：海不辞水，故能成其大；山不辞土，故能成其高；明主不厌人，故能成其众。韶护错音，衮龙比象。汉书曰：舜作韶，汤作护。周礼，王之吉服，享先王，卽衮龙衣也。左传曰：臧哀伯曰：五色比象，昭其物也。明明众哲，同济天网。毛诗曰：明明鲁侯。崔寔本论曰：举弥天之网，以罗海内之雄。剑宣其利，鉴献其朗。广雅曰：鉴，照也，鉴谓之镜。文武四充，汉祚克广，尚书曰：光被四表。孔安国曰：光，充也，充溢四外也。毛诗曰：克广德心。悠悠遐风，千载是仰。
　　文选考异
　　新成三老董公　何校「成」改「城」，是也。各本皆误。
　　骏民效足　案：「骏」当作「俊」。善引「俊民用章」为注，是其本作「俊」也。袁、茶陵二本所载五臣翰注乃云「羣贤如骏马足」，是其本作「骏」。各本所见，皆以五臣乱善。又失着校语。考士衡长安有狭邪行云「凭轼皆俊民」，左太冲拟士衡云「长缨皆俊人」，可见陆自用「俊」字，与此同。彼二注善皆引尚书，亦与此同，决不得作「骏」甚明。或言「骏」字与「足」生义，不当云「俊」，更大不然。上偶句云「万邦宅心」，「万」字不与「心」生义。五臣之意，固缘「足」字改「俊」为「骏」，而殊非陆旨也。又尚书本作「畯」，善屡引为「俊」者，「畯」与「俊」同，已具奉答内兄希叔诗，无妨其引作「俊」也。凡善引书有如此者，不能以画一求之，为附举其例云。
　　注「何常与关中卒」　何校「与」改「兴」，陈同，是也。各本皆讹。
　　注「卽欲捐之此三人」　陈云「捐之」下当重有「捐之」二字。各本皆脱。
　　注「重玄天也」　袁本、茶陵本无此四字。
　　嘉虑四回　袁本、茶陵本「虑」作「声」。案：此所见不同，无以考之。
　　规主于足　袁本、茶陵本「于」作「以」。案：此亦所见不同。
　　注「锺离沬」　何校「沬」改「昧」，陈同。案：据汉书及史记校也。各本皆讹。
　　注「以好游出」　陈云「游出」二字当乙。案：据汉书及史记校也。各本皆倒。
　　注「此特万世之事也」　「万世」当作「一力士」三字。各本皆讹。汉书、史记可证。
　　威亮火烈　茶陵本云五臣作「烈」。袁本云善作「列」。案：二本非也。此尤延之校改正之，说见前，可互证。
　　注「魏赵属冀州齐代属青州」　陈云代非青境，亦当云「属冀」乃合。又张耳赞曰「报辱北冀」，卽指平赵、代事，尤易晓也。案：陈所说是也。「代」字当在「魏」字下。各本皆误。下文「四邦，魏、代、赵、齐也」，可证。「代」在「齐」字下者，后来所改也。
　　注「矫矫虎臣也」　袁本、茶陵本「虎」作「武」，是也。案：凡善讳屡经回改如此。
　　注「毛苌诗曰我图尔居」　何校去「苌」字，陈同，是也。各本皆衍。
　　注「高祖子弟弱」　案：「弟」字不当有。各本皆衍。
　　注「论语摘辅曰」　茶陵本「辅」下有「●」字，是也。袁本亦脱。
　　注「勃曰臣无功」　陈云案周勃传「臣无功」二句乃东平侯兴居语，勃无此言；自「与太仆滕公」以下，皆叙兴居事，与勃无涉云云。今案：「勃曰」，「勃」字疑「又」字之误耳。
　　掩泪悟主　袁本、茶陵本「悟」作「寤」。案：此所见不同，「寤」字是也。后封禅文「觉悟黎蒸」，史、汉皆作「寤」。其各本作「悟」者，后人改。
　　注「取两儿弃之」　茶陵本「取」作「蹳」，是也。袁本作「蹶」，亦非。
　　东窥白马　袁本、茶陵本「窥」作「规」。案：此所见不同，似「规」字是也。
　　注「汉书武诏曰」　袁本、茶陵本「书」作「孝」，是也。
　　袁生秀朗　案：「袁」当作「辕」，注同。前序中作「辕」，注引汉书，必与今汉书作「辕」者合。盖善自作「辕」，史记作「袁」，故五臣改「辕」为「袁」，而各本所见乱之。其序则五臣所无，尚存善旧也。
　　摄齐赴节　茶陵本「齐」作「斋」，云五臣作「」。袁本校语云善作「斋」，其善注中字亦然。案：此尤延之校改也。但「斋」疑是「」之讹，或善与五臣本无异耳。
　　周苛慷慨　案：「慨」当作「忾」。袁本云善作「忾」。茶陵本云五臣作「慨」。此以五臣乱善也。
　　注「出则●升」　袁本、茶陵本「●」作「双」。案：正文作「双」。二本是也。
　　　赞
　　东方朔画赞幷序
　　夏侯孝若臧荣绪晋书曰：夏侯湛，字孝若，谯国人也。美容仪，才华富盛，早有名誉，与潘岳友善，时人谓之连璧，为散骑常侍。此赞为当时所重。
　　大夫讳朔，字曼倩，平原厌次人也。汉书曰：朔为太中大夫。又曰：朔字曼倩，平原厌次人。汉书地理志无厌次县，而功臣表有厌次侯爰类，疑地理误也。魏建安中，范晔后汉书曰：献帝改兴平三年为建安元年，今云魏，疑误也。分厌次以为乐陵郡，故又为郡人焉。汉书，平原郡有乐陵县也。事汉武帝，汉书具载其事。
　　先生瓌玮博达，思周变通，家语，孔子曰：老聃博古而达今。王肃曰：博达古今而好道。周易曰：化而裁之谓之变，推而行之谓之通。又曰：变通者，趋时者也。以为浊世不可以富贵也，故薄游以取位；王逸楚辞序曰：不忍以清白久居浊世。苟出不可以直道也，故颉颃以世。论语曰：直道而事人。解嘲曰：邹衍以颉颃而取世资。慠世不可以垂训也，故正谏以明节。家语，南宫叔曰：孔子作春秋，垂训后嗣。班固汉书赞曰：朔正谏似直。明节不可以久安也，故诙谐以取容。班固汉书赞曰：朔诙谐逢占，其事浮浅。字书曰：诙，啁也，口回切。孔安国尚书传曰：谐，和也。史记太史公曰：王翦偷合取容。洁其道而秽其迹，班固汉书赞曰：朔秽德似隐。清其质而浊其文。弛张而不为邪，进退而不离羣。礼记，孔子曰：一张一弛，文、武之道。郑玄曰：张弛，以弓弩喻人也。班固汉书东方朔述曰：弛张沈浮。周易曰：上下无常，非为邪也；进退无常，非离羣也。若乃远心旷度，赡智宏材。杨子云解嘲曰：虽其人之赡智。倜傥博物，触类多能。史记曰：鲁仲连好奇伟倜傥之画策。左氏传，晋侯闻子产之言，曰：博物君子也。周易曰：触类而长之。论语，太宰曰：夫子圣者与？何其多能也！合变以明，幽赞以知来。周易曰：夫爻者何也？言乎变者也。又曰：幽赞于神明而生蓍。又曰：神以知来，智以藏往。自三坟五典八索九丘，左氏传曰：左史倚相趍过，王曰：是良史也，能读三坟、五典、八索、九丘。阴阳图纬之学，百家众流之论，汉书曰：阴阳家流者，盖出于羲和之官。图，河图也。纬，五纬也。谢承后汉书曰：尤明图纬。百家众流，已见任昉策秀才文。周给敏捷之辩，支离覆逆之数。庄子曰：支离疏鼓策播糈，足以食十人。糈音所。汉书曰：上尝使诸数家射覆，不能中；使朔射之，连中，輙赐帛。逆，逆刺也。经脉药石之艺，射御书计之术。汉书曰：医经者，原人血脉经络，而用度箴石汤火之所施，调百药齐和之所宜。周礼曰：六艺，礼、乐、射、御、书、数也。乃研精而究其理，不习而尽其功，孔安国尚书序曰：研精覃思。易曰：不习无不利。经目而讽于口，过耳而闇于心。孔融荐祢衡表曰：目所一见，輙诵于口；耳暂闻，不忘于心。夫其明济开豁，包含弘大，凌轹卿相，哂豪桀，笼罩靡前，跆籍贵势，汉书曰：张楚并兴，兵相跆籍。苏林曰：跆音台。邓展曰：蹑也。出不休显，贱不忧戚，戏万乘若寮友，视俦列如草芥。十洲记曰：朔弄万乘，傲王公。孟子曰：天下大悦而将归己，视之如草芥。雄节迈伦，高气盖世，汉书，项羽歌曰：力拔山兮气盖世。可谓拔乎其萃，游方之外者已。孟子曰：圣人之于人，亦类也。出于其类，拔于其萃，自生民以来，未有盛于孔子也。庄子曰：子桑户、孟子反、子琴张三人相与友。子桑户死，未葬，孔子闻之，使子贡往侍事焉。或编曲，或鼓琴，相和而歌。子贡趍而进曰：敢问临尸而歌，礼乎？二人相视而笑，曰：是恶乎知礼意。子贡反，以告孔子。孔子曰：彼游方之外者也，而丘也，游方之内者也。司马彪曰：方，常也，言彼游心于常教之外也。
　　谈者又以先生嘘吸冲和，吐故纳新；蝉蜕龙变，弃俗登仙；庄子曰：吹呴呼吸，吐故纳新，此导引之士，养形之人也。淮南子曰：至人蝉蜕蛇游，忽然入冥。史记，赵高曰：圣人龙变而从之。列仙传曰：东方朔，武帝时为郎，宣帝时弃去，后见会稽。神交造化，灵为星辰。淮南子曰：大丈夫恬然无为，与造化逍遥。高诱曰：造化，天地也。应劭风俗通曰：东方朔是太白星精，黄帝时为风后，尧时为务成子，周时为老聃，在越为范蠡，齐为鸱夷子。言其变化无常也。此又奇怪惚恍，不可备论者也。
　　大人来守此国，此国，谓乐陵也。其父为乐陵郡守，史传不载，难得而知也。仆自京都言归定省，京都，洛阳也。毛诗曰：言告言归。礼记曰：凡为人子之礼，昏定而晨省。覩先生之县邑，想先生之高风；徘徊路寝，见先生之遗像；楚辞曰：冯翼遗像，何以讥之。逍遥城郭，观先生之祠宇。慨然有怀，乃作颂焉。其辞曰：
　　矫矫先生，肥遯居贞。矫矫，轻举之貌也。毛诗曰：矫矫武臣。周易曰：肥遯无不利。又曰：居贞之吉，顺以从上也。退不终否，进亦避荣。周易曰：物不可以终否，故受之以同人。临世濯足，希古振缨。楚辞，渔父歌曰：沧浪之水清，可以濯我缨，沧浪之水浊，可以浊我足。湼而无滓，既浊能清。论语，子曰：湼而不缁。老子曰：孰能浊以静之徐清？淮南子曰：浊而徐清，冲而徐盈。无滓伊何，高明克柔。尚书曰：沈潜刚克，高明柔克。能清伊何，视污若浮。班固东方朔述曰：怀肉污殿，弛张浮沈。乐在必行，处沦罔忧。周易曰：乐则行之，忧则违之。跨世凌时，远蹈独游。瞻望往代，爰想遐踪。邈邈先生，其道犹龙。庄子曰：孔子见老聃，而弟子问曰：夫子见老聃亦何规哉？孔子曰：吾乃于是乎见龙合而成体，散而成章，乘乎云气，而养乎阴阳，余口张而不能嗋，予有何规于老聃哉？染迹朝隐，和而不同。史记，东方朔曰：如朔所谓避俗于朝廷间也。论语，子曰：君子和而不同。栖迟下位，聊以从容。毛诗曰：或栖迟偃仰。孟子曰：居下位而不获于上，不可得而治也。尚书曰：宽而有制，从容以和。
　　我来自东，言适兹邑。兹邑，谓乐陵也。毛诗曰：我来自东，零雨其蒙。尔雅曰：适，往也。敬问墟坟，企伫原隰，王仲宣赠蔡子笃诗曰：允企伊伫。墟墓徒存，精灵永戢。民思其轨，祠宇斯立。徘徊寺寝，遗像在图。周旋祠宇，庭序荒芜。尔雅曰：东西墙谓之序。榱栋倾落，草莱弗除。吕氏春秋曰：农夫弗除。肃肃先生，岂焉是居？是居弗形，悠悠我情。悠悠，已见上文。昔在有德，罔不遗灵。天秩有礼，神监孔明。尚书，咎繇曰：天秩有礼，自我五体五庸哉！毛诗曰：祀事孔明。彷佛风尘，用垂颂声。
　　文选考异
　　注「臧荣绪晋书曰」下至「此赞为当时所重」　袁本此五十字在「五臣铣曰」下。其「善曰」下作「臧荣绪晋书曰夏侯湛字孝若谯国人才章富盛早有名誉为散骑常侍卒」二十九字。案：袁本是也。茶陵本幷善入五臣，误与此同。
  </div>
  <div class="pagination">
   <a href="文选_page84.html">
    上一页
   </a>
   <span>
    ...
   </span>
   <a href="文选_page80.html">
    80
   </a>
   <a href="文选_page81.html">
    81
   </a>
   <a href="文选_page82.html">
    82
   </a>
   <a href="文选_page83.html">
    83
   </a>
   <a href="文选_page84.html">
    84
   </a>
   <span class="current-page">
    85
   </span>
   <a href="文选_page86.html">
    86
   </a>
   <a href="文选_page87.html">
    87
   </a>
   <a href="文选_page88.html">
    88
   </a>
   <a href="文选_page89.html">
    89
   </a>
   <a href="文选_page90.html">
    90
   </a>
   <span>
    ...
   </span>
   <a href="文选_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
