<!DOCTYPE html>
<html>
 <head>
  <meta charset="utf-8"/>
  <title>
   文选 - 第 76 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 76 页/共 102 页
  </h1>
  <div class="content">
   自周章于省览　袁本、茶陵本「自」作「目」，是也。何校云魏志注作「目」。
　　归增其貌者也　袁本、茶陵本「增」作「憎」，是也。
　　注「修言己岂敢望」下至「故引之」　袁本无此三十七字。案：无者是也。茶陵本幷五臣入善，此同其误耳。
　　与魏文帝笺
　　繁休伯文章志曰：繁钦，字休伯，颍川人，少以文辩知名。以豫州从事，稍迁至丞相主簿，病卒。文帝集序云：上西征，余守谯，繁钦从。时薛访车子能喉啭，与笳同音。钦笺还与余，而盛叹之。虽过其实，而其文甚丽。
　　正月八日壬寅，领主簿繁钦，死罪死罪。近屡奉笺，不足自宣。顷诸鼓吹，广求异妓，时都尉薛访车子，年始十四，左氏传曰：叔孙氏之车子鉏商获麟。能喉啭引声，与笳同音。白上呈见，果如其言。许慎淮南子注曰：果，成也。卽日故共观试，乃知天壤之所生，诚有自然之妙物也。潜气内转，哀音外激，大不抗越，细不幽散，广雅曰：抗，高也。声悲旧笳，曲美常均。乐汁图征曰：圣人往承天以立五均。均者，亦律调五声之均也。宋均曰：长八尺，施弦也。及与黄门鼓吹温胡，迭唱迭和，汉书曰：郑声尤集黄门集乐之所。汉书音义，如淳曰：今乐家五日一习乐，为理乐。桓谭新论曰：汉之三主，内置黄门工倡。喉所发音，无不响应，曲折沈浮，寻变入节。自初呈试，中间二旬，胡欲其所不知，尚之以一曲，巧竭意匮，既已不能。左氏传，韩宣子如楚，叔向为介。王欲叔向以其所不知而不能也。而此孺子遗声抑扬，不可胜穷，优游转化，余弄未尽；暨其清激悲吟，杂以怨慕，暨，及也。咏北狄之遐征，奏胡马之长思，古诗曰：胡马依北风。凄入肝脾，哀感顽艳。是时日在西隅，凉风拂衽，说文曰：衽，衣衿也。背山临溪，流泉东逝。同坐仰叹，观者俯听，莫不泫泣殒涕，悲怀慷慨。自左史妠謇姐名倡，魏志，文帝令杜夔与左等于宾客之中吹笙鼓琴。然与●音同也。其史妠、謇姐，盖亦当时之乐人。声类曰：妠，奴绀切。说文曰：●字或作姐，古字假借也。姐，子也切。能识以来，耳目所见，佥曰诡异，未之闻也。李陵与苏武书曰：陵自有识以来，士之立操，未有如子卿者也。说文曰：诡，变也。
　　窃惟圣体，兼爱好奇；庄子，仲尼谓老聃曰：兼爱无私也。是以因笺，先白委曲。伏想御闻，必含余欢。冀事速讫，旋侍光尘，寓目阶庭，与听斯调，左氏传曰：得臣与寓目焉。宴喜之乐，盖亦无量。诗曰：吉甫宴嘉。钦死罪死罪。
　　文选考异
　　领主簿繁钦　茶陵本无「繁」字，袁本有。案：此疑善无，五臣有，二本失着校语，而尤以五臣乱善。
　　注「亦律调五声之均也」　何校「亦」改「六」，是也。各本皆误。
　　注「汉书曰郑声尤集黄门」　案：此有脱误，所引必礼乐志「郑声尤甚，黄门名倡丙强、景武之属」云云，以注「黄门」也。今误「甚」为「集」，「黄门」下失去，全非其旧耳。
　　注「集乐之所」　案：「集」上当更有「黄门」二字。
　　注「汉书音义」下至「为理乐」　袁本无此十八字，有「已见长笛赋」五字。案：袁本最是，「已见长笛赋」，卽指黄门集乐之所也。茶陵本复出，非。
　　注「桓谭新论曰汉之三主内置黄门工倡」　案：此十五字亦已见长笛赋，不当有也。各本皆衍。
　　注「与左等」　案：「」当作「颠」，观下注「与●同」可见也。「●」卽「颠」字，今本魏志作「愿」，乃误字耳。
　　答东阿王笺
　　陈孔璋文章志曰：陈琳，字孔璋，广陵人也。避乱冀州，袁绍辟之，使典密事。绍死，魏太祖辟为军谋祭酒，典记室，病卒。
　　琳死罪死罪。昨加恩辱命，幷示龟赋，披览粲然。君侯体高世之才，秉青蓱干将之器，汉书，袁盎谏文帝曰：陛下有高世之行三。吕氏春秋曰：赵襄子游于囿中，至于梁，马却不肯进。青蓱为参乘，青蓱进，视下，豫让却寝，佯为死人。叱青蓱曰：去，长者且有事。青蓱曰：少而与子友。子今日为大事，而我言之，失相与之道，子贼吾君，而我不言，失为人臣之道。如我者唯死之可也。退而自杀。青蓱，豫让之友也。张叔及论曰：青蓱砥砺于锋锷，庖丁剖牺于用刀。越绝书曰：楚令欧冶子干将为铁剑二枚。吴越春秋曰：，干将者，吴人。造剑二枚，一曰干将，二曰莫邪。拂钟无声，应机立断。说苑曰：西闾过东渡河，中流而溺，人接而出之，问曰：子何之？过曰：欲说东诸侯。人曰：子渡河而溺，安能说东诸侯乎？过曰：独不闻干将莫邪，拂锺不铮，试物不知，然以之缀履，曾不如两钱之锥。今子持檝乘扁舟，子所能也。若试与子东说诸侯王，见一国之主，子之蒙蒙然无异于未视●也。又曰：淳于三称，邹忌三知之。等辞屈而去。故所以尚干将莫邪者，贵于立断。此乃天然异禀，非钻仰者所庶几也。言天性自然，受于异气也。孔安国尚书传曰：禀，受也。论语，颜渊曰：仰之弥高，钻之弥坚。音义既远，清辞妙句，焱绝焕炳，说文曰：焱，火华也，盐念切。譬犹飞流星，超山越海，龙骥所不敢追；况于驽马，可得齐足？吕氏春秋曰：飞、騕褭，古之骏马也。流星，言疾也。李尤七叹曰：神奔电驱，星流矢骛，则莫若益野腾驹。楚辞曰：驴骡偃蹇而齐足。夫听白雪之音，观绿水之节，然后东野巴人，蚩鄙益着，宋玉讽赋曰：臣援琴而鼓之，为幽兰白雪之曲。淮南子曰：手会绿水之趍。高诱曰：绿水，古诗也，东野，下里之音也。宋玉对问曰：客有歌于郢中者，其始曰下里巴人也。载欢载笑，欲罢不能。诗曰：既见复关，载笑载言。论语，颜渊曰：夫子博我以文，约我以礼，欲罢不能。谨韫椟玩耽，以为吟颂。论语，子贡曰：有美玉于斯，韫椟而藏诸。吟诵，谓讴吟歌诵。琳死罪死罪。
　　文选考异
　　注「张叔及论」　案：「叔及」当作「升反」，说已详前。各本皆误。
　　注「吴越春秋曰干将者吴人造剑二枚」　袁本、茶陵本无此十四字。
　　答魏太子笺魏略曰：魏郡大疫，故太子与质书，质报之。
　　吴季重魏志，吴质，字季重，济阴人，以文才为文帝所善，为朝歌长，官至振威将军。文帝为太子时，重答此笺也。
　　二月八日庚寅，臣质言：奉读手命，追亡虑存，恩哀之隆，形于文墨。日月冉冉，岁不我与。楚辞曰：老冉冉而逾施。论语，阳货曰：岁不我与。昔侍左右，厕坐众贤，出有微行之游，入有管弦之欢，汉书曰：武帝微行私出。张晏曰：骑出入市里，若微贱之所为，故曰微行。置酒乐饮，赋诗称寿。汉书曰：陈平厚具乐饮太尉。史记曰：武安君起为寿。如淳曰：上酒谓称寿也。自谓可终始相保，并骋材力，効节明主。何意数年之间，死丧略尽。臣独何德，以堪久长？
　　陈徐刘应，才学所著，诚如来命，惜其不遂，可为痛切。凡此数字，于雍容侍从，实其人也。两都赋序曰：雍容揄扬。汉书曰：严助侍燕从容。若乃边境有虞，羣下鼎沸，军书辐至，羽檄交驰，于彼诸贤，非其任也。汉书，田延年曰：羣下鼎沸，社稷将倾。又息夫躬上疏曰：军书交驰而辐凑，羽檄重积而狎至。往者孝武之世，文章为盛，若东方朔枚皋之徒，不能持论，卽阮陈之俦也。汉书，东方朔、枚皋不根持论，上颇俳优畜之。其唯严助寿王。与闻政事，然皆不慎其身，善谋于国，卒以败亡，臣窃耻之，汉书曰：唯严助与吾丘寿王见任用。后淮南王朝，赂遗，助竟坐弃市。寿王后坐事诛。论语曰：冉子退朝，子曰：何晏也？对曰：有政。子曰：其事也，如有政，虽不吾以，吾其与闻之。至于司马长卿称疾避事，以著书为务，则徐生庶几焉。汉书，司马相如常称疾避事。又长卿妻曰：长卿时时著书，人又取去。魏文书曰：伟长着中论二十余篇。尔雅曰：尚，庶几也。而今各逝，已为异物矣。鵩鸟赋曰：化为异物，又何足患。后来君子，实可畏也。魏文书曰：后生可畏，来者难诬。
　　伏惟所天，左氏传，箴尹克黄曰：君，天也。何休墨守曰：君者，臣之天也。优游典籍之场，休息篇章之囿，班固答宾戏曰：婆娑乎艺术之场，休息乎篇籍之囿。项代曰：场囿，讲艺之处。发言抗论，穷理尽微，周易，穷理尽性。孔安国尚书传曰：微，妙也。摛藻下笔，鸾龙之文奋矣。鸾龙，鳞羽之有五彩，设以喻焉。答宾戏曰：摛藻如春华。班固与弟超书曰：傅武仲下笔不休。虽年齐萧王，才实百之。魏文书曰：吾德不及萧王，年与之齐矣。东观汉记曰：更始遣使者立光武为萧王。汉书，刘向上疏曰：陈汤比于贰师，功德百之。此众议所以归高，远近所以同声。周易曰：同声相应。然年岁若坠，今质已四十二矣，白发生鬓，所虑日深，实不复若平日之时也。但欲保身勑行，不蹈有过之地，以为知己之累耳。庄子曰：可以保身。孔安国尚书传曰：勑，正也。慎子曰：久处无过之地，则世俗听矣。游宴之欢，难可再遇；盛年一过，实不可追。臣幸得下愚之才，值风云之会，论语，子曰：唯上智与下愚不移。周易曰：云从龙，风从虎。时迈齿臷徒结切，尚书曰：日月逾迈。左氏传，宰孔谓齐侯曰：伯舅耋老。杜预曰：七十曰耋也。犹欲触匈奋首，展其割裂之用也。不胜慺慺。尚书曰：慺慺，谨敬也。以来命备悉，故略陈至情。质死罪死罪。
　　文选考异
　　岁不我与　袁本、茶陵本「我与」作「与我」。案：「与我」是也。善注引「岁不我与」，而正文自作「与我」，卽所谓不拘语倒之例，前已详论矣。尤依注乙正文，非。
　　注「魏文书曰」　袁本、茶陵本「魏文」作「文帝」，是也。下同。
　　伏惟所天又注「左氏传」下至「臣之天也」　袁本、茶陵本云善无「伏惟所天」。案：此不当无，传写脱耳。尤校添为是。二本幷无注二十二字，此所有未审何出。
　　注「项代曰」　陈云「代」，「岱」误，是也。各本皆误。
　　远近所以同声　袁本、茶陵本「声」下有「也」字。何校添，陈同。是也。
　　时迈齿臷　案：疑此「臷」当作「耋」，故注引左传「耋老」。袁。茶陵二本所载五臣良注「臷，大也」。盖「臷」。「耋」为善、五臣不同也。又案：汉书孔光传「犬马齿臷」，读作「耋」。或季重用彼成文　然则善当有「臷」、「耋」异同之注，今删削不全。
　　注「尚书曰慺慺谨敬也」　袁本无「尚」字，茶陵有。案：无者疑脱「字」字耳，作「尚」非也。求通亲亲表注引亦误。
　　在元城与魏太子笺
　　吴季重魏略曰：质迁元城令，之官，过邺辞太子，到县与太子笺。
　　臣质言：前蒙延纳，侍宴终日，郑玄礼记注曰：延，进也。耀灵匿景，继以华灯。楚辞曰：角宿未旦，耀灵焉藏？广雅曰：耀灵，日也。楚辞曰：兰膏明烛华灯错。虽虞卿适赵，平原入秦，受赠千金，浮觞旬日，无以过也。史记曰：虞卿者，游说之士也。说赵孝成王，一见赐金百镒，再见为上卿，故号为虞卿。又曰：秦昭王为书遗平原君曰：寡人闻君之高义，愿与君为布衣之交。君幸过寡人，愿与为十日之饮。平原君遂入秦见昭王。小器易盈，先取沈顿，醒寤之后，不识所言。孔安国尚书传曰：沈，谓醉冥也。顿，犹弊也。卽以五日到官。
　　初至承前，未知深浅。言每事承前，无所改易也。深浅，犹善恶也。然观地形，察土宜。左氏传，宾媚人曰：先王疆理天下，物土之宜。西带常山，连冈平代；汉书有恒山郡。张晏曰：恒山在西。汉书，代郡有平邑及代二县。北邻柏人，乃高帝之所忌也。汉书，上东击韩信，余寇东垣，还过赵。赵相贯高等耻上不礼其王，阴谋欲杀上。上欲宿，心动，问县名何？曰：柏人。上曰：柏人者，迫于人也。去弗宿。重以泜水，渐渍疆宇，汉书，恒山郡元氏县有泜水，首受中丘西山，穷泉谷，入黄河。泜音脂。喟然叹息：思淮阴之奇谲，亮成安之失策；汉书，成安君陈余背汉之赵。遣张耳与韩信击破赵井陉，斩陈余泜水上。奇谲，谓拔赵帜立汉帜。失策，谓不用李左车之言也。南望邯郸，想廉蔺之风；廉颇、蔺相如，赵国之贤将也，故想其风。邯郸，赵所都也。东接巨鹿，存李齐之流。汉书，文帝问冯唐曰：吾居代时，吾尚食监高袪，数为我言赵将李齐之贤，战于巨鹿下。吾每饮食，意未尝不在巨鹿也。都人士女，服习礼教，西都赋曰：都人士女，殊异乎五方。皆怀慷慨之节，包左车之计。汉书，广武君李左车说成安君曰：闻汉将韩信议欲以下赵，愿假臣奇兵三万人，绝其辎重。足下深沟高垒，坚壁勿与战。吾奇兵绝其后，两将之首，可致戏下。成安君不听也。而质闇弱，无以莅之。毛苌诗传曰：莅，临也。若乃迈德种恩，树之风声，尚书，咎繇迈种德。风声，已见上。使农夫逸豫于疆畔，女工吟咏于机杼，固非质之所能也。诗曰：尔公尔侯，逸豫无期。汉书，郦食其曰：农夫释耒，红女下机。工与红同。毛诗序曰：吟咏情性。至于奉遵科教，班扬明令，尔雅曰：科，条也。下无威福之吏，邑无豪侠之杰，尚书曰：臣无有作福作威。赋事行刑，资于故实，国语，樊穆仲曰：鲁侯赋事行刑，必问于遗训而咨于故实。抑亦懔懔有庶几之心。孔安国尚书传曰：懔懔，危惧貌。
　　往者严助释承明之欢，受会稽之位；寿王去侍从之娱，统东郡之任。其后皆克复旧职，追寻前轨。今独不然，不亦异乎？汉书曰：严助为中大夫，上问所欲，对曰：愿为会稽太守。数年，赐书制诏会稽太守：君猒承明之庐，出为郡吏，久不闻问。助恐，上书谢，愿奉三年计最。诏许，因留侍中。又曰：吾丘寿王善格五，召待诏，拜侍中，后为东郡尉。复征入为光禄大夫侍中。张敞在外，自谓无奇；陈咸愤积，思入京城。汉书曰：张敞为胶东相，与朱邑书曰：值敞远守剧郡，驭于绳墨，胸臆约结，固无奇矣。又曰：陈咸，字子康，为南阳守。咸数赂遗陈汤，与书曰：卽蒙子公力，得入帝城，死不恨矣。后竟入为少府。又曰：陈汤，字子公。彼岂虚谈夸论，诳耀世俗哉？斯实薄郡守之荣，显左右之勤也。古今一揆，先后不，尔雅曰：，易也。焉知来者之不如今？论语曰：后生可畏，焉知来者之不如今？聊以当觐，不敢多云。质死罪死罪。
　　文选考异
　　西带常山　袁本、茶陵本「常」作「恒」。案：此尤改之也。
　　注「汉书有恒山郡」　袁本、茶陵本「恒」作「常」，是也。下汉书恒山郡元氏县同。
　　注「背汉之赵」　陈云「赵」，「楚」误，是也。各本皆误。
　　注「赵国之贤将也」下至「赵所都也」　袁本此十六字作「俱赵将也」四字，是也。茶陵本幷入五臣，非。此同其误耳。
　　女工吟咏于机杼　案：「女工」当作「工女」，以「工女」与「农夫」偶句也。郦食其传「红女」与景帝纪「女红」，迥乎有别。观善舍纪引传，较可知矣。各本皆误倒。
　　注「尔雅曰科条也」　案：「尔」当作「广」。各本皆讹。此所引释言文也。
　　注「赐书制诏」　袁本、茶陵本「书」下有「曰」字，是也。
　　注「后为东郡尉」　何校「尉」上添「都」字，陈同，是也。各本皆脱。
　　注「尔雅曰易也」　案：「尔」当作「小」。各本皆讹。此所引广诂文也。
　　为郑冲劝晋王笺
　　阮嗣宗臧荣绪晋书曰：郑冲，字文和，荥阳人也，位至太傅。又曰：魏帝封晋太祖为晋公，太原等十郡为邑，进位相国，备礼九锡。太祖让不受。公卿将校皆诣府劝进，阮籍为其辞。魏帝，高贵乡公也。太祖，晋文帝也。
　　冲等死罪。伏见嘉命显至，窃闻明公固让，冲等眷眷，实有愚心，以为圣王作制，百代同风，褒德赏功，有自来矣。汉书，武帝诏曰：古者赏有功，褒有德。左氏传，叔孙曰：叔出季处，有自来矣。昔伊尹，有莘氏之媵田证切臣耳，一佐成汤，遂荷阿衡之号；说苑，邹子说梁王曰：伊尹，有莘之媵臣，汤立以为三公。史记曰：伊尹欲干汤，乃为有莘媵臣。毛诗曰：实维阿衡，实左右商王。毛苌曰：阿衡，伊尹也。周公藉已成之势，据既安之业，光宅曲阜，奄有龟蒙；尚书曰：光宅天下。又曰：鲁侯伯禽宅曲阜。毛诗曰：奄有龟蒙，遂荒大东。毛苌曰：龟山、蒙山也。吕尚磻溪之渔者，一朝指麾，乃封营丘。尚书中候曰：王卽回驾水畔，至磻溪之水，吕尚钓于崖。史记曰：西伯以吕尚为太师。武王东伐，师尚父左仗黄钺，右秉白旄以誓。武王以平商，封尚父于齐营丘。魏书，荀攸劝进曰：昔周公承文武之迹，受已成之业；吕望暂把旄钺，一时指麾。皆大启土宇，跨州兼国。自是以来，功薄而赏厚者，不可胜数。东观汉记，曹节上书曰：功薄赏厚，诚有踧踖也。然贤哲之士，犹以为美谈。公羊传曰：鲁人至今以为美谈。况自先相国以来，世有明德，王隐晋书宣纪曰：天子策命上为相国。又景纪曰：天子策上为相国。毛诗曰：世有哲王。尚书曰：明德惟馨。翼辅魏室，以绥天下，朝无阙政，民无谤言。南都赋曰：朝无阙政，风烈昭宣。左氏传曰：晋悼公卽位，民无谤言，所以复霸也。
　　前者，明公西征灵州，北临沙漠，榆中以西，望风震服，羌戎东驰，回首内向。王隐晋书文纪曰：姜维出陇右，上帅轻兵到灵州，大破之，诸虏震服。汉北地郡有灵州县，金城郡有榆中县。李陵书曰：远听之臣，望风驰命。尔雅曰：震，惧也。长杨赋曰：靡节西征，羌僰东驰。封禅文曰：昆虫闿泽，回首面内。剧秦美新曰：回首内向，喁喁如也。东诛叛逆，全军独克，禽阖闾之将，斩轻锐之卒，以万万计，威加南海，名慑之涉切三越。王隐晋书文纪曰：诸葛诞反，上亲临西园，四面并攻。须臾陷溃，斩送诞首。魏志曰：诞闭城自守，遣小子靓至吴请救。吴遣唐咨、王祚来应诞。及斩诞，唐咨、王祚皆降。吴兵万众，器仗军实山积。孙子兵法曰：用兵之法，全军为上，破军次之。阖闾，吴王也，以比孙权。尔雅曰：慑，惧也。郭璞曰：卽慑字也。汉书有三越，谓吴越及南越、闽越也。宇内康宁，苛慝不作。过秦论曰：包举宇内。尚书，五福，三日康宁。左氏传，晋叔向曰：有楚国者，其弃疾乎？君居陈、蔡，苛慝不作，盗贼伏隐也。是以殊俗畏威，东夷献舞。范晔后汉书曰：东夷自少康以后，世服王化，献其乐舞。
　　故圣上览乃昔以来礼典旧章，开国光宅，显兹太原。毛诗曰：率由旧章。周易曰：大君有命，开国承家。明公宜承圣旨，受兹介福，允当天人。易曰：受兹介福，以中正也。左氏传，楚子曰：军志云，允当卽归。元功盛勋，光光如彼；国土嘉祚，巍巍如此。内外协同，靡諐靡违。由斯征伐，则可朝服济江，扫除吴会；国语曰：齐教大成，定三革，隐五刃，朝服以济河，而无怵惕焉，文事胜矣。西塞江源，望祀岷山。汉书曰：江水祀蜀，塞特牲，亦牛犊。塞，谓报神恩也。礼记曰：东巡狩，望祀山川。汉书曰：秦幷天下，令祠官祠渎山。渎山，蜀之岷山也。回戈弭节，以麾天下，长杨赋曰：回戈聊指，南越相夷；靡节西征，羌、僰东驰。今以靡为弭，误也。远无不服，迩无不肃。国语，祭公谋父曰：近无不听，远无不服。今大魏之德，光于唐虞；明公盛勋，超于桓文。然后临沧州而谢支伯，登箕山而揖许由，岂不盛乎！庄子曰：舜让天下于子州支伯，子州支伯曰：予有幽忧之病，方且治之，未暇治天下。支或为交。吕氏春秋曰：昔尧朝许由于沛泽之中，请属天下于夫子，许由遂之箕山之下。至公至平，谁与为邻？仲长子昌言曰：人主临之以至公。庄子，鲁侯曰：其道幽远而无人，吾谁与之为邻。何必勤勤小让也哉！冲等不通大体，敢以陈闻。
　　文选考异
　　注「魏帝高贵乡公也太祖晋文帝也」　袁本、茶陵本无此十三字。案：此不当无，或二本脱。
　　注「武王以平商」　袁本、茶陵本「以」作「已」，是也。
　　注「公羊传曰鲁人至今以为美谈」　袁本此十二字作「美谈已见上文」，是也。茶陵本复出，非。
　　注「汉北地郡有灵州县」　袁本、茶陵本「汉」下有「书」字，是也。
　　注「上亲临西园」　袁本「园」作「围」，是也。茶陵本亦误「园」。
　　注「回戈聊指」　案：「聊」当作「邪」，各本皆误。
　　今大魏之德　袁本、茶陵本无「今」字。陈云「今」晋书作「令」，为是。案：此尤校添而复讹其字耳。
　　注「吾谁与之为邻」　袁本、茶陵本无「之」字，是也。所引山木篇文。
　　拜中军记室辞隋王笺
　　谢玄晖萧子显齐书曰：谢眺为隋王子隆府文学。世祖勑眺可还都，迁新安王中军记室，笺辞子隆。世祖，武皇帝。
　　故吏文学谢眺死罪死罪。卽日被尚书召，以眺补中军新安王记室参军。眺闻潢污之水，愿朝宗而每竭；左氏传曰：潢污行潦之水。尚书曰：江汉朝宗于海。驽蹇之乘，希沃若而中疲。班固王命论曰：驽蹇之乘，不骋千里之涂。王逸楚辞注曰：蹇，跛也。法言曰：希骥之马，亦骥之乘也。李轨曰：希，望也。诗曰：我马维骆，六辔沃若。沃若，调柔也。何则？皋壤摇落，对之惆怅；庄子，仲尼谓颜回曰：山林与，皋壤与，使我欣欣而乐。乐未毕也，哀又继之。楚辞曰：草木摇落而变衰。又曰：惆怅予兮私自怜。歧路西东，或以歍唈乌合切。淮南子曰：杨子见歧路而哭之，为其可以南，可以北。又曰：雍门周见于孟尝，孟尝君为之呜唈流涕。歍与呜同。况乃服义徒拥，归志莫从，言密服义之情也。楚辞曰：身服义而未沫。郑玄仪礼注曰：拥，抱也。孟子曰：予浩然有归志。曹植应诏诗曰：朝觐莫从。邈若坠雨，翩似秋蔕。潘岳杨氏七哀诗曰：漼如叶落树，邈然雨绝天。论衡曰：云散水坠，成为雨矣。郭璞游仙诗曰：在世无千月，命如秋叶蔕。眺实庸流，行能无算。郑玄论语注曰：算，数也。属天地休明，山川受纳，天地喻帝，山川喻王。左氏传，王孙满曰：德之休明。又伯宗曰：川泽纳污，山薮藏疾。褒采一介，抽扬小善，尚书，秦穆公曰：如有一介臣。周书阴符，太公曰：好用小善，不得真贤也。蔡邕玄表赋曰：庶小善之有益。故舍耒场圃，奉笔园。诗曰：九月筑场圃。西京杂记曰：梁孝王好宫室苑圃之乐，筑园也。东乱三江，西浮七泽，言常从子隆也。萧子显齐书曰：隋王子隆为东中郎将、会稽太守，后迁西将军、荆州刺史。三江，越境也。七泽，楚境也。孔安国尚书传曰：正绝流曰乱。尚书曰：三江既入，震泽厎定。楚辞曰：过夏首而西浮。子虚赋曰：臣闻楚有七泽。契阔戎旃，从容燕语。毛诗曰：死生契阔。周礼：九旗通帛曰旃。刘向七言曰：燕处从容观诗、书。毛诗曰：燕笑语兮，是以有誉处兮。长裾日曳，后乘载脂；邹阳上书曰：何王之门不可曳长裾乎？魏文帝与吴质书曰：文学托乘于后车。毛诗曰：载脂载舝，还车言迈。荣立府庭，恩加颜色。曹植艳歌行曰：长者赐颜色。沐发晞阳，未测涯涘；楚辞曰：朝濯发于汤谷兮，夕晞余身乎九阳。抚臆论报，早誓肌骨。演连珠曰：抚臆论心。陈思王责躬表曰：抱舋归蕃，刻肌刻骨。不悟沧溟未运，波臣自荡；庄子曰：鲲化而为鸟，其名曰鹏，海运则将徙于南溟。司马彪曰：转，运也。又曰：庄周谓监河侯曰：周顾视车辙中有鲋鱼焉，曰：我东海之波臣也，君岂有升斗之水而活我哉？渤澥方春，旅翮先谢。沧溟、渤澥，皆以喻王；波臣、旅翮，皆自喻也。解嘲曰：若江湖之鱼，渤澥之鸟。清切藩房，寂寥旧荜，藩房，王府；旧荜，眺舍也。刘桢赠徐干诗曰：拘限清切禁，中情无由宣。左氏传曰：荜门圭窦之人，皆陵其上。轻舟反溯，吊影独留。言舟反而己留也。洛神赋曰：浮轻舟而上溯。曹子建责躬表曰：形影相吊，五情愧。白云在天，龙门不见，穆天子传，西王母为天子谣曰：白云在天，山陵自出；道路悠远，山川间之。将子无死，尚能复来？楚辞曰：过夏首而西浮，顾龙门而不见。王逸曰：龙门，楚东门也。去德滋永，思德滋深。庄子，徐无鬼谓女商曰：子不闻夫越之流人乎？去国数日，见其所知而喜；去国旬月，见所常见于国中而喜；及朞年也，见似人者而喜矣。不亦去人滋久者，思人滋深乎！唯待青江可望，候归艎于春渚；冀王入朝，而己候于江渚也。杜预左氏传注曰：艅艎，舟名也。朱邸方开，効蓬心于秋实。史记曰：诸侯朝天子，于天子之所立舍，曰邸。诸侯朱户，故曰朱邸。庄子谓惠子曰：夫子拙于用大，则夫子犹蓬之心也夫！韩诗外传，简王曰：夫春树桃李，秋得食其实也。如其簪履或存，衽席无改，韩诗外传曰：少原之野，妇人刈蓍薪而失簪，哭甚哀。贾子曰：楚昭王亡其踦履，已行三十步，复还取之。左右曰：何惜此？王曰：吾悲与之俱出不俱反。自是楚国无相弃者。韩子曰：文公至河，命席褥捐之。咎犯闻之。曰：席褥所卧也，而君弃之，臣不胜其哀。郑玄周礼注曰：衽席乃单席也。虽复身填沟壑，犹望妻子知归。列女传，梁高行曰：妾夫不幸早死，先狗马填沟壑。东观汉记，张湛谓朱晖曰：愿以妻子托朱生。揽涕告辞，悲来横集，楚辞曰：思美人兮揽涕而竚眙。又曰：涕横集而成行。汉书，中山靖王曰：不知涕泣之横集。不任犬马之诚。史记，丞相青翟曰：臣不胜犬马心。
　　文选考异
　　拜中军记室辞隋王笺　何校「隋」改「随」。陈云「隋」，「随」误。袁。茶陵二本作「随」。袁有校语云善作「隋」。茶陵无校语。案：陈、何似但据茶陵改耳。下注尽作「隋」，袁所见是矣。
　　注「谢眺」　何校「眺」改「朓」。陈云「眺」并当作「朓」。案：已见前。
　　注「言密服义之情也」　袁本、茶陵本无此七字。案：无者最是。尤误取增多，最非。凡此类，俱显然可知者也。
　　注「好宫室苑圃之乐」　何校「圃」改「囿」，是也。各本皆讹。
　　注「后迁西将军」　陈云「西」上脱「镇」字，是也。袁本亦脱。茶陵本幷入五臣，更非。
　　注「韩诗外传简王曰」　案：「王」当作「主」。各本皆误。
　　注「而失簪」　袁本「失」作「亡」，是也。茶陵本幷入五臣作「失」，非。
　　注「左右曰」下至「无相弃者」　袁本无此二十五字，有「衽席而甚切」五字。案：袁本是也。茶陵本幷入五臣，与此同，皆非。
　　注「衽席乃单席也」　袁本无「乃」字，是也。茶陵本幷入五臣，仍未衍。案：「衽」下「席」字，亦不当有。上善音同，盖皆涉正文而误添。
　　到大司马记室笺
　　任彦升刘璠梁典曰：宣德太后以公为大司马、录尚书事。以任昉为记室，用旧也。
　　记室参军事任昉死罪死罪。伏承以今月令辰，肃膺典策。刘歆甘泉赋曰：择吉日之令辰。德显功高，光副四海，东观汉记，明帝册曰：剖符封侯，或以德显。朱浮与彭宠书曰：伯通自伐，以为功高天下。含生之伦，庇身有地。曹植对酒行曰：含生蒙泽，草木茂延。左氏传，子反曰：信以守礼，礼以庇身。况昉受教君子，将二十年，魏文帝令曰：况吾托士人之末列，曾受教君子哉！咳苦改切唾为恩，眄睐成饰，庄子，孔子谓渔父曰：丘幸闻咳唾之音。古诗曰：眄睐以适意。小人怀惠，顾知死所。论语，子曰：小人怀惠。左氏传，其友谓狼瞫曰：盍死！瞫曰：吾未获死所。昔承嘉宴，属有绪言，提挈苦结切之旨，形乎善谑，岂谓多幸，斯言不渝。梁史曰：始高祖遇昉于竟陵王西邸，从容谓昉曰：我登三府，当以卿为记室。昉亦戏高祖曰：我若登三事，当以卿为骑兵。高祖善骑射也。至是故引昉，符昔言也。庄子，孔子谓渔父曰：曩者先生有绪言而去。汉书，厮养卒曰：两人左提右挈，灭燕易矣。诗曰：善戏谑兮。汉书，卫青曰：臣幸得待罪行间。左氏传，羊舌职曰：民之多幸，国之不幸。诗曰：寔命不渝。毛苌曰：渝，变也。虽情谬先觉，而迹沦骄饵，知梁武之必贵，为谬先觉也；犹仕齐邦，是沦骄饵也。论语，子曰：抑亦先觉者，是贤乎！汉书，桓生欲借书，班嗣报曰：不絓圣人之网，不骄君之饵也。汤沐具而非吊，大厦构而相贺。淮南子曰：汤沐具而虮虱相吊，大厦成而燕雀相贺。忧乐别也。
　　明公道冠二仪，勋超遂古，易曰：易有太极，是生两仪。楚辞曰：遂古之初。谁传道也？将使伊周奉辔，桓文扶毂，上林赋曰：孙叔奉辔。羽猎赋曰：齐桓曾不足扶毂。神功无纪，作物何称？言圣德幽玄，同夫二者，既无功而可纪，亦何名而可称。庄子曰：神人无功，圣人无名。司马彪曰：神人无功，言修自然不立功也；圣人无名，不立名也。庄子曰：造物者为人。司马彪曰：造物，谓道也。府朝初建，俊贤翘首；阮籍奏记曰：羣英翘首，俊贤抗足。惟此鱼目，唐突玙璠。鱼目似珠。玙璠，鲁玉也。雒书曰：秦失金镜，鱼目入珠。韩诗外传曰：白骨类象，鱼目似珠。左氏传曰：季平子卒，阳虎将以玙璠敛。孔融汝颍优劣论，陈羣曰：颇有芜菁，唐突人参也。顾己循涯，寔知尘忝，千载一逢，再造难答；东观汉记，太史官曰：耿况千载而一遇者也。易曰：天造草昧。言王者之恩，同于上帝，故云再造也。虽则殒越，且知非报。左氏传，齐侯曰：小白恐陨越于下。毛诗曰：匪报也，永以为好也。不胜荷戴屏营之情，国语，申胥曰：昔楚灵王独行屏营。谨诣厅奉白笺谢闻，昉死罪死罪。
　　文选考异
　　斯言不渝　袁本、茶陵本云「言」善作「其」。案：尤改之也。梁书作「言」。
　　注「汉书卫青曰」下至「国之不幸」　袁本此二十七字作「多幸已见上文」六字，是也。茶陵本复出，非。
　　注「圣人无名司马彪曰神人无功」　袁本、茶陵本无此十二字。案：此尤校添之也。
　　百辟劝进今上笺
　　任彦升何之元梁典曰：高祖武皇帝讳衍，字叔达，姓萧氏，本兰陵郡县中都里人也。刘璠梁典曰：帝诏授公梁公，加公九锡，公辞。于是左长史王莹等劝进，公犹谦让未之许，莹等又笺，并任昉之辞也。帝，谓宝融也。史记曰：司马迁自序作今上本纪。然迁以汉武见在，故云今上也。
　　近以朝命蕴策，冒奏丹诚，方言曰：蕴，崇也。谓尊崇而加策命也。蕴与韫同。奉被还命，未蒙虚受，易曰：君子以虚受人。搢绅颙颙，深所未达。司马相如封禅书曰：因杂搢绅先生之略术。李奇曰：搢，插笏于绅。绅，大带。薛君韩诗章句曰：万人颙颙，仰天告愬。论语，子曰：丘未达也。盖闻受金于府，通人之弘致；吕氏春秋曰：鲁国之法，鲁人为人臣妾于诸侯，有能赎之者，取其金于府。子贡赎鲁人于诸侯，来而辞不取其金。孔子曰：赐失之矣，自今以往，鲁人不赎人矣。郑玄礼记注曰：致之言至也。高蹈海隅，匹夫之小节。庄子曰：舜以天下让其友石户之农，石户之农以舜之德为未至，于是夫负妻戴，携子以入于海，终身不反。魏书，荀攸劝进曰：信匹夫细行，攸等所大惧。是以履乘石而周公不以为疑，尸子曰：昔者武王崩，成王少，周公旦践东宫，履乘石，假为天子七年。周礼曰：王行先乘石。郑司农曰：乘石，王所登上车之石也。增玉璜而太公不以为让。尚书中候曰：王卽田鸡水畔，至磻溪之水，吕尚钓于崖。王下拜曰：切望公七年，乃今见光景于斯。尚立变名，答曰：望钓得玉璜，刻曰姬受命，吕佐旌，德合昌，来提撰；尔雒钤，报在齐。宋均曰：旌，理也。况世哲继轨，先德在民；毛诗曰：世有哲王。晋中兴书曰：王绥八世，德名继轨。左氏传，晋士鞅谓秦伯曰：栾武子之德在人，如周人思召公焉。经纶草昧，叹深微管。易曰：云雷屯，君子以经纶。又曰：天造草昧。论语，子曰：管仲相桓公，霸诸侯，一匡天下，民到于今受其赐。微管仲，吾其被发左衽矣。加以朱方之役，荆河是依，刘璠梁典曰：萧顺之生高帝及兄懿，懿为豫州刺史，镇历阳。护军将军崔慧景反，破左兴众十万于钟山，宫城拒守。豫州闻难，投袂而起，战于越，城破，慧景走，追斩之。除侍中，迁尚书令。左氏传曰：冬，吴伐楚以报朱方之役。杜预曰：朱方，吴邑也。尚书禹贡曰：荆河惟豫州。班师振旅，大造王室。尚书曰：班师振旅。孔安国曰：班，还也。兵入曰振旅，言整众也。左氏传，吕相曰：我有大造于西。虽累茧救宋，重胝存楚。说文曰：●，黑皱也，古典切。战国策曰：公输般为楚设机械，将以攻宋。墨子闻之，百舍重茧，往见公输般。输般服焉，请见之王。王曰：善哉，请无攻宋。高诱曰：公输般，鲁班之子。百舍，百里一舍也。重茧，累胝也。淮南子曰：申包胥累茧重胝，七日七夜至于秦庭，以见秦王，曰：使下臣告急。秦王乃发军击吴，果大破之，以存楚国。胝，竹尼切。
　　居今观古，曾何足云？而惑甚盗锺，功疑不赏，吕氏春秋曰：范氏亡，有得其锺者，欲负而走，则大锺不可负，以椎毁之，锺怳然有音，恐人闻之而夺，己遽掩其耳。恶闻其过，亦由此也。汉书，蒯通谓韩信曰：臣闻勇略震主者身危，功盖天下者不赏。皇天后土，不胜其酷。左氏传，晋大夫谓秦伯曰：君履后土而戴皇天。是以玉马骏犇，表微子之去；金版出地，告龙逄之怨。刘璠梁典曰：东昏荒，归政阉竖。尚书令懿于中书省饮鸩薨。论语比考谶曰：殷惑女妲己，玉马走。宋均曰：女妲己，有美色也。玉马，喻贤臣奔去也。论语阴嬉谶曰：庚子之旦，金版克书出地庭中，曰：臣族虐王禽。宋均曰：谓杀关龙之后，庚子旦，庭中地有此版异也。龙同姓，称族，王虐杀我，必见禽也。明公据鞍辍哭，厉三军之志；独居掩涕，激义士之心。刘璠梁典曰：高祖告难于荆州行事，萧颖冑建牙陈伐。吴志曰：孙策亡，权悲感未视事。张昭谓权曰：方今天下鼎沸，何得寝伏哀戚，乃扶上马，陈兵而出。范晔后汉书曰：马援据鞍顾●。三国名臣颂曰：辍哭止哀。东观汉记曰：光武兄齐武王以谮遇害。上独居，不御酒肉，坐卧枕席有涕泣处。晋中兴书，刘胤谓邵续曰：莫若亢大顺以激义士之心，奉忠正以厉军民之志。故能使海若登祗，罄图效祉；楚辞曰：使湘灵鼓瑟兮，令海若舞冯夷。王逸曰：海若，海神名也。管子曰：登山之神有俞儿者，长尺，人物具焉。霸王之君兴，登山之神见，且走马前。走，导也。尔雅曰：罄，尽也。山戎孤竹，束马景从。汉书郊祀志曰：齐桓公曰：寡人北伐山戎，过孤竹，束马悬车，上辟耳之山。东都赋曰：天官景从。伐罪吊民，一匡靖乱，尚书曰：奉辞伐罪。孟子曰：汤始征自葛，诛其君，吊其民。论语，子曰：管仲相桓公，一匡天下。左氏传，宰孔谓晋侯曰：君务靖乱，无勤于行。匪叨天功，实勤濡足。左氏传，介之推曰：窃人之财，犹谓之盗；况贪天功以为己力？韩诗外传曰：申徒狄非其世，将自投于河。崔嘉闻而止之，曰：圣人仁人，民之父母，今为濡足，故不救人，可乎？且明公本自诸生，取乐名教，锺离意别传曰：严遵与光武皇帝俱为诸生。乐广曰：名教中自有乐地，何为乃尔？道风素论，坐镇雅俗，王隐晋书，刘琨表曰：李术以素论门望，不可与樵采同日也。孙绰子曰：或问雅俗，曰：泾，渭分流，雅、郑异调。不习孙吴，遘兹神武。曹植上疏曰：不取孙、吴，而闇与之会。周易曰：古之聪明睿智，神武而不杀者夫。驱尽诛之氓，济必封之俗，史记，周公曰：后嗣王纣，其民皆可诛。尚书大传曰：周民可比屋而封也。孔安国尚书传曰：济，成也。王充论衡曰：尧、舜之民，比屋可封；桀、纣之民，比屋可诛也。龟玉不毁，谁之功欤？论语曰：季氏将伐颛臾，冉有、季路见于孔子，孔子曰：虎兕出于柙，龟玉毁于椟中，是谁之过欤？独为君子，将使伊周何地？谢承后汉书，王畅诔刘表曰：蘧伯耻独为君子。何地，谓何地自处也。某等不达通变，实有愚诚，周易曰：通其变，使民不倦。不任悾款，悉心重谒。论语注曰：控悾，诚悫也。广雅曰：款，诚也。伏愿时膺典册，式副民望。左氏传，师嚝谓晋侯曰：夫君，神之主，而民之望也。
　　文选考异
　　注「史记曰司马迁自序」　何校去「曰」字，陈同，是也。各本皆衍。
　　注「于是夫负妻戴」　袁本、茶陵本无「夫」字、「戴」字。
　　注「卽田鸡水畔」　袁本、茶陵本无此五字。
　　注「破左兴众十万于钟山」　陈云「兴」下当有「盛」，是也。各本皆脱。
　　注「说文曰●黑皱也古典切」　袁本、茶陵本无此十字。
　　注「鲁班之子」　案：「子」当作「号」。各本皆讹。今宋策注「号」，「号卽号别体也」。
　　注「殷惑女妲己」　袁本、茶陵本无「女」字。
　　注「建牙陈伐」　案：「陈」当作「东」。各本皆讹。
　　注「楚辞曰」下至「舞冯夷」　袁本、茶陵本无此十五字。案：此盖因已见五臣而节去。
　　注「况贪天功」　茶陵本「天」下有「之」字。袁本幷入五臣，仍未脱。
　　注「乐广曰」下至「何为乃尔」　袁本此十四字作「名教已见上文」。茶陵本复出，非。
  </div>
  <div class="pagination">
   <a href="文选_page75.html">
    上一页
   </a>
   <span>
    ...
   </span>
   <a href="文选_page71.html">
    71
   </a>
   <a href="文选_page72.html">
    72
   </a>
   <a href="文选_page73.html">
    73
   </a>
   <a href="文选_page74.html">
    74
   </a>
   <a href="文选_page75.html">
    75
   </a>
   <span class="current-page">
    76
   </span>
   <a href="文选_page77.html">
    77
   </a>
   <a href="文选_page78.html">
    78
   </a>
   <a href="文选_page79.html">
    79
   </a>
   <a href="文选_page80.html">
    80
   </a>
   <a href="文选_page81.html">
    81
   </a>
   <span>
    ...
   </span>
   <a href="文选_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
