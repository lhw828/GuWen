<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 11 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 11 页/共 29 页
  </h1>
  <div class="content">
   臣闻匈奴为害所从来久矣未闻上世有必征之者也后世三家周汉秦征之然皆未有得上策者也周得中策汉得下策秦无策焉当周宣王时猃狁内侵至于泾阳命将征之尽境而还其视戎狄之侵譬犹蟁蝱之螫殴之而已故天下称明是为中策汉武帝选将练兵约赍轻粮深入逺戍虽有克获之功胡辍报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无策今天下遭阳九之戹比年饥馑西北边尤甚发三十万众具三百日粮东援海代南取江淮然后乃备计其道里一年尚未集合兵先至者聚居暴露师老械弊势不可用此一难也边旣空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴鍑薪炭重不可胜【鍑釡之大口也鬴古釡字鍑音富】食糒饮水以歴四时师有疾疫之忧是故前世伐胡不过百日非不欲久势力不能此四难也辎重自随则轻锐者少不得疾行虏徐遁逃势不能及幸而逢虏又累辎重如遇险阻衔尾相随【衔马衔也尾马尾也言前后单行不得并驱】虏要遮前后危殆不测此五难也大用民力功不可必立臣伏忧之今旣发兵宜纵先至者令臣尤等深入霆击且以创艾胡虏【莽不听尤言转兵毂如故天下骚动】

　　文选补遗巻十四
　　钦定四库全书
　　文选补遗巻十五
　　元　陈仁子　辑
　　上书三
　　讼马援书【致堂胡氏曰人臣进退当于义而已援事世祖二十年自用人论之位不称才爵不酬忠光武非简贤者必以其女为太子妃逆防未然故不授以重任自致身论之伐先零守陇西出塞漠平交阯劬劳鞅掌亦既勤矣固非尸禄素食无报效者及年衰齿暮旅力旣愆则可以乞身于君告老而去马革里尸之志虽曰壮猷不几于冯妇之所为乎卒使防言得行主眷不终此君子所以贵于时行则行时止则止也○愚曰人之智易料于生前而难料于身后马援以智谋之雄士平生晓兵与光武合遨游二帝择主而事知去就之义高谈二祖辨论短长知成败之理聚米为山谷知形势之曲折铸铜为马式知相马之骨法以至知王磐之败知吕种之祸可谓絶人独至受梁松拜不如子仪之待卢杞载薏苡而归不若鲁男子之于婺女此则援之所不能知也虽然吾不以责援而深以此责光武也光武疑功臣其生也不能尽其用其死也不能明其枉援平生尚义散财岂有自私明珠者特濶逺有大畧而忽小节非援不知身后之祸而光武不知身后之枉此难与共安乐之讥世间不但一勾践也而况智不如光武者乎】
　　朱勃【马援传同郡勃字叔阳为云阳令诣阙上书】
　　臣闻王德圣政不忘人之功采其一美不求备于众故高祖赦蒯通而以王礼葬田横【蒯通说韩信背汉高祖征通至释不诛田横初自称齐王汉定天下横犹以五百人保于海岛高祖追横横自杀以王礼葬之】大臣旷然咸不自疑夫大将在外防言在内防过辄记大功不计诚为国之所慎也故章邯畏口而奔楚【章邯为秦将使人请事至咸阳赵高不见有不信之心使还报邯畏赵高防之遂降项羽】燕将据聊而不下【史记曰燕将攻下聊城人或防之于燕燕将惧诛因保守聊城不敢归聊即今博州聊城县也】岂其甘心末规哉悼巧言之伤类也窃见故伏波将军马援拔自西州钦慕圣义间关险难【间关犹﨑岖也】触冒万死孤立羣贵之间傍无一言之佐驰深渊入虎口岂顾计哉宁自知当要七郡之使徼封侯之福邪八年车驾西讨隗嚻国计狐疑众营未集援建宜进之策卒破四州及呉汉下陇冀路断隔唯独狄道为国坚守士民饥困寄命漏刻援奉诏西使镇慰边众乃招集豪杰晓谕羌戎谋如涌泉势如转规遂救倒悬之急存几亡之城【几音祈几近也】兵全师进因粮敌人陇冀略平而独守【式授反】空郡兵动有功师进辄克铢鉏先零縁入山谷猛怒力战飞矢贯胫又出征交阯土多瘴气援与妻子生诀无悔吝之心【吝犹恨也】遂斩防征侧克平一州【南海苍梧郁林合浦交阯日南九真皆属交州】间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南渡江海触冒害气僵死军事名防爵絶国土不传海内不知其过众庶未闻其毁卒遇三夫之言横被诬罔之防家属杜门塟不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑高祖尝与陈平金四万斤以间楚军不问出入所为岂复疑以钱谷间哉夫操孔父之忠而不能自免于防此邹阳之所悲也诗云取彼防人投畀豺虎豺虎不食投畀有北有北不受投畀有昊此言欲令上天而平其恶惟陛下留思竖儒之言无使功臣懐恨黄泉臣闻春秋之义罪以功除【公羊传夏防项孰防之齐防之曷为不言齐防为桓公讳也以桓公常有继絶存亡之功故君子为之讳也】圣王之祀臣有五义【礼记夫圣王之制祀也法施于人则祀之以死勤事则祀之以劳定国则祀之能御大灾则祀之能捍大患则祀之】若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义【汉书彭越为梁王栾布为梁大夫使于齐越以谋反枭首洛阳诏有收视者捕之布使还奏事越头下祠而哭之】冒陈悲愤战栗阙庭
　　论东宫师保书【愚曰人主创业莫先于教太子故创业所以得天下教太子所以守天下秦皇并六国而不能教二世故以亡国光武复汉祚而首能教明帝所以存国当建武间旣兴太学择师儒又建东宫择师保所以建武文治焕然可述彪之言亦知本者】班彪【本传彪字叔皮扶风安陵人时东宫初建诸王国并开而官属未备师保多阙彪上言曰】
　　孔子称性相近习相逺也贾谊以为习与善人居不能无为善犹生长于齐不能无齐言也习与恶人居不能无恶犹生长于楚不能无楚言也【贾谊上疏之辞】是以圣人审所与居而戒慎所习昔成王之为孺子出则周公召公太史佚入则太颠闳夭南宫括散宜生左右前后礼无违者故成王一日即位天下旷然太平是以春秋爱子教以义方不纳于邪骄奢淫佚所自邪也诗云诒厥孙谋以宴翼子言武王之谋遗子孙也汉兴太宗使鼂错导太子以法术贾谊教梁王以诗书【贾谊为梁王太傅梁王文帝之少子名揖爱而好书故令谊傅之】及至中宗亦令刘向王襃萧望之周堪之徒以文章儒学保训东宫以下【中宗宣帝也时元帝为太子宣帝令王襃刘向张子侨等之太子宫娯侍太子朝夕读诵萧望之为太傅周堪为少传见汉书】莫不崇简其人就成德器今皇太子诸王虽结发学问修习礼乐而傅相未值贤才官属多阙旧典宜博选名儒有威重名通政事者以为太子太傅东宫及诸王国备置官属又旧制太子食汤沐十县设周卫交防五日一朝因坐东箱省视膳食其非朝日使防中允旦旦请问而已明不媟黩广其敬也【汉官仪曰皇太子五日一至台因坐东箱省视膳食以法制敕太官尚食宰吏其非朝日使防中允旦旦请问明不媟黩所以广敬也太子防一人秩千石中允一人四百石主门卫徼廵】
　　上诽谤书【愚曰诽谤者天理之所寓公议之所出者也左传曰庶人谤盖庶人不与政闻国家过失则得诽谤者也尧立诽谤之木惟恐人不言而无损于国秦立诽谤之令惟恐人有言而何益于国今孔僖与崔篆孙骃谈及汉武之事乃告以诽谤先帝刺讥当世呜呼古先帝王之得失言者无罪闻者足以戒而曰诽谤何诬上罔世之甚也肃宗之勿问贤于秦皇逺矣】孔僖【本传僖字仲和鲁国鲁人与崔篆孙骃复相友善同游太学习春秋因读呉王夫差时事僖废书叹曰若是所谓画龙不成反为狗者骃曰然昔孝武皇帝始为天子年方十八崇信圣道师则先王五六年间号胜文景及后恣已忘其前之为善僖曰书传若此多矣邻房生梁郁儳和之曰如此武帝亦是狗耶僖骃黙然不对郁怒恨之隂上书告骃僖诽谤先帝刺讥当世事下有司骃诣吏受讯僖以吏捕方至恐诛乃上书肃宗自讼曰】
　　臣之愚意以为凡言诽谤者谓实无此事而虚加诬之也至如孝武皇帝政之美恶显在汉史坦如日月是为直说书传实传实事非虚谤也夫帝者为善则天下之善咸归焉其不善则天下之恶亦萃焉斯皆有以致之故不可以诛于人也【诛责也】且陛下即位以来政教未过而德泽有加【言政教未有过失也】天下所具也臣等独何讥刺哉假使所非实是则固应悛改傥其不当亦宜含容又何罪焉陛下不推原大数深自为计徒肆私忿以快其意臣等受戮死即死耳顾天下之人必回视易虑以此事闚陛下心自今以后苟见不可之事终莫复言者矣臣之所以不爱其死犹敢极言者诚为陛下深惜此大业陛下若不自惜则臣何赖焉齐桓公亲扬其先君之恶以唱管仲【国语曰鲁庄公束缚管仲以与齐桓公公亲迎于郊而与之坐问焉昔吾先君襄公筑台以为高位田狩毕弋不听国政卑圣侮士而惟女是崇九妃六嫔陈妾数百食必梁肉衣必文绣戎士冻馁是以国家不日引不月长恐宗庙不扫除社稷不血食敢问为此若何管子曰昔者圣王之理天下定人之居成人之事而慎用其六柄焉四人者勿使杂处杂处则其言哤其事易也】然后羣臣得尽其心今陛下乃欲以十世之武帝逺讳实事岂不与桓公异哉臣恐有司卒然见构衔恨防枉不得自叙使后世论者擅以陛下有所方比宁可复使子孙追掩之乎谨诣阙伏谒
　　上刘恺逊弟书【颍濵苏辙曰天下之逊三有不若之逊有相援之逊有无故之逊逊之为名天下之大功大善也然而至于无故之逊则圣人深疾而排之以为此奸人所以盗名而欺世也昔者公族穆子之逊韩起范宣子之逊知伯是不若之逊也舜之命禹也逊于臯陶命益也逊于朱虎熊罴是相援之逊也丁鸿邓彪刘恺此三人当袭父爵而以逊其弟非有先君之命非有嫡庶之别而徒逊焉以取高于世俗君子疾而深讥之以为陷于无故之逊也○愚曰譲美德也书首尧舜诗首文王春秋首鲁隐史记世家首呉大伯列传首伯夷皆让也刘恺之让虽若矫激沽名为人上者敦亷耻厚风俗为事存其大体而畧其小瑕勉谕之可也若有司欲绳之过矣贾逵之疏可激当时贪竞之流范之论可戒后世好名之弊】贾逵【汉书刘恺字伯豫以当袭父般爵让与弟宪遁逃久之有司请絶恺国逵上疏】
　　孔子称能以礼让为国于从政乎何有窃见居巢侯刘般嗣子恺素行孝友谦逊絜清让封弟宪濳身逺迹有司不原善恶之心而绳以循常之法惧非长克让之风成含之化前世扶阳侯韦成【成字少翁韦贤薨让封于兄宣帝高其节以为河南太守元帝时为御史大夫又为丞相见前汉书也】近有陵阳侯丁鸿鄳侯邓彪【鸿让国于弟盛和帝时为司徒彪让国于弟荆凤明帝时为太尉鄳音盲】并以高行絜身辞爵未闻贬削而皆登三事今恺景仰前修有伯夷之节宜防矜宥全其先功以增圣朝尚德之美【和帝纳之】乞征黄琼李固并消弭书【愚曰善言天者必有征于人故拘于应验者难言究于人事者易见后汉郎顗襄楷各以隂阳灾异自名顗荐黄琼李固之贤而揩明杜众李云之寃是亦假天之说以警悟其君者也大槩东汉至顺帝权臣虽横宦寺虽强而人才尚多犹可有为故李固周举之渊谟深左雄黄琼之政事贞固桓焉杨厚以儒学进崔瑗马融以文章显呉祐苏章种嵩栾巴牧民之良干庞参虞诩将帅之规王龚张皓虚心以推士张纲杜乔直道以纠违彬彬备载范史之传论顺帝能倚而仗之又悟顗之所陈四事而振阳刚揽权柄虽为汉之武宣不难惜乎其倒置也若曰顗之弊失之巫过矣】
　　郎顗【本传顗字雅光北海安丘人荐黄琼李固并陈消灾之术曰】
　　臣前对七事要政急务宜于今者所当施用诚知愚浅不合圣听人贱言废当受诛罚征营惶怖靡知厝身臣闻刳舟剡楫将欲济江海也聘贤选佐将以安天下也昔唐尧在上羣龙为用【羣龙喻贤臣也】文武创德周召作辅是以能建天地之功增日月之耀者也诗云赫赫王命仲山甫将之邦国若否仲山甫明之宣王是赖以致雍熈陛下践阼以来勤心众政而三九之位未见其人是以灾害屡臻四国未宁臣考之国典验之闻见莫不以得贤为功失士为败且贤者出处翔而后集爵以德进则其情不苟然后使君子耻贫贱而乐富贵矣若有德不报有言不醻来无所乐进无所趋【无赏罚也】则皆懐归薮泽修其故志矣夫求贤者上以承天下以为人不用之则逆天统违人望逆天统则灾降违人望则化不行灾降则下呼嗟化不行则君道亏四始之缺五际之戹其咎如此【四始谓关雎为国风之始鹿鸣为小雅之始文王为大雅之始清庙为颂之始缺犹废也翼奉传曰易有隂阳五际孟康曰韩诗外传云五际卯酉午戍亥也隂阳终始际防之岁于此则有变改之政】岂可不刚健笃实矜矜栗栗以守天功盛德大业乎臣伏见光禄大夫江夏黄琼耽道乐术清亮自然被褐懐宝含味经籍又果于从政明逹变复【言明于变易消复之术也】朝廷前加优宠賔于上位琼入朝日浅谋谟未就因以丧病致命遂志老子曰大音希声大器晚成【声震宇内谓之大音】善人为国三年乃立天下莫不嘉朝廷有此良人而复怪其不时还任陛下宜加隆崇之恩极养贤之礼征反京师以慰天下又处士汉中李固年四十通游夏之艺履顔闵之仁絜白之节情同皎日忠贞之操好是正直卓冠古人当世莫及元精所生王之佐臣天之生固必为圣汉宜防特征以示四方夫有出伦之才不应限以官次昔顔子十八天下归仁子竒穉齿化阿有声【子竒齐人年十八为阿邑宰出仓廪以振贫之邑内大化见说苑】若还琼征固任以时政伊尹传说不足为比则可垂景光致休祥矣臣顗明不知人伏聴众言百姓所归臧否共叹愿泛问百寮覈其名行有一不合则臣为欺国惟留圣神不以人废言谨复条便四事附奏于左
　　一事孔子作春秋书正月者敬岁之始也王者则天之象因时之序宜开发德号爵贤命士流寛大之泽垂仁厚之德顺助元气含养庶类如此则天文昭烂星辰显列五纬循轨四时和睦不则太阳不光天地溷浊时气错逆霾雾蔽日自立春以来累经旬朔未见仁德有所施布但闻罪罚考掠之声夫天之应人疾于影响而自从入岁常有防气月不舒光日不宣曜日者太阳以象人君政变于下日应于天清浊之占随政抑扬天之见异事无虚作岂独陛下倦于万机帷幄之政有所阙欤何天戒之数见也臣愿陛下发扬乾纲援引贤能勤求机衡之寄以获断金之利臣之所陈辄以太阳为先者明其不可久闇急于改正其异虽防其事甚重臣言虽约其防甚广惟陛下乃眷臣章深留明思
　　二事孔子曰雷之始发大壮始君弱臣彊从解起今月九日至十四日大壮用事消息之卦也于此六日之中靁当发声发声则岁气和王道兴也【周书时训曰春分之日鸟至又五日雷乃发声雷不发声诸侯失人也】易曰雷出地奋豫先王以作乐崇德殷荐之上帝雷者所以开发萌芽辟隂除害万物须雷而解资雨而润故经曰雷以动之雨以润之王者崇寛大顺春令则雷应节不则发动于冬当震反濳故易传曰当雷不雷太阳弱也今蒙气不除日月变色则其效也天网恢恢疎而不失【老子之文也】随时进退应政得失大人者与天地合其德与日月合其明璇玑动作与天相应雷者号令其徳生养号令殆废当生而杀则雷反作其时无岁【雷以东鸣则岁饥也】陛下若欲除灾昭祉顺天致和宜察臣下尤酷害者亟加削黜以安黎元则大皓恱和雷声乃发【大皓天也】
　　三事去年十月二十日癸亥太白与岁星合于房心太白在北岁星在南相离数寸光芒交接房星者天帝明堂布政之宫【春秋元命包曰房四星心三星】孝经钩命决曰岁星守心年谷丰【岁星守心为重华故年丰也】尚书洪范记曰月行中道移节应期德厚受福重华留之【天官书曰岁星一曰摄提一曰重华】重华者谓岁星在心也今太白从之交合明堂金木相贼而反同合【太白金也嵗星木也金尅木故相贼也】此以隂陵阳臣下专权之异也房心东方其国主宋【卯为房心宋之分也】石氏经曰【石氏魏人石中夫人也见艺文志】岁星出左有年出右无年今金木俱东岁星在南是为出右恐年谷不成宋人饥也陛下宜审详明堂布政之务然后妖异可消五纬顺序矣【五纬星也】
　　四事易传曰阳无德则旱隂僭阳亦旱阳无德者人君恩泽不施于人也隂僭阳者禄去公室臣下专权也自冬涉春讫无嘉泽数有西风反逆时节【春当东风也】朝廷劳心广为祷祈荐祭山川暴龙移市臣闻皇天感物不为伪动灾变应人要在责已若令雨可请降水可禳止则岁无隔并太平可待然而灾害不息者患不在此也【不在祈祷】立春以来未见朝廷赏録有功表显有德存问孤寡赈恤贫弱而但见洛阳都官奔车东西收系纎介牢狱充盈臣闻恭陵火处比有光曜明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一谷不登则饥者十三四矣陛下诚宜广被恩泽贷赡元元昔尧遭九年之水人有十年之蓄者简税防灾为其方也【简少也方法也】愿陛下早宣德泽以应天功若臣言不用朝政不改者立夏之后乃有澍雨于今之际未可望也若政变于朝而天不雨则臣为诬上愚不知量分当鼎镬
　　论封梁冀书【西山真氏曰桓帝之立梁冀之力也而杜乔以为不当赏何哉盖人君之得天位天之命也命出于天而人臣窃之以为已功人君举其功以归之臣下是皆不知有天命者也杜乔之言不亦正乎】
　　杜乔【本传乔字叔荣河南林虑人梁冀子弟五人及中常侍等以无功并封乔上书】
　　陛下越从藩臣龙飞即位天人属心万邦攸赖不急忠贤之礼而先左右之封伤善害德兴长佞谀臣闻古之明君褒罚必以功过末世闇主诛赏各縁其私今梁氏一门宦者防孽【公羊传臣仆庶孽之事何休注孽贱子也犹树之有孽生】并带无功之绂裂劳臣之土其为乖滥胡可胜言夫有功不赏为善失其望奸回不诘爲恶肆其凶故陈资斧而人靡畏班爵位而物无劝【周易旅于处得其资斧汉书音义资利也】苟遂斯道岂伊伤政为乱而已丧身亡国可不慎哉
　　论中官养子袭爵书【致堂胡氏曰周官有奄人以精气闭藏者为之后乃用刑人赵高犹非出于蚕室也生而隠宫古之奄也必天刑之则亦鲜矣后世乃特开此门絶人之世不为防制昏朝浊代至数千员大逆天理又以败其国家不知何所急而为之也不幸前已有之犹当裁损其员数卑约其品禄而禁其未然者何乃许之袭爵养子与全人比乎茅土之封所以待功勲建贤德而加诸刀锯之贱似续之任所以继先祖传后来而责诸不父之家且残无罪之人息生生之道耗蠧财用崇长祸阶一举而六失并焉有天下国家者可不深思而痛革之乎】
　　张纲【汉书纲字文纪常感激慨然叹曰秽恶满朝不能奋身出命扫国家之难虽生吾不愿也退而上书曰】
　　诗曰不愆不忘率由旧章寻大汉初隆及中兴之世文明二帝德化尤盛观其理为易循易见但恭俭守节约身尚德而已中官常侍不过两人近幸赏赐裁满数金惜费重人故家给人足夷狄闻中国优富任信道德所以奸谋自消而和气感应而顷者以来不遵旧典无功小人皆有官爵富之骄之而复害之非爱人重器承天顺道者也伏愿陛下少留圣思割损左右以奉天心再论宦官书【致堂胡氏曰文帝好用黄老非黄老能清静也文景有爱民之德故效臻于清静耳明帝致浮屠非浮屠能治平也明帝有宁民之政故效臻于治平耳建其末流先业不嗣而其从事祠享要求福利于异端之术一何愚哉此亦祖宗师表不正之所致也或曰两汉好尚儒术东京晚节教养尤甚然党锢之祸兴于太学则尊事孔子者亦岂无弊乎曰子可谓防蔽之民矣党锢之祸岂诸生所愿欲哉桓灵稍有世祖显宗之见取此二百人随才任使其治効当不愧于建武永平之盛矣惟雠疾贤才而斵丧之也故宦官蠧于内百姓怨于外英雄并起而忠良计画之士各为知已者用三方鼎峙汉室遂虚是岂诸生宗师孔子之弊耶】襄楷
　　臣伏见大白北入数日复出东方其占当有大兵中国弱四夷彊臣又推步荧惑今当出而濳必有隂谋皆由狱多冤结忠臣被戮德星所以久守执法亦为此也【德星岁星也】陛下宜承天意理察冤狱为刘瓆成瑨亏除罪辟追録李云杜众等子孙夫天子事天不孝则日蚀星鬭比年日蚀于正朔三光不明五纬错戾前者宫崇所献神书专以奉天地顺五行为本亦有兴国广嗣之术其文易晓参同经典而顺帝不行故国不兴【太平经兴帝王篇曰真人问神人曰吾欲使帝王立致太平岂可闻邪神人言但顺天地之道不失铢分则立致太平元气有三名为太阳太隂中和形体有三名为天地人天有三名为日月星北极为中也地有三名为山川与平土人有三名为父母子政有三名为君臣人此三者常相得腹心不失铢分使其同一忧右成一家立致太平延年不疑也又问曰今何故其生子少也天师曰善哉子之言也但施不得其意耳如令施其人欲生也开其玉户施种于中比若春种于地也十十相应和而生其施不以其时比若十月种物于地也十十尽死固无生者真人欲重知其审今无子之女虽日百施其中犹无所生也不得其所生之处比若此矣是故古者圣贤不妄施于不生之地也名为亡种竭气而无所生成今太平气到或有不生子者反断絶天地之统使国少人理国之道多人则国富少人则国贫今天上皇之气已到天皇气生物乃当万倍其初天地】孝冲孝质频世短祚臣又闻之得主所好自非正道神为生虐故周衰诸侯以力征相尚于是夏育申休宋万彭生任鄙之徒生于其时【并多力之人也夏育卫人力举千钧宋万宋人杀昬公遇大夫仇牧于门批而杀之齿着门阖彭生齐人拉鲁桓公干而杀之范雎曰以任鄙人力焉而死申休未详何世也】殷纣好色妲己是出【妲己苏人之美女也献于纣纣纳为妻常与沉湎于酒事见列女传】叶公好龙真龙游廷【子张见鲁哀公七日哀公不礼子张曰君之好事有似叶公子高之好龙也叶公子高好画龙天龙闻之降之窥头于牖叶公子高见之弃而反走五色无主是叶公子高好夫似龙而非好真龙事见新序】今黄门常侍天刑之人陛下爱待兼倍常宠继嗣未兆岂不为此天官宦者星不在紫宫而在天市明当给使主市里也【山阳公载记市垣二十二星而帝坐居其中宦者四星唯供市买之事】今乃反处常伯之位实非天意又闻宫中立黄老浮屠之祠此道清虚贵尚无为好生恶杀省欲去奢今陛下嗜欲不去杀罚过理旣乖其道岂获其阼哉或言老子入夷狄为浮屠浮屠不三宿桑下不欲久生恩爱精之至也【言浮屠之人寄桑下者不经三宿便即移去示无爱恋之心】天神遗以好女浮屠曰此但革囊盛血遂不盻之【四十三章经天神献玉女于佛佛曰此是革囊盛血秽耳】其守一如此乃能成道今陛下婬女艳妇极天下之丽甘肥饮美单天下之味柰何欲如黄老乎
　　论犯贜并坐举主书【愚曰杨林犯贜坐举主之说此汉法也汉法荐举之路甚广而同坐之法亦严如严延年荐狱吏有赃不入身犹坐贬秩张勃举茂才不以实亦坐削户二百当时贡禹请选举不实辄行其诛亡但免官其严如此故择举主于未用之先察举人于将用之始责举主于已用之后此良法也第人最难知丙吉能举于杜而不免失于万年之谄谀何武能举龚唐而不免失于雅拜之盘辟伦欲立罚不先立赏则严于诛而略于劝人亦有所惮而畏人材亦无由见矣此法所以贵于周而尽也】
　　杨伦【本传伦字仲理陈留东昏人时邵陵令任嘉在职贪秽因迁武威太守后有司奏嘉赃罪千万征考廷尉其所牵染将相大臣百有余人伦乃上书曰】
　　臣闻春秋诛恶及本本诛则恶消振裘持领领正则毛理今任嘉所坐狼藉未受辜戮猥以垢身改典大郡自非案坐举者无以禁絶奸萌往者湖陆令张叠萧令驷贤徐州刺史刘福等衅秽己章咸伏其诛而豺狼之吏至今不絶者岂非本举之主不加之罪乎昔齐威之霸杀奸臣五人并及举者以弭谤讟当断不断黄石所戒【事见黄石公三畧】夫圣王所以听僮夫匹妇之言者犹尘加嵩岱雾集淮海虽未有益不为损也惟陛下留神省察上救朱穆书【西山真氏曰桓帝宠宦孺而抑忠良李云杜众以此死于前朱穆又以是死于后亡国之政日促矣】
　　刘陶【汉书宦者赵忠丧父归葬安平僭为璵璠玉匣偶人穆闻之下郡案验吏畏其严明遂发墓剖棺陈尸出之而收其家属帝闻大怒征穆诣廷尉输作左校太学书生刘陶等数千人诣阙上书讼穆曰】
　　伏见施刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小人故穆张理天纲补缀漏目罗取残祸以塞天意由是内官咸共恚疾谤讟烦兴防隙仍作极其刑谪输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣【尚书放驩兠于崇山孔安国注曰崇山南裔也山海经曰有讙头之国帝尧葬焉郭璞注讙头驩兠也礼记舜葬苍梧之野】当今中官近习窃持国柄手握王爵口含天宪运赏则使饿富于季孙【运行也论语曰季氏富于周公】呼噏则令伊顔化为桀跖而穆独亢然不顾身害非恶荣而好辱恶生而好死也徒感王纲之不摄【摄持也】惧天网之久失故心懐忧为上深计臣愿黥首系趾代穆校作【帝览其奏赦之○黥首谓凿额涅墨也系趾谓钦其足也以铁着足曰钦也○愚曰刘陶在东汉气节挺挺文词振发直有贾生论事之风观穆为宦者所陷陶力救之陶为宦者所陷独无能救之者噫】
　　论赏功立后书【范论曰礼有五諌讽为上若夫托物见情因文载防使言之者无罪闻之者足以自戒贵在于意达言从理归乎正曷其绞讦摩上以衒沽成名哉李云草茅之生不识失身之义遂乃露布帝者班檄三公至于诛死而不顾斯岂古之狂也夫未信而谏则以为谤已故说者识其难焉○愚曰人臣欲有言于君欲使其明白而相从不当讦直以相抗以愚观李云志虽忠而言则过非言事者之法也且以云论黄精之变曰陈项虞田许氏不可令居典兵之官使桓帝如炀帝误杀李金才则害人多矣嗟夫帝欲不谛是何等语他主闻之尚骇况桓帝乎若此等言非但无益于国而实有害于身虽同时如刘陶之讦直亦不至触讳若此亦可为言者之戒】
　　李云【本传云字行祖甘陵人桓帝延熹二年诛大将军梁冀而中常侍单超等五人皆以诛冀功并封列侯专权选举又立掖庭民女亳氏为皇后数月间后家封者四人赏赐巨万是时地数震裂众灾频降云素刚忧国将危心不能忍乃露布上书移副三府曰】
　　臣闻皇后天下母德配坤灵得其人则五氏来备不得其人地动摇宫比年灾异可谓多矣皇天之戒可谓至矣高祖受命至今三百六十四岁君期一周当有黄精代见姓陈项虞田许氏不可令此人居太尉太傅典兵之官举厝至重不可不慎班功行赏宜应其实梁冀虽持权专擅虐流天下今以罪行诛犹召家臣搤【音厄持也捉也】杀之耳而猥封谋臣万户以上高祖闻之得无见非西北列将【谓皇甫规段颎】得无解体孔子曰帝者谛也【春秋运斗枢曰五帝修名立功修德成化统调隂物色阳招类使神故称帝帝之言谛也郑注审谛于言也○刘攽曰注帝之谛案文言当在谛字上】今官位错乱小人谄进财货公行政化日损尺一拜用不经御省是帝欲不谛乎
　　宦官女宠书
　　刘瑜【本传瑜字季节广陵人延熹八年太尉杨秉举贤良方正及到京师上书曰】
　　臣瑜自念东国鄙陋得以丰沛枝被防复除不给卒伍故太尉杨秉知臣窃闚典籍猥见显举诚冀臣愚直有补万一而秉忠谟不遂命先朝露臣在下土听闻歌謡骄臣虐政之事逺近呼嗟之音窃为辛楚泣血连如幸得引録备答圣问泄写至情不敢庸回【庸用也回邪也】诚愿陛下且以须臾之虑览今往之事人何为咨嗟天曷为动变盖诸侯之位上法四七垂文炳燿关之盛衰者也【四七二十八宿也诸侯为天子守四方犹天之有二十八宿汉官仪曰天子建侯上法四七也】今中官邪孽比肩列土皆竞立嗣继体传爵或乞子疎属或买儿市道殆乖开国承家之义古者天子一娶九女【公羊传诸侯一聘三女天子一娶九女夏殷制也】娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾此国之费也生之伤也且天地之性隂阳正纪隔絶其道则水旱为并诗云五日为期六日不詹怨旷作歌仲尼所録况从幼至长幽藏殁身又常侍黄门亦广妻娶怨毒之气结成妖眚行路之言官发畧人女取而复置转相惊惧孰不悉然无縁空生此谤邹衍匹夫杞氏匹妇尚有城崩霜陨之异况乃羣辈咨怨能无惑乎【淮南子曰邹衍事燕惠王尽忠左右谐之王系之仰天而哭五月天为之下霜列女传曰齐人杞梁龚莒战死其妻无所归乃就夫尸于城下而哭之七日城崩】昔秦作阿房国多刑人今第舍增多穷极竒巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆为吏饵民愁郁结起入贼党官辄兴兵诛讨其罪贫困之民或有卖其首级以要酬赏父兄相代残身妻孥相视分裂穷之如彼代之如此岂不痛哉又陛下以北长之尊神器之宝而防行近习之家私幸宦官之舍賔客市买熏灼道路因此暴纵无所不容今三公在位皆博达道艺而各正诸已莫或匡益者非不智也畏死罚也惟陛下设置七臣以广谏道及开东序金縢史官之书从尧舜禹汤文武致兴之道逺佞邪之人放郑卫之声则正致和平德感祥风矣臣悾悾推情言不足采惧以触忤征营慴悸
　　论虹蜺降嘉德殿书【愚曰尝读范五行志以灵帝时北气堕温明殿蔡邕言为天投蜺之象按元命苞曰隂阳交为虹蜺又考灵耀曰日旁气白为虹庄子曰阳灸隂为虹夫雨气成虹朝阳射之则在西夕阳射之则在东则虹之气盖晕于日而成也今志所载气黒如车盖则此气特沴气而已今覆殿庭大位将倾未必便可指为虹蜺故辨之】
　　杨赐【五行志灵帝光和元年六月丁丑有北气堕北宫温明殿东庭中黒如车盖起奋讯身五色有头体长十余丈形貎似龙上问蔡邕对曰所谓天投蜺者也不见足尾不得称龙易传曰蜺之比无德以色亲也潜潭巴曰虹出后妃隂胁王者又曰五色迭至照于宫殿有兵革之事】
　　臣闻之经传或得神以昌或得神以亡国家休明则鉴其徳邪辟昏乱则视其祸今殿前之气应为虹蜺皆妖邪所生不正之象诗人所谓蝃蝀者也于中孚经曰蜺之比无德以色亲【易稽览图中孚经之文也比类也郑注蜺邪气也隂无德以好色得亲幸于阳也】方今内多嬖幸外任小臣上下并怨諠哗盈路是以灾异屡见前后丁宁今复投蜺可谓孰矣【孰成也】案春秋防曰天投蜺天下怨海内乱【春秋演孔图曰霓者斗之乱精也失度投霓见宋均注投霓投应也】加四百之期亦复垂及【汉终于四百年解见献帝纪】昔虹贯牛山管仲谏桓公无近妃宫【春秋文曜钩曰白虹贯牛山管仲谏曰无近妃宫君恐失权齐侯大惧退去色党更立贤辅使后出望土牛山四面听之以厌神宋均注山君位也虹霓隂气也隂气贯之君惑于妻党之象也望谓祭以谢过也流俗本山作升者误也】易曰天垂象见吉凶圣人则之今妾媵嬖人阉尹之徒共专国朝欺罔日月又鸿都门下招会羣小造作赋说以虫篆小技见宠于时如驩兠共工更相荐说旬月之间并各拔擢乐松处常伯任芝居纳言郄俭梁鹄俱以便辟之性佞辩之心各受封爵不次之宠而令搢绅之徒委伏畎畆口诵尧舜之言身蹈絶俗之行弃捐沟壑不见逮及冠履倒易陵谷代处从小人之邪意顺无知之私欲不念板荡之作虺蝪之诫殆哉之危莫过于今幸赖皇天垂象谴告周书曰天子见怪则修德诸侯见怪则修政卿大夫见怪则修职士庶人见怪则修身唯陛下慎经典之诫图变复之道斥逺佞巧之臣速征鹤鸣之士内亲张仲外任山甫断絶尺一抑止槃游留思庶政无敢怠遑冀上天还威众变可弭老臣过受师傅之任数蒙宠异之恩岂敢爱惜垂没之年而不尽其慺慺之心哉乞斩十常侍书【愚曰世有迫于心而激于言者皆其愤之深而不获骋焉者也虽然愤而言犹可也愤而不止于言不可也生杀者人主之大柄也而下之人曰生某曰杀某直骋一言以为决彼非僭且狂也天下之愤莫甚于利害之相交又莫甚于上下之相蒙又其甚者郁抑而不得逞则激烈于言亦其大有不堪者也昔者张禹师傅也而朱云欲斩之国忠宰相而唐兵抢揭之诛赏之权不出于上而出于下几若倒置者而君子以为其为恶也固其为愤也切则其言自有不获止者张均斩十常侍之疏吾因得以谅其愤矣灵帝不从所言以释其愤遂使诬奏以死虚言不中则积为袁绍举兵之愤兴晋阳之甲除君侧之恶而事势去矣钧言虽愤也其犹可为哉】
　　张钧【汉书钧是时让忠及夏恽郭胜孙璋毕岚栗嵩段珪高望张恭韩悝宋典十二人皆为中常侍封侯贵宠父兄子弟布列州郡所在贪残为人蠧害黄巾旣作盗贼糜沸郎中中山张钧上书曰】
　　窃惟张角所以能兴兵作乱万人所以乐附之者其源皆由十常侍多放父兄子弟婚亲賔客典据州郡辜财利侵掠百姓百姓之冤无所吿诉故谋议不轨聚为盗贼宜斩十常侍县头南郊以谢百姓又遣使者布告天下可不须师旅而大宼自消【天子以钧章示让等皆免冠徒跣顿首乞自致洛阳诏狱并出家财以助军费有诏皆冠履视事如故帝怒钧曰此真狂子也十常侍固当有一人善者不】















　　文选补遗巻十五
　　钦定四库全书
　　文选补遗巻十六
　　元　陈仁子　辑
　　议上【吕祖谦曰汉置大夫专掌议论苟其事疑似而未决则合中朝之士杂议之自两府大臣以下至博士议郎皆得以信其已见而不嫌其卑抗尊也故罢昌陵有议罢郡国庙有议击珠厓有议赏边功有议入谷赎罪有议贾谊为博士每诏令下诸老先生未能言谊尽为之对未尝以公卿之言而废谊之对也呼韩邪单于愿保塞朝臣集议卒用郎中侯应之防未尝以公卿之言而废应之防也朱博得罪议其狱者五十八人而諌大夫龚胜等敢于异将军二千石之议也王嘉得罪议其狱者六十人而少府猛等敢于抗骠骑将军御史之议也不缄黙以因人不雷同以附势不合党以济奸不托公以行私惟尽其已之所欲言而付之人主之独断此汉之集议所以有公天下之意然至于屯田之功既成有诏诛前言不便者马邑之举既败独罪首谋以谢天下此又足以警谋议之不谨者也故表而出之】
　　击匈奴议【愚曰古之集议以我而从人后世集议以人而从我故武帝有好兵之心王恢从帝者是之朝廷有言利之臣凡文学不从众者拒之比之合宫衢室之议尧舜舍己从人之心不同矣】
　　韩安国王恢
　　大行王恢燕人数为边吏习胡事议曰汉与匈奴和亲率不过数歳即背约不如勿许举兵击之安国曰千里而战即兵不获利今匈奴负戎马足懐鸟兽心迁徙鸟集难得而制得其地不足为广有其众不足为彊自上古弗属【不内属于中国】汉数千里争利则人马罢【罢读曰疲】虏以全制其敝势必危殆臣故以为不如和亲羣臣议多附安国于是上许和亲明年鴈门马邑豪聂壹【豪犹帅也】因大行王恢言匈奴初和亲亲信边可诱以利致之伏兵袭击必破之道也上乃召问公卿曰朕饰子女以配单于币帛文锦赂之甚厚单于待命加嫚侵盗无已边竟数惊朕甚闵之今欲举兵攻之何如大行恢对曰陛下虽未言臣固愿效之【效致也】臣闻全代之时【代未分之时也六国之时全代为一国尚能以击匈奴况今加以汉之大乎】北有彊胡之敌内连中国之兵然尚得养老长幼种树以时仓廪常实匈奴不轻侵也今以陛下之威海内为一天下同任又遣子弟乘边守塞【乘登也】转粟挽输以为之备然匈奴侵盗不已者无他以不恐之故耳臣窃以为击之便御史大夫安国曰不然臣闻高皇帝尝围于平城匈奴至者投鞍高如城者数所【解脱其马示闲暇也投积其鞍若营垒】平城之饥七日不食天下歌之及解围反位而无忿怒之心夫圣人以天下为度者也不以已私怒伤天下之功故乃遣刘敬奉金千斤以结和亲至今为五世利孝文皇帝又尝一拥天下之精兵聚之广武常谿【广武鴈门县常谿谿名】然终无尺寸之功而天下黔首无不忧者孝文寤于兵之不可宿【宿人留也】故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐非故相反也各因时宜也且高帝身被坚执锐防雾露沭霜雪行几十年所以不报平城之怨者非力不能所以休天下之心也今边竟数惊士卒伤死中国槥车相望【槥小棺也】此仁人之所隐也【隠痛也】臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也【祖祖庙也占问也重犹难也】且自三代之盛夷狄不与正朔服色非威不能制彊弗能服也以为远方絶地不牧之民不足烦中国也【不牧谓不可牧养】且匈奴轻疾悍亟之兵也至如猋风去如收电【猋疾风也】畜牧为业弧矢射猎逐兽随草居处无常难得而制今使边郡久废耕织以支胡之常事其势不相权也臣故曰勿击便恢曰不然臣闻凤鸟乘于风圣人因于时昔秦穆公都雍地方三百里知时宜之变攻取西戎辟地千里并国十四陇西北地是也及后防恬为秦侵胡辟数千里以河为竟累石为城树榆为塞【塞上种榆】匈奴不敢饮马于河置防然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣【留止也言无所碍】若是则北发月氐可得而臣也【发犹徴召也北自月支以来皆可征召而为臣】臣故曰击之便安国曰不然臣闻用兵者以饱待饥正治以待其乱定舍以待其劳【舍止息也】故接兵覆众伐国堕城【覆败也堕毁也言兵与敌接则败其众所伐之国则毁其城】常坐而役敌国此圣人之兵也且臣闻之冲风之衰不能起毛羽【冲风疾风之冲突者也】彊弩之末力不能入鲁缟【缟素也曲阜之地俗善作之尤为轻细取喻也】夫盛之有衰犹朝之必莫也今将巻甲轻举深入长殴难以为功从行则胁迫衡行则中絶【从音纵衡犹横也】疾则粮乏徐则后利【后利谓不及于利】不至千里人马乏食兵法曰遗人获也【言以军遗敌人令其虏获遗音弋季反】意者有他缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱【方道也】今臣言击之者固非发而深入也将顺因单于之欲诱而致之边吾选枭骑壮士隂伏而处以为之备审遮险阻以为其戒吾势已定或营其左或营其右或当其前或絶其后单于可禽百全必取【上曰善乃从恢议隂使聂壹为间亡入匈奴谓单于曰吾能斩马邑令丞以城降单于入塞未至马邑百余里觉之还去塞下传言单于已去汉兵追至塞度弗及王恢等皆罢兵上怒恢不出击单于辎重也恢曰始约为入马邑城兵与单于接而臣击其辎重可得利今单于不至而还臣以三万人众不敌只取辱固知还而斩然完陛下士三万人于是下恢廷尉廷尉当恢逗挠当斩】
　　罢盐铁议【桓寛曰余覩盐铁之议异哉吾所闻汝南朱子伯为余言当此之时豪杰并起四方辐凑贤良茂陵唐生文学鲁国万生之伦六十余人咸聚阙庭舒六艺之风论太平之原智者赞其虑仁者明其施勇者见其防辩者陈其词訚訚焉侃侃焉虽不能详备斯可畧观矣然蔽于云雾终废不行悲夫公卿知任武可以辟地而不知德广可以附远知权利可以广用而不知稼穑可以富国也近者亲附远者説德则何为而不成何求而不得不出于斯路而务蓄利长威岂不缪哉中山刘子雍言王道矫当世复诸正务在乎反本直而不激切而不悖斌斌然斯可谓博君子矣九江祝生奋由路之意推史鱼之节发愤懑刺讥公卿介然直而不挠可谓不畏强御矣桑大夫据当世合时变推道术尚权利辟畧小辩虽非正法然巨儒宿学不能自解博物通达之士也然摄公卿之位不引准绳以道化下放于利末不师古始处非其位行非其道果陨其姓以及厥宗车丞相履伊吕之列当轴处中括囊不言容身而去彼哉彼哉若夫丞相御史大夫两府之士不能正议以辅宰相成同类长同行阿意苟合以説其上斗筲之徒何足算也】
　　贤良文学【孝昭始元六年二月】
　　诏有司问郡国所举贤良文学民所疾苦文学对曰窃闻治人之道防淫佚之原广道德之端抑末利而开仁义毋示以利然后教化可兴而风俗可移也今郡国有盐铁酒均输与民争利散敦厚之朴成贪鄙之化是以百姓就本者寡趋末者众愿悉罢之御史大夫桑羊难以爲此国家大业所以制四夷安边足用之本罢之不便文学曰有国家者不患寡而患不均不患贫而患不安故天子不言多少诸侯不言利害大夫不言得丧畜仁义以风之广徳行以怀之是以近者亲附而远者恱服仁政无敌于天下恶用费哉大夫曰古之立国者开本未之途通有无之用易曰通其变使民不倦国有沃野之饶而民不足于食者器械不备也有山海之货而民不足于财者商工不备也养生送终之具待商而通待工而成故圣人作爲舟檝之用以通川谷服牛驾马以达陵陆致远穷深所以交庶物而便百姓是以先帝建铁官以赡农民开均输以足民财盐铁均输万民所戴仰而取给者也文学曰国有沃野之饶而民不足于食者工商盛而本业荒也有山海之货而民不足于财者不务民用而淫巧众也髙帝禁商不得士宦所以遏贪鄙之俗也排困市井防塞利门而民犹爲非况上之爲利乎传曰诸侯好利则大夫鄙大夫鄙则士贪士贪则庶民盗是开利孔爲民罪梯也大夫曰均输则民齐劳逸平准则民不失职均输平准所以平万物而便百姓非开利孔爲民罪梯者也文学曰古之赋税于民也因其所工不求所拙农人纳其获女工效其功今释其所有责其所无百姓贱卖货物以便上求间者郡国或令民作布絮吏恣留难农民重苦女工再税未见输之均也县官擅市则万物并收诸物腾跃而商贾侔利自市则吏容奸豪而富商积货储物以待其急轻贾奸利收贱以取贵未见准之平也盖古之均输所以齐劳逸而便贡输非以爲利而贾物也大夫曰家人有宝器尚匣而藏之况人主之山海乎夫权利之处必在深山穷泽之中非豪民不能通其利异时盐铁未笼布衣有朐邴人君有呉王专山泽之饶薄赋赡穷以成私威私威积而逆节之心作今纵民于权利罢盐铁以资彊暴遂其贪心众邪羣聚私门成党则彊御日以不制而兼并之徒奸形成矣文学曰民人藏于家诸侯藏于国天子藏于海内故民人以垣墙爲藏闭天子以四海爲匣匮天子适诸侯升自阼阶诸侯纳管键执防而聴命示莫爲主也王者不畜聚下藏于民逺浮利务民之义义礼立则民化上若是虽汤武生于世无所容其虑工商之事欧冶之任何奸之能成三桓专鲁六卿分晋不以盐铁故权利深者不在山海在朝廷一家害百家在萧墙而不在朐邴也大夫曰故扇水都尉彭祖宁言盐铁品令甚明卒徒衣食县官作铸铁器给用甚众无妨于民今总一盐鐡非独爲利入也将以建本抑末离朋党禁淫侈絶并兼之路也古者名山大泽不以封爲下之专利也铁器兵刃天下大用非众庶所宜事也豪民欲擅山海以致富业故沮事者众文学曰扇水都尉所言一切之术非君国子民之道也陛下继孝武皇帝之后公卿宜思所以安集百姓致利除害辅明主以仁义即位六年公卿无请减除不急之官省罢机利之人陛下令郡国贤良文学议三五之道六艺之风陈安危利害之分指意灿然今公卿辩议未有所定所谓抱小利而忘大利者也大夫曰昔商君相秦也设百倍之利收山泽之税国富民彊蓄积有余是以征敌伐国攘地斥境不赋百姓而师以赡故用不竭而民不知地尽西河而民不苦今盐鐡之利所以佐百姓之急足军旅之费务蓄积以备乏絶有益于国无害于人文学曰文帝之时无盐铁之利而民富当今有之而百姓困乏未见利之所利而见其害也且利非从天来不由地出一取之民间谓之百倍此计之失也夫李梅多者来年爲之衰新谷熟者旧谷爲之亏自天地不能两盈而况于人事乎故利于此者必耗于彼商鞅峭法长利秦人不聊生相与哭孝公其后秦日以危利蓄而怨积地广而祸构恶在利用不竭乎大夫曰诸侯以国爲家其忧在内天子以八极爲境其虑在外故宇小者用菲功巨者用大是以县官开园池摠山海致利以助贡赋修沟渠立诸农广田收盛苑囿大仆水衡少府大农嵗课诸入田牧之利池籞之假及北边置田官以赡诸用而犹未足今欲罢之上下俱殚困乏之应也虽节用如之何其可文学曰古者制地足以养民民足以承其上千乘之国百里之地公侯伯子男各充其求赡其欲秦兼万国之地有四海之富而意不赡非宇小而用菲者欲多而下不堪其求也语曰厨有腐肉国有饥民廐有肥马路有馁人今狗马之养虫兽之食岂特腐肉秣马之费哉无用之官不急之作无功而衣食县官者众是以上不足而下困乏也今不减其本而与百姓争荐草与商贾争市利非所以明主德而相国家也夫男耕女绩天下之大业也古者分地而处之是以业无不食之地国无乏作之民今县官多张苑囿公田池泽公家有鄣假之名而利归权家三辅迫近山河地狭人众四方并臻粟米不能相赡公田转假桑榆菜菓不殖地力不尽愚以爲非先帝所开苑囿池籞可赋归之于民县官租税而已夫如是匹夫之力尽于南畆匹妇之力尽于麻枲田野辟麻枲治则上下俱衍何困乏之有大夫黙然视丞相御史文学曰今天下合爲一家利末恶欲行淫巧恶欲施大夫君以心计防国用构诸侯参以酒榷咸阳孔仅增以盐铁江充耕谷之等各以锋锐言利末之事析秋毫无可爲矣然国家衰耗城郭空虚故非崇仁义无以化民非力本农无以富邦也御史曰古者制田百步爲畆什而籍一先帝怜百姓衣食不足制田二百四十步而一畆率三十而税一堕民不务田作饥寒及已固其理也盐铁又何过乎文学曰什一而籍民之力也丰耗美恶与民共之故曰什一天下之中正也今田虽三十而顷畆出税乐嵗粒米狼戾而寡取之凶年饥馑而必求足加之以口赋更繇之役率一人之作中分其功农夫悉其所得或假贷而益之是以百姓力耕疾作而饥寒遂及已也御史曰古者十五入大学与小役二十而冠与戎事五十以上血脉溢刚曰艾壮诗曰方叔元老克壮其猷今陛下寛力役之政二十三始赋五十六而免所以辅耆壮而息老艾也丁者治其田里老者修其塘园则无饥寒之患不治其家而讼县官亦悖矣文学曰十九以下爲殇未成人也二十而冠三十而娶可以从戎事五十以上曰艾老杖于家不从力役所以扶不足而息髙年也乡饮酒耆老异馔所以优耆耄而明养老也今五十以上至六十与子孙服挽输并给繇役非养老之意也古有大丧者君三年不呼其门通其孝道遂其哀戚之心也今或僵尸衰绖而从戎事非所以子百姓顺孝悌之心也陛下富于春秋委任大臣公卿辅政政教未均故庶人议也御史黙然不答大夫曰明主忧劳万人思念北边故举贤良文学髙第将欲观殊议异防以听庶几云诸生无能出竒计徒守空言不知取舍之宜时世之变此岂明主所欲闻哉文学曰诸生对防殊路同归指在于崇礼义退财利复往古之道匡当世之失宜可行者焉执事闇于明礼而喻于利末沮事堕议以故至今未决也大夫视文学悒悒而不言丞相史曰辩国家之政事论执政之得失何不徐徐道理相喻何至切切如此乎贤良文学皆离席曰鄙人固陋狂言以逆执事夫药酒苦于口而利于病忠言逆于耳而利于行诸生之谔谔乃公卿之良药鍼石也大夫色少寛贤良曰今以近世观之世殊而事异文景之际建元之始民朴而归本吏廉而自重殷殷屯屯人衍而家富今政非改而教非易也何世之弥薄而俗之滋衰也窃闻闾里长老之言往者常民衣服温暖而不靡器质朴牢而致用马足以易步车足以自载酒足以合欢而不湛乐足以理心而不淫入无宴乐之间出无佚游之观行即负赢止则鉏耘用约而财饶本修而民富送死哀而不华养生适而不奢大臣正而无欲执政寛而不苛故黎民宁其性百吏保其官建元始崇文修德其后邪臣各以伎艺亏乱至治外障山海内兴诸利扬可胜告缗江充禁服张大夫革令杜周治狱夏兰之属妄抟王温舒之徒妄杀残吏萌起扰乱良民当此之时百姓不保其首领豪富莫必其族姓圣主觉焉乃诛防残贼以塞天下之责居民肆然复安然其祸累世不复疮痍至今未息故百官尚有残贼之政而强宰尚有强夺之心大臣擅权而断撃豪猾多党而侵凌富贵奢侈贫贱篡杀女工难成而易弊车器难就而易败常民文杯画案婢妾衣纨履丝匹庶稗饭肉食无而爲有贫而强夸生不养死厚葬殚家遣女缯纨满车富者欲过贫者欲及是以民年急嵗促寡耻而少廉刑非诛恶而奸犹不止也大夫曰吾以贤良爲少愈乃反若胡车之相随乎贤良曰宫室舆马衣服器械丧祭食饮声色玩好人情之所不能已也故圣人爲之制度以防之间者士大夫务于权利怠于礼义故百姓仿效颇逾制度古者衣服不中制器械不中用不粥于市今民间雕琢不中之物刻画无用之器古者庶人之乘者马足以代其劳而已今富者连车列骑骖贰辎軿夫一马伏枥当中家六口之食亡丁男一人之事古者庶人耋老而后衣丝其余则麻枲而已今富者缛绣罗纨中者素绨锦缣常民而被后妃之服防人而居婚姻之饰古者庶人粝食藜藿非乡饮酒膢腊祭祀无酒肉今闾巷无故烹杀相聚野外负粟而往挈肉而归夫一豕之肉得中年之收十五斗粟当丁男半月之食古者庶人春秋修其祖祠以时有事于五祀盖无出门之祭今富者祈名岳望山川椎牛撃鼓戏倡儛像古者徳行求福故祭祀而寡仁义求吉故卜筮而希今世俗污于行而求于鬼怠于礼而笃于祭古者土鼓蒉枹撃木拊石以尽其欢及后卿大夫有管磬士有琴瑟今富者钟鼓五乐歌儿数曹中者鸣竽调瑟郑舞赵讴古者瓦棺容尸木版堲周其后桐棺不衣采椁不斵今富者绣啬题凑中者梓棺楩椁古者明器有形无实示民不用也后则有醯醢之藏桐马偶人其物不备今厚资多藏用如生人古者不封不树反虞祭于寝无庙堂之位其后则封之庶人之坟半仞其髙可隠今富者积土成山列树成林台榭连阁集观增楼古者邻有丧舂不相杵巷不歌謡孔子食于有丧者之侧未尝饱也今俗因人之丧以求酒肉幸与小坐则责办歌舞俳优连笑伎戏古者嫁娶之服未之以记虞夏之后表布内丝骨筓象珥封君夫人加锦尚褧而已今富者皮衣朱貉繁路环佩古者事生尽爱送死尽哀今生不能致其爱敬死以奢侈相髙虽无哀戚之心而厚葬重弊者则以爲孝黎民慕效至于发屋卖业古者夫妇之好一男一女而成家室之道及后士一妾大夫二诸侯侄娣而已今诸侯百数卿大夫十数中者侍御富者盈室是以女或怨旷失时男或放死无匹古者不以兵力狥于禽兽不夺民财以养狗马是以财衍而力有余今猛兽竒虫不可以耕耘而令当耕耘者养食之百姓或短褐不完而犬马衣文绣黎民或糠糟不接而禽兽食肉夫宫室奢侈林木之蠧也器械雕琢财用之蠧也衣服靡丽布帛之蠧也狗马食人食五谷之蠧也口腹从恣鱼肉之蠧也用费不节府库之蠧也漏积不禁田野之蠧也防祭无度伤生之蠧也目修于五色耳营于五音体极轻薄口穷甘脆功积于无用财尽于不急故国病聚不足则身危丞相曰治聚不足奈何贤良曰昔晏子相齐民奢示之以俭民俭示之以礼今公卿大夫诚能节车舆适衣服躬亲节俭率以敦朴罢园池损田宅内无事乎市列外无事乎山泽农夫有所施其功女工有所粥其业如是则气脉和平而无聚不足之患矣大夫曰昔公孙布被儿寛练袍衣若仆妾食若庸夫淮南逆于内蛮夷暴于外盗贼不爲禁奢侈不爲节何聚不足之能治乎贤良曰文景之际建元之始大臣尚有争引守正之义自此以后多承意从欲少敢直言面议而正刺因公而狥私故武安丞相讼园田争曲直于人主之前夫九层之台一倾公输子不能正本朝一邪伊望不能复故公孙丞相儿大夫侧身行道分防以养贤卑已以下士无行人子羽之继而葛绎彭侯隳坏其绪毁其客馆议堂以爲马廐妇舍无养士之礼而尚骄矜之色廉耻陵迟而争于利矣大夫勃然作色黙而不应丞相曰以贤良文学之议则有司防素飡之耻使贤良而亲民伟仕亦未见其能医百姓之疾也贤良曰谈何容易而况行之乎今欲下箴石通关鬲则恐有盛胡之累怀铁橐艾则被不工之名狼跋其胡载防其尾君子之路行止之道固狭耳大夫曰今守相古之方伯专制千里善恶在已已不能耳道何狭之有哉贤良曰今吏道壅而不选富者以财贾官勇者以死射功戏车鼎跃咸出补吏累功积日或至卿相擅生杀之柄专万民之命是以往者郡国黎民相乘而不能理或至锯颈杀不辜而不能正执纪纲非其道故也古者封贤防能不过百里之中而爲都彊垂不过五十犹以爲一人之身明不能照聪不能达故立卿大夫以佐之而政治乃备今守相无古诸侯之贤而涖千里之政主一郡之众一人之身治乱在已千里与之转化不可不熟择也故人主有私人之财不私人以官大夫曰吏多不良矣又侵渔百姓长吏厉诸小吏小吏厉诸百姓贤良曰今小吏防薄郡国繇役逺至三辅常居则匮于衣食有故则卖畜鬻产不徒是也府求之县县求之乡乡安取之哉夫欲影正者端其表欲下廉者先其身故贪鄙在率不在下教训在政不在民大夫曰君子内洁已而不能教于彼周公不能正管蔡之邪子产不能正邓晳之僞今一二责之有司岂能缚其手足而使之无爲非哉贤良曰春秋讥刺不及庶人责其率也古者大夫将临刑声色不御耻不能以化而伤其不全也政教闇而不着百姓蹶而不扶若此则何以爲民父母大夫曰人君不畜恶民农夫不畜恶草鉏恶草而众苗成刑恶民而万夫恱故刑所以正民鉏所以别苗也贤良曰刑之于治犹防之于御也良工不能无防御者有防而勿用今废其纪纲而不能张坏其礼义而不能防陷民于罔从而猎之以刑是犹开其阑牢发以毒矢也曾子曰上失其道民散久矣如得其情则哀矜而勿喜夫不伤民之不治而伐已之能得奸犹弋者覩鸟兽挂罻罗而喜也管子曰仓廪实而知礼节百姓足而知荣辱方今之务在罢盐铁退利分土地趣本业养桑麻尽地力则民自富民无饥寒之忧则教可成也语曰旣富矣又何加焉曰教之夫如是则民徙义而从善入孝而出悌何暴慢之有大夫曰县官铸农器使民务本不营于末则无饥寒之累盐铁何害而罢贤良曰农天下之大业也铁器民之大用也器用便利则用力少而得作多功用不具则田畴荒而谷不殖往时盐与五谷同价器利而中用今县官鼓铸铁器大抵多苦恶不给民用盐铁贾贵百姓皆不便贫民或木耕手耨土耰淡食铁官卖器不售或颇赋与民卒徒作不中程时命助之征发无限百姓苦之今能务本去未湛民以礼示民以朴则百姓反本而不营未矣丞相曰先王之道轶久而难复贤良文学之言深远而难行非当世之所能及也于是遂罢议
　　入粟赎罪议【愚曰汉世入粟赎罪之议滥觞于晁错非张敞也凡法贵酌人情金作赎刑虞法也五刑有罚周法也无赎则絶生人自新之路徒赎则开天下犯法之端故赎法盖以利人而非以自利也子贡赎人不受金孔子讥之曰鲁自是无赎人者孔子非贪利也特假亷介之名而窒赎罪之路人欲悔过而之善者亦难矣今敞之言曰愿令诸有罪非盗受财杀人及犯法不得赦者皆以差入粟此与晁错泛然言除罪者不同而亦未至如萧望之所谓天汉之变者盖赎其所可赎而不可赎者亦不赎也夫赎法不可废也隐然以利人则可而显然以自利则不可今表表焉号于世曰有罪可入粟以赎是相诱以罪而又相征以利失圣贤好生之本意是固不可无权衡之论况入粟于边使内地犯罪之人不逺数千里欲致边徼之粟天下生灵恐不死于棰楚而又死于供亿矣张敞之论未善而萧望之守正亦未思也】萧望之【本传望之爲左冯翊西羌反汉遣后将军征之京兆尹张敞上书愿令诸有罪非盗受财杀人及犯法不得赦者皆得以差入谷入郡赎罪务益致谷以豫备百姓之急事下有司望之与少府李强议云云】
　　民函隂阳之气有仁义欲利之心【函与含同】在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在于义利而已道民不可不愼也今欲令民量粟以赎罪如此则富者得生贫者独死是贫富异刑而法不壹也人情贫穷父兄囚执闻出财得以生活爲人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教壹倾虽有周召之佐恐不能复古者臧于民不足则取有余则与诗曰爰及矜人哀此鳏寡【小雅鸿鴈之诗也言王者惠泽下及哀矜之人以至鳏寡】上惠下也又曰雨我公田遂及我私【小雅大田之诗言众庶喜于时雨先润公田又及私田是则其心先公后私】下急上也今有西边之役民失作业虽户赋口敛以赡其困乏【率户而赋计口而敛】古之通义百姓莫以爲非以死救生恐未可也【子弟竭死以救父兄令其生也】陛下布德施教教化旣成尧舜亡以加也今议开利路以伤旣成之化臣窃痛之【于是天子复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令罪人出财减罪以诛之其名贤于烦扰良民横兴赋敛也又诸盗及杀人犯不道者百姓所疾苦也皆不得赎首匿见知纵所不当得爲之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来久矣何赋之所生敞备皂衣二十余年尝闻罪人赎矣未闻盗贼起也窃怜凉州被冦方秋饶时民尚有饥乏病死于道路况至来春将大困乎不早虑所以振救之防而引常经以难恐后爲重责常人可与守经未可与权也敞幸得备列卿以辅两府爲职不敢不尽愚望之强复对】
　　入粟赎罪再议
　　萧望之
　　先帝圣德贤良在位作宪垂法爲无穷之规永惟边竟之不赡故金布令甲曰【金布者令篇名其上有府库金钱布帛之事因以篇名令甲者其篇甲乙之次】边郡数被兵离饥寒【离遭也】夭絶天年父子相失令天下共给其费【同共给之自此以上令甲之文】固爲军旅卒暴之事也【卒读曰猝言此令文专爲军旅猝暴而施设】闻天汉四年常使死罪人入五十万钱减死罪一等豪彊吏民请夺假貣【土得反】至爲盗贼以赎罪其后奸邪横暴羣盗并起至攻城邑杀郡守充满山谷吏不能禁明诏遣绣衣使者以兴兵击之【军兴之法】诛者过半然后衰止愚以爲此使死罪赎之败也故曰不便【时丞相魏相御史大夫丙吉亦以爲羌虏且破转输略足相给遂不施敞议】罢边备议【愚曰自易有重门击柝之象而城戍之守已立自传有周索戎索之语而夷夏之分已辨国不可无备久矣抱虎而寝安保其不噬枕蛟而卧安保其不跃狼子野心变诈可畏其强也则有嫚书之辱其弱也则有渭上之朝未易以俄而测也呼韩单于求壻汉庭而据欲撤备戎心果可恃乎侯应之言盖汉之所恃以存者呜呼汉之边患北爲甚而西次之唐之边患西爲甚而北次之爲国不可以无备而况疎且忽乎】
　　侯应【汉书郅支旣诛呼韩邪单于且喜且惧上书愿入朝见竟宁元年单于复入朝礼赐如初加衣服锦帛絮皆倍于黄龙时单于自言愿壻汉氏以自亲元帝以后宫良家子王嫱字昭君赐单于单于驩喜上书愿保塞上谷以西至敦煌传之无穷请罢边备塞夷卒以休天子人民天子令下有司议议者皆以爲便郎中侯应习边事以爲不可许天子使车骑将军嘉口谕单于○见第三巻】
　　周秦以来匈奴暴桀防侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出爲防是其苑囿也至孝武世出师征伐斥夺此地攘之于幕北建塞徼起亭隧【隧谓深开小道而行避敌钞防也】筑外城设屯戍以守之然后边境得用少安幕北地平少草木多大沙匈奴来防少所蔽隠从塞以南径深往来差难边长老言匈奴失隂山之后过之未尝不哭也如罢备塞戍卒示夷狄之大利不可一也今圣德广被天覆匈奴匈奴得防全活之恩稽首来臣夫夷狄之情困则卑顺彊则骄逆天性然也前以罢外城省亭隧今裁足以候望通烽火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也自中国尚建关梁以制诸侯所以絶臣下之觊欲也设塞徼置屯戍非独爲匈奴而已亦爲诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乘塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多日闻匈奴中乐无柰候望急何然时有亡出塞者七也盗贼桀黠羣辈犯法如其窘迫亡走北出则不可制八也起塞以来百有余年非皆以土垣也或因山岩石木柴僵落谿水门【僵落谓山上树木摧折或亡死枯僵堕落者】稍稍平之卒徒筑治功费久逺不可胜计臣恐议者不胜虑其终始欲以一切省繇戍十年之外百嵗之内卒有他变障塞破坏亭隧灭絶当更发屯缮治累世之功不可卒复九也如罢戍卒省候望单于自以保塞守御必深德汉请求无巳小失其意则不可测开夷狄之隙亏中国之固十也非所以永持至安威制百蛮之长防也【对奏天子有诏勿议罢边塞事使车骑将军口谕单于】
　　受伊邪莫演降议【愚曰国家受降各有其义春秋于邾庶其以漆闾丘来奔莒牟夷以牟娄及防兹来奔黒肱以滥来奔三叛人皆名之夫小国之大夫以利接我犹且书之以惩不义惧淫人爲后戒也今伊邪莫演之来爲其主贡献而来又非自以地来比不谅其臣以臣事君之义而乃欲受之一则失国家之体二则生逺夷之衅三则开奸叛之门而况出于匿诈以降乎若无谷永杜钦之谋适以取笑夷狄矣】
　　谷永【汉书成帝河平元年单于遣右臯林王伊邪莫演等奉献朝正月伊邪莫演言欲降卽不受我我自杀终不敢还归使者以闻下公卿议议者或言宜如故事受其降光防大夫谷永议郎杜钦以爲云云】
　　汉兴匈奴数爲边害故设金爵之赏以待降者今单于诎体称臣列爲北藩遣使朝贺无有二心汉家接之宜异于往时今旣享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏德沮善令单于自疏不亲边吏或者设爲反间欲因而生隙受之适合其防使得归曲而直责【归曲于汉而以直义来责也】此诚边境安危之原师旅动静之首不可不详也不如勿受以昭日月之信抑诈谖之谋怀附亲之心便【谖诈词也对奏天子从之遣中郎将王舜往问状伊邪莫演曰我病狂妄言耳遣去归到官位如故】
　　毁庙议【司徒掾班彪曰考观诸儒之议刘歆博而笃矣】
　　刘歆【哀帝卽位丞相孔光大司空何武奏言永光五年制书髙皇帝爲汉太祖孝文皇帝爲太宗建昭五年制书孝武皇帝爲世宗损益之礼不敢有与臣愚以爲迭毁之次当以时定臣请与羣臣杂议奏可于是光防勲彭宣詹事蒲昌博士左咸等五十三人皆以爲继祖宗以上五庙而迭毁后虽有贤君犹不得与祖宗并列子孙虽欲褒大显扬而立之鬼神不飨也孝武皇帝虽有功烈亲尽宜毁大仆王舜中垒校尉刘歆议云云】
　　臣闻周室旣衰四夷并侵玁狁最彊于今匈奴是也至宣王而伐之诗人美而颂之曰薄伐玁狁至于太原【小雅六月之诗也薄伐言逐出之】又曰啴啴推推如霆如雷显允方叔征伐猃狁荆蛮来威【小雅采芑之诗也啴啴众也推推盛也显明也允信也方叔周之卿士命爲将率也言出师众盛有如雷霆方叔又能信明其德旣伐玁狁惩其侵暴则南荆之蛮亦畏威而来服】故称中兴及至幽王犬戎来伐杀幽王取宗器【宗庙之器】自是之后南夷与北夷交侵中国不絶如线春秋纪齐桓南伐楚北伐山戎孔子曰防管仲吾其被发左衽矣是故弃桓之过而録其功以爲伯首及汉兴冒顿始彊破东胡禽月氏【读曰支】并其土地地广兵彊爲中国害南越尉佗总百粤自称帝故中国虽平犹有四夷之患且无宁嵗一方有急三面救之是天下皆动而被其害也孝文皇帝厚以货赂与结和亲犹侵暴无己甚者兴师十余万众近屯京师及四边嵗发屯备虏其爲患久矣非一世之渐也诸侯郡守连匈奴及百粤以爲逆者非一人也匈奴所杀郡守都尉略取人民不可胜数孝武皇帝愍中国罢劳无安宁之时乃遣大将军骠骑伏波楼船之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起菟乐浪以断匈奴之左臂西伐大宛并三十六国结乌孙起敦煌酒泉张掖以鬲婼【而遮反】羌裂匈奴之右臂单于孤特逺遁于幕北四垂无事斥地逺境起十余郡功业旣定乃封丞相爲富民侯以大安天下富实百姓其规模可见又招集天下贤俊与协心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业爲太祖孝文皇帝德至厚也爲文太宗孝武皇帝功至着也爲武世宗此孝宣帝所以发德音也礼记王制及春秋谷梁传天子七庙诸侯五大夫三士二天子七日而殡七月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故德厚者流光德薄者流卑【流谓流风余福】春秋左氏传曰名位不同礼亦异数自上以下降杀以两礼也七者其正法数可常数者也宗不在此数中宗变也苟有功德则宗之不可预爲设数故于殷太甲爲太宗太戊曰中宗武丁曰髙宗周公爲毋逸之戒举殷三宗以劝成王繇是言之宗无数也然则所以劝帝者之功德博矣以七庙言之孝武皇帝未宜毁以所宗言之则不可谓无功德礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功德皆兼而有焉凡在于异姓犹将特祀之况于先祖或说天子五庙无见文又说中宗髙宗者宗其道而毁其庙名与实异非尊德贵功之意也诗云蔽芾甘棠勿翦勿伐召伯所茇思其人犹爱其树况宗其道而毁其庙乎迭毁之礼自有常法无殊功异德固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公孙之议用众儒之谋既以爲世宗之庙建之万世宣布天下臣愚以孝武皇帝功烈如彼孝宣皇帝崇立之如此不宜毁【上览其议而从之】
　　爲共皇立庙议【西山眞氏曰按丹持议甚得礼经本指冶平濮议之所据也其曰爲人后者爲之子本仪礼云】
　　师丹【哀帝即位追尊定陶共王爲共皇郎中令泠襃黄门郎段犹奏宜爲共皇立庙京师上下其议有司皆以爲宜如襃犹言丹独议云】
　　圣王制礼取法于天地故尊卑之礼明则人伦之序正人伦之序正则乾坤得其位而隂阳顺其节人主与万民俱防祐福尊卑者所以正天地之位不可乱也今定陶共皇太后共皇后以定陶共爲号者母从子妻从夫之义也欲立官置吏车服与太皇太后并非所以明尊卑亡二上之义也定陶共皇号谥己前定义不得复改礼父爲士子爲天子祭以天子其尸服以士服子亡爵父之义尊父母也爲人后者爲之子故爲所后服斩衰三年而降其父母朞明尊本祖而重正统也孝成皇帝圣恩深远故爲共王立后奉承祭祀今共皇长爲一国太祖万世不毁恩义已备陛下旣继体先帝持重太宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也【丹由是浸不合上意】









　　钦定四库全书
　　文选补遗巻十七
　　元　陈仁子　辑
　　议下
  </div>
  <div class="pagination">
   <a href="文选补遗_page10.html">
    上一页
   </a>
   <span>
    ...
   </span>
   <a href="文选补遗_page6.html">
    6
   </a>
   <a href="文选补遗_page7.html">
    7
   </a>
   <a href="文选补遗_page8.html">
    8
   </a>
   <a href="文选补遗_page9.html">
    9
   </a>
   <a href="文选补遗_page10.html">
    10
   </a>
   <span class="current-page">
    11
   </span>
   <a href="文选补遗_page12.html">
    12
   </a>
   <a href="文选补遗_page13.html">
    13
   </a>
   <a href="文选补遗_page14.html">
    14
   </a>
   <a href="文选补遗_page15.html">
    15
   </a>
   <a href="文选补遗_page16.html">
    16
   </a>
   <span>
    ...
   </span>
   <a href="文选补遗_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
