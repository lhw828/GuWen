<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 12 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 12 页/共 658 页</h1>
    <div class="content">
　　太公曰：「桀纣王天下之时，积糟为阜，以酒为池，脯肉为山林。（《文选。西征赋》注）

　　对文王曰：「礼者，治之粉泽也。」（《初学记》二十一，《御览》五百二十三，六百十）

　　先涂民耳目。（《文选。剧秦美新》注）

　　利害相臻，犹循环之无端。（《文选。干宝晋纪总论》注）

　　天下攘攘，皆为利往；天下熙熙，皆为利来。（《御览》四百九十六）

　　天之为天远矣。地之为地久矣。万物在其间各自利，何世莫之有乎？夫使世俗皆能顺其有，是乃溟滓鸿之时，为王故莫之能有。七十六圣发起，其所系天下而有之，岂一日哉。（《御览》一）

　　文王闻杀崇侯虎，归至酆，令具汤沐。（《御览》三百九十五，一本作「汤亻票）

　　文王祖父寿百二十而没，王季百年而没，文王寿九十七而没。（《御览》三百八十三。）

　　太公谓武王曰：「夫人皆有性，趋舍不同，喜怒不等。（《文选。卢谌赠刘琨诗》注，司马迁《报任少卿书》注。）

　　太公谓武王曰：「圣人兴兵，为天下除患去贼，非利之也。故役不再籍，一举而得。（《文选。孙楚为石苞与孙皓书》注。）

　　欲伐大国，行且有期，王寝疾，十日不行。太公负之而起之曰：「行已有期，君不发，天子闻之，国亡身死，胡不勉之！」王允焉，如无病者。（《御览》七百三十九）

　　武王寝疾十日，太公负王，乃驾骛冥之车（《北堂书钞》十三作「之乘」）周旦为御，至於孟津。大黄参连弩、大才扶骨车（并战具也飞凫、赤茎白羽，以铁为首电影青茎赤羽，以铜为首，副也。昼则为光，夜则为星方、头铁槌重八斤亦军备也大柯斧、重八斤，一名铁钺，军备也、行马广二丈，二十具渡沟飞桥、广五丈，转关鹿卢八具天船、一名天潢以济大水也鹰爪方胸铁杷、柄长七尺天阵日月斗柄勺一，此为左右一仰一背天阵，地阵、丘陵水泉，有左右前後之利人阵、车马文武积楹、临冲、攻城国邑云梯飞楼视城中也武卫大橹，三军所须，云火万炬，以防火也，吹鸣孤。作威万具也。《御览》三百六十七。案此所陈器具，《军用篇》有其半。）

　　武王伐殷，先出於河，吕尚为後，将以四十七艘船济（《文选》注作「舫逾」）于河。（《艺文类聚》七十一，《文选王粲从军诗》注，《御览》七百六十八）

　　太公曰：「夫纣无道，流毒诸侯，欺侮群臣，失百姓之心，秉明德以诛之，谁曰弗克？」（《北堂书钞》一百十三）

　　武王伐殷，乘舟济河，兵车出，壤船於河中。太公曰：「太子为父报仇，今死无生。」所过津梁，皆悉烧之。（《御览》四百八十二）

　　武王伐纣，诸侯已至，未知士民何如。太公曰：「天道无亲，今海内陆沈於殷久矣，百姓可与乐成，难与虑始。」伯夷、叔齐曰：「杀一人而有天下，（《北堂书钞》十三作「杀一夫而利天下」）圣人不为。」太公曰：「师渡孟津，六马仰，流赤乌，白鱼外入，此岂非天命也？师到坶野，天暴风电，前後不相见，车益发越，辕冲摧折，旌旄三折，旗帜飞扬者，精锐感天也。雨以洗吾兵，雷电应天也。」（《御览》三百二十九）

　　文王（当作武王。）问散宜生：「卜伐殷，吉乎？」曰：「不吉。」钻龟不兆，数蓍蓍不交而如折。将行之日，雨辎重车至轸。行之日，帜折为三。散宜生曰：「此凶。四不祥，不可举事。」太公进曰：「是非子之所知也。祖行之日雨辎重车至轸，是洗濯甲兵也。」（《艺文类聚》三，《御览》十，《事类。雨赋》注）

　　兵入殷郊，见太公，曰：「是我新君也。」而商容曰：「非也，其人虎据而鹰峙，威怒自副，见利欲发，进不顾前後。」见武王，曰：「是新君也。见敌不怒。」（《御览》二百七十六）

　　纣为无道，武王於是东伐纣。至於河上，雨甚雷疾，武王之乘横振而死，旗旌折，扬侯波，周公进曰：「天不周矣。意者君德行未尽，而百姓疾恶，故天降吾祸。」太公曰：「君秉德而受之，不可如何也。」於是太公援罪人而戮之於河，三鼓之，率众而先，以造於殷，天下从。甲子之日，至於牧野，举师而讨之，纣城备设而不守，亲擒纣，悬其首於白旗。（《御览》十三，三百二十九，三百四十）

　　武王伐纣，师至汜水牛头山，风甚雷疾，鼓旗毁折，王之骖乘惶震而死。太公曰：「用兵者，顺天之道未必吉，逆之不必凶。若失人事，则三军败亡。且天道鬼神，视之不见，听之不闻，智将不法，而愚将拘之。若乃好贤而能用，举事而得时，则不看时日而事利，不假卜筮而事吉，不祷祀而福从。」遂命驱之前进。周公曰：「今时逆太岁，龟灼言凶，卜筮不吉，星变为灾，请还师。」太公怒曰：「今纣刳比干，囚箕子，以飞廉为政，伐之有何不可？枯草朽骨，安可知乎！」乃焚龟折蓍，援χ而鼓，率众先涉河，武王从之，遂灭纣。（《通典》一百六十二，《御览》三百二十八，又《泰誓》中疏引作「卜战，龟兆焦，筮又不吉。太公曰：「枯骨朽蓍，不逾人矣。」」盖约文，或在他篇，未敢定之。）

　　武王伐殷，丁侯不朝，太公乃画丁侯於策，三箭射之。丁侯病困，卜者占云：「崇在周。」恐惧，乃请举国为臣。太公使人甲乙日拔丁侯蓍头箭，丙丁日拔蓍口箭，戊已日拔著腹箭，丁侯病稍愈，四夷闻之，各以其职来贡。（《御览》七百三十七）

　　武王伐纣，雪深丈馀，五车二马，行无辙迹，诣营求谒，武王怪而问焉，太公对曰：「此必五方之神来受事耳。」遂以其名召入，各以其职命焉。既而克，风调雨顺。（《旧唐书。礼仪志》案五神事详见《太公金匮》《周书。阴符》，丁侯事详见《金匮》，圣人以神道设教，不必疑其不纯也。）

　　武王伐纣，纣蒙宝衣，投火而死。（《文选。石阙铭》注，《御览》八百八十九）

　　武王入殷，发钜桥之粟，散鹿台之金钱，以与殷民。（《艺文类聚》六十六八十五）

　　武王登夏台以临殷民，周公旦曰：「臣闻之，爱其人者，爱其屋上乌；憎其人者，憎其馀胥。」（《艺文类聚》九十二，《御览》九百二十作「除胥」《事类。乌赋》注作「储胥」。）

　　武王平殷，还，问太公曰：「今民吏未安，贤者未定，何以安之？」太公曰：「无故无新，如天如地。」（《御览》三百二十七）

　　冬冰可折，夏条可结。（《艺文类聚》八十八，《御览》二十一）

　　军处山之高者则曰栖。（《史记。越世家。索隐》）

　　武王问太公曰：「敌人先至，已据便地，形势又强，则如之何？」对曰：「当示怯弱，设伏佯走，自投死地，敌见之，必疾速而赴，扰乱失次，必离故所，入我伏，兵齐起，急击前後，冲其两旁。」（《通典》一百五十三，《御览》二百九十四）

　　又问曰：「敌疏其陈，又远其後，挑我流矢，以弱我弓弩，劳我士卒，为之柰何？」太公曰：「发我锐士，先击其前，车骑猎（《御览》作列）其左右，引而分遂，以随其後，三军疾战。凡以少击众，避之於易，要之於险，避之於昼，取之於夜，故曰以一击十，莫善於厄；以十击百，莫善於险；以千击万，莫善於阻。用众者务易，用少者务厄也。」（通典一百五十九，《御览》三百十一。案「故曰」已下，盖古兵家言，而太公述之。《吴子应变篇》亦有此文。）

　　为将者，受命忘家，当敌忘身。（《文选。西征赋》注）

　　赏如高山，罚如深溪。（《文选。王粲从军诗》注）

　　大人之兵，如狼如虎，如雨如风，如雷如电，天下尽惊，然後乃成。（《御览》二百七十一）

　　从孤击虚，万人无馀。一女子，当百夫。风鸣树者，贼在十里；鸣条，百里；摇枝，四百里。雨沾衣裳者，谓润兵；其不沾者，谓泣兵。金气自鸣及焦气者，军疲也。（《御览》三百二十八）

　　春以长矛在前，夏以大戟在前，秋以弓弩在前，冬以刀在前，此四时应天之法也。（《御览》三百三十五，三百三十九）

　　车骑之将，军马不具，鞍勒不备者，诛。（《御览》三百五十八）

　　以死取人谓之勇。（《御览》四百三十七）

　　武王问太公曰：「夫贫富岂有命乎？将治生不得其意？」太公曰：「为之不密，密而不富者，盗在其室。」武王曰：「何谓盗也？」太公曰：「计之不熟，一盗也；收种不时，二盗也；取妇无能，三盗也；养女太多，四盗也；弃事就酒，五盗也；衣服过度，六盗也；封藏不谨，七盗也；井灶不便，八盗也；举息就礼。（《初学记》作利）九盗也；无事然镫，十盗也。取之，安得富哉！」武王曰：「善。（《艺文类聚》三十五，《初学记》十八，《御览》四百八十五）
【卷七】 《全上古三代文》
◎齐太公
　　◇阴谋
　　武王问太公曰：「愿闻治乱之要。」太公曰：「其本在吏。」武王曰：「吏者治也。所以为治，其乱者何？」太公曰：「故吏重罪有十。」武王问吏之重罪，太公曰：「一，吏苛刻；二，吏不平；三，吏贪汗；四，吏以威力迫胁於民；五，吏与史合奸；六，吏与人无情；七，吏作盗贼，使人为耳目；八，吏贼，买卖贵於民；九，吏增易於民；十，吏振惧於民。夫治者有三罪，则国乱而民愁，尽有之，则民流亡，而君失其国。」武王曰：「民亦有罪乎？」太公曰：「民有十大於此，除者则国治而民安。」武王曰：「十大何如？」太公曰：「民胜吏厚大臣，一大也；民宗强，侵陵群下，二大也；民甚富，侵国家，三大也；民尊亲其君，天下归慕，四大也；众暴寡，五大也；民有百里之誉，千里之交，六大也；民以吏威为权，七大也；恩行於吏，八大也；民服信。（疑当作「民无信」）以少为多，夺人田宅，赘人妻子，九大也；民之基业畜产为人所苦，十大也。所谓一家害一里，一里害诸侯，诸侯害天下。」武王曰：「绝吏之罪，塞民之大，柰何？」太公曰：「察民之暴吏，明其赏，审其诛，则吏不敢犯罪，民不敢大也。」武王曰：「是民吏相同，上下不和，而结其雠。」太公曰：「为君守成，为吏守职，为民守事，如此各居其道则国治，国治则都治，都治则里治，里治则家治，家治则善恶分明，善恶分明则国无事，国无事则吏民外不怀怨，内不徼事。」（《续汉。郡国志》五注）
　　武王问太公曰：「贤君治国教民，其法何如？」太公对曰：「贤君治国，不以私害公，赏不加於无功，罚不加於无罪，法不废於仇雠，不避于所爱，不因怒以诛，不因喜以赏，不高台深池以役下，不雕文刻画以害农，不极耳目之欲以乱政，是贤君之治国也。不好生而好杀，不好成而好败，不好利而好害，不好与而好夺，不好赏而好罚，妾孕（疑作「妾媵」）为政，使内外相疑，君臣不和，拓人田宅以为台观，发人丘墓以为苑囿，仆媵衣文绣，禽兽犬马与人同食，而万民糟粮不厌，裘褐不完，其上不知而重敛，夺民财物，藏之府库，贤人逃隐於山林，小人任大职，无功而爵，无德而贵，专恣倡乐，男女昏乱，不恤万民，阴阳之气，忠谏不听，信用邪佞，此亡国之君治国也。」（《群书治要》三十一）
　　武王问太公曰：「吾欲轻罚而重威，少其赏而劝善多，简其令而众皆化，为之何如？」太公曰：「杀一人，千人惧者，杀之；杀二人，而万人惧者，杀之；杀三人，三军振者，杀之。赏一人，而千人喜者，赏之；赏二人，而万人喜者，赏之；赏三人，三军喜者，赏之。令一人，千人得者，令之；禁二人，而万人止者，禁之；教三人，而三军正者，教之。杀一以惩万，赏一而劝众，此明君之威福也。」（同上）
　　武王问太公曰：「吾欲以一言与身相终，再言与天地相永，三言变诸侯雄，四言为海内宗，五言传之天下无穷，可得闻乎？」太公曰：「一言与身相终者，内宽而外仁也；再言与天地相永者，是言行相副，若天地无私也；三言为诸侯雄者，是敬贤用谏，谦下於士也；四言为海内宗者，敬接不肖，无贫富，无贵贱，无善恶，无憎爱也；五言传之天下无穷者，通於否泰，顺时容养也。」（同上）
　　武王问尚父曰：「五帝之戒，可得闻乎？」尚父曰：「黄帝之时戒曰：「吾之居民上也摇摇，怨夕不至朝。」故为金人三封其口，曰古之慎言人也。尧之居民上也，振振如临深渊；舜之居民上，兢兢如履薄冰；禹之居民上，栗栗恐不满日；汤之居民上，战战恐不见旦。」武王曰：「吾今新并殷居民上也，翼翼惧不敢息。」尚父曰：「德盛者，守之以谦，守之以恭。」武王曰：「欲如尚父言，吾因是为戒，随之身。」（《群书治要》三十一，《御览》五百九十）
　　◇金匮
　　唐帝克有苗，问人曰：「吾闻有苗时，天雨血沾衣，有此妖乎？」人曰：「非妖也。有苗诛谏者，尊无功，退有能，遇人如仇，故亡耳。」（《开元占经》三）
　　三苗时，有日斗。（《开元占经》六）
　　三苗之时，三月不见日。（《御览》四）
　　夏桀之时，有芩山之水，桀常以十月发民，凿山穿陵，通於河。民谏曰：「孟冬凿山陵，是泄天气，发地之藏，天子失道，後必有败。」桀以为妖言杀之。期年，芩山一旦崩为大泽，水深九尺，山覆於谷，上反居下，耋老谏而杀之。汤率诸侯伐之。（《艺文类聚》三，《御览》二十七，又七十二《路史。後纪》十四）
　　纣常以六月猎於西土，发民逐禽。民谏曰：「今六月，天务覆施，地务长养。今盛夏发民逐禽，而元元命悬於野；君残一日之苗，而民百日不食，天子失道，後必无福。」纣以妖言而诛之。後数月，天暴风雨，发屋折木。（《艺文类聚》三，《御览》二十一，又八百三十二，《事类赋》注四）
　　文王问太公曰：「天下失道，忠谏者死，予子伯邑考为王仆御，无故烹之，囚予於里，以其羹ヱ予。」（《御览》六百四十二）
　　武王问太公曰：「今民吏未安，贤者未定，何以安之？」太公曰：「不须兵器，可以守国。」武王曰：「五帝之时，无守战之具，国存者何？」太公曰：「守战之具，皆在民间。耒耜者，是其弓弩也；锄爬者，是其矛戟也；簦笠者，是其兜鍪也；镰斧者，是其政战之具也；鸡狗者，是其钲鼓也。」（《御览》三百三十六，又三百三十九）
　　武王问太公曰：「殷已亡其三人，今可伐乎？」太公曰：「臣闻之，知天者不怨天，知己者不怨人，先谋後事者昌，先事後谋者亡。且天与不取，反受其咎；时至不行，反受其殃。非时而生，是为妄成。故夏条可结，冬冰可释，时难得而易失也。」（《意林》一）
　　天道无亲，常与善人。今海内陆沈於殷久矣，何乃急於元元哉。（《後汉。袁绍传》注，《文选。陈琳为袁绍檄豫州》注）
　　武王伐纣，至凤皇陂，袜系解。（《太平寰宇记》二十五）
　　武王师到牧野，阵未毕，而暴风疾雨，电雷幽冥，前後不见。太公曰：「善。雷电者，是吾军动应天也。」（《御览》十一）
　　武王伐殷，丁侯不朝，尚父乃画丁侯，三旬射之。丁侯病大剧，使人卜之，祟在周，恐惧，乃遣使者请之於武王，愿举国为臣虏，武王许之。尚父乃以甲乙日拔其头箭，丙丁日拔目箭，戊己日拔腹箭，庚辛日拔股箭，壬癸日拔足箭，谓使者曰：「归矣。吾已告诸神，言丁侯前畔义，今日遣人来归，勿复过之，比使者归子之君所，息念矣。」使者辞归，至，丁侯病乃愈。四夷闻之皆惧，各以其职来贡。越裳氏献白雉，重译而至。（《艺文类聚》五十九，《文选。吴质答东阿王书》注，《典引》注、《御览》一百三十九，又三百四十九，又七百三十九，《事类赋》注十三）

　　武王平殷还，问太公曰：「今民吏未安，贤者未定，如何？」太公曰：「无故无新，如天如地。得殷之财，与殷之民共之，则商得其贾，农得其田也。一目视则不明，一耳听则不聪，一足步则不行，选贤自代，上下各得其所。」（《意林》一，《御览》三百六十六）
　　武王伐纣，都洛邑未成，海内神相谓曰：「今周王圣人，得民心乎？当防之。」随四时而风雨阴寒，雨雪十馀日，深丈馀。甲子平旦，有五丈夫乘车马，从两骑，止门外，欲谒武王。武王将不出见，太公曰：「不可。雪深丈馀，而车骑无迹，恐是圣人。」王使太师尚父谢五丈夫曰：「宾幸临之，失不先问。」方修法服，太师尚父乃使人持一器粥，开门而进五车两骑曰：「先王大夫在内，方对天子，未有出时。天寒，故进热粥以御寒。未知长，幼从何起？」两骑曰：「先进南海君，次东海君，次西海君，次北海君，次河伯，雨师，风伯。」粥既毕，使者具以告尚父，尚父谓武王曰：「客可见矣。五车两骑，四海之神与河伯、雨师、风伯耳。」王曰：「不知有名乎？」曰：「南海之神曰祝融，东海之神曰句芒，西海之神曰蓐收，北海之神曰玄冥，河伯名为冯夷（《史记。封禅书正义》引作「冯修」，《文选。思玄赋》旧注引作「河伯姓冯名修」。雨师名咏，风伯名姨。）请使谒者各以其名召之。」武王乃於殿上，谒者於殿下，门外引祝融进，五神皆惊，相视而叹。祝融拜，武王曰：「天阴乃远来，何以告之？」皆曰：「天代殷立周，谨来受命。愿敕风伯雨师，各使奉其职。」（《北堂书钞》一百四十四，又一百五十二，《艺文类聚》二，《初学记》二，《文选。雪赋》注，《开元占经》一百十三，《御览》十二，又八百五十九，又八百八十二，《太平广记》二百九十一，《事类赋》注三。）
</div>
    <div class="pagination">
<a href="全上古三代秦汉三国六朝文_page11.html">上一页</a><span>...</span><a href="全上古三代秦汉三国六朝文_page7.html">7</a><a href="全上古三代秦汉三国六朝文_page8.html">8</a><a href="全上古三代秦汉三国六朝文_page9.html">9</a><a href="全上古三代秦汉三国六朝文_page10.html">10</a><a href="全上古三代秦汉三国六朝文_page11.html">11</a><span class="current-page">12</span><a href="全上古三代秦汉三国六朝文_page13.html">13</a><a href="全上古三代秦汉三国六朝文_page14.html">14</a><a href="全上古三代秦汉三国六朝文_page15.html">15</a><a href="全上古三代秦汉三国六朝文_page16.html">16</a><a href="全上古三代秦汉三国六朝文_page17.html">17</a><span>...</span><a href="全上古三代秦汉三国六朝文_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
