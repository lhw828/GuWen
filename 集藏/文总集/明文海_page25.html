<!DOCTYPE html>
<html>
<head>
    <meta charset="UTF-8">
    <title>明文海 - 第 25 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 25 页/共 134 页</h1>
    <div class="content">




　　明文海巻九十九
　　钦定四库全书
　　明文海巻一百　　　　　　余姚黄宗羲编论十七
　　本治上【黄道周】
　　为治而不明王道述礼乐以视天下其犹社与社者蓬躧而食棬而去干糇□诟以为情实故天下者非沿俗之所能治也沿俗之治循衣而坐大问车马小察鸡豕有或启口序先王之道则必以为朽戅决笑而去夫先王者而皆草野耳食不试之士则为决笑宜尔先王亦尝坐明堂立表悬象垂百世独以其言为过者何也古昔圣贤咨嗟话告动必曰天天者圣贤所以明人示有尊也人君之尊于人无上以为无上之尊可立象不可以施化故为之天地社稷日月山川四时之祀以致其斋遫引其巻曲又举胜社之嗣简硕徳之彦体近意匹以为之宾为之师言立人者承天则夫妇兄弟朋友之伦未均废也诗首夫妇春秋首兄弟书首君臣其意亦自朋友取也唐虞之称其臣曰隣曰股肱殷周之称其臣曰友邦曰甥舅伯父叔父以为天子者尊不絶上贵不絶下尊絶上则奸桀生心贵絶下则忠谠不効故为天子者有一徳之朋有夀人之朋有燕及之朋天子见一徳之朋差轩授几伸玉于俯绌玉于仰言论亹亹先引而后竟见夀人之朋侑饮而导举劒首直奥絇屦不齧言论加喣后大而先细见燕及之朋离门而御钟鼓北房而进琴瑟修职陈艺油油而退凯凯终日天子有此三朋者而后见人所只受于天有其等级有其徳慧有长不敢傲才不敢肆而后知人所立体于山川耀精于水火参差相式光景相避而后其体肃其性理言动以时和敬以立而后以为礼乐以郊祀天地及其宗庙山川帅农祥蚕室之作辨朝聘防同之事临辟雍敶诗书旌贤黜奸章内别外而后淫声不荡炫舞不饰器物有度章采有制而后农守其畔士安其业内外邪伪上皆知之上讯不烦而下白其式夫如是而后先王之道备举矣先王之道不举而谓天子无朋礼乐世废举之则为讼薮者此大诬民不可不别也故夫妇兄弟朋友此三者之伦自天子博不自天子薄也天子之动心敬天敬天而后敬人敬人而后可阜万民而致百神故言朋友之伦于天子而絶者犹挈瓢之民傲帝以为无涉者也君臣之伦通于絶域朋友之道喻于极贯火上于天其势太孤以宥天下谓之大有大有初九害生无交上祐于天故友者佑也畜者孝也两者道之至大者也云兴于中而山畜之本天之气而以奉天谓之大孝天为至刚昧晦其精借日丽晖为之大有故大有者明堂之义大畜者封禅之道也古者天子封禅必在介丘之下所以明天之所封防嵝无増也故就坛以示卑夫有圣贤之徳在于下位累冕不益贵徒跣不加贱则天子齿遇焉借茅而承之是石闾邓林所致其风雨也天子必与圣贤竞贵则暴悖枭鷔者必与天子竞位是以天地交闭则沴厉作彗孛杂见陵谷颠变浊者反清漥者反突髙者反下直者反屈故天子之称臣妾天下以为大奉则可以为大取则不可也天子而敬天地礼日月只事宗庙则必敬其夫妇天子而事山川柴望祭脩告五礼六帛奉五岳四渎社稷鬼神则必敬其朋友子曰明王之以孝治天下也不敢遗小国之臣而况于公侯伯子男乎故臣妾天下者天下奉之以为敬非以为傲也古之士贵故天子与贵今之士贱故天子与贱贵不必人益贤贱不必人益愚物简则与贵物多则与贱古者王后甚辨屏宁甚设隂徳所治三妃九嫔七十二夫人八十一尚御凡百二十人阳徳所治公卿大夫士之数如之倍长而三又倍而六象天地之候昼夜之策繁数极矣以故其晋接易周笑语易洽情貌通而施化一邪窕不生视听不惑今内外所治动数千人冠带之伦日弃职事朝夕过从折百分之一有终嵗不得名状者以故湫隂沍于内愆阳暵于外灌翳防丛不可得而材也不可得而材则蠧生其中蠧生其中则丑窍而防奰天子于是谓是可贱者简眂而贱之舆不为下伏不为起兽豢而鸟视其臣下又无有蹈古之志拔身之能其所事者不过与舆台刀笔同事其所诵説则自貂珰女史老故侲儿胜侧理者皆足以治之自是而乞言齿胄燕召坐论防豫封问之礼皆絶也礼絶而后乐熄乐熄而后王道不作故鹿鸣之礼废而鸳鸯之刺兴伐木之礼废而頍弁之诗作蓼萧之礼废而鱼藻之刺兴湛露之礼废而采菽之诗作菁莪之礼废而匏叶之刺兴此五诗者皆所以刺礼乐之不兴恩泽之不降君臣之谊衰而朋友之道絶也圣人者灼其大原故要于和敬以为礼乐之本见其夫妇以为天地隂阳日月宗社见其臣友以为五岳四渎鬼神山川剔擢内外涓实而慎采以澄其耳目一其心意故荟蔚之气清则好我之情浃好我之情浃则顺信之助生顺信之助生而礼乐可作王道可举矣故为治而不明王道述礼乐以治天下犹以手絜海岱而自为立其径率也
　　本治中【黄道周】
　　为天下有序其条而贯之有数言之则以为常言不言则购天下无言之者序何别曰远近内外数何贯曰礼曰政曰刑曰兵兵者试于逺外以治边陲而边陲非兵所能治也凡天下之数举近而御逺详内而靖外边陲不治责畿辅畿辅不治责宫府宫府不治责黼座黼座治而后宫府治宫府治而后畿辅治畿辅治而后边陲治此数者虽变天地不能易也今曰边陲不治天下言者宜释宫府而谈边陲唯边陲之言则听不边陲之言则罪呜呼是岂尝察于本计也哉古者天子以疆圉之事托牧伯征发期防不越其疆大司马致郊遂之众车萃属甲不及侯甸天子穆然执和鬯之柄公卿百执舞羽总干不改其度故其君不震小人不嚣是非奸慝无由而作今一方有事则动天下而营之表里相激主客亘射狡黠乐动以为朝夕故有五万之师千里之役数年不决则反舌寄颈相靡于道矣夫火发于山薮之内百夫千指虞者以为宜猎薪者以为宜炭田者以为宜灌盗发于廕室之下则门者不及伺笥者不及钥宵饮迨旦而后相愕也故祸患之生不在言者而在不言者边陲之失非不言之祸而无本言之祸也故曰什耦而射貍首非虎也磔狗而噪傩鼓非鬼也使祸镝之动而皆集于羣言之彀则千夫閧市无有覆国者矣三正以来七代二十五氏丧败相起坐边陲者十不得二总其巨较皆以宵小权奄搆于内而后边警冦攘来于外宫府先弊而后畿辅不理畿辅不理而后州郡携志州郡携志而后严闗重铠不足恃故奸贼之来不于所甚较而于所甚讳也甚讳之始必始讳内讳内者贼在于内内宄不上闻久宿而溃于外溃于外而后讳外讳外者贼盛于外外攘不上闻骤至而噬于内天下有此两讳者则肘足之地有万里之蔽万里之冦发肘足之际矣故人臣之事其君君之事于天皆前而自相名也自相名者以名已之无所讳可声应而治之故呼干以为之干呼戚以为之戚圣人用之而皆有所不乐呼管以为之管呼籥以为之籥圣人乐之而皆有所不荡自筵几枕簟箕帚畚梮之彚则亦维所自名也名有所从入彚有所从出弓矢之彚出管弦鎗剑之彚出刀笔戎马之彚出狗彘易种之彚出蛮髦咬骨之彚出谗刺边警冦攘之彚皆出于宵小权寺圣人以为是皆不可讳不可讳则人皆知所防外而慎内故圣人之道贵审其所从出审其所从出则本道而末不害也兵之本出于刑刑之本出于政政之本出于礼绅冕而救鬬此世所谓濶懦也而衷介之士能使人益鬬不能使人不鬬道出于众竞之路胜败争半者则圣人不由焉使圣人而舍堂陛守边陲其道亦不过战必胜守必固而已即累世无百年之治启髙宗皆用之矣而天下不悟者人皆惑于标害而救于急搏以为千里之治不可以坐制也夫日月星辰山川之眚其于人不知几万里之远也就而救之丝穷鼓弊灰尽帚败羣国人而哭之无济者圣人坐明堂发言而善则眚去而沴却即不为却亦不为害圣人之坐此五步之内耳夫五步之内岂濶于苍青之末哉以为氐本所在精曜与宅故其行不驰疾不速今曰边陲事远则宜言之堂陛事近则不宜言之边陲事急则宜言之堂陛事缓则不宜言之信然则以为堂陛之患细于边陲边陲之祸急于堂陛也是未为本序也古之圣人日昃访问以救已过瞽史鼗铎不离左右其公孤百执补阙是思让才而授任劳而处其精者存于罘罳其险阻易简制服之数皆存于国邑故圣人之治常若不忧边陲者而边陲无衅则圣人所以治之有道也道者知物之所从出集近而驭逺外若甚绌内有余故有道之人不急鬬人有道之政不急鬬政有道之人豢士以明醴之醑秣马以刍灵之藁繋敌以绾玺之组有道之政辍一食而军士宿饱拆一劵而匃奴解甲夫岂为诞説哉齐庄公楚威王犹未及于中古也一战之覆边境薄削反而治内吊死问生哭大夫之庙立百姓之社弛酒却肉三年而天下畏之霸者成丧者复夫差主父者天下之强君也威立于絶漠厉驰于上国乃教羣臣曰内治之道吾既闻之矣其不足以包诸方兼齐晋者勿告寡人也自是多勿告者嚭李兑因以捘臂探其内白起伍胥因以荡足取其外故夫耀火之蝉外眎取室之贼外噪多禁者竒丧恶聴者多饿今不知祸败之所从出条贯之所组络缓急轻重之所救济但曰边陲之事则言之非边陲之事则勿言之是岂尝察于本计也哉圣人之临天下悬衡握斗以为物薮官府取万畿辅取千边陲取一焉诗书所称成败之源礼乐取千刑政取万而兵取一焉一握之树一之稻而皆有数死螟蜮蟊贼死之翕阳沍隂死之斥卤沮枯死之稂莠宿莽死之鸡豚搔聚死之纵此数死而独辍食以论刈获之盗竞胜不解毛发相捽不待疾风飘雨而丰本美防已防然秽矣故锢四达之听禁密勿之告设一切以排众説者必有甚讳隠慝生焉不可不察也
　　本治下【黄道周】
　　然则为天下者慎无讳而已讳在内贼则在于内讳在外贼则在于外奸宄窃国必大扃限而多举讳大扃限而多举讳者佯为毖慎以闭天下使天下防祸而易过世之寡识者既乐于自闭又以为国慝所在重言为好盖自是贼满而莫之敢告也古之天子简处而壹治壸巷寝室达于日月应役之册举指可数若是其所露索者亦亶矣犹自以为幽翳四听而八视惴惴焉廷处而号众若行窱防之索其膏火也今楯陛之内盘泉桓渊动千里数能含云雾致霜露者蹠足而至若是即有不测龙蛇杂兴未可知矣而又重其扃鐍使千百人拥之一人独闭而卧之犹自以为安处故今之为宅中者宜贤于古之为宅中者也古之宅中者以一人治数十人以为不足又使数百人外视而正之今之宅中者以一人治千百人以为有余矣又益之以虎豹龙蛇之囿故古今之贤圣与其道术各相反也古之向者趣以明今之向者趣以幽古之植晷测以南今之植晷测以北夫非其道术之反则必有隂説而乱之者知其隂説而共与讳则是隠乱也知其隠乱终不可讳而且不得不讳之则是无术也古之为术者规天地而始于日月日月者万物之所相见也圣人之道欲使万物皆见之故昼行而着日月夜行而着星辰窥牖而杓太青俯水而鉴大晶包阳不见则其道必战故圣人之相天地谓与之为明不与之为防万物之贵圣人亦与其明之不与其防之也广隂之下盘陆之底日月则亦间照焉积羽之西扶桑之东祥云甘露则亦间被焉然而万物不往者以为彼此不相见则光耀霮防与之俱失故圣人之赏民道民而赏之其罚民道民而罚之故喜一人则曰天子喜也无曰谁喜者怒一人则曰天子怒之无曰谁怒者天子之喜怒赏罚见于天下则其不喜不怒不赏不罚者亦见于天下喜怒赏罚不见于天下则一人隠志天下皆意之赏一人则曰谁喜之也罚一人则曰谁怒之也夫一人之喜怒而天下以为有代喜怒者则虽耀佩鉴镌刀锯户据人之项徒足以失柄无显威于天下故君子之为法也亦使万物各相见也万物不各相见而日月常见万物日月常见万物故万物之怪皆出以示人万物之怪皆出以示人则人皆知其祟不受其祸故圣人之为鼎所以使物之祟出相示也魑魅魍魉虽甚魌丑其种类亦各相美好也出而人丑之虽甚情亦自以为忸怩圣人以为知此者可以治天下矣故其治物也以鼎治人也以钟鼓治物者隠其情而见其形治人者隠其形而见其声见其形则天下无遁情见其声则天下无遁形圣人以为知此而天下之数可义起矣今曰见鬼物者必死量声而度其形者不祥则是天下之物皆相与讳也天下之物皆相与讳则彊者横口柔者闭齿喜怒赏罚明或窃之而目相视明或窃之而目相眎则殆矣天下之殆皆始于有所讳而终于不可讳防牛之祸孟季氏皆知也以为告之则忧二子又不信于穆叔公子成之怒李兑氏知之也祸未发则不敢正已发而与其事则不得不为贼故贼有发于虑祸讨不讨而皆为贼者季氏李兑氏也太宰嚭争霸于晋胜之而不居不为不智也李斯请罢阿房减转作戍边不为不忠也以闭其内贼而忧于外其过愈于贼故贼有发于据宠告不告而皆为贼者宰嚭李斯是也韦匡翟蔡褒衣雅冠唯随中书子文子夏栖迟五侯之间大臣寃而不能白权幸移而不能谏卒以覆国身名俱丧故贼有发于保身过无过而皆为贼者韦匡翟蔡子文子夏是也此数子者其初皆不甚罪也以其中有所讳始讳之而卒不可讳故不可讳者皆归焉故鼎钟鼓者圣人所别鬼神正告于天下也圣人为鼎而因以为斧锧为斧锧而因以为较梏为较梏而因以为金矢为钟鼓而因以为鼗铎为鼗铎而因以为桥梁之木为桥梁之木而因以为方册削牍凡此数者皆以其类愈广而愈白凡以已自见于天下使天下共见之而已今曰主希声则臣见尊数问人则权不神犹曰登髙则民散夜火则矢集此大昧慧不可为天子道也为天子者已锢于是説不得所以道之其道莫如广之使见所乐广之使见所乐则其势渐亲外渐亲外则其数多告而寡讳矣故古者之为明堂皆在南郊之外日月之坛夹城之东西讲射之地皆饶芹藻环水为泽春秋雨露陵寝自步大狩之月不废骑猎凡以抒虑明精宕爽閟郁防幽清之况与士君子百姓陶其日夕疑难多积则于通达古今博奥之士必有所取之矣必有所取之而后可与灼治乱之原证成败之事吐日月之耀刋鬼寐之怪总中外之几商素王九主之务也失此不图弥隂抱阳晕生于外贼成于内禹鼎钟鼓不能正告徒负绅带而号虎兕龙蛇之泽以为多讳不已殆哉仲尼曰圣人覩物而见情愚人见怪而讳名唯其讳名是以与怪为隣而莫之知也
　　过臣【杨锵】
　　传曰忠信重禄所以劝士也三代之君成周以忠厚待臣故卜世三十卜年七百其收效也为独逺降自汉唐以来待臣下之寛厚有礼莫如宋期以养其廉耻厉其名节以作其忠爱也终宋之世士大夫戴主之驯辑端谨絶无跋扈悍背之患食报彰彰矣但其弊失于文弱无防士之负国也在骄纵废弛迂徐寡效其矜激自是者又往往与人主争胜异同矛盾以国为掷急于分黒白而缓于课功能怯于当事机而重于畏清议试以朴忠强干担荷勇决者求之仁宗时已不如开雍祥兴时何也守绳墨多顾忌爱硗洁而尚文饰也至鼎沸于熈宁乖刺于元祐决裂于绍兴靖康纷纷皆一伙大头巾自相抵触而人主畧无裁制以故习于尊主而主威日削讲于为国而国势日虚而宋于是南矣嗟嗟推彼祖宗崇重士大夫之意岂望其如此耶南宋则又益偷矣以虚誉为真才以空言为实用持议者以先负重名而人不敢忤首事者自谓忠勤而全懵机权聚头磕膝只説道理掀唇击掌横肆诋訾当时人主亦束缚于积习恂恂儒嘿曽何有一毫英气雄畧而号为君子者犹谓莫急于格心观苏云卿陈同甫之説则槩可覩矣嗟嗟岂礼士用人道固自异耶国朝培养人才视前代加隆髙皇帝崇师儒洪作育一洗浮靡姑息之弊严刑重典颇加于法外疑其挫折寡廉而臣下习于忧勤笃于忠爱至靖难节烈震叠千古有养士数百年所不能得者何也盖髙皇造就之心殷勤恳切如严父课子但知玉成毫无矫饰真足以洞彻简在而感动人主岂特一时之愤激也哉宣顺成以来体貌益优文网益濶虽球同时勉辈不无惨楚辱剥而天下皆知奸防所为非天子意用是愈坚其靖献之心逆瑾以苛法淫刑箝制士大夫笞谴抄赎死亡狼籍而凶熖旋扑正气毕伸所以累朝人才瑰玮勲业炳耀拟于两汉盖至土木之变宸濠之变江彬之变于王杨诸君子投躯戮力勘定消弭功在社稷食报亦彰彰矣大段本朝立国其脉原强其气原厚故人才之挺出也虽入富贵却无豢养气虽出经生却无头巾气朝廷之待诸臣也其礼甚渥其法甚明上诚于委任以开功名之路下惕于后效以收敬事之功此我明用人图治之大本大端也肃皇帝圣神英防大吏时伏斧锧批鳞间遭诃谴然节目敦大委任得人诸司凛于奉法恬于仰成所系洪矣晚年深居端拱外庭日狃嬉窳万厯丁丑以前救时者稍矫以严饬羣情已局蹙靡骋数十年来中外无警上下交弛入仕籍者浮文傲态泽貌枯中进退自由趋避适意壮心消于逸欲智慧詟于秾华淡泊宁静目为疎腐惕励忧勤恶其害已养交植党玩嵗愒月天下事废壊至于今日势理自应刷振而承灵者顿觉仓皇失措固无怪也夫才何常练之则出力何常习之则胜不练不习而骤当驱督如膏梁逰冶之子弟一旦责以负担穿耳纒足之妇女一旦迫以奔趋其何以堪宜乎海内兴有君无臣之叹遂使天子有鄙疑臣下之心因而渐相水火因而别有信任因而削礼峻法而世事人情愈益绪纷纽解岂休征也与以陈宠琴瑟之喻与敬姜劳逸之论推原观之草莽局外之见有不能自昧者已
　　学术【杨锵】
　　天下有维世之学有济世之学维世者明天人析义理金玉其质鸾凤其羽厚彛伦而美风俗绳异趋以一道化无此等人则虽己安已治而元气斯薄嚣凌易生矣济世者审理乱急事功逺畧长才应机导窍兼文武之资切缓急之用俾主势尊于上反侧贴于下无此等人则虽已治已安而髋髀之斧斤弛风波之舟楫乏矣维世存乎徳济世恃乎才夫谓徳之即为才也治平之根乎诚正也世务之备于经术也此如河之有星宿海方脉之有素问也谁能外之虽然但穷河源即为神禹但读方脉即为仓公乎夫始天下而原自治安也何用赘为治安惟其智不能自谋力不能自给散不能自聨害不能自卫然后奉一人以禀仰之一人不能独理然后公孤尹牧以纲纪休养之公孤尹牧不皆生而知师心而自用也然后立庠序隆师儒彰典谟以讲求薰习之弓旌轩裳以宠抜贵耀之非徒使其自了也盖欲以用之也一入其彀则曰我已脩稷契伊吕之业卑卑功利固道谊所不出矣夫督功课利有国之急务也不计功将狃败乎不谋利将恬害乎即稷契伊吕又焉用之夫抱必不灵之术以享人华膴而任劳宣力者一切付之卑小功利之徒何道谊之不恕也竭资异数以得必不屑用之人而一旦缓急又别从茍且赴功者图之何养士之无益也又不啻此也迨夫势机交迫目乱技穷有申韩桑孔所不为者亦攘臂为之而又寡效焉何亲切之道谊去若热而卑视之功利如捕风也夫天下有识时务之俊杰无无实用之圣贤吾固谓俗儒之误世非独其见之迂乃其才之短也今天下有能振堕媮破积习实边储纾闾左清啸聚却讧扰俾兵不骄吏不墨士不偷民不流离思乱者乎吾愿截格致诚正一半精诣以归谈理之儒而推斯人为真王佐可已
　　国是【杨锵】
　　国是有定体无定局何谓有定体槩言之有以缜密为是者有以疎濶为是者有以明审为是者有以含糊为是者有以捷为是者有以渐次为是者有以刚割为是者有以隠忍为是者有以振刷为是者有以因仍为是者此千古不易者也何谓无定局槩言之有古为是而今为非者有前为是而后为非者有名为是而实为非者有常理为是而窽防为非者此当随变通者也国是之得或出于英主之独防或出于硕辅之老谋或拾遗于隠君子之昌言或醒迷于虚中者之旁论国是之失或际夫已穷而不变或狃于积习而苟安或决裂于书生之执抝或阨夺于重臣之专愎或隂挠于朋党之盈廷或纷更于躁夫之喜事此所谓有治人无治法者也夫谋国之是非与行已之是非大不同矣行已者随地而处遵轨而趋成败利钝置之可也谋国者君父宗社之安危四海九州之利害闗系何如而可执边见徇恒情画不足以规益而曰道不计功智不足以纾忧而曰心不负国然欤否欤常观古之识时务者如登絶顶览方隅饮上池见五蕴因形设阻对症下药闻见不牵浮嚣不恤担当不辞劳怨不避固非畏首畏尾胶柱调瑟者所能胜也是故谋国之要不难于有所见而难于有所淆淆之者持之似有理言之似可用而实谬于时宜此孔子所谓辨言乱政者也当国者可不审哉可不审哉
　　民生【杨锵】
　　夫民生而须衣食居处有养有终如是而已矣两愚不能相理两贱不能相制而后君师官长生焉不过使之并生并遂相安于天地之间而已自世法益变人之术业亦益变而艰辛凄楚莫可逃遁者独萃于愚贱之民世幸泰宁公私不扰则一时三代也然兵出命以卫农农出力以养兵兵则长征畨戍南燠北寒杨栁雨雪之不禁其悲汤火雷霆之莫必其命但得酣眠甲盾醉卧沙场已为厚福矣农则万苦所集万赋所出终嵗胼胝复有水旱之虞但得不入县门不见胥吏麦收十斛社博一醉即称击壤矣百伎微营劳筋苦骨亦复如是而于斯时也坚肥鲜美歌舞防般包苴餽遗穷珍极丽恣耳目之快愉昧势理之剥复皆智且贵者之长也皆愚贱之膏脂而愚贱且甘奉之防事之而毫不得与者也及夫骄纵惰弛养成衅孽天下掀然多事则抽丁选壮横取酷征贪墨猾蠧泽吻摩牙公一私十如羣鸱之啄腐集蝇之嘬血汹汹乎备受剜剥者皆愚贱之民也甚至鱼溃鸟离頽然隄决则潢池緑林之魁鸡鸣狗盗之流超距裂眦之士又皆策髙足防要津乗约肆盈益薪助火而草菅以用羊豕以驱奴掳刼夺蹂躝焚荡颠连而无控告者又皆愚贱之民呜呼哀哉何斯民之有万苦而无一安乐耶孟子曰劳心者治人劳力者治于人治于人者食人治人者食于人今以劳力者虐于人食于人者虐人民生之痛其何极之有然则严于吏而寛于民非神明仁覆之主先忧后乐之臣不能奋然行之矣
　　君子小人【杨锵】
　　自古国家之治乱君子小人平任之何以明其然也易曰内君子外小人为泰夫外者内之对也非无之也盖理不能无势不能无也外之者以君子用小人也使君子不能用小人小人且自用矣何也人主所以鼓动天下者爵禄富贵也使爵禄富贵不足以鼓动之则人主无权矣为人臣者起家而委身一也受事而宣力一也独于其中竞进而寡廉机变而善丽公不胜私义不胜利则谓之小人矣然此等更多才干之人能自致要津之地醇谨端雅者反易入其彀中诚能驾驭而驱使之涵容而调剂之使之长有所展而势不得肆则其谿壑之欲未必皆如莽操之无己也而世儒之所谓分别黒白者必不使一小人厠于其间夫既以爵禄富贵鼓天下而又必欲尽得不爱爵禄不贪富贵之人将使王衍持筹嗣宗理棼杨震孔融供使令而正心诚意之君子仅仅襃衣拱手于廊庙之上此不可期之赫胥无懐之世而以治今天下可乎彼小人者又岂肯甘心自以为小人终俛首以穷死也于是党益坚隙益开幸门日益广而世事从此壊矣是国家之治小人犹得分其劳而乱则君子且独受其责也可胜叹哉或谓流放窜逐书有明训不知彼所谓流窜宰相而媢疾者也有才有度之相其药笼固已广矣亦安能使人臯防而家曽史哉噫君子不幸而与小人共事驾驭而用之者上也有策以去之者次也盛怒而胥之严扃以絶之搜索攻撃以穷之硗硗然自谓清正疾恶而使小人得肆其反噬是以名节行谊害人国家者也
　　愤世【杨锵】
　　古者英伟卓絶之士负经济之畧抱治安之志或生违其时或用乖其器其一段牢骚愤闷之气不得已寄之猖狂沈湎悲歌痛哭令人怪恶惊诧意殊不屑而胷中实耿耿醒醒悲天悯人未能顷刻置念如厐士元阮嗣宗者流讵可测量乎哉乃若吚吾俛嘿雕肝刻肺以课铅椠之业其初念止为一身一家幸而入彀祗同空华不幸而弃置不过孤负几句朴学子语耳有何瑰异不得售而往往托之劳人弃妇怨讪咄嗟以为千古竒阨尚为知类乎或者负愆防悛途穷不返而且谓世路荆榛浮云蔽日以被弃之朽质谬托于湘累之睠懐以啄疮之惫骨自比于络头之神骏其亦厚顔矣故君子春不侈荣秋不怨雕忧人之忧而人不知乐人之乐而人不与非独见其大者乎
　　放言【杨锵】
　　嗟乎茫茫浩浩之古今变变灵灵之造化果只有人之一途乎果只有纲常名教之一端乎古圣人立言垂范一依于谨确平常者何也盖身任世道之责如宗子课家众苐期勤俭克立以无坠箕裘未有教之幻骨肉薄生聚尘甑鹑结以为髙者也如塾师训童子不过订其句读攷之影仿纳于端谨文雅未有与之谈出世之防离经毁方絶圣弃智以为竒者也即兢兢轨物犹恐有佻黠之民轶我防维以凿人浑沌而洪深要渺如天地与吾心未应有漏之精蕴俱用不着此庄生所谓绪余以经世者也惟夫既隠矣既废矣遁其迹于四民之外旷其情于万物之表沕沕穆穆寥寥廓廓不入类以乱羣不比偶而立异乃始得搜山川自有之嵚竒泄宇宙莫穷之秘密一家可藏六合靡竟使天下守经之士骇以为怪礼法之儒笑以为支而因用以自晦何也唯骇益征彼之习于常唯笑益见彼之遵于度而后先王治世安民之大经大法不以一二狂诞畸癖之人病故言放先以隐言废先以清若夫肆吻而恋世华入羣而畔绳墨谓之惑世诬民可也
　　管仲【杨锵】
　　自古雄才实学义正志明建补天囘日之勲树翼戴匡扶之帜者无如管仲周自昭王南征胶舟不返荆人以戯弄贼主此时去成康之世几何天下固全盛也玉帛防同之邦凛凛于明法勅罚防有斁也士马物力又不啻十百于江南也吾意普天同仇枕戈泣血汚潴芈氏以报天子怒犹未怠也乃恬然相安噤无一言是举中国俱无肝胆矣不待幽虏平迁而奄奄气息决不复振矣独管子生周中叶为血性丈夫痛心蒿目奋然以匡救为己任不轻其身善用其主作内政寄军令生聚教训招懐辑睦者二十年人心己乎兵食已足号令已明乃始鸣钟击鼓振旅南向问昭王之故当时诸侯一闻此言如梦乍觉方知先朝有此未了之恨楚君相亦相顾骇愕方知先世负此不贷之辜幸事涉久逺尚可谩词抵塞而齐亦知其极重难返姑听其纳欵输贡俾荥阳上蔡间粗得安枕而后图东京之方物此其心刻刻在王室也试观北杏以来诸侯乍信乍猜旋辑旋涣始惊其创咸惧其无成继幸其成复忌其强盛费几许图囘几许收拾仅乃不负初志英雄敏手结作巍然曾西何人而卑其功烈吾不知处仲之地任仲之责将何如挥霍而后云可也夫霸者伯也方伯连帅之长藩臣之名也商命文王为西伯专征伐岂文王亦杂伯者乎彼齐之所以明目张胆于楚者固曰周有成命五侯九伯女实征之楚亦知赐履之有所奉也乃不敢以江汉衡而谓齐无王何也吾不暇与诸儒辨王伯纯驳之微苐借令孔子得志于鲁亦不过奉周公之灵申夹辅之命合诸侯安中国攘外叛尊天王止矣能进方伯一步乎将亦谓孔子为杂伯乎孔子深知管仲之功曰民到于今受其赐曰如其仁如其仁而孟子乃谓圣门羞称谓王齐反手何言之易也且夫以齐伯则尊周以齐王则代周矣或者战国之周业已可代而孟子讼言代之则春秋之周尚有可尊而管子极力尊之者未足深鄙也是小子之所疑也后世惟孔明乃心汉室故南阳一晤首谈伯业皎然以方伯连帅讨贼复仇之义望先主矣必至丕簒而后建帝号以存祖业其自许管乐岂虚语也哉世儒狃于评伯之文昧于伯字之义动辄曰仲胡不勉其主王噫陋亦甚矣夫直有二伯无五伯则吾乡用脩翁辨之详矣
　　庄子【杨锵】
　　杨子曰庄周可无着此书也其言根本老子纵横透彻极性命之致盖谓机智开则巧伪生而忧患始直欲破浇漓之习解世纲之缚而还之混溟之初也然而适所以开人之机智也孔子曰民可使由之不可使知之盖圣人喻其意而心愈嘿毎毎低一着以程世稳一步以立言其于斯世之幻妄冷淡处不欲道破恐贤者得之益任其旷诞不肖者得之愈利其纵恣则非世道之幸也庄生诚欲游方之外守性命之宗何不离言语文字自比于古之沈防乃昭昭然阐抉太尽徒为后人开一頺惰放肆之恶门户其尚未至于至人之域乎庾子嵩读庄子曰了不异人意苏子瞻曰吾昔有见于中口不能言今见庄子得吾心矣由此推之不畏人防不透正谓尽决其防今夫慈母之爱儿子也见其近于井则惕之曰是不可窥其中有鬼见其弄果核则诫之曰是不可衔误吞之则腹中生树于是羣儿遇井则逺避手果核则不敢入于口有黠儿教之曰井安得有鬼腹安得生树为剖析其必无之理又为之窥井衔核以示其无他于是羣儿竞效之为慈母为诳已畧无忌惮而溺且噎者种种矣故谓黠儿之言为谬乎非也其爱羣儿之心大异乎慈母也大扺庄子生于周之末造士大夫无复儆敏忧惕之志而聪明特达者遂偃仰放逸以全其天年其书亦气运使然然其中皆至言微言与六经相发明者殊多非庄子不能着此书吾恶夫机锋嗜欲横口填胸而效颦庄子者也
　　死节论【陈确】
　　嗟乎死节岂易言哉死合于义之谓节不然则防死耳非节也三代以前何无死节者无非死节者故不以死节称也三代以后何多死节者无真死节者故争以死节市也何以言之生死亦平常事絶无足竒者要善其死之为难耳子曰志士仁人无求生以害仁有杀身以成仁孟子曰生我所欲义亦我所欲二者不可兼则舍生取义是故义可兼取则生不必舍仁未能成而身亦不必杀也由赐未悟心疑管仲之不死夫子盛推管子之仁而终黜匹夫妇之小谅孟子亦言可以死可以无死死伤勇故防观一圣一贤前后之言而谈死节者可以镜矣殷之三仁惟比干之死纣杀之耳使纣不杀则比干终与微箕同賔周室必不死也惟孤竹二子独能自立名行不食周粟穷老西山故孔孟尝称其饿盖纣虽暴君也武虽圣人也何至使八百诸侯同声一词冠带之伦服膺新命向无夷齐之饿则天下后世尚复知有君臣之义哉此抗古以来一大砥柱也故古今谈节义者必以夷齐为称首呜虖若二子者可谓真节义矣然夷齐之所以为夷齐只在穷饿节如是止矣不必沾沾以一死为快也使二子而亦若后世之不食七日而死不成夷齐矣子长好竒猥云饿死遂使学古之士信孔孟不如信子长不亦悲乎夫以二子之义即优游西山之下竟以寿终已大节凛然照映千古何必死盖惟其不官不死不十乱不三监非殷非周非仇非后伯叔逍遥西山终老求仁得仁斯其至也而复何慷慨之足云凡言饿者只是穷困之词孔称夷齐与齐景之千驷相提而论可知只是贫耳故咏诗叹美不以富而以异孟子谓七十非肉不饱不饱谓之馁夷齐之饿不肉食之谓也即何尝许其兄弟捐躯同殉国难者乎春秋褒善之文举其大者遗其小者如其饿死则死大于饿不当但称其饿也即叩马之谏采薇之歌或传好事或采轶文何可慿防且二子自北海来归已与太公同称大老后西伯死又十三年武始伐纣则二子者已皆皤皤期耋之年天下而无不死之人二子安得独不死只不是饿死耳自此义不明而末世好名之士益复纷然致有赴水投缳仰药引劒趋死如骛曽不知悔凡子殉父妻殉夫士殉友防顾是非惟一死之为快者不可胜数也甚有未嫁之女望门投节无交之士闻声相死薄俗无识更相标榜亏理伤化无大于此近世靖难之祸益为惨毒方练之族竟逾千百一人成名九族揕首何可説哉甲申以来死者尤众岂曰不义然非义之义大人弗为且人之贤不肖生平具在故孔子谓未知生焉知死今士动称末后一着遂使奸盗优倡同登节义浊乱无纪未有若死节一案者真可痛也即又何云三代以前无非死节者耶曰尧舜禹汤文武周公孔子繇此其选矣生有所以生死有所以死如四时隂阳更相禅代不爽毫发正所谓与天地同其节者乃真死节者也即向所举箕微夷齐之节各有攸归微箕志存宗祀故受封而不辞夷齐志扶纲常故辞禄而靡悔要之四子易地皆然节如礼节揖让进退之不可逾咫尺也节如音节髙下疾徐之不可防芒忽也若繇是推则三代以还死不失节者盖亦鲜矣昔人有云东汉之节义不若西汉良有以也古人见其大今人见其小古人求其实今人求其名人心之淳漓风俗之隆替繇斯别矣然则今之所谓死节者皆非与曰是不同有死事有死义有死愤有不得不死有不必死而死要以无愧古人则百人之中亦未一二见也忠矣可谓仁乎曰未知而何易言杀身成仁之学乎古人学道只如布帛菽米日用靡间犹难言纯熟今人皆有意求之何易可合果成仁矣虽不杀身吾必以节许之未成仁虽杀身吾不敢以节许之节也者不可过亦不可不及故曰中节之谓和岂惟今罕其人子固言中庸之徳民鲜己久盖言中节之难也
　　丧实论【陈确】
　　先王之制丧也权亲踈而为之防非以其名已也盖皆必有其实焉昔者宰予欲短丧而子罪之齐宣王欲短丧孟子议之儒者必曰宰予齐宣之非而孔孟之是也何待言哉非惟然也前古之为母也齐衰杖期近古之为母也斩衰三年儒者必又曰前古之失而近古之为得也近古之为适母也三年为生母也期今之为生母也亦三年儒者必又曰近古之未得而今制之得也于是闻汉文以日易月之制则羣非之见时宰有夺情起复之事则大笑骂之嗟乎不循其实而徒悦其名曰吾宁从其厚者则天下之可非而笑者必多矣虽然今儒者之所为三年丧吾知之矣书之简曰孤哀子而已矣曰制而己矣曰泣血稽颡而已矣而言笑则晏晏也睹其外貌则傫然衰冠而已矣而内皆纎缟也饮食则厌酒肉也寝处则安房帷也夫且腼然晏会而不知耻也预人闲事匍匐公庭而不知其非也有三年之名而曾无缌小功之实而犹欲非且笑天下之人可乎哉文帝虽更三年之制然有短丧之名无短丧之实歴观汉代之主并笃于所生故死而皆以孝諡非茍而已也昌邑入继以尊则天子也以亲则非所生也徒以居丧无礼私买饮食为大臣所奏至不能保其九五之位则汉乃严于丧制非弛丧制者也陵夷至于魏晋一时风俗号为頺敝而刘隗所奏世子文学王籍之居叔母丧而婚东阁祭酒顔含在叔父丧嫁女庐江太守梁龛明日当除妇服今日请客及同宴丞相长史周顗等三十余人并应特罢黜故谢安石期功之惨不废丝竹则王坦之致书苦谏至往复再三故同宴者且不免则丧主可知朞功之丧曾不得少假则三年者可知六朝之敝也而犹笃于丧若此则三代以上可知何图至于今日虽号称名贤行若禽兽曾不省察亲朋不之规有司不知罪诚举所谓三年丧者与古齐宣宰予之流絜情而量实已不可同年而语矣又何暇谈姚虞称曾闵哉夫孝者百行之原丧死尤孝事之大一端亏损百行莫救故曾子曰人未有自致者也必也亲丧乎孟子曰养生不足以当大事唯送死可以当大事何得不求其实而徒惊其名曰大夫必三年而后服官士必三年而后出试三年则三年矣试囘思三年之中服食何如也居处何如也有不背汗交流锥心刺骨局躬无地者乎故古之期母而三年父也非薄于母也父在则礼然也况乎非适母而生母也然礼虽杀也而情弥笃矣今而不然礼弥隆也而情则薄矣故古人之于亲也似薄而实厚今人之于亲也似厚而实薄古人之丧亲也擗踊哭泣而己今则盛集僧尼伶优以悦里耳夫僧尼伶优之为费非不繁多也然而未若擗踊哭泣之至也古人之葬亲有悬棺而窆者今必择地择年备物而后葬非然则宁久停而不葬夫择地择年备物而后葬之于亲非不厚也未若悬棺而窆之可速安亲魄也非唯事亲为然也古之称朋友者以字今之称朋友者曰某翁某老古之于朋友多规今之朋友多颂夫翁之老之而多颂似厚矣然不若称字多规之真笃也古之饭客者有以蔬食今之饭客者必备味不备味宁弗饭备味非不厚也未若蔬食之可以速饱也古之于妻也尝三世出今之于妻也举世无一出不若三出之可以肃违也古之婚者六礼备然不过数金今之婚者未能半六礼已不下数千金夫数千与数金之为厚薄易知也然不若数金之逮时也古之嫁女者荆布而可已今之嫁者必珠玉绮绣光耀白日迎奁之舟相衔而进而后嫁夫珠玉绮绣之于女诚厚矣然不若荆布之贵徳也种种薄俗自谓能胜古人而己不如古人逺甚吾故欲吁今世之士之稍知道理者凡事皆求其实毋徒骛其名而况终天之痛乎哉仆昔年丧父随俗习非不能循礼真是千古罪人然毎当宾朋防集之日亦未尝不良心中发头面赤坐者怪之自后毎近先人忌日輙防腥一月然亦何能赎吾罪之万一此仆己覆之辙故敢拈示吾同志以为殷鉴呜呼士苟念此则时蹈氷渊乂何敢非笑人之有



　　明文海巻一百
　　钦定四库全书
　　明文海巻一百一　　　　　余姚黄宗羲编説一
　　医説【赵汸】
　　医之为术古之君子类皆能之以为养生事亲慈幼之切务非可漫焉诿诸人者是以百家众技莫得而先焉况人之有身肌肤之防筋骸之束元气之藏神明之谷经之所起脉之所止营卫周流屈伸聚散与天地比运气靡常土风殊理五脏六腑胜负衰旺死生疾病之所以皆儒者格物致知之目所当必究未有然于一身之内而得为大儒君子者也去古既逺由百家众技而上率以空言相师而不既其实惟医则利害得失决于旦暮间甚逺不过旬日非可以文辞隠蔽故学者鲜焉于是判为専门而世俗养生事亲慈幼之际亦惟他人是托其不能无憾者众矣宋之盛时尝命文臣知其説者取前代方剂杂民间所献遴选而慎存以极谨审之道业斯术者赖焉奈何庸人谬为増损一以温平和解掩其所不知而终无益于治疗之效汉长沙太守之书观证察脉以知病之所在而汤剂施焉其道最为精当而近世以来遂为絶学间有剽闻一二曽未得其要领而疏导涌泄率意妄施戕生人于掌股间而目不瞵其流弊岂有涯哉故凡儒者所当为而不知讲则世俗之士将起为之其祸有不可胜言者不独医也河南处士郭公子和尝以其修已治经之余取张氏书精意研覃补其阙略朱子为叙以表章之沙随程公可久亦有论著今传者罕矣四海既一河间刘氏东垣李氏之説始行东南其遗书未尝散布者犹有数十种有志者由是以遡长沙之学而有得焉可以养生可以事亲可以及人庶几古者大儒君子之能事不遂泯于方来已乎虽然医仁术也其体甚大其理甚微其用物也猥而杂其取效也近而着非通乎天地之化辨乎事物之赜者不足以成其能也非贯乎方论之博极其心思之至者不足以致其用也盖必有明敏之资躬质厚之行而又反诸身以求古人格物致知之所必究者而用力焉使其心静而理明志坚而神定然后圣神功巧脉病证治之説可以意防金石草木形色气味之性可以类推而又博济而匪私善施而不伐庶几医道复古者乎予尝重有慨于斯切意通都大邑或有其人而未之见闻浙东朱公彦修亲得河间东垣之传于其师每欲一从之游亦因循未暇也至正己丑冬来钱塘卧病进士临川葛元哲防舍君时为行省掾以长沙法亲煮药饮予且曰予书佐虑叔原善论医当使为子发药既而叔原至按脉处方乃东垣治内伤法也药三进而病愈予归山中每思叔原不忘辛夘十月予复来而叔原方给事公府少暇日则指徐君子贞相识因造其家得观李氏诸书叹其用力之久客中感疾屡从子贞得药如钥透簧汤沃雪又喜其取效之速闻朱公昔游防府子贞之先君子爱慕之因遣子受其説又知其学为有传书肆老人陈思复为予言子贞之父孝于亲养生送死不堕流俗尤笃友谊则其过庭之间所以为学问之本者必有道矣盖是数者皆非今日方技家所能备而子贞兼有之且年甚富气甚清读书论文日进因之以成其能致其用使得于已者可及于人续于前不絶于后其事甚伟而乃优游独善使其道闇然而不章予盖深惜之故具以平昔所见为子贞言子贞倘因予言而有感其必善施博济不失父师之意有以副交游之望乎
　　染説【苏伯衡】
　　凡染象天象地象东方象南方象西方象北方象草木象翟象雀以为色取蜃取栀取蓝取茅搜取槖卢取豕首取象斗取丹秫取涚水取栏之灰以为材炽之沤之暴之宿之淫之沃之涂之挥之渍之以为法一入再入三入五入七入以为天下染工一也于此有布帛焉众染工染之其材之分齐同其法之节制同其之多寡同其色之浅深明暗枯泽美恶则不同其深而明泽而美者必其工之善者也其浅而暗枯而恶者必其工之不善者也盖天下之技莫不有妙焉染之妙得之心而后色之妙应于手染至于妙则色不可胜用矣夫安得不使人接于目而爱玩之乎此惟善工能之非不善工可能也夫工于染者之所染与不工于染者之所染其色固有间矣虽然工者所染之布帛与天地四方草木翟雀其色则又有间矣无他天地四方草木翟雀之色二气之精华天之所生也天下之至色也布帛之色假乎物采人之所为也非天下之至色也学士大夫之于文亦然经之以杼轴纬之以情思发之以议论鼓之以气势和之以节奏人人之所同也出于口而书于纸而巧拙见焉巧者有见于中而能使了然于口与手犹善工之工于染也拙者中虽有见而词则不能达犹不善工之不工于染也天下之技莫不有妙焉而况于文乎不得其妙未有能入其室者也是故三代以来为文者至多尚论臻其妙者春秋则左丘明战国则荀况庄周韩非秦则李斯汉则司马迁贾谊董仲舒班固刘向扬雄唐则韩愈栁宗元李翺宋则欧阳脩王安石曽巩及吾祖老泉东坡颖滨上下数千百年之间不过二十人尔岂非其妙难臻故其人难得欤虽然之二十人者之于文也诚至于妙矣其视六经岂不有迳庭也哉六经者圣人道徳之所着非有意于为文天下之至文也犹天地四方草木翟雀之为色也左丘明之徒道徳不至而其意皆存于为文非天下之至文也犹布帛之为色也学者知词气非六经不足以言文非天黄非地青非东方赤非南方白非西方黒非北方夏非翟緅非雀红緑非草木不足以言色可不汲汲于道徳而惟文辞之孜孜乎天台方希直从太史宋公学为文意其年甚少而其文甚工不惟同门之士未有及之者自朝之搢绅以至四方之老成凡与宋公友者无不推许之以为不可及余每过宋公退即希直读其所为文未尝不击节而叹其有得于文之妙也今希直将归其乡大肆其力于文故因以此勉焉余自蚤歳徒尽心于文章垂五十而迄无成不知自勉乃欲勉希直宁不知愧然希直得余説而及时以道徳自任则又何至若余哉此余之所以致爱助于希直也
　　雷説上【刘基】
　　有夫耕于野震以死或曰畏哉是获罪于天天戮之矣刘基曰噫诬哉何观天之局也一夫有罪天将自戮之乎天生民而立之牧付之以生杀之权而又自震以讨焉恶用是司牧者为也曰天鉴于民有隠慝焉人罚弗能及也而震以威之微显阐幽神道也曰恶是何言也古帝制刑以为天下均故执刑如执权因罪之轻重而前知之又不敢専而聴于天曰天讨也夫是之谓赞天地之化育今曰天又自以震戮人罪吾不知天之所自戮者以何等罪乎谓其积之极人不能胜而戮之耶则天下之为人子而不考为人臣而不忠为人长而不慈为人幼而不孙为人友而不义为人妻而不顺贼义而戕仁纵私而灭公倚势而行奸乗约而肆淫人言而兽心隂惨而阳和磨牙吮血朘膏刮骨擅威作福残害正直而逭于司冦之诛者不为不多矣岂司雷者有所畏乎乃不一有戮而庸夫乎戮焉使彼有以觇天之意而谓天之所怒在彼而所容在此也则恃以不忌是天以震劝逆而济祸也岂天道哉必不然矣曰然则雷何物也曰雷者天气之郁而激而发也阳气搏于隂必迫迫极而迸迸而声为雷光为电犹火之出礮也而物之当之者柔必穿刚必碎非天之主以此物击人而人之死者适逢之也不然雷所震者大率多于木石岂木石亦有罪而震以威之耶
　　雷説下
　　或曰雷有神焉有诸曰人曰有之曰然则雷神所为而非气矣曰否雷与神皆气之所为也气也者无所不能为也忽而形倐而声为雷为神或有或无不可测知人见其忽而形也而谓之神夫神也者妙万物而无形形则物矣是故有形而有质者有形而无质者有暂者有久者莫非气所为也气形而神寓焉形防而神复于气人物神或常或变其归一也曰既为神也而曰不能戮人罪何耶曰神形而暂者也彼且不能以其形恶能求罪人而戮之
　　菜窝説【并序刘基】
　　菜窝者宗侄彬之所以名其居室也彬字宗文少好学有识而未用其居在处州府城之东门每求予为文而恒弗得暇今年予来京师而彬亦以儒士贡为工部主事因戏作菜窝説且以勉而进之云尔
　　犁睂公谓东门子贆曰子之居东门也井地十亩既夷既壤俯壕为沟倚城为墉藩以枳林纬以蘖场是盖比如东鍼锬若攒鎗蛇蜴不能求其缝罅蚍蜉不能为之穴隙也何不垦之以种树乎又何不耕之以艺稷黍乎不然何不大为之池分北山之泉流以养鳖与鱼乎徒何为乎筑陋室于其中墼粪土以为壁茨以腐茅蟦蝎是宅借以瓦砾羊蹄豕迹与鼢鼠为主客平明出门不马不车不驘不驴以造他人之庐呼朋命徒左跄右趋谈无用之空言强相名而曰儒坐视殷赈之腴索为蓬藋之区不亦悲乎吾闻燕秦枣栗穰橙邓橘李梨薁郁秦杏周漆柿桃柰楔琬容琰质椅桐栝柏坚缋有瑟桂椒萸榝吐芳馞馝木瓜榅桲藷藇葛芴丛蔓轇轕彼揫此茁或庸其材或以其实或黄如金或赤如日翘萧逺条可蜂以蜜克勤厥营茍获其一富拟封君受天之秩范子所至穿池种鱼史传货殖盛称陶朱八口之家五亩之宅墙下栽桑足以衣帛今子不士不农不商不工缀籍州庠口体不充人皆子嗤子曷不懜东门子贆聴之愀然思之杳然瞿然而作再拜而怍立而言曰公有言吾获矣而吾亦有知焉请以复于公吾将以艺稷黍乎则古人一夫受田百亩而给今将以五亩为宅矣则所羡不过二十之一不能以不饥也抑将以种树乎则近者非四三年不成不知逺者又几年乎不可以悬吾釡而俟防也抑且为池以畜鱼乎则我身畸耳贷力于人何日成乎不可以暵吾肬而待汲也今当种菜而鬻焉尚庶几乎可也夫夫菜也者采也君子之所采也或谓之蔬焉蔬也者疏也食梁肉者之所疏也君子所采而食梁肉者疏之庶几或者可以裕我矣乎乃往访于溪南之圃人得膏土沃泉之术搜四鄙之菜类其族而种之买牛牯一牸三防其莱芜芟去奥薉防其荄杜阜翳箨而灺之穿井于其四隅建桔橰焉潴水有池泄水有渠或培或滋或丛或竒灌溉攸宜或耘或耔疎稠比稀慈穉举肥根茎实荑各随其时罗之离离防之菲菲未浃旬月而东门氏之童色泽如也貎怿如也窥其园则郁郁芊芊入其门则盎然春温有酒盈尊他日犁眉公过焉东门子贆御诸门犁眉公笑曰子亦足于斯而已乎东门子贆再拜谢曰吾愿见公而有陈焉久矣请坐于吾庐而为公言之可乎公曰吾愿也东门子贆曰公能悉识吾菜乎公曰未也请之园而言焉曰始吾之不营是园也漠乎其无思也今吾之既营是园也惟其所以壮吾址而厚吾生则非一日也天地久其道而万物生圣人久其徳而庶功成士农工商久其业而百务贞故植韭以为之君韭者久也所以久吾生也致久必慎其揆故植之以葵葵者揆也揆得其道则视明而聴聪故植之以葱聪达则得算多故植之以蒜蒜者算也算不失家必丰故植之以蘴丰则彊矣故植之以姜姜强也物大彊则过刚刚过则折君子戒焉故植之以芥芥者戒也戒事者思必苦思苦则毒故植之以荼荼毒罹于中而用力勤故植之以芹勤极则病故植之以蒲蒲痛也病之剧也病剧必弱故植之以荏荏柔而弱也弱则微矣故植之以薇微骭痬也骭微则羸其行故植之以蒌蒌者偻也愈病必以药故植之以芍药药攻病不可失其养故植之以鞠鞠养也得其养而后苏故植之以苏苏则起矣故植之以芑起必慎以保其后故植之以瓠瓠者防也防不违乎道则难舒而福生焉故植之以芷芷者祉也引祉莫大乎育徳故植之以蓄蓄必有济故植之以荠荠者济也济自近而之逺自卑而底髙也故植之以菘菘者髙也髙极必穷故植之以芎防虑穷者必早计故植之以蓟蓟者计也吾朝而游焉观其菶菶菁菁可以悦吾目而畅吾情夕而游焉撷其芳而茹其英可以防吾腹而曼吾龄又可以究吾知而通物理安得不悠然而永懐怡然而自喜哉夫吾庐窝也不足以延长者而长者肯临焉不可以不志请名之曰菜窝愿公为志之犁眉公大悦遂旅其菜酌其酒书其言而去
　　南岐瘿者説【刘球】
　　南岐在秦蜀山谷中其水甘而不良凡饮之者輙病瘿故其地之民无分大姓小家子男妇女老人后生无一人无瘿者彼既安于常故而莫丑之亦莫思所以去之及见外方人至则羣小子妇人聚观而笑之曰异哉尔之颈也焦而不吾类焉外方人曰尔之累然凸出于颈者瘿病之也不求善药去尔病反以吾颈为焦耶笑者曰吾祖然也吾父然也吾家之人然也吾乡之人然也乌用去乎哉终莫知其为丑也夫世之人纷然以货利病其心而不念其背于道外于义犹瘿者不自觉其失于形矣及见正人君子言不能相入輙羣起而攻之曰尔何迂也非吾类也噫是何异瘿者笑世人为焦颈哉
　　説舟【刘球】
　　余常观舟于江湖之上矣其水盛而风烈波涛之势汹涌鼋鼍蛟鱼出没远近山川为之震荡昼日为之昏黒彼羣小艇方港收岸泊之不暇所谓钜舰穹舻者且欲髙其牙樯张其帆席当中流冒白浪以上下乎其间万斛中藏不见其为重千里倐至不觉其为逺盖其物大而具备故虽渉江涛之险而恬若无事而功百倍于羣小艇焉使其在恬风之潴止水之渊虽有载重致逺之能且无所施其与众小艇何辨焉士君子负才美不能得名于僻壤小邑而能得名于大方亦何异于舟哉友人罗君勉学工部侍郎寅庵先生从子也以归安丞得代来京中外人皆荐之限于常格不能防调江夏丞江夏湖广首邑当水陆四达之冲朝使蕃物往来无虚日势偪而政琐以烦人无乐于官其邑者犹风涛险阻而羣小艇皆畏缩不敢前也罗君有学问文章而才能优于已识量髙于世犹钜舰穹舻之为物大而其具备也往丞剧邑虽喧嚣交集其耳疑难充塞其胸必能无动于懐犹舟之犯险浪而若履安流也事必敏于为为必果于收犹舟之行愈速而至愈逺也政令之施事业之就必将异于人而优于人犹舟大而功倍也虽然罗君犹当端其心以为之舵树其节以为之樯察于世故以髙下其帆席体乎人情以缓急其绹索然后能有济也不然将危于羣小艇焉尚望其功之成乎交游之士皆赠罗君以诗余独举舟以喻之
　　物形説【李贤】
　　万物之形不出方圆二者然草木鸟兽之类由天生者其形圆惟器用室宇之类由人为者方圆兼之大抵出于自然者未有不圆而方者反是盖圆之出于自然者以有理为之主也理即太极假使有形无不圆者故周子为图以示人亦必圆其形焉或谓天圆而地方地岂不出于自然乎曰以地为方者据其平言之也殊不知天包于地地如卵黄盖亦未尝不随天而圆其形焉且纸窻之隙初无圆者日来射之其影必圆盖亦随日之形耳水波之静虽曰平焉以物投之其纹必圆盖一生水水亦随天之形耳以类而推之莫不皆然于以见造化之知矣
　　捕鱼者説【李贤】
　　湍之北涯有港焉水自湍流滙而为渊始容小舟入百步外渐濶成潭水深莫测相传有龙隠其中鱼大至寻丈戏跃自得观之者环步垂涎而不敢犯村有渔者不胜其欲独棹往捕之饱其船以归潭亦寂然无所灵异里人见之惊其得大且多争问所自渔者靳不以告由是潜持羊酒粟帛以赂之始告焉求者既多告之亦众众惧前所闻犹豫不往渔者利其赂曰传有龙者妄也昨者吾捕良久宁不兴起邪能我从者与俱于是随以往者十八九惟一二熟计之谓龙处必深彼必防其未知耳其可再乎独不从已而渔者进从者继之至潭方捕之顷水忽涌溢渔者不知所在余皆惊乱迅雷大震墨云匝地烈风暴雨惊电闪烁渔人溺死过半得附岸者神飞心悸不知言语饮食者累日惟一二不从往者无恙嗟夫渔之贪利而蹈害也如此人之趋附权势也亦然方见其赫赫炎炎可以富人可以贵人莫不趋之附之百计效勤以饵其所欲已而天道一还权势既防趋附之人逮祸莫逃与从渔者何择焉惟守道秉义君子能逺之耳録其説以为士之立身者鉴焉
　　媒説【石珤】
　　西里之妇有习为媒者三年不成凡为丝萝之好鲜扣其门釡灶萧索将营他技闻国有大媒氏乃载束帛往问之再拜而进曰自妇之为媒也膏唇错牙毁方削亷意随波流辨逐风生化强为奸扛卑使尊坚白同异灿烂纷纶盼移喜怒咳定取予左顾汉胜右麾齐衂自以为术已精矣一行而节应再举而辙乱久益龃龉行唾于涂立詈于垣不敢出户庭者厯寒暑矣将逃之他郊无复言媒妁事窃闻大媒氏旁通于道大化于艺愿进之阶下以祛愚妇之惑大媒氏呼而起肃而入布席于堂敛神凝思屏左右人三引其端里媒不悟乃闭之别室致愤发悱明日又问之对曰将无夸毗大繁噏訾失几功急大劳反损事图速成反败与曰未也趣复入户三日然后召焉则见里媒之眉间栩栩然有动意曰几矣得之矣问曰女知吾媒有大权变乎曰然吾为女言之天下之道有经有权圣人用之智者效焉先王之道至大极逺吾侪巾栉贱妇矮巷小人安敢议之虽然御有百车不如诡驱兵有百万不如反间是故我遇其常扬兵正旗三战而胜功非我谁卒遇勍敌我计不展进与无所得退与后有患彼乃严兵以待我乱我乃腾飞语饰谤书赂左右私名姝嫁怨贾祸以保我躯是以亚父抑田单走乐毅奔晁错剖忠反遇祸正反防诟必如是然后兵可制勲可就矣媒有兵道焉女之所习者盖寻盟屡讲朝平暮成蓐食而更战既陈而后击之法也故口血未干而盟已解围栅未备而敌大至矣女所谓知媒之常而不知媒之变者乎吾为媒三十年矣被选入官亦复十年吾誉枯杨使为春华毁白台使为嫫母吾言一出彼各心醉彼执一端我当其防收两家之欢得三倍之惠卒有乖迕吾委诸其邻其邻不受吾委诸其亲其亲不受委诸他人彼自交恶而吾洁其身故吾老矣国中推善为媒者无以逾我而老妇壮子少孙行女感我者亦多矣虽然其难易之理成败之数尔亦宜知贞女易成冶女难成妍女易成丑女难成礼法家易成失节妇难成盖其媺恶素定风声素逺幸我軰者雌黄炫乱黒白颠倒使芍药之艳得侪行露而升者以有此舌与齿耳故吾軰者为正人小利为邪人大利而怨不及焉抑吾闻之嫁怨于人其怨将繁贾祸自我其祸始大吾恐明王之世终无税驾之所姑以卒歳利吾身而已乃更教女为之吾不仁吾不仁于戏大媒氏固不足取然其言时合于道特择术之不精糊口之欲亟以至此耳以吾观今之仕者何止一大媒氏哉而顾偃然自以为得计亦甚矣
　　鼎铛説【吕黙】
　　楚人兵后徙居故宫之址既结草为庐垒甓为墙壁又凿土为池忽获古鼎量可受百斛上为蛟龙纹下为物怪状欵识磨防不可以考若夏周所遗故物实希世之寳也中有大小二铛一折其足剥蚀几尽一缺左耳中已防而未罅虽劘刮下下鳞鳞若痂痏者如故鼎文不可以挽乃负二铛适市售之时乱甫定市之乏釡鬲以防者为多争欲酬而易之始酬以五十则怒以五百则笑以五千则又笑且怒有酬以五万者乃售之归视鼎喜曰铛以如许此岂倍蓰而已哉自吾乱后弊衣粝食不自裕盖天以此优我也但未能举而置诸通都大邑富贵不须口也于是图之以掲市门久无有应募者适有博古君子过焉因请而质之乃笑曰寳则寳矣奈时何夫狐腋虽珍而袭布帛者众熊蹯虽美而嗜菽粟者多龙泉太阿为天下大寳以之补履不若两钱之锥铛固小勺水以沃束刍以然炊之易炎扬之易飱其熟也可立而待此朝暮之不可无者故争欲易之鼎虽大以之熟犀象烹鼋鼍则不可投川鸡鳬汁少则熬而不熟汁多则淡而无味将焉用焉楚人怃然自失曰古云才大难为用其斯之谓欤遂敛图匿鼎以自晦云
　　移树説【李东阳】
　　予城西旧茔久弗树比辟地东隣有桧百余株大者盈拱髙可二三丈予惜其生不得所有种树者曰我能为公移之予曰有是哉请试许之予尝往观焉乃移其三之一规其根围数尺中留宿土坎其四周及底而止以绳绕其根若碇然然其重虽千人莫能举也则侈其坎之南棱絙树腰而卧之根之罅实以虚壤复卧而北树为壤所垫渐髙以起卧而南亦如之三卧三起其髙出于坎棚木为牀横载之曳以两牛翼以十夫其大者倍其数行数百武植于墓后为三重阅歳而视之成者十九则又移其余左右翼以及于门又夹神道而南以及于涂再阅歳而视之其成者又十而九也于是条干交接行列分布郁然改观与古墓无异焉夫规大而坎疏故根不离宿土厚故元气足乘虚而起渐故出而无所伤取必于旦夕之近而巧夺于二十余年之逺盖其治之也有道而行之也有序尔予因叹夫世之培植人材变化气习者使皆得其道而治之几何不为君子之归也哉族子嘉敬举乡贡而来予爱其质近于义留居京师与之考业论道示之向方俾从贤士大夫游有所观法而磨砺知新而聚博越三年志业竝进再诎有司将归省其亲予冀其复来以成其学且见之用也作移树説以贻之














　　明文海巻一百一
　　钦定四库全书
　　明文海巻一百二　　　　　余姚黄宗羲编説二
　　观陶説【邵寳】
　　邵子观于景徳之陶厯羣工所咸造焉客或叹曰吁陶之为器其难矣哉方其取土于山犹夫石也碓而粉之澄之以水滤之以渠浥之以甓和之以浆始可以揉而规之又必削其未整焉因以壊者什一磨其未泽焉壊者什二润之以膏饰之以采内诸火而出焉壊者什伍其幸不壊者璺隙痝玷又什之三盖自始规而至成器以献于尚膳其不得与焉者多矣然取土而舁者若干人碓者若干人澄者滤者浥者和而操者削者磨者润且饰者纳诸火者各若干人凡越工者十而后器斯得其成也其献之上不过备一御耳为之如是其难而用之不以为异是可叹也邵子曰是诚难矣虽然吾犹以为易也夫取土而制其质澄滤浥和而后就规刮磨润饰而后就火茍不壊者皆成器矣器而献之不过三月则离山野而荐诸郊庙陈诸宫寝祭祀享燕实与有用焉斯亦异矣视其为之之难亦何负哉乃若君子之脩身以待用者材以为土学以为碓戒以为澄省以为滤从义以为浥力行以为和循礼以为规研精以为刮师友以为磨出词以为润表仪以为采自试而徴之以去其痝隙玷璺近者十年逺者三四十年曾不得望君门而效用焉甚或终其身于山野其视夫陶也又何如邪寳方陶于人才知其难焉故陶吾犹以为易也客起而谢曰吾闻万室不足于一陶今乃知其难若是虽然器犹末也请着以为説俾用才者知焉
　　愚説赠王君【杨循吉】
　　驸马都尉训导昆山王君成宪自称曰真愚予为之説曰今天下皆知愚之不若智矣以愚之名加之其人诚愚邪亦不肯受矣然而愚能胜智智不能胜愚夫何故以吾之智胜天下天下复有智于我者而后吾之智竭矣而天下之愚者惟无所用以胜乎天下而天下恒不能胜之彼其权谋术数之学有时而尽也今夫终日辨而必归于黙终日鬬而必归于息夫与人辨与鬬者则人亦必有辨与鬬者起而乘之而不鬭不辨者未尝有求胜乎天下之心而天下自然莫能与之角也夫使天下莫能与之角则其智岂不实出乎天下之人而何谓其愚耶故愚者以其不胜胜天下讷而不敢辨怯而不敢鬬而实非怯与讷也乃所以常持其必胜之道者也故天下之辨者恒遇讷者而止天下之勇者恒遇怯者而止天下之智者恒遇愚者而止愚之胜智不已多邪
　　书説【蔡羽】
　　草备机亦由风气籀文三变六像具存虽云道艺盖通神明子云心画类别正邪中郎笔论散懐恣情多力丰筋者圣钟司得之韦墓通灵感物者谭卫夫人示以七妙芝象防景钟索邈步右军笔阵判将领之后先卫瓘风流亦西台之髙品是故有劒法藤法戈法弩法防法波法増减法画防而脉故连形虚而气故实右军云戈如长松倚谷曲如悬钩钓水放如长弓发箭收如虎鬬龙骧是故有立法踠法顿挫法显异法贯穿环合曳如杖横如舟牵如电掣立如鸟卓踠如股叠秀如秋水芙蓉险如崩崕县石穏如平郊安步猛如泉防骥奔虎啸而谷隂生云兴而天彩焕是故浑厚而英发清新而潜括散散澷澷而刚介劲防趋趋跄跄而优闲裕干疾者如脱徐者如待竒正不同视前军之部位东南虚席效宾主之成章是故踈不容加宻不容遣华不可凋秃不可少笔行而志自从趣动而机不已故曰用笔者天流美者地力圆则凋势疾则澁内贵盈而外贵虚于戏圣贤既逺闻见日疎池旧被穿用心良苦意在笔先山隂之确论十迟五急墨道之要机羊欣亲受于子敬张翼亦几于乱真阮研骨力绍之渊微梁武荅书首推程邈元威论笔先进张融萧思话不识右军欣为鼻祖永禅师遥托僧防不失家鸡笔待心传道难俗论文皇辟以鲁庙之器世南谓之神遇无为欧阳八诀发永字之威仪过庭长谱叹古今之阻絶故三十六法不为赘懐瓘十体不为侈鲁公之所述必待志士髙人方明之授受在乎掌虚指实公权笔谏之要卢儁临池之诀各有由来非浪言也颠张得之劒戏狂素亦类惊蛇徐浩之体气纯白沈传师之骨法清虚苏长公论书法谓大字之难在严重结宻黄庭坚云自移戎州之后悟沈着痛快吁代有古今变无终始皇王帝霸各畅厥猷是故三才一徳典章不能掩其盛品彚含曦神不能夺其秀立造化于毫端壮万古于一瞬非吾所知也
　　养鱼説上【桑悦】
　　思先生朝步西昌市售鱼苗之盈分者九尾以三投之池沼以三畜之盆盎以三放之澄江祝使赴海投之池沼者数月盈尺歳无加益焉畜之盆盎者数月盈寸歳无加益焉予怪池沼之鱼其长不能填池沼而必量之以大小盆盎之鱼其长不能填盆盎而亦量之以大小惟放之江海者不可知而鱼之歳益亦量之故千尺之王鲔生之江而河不能育几千万里之鲲产之海虽江亦莫居之也若夫不拘不碍可大可小喜则勺水为神渊怒则巨浸为焦泽其神鱼乎呜呼人之于位恒不能尽填其职而多量之以大小其身心惟渉位而不量遯世而无闷者乃为至人而推移变化斯不可以常情测之也
　　养鱼説下【桑悦】
　　予盆盎中所畜三鱼鲢二仙鲤一时寓目焉忽春雨骤至沟浍皆盈二鲢思欲致身江海嘘吸波涛乃随客流而逝未及澄江水涸石出枕籍交衢焦烂而死独鲤方圉圉焉洋洋焉吹微沫以自适予怪鲢之长不过数尺其用足充鼎俎而已仙鲤则寄名龙籍乗时变化可以上下风云而霖雨四海何鲢之不安分而鲤之能自守如是哉古今斗筲之士偶借恩波不自揣量遂谋非望骈首戮于东市者何可胜计而抱济世安民之具者乃甘栖迟一丘壑与隠一小官下吏泮奂以长年不犹是耶
　　贵行説示门人【桑悦】
　　言行君子之枢机二者孰贵贵行行言之实也舜弹五弦之琴歌曰南风之薫兮可以解吾民之愠兮南风之时兮可以阜吾民之财兮防氏之国有臣袭姨剔思玲珑盛夏置麾车千乗车置轮郭铸鉄为拮抶上树八十一扇机括屈巻风韵澎濞其止所草木熛兮激激翚兮纭纭腾涌幡摩如一然长养不加彼区有南风之声无其实也妄言为哑妄聴为聋言而无实与不味而聴之者厥病齐同君子聪明之防而自聋哑乎哉君子有三行五性澄心纇瑕纎萌剚撃若雠念虑碾猎罔非至徳是谓心行履仁服义非礼不动是谓身行非先王之法言不言天妙剖铏霏屑飘冗是谓口行口行纯玉犹为崇影矧或纯与糅瓦砾耶天下生澜以国欺国者起兵以家欺家者起讼坚软之鬭俱慊得隽言焉背行是以口欺身心不思鬬口而胜之是其人无真气无真气而可以为人乎哉古之圣贤其言载之六经非言也宣其实也后世之文熛峙涎括凝躁异格精之者能籞渤澥砺槐岻长河荣星宿控焫饮沆瀣江淮餐甘露于沃渚之野骑黄鹤驾应龙下上八纮其妙入无相则神巫莫窥其宻衡婪焉如谷焉成陆漉焉非真爚焉通神其与呐呐藏脩奄然蔽闗之君子异矣昔周公相成王致太平开明堂受朝贺镐京有二人献技一致鸡卵数斛平累于地蹑屣轶卢其上沓讯盘荡轻彀不惊一舞干将莫邪挥霍光碎若宻雪乱下云隂天寒夏叶蔌蔌干落王览之曰神哉技扈之畛鄙人种禾耨壅灌剔以时禾秀粒如荳穗垂垂盈尺邻井之获莫肩自号神禾以为妙术亦献于王王大笑史佚等俱笑周公曰人作淫巧以荡上心诚蠧政而无益者也扈之畛鄙人之术行天下其制礼作乐之本欤于是投人于四裔封扈之畛鄙人为保介
　　降真香説【桑悦】
　　栁之懐逺产香藤叶大如掌多刺钻蹀绞啮巨材产多于山林纡挛之处歳久色微黄曰藤香或深藏巑岏巨石攫路人迹不到霜饕雪虐积以歳月皮肉俱烂赤心如铁为之降真真之所成假降久矣天之于人纯真竝畀长与世接巧伪日滋欲聪明尽亡耳目俱防纎假悉屏独全其天果易得耶呜呼物降其假其真香于一时人降其假其真香于万世故曰人为贵安得举世皆淳万物同春入混沌室结鸿蒙邻焚真香防人以遗乎假合之身
　　用茅説【桑悦】
　　栁州郊野多产茅根株如蛇虺结蟠长没牛马困猺獞借埋伏刼商至冬则尽焚之治甲寅二月予奉当道檄筑玉融之缺城数百丈且置敌楼百楹于其上与里胥筹其役佥曰未或易致邑瓦工惟三四人瓦难猝具葢楼合暂用茅时野茅已尽焚各村老弱至回禄虐焰不及处采取有得蓬蓬胜于兰蕙予惧新城灰土未干忽春雨连绵冀城楼帡幪其頽圯故求茅甚急日坐行府中闻负担簌簌声则喜吾茅将至虽连城之璧化盂之金不愿易也且是物未火前随处翳塞最为人所贱恶岂知丁时之缺亦逢亨运上下贵重之有如是耶呜呼茅一也昔焉在野为薮以蔽贼今转而输官防城以御冦凡物能取其长未必无可用也抑亦僻逺之茅素不党恶至是而得显用欤虽然城楼耸军民之具瞻不得已而用茅茅性易腐其品极卑升之兹楼之上气象萧然无以压人之望是可暂而不可常也因循茍且不急求瓦以易之而以全城専托焉则悮矣昔汉髙祖以安刘付周勃勃犹士夫也刘卒頼以安唐太宗取李勣于羣盗因以为将不为无补使居相臣托孤之任安能久而不变哉髙祖用瓦太宗用茅故其后之城或固或不固
</div>
    <div class="pagination">
<a href="明文海_page24.html">上一页</a><span>...</span><a href="明文海_page20.html">20</a><a href="明文海_page21.html">21</a><a href="明文海_page22.html">22</a><a href="明文海_page23.html">23</a><a href="明文海_page24.html">24</a><span class="current-page">25</span><a href="明文海_page26.html">26</a><a href="明文海_page27.html">27</a><a href="明文海_page28.html">28</a><a href="明文海_page29.html">29</a><a href="明文海_page30.html">30</a><span>...</span><a href="明文海_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
