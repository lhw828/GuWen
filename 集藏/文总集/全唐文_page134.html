<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 134 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 134 页/共 603 页
  </h1>
  <div class="content">
   臣闻诗云：“秉彼蟊贼，付畀炎火。”汉光武诏曰：“勉顺时政，劝督农桑。去彼螟蜮，以及蟊贼。”此除蝗谊也。且蝗畏人易驱，又田皆有主，使自救其地，必不惮勤，请夜设火坎其旁，且焚且瘗，可尽。古有讨除不胜者，特人不用命耳。
    ○东幸疏
    王者阴盛阳微，则先祖见变。今後宫非御幸者，宜悉出之，以应变异。举良，撙奢靡，轻赋慎刑，纳谏争，察谄谀，继绝世，则天人和会，灾异讫息。
    ○答张九龄书
    忽辱笺翰，喜慰攸集。退惟自省，惭惧亦深，实智力之所不逮也，宜朝廷之所见责也。仆本凡近之才，素非经济之具，叨承过听，谬膺朝委。自少及长，从微至著，唯以直道为业，匪以曲路期通。历官三朝，年逾一纪，凡所称荐，避嫌疑，实有祁奚之举，非无许允之对。则天之世，已被流言，行之有恒，久而自辨。近蒙奖擢，倍励驽庸，每以推贤进士为务，欲使公卿大夫称职，岂杨桥之或用，及解狐之可为？而悠悠之徒，未足矜察，嗷嗷之口，欲以中伤。上恃天聪俯仗神道，既不得奉身而退，但知信心而前，然顾无隐慝，亦死为分明矣。猥惟不敏，敬承厥休，持当座铭，永为身宝。元崇顿首。
    ○报倪若水捕蝗牒
    刘聪伪主也，德不胜妖；今日圣朝也，妖不胜德。古之良守，蝗虫避境，若言修德可勉，彼岂无德致然？今坐看食苗，忍而不救，因此饥馑，将何自安？
    ○造像记
    切（阙八字）彰昊天之恩罔（阙三字）施渥牛涔效浅。每以弄乌勤侍，恩反哺而驰魂；记凤凌虚，愿衔书而走魄。闻夫践宝田之界，登寿域於三明；扬慧炬之晖，警迷涂於六暗。爰凭圣福，上洽君亲，悬佛镜而朗尧曦，流乳津而г血属。下该妙有，旁括太无，并悟真诠，咸觉道。铭曰：
    地踊珍塔，天飞圣仪。丹楹日泛，锦石莲披。酌慧难测，资生不疲。长褰欲网，永庇禅枝。
    ○遗令诫子孙文
    古人云：富贵者，人之怨也。贵则神忌其满，人恶其上；富则鬼瞰其室，虏利其财。自开辟已来，书籍所载德薄任重，而能寿考无咎者，未之有也。故范蠡、疏广之辈，知止足之分，前史多之。况吾才不逮古人，而久窃荣宠，位逾高而益惧，恩弥厚而增忧。往在中书，遘疾虚惫虽终匪懈，而诸务多缺。荐贤自代，屡有诚祈，人欲天从，竟蒙哀允。优游园沼，放浪形骸，人生一代，斯亦足矣！田巴云：“百年之期，未有能至。”王逸少云：“俯仰之间，已为陈迹。”诚哉此言！比见诸达官身亡以後，子孙既失覆荫，多至贫寒，斗尺之间，参商是竞。岂唯自玷，更辱先，无论曲直，俱受嗤毁。庄田水碾，既众有之，递相推倚，或至荒废。陆贾、石苞，皆古之贤达也，所以预为定分，将以绝其後争。吾每静思，深所叹服。
    昔孔子至圣，母墓毁而不修；梁鸿至贤，父亡席卷而葬。昔杨震、赵咨、卢植、张奂，皆当代英达，通识今古，咸有遗言，属令薄葬。或濯衣时服，或单帛幅巾，知真魂去身，贵於速朽，子孙皆遵成命，迄今以为美谈。凡厚葬之家，例非明哲，或溺于流俗，不察幽明，咸以奢厚为忠孝，以俭薄为悭惜，至令亡者致戮尸暴骸之酷，存者陷不忠不孝之诮，可为痛哉！可为痛哉！死者无知，自同粪土，何烦厚葬，使伤素业？若也有知，神不在柩，复何用违君父之令，破衣食之资？吾身亡後，可殓以常服，四时之衣，各一副而已。吾性甚不爱冠衣，必不得将入棺墓，紫衣玉带，足便於身，念尔等勿复违之。且神道恶奢，冥途尚质，若违吾处分，使吾受戮於地下，於汝心安乎？念而思之。
    今之佛经，罗什所译，姚兴执本，与什对翻。姚兴造浮屠於永贵里，倾竭府库，广事庄严，而兴命不得延，国亦随灭。又齐跨山东，周据关右，周则多除佛法，而修缮兵威；齐则广置僧徒，而依凭佛力。及至交战，齐氏灭亡，国既不存，寺复何有？修福之报，何基蔑如！梁武帝以万乘为奴，胡太后以六宫入道，岂特身戮名辱，皆以亡国破家。近日孝和皇帝发使赎生，倾国造寺；太平公主、武三思悖逆庶人张夫人等皆度人造寺，竟术弥街，咸不免受戮破家，为天下所笑。经云：“求长命，得长命；求富贵，得富贵。刀刃段段坏，火坑变成池。”比来缘精进得富贵长命者为谁？生前易知，尚觉无应；身後难究，谁见有徵？且五帝之时，父不葬子，兄不哭弟，言其致仁寿无夭横也。三王之代。国祚延长，人用休息，其人臣则彭祖、老聃之类，皆享遐龄。当此之时，未有佛教，岂抄经铸象之力，设斋施佛之功耶？《宋书西域传》，有名僧为《白黑论》，理证明白，足鲜沈疑，宜观而行之。且佛者觉也。在乎方寸，假有万像之广，不出五蕴之中。但平等慈悲行善不行恶，则福道备矣，何必溺於小说，惑於凡僧，仍将喻品，用为实录？抄经写像，破业倾家，至施身，亦无所吝，可谓大惑也。亦有缘亡人造像，名为追福，方便之教，虽则多端，功德须自发心，旁助宁应获报？递相欺诳，浸成风俗，损耗生人，无益亡者。假有通才达识，亦有时俗所拘，如来普慈，意存利万，损众生之不足，厚豪僧之有馀，必不然矣。且死者是常，古来不免，所造经像，何所施为？夫释迦之本法，为苍生之大弊。汝等各宜警策，正法在心，勿效儿女子曹终身不悟也。吾亡後必不得为此弊法，若未能全依正道，须顺俗情，从初七至终七，任设七僧斋；若随斋须布施，宜以吾缘身衣物充，不得辄用馀财，为无益之枉事，亦不得妄出私物，徇追福之虚谈。道士者，本以元牝为宗，初无趋竞之教，而无识者慕僧家之有利，约佛教而为业。敬寻老君之说，亦无过斋之文，抑同僧例，失之弥远。汝等勿拘鄙俗，辄屈於家。汝等身殁之後，亦教子孙，依吾此法。
    ○先师冉伯牛赞
    颛门隶业，入室推贤。名惟科首，行则士先。是为上足，宁同及肩。亡之命矣，怀之喟然。
    ○口箴
    君子欲讷，吉人寡辞。利口作戒，长舌为诗。斯言不善，千里违之。勿谓可复，驷马难追。惟静惟默，澄神之极。去甚去泰，居物之外。多言多失，多事多害。声繁则淫，音希则大。室本无暗，垣亦有耳。何言者天，成蹊者李。似不能言，为世所尊。言不出口，冠时之首。无掉尔舌，以速尔咎。无易尔言，亦孔之丑。敬之慎之，可大可久。敬之伊何？三命而走。慎之伊何？三缄其口。勖哉夫子，行矣勉旃。书之屋壁，以代韦弦。
    ○执秤诫（并序）
    秤者衡，衡天下之平也，君子执之以平其心，夫衡，在天以齐七政，在人以均万物。称物平施，为政以公，毫不差，轻重必得，是执衡持平之义也。
    圣人为衡，四方取则。志守公平，体兼正直。用於天官，铨综斯得。行於里，纷竞以息。故南北以对，左右以持，秤物低昂，不差毫。使锱铢不惑，轻重无疑，智不能矫，愚不能欺。存信去诈，以公灭私。无偏无党，君子似之。法者天下公器，官者庶人之师。其身既正，不令而行。在下无怨，唯上之平。故曰上之所仰，人皆其向；我之所教，人皆其效。心苟至公，人将大同；心能执一，政无失。嗟尔多士，钦哉勉旃。庶以观则，同夫佩弦。
    ○弹琴诫（并序）
    琴者，乐之和也；君子抚之，以和人心。夫其调五音，谐六律，则移风易俗，感舞禽兽，而况於人乎？故身不下堂，不言而理者，盖鸣琴故也。
    乐导至化，声感人情。故易俗以雅乐，和人以正声。乐有琴瑟，音有商徵。琴音能调，天下以治。异而相应，以和为美，和而不同，如彼君子。故善为国者若弹琴：宫君商臣，则治国之道；大急小缓，岂安人之心？不调者改张逾於立法，声悲者调下感於知音。昔武城单父，以弦歌乐职；邹忌雍门，以辩对匡国。美此调抚，而人是则。昭告後来，无怠於德。
    ○执镜诫（并序）
    执镜者，取其明也。夫内涵虚心，外分朗鉴，物不可以匿诈，体无得以逃形：是以野鹿窥而惭，山难对而舞。故君子是绘是画，置之座隅，盖将照奸回之心，绝险讠皮之路也。诗曰：“我心匪鉴，不可以茹。”亦其理焉！
    秦楼明镜，鉴有馀晖，色自凝晓，光能洞微。饰以ひ组，匣以珠玑。龙绕池卧，鸟临月飞。傍入四邻，中延万象，济物攸博，利人斯广。握在帝心，则宇宙融朗；悬诸铨目，则翘楚瞻仰。且明不匿瑕，君子是嘉；不疲屡照，君子是效。嗟尔在职，为代作则，刑不可滥，政不可贼。凡今之人，鲜务为德，纷纶谄媚，汨没忠直。当须如镜之明，断可以平；如镜之洁，断可以决。敢告後来，无忝前哲。
    ○辞金诫（并序）
    辞金者，取其廉慎也。昔子辞玉，以不贪为宝；杨震辞金，以四知为慎。列前古之清洁，为将来之龟镜。原其立者俯而揖，让也；跪者仰而受，恭也。俾左右顾盼，又得谦恭之道焉。
    古之君子，策名委质，翼翼小心，乾乾终日。慎乎在位，钦攸司，请谒者咸息，苞苴者必辞。尔以金玉为宝，吾以廉慎为师；尔以夜昏可纳，吾将暗室不欺。若尔有赠，吾今取之，尔则丧宝，吾则怀非。故曰欲人不知，莫若无为；欲无悔吝，不若守慎。慎之伊何？主诫在乎瓜李；悔之伊何？ゥ谤由乎薏苡。慎则祸之不及，贪则灾之所起。苟自谨身，必无谤耻。凡所从政，当须正已，诫往修来，慎终如始。
    ○冰壶诫（并序）
    冰壶者，清洁之至也，君子对之，示不忘乎清也。夫洞澈无瑕，澄空见底，当官明白者，有类是乎？故内怀冰清，外涵玉润，此君子冰壶之德也。
    玉本无瑕，冰亦至洁，方圆相映，表裹皆澈：喻彼贞廉，能守其节。凡今之人，就列称臣，当官以害剥为务，在上以财贿为亲。岂异夫象之有齿，以焚其身；鱼之贪饵，必曝其鳞？故君子让荣不忧，辞满为珍，以备其德，以全其真。与其浊富，宁比清贫？吴隐酌泉，庞参致水，席皮洗帻，缦袍空里，虽清畏人知，而所知远矣。嗟尔在位，禄厚官尊，固当耸廉勤之节，塞贪竞之门。冰壶是对，炯诫犹存，以此清白，遗其子孙。
    ○十事要说
    垂拱以来，以峻法绳下，臣愿政先仁恕，可乎？朝廷覆师青海，未有牵复之悔，臣愿不幸边功，可乎？比来壬佞，冒触宪纲，皆得以宠自解，臣愿法行自近，可乎？后氏临朝喉舌之任，出阉人之口，臣愿宦竖不预政，可乎？戚里贡献，以自媚於上，公卿方镇，寝亦为之，臣愿租赋外一绝之，可乎？外戚贵主，更相用事，班序荒杂，臣请戚属不任台省，可乎？先朝亵狎大臣，亏君臣之严，臣愿陛下接之以礼，可乎？燕钦融韦月将以忠被罪，自是诤臣沮折，臣愿群臣皆得批逆鳞、犯忌讳，可乎？武后造福先寺，上皇造金仙、玉贞二观，费钜百万臣请绝道佛营造，可乎？汉以禄莽阎梁乱天下，国家为甚，臣愿推此鉴戒为万代法，可乎？
    ○答卢怀慎捕蝗说
    楚王吞蛭，厥疾用瘳；叔敖杀蛇，其福降。赵宣至贤也，恨用其犬；孔子将圣也，不爱其羊：皆志在安人，思不失礼。今蝗虫极甚，驱除可得，若其纵食，所在皆空，山东百姓，岂宜饿杀？此事崇已经面奏定讫，请公勿复为言。若救人杀虫，因缘致祸，崇请独受，义不仰关。
    ○兖州都督于知微碑
    （阙十七字）有（阙五字）其有高山峻极，（阙二字）磊（阙一字）而不穷；大川灵长，清澜浩汗而无绝。（阙一字）芳（阙四字）□（阙一字）者其惟于（阙四字）乎君讳知微，字辨机，其先周封（阙十一字）东海（阙一字）为（阙二字）。其後仕於魏，亦家於代。（阙一字）代（阙一字）谨左仆射太子太师雍州牧。子孙相承，故今为京兆万年人也。高祖（阙一字）周泾州刺史（阙一字）安郡守骠骑大将军开府仪同三司瓜潼衮邵四州刺史泾州总管建平郡公，谥曰刚。曾祖宣道，周仪同大将军，随内史舍人左卫率上仪同（阙一字）字子皇朝赠凉州刺史，谥曰献。早执璧，累传茅土，履（阙一字）遍於文武，声华被於中外。祖志宁，皇朝秦王友礼部尚书侍中尚书左仆射太子太傅太师蒲岐华三州刺史上柱国燕国公，赠幽州都督，谥曰定。山河授（阙一字）星象降精，负明（阙一字）之（阙二字）佐丝纶之大业。谋猷琐闼，动合全模，详综礼闱，言成故事，声徽满於天下，位望极於人臣。父立政，皇朝吏部郎中国子司业太子率更令渠虢二州刺史太仆少卿。公子公孙，多材多艺。（阙六字）声实。岂惟台阁取则，抑亦河海称宜。
    公丹穴融姿，生而五色；青田表质，动则千里。言为士范，行人师。包括艺文，（阙一字）词场而独步；甄明政理，登（阙二字）而先（阙一字）。朝浣（阙二字）之衣，心（阙一字）地义；夕寝（阙二字）之被，性笃天伦。行必由信，不负黄金之诺；举无失德，逾慎白圭之玷。正假马之非礼，革攘羊之为直。风尘不杂，契芝兰而独秀；岁（阙一字）无（阙二字）松柏之（阙一字）。每屈於书生，亦（阙二字）公子。不恃才（阙一字）傲物，将（阙四字）仁。永徽元年补宏文生，爰以佩Δ之年，且恋过庭之训。特降恩旨。许其在家，比及三冬，方齐（阙一字）哲擢第释褐，授太子内（阙一字）丞。（阙一字）年迁授秘书郎兼通事舍人内供奉。（阙四字）峻（阙二字）增（阙二字）有词令之（阙一字）遂兼敷奏之职。缘亲延累，下迁常州司兵参军、梁州西县令、同州司法、岐州岐山县令。池戢霍，棘林栖凤，固（阙一字）高而位下，惟小屯而大亨。谦而弥光，（阙一字）而不杂。（阙二字）无（阙一字）齐（阙六字）之受（阙二字）条范滂之责成千里，中都之彰善瘅恶，上蔡之易俗移风，盖无以过也。俄丁穷罚，殆至灭性，虽槐榆屡变，而创痛犹殷。服阕被徵，（阙一字）为举首，敕授魏州贵乡县令。（阙一字）任未几（阙一字）在京违豫，公请休，急躬寻医缓。专专代喘，感而遂瘳。於时魏州连夏大旱，州县祈祷，靡爱牲璧。密□徒积，甘澍（阙一字）公入境（阙一字）人（阙一字）心（阙一字）戴（阙一字）薪艾（阙一字）即未焚灌坛风雨（阙一字）其（阙一字）洽（阙二字）随诚降雨，施及公私，枯稼蔚为嘉苗，赤地变为膏野，百姓鼓舞而相贺，五滋蕃而遂登。
    寻被巡察使进，制加朝散大夫行城门郎。大名之邑，人结去思；（阙三字）门，朝推称职。俄兼夏官郎中。（阙三字）著（阙一字）兼五熟昔称归（阙一字）是膺公休选。阮籍之乐东平，孙盛之思小邑，愿从所好，天且不违。出为许州司马，累除蒲晋润三州长史。龙睑一（阙一字）骥足载驰。（阙一字）下河史亟展（阙一字）舆之政延陵（阙一字）渎累（阙一字）归（阙三字）既（阙一字）人谣遂纡朝奖。长寿二年制授鄂州刺史，无何，又累除道利二州刺史。化被荆楚，威覃蜀汉。去兽迁蝗以奉最斥为患虽经讨（阙一字）曾不衰止。有果州流溪县丞邢昙之等，闻公政术，深思拯庇，仰邻，烛之延伫，慕河润以倾勤。昙之因数想京，以父老等状上请，情词恳到（阙二字）天心。降，优旨授公检校果州刺史。褰帷一视，群（阙一字）出奔，下车三令，（阙一字）境（阙一字）息。神功之岁复除恒阆二州刺史。砺岳北临，剑门南峙，是为襟要，实赖才雄，公以身率人，令行禁止，河朔拒二天之谒，汉中兴五之歌。惟扬奥区，是（阙一字）重镇，事兼（阙二字）允藉亲贤。久视元年又改授扬州大都督府长史。地总淮海，路兼岭蜀，侨旧相杂，良猾莫分，攘为恒，椎埋所聚。公悬明镜以临照，称物无（阙一字）；利剑以断割，随机有裕。补张纲之（阙一字）政，绍何武之遗绩，江圯之（阙一字）於是乎在。
    长安二年改授常州刺史。毗陵大藩，实要良守，辍已成之务，就有待之司。顾盼而浇俗自清，咄嗟而（阙一字）政咸理。公每怀敬止，恐（阙二字）之渐芜；愿近乡闾，虽执鞭而可仕。屡陈章表，具列款诚。（阙二字）时在凤阁侍郎，预知（阙一字）政，备悉情素，常为赞成。屈资除雍州司马，从其好也。粤以宏才，俯从（阙一字）尹。（阙一字）（阙二字）有犯（阙六字）惟贤是（阙一字）能名播於京辇。公心（阙二字）人吏既推宿德，（阙二字）旧资朝廷称叹，声闻旒。加银青光禄大夫，改授绛州刺史。州管军府，户多散，惟良之任，自昔称难。公随方抚驭，应时（阙一字）理，奸盗畏威而（阙一字）境，流（阙一字）感恩而复业。以公（阙一字）旧正人，德业斯重，讲（阙一字）之任，髦俊是（阙一字）除太子左庶子，又迁太仆少卿，并累封东海郡侯。行本忠良。器实高茂，膺负玺之清级，播恭慎之嘉声。邹鲁（阙一字）番（阙一字）В旧国，阐扬文教，冯籍师资，除兖州都督。公五百挺生，博闻强记；三千受业，发瞽振聋。抚俗则黄霸重生，讲艺则颜回不死；俎豆益先生之馔，歌咏光夫子之门；发馀燧於槐檀，导末流於洙泗。
    公读（阙二字）传慨然叹（阙一字）古人云（阙一字）相视尽（阙一字）寿哉（阙一字）况（阙四字）残光讵几昏中（阙一字）壁馀岁可知。怀鼓缶之娱，遂抗悬车之请。至诚上达，优旨旋许，追二疏之逸轨，访四皓之幽居。张禹韦（阙一字）之流，魏舒（阙二字）之辈，遂异代（阙二字）殊涂同归者焉，景□二年封（阙一字）海郡公，又检校鸿胪少卿。公远览夜行之诫，自伤月告之年，亻黾亻免承恩，斯须罢职。嗟乎！郑辰甫及，谢酉难移，既劳息之有期，岂桐（阙一字）之可救？以（阙二字）二年六月廿五日，薨於长安常乐之里第，春秋七十九。泰山其颓，仰曾峰而何及，长河既竭，望清澜而遽远。以开元二年十一月十八日，迁於京兆府三原县万寿乡长坳原旧茔，礼也。公（阙一字）海（阙一字）族，三台（阙一字）胄，行为模楷，言成准的。居家尽孝，奉国竭忠。情叶段，直以道义为富；性符徐邈，唯以诗书自娱。历居官次，每著殊尤之绩；笃於友道，非亏然诺之心。嗟乎！（阙一字）温（阙一字）永往子安何（阙三字）仙鹤之声元伯长（阙二字）有素车之（阙一字）平原四望（阙二字）春（阙一字）荒燧千年，蔓草秋露。旌低而复举，箫鼓咽而不鸣。涕泪成冰，瞻昔恩而未重；柱槛皆素，顾今礼而为多。
    嗣子朝议大夫行密州别驾上柱国东海郡开国男克勤、次子朝议郎行左监门率府长史上柱国武阳县开国男克构、朝议郎行华州司户参军上柱国黎阳县开国男克懋等，聿修祖德，不坠家风。冬日将夏日相辉，金友与玉昆交映。（阙五字）以（阙）义相规。别（阙一字）逾（阙五字）遂（阙一字）良友既没，谁堪制服之悲？知音者希，空轸绝弦之痛。庞、马之室，本不分於客主；管鲍之契，固无限於存亡。见（阙一字）为文，辞不获免，平生言行，诚仆所知，揄扬事业，则吾岂敢？将（阙三字）之迹（阙一字）题无愧之词云尔。
    江河派别兮灵长，芝兰挺秀兮芬芳。象贤袭庆兮忠良，过庭承训兮义方。本百支兮无疆，弥七叶兮未央。心悬明镜兮气锐将，化成雉狎兮德（阙一字）鸾翔。或（阙二字）而驰誉，或（阙二字）而为光。列爵穷於五等，为尹迈乎三王。入龙楼兮膺侍接，拥鸠杖兮体归藏。东川不待，西域无香。卢敖仰兮无逮，王乔去兮何常？思武子之可作，叹公业之不亡露（阙一字）泣於（阙五字）於（阙四字）玉兮长想。临挂剑兮增伤。
    ●卷二百七
    ☆宋
    ，邢州南和人。举进士，调上党尉，为监察御史，累拜黄门侍郎。睿宗立，迁吏部尚书同中书门下三品。开元初累封广平郡公，授开府仪同三司，罢知政事。十七年迁尚书右丞相，二十年以年老乞休。二十五年薨，年七十五。赠太尉，谥曰文贞。
    ○梅花赋（并序）
    垂拱三年，余春秋二十有五，战艺再北，随从父之东川，授馆官舍。时病连月，顾瞻圯墙，有梅一本，敷{艹}於榛莽中，喟然叹曰：“斯梅托非其所，出群之姿，何以别乎？若其贞心不改，是则可取也已。”感而成兴，遂作赋曰：
    高斋寥阒，岁晏山深，景翳翳以斜度，风悄悄而龙吟。坐穷檐以无朋，命一觞而孤斟，步前除以踯躅，倚黎杖於墙阴。蔚有寒梅，谁其封植？未绿叶而先葩，发青枝於宿，擢秀敷荣，冰玉一色。胡杂还於众草？又芜没於丛棘？匪王孙之见知，羌洁白其何极？若夫琼英缀雪，绛萼著霜，俨如傅粉，是谓何郎。清香潜袭，疏蕊暗臭，又如窃香，是谓韩寿。冻雨晚湿，夙露朝滋，又如英皇，泣於九疑。爱日烘晴，明蟾照夜，又如神人，来自姑射。烟晦晨昏，阴霾昼，又如通德，掩α拥髻。狂飚卷沙，飘素摧柔，又如绿珠，轻向坠楼。半含半开，非默非言，温伯雪子，目击道存。或俯或仰，匪笑匪怒，东郭慎子，正容物悟。或憔悴若灵均，或欹傲若曼倩，或妩媚如文君，或轻盈若飞燕。口吻雌黄，拟议难遍。彼其艺兰兮九畹，采蕙兮五柞，缉之以芙蓉，赠之以芍药，玩小山之丛桂，掇芳洲之杜若：是皆物出於地产之奇，名著於风人之托。然而艳於春者，望秋先零；盛於夏者，未冬已萎。或朝华而速谢，或夕秀而遄衰，曷若兹卉，岁寒特妍？冰凝霜冱，擅美专权，相彼百花，谁敢争先？莺语方涩，蜂房未喧，独步早春，自全其天。至若栖迹深，寓形幽绝，耻邻市廛，甘Т岩穴。江仆射之孤镫向寂，不怨凄迷；陶彭泽之三径长闲，曾无结。谅不移於本性，方可俪乎君子之节，聊染翰以寄怀，用垂示於来哲。从父见而勖之曰：“万木僵仆，梅英再吐。玉立冰姿，不易厥素。子善体物，永保贞固。”
    ○三月三日为百官谢赐宴表
    臣某言：臣伏以汉崇元已，齐曰上游，咸闻执兰，以盛禊饮。洛水之会，嚣呼不足纪也；永和之游，僻陋不足追也。臣等生逢多幸，遇会圣明，赐与荣渥，逾溢涯分，询於史策，超轶古今。臣某伏惟皇帝陛下屈已爱人，布和施恩，庆赏所及，万国欢心。财成之道，与天悠久，爰以令节，锡宴公亭。翠文茵，俱来天上；嘉饣肴清酤，亦自大官。欣欢之声，浃於亿兆，衔感之至，形於颂歌。而天心霈然，宸章焕发，曲蒙赐示，捧读兢惧。涵泳五音，光辉二雅，流於&lt;龠&gt;磬，永播无穷，岂臣庸愚，讵能思度？今狂虏衰息，年屡登，俗被湛恩，人归寿域，宴游高会，助时康。况上宰冢卿，修簪长剑，前後罗列，小大相从，所以序圣朝之多士，为百代之风流。臣等叨荣，无任恳迫，报效何日？进退知惭，不胜欣忭之至。
    ○谢观内宴表
    臣某等言：伏以□韶，是称天乐，华夷不睹，庶品徒瞻。伏惟皇帝陛下庆洽人神，惠敷□雨，合欢饮於八仙，（阙）伎降於九重。遂使六乐增唱，万人骇叹，岂激楚之足匹？何钧天之能拟？况复猸无贵宝，衣用大帛。远而望之，如金翠之旅；近而观之，同弋绨之仿。其广大也，可以俗应阳和；其纯俭也，可以人知轨物。故能作程海内，垂裕天长，望编史册，永彰明圣。臣等不胜悦豫之至。
    ○请停东宫上礼表
    臣伏以太常状，以皇太子冠，准东宫典记，有上礼之仪。谨按上礼非古，从南齐、後魏，方始有此事；而垂拱、神龙，更扇其道。群臣敛钱献食，君上厚赐答之。姑息施恩，方便求利，每缘一事，有此再烦。齐、魏之风，故不足效，後车辙有前车之戒，应当取适。皇太子冠盛礼，自然合有赐赍，上台东宫两处宴会，非不优厚，其上礼宜停。
    ○贺雨表
    近者日永南陆，□密西郊，郁彼炎气，暂愆时雨。陛下顺天布德，忧人在念，洁坛菲膳，恤狱缓刑。故得膏泽应期，会旬而至夜；良田望岁，自公而及私。观其洒液九重，杂梅香而共溢；含笼想水，将麦气而俱清。臣等预睹休和，叨承г沐。
    ○乞休表
    臣言：臣闻力不足者，老则更衰；心无主者，疾而尤废。臣昔闻其语，今验诸身，况且兼之，何能为也？臣自拔幽介，钦属圣明，才不逮人，艺非经国，徒以久承驱策，历参试用，命偶时来，荣因岁积。遂得再台座，三入冢司，进阶开府，增邑大郡。所更中外，已紊彝章，逮居端揆，尤窃右职。何者？丞相官司之长，任重昔时；愚臣衰朽之馀，用惭他日。位则逾盛，人则浸微，尽知其然，何居而可？顷者亻黾亻免从政，苍黄不言，实怀覆载之德，冀竭涓尘之效。今积羸成惫，沈こ莫瘳，耳目更昏，手足多废，顾将陨越，宁遂宿心，安可苟徇大名，仍尸重禄？且留章绶，未上阙庭，仪刑此乖，礼法何设？伏惟陛下选能以授，为官而择，察臣之有词，矜臣之不逮，使得罢归私室，养疾衡门，上弭官谤，下知死所。则归全之望，获在愚臣；养老之恩，施於圣代。日暮途远，天高听卑，瞻望轩墀，大深感恋。臣比伏枕，不堪诣阙，无任恳诚之至，谨遣男朝请大夫行起居郎浑於朝堂奉表陈乞以闻。
    ○定诸王公主封邑名号奏
    王子将封，三十馀国，周之麟趾，汉之犬牙，彼何足云？於斯为盛。窃以郯郏王等皆傍有古邑字，臣等以类推择，谨件三十国名。又王子先有名者，皆上有嗣字。又公主邑号，亦选择三十美名；皆文不害意，言足定体。又令臣等别撰一佳名及一美邑号者。七子均养，百王至仁，今若同等别封，或缘母宠子爱，骨肉之际，人所难言。天地之中，典有常度。昔袁盎降慎夫人之席，文帝竟纳之；慎夫人亦不以为嫌，美其得久长之计。臣等故同进，更不别封，上彰覆载无偏之德。
    ○请恤卢怀慎家口奏
    太学助教张知谦与臣等言：论故黄门监卢怀慎清俭，身死之日，家无馀财，遗嗣贫窭，衣食不给，伏以怀慎历官中外，数十馀年，晚在黄门，足为贵秩，清约守道，朝廷共推。亲弟怀庄，虽居朝列，然其简身素谨，亦有兄风，妻子居贫，无可以给。圣朝褒贤劝善，激浊扬清，贪婪者靡不弃捐，介洁者宜应念录。况富本荣业，所贵能散；天地至仁，所贵能养：行赏必於合义，赐与难以妄加。如怀慎者，既曾任宰相，特承皇眷，施舍可爱，沮劝斯在。臣等暗识，不早陈闻，知谦上言，理足甄用。望出制论怀慎平生苦，更赐其家物一百段、粟二百石，以示不遗。
    ○请停仗内音乐奏
    十月十四十五，承前诸寺观，多动音声。今传有仗内音声，拟相夸斫。官人百姓，或有缚绷，此事傥行，异常喧杂。四齐虽许作乐，三载犹在遏音。伏惟孝理，深在典故。臣等既闻此事，不敢不陈。
    ○请罢悲田奏
    悲田养病，从长安已来，置使专知，且国家矜孤恤穷，敬老养病，至於按比，各有司存。今遂聚无中之人，著收利之使，实恐逃逋为薮，隐没成奸。昔仲繇仕卫，出私财为粥，以施贫者，孔邱非之，覆其馈。人臣私惠，犹且不可，国家小慈，殊乖善政，伏望罢之。其病患人，令河南府按比，分付其家。
    ○论颁示兴庆符命奏
    徵祥所宝，在於圣德，兴庆休应，宇内咸知。颁告刻石，恐尘大体，望宣付国史。
    ○请停广州立遗爱碑奏
    臣伏见韶州奏事云，广州与臣立遗爱颂。但碑所以颂德纪功，披文相质，臣在郡日，课无所称，纵恭宣政理，幸免罪戾，一介俗吏，何足书能？滥承恩私，见在枢密，以臣光宠，成彼谄谀。欲革此风，望自臣始，请敕广府即停。
    ○请缓令王惠充使往车鼻施奏
    嘉会表称，突骑施、车鼻施勾引大食、吐蕃，拟取四镇，见围拨换及大石城；嘉会已发三姓葛逻禄兵，与史献同掩袭。臣等伏以突骑施等迹已叛涣，葛逻禄等志欲讨除，自是夷狄相攻，元非朝廷所遣。若大伤小灭，皆利在国家，成败之状，即当闻奏。王惠充使，本为绥怀，事意既殊，未可令去。望待以西表至，续更商量。
    ○论修德刑疏
    陛下屡降德音，勤恤人隐，此诚苍生ム赖，明主用心。但河北不登，或须给贷，贵在用遍，省於差科，共遵程式。又考数膝日，恩敕再三，若有饥弊，随使赈廪，山东蒸黎，德施溥洽。又顷者缘农桑在候，恐囚系尚多，徒已下刑，并责保放，唯流死等色，则情不可宽。古人慎赦，义在存法，恐今有言事者，未能细知，直以月蚀修德，或云分野应有灾祥，因而多言，冀惑上听。臣以为君子道长，小人道消，女谒不行，谗夫渐远：此所谓修德也。囹圄不挠，甲兵不兴，理官在平，不以深苛为狱；军将慎举，不以轻进邀功：此所谓修刑也。向时祈陈，皆朝廷常已留念，纵日月慎盈满，将因此而致福，必指期而有应。且君子耻言浮於行，故曰“予欲无言”，又曰“天何言哉？四时行焉，百物生焉，”望以至诚动神，不要制书频降。其京城诸司及府县系囚，仰重臣等即准敕兴所由参详处分。
    ○谏筑坟逾制疏
    夫俭德之恭，侈恶之大，高坟昔贤所诫，厚葬实君子所非：古者墓而不坟，盖此道也。凡人子於哀迷之际，则不以礼制为思，故周、孔设齐斩缌免之差。衣衾棺椁之度，贤者俯就，私怀不果。且苍梧之野，骊山之徒，善恶分区，图史所载。众人皆务奢靡，而独能革之，斯所谓至孝要道也。中宫若以为言，则此理固可敦谕。在外或云，窦太尉坟甚高，取则不远者，纵令往日无极言者，其事偶行，令出一时，故非常式。贞观中，文德皇后所生女长乐公主，奏请仪注加於长公主，魏徵谏云：“皇帝之姑姊为长公主，皇帝之女为公主。既有长字，合高於公主，若加於长公主，事甚不可。”引汉明故事云：“群臣欲封皇子为王，帝曰：‘朕子岂敢与先帝子等？’”时太宗嘉纳之，文德皇后奏降中使，致谢於徵。此则乾坤辅佐之间，绰有馀裕岂若韦庶人父追加王位，擅作酆陵，祸不旋踵，为天下笑：则犯颜逆耳，阿意顺旨，不可同日而言也。况令之所载，预作纪纲，情既无穷，故为之制度。不因人以摇动，不变法以爱憎，所谓金科玉条，盖以此也。比来蕃夷等辈及城市闲人，递以奢靡相高，不将礼仪为意。今以后父之宠，开府之荣，金穴玉衣之资，不忧少物；高坟大寝之役，不畏无人。百事皆出於官，一朝亦可以就，而臣等区区不已，屡以上闻。谅欲成朝廷之政，崇国母之德，化浃寰区，声光竹素。傥中宫情不可夺，陛下不能苦违，即准令一品合陪陵葬者，坟高三丈已上，四丈以下。降敕将同陪陵之例，即极是高下得宜。
    ○对集百姓不便判
    得魏州贵乡学业士谢希颜告本县令郑国侨：每集百姓，以为不便。劝以六礼，兼用七教。修殷挚之法，後并（一作复伍）其田。百姓被论，国侨法外妄加楚处分。
    墨绶临人，国侨随班於邑宰；青襟敬业，希颜齿迹於乡校。将宣风於礼教，道化未敷；议为政之得失，讼声斯起：利害之间，非是相半。何则？修六礼以节性，明七教以崇德，盖阐皇王之风，何亏令长之教？至若废耕释耒，方行殷挚之法；计亩分疆，後施子产之令。风雨惟序，岂资区种之勤？虞芮不争，焉用井田之制？处事则於不便，容或施张；加则於法有违，固须科结。
    ○对勋品判
    宋臣前任视流外传得勋品，请依视品定阶。
    宋臣位末名卑，迹参郎署，前任後改，亦异阶资：欲定见任之阶，希取视流之品。且视流於正流既别，勋品将三品斯殊，阶虽请於後高，品终在於前任。章程可据，体例先施，犯罪虽许同科，定阶难为共贯。宜从二品，庶允三章。
    ○先师冉有赞
    文之礼乐，可成人。目以政事，方为具臣。岂才不足，宁道斯屯？其谓国老，眇然清尘。
    ☆阎朝隐
    朝隐字友清，赵州栾城人。累迁给事中，圣历二年转麟台少监。谄事张易之，常代作篇什，易之伏诛，坐徙岭外。先天中复为秘书少监，坐事贬通州别驾。
    ○晴虹赋
    一阴一阳，备藻缋以成文章；载清载浊，挂天涯而临地角。生於气，立於空，宛宛转转，。上下明媚，表里冲融，洗奇光於暴雨，留艳彩於飘风。隐显之情奚尔？造化之理何穷？若碧嶂无云，清江息浪，曲折异体，低昂殊状。半出高，疑蟾魄之孤生；全入澄澜，若蛾眉之相向。又绮窗远辟，锦帐斜褰，仿佛天上，依稀目前。兮煜兮，既类丹山碧树之重叠；断兮连兮，又似美人彩女之婵娟。察之无涯究之无实，光天地之大造，保□霄之元吉。爰有下才，或趋微秩，其志蹇蹇，其心栗栗。体物无功，著书有疾，既蕴惭於明镜，载有阁於鸿笔。
    ○亳州录事参军事上骑都尉冯府君纪孝碑
    夫元亨利贞，开物之纲键也；典训诰，设范之源流也。变通周於三古，而（阙二字）其情；浸润洽於九区，而人乘其利。（阙二字）之捶，岁探其微；如之折，日取其半；万代而不尽，府君之道欤？府君讳本，字（阙二字）长乐信都人也。周之为主，天子授以丕基；晋则有人，丞相登其宠渥。自後衣冠代起，组绶骈驱：邦家必闻，出幽都而独秀；名教可乐，入魏国而先鸣。曾祖（阙一字）後魏外兵参军北地郡丞。昂藏绝群，耿介负俗。其功可立，思奥主而吁嘘；其道不行，视危邦而傲睨。祖悦，宇文朝骠骑将军定安（阙一字）郎中令，与隋文帝有旧。辟命不出，去病以威名动俗；升之骠骑，雍齿以故旧生衅。封以什方，国步重清，出为嘉州峨眉县令，仁恩浃於旋靶，信义流於阖棺。父贤，隋校书旗，国初率子弟应接义旗，加通议大夫检校定州北平县令。苍疋匹篆籀之指归。阴阳术数之城府，莫不备穷制造，妙尽精微。建功则与天会留，委质（阙五字）重规沓矩，骥（阙一字）鹏飞。为珠则汉水联华，为玉则昆山动色。
    公波澜万仞，节目千丈，（阙一字）衣璧水，见科斗之为文；鼓（阙七字）成字。草隶斯尽。筋肉备存，或取以龟图，或详诸鸟迹，或理穷元妙，或思尽毫芒。以之象形，颖脱於前载；以之会意，（阙九字）解褐利州参军，徙绵州参军。频丁父忧去职，结庐在墓，负土成坟。父兮母兮，鞠我育我。取敬取爱，以尊以严。事（阙七字）荼蓼；陟屺岵而不见，行碎肝（阙一字）。仅全毁灭之中，重起簪裾之内。服阙，迁淄州录事（阙二字）乾封中入计，上临轩问（阙九字）王是临奇兽不入。九十百众，日月岁资，草秸尽有为之门，仓丘虚不急之事。（阙二字）庾壹粒积成九稔之储露（阙八字）之产。陛下以损为未损，微臣以安为未安。爰下天书，载牧泽，有犯无隐，皆（阙二字）也。寻擢亳州录事参军，如（阙八字）如纲提纲，得鸟期於一目。功无所蔽，过无所容，巡察使以清白闻。秩未进於（阙二字）名已登於岱。以咸亨四年（阙六字）春秋六十有四。人吏伤心，仰徽容其若疚；友朋交臂，顾支体其若失。夫人恒农杨氏，继夫人上（阙八字）交接为国则土宇齐封。阳数奇，阴数偶。以久视元年五月廿二日，合於先茔，礼也。
    嗣子银青光禄大夫（阙六字）留直昭文馆敦直曾舆至孝，闵（阙一字）醇心。公才备於四科，帝奖隆於三箧，若韦（阙一字）之铭宝器，若李斯之篆铜人。挺生间起，角立杰出，兼张华之博物，若孔光之深慎。剖析凝滞，则明镜见胆；裁得失，则利剑吹毛。（阙二字）劬劳，未尽罔极之报；匍匐感咽，庶期不朽之文。朝隐竹筒旧游，蓬山遗老，有企无愧，考行直书。铭其言，俾刻於石，冀东西南北（阙）夫子之坟焉。其辞曰：
    瓜瓞绵绵，系於周年。毕公自出，毕万是迁。仕晋何代？封魏何年？食邑命氏，冯乡有焉。符运代起，水火更王。（阙一字）燕称孤，入魏为相。士流模楷，名教宗匠。冠冕绅，允归时望。光光郡丞，挺生其後。昂藏独得，耿介是守。辞疾邱园，养高林薮。虽即千驷，非义不受。赫赫骠骑，声雄五都。盈尺美王，径寸明珠。卢绾即旧，雍齿何辜？或出或处，与时并驱。爰降异灵，是生良宰。阴阳数术，篆籀文采。挢鹭未振，潜龙有待。以忠事君，其迹斯在。凤凰有雏，（阙二字）有驹。雏鸣锵锵，驹行昂昂。登（阙一字）胄子，擢於上庠。参卿军事，其道逾光。尽节匡时，受命河洛。典兹刺举，绳违景亳。物情刻元刂，代务（阙二字）。无谓我固，藏舟於壑。哀哀嗣子，惴惴馀生。孝友成性，忠贞令名。通於天地，感於神明。冀摇雄笔，以纪颂声。千秋万岁，灌木丰草。子孙盈门，轩车（阙一字）道。或青或紫，以拜以扫。披其遗文，与天同老。
    ☆皇甫琼
    琼，（一作伯琼）永昌元年进士。
    ○对词标文苑科策
    问，朕闻北辰端，伫众彦以经邦；南面居尊，冽虾材而纬俗。是知九官分职，薰风之咏载敷；八元匡朝，就日之规方远。历列辟，遐考前修，并建明扬之躅，式广旁求之义。故康衢扣角，授相越於齐班；海上牧羊，封侯超於汉秩。洎乎淳风陵替，雅道湮沈，仕必因基，官非材进，官虽备职，位匪得人。遂使七辅之材，销声於岩穴；六佐之彦，晦迹於邱园：寤寐以之，载劳虚伫。今欲革因循之弊，蹑稽古之踪，此志虽勤，其途未遂。为是旌贲爽於前代，英杰寡於今晨。伫尔昌言，朕将亲览。
  </div>
  <div class="pagination">
   <a href="全唐文_page133.html">
    上一页
   </a>
   <span>
    ...
   </span>
   <a href="全唐文_page129.html">
    129
   </a>
   <a href="全唐文_page130.html">
    130
   </a>
   <a href="全唐文_page131.html">
    131
   </a>
   <a href="全唐文_page132.html">
    132
   </a>
   <a href="全唐文_page133.html">
    133
   </a>
   <span class="current-page">
    134
   </span>
   <a href="全唐文_page135.html">
    135
   </a>
   <a href="全唐文_page136.html">
    136
   </a>
   <a href="全唐文_page137.html">
    137
   </a>
   <a href="全唐文_page138.html">
    138
   </a>
   <a href="全唐文_page139.html">
    139
   </a>
   <span>
    ...
   </span>
   <a href="全唐文_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
