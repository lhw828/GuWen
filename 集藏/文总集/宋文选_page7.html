<!DOCTYPE html>
<html>
<head>
    <meta charset="UTF-8">
    <title>宋文选 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文选 - 第 7 页/共 14 页</h1>
    <div class="content">　　周之初天下列为诸侯而君者以千数力小易使也势便易治也此所以不惟承号令奉职贡而已固实有以翼戴天子也及其衰也大国兼数千里而王令之不能诛之不能加之并为六国合为秦而周亡矣非封建罪也地过王制也汉兴袭其衰制寻亦大乱秦人壊列国而郡县之其势诚小而易使也尺兵不得制斗粟不得专眂徙置守宰若奕碁然尔势甚便而治岂得行也上之与吏吏之与民不异于燕赵之相观一有变则翻而从冦尔而能有以翼戴天子乎故一夫唱叛而秦灭矣非郡县罪也守宰亡具甚耳今病封建者必曰用秦法病郡县者必曰用周制皆不得其理也且从而更其事以为天下可得更乎否也天下之存亡视其大伦大法之治乱尔其次惟其所制制之使力小而易使势便而易治皆善也地过王制埶夺于下皆害也借使韩魏燕赵列为百里之国而侯虽至今存可也秦之郡县势足以自治力足以自卫虽以万世无患可也天下之势岂不诚易知哉后世矫前之敝法寝藩镇权功成求遂矣然而尚未反守宰之分职伸州县之干翼岂计之善也万一水旱疾疫其或有觊幸之人岀者州县其胡以备之徐乐山涛之论可不念耶诚念之不难择人而任之分势而使之如斯而已矣
　　说用
　　物有根而殖柯叶而茂芽若穗而实翼而天飞足而陆走啄而鸣息而食啮者其形类多矣非有主于虚空以蕃而息之者欤吾观其用亦宻矣彼使之水而濡火而焚雷而动风霆而鸣雪霜而悴雨露而滋硕则世得而知之矣若其裁之为形散之为声充之为气始终之为死生则非水也火也雷也风霆也雪霜也雨露也所能使为之也世固不可测其所以为也然而万物相得以为生是则其用非宻耶今夫羣而居缝而衣燧而食筑土石构竹木而庐者其嗜欲众矣非有制而一之者则其争滋不息吾观其用也宻矣彼立之君臣父子夫妇兄弟之序为之衣食器用之物节之以仪通之以声习之以言束防之以刑则世皆得而知之矣若其扰之使相亲和之使相悦厚之使相让以不争结之使乐岀其死而不顾其私迁之使去于利而就于谊则非序也物也仪也声也气也言也形也所能使为之也世固不测其所以为也然而万民相得以治是则其用亦非宻耶吾有以知之矣生而死万物者隂与阳也运于内而莫显于外不可得而穷其妙也世之以水火雷风雪霜雨露而求之者妄也亲而善万人者仁与义也兴于上而隂被于下驯于其心而不可强通于其耳目不可得而识其微也世之侈于仪繁于声音执于噐据于文字以力驱而法缚者之求之也愈妄易曰隂阳不测之谓神又曰显诸仁藏诸用善播万物善教万民者为之也
　　说言
　　上之收羣言其务当而已诚使贵且信者其言非必不可以聼也贱且疎者其言是则必可舍乎否也蕲为有补于治而已夫然则岂惟上之得失可质焉天下之邪正举白矣昔舜之逹四聪明四目也故元凯在下不能抑也四凶在上不能葢也其治由此而已昧者反此喜是其所用不广聼于其所忽杂然当否莫有主也岂惟上之失德不闻焉天下之隂狡者举进矣秦之敝以斯高汉以莽操晋以荀贾唐以牛李裴卢其大较然已可不惩欤或曰不已察耶曰防其大慝行其小过诛其实施其文何察焉噫吾有为而言之也使贵且信者皆得其人兹说其不可以已耶
　　说非异
　　人不能相持以生于是圣人者起绍天开治治者罔不云道德仁义礼智六逹而不悖然后人乃克羣游族处生养舒愉歴选列辟无有改此者也独浮屠崛起西陲荒忽枭乱之地假汉魏之衰世基借迹文诡辩奋诡行至晋梁破正擅邪诐行中国有卑世主轻海内之实盛从诡谲嵬恣睢之邪情驰骛祓祥倾荡怪神之邪说离君臣叛父子捐耒耜桑柘之务髠而缁不俪不嗣辟而无用意者在削灭典刑刬学刮语寝礼萌乐涂民视聼遂将除唐虞汨沉三代杜塞仲尼之训检自贤其滛妄然使天下混然不知是非治乱之所存为言动居处皆变诸异端缅惟在昔尊礼义而尚【阙】畴圯废而克终故圣明者称唐虞暴乱者蹈幽厉况欲尽泛扫人之所以生息之道漂荡圣贤数千载功业专遂已之私而可以行之哉虽宿儒硕生防其僻邪乘剌勒恳于策书然世主莫之寤其波流汗漫无其救止其徒相与唱而大之习为诪张幻惑下旤降休若探诸箧与百姓交于道而接于市悉天下之财什伍而奉焉其庐益侈其众益蕃其辨益枝叶耗费无穷而怪乱无极耗矣衰哉孰抑而正之与或曰斯疾其迹庶矣盍防其源其源情性奭然与孔子异意凡为之者不爱官尊能贤夫维印组为务遂遂然相轧也曰多明先王之道内足以不惑外足以行事情性有不平欤背而之他将失其平尚何有于孔子之意官也以行吾道能也以治不能或争而轧之者自其戾先王之道而教义不行也尊教兴义则上让而下竞畴轧之乎谋末而遗夲以售其辞斯害也已浮圗利心无足而假无欲也行伪俭秽而彊高言淡泊也恶在其为贤哉则又以为愚者设之故鬼神之相司察冥报阴谪灾福相胜相摩之説以震恐于其心觊其感惧而创艾是又惑也其以冥报隂谪之可畏孰与畏刑而慕赏哉謇謇者陈礼义损益灼然着乎其前当世之法生杀岀入升黜成败焯乎廹于其心而犹不知省而避也奚暇顾未至之祓祥哉若晋魏梁隋之间蹈道者相劝而抵触者衰止欤否也则浮圗之说无益已可知矣今者虞庠夏校之制未备而塔庙丛于海防縁南畆操机杼之民寡而断发胡服之肩相摩踵相交也缀学立制补礼改乐之道未极而蛮貊之书中国者骊驾骈驷不足载防宇高楝不足容也声明文物之具未完而洪钟垒鼓之声铿锵于闾阎也崇奉之侈古之未极者今复尽行之矣民父子粝梁之食褐衣之袭举捐之矣是以在下不免乎有冻饿之民操觚囊而为沟中瘠也为今之策先民所谓复其人庐其居明先王之道以道之岀于中计斥祷祠之末制厌胜之嵬学自上先焉埸庙勿新也诵试勿数也冠而籍五百髠其一人为老子学槌提仁义截絶礼法乱人伦耗农桑之务其源不可不深为制仿此颇损其数亦创艾之一端也王者正德以应天纯仁以得民羣天下之智愚而告之以徃古教之以至顺粲为寰宇之间形气之内圣人之典章存焉可以外运造化内霑毫芒寝之以纯嘏矣恶用明夷之治荒唐之学哉
　　治之难
　　以天下而行唐虞三代之道不唐虞三代如者无有也然而治之难也何故治世非无小人也其信正人已固其相参非庸者也虽有小人弗病也唐之时四罪立唐之朝周之时三监在周之廷唐尧周公大圣人也其辨之也不疑其知之也果彼虽幸而至乎大臣诸侯之间矣拙矣于正人焉无病也汉元之初萧望之相汉刘向周堪张猛为之腹心东汉之末李固陈蕃杜乔相汉李膺范滂之徒布据禁寺光大矣天下仰而待治也去斯时则已矣使充其所施功德万计夫孝元桓灵帝主也其相参者史髙稚圭韦成胡广赵戒而下庸也而邪者嚣其间其于辨众贤之不明而用之也不果虽进而立于公之内儇然而危矣可得天下国家之安乎呜呼治之难也以此观天下者不观小人正人贵贱升黜观其用否如何耳则治乱审矣
　　读贾谊传
　　余读三代两汉之书至于竒辞奥防光辉渊澄洞达心腑如登高山以望长江之活流骇其气之壮也故诡辞诱之而不能动滛辞廹之而不能顾考是与非若别白黑而不能惑浩浩洋洋波彻际涯虽千万年之远而若防于吾心葢自喜其资之者深而得之者多也既而遇事輙发足以自壮其气觉其辞源源来而不离剔吾粗以迎其眞植吾夲以质其华其高足以凌青云抗太虚而不入于诡诞其下足以尽山川草木之理形状变化之情而不入于卑污及其事多而忧深虑逺之激扞有触于吾心而干于吾气故其言多而岀于无聊读之有忧愁不忍之态然其气要以为无伤也于是又自喜其无入而不宜矣使予位之朝廷视天子所以措置指画号令天下之意作之训辞镂之金石以传太平无穷之业葢未必不有可观者遇其所感寓其所志则自以为皆无伤也余悲贾生之不遇观其为文经画天下之便宜足以见其康天下之心观其过湘为赋以吊屈原足以见其悯时忧国而有触于其气后之人责其不一遇而为是忧怨之言乃不知古诗之作皆古穷人之辞要之不悖于道义者皆可取也贾生少年多才见文帝极陈天下之事毅然无所阿避而绛灌之武夫相遭于朝譬之投规于矩虽彊之不合故斥去不得与闻朝廷之事以奋其中之所欲言彼其不发于一时犹可托文以摅其蕴则夫贾生之志其亦可罪耶故予之穷饿足以知人之穷者亦必若此又尝学文章而知穷人之辞自古皆然是以于贾生少进焉呜呼使贾生卒其所施为其功业宜有可述者又岂空言以道之哉予之所以自悲者亦若此然已之知者其谁欤虽不吾知谁患耶
　　书魏郑公传
　　予观太宗常屈已以从羣臣之议而魏郑公之徒喜遭其时感知已之遇事之大小无不谏诤虽其忠诚所自至亦得君而然也则思唐之所以治太宗之所以称贤主而前世之君不及者其渊源皆岀于此也能知其有此者以其书存也及观郑公以谏诤事付史官而太宗怒之薄其恩礼失终始之义则未尝不反复嗟惜恨其不思而益知郑公之贤焉夫君之使臣与臣之事君者何大公至正之道而已矣大公至正之道非灭人言以揜已过取小亮以私其君此其不可者也又有甚不可者夫以谏诤为当揜是以谏诤为非美也则后世谁复当谏诤乎况前代之君有纳谏之美而后世不见则非惟失一时之公又将使后世之君谓前代无谏诤之事是启其怠且忌矣太宗末年羣下既知此意而不言渐不知天下之得失至于辽东之败而始恨郑公不在世未尝知其悔之萌芽岀于此也夫伊尹周公何如人也伊尹周公之谏切其君者其言至深而其事至廹也存之于书未尝揜焉至今称太甲成王为贤君而伊尹周公为良相者以其书可见也令当时削而弃之成区区之小让则后世何所据依而谏又何以知其贤且良与桀纣幽厉始皇之亡则其臣之谏词无见焉非其史之遗乃天下不敢言而然也则谏诤之无传乃此数君之所以益暴其恶于后世而已矣或曰春秋之法为尊亲贤者讳与此戾矣夫春秋之所讳者恶也纳谏诤岂恶乎然则焚藁者非欤曰焚藁者谁欤非伊尹周公为之也近世取区区之小亮者为之耳其事又未是也何则以焚其藁为揜君之过而使后世传之则是使后世不见藁之是非而必其过常在于君美常在于已也岂爱其君之谓欤孔光之去其藁之所言其在正衺未可知也而焚之而惑后世庸讵知非谋已之奸计乎或曰造辟而言诡辞而岀异乎此曰此非圣人之所曽言也令万一有是理亦谓君臣之间议论之际不欲漏其言于一时之人耳岂杜其告万世也噫以诚信待已而事其君而不欺乎万世者郑公也益知其贤云岂非然哉岂非然哉











　　宋文选巻十三
　　钦定四库全书
　　宋文选巻十四
　　曽子固文
　　上田正言书
　　伏闻诏书以执事直谏院不胜喜贺夫以执事蓄才美知古今力学善论得失法度朝廷固以公卿待执事不止为谏官也然巩区区致喜贺者亦有云也方今内外居位之士以千数贵者贱者举措趋向一夲于苟且天下没没日就衰缺然终不可更兴起四方每见用一伟人则皆曰是人也天子特达用之其能使古道庶几可复见乎羣臣颙颙思见其为国家兴太平也天下既以此望之而又为公卿大夫侍从司计谋持纪纲之臣是宜朝拜职而夕建言使四方闻之皆曰天子明于知人而众君子不负天子之知天下之望矣其久黙黙而自欺也岂国家用贤者意适然哉四方有司论而疑且叹息者矣始者执事为天下主军画在外朝之士大夫每禁林台阁有虚位则人人皆意执事宜为之至今而乃为谏官非大位然论议皆司之则非大位乃大任也谏官刚果有气节不浮沉则得失利病上无不闻下无不达也谏官与时俯仰则天下之事上欲闻而不悉下欲言而不通矣非直如此又且导其恶闻下之言畏言上之事矣歴观前世之得失而察当时谏官有言与否则为谏官贤不肖立定是则凡居其位者固以一人之身而系天下之得失当万世之是非也其重较然者于内外之利病主虽力行之其事不可则宜争而舍之主虽力止之其事当然则论而行之不聼则继言之又不聼至于再三则释其位而去矣可也固非谓从时重而向背者也今世有为谏官者设曰吾某日言某事吾塞责矣乃章下而省其言不过趦趄簿书畦垅间浅事一纸之中尚十七八避就时人喜怒不然则迂僻诞幻而不可世用者也又有居其位而不听又不引去者天下以为是非固不论而易明也今如执事者始自举曰贤而能谏诤天子以为然而遂用之今用矣虽欲因循畏避自同于众人固不可也然世倘有不顾其不可而为之者则执事岂曰是人也是徒以一时文字声名倾四海而取进耳乃世之以浮道相悦附而蹈利者之所为非有志者所忍肆也昔汉有公孙杜钦邺谷永皆贤良选用计其一时之名迹不减于今世也其才岂尽不及今人哉当时既得名位而终于无所开陈以至于冺冺其始于人而以为安矣由今观之则谀之迹固不可掩也后人已见其如此又忍循其邪径乎窃计湏自择也天下自唐天寳以来上下汲汲以谋相倾材力相长雄兵相制伏百姓靡靡日入于困穷生于困穷欲勿为罪戾不可得也今刑日烦而民愈薄利愈竭而用不足人益困而敛未休可为太息执事既居得言之任将终为身谋而已则巩言虽切何用若欲兴太平报国家则愿无容容而随俗也矧执事计当岀之得失已详矣忿世俗之垢玩有素矣士君子用舍去就轻重之分又岂不尽知而熟晓也巩之以闻成命而不觉喜且以为贺也想日夕当有言故陈区区少助思虑今世布衣多不谈治道巩未尝一造而輙吐情寔诚有所发愤也伏惟不甚怪怒而省察之
　　上欧蔡书
　　巩少读唐书及贞观政要见魏郑公王珪之徒在太宗左右事之小大无不议论谏诤当时邪人庸人相叅者少虽有如封伦李义府辈太宗又能识而疎之故其言无不信聼卒能成贞观太平刑置不用居成康上未尝不反复欣慕继以嗟唶以谓三代君臣不知曽有如此周旋议论否虽臯陶禹稷与唐虞上下谋谟载于书者亦未有若此委曲备具颇意三代唐虞去今时远其时虽有谋议如贞观间或尚过之而其史不尽存故于今无所闻见是不可知所不敢臆定由汉以降至于陈隋复由高宗以降至于五代其史甚完其君臣无如此谋议决也故其治皆岀贞观下理势然尔窃自恨不幸不生于其时亲见其事歌颂推说以饱足其心又恨不得升降进退于其间与之徃复议也自长以来则好问当世事所见闻士大夫不少人人惟一以苟且畏慎隂拱黙处为故未尝有一人见当世事仅若毛发而首以身任之不为廽避计惜者况所系安危治乱有未可立覩计谋有未可立效者其谁肯奋然迎为之虑而已当之耶则又谓所欣慕者已矣数千百年间不可复及昨者天子赫然独见于万世之表既更两府复引二公为谏官见所条下及四方人所传道知二公在上左右为上论治乱得失羣臣忠邪小大无所隐不为锱铢计惜以避怨忌毁骂谗搆之患窃又奋起以谓从古以来有言责者自任其事未知有如此周详悃至议论未知有如此之多者否虽郑公王珪又能过是耶今事虽不合亦足暴之当世而使邪者惧懦者有所树矣况合乎否未可必也不知所谓数百千年已矣不可复有者今幸遇而见之其心欢喜震动不可比说日夜庻几有邪人庸人如封李者上必斥而远之惟二公之听致今日之治居贞观之上令巩小者得歌颂推说以饱足其心大者得岀于其间吐片言半辞以托名于千万世是所望于古者不负且令后世闻今之盛疑唐虞三代不及远甚与今之疑唐太宗时无异虽然亦未尝不忧一日有于冥冥之中议论之际而行谤者使二公之道未尽用故前以书献二公先举是为言已而果然二公相次岀两府亦更改而怨忌毁骂谗搆之言一日俱发翕翕万状至于乘女子之隙造非常之谤而欲加之天下之大贤不顾四方人议论不畏天地鬼神之临已公然欺诬骇天下之耳目令人感愤痛切废食与寝不知所为噫二公之不幸实疾首慼额之民之不幸也虽然君子之于道也既得诸内汲汲焉而务施之于外汲汲焉务施之于外在我者也务施之外而有可有不可在彼者也在我者姑肆力焉至于其极而后已也在彼者则不可必得吾志焉然君子不以必得之难而废其肆力者故孔子之所说而聘者七十国而孟子亦区区于梁齐滕邾之间为孔子者聘六十九国尚未已而孟子亦之梁之齐二大国不可则犹俯而与邾滕之君谋其去齐也迟迟而后岀昼其言曰王庻几改之则必反予王如用予则岂惟齐民安天下之民举安观其心若是岂以一不合而止哉诚不若是亦无以为孔孟今二公固一不合者也其心岂不曰天子庶几召我而用之如孟子之所云乎肆力焉于其所在我者而任其所在彼者不以必得之难而已莫大于斯时矣况今天子仁恕聪明求治之心未尝怠天下一归四方诸侯承号令奔走之不暇二公之言如朝得于上则夕被于四海夕得于上则不越宿而被于四海岂与聘七十国游梁齐邾滕之区区艰难比邪姑有待而已矣非独巩之望乃天下之望而二公所宜自任者也岂不谓然乎感愤之不已谨成忆昨诗一篇杂说三篇粗道其意后二篇并他事因亦冩寄此皆人所厌闻不宜为二公道然欲启告觉悟天下之可告者使明知二公志次亦使邪者庸者见之知世有断然自守者不从已于邪则又庶几发于天子视聼有所开益使二公之道行则天下之嗷嗷者举被其赐是亦为天下计不独于二公发也则二公之道何如哉尝宿思更贡举法责之累日于学使学者不待乎按天下之籍而尽湏土著以待举行悖者不能籍以进此歴代之思虑所未及善乎莫与为善也故诗中善学尤具伏惟赐察焉
　　代上蒋宻学书
　　夫蜀之奢闻天下蜀之守前后相望皆遂其俗而已岂以俭为不美耶葢蜀之守既贵重而奢者人情之所便也遂其俗者蜀人悦而美名之所归也彼席贵重之势行所便而得美名葢常人之所奔走也夫谁肯舍而为俭哉然不知夫推理而行俭者亦乐也变其俗而治其始也民虽疑且恐且指日以谤其终也必化以服则美名安得而不归哉是其为美名也君子之所名穷万世而不灭者也然世不推其所以然而相与立论曰蜀易恐以动俗既乆以固其不可以更也是大不然夫不知民之难与虑始也当事之更也必怨岂惟蜀子产之治郑也三年郑人有欲杀子产者夫非怨哉然郑卒以大治戴子产卒以如父母其终也化且服云此其效尤彰彰者也岂患其易动哉蜀也皆天下之人也一而治之安有不同乎至于俗也有不变而治者有变而治者所宜所尚不变而治者也惟礼仪之归变而治者也若蜀之奢岂礼仪之归乎奚而不变也必也久且因焉则遂之而已世之事入于乱者众矣去治古远矣举将遂之耶必不然也然世所以莫或为与或为之而无其效者是亦有二说非如向之所云者一也今之为吏者势不得专且久不专则谤易行不久则化且服不可以俟也是其所以莫或为与或为之而无其效也可为太息也已及昨者执事之入蜀也独欲岀数百年之表脩之于躬而化其俗某闻之喜且慕不知其至也既而卒以不专则谤易行不久则化且服不可以俟也而罢天下之望者至今以为过某闻之嗟且恨亦不知其至也虽然执事之推是心也好古而非俗之愿也可知无好古而非俗之愿者行于此亦必均于彼推于一亦必应于万今执事之来余杭也其由是心欤某也仰声义之旧而其心有所廹切者常人既不可以语是以十里为近以险涂畏暑为广厦清凉而自致于执事之门以归计焉岂惟以执事好古而非俗之数为可望也抑亦某人尝望辉光被收纳有一日之素而借口以来伏惟少垂聼某之家夲穷空迨某人而始禄不十年而某人没没之日赖于友以葬既葬而其孥流离于乡数期之间疾厉死丧十口之所存者惟老母与某也二而已无田而耕也无货与技以为商与工也无力以佣也无屋庐以居也奉老母而寓食于人者迨十年矣噫是诚子之不孝者也人之天穷者也每观古人啜菽饮水亦养之说而已尚不得有此则昼而行夜而卧矍然而思尽然而不知涕之交頥也在上之君子闻是言也知是人也其哀之乎抑不哀之而曰仁可乎哀之而不救之可乎
　　今某也得有庐屋以居十数畆之田以养老农女之妻以爨而身耕于外以觊得菽水之资而奉老母给祭祀则志愿足矣其为事至细其为求至易与也不过执事一噐一防之所费而足济之矣其忍有惜欤一年而无可告者以今也遇执事好古而非俗之愿者也有一日之素者也若告而又不见哀哀而又不见振焉则斯人也卒穷而死耳岂有望于此哉伏惟少留意而念焉
　　代人上石中允书
　　人之失教也不为盗也其几矣数千百年公大夫无完人即材与艺或薄于自脩即今之所谓自脩或薄于材细谨细忠今之所谓自脩也大节大行不如是其已也而能者止于是故自朝廷至于四方无治官上虽有善意善令不能行民之穷濵于死无所告天下之未治无他焉由是而已且羣下相渐靡靡成俗所为戾道过计者乃取士于是焉其无得也明矣一有骇而动之者不比而盗也其几矣噫可怪也可惧也今者更贡举法善矣人相从观诏书戾者矍然有意于惧怠者憣然自强矣数百年来未有此举也然吏趣脩其文耳未有能力行者也士趣彊其外耳未有能心通者也不心通赏罸一不振焉必觧矣有圣人作不易是法矣然而云尔何也圣人之为教以已为之先以法制之助不以已为之先虽有善制圣人不能行也今能为之先不在于吾君与吾民之所耳目者吾君固能为之先矣吾民之所耳目者朝则公卿大夫外则长若师然而可法者殆少矣太学化枢也得执事为之先蔡学士过此言太学之行渐行矣诚甚盛美不识通之于心者为谁而能广之于朝廷天下乎某四年时太学生也今者欲徃而依执事防学之令不五百日则不得学某贫父母待某然后养不蚤得徃也今欲徃焉则恐后时不得举则望旦夕而事亲者毋所圗焉遂未能依执事而学也某之所就亦鄙矣所不足于心亦大矣某岂肯屑然哉顾诚有不得已谨书所作通论杂文一编以献并叙太学得执事之盛以为天下望
　　代人上永叔书
　　夫有为之时不世得众贤既已遭遇其时方风便唯道深微之际明大体断国论建万世之长策佐明主于唐虞之盛非圆士曲士所能仰望乎辉光也然使百姓人衍户裕四夷效顺上下礼义粲然此时于用材亦无遗弃者矣夫制阖运辟尺枢之力耳夷荒植善五寸之铁耳二者皆微有以用之则人之兴居天之长养待之然后安而着其成譬之偏材薄技亦宜有所用之也某瞥虚颛防不晓于义国家幸以世徳之故引之仕籍伏自思念何以自效惟首公营职故朝而岀暮而归让易即烦有知必为圗所以展报而已而州之守倅部之使者皆过引其长而形之荐书岂某之敢望众君子成就之使然耳执事旦文辅天子居庙堂其有意于偏材薄技耶幸有意则某愿先岀于门下然非敢望也倘以伯氏昔年京洛之旧以庇其衰绪而振其子弟则某不宜自后焉
　　聼琴序
　　凡有贵于物者岂特物不能胜之欤抑亦无所待于物故也世之有学者名占一艺苟不期于徇物则亦足贵矣然以自售然后人得而贱之故工于艺者常恐人之羞薄则往往拂人之好而自要其简重虽求之者愈勤而拒之者愈坚然不知人亦愈羞薄之也琴之为艺虽圣人所不废也其制作之意葢有所寓而至其所闻者不岀乎几席之间而所感者常岀乎沧浪之濵崔嵬之巓亦已至矣虽然声自外入也使闻于彼而应于此者犹且如此况不自外入者乎葢乐之实不在乎噐而至于鼓之以尽神则乐由中也明矣故闻其乐可以知其德而德之有见于乐者岂系于噐哉惟其未离于噐也故习之有曲以至于有数推之则将以得其志又中于得其人则噐之所不及矣故乐作而喜曲终而悲岂能易我于湏臾哉若夫吾之心在于鴈门吾之目在于鸿鹄则虽九奏于吾之前犹不闻也故琴之作有厌乎人之耳者岂非自外入无有久而不倦者乎虽然吾尝学琴于师矣反宫于脾而圣亦不废也反商于肺而义亦不废也反角于肝而仁亦不废也反徴于心而礼亦不废也反羽于肾而智亦不废也方是时也非春也求之于律则不中夹钟物安得而生哉非夏也求之于律则不中蕤賔物安得而长哉非秋也求之于律则不中南吕物安得而敛哉非冬也求之于律则不中应钟物安得而藏哉故无岀无内无缓无急无修无短巧厯不能尽其数岂止于十九八六而已耶故闻者无厌也其神之游东不极于碣石南不极于北户西不极于流沙沈羽北不极于令正之谷则鸟何从而舞鱼何从而跃六马何从而仰抹景风何从而翔庆云何从而浮甘露何从而降醴泉何从而岀吾之琴如是则有耳者无所用其聼尚何厌之有乎则凡贵者且不足贵也故在郑则不滛也在宋则不溺也在卫则不烦也在齐则不骄也用之于祭祀则鬼神亦莅乎其所矣尚何湏于知音哉若乃当春而叩商及秋而叩角当夏而叩羽当冬而叩徴虽知四时之行在我未免乎有手动弦也某人尝与巩适抚之金谿因以琴称而不知吾之琴也某人苟知所存不在弦所志不在声然后吾之琴可得矣虽然他日祭酒之堂罇爼之宴追三代之遗风想舞雩之咏叹使闻者若有所得则庶几不愧于古人矣尚何恨于羞薄哉
　　厄台记
　　淮阳之南地名曰厄台询其父老曰夫子絶粮之所也夫天地欲泰而先否日月欲明而先晦天地不否万物岂知大德乎日月不晦万物岂知大明乎天下至圣者尧舜禹汤文武周公孔子尧有洪水之灾舜有井廪之难禹有殛鲧之祸汤有大旱之厄文王有羑里之囚周公有管蔡之谤孔子有絶粮之遭噫圣人承万古之美岂以一身为贵乎是知合天地之德不能逃天地之数齐日月之明不能违日月之道泰而不否岂见圣人之志乎明而不晦岂见圣人之道乎故孔子在陈也讲诵弦歌不改常性及犯围之岀列从而行怡然而言美之为幸又曰君子不困不成王业果哉身没之后圣日皎然文明之君封祀不絶有开必先信其然也于戯先师夫子聘于时民不否迍于世民不泰也否则否于一时泰则泰于万世是使后之王者知我先师之道舍之则危用之则昌习之则贵败之则亡道之美此孰为厄乎
　　徐孺子祠堂记
　　汉自元兴以后政岀宦者小人挟其威福相煽为恶中材顾望不知所为汉既失其操柄纪纲大壊然在位公卿大夫多豪杰特起之士相与发愤同心直道正言分别是非白黒不少屈其意至于不容而织罗钩党之狱起其执弥坚而其行弥厉志虽不就而忠有余故及其既殁而汉亦以亡当是之时天下闻其风慕其义者人人感慨奋激至于觧印绶弃家族骨肉相勉趋死而不避百余年间擅彊大觊非望者相属皆逡廵而不敢发汉能以亡为存葢其力也孺子于时豫章太守陈蕃太尉黄琼辟皆不就举有道拜太原太守安车备礼召皆不至葢忘已以为人与独善于隐约其操虽殊其志于仁一也在位士大夫抗其节于乱世不以死生动其心异于懐禄之臣远矣然而不屑去者义在于济物故也孺子尝谓郭林宗曰大木将颠非一绳所维何为柄栖不遑寕处此其意亦非自足于丘壑遗世而不顾者也孔子谓顔囘用之则行舍之则藏惟我与尔有是夫孟子亦称孔子可以进则进可以止则止乃所愿则学孔子而易于君子小人消长进退择所宜处未尝不惟其时则见其不可而止此孺子所以未能以此而易彼也孺子姓徐名穉孺子其字也豫章南昌人按圗记章水北迳南昌城西歴白社其西有孺子墓又北歴南塘其东为东湖湖南小洲上有孺子宅号孺子台吴嘉禾中太守徐熈于孺子墓隧种松太守谢景于墓侧立碑晋永安中太守夏侯嵩于碑旁立思贤亭世世脩治至拓防魏时谓之聘君亭今亭尚存而湖南小洲世不知其尝为孺子宅又尝为台也余为太守之明年始即其处结茅为堂圗孺子象祠以中牢率州之賔属拜焉汉至今且千嵗富贵堙灭者不可称数孺子不岀闾巷独称思至今则世之欲以智力取胜者非惑欤孺子墓失其地而台幸可考而知祠之所以视邦人以尚德故并采其岀处之意为记焉





　　宋文选巻十四
　　钦定四库全书
　　宋文选巻十五
　　石守道文
　　中国论
　　夫天处乎上地处乎下居天地之中者曰中国居天地之偏者曰四方四方外也中国内也天地为之乎内外所以限也夫中国者君臣所自立也礼乐所自作也衣冠所自岀也冠婚祭祀所自用也缞麻防泣所自制也果蓏菜茹所自殖也稻麻黍稷所自有也东方曰夷被发文身有不火食者南方曰蛮雕题交趾有不火食者西方曰戎被发衣皮有不粒食者北方曰狄衣毛穴居有不粒食者其俗皆自安也相易则乱仰观于天则二十八舍在焉俯观于地则九州分野在焉中观于人则君臣父子夫妇兄弟賔客朋友之位在焉非二十八舍九州分野之内非君臣父子夫妇兄弟賔客朋友之位皆夷狄也二十八舍之外干乎二十八舍之内是乱天常也九州分野之外入乎九州分野之内是易地理也非君臣父子夫妇兄弟賔客朋友之位是悖人道也苟天常乱于上地理易于下人道悖于中不为中国矣闻乃有巨人名曰佛自西来入我中国有厐眉名曰躭自胡来入我中国各以其人易中国之人以其道易中国之道以其俗易中国之俗以其书易中国之书以其教易中国之教以其居庐易中国之居庐以其礼乐易中国之礼乐以其文章易中国之文章以其衣服易中国之衣服以其饮食易中国之饮食以其祭祀易中国之祭祀虽然中国人犹未尝乐焉而从之也其佛者乃说曰天有堂地有狱从我游则升天堂矣否则挤地狱其老者亦说曰我长生之道不死之药从我逰则长生矣否则夭死且人有为耒耜以使人农也为诗书以使人士也为噐材以使人工也为货币以使人商也臣拜乎君子拜乎父弟事乎兄防顺乎长冠以束乎发带以防乎腰履以覊乎足妻子以待乎飬賔师以湏乎奉缞麻防泣之制使人为哀禋祀祭享之位使人为孝尔之劳也如是我皆无是之苦于是人或惧之或悦之始有从之者既从之也人则曰莫尊乎君与之伉礼无兄以事也无长以顺也无妻子以飬也无賔师以奉也无发以束也无带以防也无缞麻防泣以为哀也无禋祀祭享以为孝也中国所为士与农工与商者我皆坐而衣食之我贵也如此故其人欢然而去之也靡然而趋之也噫今不离此而去彼背中国而趋佛老者几或曰如此将为之奈何曰各人其人各俗其俗各教其教各礼其礼各衣服其衣服各居庐其居庐四夷近四夷中国处中国各不相乱如斯而已矣则中国中国也四夷四夷也
　　汉论上
　　噫嘻王道其駮于汉乎汤革夏改正朔易服色以顺天命而已其余尽循禹之道周革商改正朔易服色以顺天命而已其余尽循汤之道汉革秦不能尽循周之道王道于斯駮焉夫井田三王之法也什一三王之制也封建三王之治也射御三王之礼也学校三王之教也度量以齐衣服以章宫室以等三王之训也三王市防而不税关讥而不征林麓川泽以时入而不禁用民之力嵗不过三日五十者养于乡六十者养于国七十者养于学孤寡鳏独皆有常饩周衰王道息秦并天下遂尽灭三王之道汉革秦之祚已久不能革秦之弊犹袭秦之政而井田卒不用也什一卒不行也射御卒不举也学校卒不兴也度量卒不齐也衣服卒不用也宫室卒不等也市防而税关讥而征林麓川泽不以时而入用民之力无日五十六十七十者不养孤寡鳏独无常饩三王之道不复非秦之罪也汉之罪也桀灭夏道汤亦受命克承禹烈故夏之民归于商不见商之政而见禹之政纣灭商道武亦受命克承汤烈故商之民归于周不见周之政而见汤之政秦灭周道汉亦受命不袭周之政而防秦之弊立汉之政故秦之民归于汉见汉之政而不见周之政葢以汉之礼乐易三王之礼乐也以汉之制度易三王之制度也以汉之爵赏易三王之爵赏也以汉之法律易三王之法律也以汉之政令易三王之政令也噫汉顺天应人以仁易暴以治易乱三王之举也其始何如此其盛哉其终何如此其卑哉三王大中之道置而不行区区袭秦之余立汉之法可惜矣
　　汉论中
　　或曰汉改三王之道作之者其谁欤曰曹参陆贾叔孙通之罪也汉高祖以干戈而定天下陆贾曰陛下马上得之不可马上治之于是使贾着秦所以得天下及古今成败之国贾凡着十二篇每奏一篇帝輙称善高祖已平天下羣臣饮酒争功或妄呼防剑击柱上患之叔孙通乃与弟子百余人杂采古礼与秦仪以为汉仪帝用之曰今日知为皇帝之贵也汉高祖豁达大度聪明神圣温恭濬哲英威睿武其资才固不下乎汤禹与文武道之使爲帝则帝矣使为王则王矣方平定祸乱思为汉家改正朔定礼乐立制度明文章施道德张教化一风俗兴太平以垂于千万世贾若能远举皇帝之道致于人君施于国家布于天下通若能纯用三王之礼于朝廷通于政教格于后世以髙皇之材而不能行之乎乃龊龊进夫当时之近务王覇之猥畧贵乎易行孜孜举夫近古之野礼亡秦之杂仪求夫疾效使高祖上视汤武有慙德汉家比踪三王为不侔可惜也哉初萧何为相天下未甚乂而何死曹参代之参以为萧为之规当守之勿失日饮醇酒寛纵不治事虽复惠帝求治参不能竭才辅之直以髙祖之初定祸乱萧何之草创律令民仅岀涂炭为已太平国仅立法式为已大备当其高祖之既平祸乱萧何之既定律令惠帝之方求治参能竭伊尹致君如尧舜之心周公辅成王致太平之道以事惠帝制度之未备者备之教化之未格者格之文章之未备者备之礼律之未明者明之刑政之未和者和之尽循三王之道而行之贾与通既施之于前参复行之于后汉岂有不及三王之治者乎故曰陆贾叔孙通曹参之罪也
　　汉论下
　　或曰时有浇淳道有升降当汉之时固不同三代之时也尽行三王之道可乎曰时有浇淳非谓后之时不淳于昔之时也道有升降非谓今之道皆降于古之道也夫时在治乱道在圣人非谓有先后耳桀纣兴则民性暴汤武兴则民性亦善汤之时固在桀之后武之时固在纣之后耳而汤武之时岂有不淳于桀纣之时其道降是亦已降乎其民亦已难教乎时治则淳时乱则浇非时有浇淳也圣人存则道从而隆圣人亡则道从而降非道有升降也民厌周久矣苦秦甚矣秦之政槛穽也民得岀槛穽也唯使之从三王之政非如槛穽之深闭可畏也既得岀槛穽而得适非槛穽人皆乐然从之也况使从三王大中之道跻于泰然安乐乎当高祖提秦之民于千万丈不测深渊中置之于平地若示之以三王之政革之以三王之化鼓之以三王之号令明之以三王之律度民有不肯从之乃曰不如在千万丈不测深渊中之乐耶吾未之信也当乎天下初定也民未有富兼地民未有强凌弱民未有众吞寡民未有大并小因定之经界因为之井田民有争乎国未有廵行之费国未有兵众之动国未有土木之耗因为之什一之法因立之中正之道国阙用乎封建以域之射乡以仁之庠序以教之养老以厚之秦之民不为汉之民为三王之民也民不见汉之政见三王之政也伊尹俾其君不及尧舜其心媿耻若挞于市汤去尧舜数百年矣而又承桀之大乱其时固亦浇漓矣且能以尧舜之道事其君使其君如尧舜曹参陆贾叔孙通乃独不能以三王之道事于汉使汉不及三王诚可罪也或曰汉之辅政前有萧何张良中有平勃后有霍光魏相公孙博阳侯韦贤父子而独责于贾与通暨曹相国不亦偏乎曰易之革曰天地革而四时成汤武革命顺乎天而应乎人君子以治厯明时鼎曰君子以正位凝命当高祖定天下乃革去故鼎取新之日也曹参陆贾叔孙通正当君子以治厯明时正位凝命之际也防其时乘其际不能创制度明律令以垂万世法适当其罪也至于后世法令已定矣条章已着矣制度已行矣朝廷循之已成熟矣百姓信之已惯习矣而遽更之得无乱乎富者已连田兼地矣强已凌弱矣众已吞寡矣大已并小矣而遽正之以经界居之以井田民肯从乎后嗣奢纵日作土木不息内畜嫔侍外躭畋游殚天下之财疲天下之力犹供亿不足而遽行中正之道取什一之赋罢关市开山泽国其不乏乎故错请削地而被诛仲舒请限民田而不用霍光魏相公孙韦贤博阳侯虽有其才岂复能为汉家革制度乎适不当其时也故吾罪曹参陆贾叔孙通也
　　季札论
　　夫馑一身以存万代君臣上下之分者夷齐也墟一国以存万代父子兄弟之亲者季札也噫夷齐非苟义也札非苟让也以夷齐之明且智岂不知纣之不仁涂炭天下武王顺乎天而应乎人以至仁而伐至不仁拯民涂炭中至于安乐泰然也葢以谓尧禅舜舜禅禹禹传子天下之大公也而舜贤也禹贤也啓贤也尧舜之禅让禹之传嗣皆与贤也可以法汤伐桀武伐纣虽天下之大义而桀纣君也汤武臣也以臣伐其君不可以训尧舜禹皆传乎贤而汤始以兵伐桀汤既以兵伐桀而自为君武王又以臣伐纣而自为君且大惧后世不知有尧舜禹之以大公之命而传乎贤但知汤武之以大义伐桀纣而将有假大义之名戕贼簒弑其君者故谏于马前死于首阳噫夷齐非苟义也存万代君臣上下之分也以季札之明且智岂不知吴国以季子则存以诸樊则亡岂不知能保其先人之国则为孝覆絶其先人之祀则为不孝葢以谓父与子天下之大亲也兄与弟天下之大伦也周室既衰王政絶矣天子争立诸侯簒夺弟杀其兄子弑其父无国无之且大惧后世不知有父子之亲兄弟之爱皆以谓子得以簒其父弟得以夺其兄则亲爱灭矣故托以子臧让于诸樊噫季札非苟让也存万世父子兄弟之亲也且非夷齐则后世杀君接踵矣非季札则后世弑父继踵矣独孤及作季札论云云者岂知季札之所存也吁及徒知废先君之命非孝灭其国不仁独不知奉先君以为孝孝之末也全一国以为仁仁之小也与其奉先君已没之命孰若存先王大中之教与其全一国将坠之绪孰若救万世簒弑之祸呜呼季札之意远哉及岂知之也故孔子称伯夷叔齐曰古之贤人也谓季札曰吴之习礼者也
　　伊吕论
　　人之称曰伊吕以其道相近心相一功相同也余以谓伊吕之功则同其道其心则有异者其君无道其国必亡在畎畆之中不以其君无道而遂忘其君不以其将必亡而遂弃其国五往就之见其君进其说欲其君之克念其国之不亡禹未冺祀伊尹之心也其君无道其国将必亡遂弃其国不往就见其君进其说晏安坐于磻溪之中忍其君不道俟其国将亡者吕望之心也然伊尹卒不得见聼桀卒不悔知善夏卒不能复存终归于汤而放桀灭夏先就其君而君不从不忍其民之涂炭然后归汤得君子去就之道矣向若桀能纳伊尹之谋克念作圣夏之祀未殄矣望之心曷尝及于此乎君暴虐于上民涂炭于下国之祀日且坠矣不一起往说其君救其民存其国祀直以归于文王佐武伐纣灭商不一就见其君进其说安知其君之不受其说之不行直弃絶之望之心不如伊尹之心望之道不若伊尹之道万分之一有悔乱改过之心以望为太公黜其政而从于善汤之社未迁矣惜乎望之不一徃也
　　周公论
　　或问曰周公相成王制礼作乐一饭三吐哺一沐三握发起以待士何汲汲也如此沐与饭且不暇舜相尧禹相舜益相禹伊尹相汤傅说相高宗皆不如周公之勤且劳也岂周公之德不及禹舜益伊尹傅说乎曰周公不得不然也尧圣人也舜圣人也高宗圣人也舜禹益伊尹傅说勤且劳复何为哉周公则不得不然也成王孺子也方在襁褓之中知成王果圣人耶且后稷公刘古公王季文王武王积千年以得天下武王死成王防弱武王以后稷公刘古公王季文王之天下及成王以托周公周公受武王之托负天下之重苟成王不似坠覆其业则是后稷公刘古公王季文王武王之天下周公失之也周公岂得不勤且劳乎又何暇乎沐且饭也周公者皆然舜禹益与伊尹傅说所相君所逄时异也孰谓周公之德不及耶噫余观周公相成王之心至矣成王尝刻桐叶以为珪戯以赐唐叔周公即入贺成王曰戯也周公曰天子无戱言遂以国封唐叔周公相成王之心也至矣成王为戱言以国封人成王复敢戯乎戯且不敢敢荒寕乎敢逸豫乎敢侮慢乎敢惑乱不道乎敢骄滛无礼乎周公相成王之心也至矣唐柳宗元以谓唐叔小弱弟不当封周公成其不中之戯以地以人与小弱者为之主其得为圣乎不达周公之心也已
　　是非辨
　　天子将举人而任之问于宰相一人是之一人非之宰相将推人而举之问于百官一人是之一人非之则将谁质曰质于其言之贤者贤者是非公也小人不党则谤矣曰问于朝廷问于天下朝廷非之天下是之朝廷是之天下非之则将谁质曰质于天下天下是非公也朝廷不雠则嫉矣去党与谤弃雠暨嫉人皆能是是非非也存党与谤懐雠暨嫉未可与言是非矣呜呼余观能是是非非推于天下而人不以为私更乎万世而人不可以易古独有三人尧也舜也孔子也尧舜知朱均之不肖而不与其子知舜禹之贤而以天下让是非着矣孔子为春秋是非二百四十二年当时无一人妄受其恶无一人谬享其善是非当矣次则孟轲韩愈也孟轲是汤武非桀纣韩愈是周孔非佛老是非判矣自尧舜至于今凡防千百年有此五人是非之难也如此凡人爱憎以情善恶由已千载朽骨九泉腐肉犹以好恶升黜于秃毫枯竹间况与之比肩而事主接武而趋朝乎则知人无尧舜孔子孟轲韩愈之心皆不可与言是非矣吁今亦有以一饭厚薄而为爱且憎者刘工部在南京有士自不脩刘不礼之退而怨且怒逄人骂刘语不休孔大谏在兖州有人不得善遇退而怨且怒到处谤孔辞甚丑然二子者是亦不为显非亦不为辱何惧哉余惧冕旒之前轩陛之下有以奸为贤有以贤为奸有以佞为忠有以忠为佞有以诈为直有以直为诈有以邪为正有以正为邪乱吾君之聴衒吾君之目惑吾君之心者以贤为奸则龙逄见诛矣以忠为佞则比干见杀矣以直为诈则周公见疑矣以正为邪则屈原见疎矣以奸为贤则飞亷见进矣以佞为忠则靳尚见信矣以诈为直则赵高见任矣以邪为正则王莾见用矣如是岂不乱天下乎岂不危社稷乎余是惧故作是非辨
　　辨谤
　　介读青州刘概韩吏部传论曰宪宗迎佛骨羣臣无敢言者独吏部论之走南荒八千里此岂利于身利于道也介于此知吏部之功也潮阳之湫鳄鱼为害潮人患之吏部至投文以逐之一夕尽去鳄鱼厥性暴戾无识犹感其化而去焉使吏部立岩廊辅元首施其道而化天下之暴戾无识复有如鳄鱼者乎必无也鳄鱼可化况于人乎介于此知吏部之道也曰使史臣谓排释老于道未大不知大其道者复何也介于此知吏部之尊也曰讳辨其防不独为贺也有激于时尔凡人怠于敦孝而亟于避讳甚无取也介于此知吏部之孝也曰鲧无德于民犹有灵于晋国宗元有德于民岂无灵于罗池者乎吏部碑之何所不可介于此知吏部之是也曰平蔡碑非不善也信一妇人而磨之焉知实録不类蔡碑介于此知吏部之受诬也则是吏部之诬由概而后释吏部之道由概而后明概亦可称为端直士矣天圣四年秋诏郡国举进士时故谏议大夫滕公渉守青州谓概能明吏部之道特为首送概少则为古文专意圣人之道性僻野以介特自守常居深山中或逾年一下山未尝一造权豪门先两为青州举送以是名字不得高至是首送青人皆大怒滕之所为以滕不知人或谓概有化丹砂为黄金术滕意得之特为首送或以为概恃当涂力故得首送滕于是被此谤噫八九年矣介昨日架上整乱书得概韩吏部传论读之知吏部之大道知概之名不虚得知滕之被谤噫吏部之道二三百年得刘概伸之刘概之名二三十年得滕公发之滕公之谤八九年得石介明之故作辨谤云
　　辨惑
　　吾谓天地间必然无者有三无神仙无黄金术无佛然此三者举世人皆惑之以为必有故甘心乐死而求之然吾以为必无者吾有以知之大凡穷天下而奉之者一人也莫崇于一人莫贵于一人无求不得其欲无取不得其志天地两间苟所有者惟不索焉索之莫不获也秦始皇之求为仙汉武帝之求为黄金萧武帝之求为佛勤已至矣而秦始皇帝远游死萧武帝饿死汉武帝铸黄金不成推是而言吾知必无神仙也必无佛也必无黄金术也
　　辨私
　　儒者好称说孔子之道非大言也非私于其师之道也孔子之道治人之道也一日无之天下必乱如粟米不可一日少少则人饥如布帛不可一日乏乏则人冻死孔子之道君臣也父子也夫妇也朋友也长防也天下不可一日无君臣不可一日无父子不可一日无夫妇不可一日无朋友不可一日无长防万世可以常行一日不可废者孔子之道也离孔子之道而言之其道虽美不致于远其言虽切无补于用犹锦绣不可以待寒珠玉不可以疗饥故儒者称说不及焉非遗之也
　　辨易
　　王绩为负苓者传载薛收之言曰伏羲画八卦而文王系之不逮省文矣以为文病也负苓者曰文王焉病伏羲氏病甚者也昔者伏羲氏之未画八卦也三才其不立乎四序其不行乎百物其不生乎万象其不森乎以谓伏羲氏泄道之宻漏神之机为始兆乱者吁可怪也夫易之作救乱而作也圣人不得已也乱有深浅故文有繁省乱萌于伏羲故八卦已矣渐于文王故六十四已矣极于夫子故极其辞而后能止伏羲后有神农氏黄帝氏少昊氏颛顼氏高辛氏唐尧氏虞舜氏禹汤皆圣人也岂独不能系易之一辞无乱以救也文王岂独能过是九圣人乱不可不救也作易非以为巧救乱也文王夫子非以衒辞明易也易不作天下至今乱不止文王夫子无述易至今不明薛收苓者不达易甚矣
　　朋友觧
　　姜潜至之被水害苦甚奉符李温仲渊与至之友且通家义甚厚怜至之之困灾为借弓手营救因以私役人罪之察盗贼捍水火县尉之职也温得其职又得朋友之义患难相恤及得罪大惧朋友之道絶因觧之夫父子兄弟以亲爱君师朋友以义合也入则事父兄岀则事君师朋友君臣之际犹有爵禄之贪得其利焉师友之分非道义不合夫所谓道者亲而不可离者也夫所谓义者合而不可觧者也古之管仲鲍叔王阳贡禹以义始而以义终者也张仪苏秦陈余张耳以利始而以利终者也义无不克终利无有克终今夫人之趋权利热则蜂来寒则鸟去平生握手把酒叙欢欣肝胆吐在地一旦急难危患则掉臂急趋而过之若越人视秦人之疾不独不一顾又从排防之朋友之道薄也如此有人反其薄而就于厚则以为罪今奉符县尉李温与进士姜潜同师受业有升堂拜母之义潜居奉符之太平镇今嵗夏六月七日一夜水大至太平之人死者五人其一则权酒使臣张借职也在太平参肆伯家潜被水尤苦夜风雨震电天大黑水且暴来潜左手扶老母右手扶婴儿妻子弟妹累累随其后岀没于水中仅得脱死走太平四里余就高阜以避潜之居庐邸店并其所以待嵗时佐伏腊之用凡百万与所藏书数千巻尽为水害温与潜友义甚厚潜之患难不细温岂不足为有势力可以庇潜之居而操夲县尉权畧足以施于潜尚更退顾其身爱惜碍国禁苟逃锱铢罪不为潜致毫发力忍晏然坐视此诚禽兽之所不肻为也东家火西家焦发烂额为扑灭赤子入井路人下乘弛担匍匐走救之潜之水甚于东家火也潜之将至于死犹赤子之入井也温少被仲兄故龙圗之教长师泰山孙明复先生及亲慕王建中而交石介识周公孔子之道知仁义忠信且与潜友厚反顾身爱惜乃不如禽兽之心乎不如西家路人乎以古朋友之道责之温犹负大罪潜之穷且困如此才能借九日力遗一囊麫未足以觧潜昏垫之灾然以今人推之温能不退顾其身爱惜其官抵冒刑禁以济夫朋友危患是亦能以义始终者也故旧不遗者也患难相恤者也法网凝宻乃笼温去防之以微文寘之于深典此不惟伤朋友之道亦以害国家教化之夲国家夲设禁所以禁小人非施之于君子也小人大为之禁亦或逾之君子则有礼乐而已矣使温狥国家之常禁则废朋友之大义禁者权也权有时而用制小人不以权则壊法乱民为害必滋义者常也常者道之中也中常用待君子不以中是示天下之无君子矣温为君子而以小人制之岂其宜温亦不足深惜夫朋友之道遂絶矣天下风俗更薄矣噫州县吏贪墨残毒者满目曽不闻举一人温奉公守法温持亷温爱民温有文行温有节义温孝于事亲温忠于事上温信于朋友反得罪悲夫
　　书淮西碑文后
　　淮西之贼五十年王师屡战无功天啓神算以授裴度度克恭行天罚以夷大叛天下之兵百十万之将过时不下度建大谋以任李愬愬克先登贼城以殱元凶淮西以平蔡人以生天人相与乎君臣恊心乎上下同力乎推其用则度得天也愬得人也计其功则度任智也愬任力也曰燥者曰润者人止知其风雨也曰生者曰成者人止知其春秋也然不动而运其用者天也曰战者曰胜者人止知其愬也光顔也重也然无为而任其谋者度也汉高帝取天下萧何无汗马之劳韩信攻必取战必胜曹参身被七十创而至于论功则曰发踪指示者人也追杀兽者狗也度与愬之功亦犹是乎文公岂昧此者着辞于碑优度功谁曰不实也初度辅政以羣贼未除宜延接竒士共为筹画乃请于私第接延賔客自是天下贤俊得以效计议于丞相则取蔡之谋已落于彀中矣诸将连年岀兵玩防相视持以嵗月未有成功而羣臣皆欲罢兵度独唱坚议与上恊心计定意断众不能破请身自督战且曰誓不与此贼偕全则得胜之算已运于掌上矣及至郾城廵抚诸军宣达上防士皆贾勇时诸道兵皆有中使监之军阵进退不由主帅胜则先使献防偶衂则凌挫百端度至行营并奏去之兵柄专制之于主将众皆喜悦军法严肃号令画一则将军之令专行于阃外矣以天下取蔡之谋堂上得胜之算阃外将军之令合而用之一而行之易曰师贞丈人吉有不利乎七月度岀十月贼平成天下之务通天下之志不疾而速不怒而威非惟防惟深与神其孰能与于此乎故曰度得天也其功无敌于天下矣
　　録蠧书鱼辞
　　蠧书鱼曰吾常游于文字间文字有所残缺者人则曰吾蠧之故目予曰蠧书鱼夫书岂吾蠧之耶昔者孔子脩春秋帝皇之道取三代之政述之为经则谓之书其文要而简其道正而一所以扶世而佑民示万世常行不易之道也后世人有悖之者则其书或息其书息则圣人之道隳壊也斯得不谓之蠧乎文中子曰九师兴而易道微三传作而春秋散齐韩毛郑诗之末也大戴小戴礼之衰也又杨墨之言岀而孔子之道塞佛老之教行而尧舜之道潜斯则易其九师之蠧乎春秋其三传之蠧乎诗其齐韩毛郑之蠧乎礼其大戴小戴之蠧乎孔子道其杨墨之蠧乎尧舜道其佛老之蠧乎魏晋以降迄于今又有声律对偶之言雕镂文理刓刻典经滛华相沿巧伪相衒劘削圣人之道离拆六经之防道日以刻削而不脩六经之防日以觧散而不合斯文其蠧也书之蠧有自来矣而谓予曰蠧书鱼予敢辞
　　击蛇笏铭并序
　　天地至大有邪气干于其间为凶暴为残贼聼其肆行如天地卵育之而莫御也人生最灵或异类岀于其表为妖怪信其异端如人蔽覆之而莫露也祥符年寕州天庆观有蛇妖极怪异郡刺史日两至于其庭朝焉人以为龙举州人内外远近罔不骏奔于门以觐恭荘肃祗无敢怠者今龙圗侍御孔公时佐幕在是邦亦随郡刺史于其庭公曰明则有礼乐幽则有鬼神是蛇不以诬乎惑吾民乱吾俗杀无赦以手版击其首遂毙于前则蛇无异焉郡刺史暨州内外远近庶民昭然若发蒙见青天覩白日故不能肆其凶残而成其妖惑易曰是故知鬼神之情状公之谓乎夫天地间有纯刚至正之气或钟于物或钟于人人有死物有尽此气不灭烈烈然弥亘亿万世而长在在尧时为指佞草在鲁为孔子诛少正夘刃在齐在晋为董史笔在汉武朝为东方朔防在成帝朝为朱云剑在东汉为张纲轮在唐为韩愈论佛骨表逐鳄鱼文为叚太尉击朱泚笏今为公击蛇笏故佞人去尧德聪少正夘戮孔法举罪赵盾晋人惧辟崔子齐刑明距董偃折张禹劾梁兾汉室乂佛老微圣德行鳄鱼徙潮患息朱泚伤唐朝振怪蛇死妖气散噫天地钟纯刚至正之气在公之笏岂徒毙一蛇而已轩陛之下有罔上欺民先意顺防者曰公以此笏指之庙堂之上有蔽贤蒙恶违法乱纪者曰公以此笏麾之朝廷之内有谀容佞色附邪背正者以此笏击之夫如是则轩陛之下不仁者去庙堂之上无奸臣朝廷之内无佞人则笏之功也岂止在一蛇公以笏为任笏得公而用公方为朝廷正人笏方为公之良噐敢称德于公作笏铭曰
　　至正之气　天地则有　笏惟灵物
　　笏乃能受　笏之为物　纯刚正直
　　公惟正人　公乃能得　笏之在公
　　能破滛妖　公之在朝　谗人乃消
　　灵气未竭　斯笏不折　正道未亡
　　斯笏不藏　惟公寳之　烈烈其光



　　宋文选巻十五
　　钦定四库全书
　　宋文选巻十六
　　石守道文
　　上蔡侍郎书
</div>
    <div class="pagination">
<a href="宋文选_page6.html">上一页</a><span>...</span><a href="宋文选_page2.html">2</a><a href="宋文选_page3.html">3</a><a href="宋文选_page4.html">4</a><a href="宋文选_page5.html">5</a><a href="宋文选_page6.html">6</a><span class="current-page">7</span><a href="宋文选_page8.html">8</a><a href="宋文选_page9.html">9</a><a href="宋文选_page10.html">10</a><a href="宋文选_page11.html">11</a><a href="宋文选_page12.html">12</a><span>...</span><a href="宋文选_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
