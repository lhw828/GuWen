<!DOCTYPE html>
<html>
<head>
    <meta charset="UTF-8">
    <title>香艳丛书 - 第 385 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 385 页/共 467 页</h1>
    <div class="content">　　许农部传云：“名宗爱，永康人教谕士骐之女。” 
　　黄韵珊《桃溪雪传奇》云：“父骥良公。” 
　　吴康甫云：“绛雪之父娶于应氏。” 
　　按：集中《招素闻》诗自注：“余姊妹三人。”又《归家有感》诗自注：“时二姊已适人。”则绛雪行第三也。然诗中屡及翠香二姊，而不及伯姊，疑远嫁，或前死矣。 
　　又按：集中《同心歌》云：“妾身少坎■⑴，襁褓失家慈。”不详殁于何岁。然其《送次姊》诗，自注云：“先慈辞世已二十年。”而其诗首云：“定省思姑舅，艰难别老亲。”老亲谓其父，则其父犹在。至《闻琵琶》诗云：“忆九岁从先君之秀水。”又云：“今十二年矣。”十二加九，为二十一。是绛雪二十一岁，父殁矣。《送次姊》诗，盖作于二十岁。然则母殁，即绛雪生年也。 
　　八年（辛卯）年二岁 
　　九年（壬辰）年三岁 
　　十年（癸巳）年四岁 
　　十一年（甲午）年五岁 
　　十二年（乙未）年六岁 
　　十三年（丙申）年七岁 
　　十四年（丁酉）年八岁 
　　十五年（戊戌）年九岁 
　　传云：“九岁通音律。” 
　　集中《闻琵琶》诗，自注云：“九岁从先君之秀水，于江上闻此曲。” 
　　又按：集中多与素闻唱和之作。有《将从秀水至嵊县别素闻》诗。则素闻乃秀水人矣。其与订交，当即在是年。素闻者，其族妹也。其《招素闻，以诗代柬》云：“族有文姬重绮琴”，知是同族。又《报素闻书》称贤妹，知是妹矣。 
　　十六年（己亥）年十岁 
　　集中有《题家严课女图》诗。自注云：“家严作图时，宗爱年尚十龄。”按：绛雪从父学诗，当自此年始。 
　　十七年（庚子）年十一岁 
　　按：集中诗当从此年始。今开卷第一首《题晴湖春泛图》，疑即此年春也。 
　　十八年（辛丑）年十二岁 
　　集中《提雪意图》诗序云：“辛丑雪夜与素闻围炉，偶举古今人咏雪句可记诵者，凡十余首。次日因取其诗句可入画者，各写其意，以呈潘夫人。有不惬意者，辄命改作。数日成此册。”按：潘夫人，当是素闻之母。 
　　康熙元年（壬寅）年十三岁 
　　集中《寄和祁修嫣女史春闺诗》序云：“唐时有光、威、裦姊妹三人联句，成七排十二韵。女冠鱼玄机和之。山阴祁修嫣女史，偕其二妹，依唐人体韵，共成《春闺》一首。遥寄素闻。夏初无事，与素闻依韵和之。时康熙壬寅四月己酉日。” 
　　二年（癸卯）年十四岁 
　　是岁至嵊县。集中有《将从秀水至嵊县别素闻》诗。又有《渡江诗》云：“春江三月浪浮天”，又有《越州途中》诗云：“暮春天气束轻装”，知其去秀水，在是年三月也。其《渡江》诗云：“只惜西湖违咫尺，清流偏阻雨缠绵。”是所渡即钱唐江。故与西湖咫尺，而惜其以雨阻未游。又有《答西泠女史周琼》诗云：“记得三春正落花，凤山门外唤轻艖。可怜咫尺西湖路，不见仙人萼绿华。”虽非此时诗，然所云“凤山门外唤轻艖”，则正此年渡江事。首云“三春”，与“春江三月”相符。陈君谓“至嵊县，即和春闺诗之年”，则三月已渡钱唐至越州矣。安得四月己酉，尚在秀水与素闻共赋诗也。集中《送外兄》诗题云：“先君秉铎剡邑，时外兄曾从学彼地。”《桃溪雪传奇》云：“骥良公历任仙居、嘉善、嵊县校官。”则其至嵊，疑是宦游。然集中《代家大人送戴文学》诗，自注云：“家严侨居剡溪，地主三人，其一文学。”若果秉铎是邦，则自有官舍，云何“侨居”？又何以屡易居停？疑作校官尚在其前。兹则以宦游，旧地重来，作寓公也。 
　　三年（甲辰）年十五岁 
　　集中有《剡溪雪夜》诗，自注云：“家严满拟今岁归永，迁延不果，竟至岁暮。”当是此年诗也。 
　　四年（乙巳）年十六岁 
　　是岁归永康。集中《别剡邑》诗云：“秋色留人无限好”，《舟泊兰溪》诗云：“归家刚值黄花节”，则知归永康在九月也。《归家有感》云：“六年浪迹浙西东”，自注云：“从家严寓居秀水，凡三载。居剡邑，又二年。”夫注，所以注明诗意，断无诗言“六年”注只五年之理。注中“三载”必“四载”之误。寓秀水四载者，己亥、庚子、辛丑、壬寅也。居剡邑二年者，癸卯、甲辰也。绛雪以九岁从父之秀水，十六岁始归永康。而云“六年浪迹”者，实举其在外之年耳。 
　　又按《同心歌》，即次《归家有感》之后。则其归徐君孟华为室，疑即在此年冬。或明年春也。 
　　五年（丙午）年十七岁 
　　六年（丁未）年十八岁 
　　按《报素闻书》在壬子年三月，而云“一别五载”，则是年复与素闻相见。然于诗无征也。 
　　七年（戊申）年十九岁 
　　八年（己酉）年二十岁 
　　有《送次姊》诗，说见前。 
　　九年（庚戌）二十一岁 
　　父骥良公，当卒于是年，说见前。然己酉《送次姊》诗“孤坟草自春”，则尚是春日。骥良之殁，或即在己酉夏秋以后，亦未可知也。 
　　十年（辛亥）年二十二岁 
　　是岁婢庆云生一女。按：集中《抱二姊子为嗣》诗，自注云：“前年小婢庆云生一女。”其抱子为嗣，当在癸丑年之秋。则庆云生女在是年矣。 
　　十一年（壬子）年二十三岁 
　　是岁有《报素闻书》，并以《同心栀子图》寄赠。自署年月云：“康熙壬子年辰月己酉日。” 
　　十二年（癸丑）年二十四岁 
　　按：徐君之卒，当在是年之春。据壬子年《报素闻书》，止言结缡以后，靡室焦劳。不言抱未亡之痛，则其夫犹在也。故知殁于是年矣。其《翠香二姊，将以次子为余嗣，诗以志感》云：“汤饼清欢会九秋”，则是九月也。而末云：“添丁欲向先夫告，好慰苍凉土一抔。”则夫死已葬，距徐君之卒，少亦数月。故知在此年春矣。又按：集中有《忆外诗》云：“妯娌同居犹寂寞”，是徐君未始无兄弟，不知何以抱翠香之子为嗣，岂徐君兄弟皆无子耶。《桃溪雪传奇》云：“与族中妯娌，乞得一子，立为夫嗣。”不知别有所本，抑或姑以理言之。 
　　十三年（甲寅）年二十五岁 
　　是岁耿精忠叛于闽中，伪总兵徐尚朝寇浙东，六月至永康。宣言曰：“以绛雪献者免。”邑人聚谋，欲以绛雪纾难。绛雪遂行。至三十里坑，投崖死。盖捐一身以全一邑。非寻常节烈比也。事详农部所为传。 
　　又按：集中《悼杏花》诗，即作于是年春，盖绝笔也。 


　　〖注：■⑴，扌＋禀。（无读音）〗 


　　对山馀墨　清　上海毛祥麟对山　撰 　　 

　　石珻 
　　蜀郡石生名珻，弱冠游痒，丰神秀逸，以父母蚤世，自幼随大母，依伯父履吉。吉尝贩楚，富有金而艰于嗣，以故夫妇爱珻胜己出，寻常不令出庭户。时届清明，随一仆至坟园拜扫。焚帛既毕，散步村郊，去墓二三里，得一溪。溪西有小庵，桃花出短墙，色艳殊常，遂度平桥，绕溪行百馀步，见庵门半启，上悬朱额曰“朝云”。入则惟一老僧趺坐，喃喃诵佛号，见客不款接。庵虽小，而结构颇幽洁。庵后小圃，遍植绛桃，花发正繁，周围槿篱，篱外清潭镜澄，柳阴蔽日。生喜幽僻，近溪小立。瞥见隔溪茅舍中，板扉忽启，一绝代女郎款步而出，衣装澹雅，瞥入花丛。顷见手执梨花一枝，盈盈微笑，冉冉入门。人面花光相掩映，生不觉神摇意夺，痴立久之。未几，日暝烟凝，双扉恨锁，方怏怏间，仆适寻踪至，遂相与返。 
　　生归，意恋殊切，思就兰若下榻，冀得再睹芳颜，乃请于大母，遂假僧舍读书。居旬馀，恰无所遇，因问僧隔溪双扉常扃者谁氏。僧曰：“甘姓。”问“家有何人”，曰：“夫妇力耕自给，闻近有寄居者，不知为谁？”又问：“过溪有迳否？”曰：“沿溪而西，有小桥可通。”一日，生晨起，复至后院，遥望隔溪有女，背坐帘下浣衣。视之，正前所见丽人也，喜极，竟忘顾忌，绕溪疾走，直达甘庭。女闻履声，瞠目回顾，无决缩状。生睨之，面麻鬓秃，蠢然一物也。即欲返步，女曰：“汝来此何事？”生局蹐无词，曰：“宅上非甘姓耶？”女曰：“我家无姓。”生曰：“误矣！”急趋而出，不禁自笑。即题诗僧舍云： 
　　草色遥怜绿正肥，桃花门巷是耶非。 
　　等闲已识东风面，万斛春愁付钓矶。 
遂辞僧而返。 
　　明春，履吉五十初度，戚党咸集。生有姨母适秦氏，为里中富室，亦来拜祝，仆从如云。至晚，设席内室，灯烛辉映，女客次第坐。生入内窥探，见秦背后立一侍婢，绝美。细视之，又似昔日折花女，始悟固有其人，前所晤者，殆非耳。更深人散，生潜身入谒，秦呼之入，旁坐叙话。生见女俯首侧立，眸瞩不转。秦觉之，笑曰：“甥好此女乎？固有眼。婢本楚产，以父死鬻身来我家，将三载矣。今年十四五耳，其性格体态，在侍婢中固不易得。然有一短。”手揭其裙幅示生曰：“惜乎底下莲瓣如蕉叶耳。且有暗疾，衣葛时，腋臊胜兰麝也。”言罢掩口笑。生闻，乃又怅然失望。 
　　未几，川楚教匪作乱，官军四集，徐逆就俘。先，当履吉贩楚时，曾与徐族侄同伙，归后亦通音问，至是以索余党波及，庭鞫无可辩，狱成，吉坐远配。去后，生奉大母命往探。一日薄暮行山谷中，无宿所，心惴惴。遥望林外隐起炊烟，疾趋之，得一小村落，舍宇无多，咸依山麓。适见一媪汲水溪边，生即进揖，以情告，愿乞一席地，得免露宿，当有薄酬。媪曰：“我家无男子，未便留客。”生曰：“乱山合沓，绝无行人。倘非老母垂怜，惧为虎狼所食。”媪停睇熟视曰：“郎君得非石家小秀才乎？”生讶曰：“是固然矣，不知老母何由相识。”媪曰：“老妇本楚人，昔以探亲入川，流寓蜀郡乡间。当郎君送学时，偶同二三村妪，入城观看，故识之耳。然素闻郎君席丰履厚，日惟闭户读书，未审何由至此？”生曰：“伯父为官事所涉，羁留远地，故特亲往探之。今早匆匆就道，不暇计程，以至迷窜。”媪指临水短扉曰：“此即寒舍。怜君文弱，难忍霜威，室有短榻，可权假一宵耳。”生喜，随之入，则小庭花砌，斗室茅檐，颇觉疏雅。将升堂，见一女子从复室出，虽荆布之饰，而光艳射人，见生即翻身入。生以媪在不敢正视，略一斜睇，觉其体态容华，又宛似隔溪人也。坐未定，闻内娇声唤母，媪入。生窃听之，语细不甚了了，惟闻媪曰：“秀才非暴客，留何害？”少顷进晚餐，葵羹蔬味，食颇不恶。既毕，媪携灯导生入左厢，匡床布被、几椅悉备，生展谢不已。问老母上姓，尊府尚有何人。媪曰：“我家姓巫，先夫谢世已五载。老妇无子，室惟息女，饔飧出十指，惭以告客耳。”语次，闻低声唤茶熟，媪起。旋捧一小盘出，内置紫泥壶，及一小杯。生饮之，味甚甘芳，极口称美。媪曰：“此茶名寿春，畅月萌芽，摘之雨前，诚为山中贵品，出邻家所惠，聊以供客。”生又起谢，媪曰：“山村无更鼓，顷见月已西斜，郎君明日长行，宜早寝。”遂代掩扉而去。生于无意中得遇佳丽，又异其绝似意中人，反复凝思，不能寐。天方曙，即启扉。顷之，媪亦出，供沐进膳，意甚殷。生酬以金，坚却不受，曰：“郎君去途尚远，留以自便。后或有相见日也。”生感谢辞去。 
　　越岁始抵戍所。时履吉为披甲奴，蓬首垢面，见生泣曰：“余不幸遭此奇祸，已拚客死异乡。念石氏惟汝一点血，孑身行岩谷，倘为虎狼食，宗祀绝矣。此地非汝久留，宜速归，苦志诗书。若得成名，我死无恨。”乃为乞诸土人，得附木商而返。然自大讼后，门庭萧落。生归时，祖母已物故，室惟伯母，日夜哭泣，双目失明。生设蒙学，岁得数金，仅供饘粥。里有邵孝廉者，生同学友也，尝谓生曰：“君无兄弟，今年逾二十，犹未娶，非所以重宗祀。余为君筹之久矣，而苦无其偶。近闻邻有母女避兵来此，女美而贤，君其有意乎？”生曰：“度日尚愁不足，敢言娶室耶？”邵曰：“已为君访明，女操针黹，精巧绝伦，日可得百钱，足自给，无待食于君也，请弗疑。”生犹未应，邵曰：“实告君，已代为纳聘矣。月朔辰良，可洒扫室中，我当送新妇至，聊备喜筵为贺，更不烦阁下郇厨也。”生遂告知伯母。如期，邵担酒登堂曰：“新妇至矣！”生曰：“奈无衣冠何？”邵曰：“故人尚有绨袍，未知称体否？”即于袱中出衣一袭，催生速服。顷闻鼓乐声，采舆已至，邵为主理内外事。礼毕，设席堂中，大欢剧饮，入暮辞去。 
　　生入见妇，则甚惊异。女曰：“君识妾否？妾家即山中假宿处也。”生曰：“然则朝云庵后，隔溪茅舍中，折梨花入板扉者，非卿耶？”女曰：“曾有之。君何得见？”生因述前事，并言所遇之屡非，至今未释。女笑曰：“是矣！君自见妾后，凡所遇者，妾之姊与妹也。妾同怀姊妹三人，昔年从父入蜀，侨寓甘家，不幸父死异乡，贫无以殓，遂鬻妹于秦氏。姊虽貌陋，体态颇类妾，因失爱于母，遂配甘之养子。独妾自幼读书，解翰墨，最得母怜。又图携妾回里，不意故乡遭乱，道路梗阻，因之暂避山中。嗣闻逆党四窜，将次入山，乃又暂回郡城。前邵孝廉来议婚，母询家世，悉为君，故遂欣诺耳。”生闻始末，深叹遇之奇，而缘之有前定也。生自得女为妇，虽处贫而益不改其乐。女勤事女红，舌耕指织，渐得温饱，因遂迎养其母。厥后，履吉以遇赦得归，仍事负贩，卒成小康云。 
　　雨苍氏曰：“是耶非耶？神光不定，一误再错，绝妙疑团。究之赤绳暗系，虽处天涯海角，终有欢聚时。但月老如邵孝廉，其撮合处，尤宜买丝绣之，铸金事之，家尸而户祝之。叙次亦乍阴乍阳，离奇尽致。” 

　　钱鹤皋　　 
　　钱鹤皋，故吴越王缪后，累世富厚，祖文，父大伦，皆慷慨好施。鹤皋性豪迈，尊礼，知名士，广结海内侠客，援人之厄，不惜千金，人以豪杰目之。世居邑西南三十余里之王湖桥，与华亭全、贾二生为契友。 
　　时元顺帝不修政治，耽宫室苑囿之娱，穷舆马珠玉之玩，令四方贡珍奇，运花石，天下扰乱，群雄并起。张士诚据高邮，陷泰州；陈友谅破安庆，攻隆兴；明太祖兵起和阳，渡江取太平路，克金陵，战争遂无虚日。鹤皋谓二生曰：“烽烟遍野，百姓死亡殆尽矣。蒿目时艰，谁能出水火而登衽席？”二生曰：“今封圻大吏，溺于声色，厮养都纨绔。贼氛一动，如以菌受斧，元祚其终于此耳。然四方之兵，或起自绿林，或裹胁成众，皆非定乱才。论东南之众，莫如张与陈。张系白驹场停民，骤得富贵，妄称尊号，陈本沔阳渔人子，贼其主而收其众，此皆李二山童之流，行当白灭。惟江左之师，号令严明，不嗜杀掠，今又东下婺州，或可以图霸业。然起自寒微，恩信未立，聚散未定，新附巢湖之师，渐有逃亡，其所向克捷者，未经劲敌耳。如君好义，名闻远近，能散财聚众，假扶元祚，号令天下，复先业而建非常，在此时矣。”钱惑其言，遂结士诚故将韩复春、施仁济等，招集流亡得万余人。至正丁酉秋，士诚降于元，授太尉，开府平江，保鹤皋为行省右丞。 
　　明吴元年，大将军徐达，引兵东下，松江知府王立中降，达命荀玉珍守松郡，檄各属验民田，征砖丸于万甃城，一郡扰动。钱乘民心思变，坚帜起义，以全、贾二生为参议，姚大章为总兵元帅，据上海，自引兵攻府治，用罗德甫为先锋。德甫系钱佃户，有胆力，七战七捷。玉珍弃城走，追杀之，遂据府城，囚华亭知县冯荣，别遣甥韩世德入嘉定，执知州张牵。又令子遵义率小舟数十走苏州，欲与士诚合，以求援兵。适达骁骑指挥葛俊帅师剿之，遇遵义于涟湖荡，大破之，全军覆殁。葛遂由顾浦塘进攻鹤皋，钱军闻炮声，皆骇走。俊笑曰：“乡兵耳”。即麾军入城，鹤皋从北门走，葛追及之，战于横沥。鹤皋受缚，槛送京师。临刑，白血喷注，明祖异之，恐为厉，因令天下设坛，祭鹤皋等无祀鬼魂。时上海知县祝挺，潜起兵，截杀姚大章、罗德甫等，全、贾二生自沉于河。鹤皋有妾芸娘、女蕖馨，闻松江破，俱生瘗焉。 
　　今王湖桥北有石池湾，云系鹤皋别墅，悉以白石甃房。大涞庙前有双井，东井谓鹤皋事败，沉兵书战图于此。后尝凭井为崇，犯之辄死，人莫敢汲。明末庙毁，村民以佛像投入，欲压之，而井益灵。其妾、女瘗处曰肖娘墩，高数尺，广五丈余，前有芜地二三亩，有石马石亭，下筑地室。道光某年，好事者启穴视之，无碑碣，亦无陈设，遂复闭。蕖馨，字莲仙，美而才，有《点红阁诗》，毁于兵，惟相传其《绝命词》，有“愁听楚歌空有泪，烧残秦火岂怜才。他年蔓草黄沙冢，驿路何人问马嵬”之句。闻后有于瘗所遇女魂，相唱和者，率荒诞不足据。惟全、贾二生殁，越四年，其友某遇于郊，忘其已死，相与赋诗，载钱牧斋《列朝诗集》。全生诗云： 
　　几年兵火接天涯，白骨丛中度岁华。 
　　杜宇有魂能泣血，邓攸无子可传家。 
　　当时自诧辽东豕，今日翻成井底蛙。 
　　一片春光谁是主，野花开遍蒺藜沙。 
贾生诗云： 
　　漠漠荒郊鸟乱飞，人民城郭叹都非。 
　　沙沉枯骨何须葬，血污游魂不得归。 
　　麦饭无人作寒食，绨袍有泪哭斜晖。 
　　存亡零落皆如此，但恨平生壮志违。 
　　雨苍氏曰：“草昧时群雄角逐，贤否既未可以成败论。而如蕖馨之负才生瘗，又谁不为之惋惜？其事盖尝见于他说，而比较详审。” 

　　伊密之 
　　漂阳伊密之，才气豪上，明季之佳公子也，喜蓄声伎。尝以三千金聘王素云于吴中，色艺为诸姬冠。一日忽有山东傅生，投刺请见，阍人以非素识却之，不得，然后见。既见，不及他语，但曰：“山左傅某，闻公侍姬中有素云者，艳倾宇内，愿一平视。公其许之否乎？”伊逡巡谢曰：“劳君远涉，兹请少休，得徐议。”傅复慷慨言曰：“某数千里徒步而来，无他渎也。公幸许我，诚当少俟，否则，无过留。”伊首肯，傅始就座。时日已暮，即命酒款之。数巡后，灯烛辉映，环佩锵然，侍女十馀辈，拥素云出见。傅起立，凝睇久之，叹曰：“名不虚也，此来不负。”因即告别。密之坚挽之，傅曰：“得睹倾城，私愿已遂，岂为饮食哉？”不顾径去。伊怏怏如有失，隐识此生非常流。既而曰：“吾何爱一妇人而失国士。”即乘骏马，追及之三十里外，挟以俱归，礼款益厚。一夕引之入曲室，锦绮华缛，供张悉备，乃揖傅言曰：“君来虽出无心，此中殆有天意。今吾以素云赠君，此室即洞房，今晚即七夕也。”傅辞以义不可，且嫌夺所爱。伊曰：“君何疑？赠姬事，自古有之。念君力不能致佳丽，以吾粉黛盈侧，岂少此女？且以君为丈夫，故有是举，乃效书生羞涩态耶？”语未毕，侍者已导素云出拜，傅惊喜过望。既留逾月，伊又为之治装奁物外更资以数千金。傅归，安然为富人矣。 
　　无何，闯寇肆逆，明社遂墟。我国家定鼎燕京，有诬告十旧姓蓄异谋者，密之亦为所陷。犹以平昔之惠，人多为之地，而久匿山泽，昭雪无由。时傅值朝廷开科，已由大魁历清要，十馀年间，遂跻宰辅。密之得间，寓书起居。适傅扈跸出都，素云发书，始知伊尚未死，惊叹流涕，如感心疾。傅归，即谓之曰：“妾幽忧善忘，不知母家安在？”傅曰：“卿岂忘诸乎？若伊密之者非耶”曰：“然则密之又安在？”曰：“痛遭冤祸，家没身亡已久矣！”素云曰：“以君一介寒儒，岂无生人之累？乃得专心向学，坐致通显，此恩谅不忘。设密之而至今在也，将何以报？”曰：“苟及其生而报之，身且不惜，他何计焉？”乃以书示傅。傅阅竟，方沉吟间，素云即截发与誓曰：“脱不能报，富贵何为？”傅乃遍谋之朝士，将同申奏，会以告讦者多不实，天子察前十姓枉，傅遂乘间以请，于是密之得蒙恩返里矣。 
　　方是时，傅尝迹伊所在，专使邀入都。密之复书峻却，且言：“某昔日之施，君今日之报，前后之事既奇，彼此之心交尽。自兹以往，君为熙朝重臣，某为山林逸士，两无所憾，不再相见也。”傅与素云得书后，俱叹想不置，而时论亦以此益高云。　　 
　　雨苍氏曰：“一施一报，看似适得其平，而于赠姬事尤奇矣。具此胸襟手段，直欲奴叱石崇。然惟无所为而为，故卒食报于其后，此与查伊璜遇吴六奇事相亚。第论所报，则吴固优于傅。而如伊之峻却所招，其磊落处，不又高出伊璜一等哉？” 
　 
　　栗毓美　　 
　　栗毓美，山西浑源人，曾官东河总督。居处出入，必携一木主、一赭衣自随。主无名称，但书“恩太太”。初，栗少孤贫，富室某翁相攸得之，招至家，令与子读，同室卧起，两无间然。居数年，将合牉。一夕，盗忽杀翁子，栗醒，呼众集视，则室扃如故，无迹可纵，群疑栗。栗既不能辨，翁痛子甚，鸣于官。官亦不能为栗辨，论抵有日矣。女固有才色，同里富人王某，先尝求婚于翁，翁以意属栗，弗之许。至是复请婚，乃始以女妻之。婚数日，王某意甚得，因谓女曰：“若弟殊可惜！余以前绝吾婚，不能无憾，乃以重资募剑客，本欲杀栗，不谓误中乃尔。今幸栗将死法，若又因是得归我，愿已偿矣。奈汝弟何？”女闻，殊自若。翌日，婉告归宁，则迳入县署，号陈王某语，求雪栗冤。官即提王鞫之。某以词凿有证，不复能隐，乃出栗于狱。见女公堂，女泣语之曰：“吾所以忍为此者，以君之冤，非吾不能雪也。今既白矣，身已他适，不能复事君。仍归王，则冒杀夫名，何以自立于世？计惟一死为宜耳！”即对栗自刭。栗感其义，遂苦志力学，致位通显。然以女故，终身虚正室。又以女与己分已绝，而名无可正，因特谓之“恩太太”，立此木主奉之。赭衣，当时囚服也。杭州许孝廉沚绿，尝为余言，谓：“遗其女姓，夫栗之德女不忘，宜也。至女以万难代白之冤，而卒能奋不顾身，以伸其枉，信所谓奇烈哉！” 
　　雨苍氏曰：“女之事，奇不诡正者也。栗固宜祀女矣，而主仅书‘恩太太’，则非。盖女于久居甥馆，婚且有期之栗，礼虽未行，分已素定矣。翁以杀子之故，控栗而改妻王某。卒之杀人者，是王非栗，则栗之婚，翁固不愿绝也。且王以图婚之故，欲杀栗而误杀翁子，致以其所疑似者，陷栗而娶女，此固翁父子婿女之仇也。在女虽误委身，然与盗劫何以异？不谓之‘夫’也。‘夫’固有栗在也，而首仇人以雪夫冤，奇在丛陷身于虎穴耳，其事固甚正也。然则女可无死乎？曰：此在断是狱者之善为处耳。女惟未达此一间，故言‘仍归王则冒杀夫名’，栗亦有所未达，故谓‘分已绝而名无可正’。我不知其所谓‘绝’者，果孰绝之。在栗谅不忍矣。绝自女，则栗如路人，既绝分于栗，必将正名于王。夫雪路人之冤，好义者或勉为之，若致夫于法，以雪此路人之冤，则不特无是女也。攘羊之证，有亦安取乎？故曰：女之事，奇而法者也，栗之祀女，则是其不书‘聘室’而仅书‘恩太太’则非。” 
　　 
　　五通神　　 
　　三吴风俗，信祀淫祠。康熙间，汤文正公抚吴，曾经奏毁。久而禁弛，僧人渐搭房屋，香火复盛，祈祷者又接踵于途矣。道光乙未，江苏按察使裕谦，复毁上方山五通祠，获僧傅德、成镒等，严加惩办，并禁民间如有私奉五通、太母、马公等像者，以左道论，由此始得稍息。闻“五通”系明祖定鼎分封后，追赠阵亡毅魄，又由将士而思及兵卒，因取“五人为伍”意，封作“五通”。以其死无所依，令逢寺庙晏神，必设下筵以享，此五通神之所由昉也。然兵卒奸淫，乃其生前故智，故死犹扰及民间，特于贞烈之妇，仍不敢祟，所谓邪不胜正也。昆山某氏女，年方及笄，而有姿色。一夕鸣机窗下，五通忽至前求偶。女曰：“妾尚处子，一有玷，误诒终身。西村有某妇，何不求之？”五通曰：“我曾至焉！奈彼心正不可犯。”女怒曰：“彼心正，我独不正耶！”举坐板扑之，应手而灭，亦无后患云。 

　　石洞绣鞋记 
　　石洞在终南山秦岭下，孽龙据焉，东西绵亘百八十里，洞口高数丈，横广如之，其中黑暗潮湿，人莫敢入。相传唐天宝中，某宫主于上林苑作秋千戏，忽为腥风卷去，四觅无踪。时有樵者采薪山下，隐闻云雾中有女子哭声，适当洞口，似不甚高。掣斧掷之，扑下绣鞋一只。事闻于官，据实备奏，鞋即主所履也。元宗遂命将，将千人，令樵者导至其处伺之。历数日，了无形迹，惟夜间若有灯二盏悬洞，光射彻天。将乃命军人善射者，发矢射之，光忽散。及旦，即募死士百人，明火执械为前锋，千军后随。入洞见一龙，左目中箭，卧伏不动，其将径前斩之，纵火搜杀洞底馀孽，而救宫主出焉。事见《唐说部》。至我朝乾隆三十年夏间，有好事士人，欲穷其际，集勇敢士二十余，深入五六里，杳无所得。再进，恰又见绣鞋一只，而火把已灭，乃相顾惘然而返。 

　　某先达　　 
</div>
    <div class="pagination">
<a href="香艳丛书_page384.html">上一页</a><span>...</span><a href="香艳丛书_page380.html">380</a><a href="香艳丛书_page381.html">381</a><a href="香艳丛书_page382.html">382</a><a href="香艳丛书_page383.html">383</a><a href="香艳丛书_page384.html">384</a><span class="current-page">385</span><a href="香艳丛书_page386.html">386</a><a href="香艳丛书_page387.html">387</a><a href="香艳丛书_page388.html">388</a><a href="香艳丛书_page389.html">389</a><a href="香艳丛书_page390.html">390</a><span>...</span><a href="香艳丛书_page386.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
