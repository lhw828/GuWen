<!DOCTYPE html>
<html>
<head>
    <meta charset="UTF-8">
    <title>明文霱 - 第 35 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 35 页/共 78 页</h1>
    <div class="content">
　　◆书事 

　　书博鸡者事 
　　书与于鳞论诗事 

　　○书博鸡者事 

　　高启 
　　博鸡者袁人素无赖不事产业日抱鸡呼少年博市中任气好鬪诸为里侠者皆下之元至正间袁有守多惠政民甚爱之部使者臧新贵将按郡至袁守自负年德易之闻其至笑曰臧氏之子也或以告臧臧怒欲中守法会袁有豪民尝受守杖知使者意嗛守即诬守纳巳赇使者遂逮守胁服夺其官袁人大愤然未有以报也一日博鸡者遨于市众知有为因让之曰若素名勇徒能藉贫孱者耳彼豪民恃其赀诬去贤使君袁人失父母若诚丈夫不能为使君一奋臂邪博鸡者曰诺即入闾左呼子弟素徤者得数十人遮豪民于道豪民方华衣乘马从羣奴而驰博鸡者直前捽下提殴之奴惊各亡去乃禠豪民衣自衣复自策其马麾众拥豪民马前反接狥诸市使自呼曰为民诬太守者视此一步一呼不呼则杖其背尽创豪民子闻难鸠宗族僮奴百许人欲要篡以归博鸡者逆谓曰若欲死而父即前鬪否则阖门善俟吾行市毕即归若父无恙也豪民子惧遂杖杀其父不▲亦快 
　　敢动稍敛众以去袁人相聚从观欢动一城郡录事骇之驰白府府佐快其所为阴纵之不问日暮至豪民第门捽使跪数之曰若为民不自谨冐使君杖汝法也敢用是为怨望又投间蔑污使君使罢汝罪宜死今姑贷汝后不善自改且复妄言我当焚汝庐戕汝家矣豪民气尽以额叩地谢不敢乃释之博鸡者因告众曰是足以报使君者未邪众曰若所为诚快然使君冤未白也无益也博鸡者曰然即连楮为巨幅广二丈大书一屈字以两竿夹揭之走诉行御史▲更快 
　　台台臣弗为理乃与其徒日张屈字游金陵市中台臣惭追受其牒为复守官而黜臧使者方是时博鸡者以义闻东南高子曰余在史馆闻翰林天台陶先生言博鸡者之事观袁守虽得民然自喜轻上其祸非外至也臧使者枉用三尺以仇一言之憾。固贼盩之士哉第为上者不能察使匹夫攘袂羣起以伸其愤识者固知元政紊弛而变兴自下之渐矣 

　　【 非所以为训也然可以为惕】 

　　○书与于鳞论诗事 

　　王世贞 
　　己未正月余以台谒之济上于鳞烹一豚候我田间出蟹胥佐醑苦剧谈久之尽一瓿苦五十六螫漏且行尽于鳞睨为余曰吾起山东农家独好为文章自恨不得一当古作者既幸与足下相下上当中原并驱时一扫万古是宁独人间世哉奈何不更评搉所至。而令百岁后。传耳者执柔翰而雌黄其语也予唯唯于鳞乃言曰王君足下行弃我济上去矣焉用自苦龊龊为也。其不以吾二人更标帜者几希请为世人实之吾于骚赋未及为耳。为当不让足下。足下故卢柟俦也。吾拟古乐府。少不合者。足下时一离之。离者离而合也实不能胜足下。吾五言古不能多。足下多乃不胜我。歌行其有间乎。吾以句。若以篇耳。诸近体靡不敌者。谓绝句不如我妄。七言律遂过足下一等。足下无神境吾无凡境耳。余时心伏者久之以前谢于鳞曰吾于足下即小进固雁行也岂敢以秦齐之赋而匹盟王吾之为歌行也句权而字衡之不如子远矣虽然子有待也。吾无待也。兹其所以埒与。子兮雪之月也。吾风之行水也。更子而千篇乎。无极我之变。加我十年。吾不能长有子境矣。于鳞曰善请言文曰子匠心而材古者也其工极矣。予之错于材也世无通于古者以故无称子。亦无称我。然而世之疑子也甚于我。即百千万年而其疑子也又甚于我。虽然谓子隃胜我者。独子乎我心耳。于鳞大悦曰有是哉吾二人之穷也而足相乐矣更起迭为寿质明而罢后旬日书来言快矣兹夕之千古也岂值爽鸠之乐哉又一日于鳞因酒踞谓余曰夫天地偶而物无▲读于鳞文不能句安得不疑 
　　孤美者人亦然孔氏之世乃不有左丘乎余瞪目直视之不答李遽曰吾失言吾失言向者言老聃耳其任诞如此 

　　【 旁若无人】 

　　◆题跋 

　　恭题御和诗后 
　　题天台陈献肃公行状后 
　　跋黄鲁直书后 
　　跋西台恸哭记后 
　　跋眉庵记后 
　　题八仙像后 
　　跋洞庭两山记及诗后 
　　书石梁雁宕图后 
　　祷雨记后 
　　题岳云草 
　　西蜀尹西有卜筑桃源图卷跋 
　　题顾仲方词 

　　○恭题御和诗后 

　　宋濂 
　　洪武六年八月十六日　皇上特诏臣及翰林学士承旨詹同编修目历既而中书亦奉旨征浙东西及江右之上七人分年纂辑而臣与同为之总裁九月四日开史馆禁中日轮寺人守阍大官进饍羞其事甚严且秘臣等昧爽而入至日曛始出复会宿于词林虞有宣泄葢不敢不慎也即成槀思得俊秀有文□通考义例而缮书之于是遴选二生具名氏以闻上可其奏其一则义乌黄昶昶时以春秋中浙江行省第十七名文解肄业成均因移文博士征之十月二十六日昶至臣引见　上于西苑慰问良久且曰尔何人之裔邪臣对曰文献公溍昶之从曾祖也上悦复见皇太子于大本堂勉劳有加焉未几　上遣侍臣出尚方绮裘革履以赐十一月十五日前御史中丞诚意伯刘基偕臣与同侍　上燕干清宫之便阁同被酒而还爱昶有俊才挥毫赋一诗赠之字大如斝少选奉御传宣召臣等赴右顺门。会　上适乘步辇而至。同余酲犹未解　上谓同曰卿醉未醒耶同对曰臣虽醉犹能赋诗赠黄秀才秀才谓昶也上曰诗何在对曰在史馆中　上曰濂宜亟取之臣既上奏且笑谓臣曰朕即和同诗卿当为朕书之臣书讫归与昶言昶自草莱贱士。一旦遭逢盛际。奎璧之光。下照幽隐。于是粉黄金为泥写　上赐和之章饰以黄绫玉轴而以同诗附其后。昶常从臣学臣又亲见其事请记之左方传诸攸久臣伏见　皇上圣神天纵。形诸篇翰。不待凝思而成。自然度越今古。非积学者所可及。然亦未常轻发其俯和侍臣之诗岂▲□良□遇千载想见 
　　非乐育菁莪以开万世太平之基者欤诗不云乎肆成人有德小子有造古之人无斁誉髦斯士此之谓也昶尚勖之哉昶尚勖之哉昶字叔阳能古文辞善继其家学者也是岁十有二月八日具官宋濂稽首顿首谨记 

　　【 都俞喜起俨然一堂谁云中天之不再】 

　　○题天台陈献肃公行状后 

　　宋濂 
　　濂过濠梁天台王公完出考亭朱子所撰陈献肃公良翰行状征濂题识朱子之文古今共尊何敢赞一辞若公事行或有阙遗亦学者之不可不知也按宋孝宗实录云干道五年十二月枢密都承旨张说奏请置酒延诸侍从上许之说退约客独兵部侍郎陈良翰不至说殊不平上遣中使赐以上尊珍膳说因附奏臣奉旨集客而良翰不至是违圣意也巳而上命再赐说复附奏良翰迄不肯来夜漏将止忽报中批陈良翰除谏议大夫坐客皆愕然此与唐玄宗时宋璟却王毛仲事正类非有刚直之操者孰能与于斯哉夫自奸桧主和议。而史浩汤思退继之。牢不可破。孝宗恢复之志。虽上通于天。终莫之遂。不主和者惟张浚胡铨张阐张震及公等数人而巳。公平生大节此最彰着故朱子特详列之而舍拒说细行亦纪事之体当然耳然而朱子修通鉴纲目璟之事何尝不载况孝宗之知人贤于玄宗远甚亦法所合书岂当时弗知邪抑偶忘邪实录旧藏元之内府革命后▲坐客殊悔多此一来 
　　竟不知所在状中既不收修宋史者复失于采辑周公谨记孝宗圣政虽曰具录又误指为同时从官陈良佑事濂恐后人无所考焉特为补阙授诸公完使藏焉公完字继远公之七世孙今出后王氏云 

　　【 观此则古人媺事湮没不传者多矣彷徨三复益切稗野之求】 

　　○跋黄鲁直书后 

　　宋濂 
　　右太史黄公书李白秋浦诗凡十七首笔势潇洒皆超轶绝尘观公自题谓写此时云日流焕移竹所西牖下旋添新翠有携幽禽至者时弄新音翏翏可听则其情景相融荡。而生意逸发于豪素间。至今如玉飞动。当是时公方谪涪州别驾自常情言之必憔悴无聊所见花鸟溅泪惊心公乃能藉之游戏翰墨无直发陨获之意非行安节和夷险一致者有弗能也。昔人称公以艹木文章发帝杼机花竹和气验人安乐。虽百世之相后。使人跃跃兴起者。岂欺我哉。绍圣二年公年巳五十二故此书苍劲比举学官丞秘书时如出二手当时钱穆父不能深知犹病公为拙公尝谓李致尧云书要拙多于巧近时少年作字。如新妇子妆梳。百种点缀。终无烈妇态。呜呼公言其有所感也夫。 

　　【 超旷之音】 

　　○跋西台恸哭记后 

　　刘崧 
　　方文丞相海上被执时吾郡有王鼎翁者丞相同舍生也即为文生祭丞相复手书数十通遣人揭之通衢馆舍以俟丞相过而见之以自决及闻死燕市也则又为酬文一通为位北望哭而祭之若幸丞相之得死者夫丞相之所以自处。固有不待于人言。而仁人用心。若鼎翁者。亦何厚哉。后有张毅翁者丞相门下客也始与十义士者从丞相赴燕及丞相死翁以百金赎丞相首骨徒步七千里负而完葬焉一日过梅溪曾氏与刘惟吉颜省身及先祖实存府君四人者是夕会于见山堂在梅溪上距丞相宅一舍许曾为丞相外家而堂名见山者寓思丞相也是夕举酒三酬翁自赋摸鱼子一阕三人同声和之有千年华表会有鹤归来之句每歌一再辄声泪俱下至呜咽不自胜则相与掩袂罢去其词至今可考惜新传未及载而世亦鲜有知之者今观张孟兼所注释谢翱皋羽西台恸哭记及东青树引然后知与鼎翁之生死祭文毅翁之摸鱼子葢彼此同一情而先后同一▲欲言不能欲忽不可惟有痛哭 
　　声也因记所闻二事于先祖者附于卷末始知当时忠义之士最多其感激愤惋于荒闲寂寞之滨者不直皋羽一人而巳也 

　　【 一往情深无端呜咽较崩城之泪依墙之泣更有余悲】 

　　○跋眉庵记后 

　　高启 
　　右嘉陵杨君眉庵记谓眉无用于人之身故取以自号夫女之美者众嫉其蛾眉。士之贤者人慕其眉宇。而不及口鼻耳目。则眉岂轻于众体哉。葢众体皆有用眉安于其上虽无有为之事而实瞻望之所趋焉其有类乎君子者矣。世方以仆仆为忠察察为智安重而为之望者则以为无用杨君亦有感于是欤读之为之太息 

　　【 标义甚确但不许土木偶借口】 

　　○题八仙像后 

　　王世贞 
　　八仙者锺离李吕张蓝韩曹何也不知其会所繇始亦不知其畵所繇始余所覩仙迹及图史亦详矣凡元以前无一笔而　我明如冷起敬吴伟杜堇稍有名者亦未尝及之意或妄庸畵工合委巷丛俚之谈以是八公者老则张少则蓝韩将则锺离书生则吕贵则曹病则李妇女则何为各据一端作滑稽观邪乃至迩者紫姑灵鬼往往冐真人而上援此八公以相蛊惑尤可笑也是八公者不佞能考其七而疑其一为志之锺离公者讳权字云房尝以禆将从周孝侯败于齐万年逃终南山遇东华王真人得道至唐而始一出度纯阳自称天下都散汉吕公者讳嵓字洞宾父让尝举进士不第遇正阳真人得道在五季及宋时化迹最着而又与正阳度刘海蟾已度王重阳及自度何仙姑张珍奴之属张公者讳果隐恒州中条山见召于唐开元帝与叶静能辈诸公比而公最为长者自言尧时官侍中叶公密识之曰混沌初分白蝙蝠精也授银青光禄大夫放归天宝初尸解蓝公者不知何许人恒衣破蓝衫黑木腰带跣一足■〈革华〉一足醉则持三尺大拍扳行歌云蓝采和蓝采和世界能几何红颜三春树流光一掷梭后语多不能悉至濠州忽掷■〈革华〉带拍扳乘云而去韩公者讳湘昌黎之从子少学道落魄它乡久而始归值昌黎生辰宴怒之公曰无怒也请挍薄伎以献因为顷刻花每瓣金书一联云云横秦岭家何在雪拥蓝关马不全昌黎不悟遣之去后果谴潮至蓝关公来候昌黎乃悟因吟三韵以补前诗竟别曹国舅者苗善时传不能举其名苐言承相彬子皇后弟少而美姿安恬上及皇石重之一旦求出家云水上以金牌赐之云诏书到日如朕亲行抵黄河为篙工索渡直急用金牌相抵纯阳见而警之遂拜而得道按皇后乃侍中彬孙女金牌云云大约俚巷委谈也审尔所谓曹公者当作青巾少年不当作髯而翼善冠也何仙姑零陵市人女也纯阳以一桃与之仅食其半自是不饥颇能谈休咎老而解化亦苗善时云考之它野史谓仙姑晚而枯瘠其言休咎亦不甚验赵道一仙鉴则谓纯阳所度者赵姑名何者也有仙姑何姓者开元中羽化去合在纯阳前若李公者诸方外裨官都不载独闻之乩云讳元中开元大历间人也于终南山学道四十年阳神出舍为虎所残得一跛丐乍亡者而居之不可知也令锺离吕公而游人间必从东华挟海蟾与重阳辈而八令张果先生而取友则必从赤松安期次则静能公远张洪崖胡长仙辈而八必不屑屑求瓦合诸公方逍遥乎上清亦必不仆仆焉一符之是听而受尘凡役也不佞此跋。即受乩头詈所▲可以破俗 
　　不恤矣。 

　　【 八僊之说相沿为祝不知何昉先生一为点破真堪喷饭】 

　　○跋洞庭两山记及诗后 

　　王世贞 
　　予既为兹记而读之所不能如伯玉者文度所得西洞庭者俱可十二于东山亦染指焉伯玉则不暇也吾裹十日粮酒倍之行不问主所至自津匿尽名姓与钓父群长空皦然了无纤云靡夕不月靡饮不夕清歌流醊遇兴辙极凉暄天剂秋不萧瑟从行诸君陆丈善诗。子念俪之。陆丈善画。张生嗣之。李生善奕。奕称国手。黄生少年。雅亦善酒。季善供具。佐吾馋口。将书一通以寄伯玉大司马署中。当忻然而笑。梦我五湖之曲也。 

　　【 兴会津津】 

　　○书石梁雁宕图后 

　　徐渭 
　　台宕之间自有知以来便驰神于彼苦不得往得见于图谱中如说梅子一边生津一边生渴不如直啜一瓯苦茗乃始沁然今日观此卷畵图斧削刀裁。描青抹绿。几若真物。比于往日图谱彷佛依稀者。大相悬纪。虽比苦茗。尚觉不同。亦似掬水到口。略降心火。老夫看取世间远近真假有许多种别不知他日支杖大小龙湫更作何观 

　　【 尖隽绝伦】 

　　○祷雨记后 

</div>
    <div class="pagination">
<a href="明文霱_page34.html">上一页</a><span>...</span><a href="明文霱_page30.html">30</a><a href="明文霱_page31.html">31</a><a href="明文霱_page32.html">32</a><a href="明文霱_page33.html">33</a><a href="明文霱_page34.html">34</a><span class="current-page">35</span><a href="明文霱_page36.html">36</a><a href="明文霱_page37.html">37</a><a href="明文霱_page38.html">38</a><a href="明文霱_page39.html">39</a><a href="明文霱_page40.html">40</a><span>...</span><a href="明文霱_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
