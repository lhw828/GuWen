<!DOCTYPE html>
<html>
 <head>
  <meta charset="utf-8"/>
  <title>
   全蜀艺文志 - 第 35 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全蜀艺文志 - 第 35 页/共 53 页
  </h1>
  <div class="content">
   蜀学之盛冠天下而垂无穷者其具有三一曰文翁之石室二曰髙公之礼殿三曰石壁之九经盖自周道衰防乡校废壊歴秦之暴至汉景武间典章风化稍稍复讲时文翁为蜀郡守起学于市减少府用度以遗博士遣诸生受业京师招子弟为除繇且以补吏或与之行县民用向化几比齐鲁自尔郡国皆立学实文翁倡之所谓石室者存焉至东汉之李四海板荡兵火相仍延及校舎弦诵寂絶儒俗不正兴平中郡将陈留髙防修旧补废作为庙堂模制闳伟名号一新所谓礼殿者见焉至五代之乱疆宇割裂孟氏茍有劒南百度草创犹能取易诗书春秋周礼礼记刻于石以资学者吾朝皇祐中枢密直学士京兆田公加意文治附以仪礼公羊谷梁传所谓九经者备焉始汉景末距今凡十六代千二百四十余年崩离变革理势不常而三事之盛莫易其故然则冠天下而垂无穷非夸说也考实以议也惟经史阁之成基势崇大栋宇雄奥下视众屋匪隘即陋聚书万巻寳藏其间斯亦近类三事传千百年而不可废者乎龙图阁直学士濮阳吴公因其成也防僚佐与蜀之士大夫及其讲师徒弟凡若干人饮酒以落之徳风洋洋颂声愉愉布宣于一方有若阙里弟子集雩坛之下歌咏先王道徳而归诸圣门又若鲁侯至泮水之上国人望其车旂和鸾而乐见之视其顔色笑语而有感恩向化之意呜呼其盛矣哉公纯诚好善治有本末所至以劝学为先见一士可以语道诱进之常若不及乃诗人所谓能长育人才则天下喜乐之也陶于是推明公意而言焉夫治性脩身以及国家天下大畧本之仁义其文莫详于经监见古之人注措发施正邪粹驳与其生民幸不幸其迹莫着于史世之学者不矜诵数而率履其言不竞多闻而慎择其是则为有得亦庶几善学欤初阁之营建皆幕府太常博士王君霁之谋君修洁有文甞典吴兴郡学絜其规范来遗诸生匪独诸阁也
　　御书大成殿额记　　　　　　席益
　　绍兴六年十一月左廸功郎新成都府学教授范仲殳言臣所任成都府府学大成殿建于东汉初平间天下栋宇之古无过此者而未有题榜愿陛下万几之间亲御翰墨掲之殿额以示人文化成流道徳之富覃及逺方之意上可其请即命仲殳乗传以赐次年九月辛巳仲殳至自辇毂下臣益备位牧守率吁僚佐出迎于郊拜受于先圣祠下圜冠方领之士济济翔翔闾巷阡陌黧老黄幼耸观讙呼咸用欣戴天子阐融文教遐方作人之盛徳罔不奋励感激兴于礼义呜呼懿哉晋丞相王导有言方今戎虏煽炽国耻未雪忠臣义夫所共扼腕抚心宜正人伦设庠序使俎豆之事幽而更彰以着淳风流徳化天子不以蜀之遐濶僻陋越在裔壤肆颁宸笔光裕黉宇烟霏露结之形鸾翔凤翥之势焕乎如日月丽天云汉昭回可谓甚盛举矣昔苖民逆命虞舜舞干羽于两阶七旬而来格宣王兴衰拨乱命召公以平淮夷其诗曰矢其文徳洽此四国臣虽驽劣敢不推广上意耸动蜀之士大夫説礼乐敦诗书和众安民慎固封守以仰禆中兴之业追踪前古无忝圣神乐育之惠臣益顿首幸甚绍兴七年十月十日记
　　府学石经堂图籍记　　　　　前人
　　蜀儒文章冠天下其学校之盛汉称石室礼殿近世则石九经今皆存焉自孝景帝时太守文翁始作石室至东汉兴平元年太守髙防作周公礼殿于石室东图画邃古以来君臣圣贤然亦有魏晋名流以故世传西晋太康中刺史张收始画非也殿有画自髙防始殆收尝増益之今壁间又有东晋人士盖收之后继有画者不知谁氏也齐永明十年刺史刘悛益以礼家器服制度伪蜀广政七年其相毋昭裔按雍都旧本九经命平原令张徳钊书而刻诸石本朝因礼殿以祀孔子为宫其旁置学官弟子讲习传授故蜀帅尚书右丞胡公宗愈作堂于殿之东南隅以贮石经益之先人镇蜀奏秩文翁髙防于祀典又请乐工于朝教士以雅声而后頖宫之礼乐文物粹然近古自国家三雍之外无与比者乡者中州陆沉惟蜀頼天子神圣威武保得生聚邑屋而吏视军赋为急春秋释奠守者不亲行敕下吏摄事以故风雨鸟鼠之虞不至黉舍盖自东汉兴平元年嵗在甲戌始作礼殿逮我宋绍兴六年丙辰歴年九百四十有三其间伪蜀刻石经之嵗是为晋开运甲辰至是一百九十三年矣益实受命尽护全蜀兼行太守事兹嵗八月诹日在丁郡文学藏仪吏以不圯板筑之功虽垂轩皇之衣裳舞有虞之干羽自当功成于理外如其不然则伏谌行乡射于东京征伐之间王导兴学校于江左草创之始是真迂阔者矣闻此而犹未喻吾将赋子衿之三章悲原氏之将落也尚友君子者知此心哉绍兴七年记
　　石经始末记　　　　　　　范成大
　　石经已载前记晁子止作考异而为之序考异之作大抵以监本参校互有得失其间颠倒缺讹所当辨正然古今字画虽小不同而实通用耳考异并序凡二十一碑具在石经堂中子止之序曰鸿都石经自迁徙邺雍遂茫昧于人间至唐太和中复刋十二经立石国学而唐长兴中诏国子博士田敏与其僚校诸经镂之板故今世大学之传独此二本尔按赵清献公成都记伪蜀相毋昭裔捐俸金取九经琢石于学宫而或又云毋立裔依太和旧本令张徳钊书国朝皇祐中田元均补刻公羊髙谷梁赤二传然后十二经始全至宣和间席升献又刻孟轲书叅焉今考之伪相实毋昭裔也孝经论语尔雅广政甲辰嵗张徳钊书周易辛亥嵗阳钧孙逢吉书尚书周徳正书周礼孙朋吉书毛诗礼记仪礼张绍文书左氏传不志何人书而详字阙其画亦必为蜀人所书然则蜀之立石盖十经其书者不独徳钊而能尽用太和本固已可嘉凡歴八年其石千数昭裔独辨之尤伟然也公武异时守三荣甞对国子监所模长兴板本读之其差误盖多矣昔议者谓太和石本校写非精时人弗之许而世以长兴板本为便国初遂颁布天下收向日民间写夲不用然有讹舛无由参校判知其谬犹以为官既刋定难于独改由是而观石经固脱错而监本亦难尽从公武至少城寒暑一再易节暇日因命学官雠校之右本周易说卦干健也以下有韩康易注略例有邢璹注礼记月令从唐李林甫改定者监本皆不取外周易经文不同者五科尚书十科毛诗四十七科周礼四十二科仪礼一十一科礼记三十二科春秋左氏传四十六科公羊传二十一科谷梁传一十三科孝经四科论语八科尔雅五科孟子二十七科其传注不同者尤多不可胜纪独计今文犹三百二科迹其文理虽石本多误然如尚书禹贡篇梦土作乂毛诗日月篇以至困穷而作是诗也左氏传昭公十七年六物之占在宋卫陈郑乎论语述而篇举一隅而示之卫灵公篇敬其事而后食其禄之类未知孰是先儒有改尚书无颇为无陂改春秋郭公为郭亡者世皆讥之此不敢决之以臆姑两存之亦镌诸乐石附于经后不诬方将必有能考而正之者焉子止又刻古文尚书于堂而为之序曰自秦更前代法制以来凡曰古者后世寥乎无闻书契之作固始于伏羲然变状百出而不彼之若者亦已多矣尚书一经犹有古文在岂非得于壁间以圣人旧藏而天地亦有所护不忍使之絶灭中间虽遭汉巫蛊唐天寳之害终不能晦蚀今犹行于人间者岂无谓耶况孔氏谓尚书以其上古之书也当时科斗既不复见其为古定此实一耳虽然圣人逺矣而文字间可以概想则古书之传不为浪设予抵少城作石经考异之余因得此古文全编于学官廼延士张真仿吕氏所镂本册刻诸石是不徒文字足以贻世若二典曰若粤□之类学者可不知与呜呼信而好古学于古训乃有获盖前牒所令方将配孝经周易经文之古者同附于石经之列以故弗克第述一二以示后之好竒字者识又安知世无扬子云时乾道庚寅仲夏望日序
　　修成都府府学记　　　　　　冯时行
　　绍兴二十八年冬天子命中书舎人鄱阳王公出镇全蜀明年四月至成都下车谒孔子庙顾见学宫圯毁不治喟然而叹且言皇上拨乱反正易干戈为俎豆开立政化纯用儒术常以万几余间手抄六经论语孝经孟子战国乐毅晋羊祜列传及图孔子与门弟子七十二人像躬为叙賛颁之郡国藏之学宫以示惇劝以幸斯文徳至渥也成都西南大府当是时学校荐祭无位肄习无所其何以仰承圣明休徳亟命度材计工涓吉肇事力不民役费不民取易腐败而新之与新作而补其阙凡四百楹皆敞豁靓深精坚严贲公来视成诸生东自荆防西极梁洋分集庑下欢喜鼔舞咸愿记载传之将来公以命其属部沈黎守吏缙云冯某俾叙其兴作之由且系以辞公名刚中字时亨其治蜀纯用儒术其有得于经术者岂弟乐易之政无愧于前人词曰梗楠于山鱼龙于囦物生有元彬彬学宫蓄储其中登为卿公圣神宅尊涤除妖氛焕以尧文夏校周庠达于四方声教洋洋皇曰岷蜀诗书之俗谁欤其属振其殚竭孕其俊杰繄予近列西南巨屏绵络参井惟公是命皇曰徃哉惟抚惟懐实惟汝谐汉有文翁千载吏宗汝惟其同公拜于庭皇亟其行虎熊旂旌公来祁祁致其肃祗先圣先师顾瞻頽倾心经目营亟命鼎新刋山浮川巨桴云连徒旅阗阗己卯仲冬日旦氐中涓吉啸工千趾俱升趋之烝烝各奋而登翔然其成焕然其明杳然其深公其省之邦人从之岌岌嶷嶷公升于堂而色而康嘉言孔扬谆复诲语如父如母邦人鼓舞欢传万口父兄师友更相进诱一日二日化行洋溢如风之疾惟皇作极贵儒尚徳百王之式惟公之贤受命于藩皇泽遐宣斡旋枢机皇曰来归蜀人其思乐石峩峩矢诗不多千古不磨谨记
　　大成井记　　　　　　　　　李石
　　外学吏李石作二井于成都先筮得巽揲之六三三九而老之三坎焉曰此井祥也阳揺其精阳开其明水湛乎深土溢乎津顺所殁以免于险吾井其济乎乃阙地三寻有咫得食焉分东西为亭以大成名据象词也嵗大荒落日清明大余一十二小余一千七百七十一铭曰一竒而精六偶而盈此天地合水所未形我浚其原如海之溟派挹华滋分注以清我则不骤待其渊渟有绠之修此险之行尔汲尔学无败厥成
　　修学记　　　　　　　　　　　杨甲
　　成都学宫自汉至今千余嵗祠殿讲堂岿然独存其西属延三百楹壮丽廓大是为崇寜新学而嵗乆弊漏汚甚蜀连帅所统治繁伙月率一入学见诸生为故常讲席彻即上车去不暇按行或有意苴补破败吏縁为奸厚费府廪圬墁枝撑目所及以诬不察故虽数加葺亦易壊淳熈二年六月敷文阁待制范公自桂林移镇全蜀始至谒先圣率诸生列拜庭下覧古叹息顾见屋室陊剥木老石腐则慨然欲兴废于是诹画讲度核经费虚实选吏程督刮絶蟊蠧自礼殿石室与今学官讲诵之舎师儒之堂黝闇缺落风雨入而鸟鼠宅者皆彻新之盖逾年而役休沈沈翼翼严靓宏固为西南冠公来新学延见多士与耆儒宿师考难疑义训诲熟复自左右序生与四方之观游若弟若子望公辞气容色扬厉奋发愿识嘉绩显刻以毋忘公徳公使甲记载本末甲辞不获命则具着公惇本劝学委训示后与蜀人所欲声公无穷者为词缀语下公名成大字至能吴郡人以儒长者治蜀有大恵利及民然其政发源实始兴学其辞曰逺哉兹学循吏所作耡荒铸顽爰初维囏筑室考宫诱民其间被之书诗惠我后人圣有庙祀士有攸宇相其乔木曰此千嵗孰倾不扶以雨以风扫除壊污起自今公庀材鸠工左规右程执斤从之役徒蒸蒸乃崇乃治毋有庳腐廓焉新宫以就尔士士曰乐哉其来翼翼诵歌讲读金石屋壁公徃眎成弁服在门揖之毕升进退齐平公曰士子吾敬诲汝圣作斯学惟汝择取盖古有训自本自根余力则文以华其身滔滔利声则非我徒毋堕尔修媿此学庐士拜稽首载铭公言敢有斁遗公叅在前井络之区槁干既濡民以顺赖士劝毋怠公归庙堂我思维勚毋壊于成以诏来者
　　新修四斋记　　　　　　　　李焘
　　蜀郡文学掾李浩苏诜具书告丹棱李焘曰成都学者日増统帅陈侯惧学宫不足以容乃即公堂之左右更筑崇寜废趾新为屋二十八楹分为四斋防为四十八牕髙爽靖深学者益趋焉总其成为钱一万九千缗有竒经始于去冬落成于今春而秋毫弗以烦民此美事也诸生咸愿有所纪述敢以告焘再却而再至已乃喟然叹曰营缮斋屋事固甚美虽勿记岂不粲然陈前而焘私窃有感焉不可不为诸生评之盖闻古之士皆自学学必有讲习之处在家曰塾其曰庠曰序曰校盖各因所处而立之名初未甞有大小升降之殊也嵗时朋萃羣集有司于是取贤敛才推而上之其不率教者屏之夫推而上之亦必有讲习之处焉斯总名曰大学大学惟王者之都得有是名非王都则名曰学而已故乡党莫不有学谓国乃有学固已失之且庠序及校皆所以名其讲习之处云尔未始订某处为序某处为校也亦未始曰庠不得名序序不得名校校不得名庠也昔孔子射矍相之圃盖以鲁君之命致众而论士然则圃亦学矣岂必曰庠曰序曰校而后为学云乎哉若孔子固未甞言庠序其言庠序则自孟轲氏始孟氏虽列三代学名而其义则専在养教及射修吾孝弟忠信而已故曰学则三代共之皆所以明人伦也又甞分东北西南上下左右或在庙或在国或在郊春秋冬夏所居各异诗书礼乐所教亦不同如大小戴所记郑康成蔡伯喈辈所笺注纷然交加虽巧辨曲通之成理考正求定终须掊击况又増以成均米廪瞽宗辟雍胶射与夫三灵五府别号异辞丛脞杂还混为一条不可致诘先儒悟其龃龉难以位置则从而为之说曰周兼四代之制盖一处并建四学非四学各为四处也然其说要未允当姑置周勿问彼区区之鲁而亦兼四代之制乎泮水诗今且存米廪瞽宗辟雍胶射不少概见不知汉儒何所依凭而公倡异端彊入它类疑误学者盖其甚病在溺心以博未识古书之正伪更怵世资傅防纬说错乱经言遂使后世人主惑其名而不究夫学之实笼络牵聨惟恐漏落崇侈土木赘聚冠履于孝弟忠信所当脩者则未始致意焉其言岂不谆谆特其意倜倜然逺矣汉武帝幸从董仲舒等议建大学置五经博士举孝廉増弟子员或献雅乐则对三雍当时抑亦可谓彬彬矣然孝武实急功利士之精通秀颖者皆不肯防学游学者特章句之儒初无益于成败之数也逮孝昭欲救民间疾苦乃更召天下贤良文学以访之则其所养竟非所用此不究实之害也光武创业未及五载于倾侧扰攘之间亟立大学虽不免以防决事而崇尚儒术有意其推本之也孝明孝章是承是继其后稍怠学舎鞠为蔬园永建六年更造黉宇开拓房室举郡国明经耆儒以充入之大将军下至六百石悉遣子弟游学逮本初之元编牒数逾三万郭林宗申屠子龙虽髙尚其事亦复周旋其间奨拔人物扶树道教为诸生倡范孟博等与闻国政深议不讳自公卿以下皆折节下之假托如黄子艾晋文经称疾卧家士大夫请见弗许三府辟召輙加询咨随其臧否以为予夺当时倘非假托得不谓盛乎要不可与先汉同日语曽无几何旋遭钩党之祸议者反归过于大学若是则学终无益于政只有损尔是不然学之为王者事乆矣化民成俗匪学莫繇顾用之何如耳后汉之学犹近古及其末造声教废于上风俗清乎下百余年间乱而不亡匪学之力与若郭有道名冠大学而超然尘垢之外不为好爵所縻正言直节峣峣独全彼子艾文经终赖符伟明及林宗辈排斥计不得售祸发钩党大学何与也惜汉儒但指经术为禄利之路而不推本于孝弟忠信俾人自进修所用者狭尔本朝徧天下立学肇庆厯极于崇寜其得失之速有目共覩而三舎升降月书季考之法纎悉备具大率诱以禄利故未见豪杰之士卓然自大学兴起者此则士所共叹也夫脩其天爵而人爵从之又何俟于诱若诱之空激令躁竞不安命分是不耘苗而又揠之长者也独明道景祐间胡翼之治湖州学其规模去古差近弟子徃来常数百人莫不以仁义礼乐为学其出辞气动容色人忽遇之不问可知其师为翼之也磨礲浸灌之功多矣庆厯更新大学有司请下湖州取翼之法以为大学法焉抑甞闻翼之弟子各以经相传授又别置斋舎榜曰治道凡欲明治道者肄业于兹如治民治兵治沟洫治算数之类咸因其性而肄业焉刘彛盖治沟洫者至今犹以水利着夫岂茍然纯用科举为学哉及元祐欲革元丰三舎诋讦苛扰之敝初命程正叔与顾子【阙】孙莘老同更定学制三人议别置尊贤堂及待賔吏师等斋实用翼之故事防胡完夫与正叔异趣事不果行今天下立学皆徧师生相与言惟作文义诗赋论防尔是犹日不给而况敢及科举外事且徒饮食之而不于是取贤敛才无怪乎自怠自弃者之多也今多有是说欲减乡举十二三以其额畀郡国之学使学者繇是发身其得人未必不愈于三嵗骤举于其乡者是或一道也而朝廷惮于改弦易调然好学者亦岂因是而遂辍其所好乎焘乡侍讲席甞从容为上言乞稍变试文体格无若今之煨酿熟烂庶几豪杰有以自见上甚乡纳趣令就直庐条具既得防须再试即行防焘去位事亦随寝若试文体格不变又不于是取贤敛才则郡国之学诚徒立尔必不得已翼之故事尚可仿依而驰骋使学者不妨课试如式复于科举外専精读书且有以自食无复营求扰乱优游厌饫日知其所亡月无忘其所能比及成就则自当与古为徒谓学果无补于当世吾不信也昔文翁初起学宫于成都市及元朔五年诏天下郡国皆立学宫盖天下郡国学宫实自成都倡之后之为成都者于学宫不敢不致力虽迷国误朝若崇寜宰相其致力尤甚异时纵不说学亦必枝柱邪倾圬墁赤白盖虚矜伪以干缝掖之誉今陈侯独能躬行节俭削浮冗之费罢夸诩之燕日积月累剏成大厦其视文翁减省少府用度以成就蜀诸生无不及焉其为徳厚矣诸生盍亦思所以报之乎司马相如虽文章冠天下然弗张四维似非吾党扬子云金口木舌真汉大儒而出处之际未免跋防彼庄君平李仲元沈潜自遂莫我系维乃可敬仰尔呜呼繇文翁以来仕而显者固多矣何君公赵志伯谦温等虽登三公君子弗贵也惟范景仁起寳元终元祐其进退雍容实光于庄李若景仁斯不负玉堂石室云焘无徳之齿猥杖于乡称道不乱则焘何敢其私窃有感焉者盖具此姑以复诸生其尚交儆戒哉
　　重修至圣文宣王庙记　　　蒲宗孟
　　夫茫昧窈浮于空虚运于两间充牣于万类而不息天地之气气有逆顺然而其施于物也无厚薄光明盛大横于古今亘于日月笼络于万世而不絶者孔子之教教有兴废然而其被于人也无逺近气无厚薄而百谷之生有不齐焉者过在播殖之人非气之异也教无逺近而四方之学有不同焉者失在倡劝之人非教之弊也枯原瘠野可使为丰壤裔夷穷貊可使为中国防耡之不勤辟凿之不工地虽美求其茨梁之收嬉戱孺子皆知其不可礼义之不脩忠信之不行人虽材求其圣贤之归委巷小人皆知其不能告于人曰地不足殖而不耕是弃其地也告于人曰人不足治而不教是弃其人也弃地者将引而入于饥寒弃人者将引而使为禽兽饥寒至禽兽之性发何所不有今四方学可谓至盛而持其术者可谓不弃其人矣然犹教化之所浃风俗之所尚与其讲磨养育之具独完于京师浸渍于齐鲁闽益而盛大于吴越惟防为西南之陋当天下学者翕然向劝之时此邦之人尚不识书至庆厯诏郡县立学今龙图阁直学士庐江何公郯为郡别乗始能用文章理道感悟其俗于是人渐知读书逮十余年方有进士后又有以进士得科名者庐江公既去歴二十载传至于今秀民稍稍軰出而为之倡者待其人尚如枯埇墝塉而防锄辟凿之不复加故穷嵗月更寒暑终莫能丰乎所获治平三年兵部郎中吴兴陈公由三司判官出领本路转运使入境之日悒然伤孔子之教不大被于一方乃下令风动诸郡使其守长招集学子以徳义错磨其人守长承命处不敢懈各饬僚吏以尸教化防州刺史长沙贾侯率先诸郡整治序宇完壊补缺设为规程郡之人喜闻而乐从日谋于其家告于其父兄奔走入学惟恐后时而不得羣于其间既至服勤诗书出入时又谋于其友告于其子弟率徳励行耻其身之不尊名之不髙而孝父忠君之说不闻于耳日夜讲解疲不知倦四逺之人执业而就学者交足在境学既盛诸生以孔子之庙卑隘毁坠堦不容立堂不容处奠献之际设席无地宿燎无所又谋于其乡告于其常所徃来而闻于郡曰污宫败室安足为孔子之所居而称吾陈公所以尊事圣人之意耶愿输财以新之是年冬孔子之四十六世孙以尚书员外郎来为转运判官乐陈公之不鄙摈其人能均齐人之教剔刮愚瞆不以逺近为间使皆议忠信守仁义以自治也懽然协力以终厥事又以其家之庙像及冕服之制合顔渊而下衣冠之饰授于刺史贾侯明年二月贾侯相址择吉率其属日从事于庙庭亲畀匠指俾营俾搆官工私庸杂作众治六月庙乃成丰宇广厦明敞廓大中严孔子之座冕旒服章悉用本庙之制而顔渊已下从燕居之仪翼侍左右并图周汉巳来及唐之大儒二十余人于壁间边豆罍罇尽易去旧器使就洁严诸生将考于新宫又谋于其徒告于其长有请于学官曰始者入于学惧无承陈公之赐故羣趋而朋来既就讲肄又恐无以谢陈公之教故勤行而力修术业既専所趣既明又嗟无以充陈公尊徳事圣之意故率财以为庙今庙成而无传诸生不任其责责在学官学官当有以施其职也宗孟曰然是诚学官之所宜为昔者鲁作泮宫邦人是歌邺侯修庙韩公有诗宗孟典领学事实司文词其初其卒又皆与诸生游泳于其间敢拜稽首刻诗庙碑诗曰
　　防于西南有国自昔人罕诗书士罕缝掖谁为丰腴独此墝瘠简简陈公初顾嗟慼曰人则然其瞆可剔教无逺近人自损益岂不在我示以标的使之得涂安徃不适下令诸郡风动邦伯庶邦守长防命踧踖防实有府庠序先辟方疏渊源灌溉枯瘠旋不逾时芃芃其稷既获既耘乃渐乃获公日来观骢马白额旂旐防防紫绶纁舄温润其音以勉其画杠梁其湍以拯其溺与之酬酢升降同席与之坐起左右接膝匪弃伊教咸乐亲炙四逺承风笈负坟籍争来于防奔走交迹人侈公恵衎衎晨夕相视庙貌毁坠頽窄曰吾圣人是岂来宅辇财输金愿就更革吉日辛卯爰始斯役众工勤事不待绳廹众板勤防其均歴歴檐阿斯翚棱廉斯防像貌有严堂涂有赫是奠是飨神降无射公来在庙礼容庄惕公来在泮天语恱怿克明克嘉有警陋僻凡公之仁浸渍洒涤孰为父兄不舞公泽邦人孔懐惧或沦失学官宗孟实任斯责作诗记始以镂金石
　　重建州学记　　　　　　　徐粹中
　　世无不可成之材亦无不可善之俗舄卤之地可使为良畴九夷之陋可使为洙泗其以为难者亦诚有所未至焉耳惟天下之至诚为能成天下之化天下之化育可賛也况于人乎君子之于天下也不患材之不成俗之不善患吾之诚或有未至是以无所不用其诚亦无徃而不化防之有学本末载于旧纪嵗乆屋老常有震陵之忧绍兴二十三年春吴兴沈公自宗伯翰苑均逸侯藩由东蜀移镇于防防夏大水屋被漂垫公命相土更筑于旧学之兆得髙明爽垲之地并其庙迁焉横经有堂肄业有舎藏书有阁膳羞有所背山面江庙居其中肇工于秋九月戊申告成于明年夏五月辛巳总百三十四楹有来羣士其至如归相率抠衣愿识其实粹中甞读易之观曰观盥而不荐有孚颙若且盥而不荐者为化之诚也有孚颙若下观而化之诚也是以为彖辞则曰圣人以神道设教而天下服为爻辞则曰观国之光利用賔于王于戯公之化于防诚既至矣诸生其勉之异时观光上国进用于朝人知劝勉相率以从善骎骎乎入于邹鲁之化孰不曰自今日始谨拜手为之颂曰防之为州介于巴楚民生其间鱼盐商贾庆厯治平始为黉宇逮夫崇观俊造接武我皇中兴嗣复疆土阐扬文教増光烈祖建侯作屏以绥以抚二十七年禁从分虎政未及施劝先庠序来相其居榱椽败腐顾将新之时而举防夏大水漫为洲渚卜筑惟新奂轮有度民初垫溺未遑安堵公命赈之爰发仓庾泮宫之修子来乐胥日者夜郎称兵啸聚三嵗兴戎未克攻取泮宫既作因越为虏鸱鸮革心好厥音吐在昔僖公修泮东鲁爰服淮夷颂声鼓舞今也沈公道尊学古乐育人材不问淳卤达以至诚化如时雨乃防其入乃丰其贮士不家食于焉防处匪命匪携率规蹈矩利用賔王陵我鸿羽岂不自公肇开义府昔者孟轲圣道是辅韩愈称之功不下禹粹中于公亦云斯语绍兴一十四年八月初一日谨记
　　补防州大晟乐记　　　　　　张震
　　宋兴百余载文物具举惟乐律之议纷然歴数大儒莫能定卒至大晟而百家尽废于是铸金尚方采石泗濵以班诸天下校学异时诸生类以时肄习春秋释奠合堂上下之乐翕然杂奏以飨先圣先师盛矣自中原遭变城邑为墟虽东南郡县还定安集之余而礼乐器用无一存者蜀独以不被兵仅全而数十年间吏唯簿书狱讼兵食之为故谓儒者事特无訾省甚者窃取资几案娱玩之用此其于幸中又得不幸者也始防有赐乐视诸故府十阙五六云安旧为军亦有赐取而合之不足则又搜取于他州钟磬正声中声凡五十有六按图为簨簴寘诸学宫毎嵗祀陈于庭虽备而不作尚庶几存其意此夫子不忍去告朔羊之志也嗟夫古之礼乐不可复见矣使器无废壊犹有考焉而并与是去之独何心哉助予为是举者通判鲜于侃晋伯教授宋明孙晞亮隆兴甲申十月甲子广汉张震记
　　黔江修学记　　　　　　　　　窦敷
　　绍兴戊寅春二月西魏公僖被命守黔始至之日只谒先圣顾学宫不治荒陋狭隘固已怃然及跪观上所赐宸翰匣而藏之蔀室中则尤震惧不自安明年遂有意改建心思手画度地辨方无不用其志乃取养士之余鸠工积材斵石陶瓦动以千计而无所扰于民又明年首建宸奎阁崇显壮丽气象宏廓而经天纬地之文惊鸾回鳯之笔卓越焕烂光被江山又摹上所题大成字掲之礼殿之榱椽闿其蔽障饰圣像正十哲顔孟位筑东西二序绘七十二贤于壁辟四斋设明窻净几更讲堂以严涵养正门闾以快众目未逾年而工毕既毕属敷书其事敷曰学校者乃礼义之所出政治之所本而公议之所在也古者献囚馘于是受成于是论政于是一官一职以至公卿将相皆出于是真为国者之先务也然郑人游于乡校以议执政者或谓子产毁乡校子产曰不可善者吾行之不善者吾改之是吾师也孔子闻而谓子产仁呜呼人有贤愚事有当否则世有谤誉当否在我谤誉在彼君子脩其在我者而已奚防于彼哉若逆畏其议已而欲毁乡校则其为人可知也黔旧有学学者不减旁近郡不以教养为急故散居郊野此岂知子产之言哉能无愧于孔子之谓仁者哉顷嵗科举朝廷禁挟烛之弊严其科条敷尝督其事棘闱一开白袍百余辈裹饭而前寂寂无哗须防坐定不窥一册文赋自成日未斜而出敷心异之以为士固未可轻料也今公尽力于学又谨春秋二祀礼乐具备文物皆新前所无有当见千里之间父诲其子兄友其弟正衣冠事语言争相洗濯磨淬来集于斯目覩云章口诵王言其不负上乐育之赐异时陞荐必能起遐方而瑞天朝至于学问有暇欲议公之政其必曰尊主庇民奉法循课新学校肃教化而我之父子兄弟誓不忘公他复何言
　　大贡院记　　　　　　　　　关耆孙
　　国家用唐制以进士取士二嵗大比士由州县升者曰乡贡诏有司进退之此贡院之始也太宗览进士榜喜曰天下英雄尽在是矣当时以为美谈余则曰自周乡举里选之法壊而士失其寓犹赖春秋战国之间齐晋郑卫之君以君子多寡为盛衰而田文赵胜之徒客多则彊士虽失周之寓然各随其所寓而安至秦则忌之忌之则杀之以为之窖可以尽掩天下士而不知萧何曹参陈平张良之徒则秦不能掩之也汉用秦士起汉则先收士于是恵文而下有选举之法曰贤良曰力田曰孝廉曰明经皆其目也汉以选举寓士故亦不失其寓王莽曹操睨先后之弱而欲袭之则又忌士士遇莽操如遇秦然秦不能杀萧何曹参陈平张良之徒于前而莽操亦不能杀冦恂邓禹周瑜诸葛亮之徒于后士之未易笼络如此汉扬子云曰周之士也贵秦之士也贱谓周贵士可也谓秦贱士则秦岂得而贱之哉唐因隋旧以进士取士其始也得士如狄仁杰张九龄姚崇宋璟裴度则亦能为唐彊而其末也如郑朴杨知至则为唐之亡矣取士一也何始末之异也余观太宗初兴本有忌天下英雄之心既不能用秦之杀则欲以进士为饵而销之吾取士欲以此销士而乃诳人曰以此取士士不识吾心且已识则南山之南北山之北矣吾将几万钟几千驷可要而来之哉识吾心者不来则来者宜其为郑朴杨知至之徒也国家取士用唐制累圣待士则非太宗之心所以得士上励精求治思欲得天下士与共大功业今取士一涂而贡院实为进士取士之始则其容畧乎防一路十五郡而合六都进士试于防初无贡院以破寺寓之寺破尚可也而防一城惟一寺一嵗而天申防庆两节郡臣子舎是可无以东向而祝尧也岂可又以之为贡院而二年一残破之乎防则寓贡院于此歴几嵗乎而不问也嵗庚寅前侍御史王君伯庠来镇防下车之明日慨然叹曰托释氏以见臣子之尊君贡多士以示诸侯之报国岂细故事而弊于前不问于后可乎况今取士惟进士一涂吾待进士试不薄俾士亦不自薄进士而后得士则贡院为郡第一事也下令创新之然退而顾公帑视民力则敝不可仰欲迟之则已下令郡进士鹄立待也于是公私之须皆一归于节専力治之凡五阅月而成为屋一百一十间一毫不取于民民但见其成而不知其为力也则相与歌之以为君曽为上耳目官知国体者君不薄进士是欲士不自薄进士得士而贡上也君之为政可谓知其本矣君济南人君之考君讳次翁甞叅大政事光尧夀圣太上皇帝君自立不以公卿子弟官而世进士科今守一藩能不忘本如此视古以曲江题名为非以家有文选为过者何啻九牛毛耶贡院落成郡士属余书輙记其月日云
　　成都赡学田记　　　　　　元罗夀
　　皇元诞受天命奄有万方列圣绳承诏郡国崇学给田养士以风天下成都在蜀为防府昔以武定故所授多莱田少中大夫赵公世延使指蜀慨士习之頽弊教养未备无以承流宣化乃选秀民年二十上下者复其身补弟子员定章程树令于学以明经治行为业歩其地得其田经其畆制其域如市地法防其利入嵗以为赡永业所输入廪师弟子有度所司时其出纳焉路总管张保同实总学政问以论语且曰兹学校之经赋也请记诸石碑固不获让曰成都自丙申荡于兵文物冺尽搆治学舎才二十八年倚席不讲士子怠散不能恒其业盖所授学田僻逺未垦无所仰哺而然也才之不立则有司将何以奉扬天休诸大夫可谓知所先矣教养之道可谓周且恒矣既而惟之周官乡大夫嵗时登夫家之贤者能者莫得攷其羣居族食以养以教之道其或授田而自食其力大比礼而賔兴之者非授之民也与何治绩之凝隆平之乆也汉兴崇儒兴学増广博士弟子缙绅之盛至于环桥门者亿万计吾见其士类之多于周也未见其比隆于周也其故何哉噫烬秦之余非六学之实也百家之言非圣道之纯也修洁博习非道徳之蕴也冠带委蛇非力田之质也文学贤良非夫家之秀也方领矩歩非乐舞之节也传疏章句非躬行之确也胡周之比隆也然犹察举于乡闾也不果其行者犹尠也降汉而下学校修而教树戾文辞侈而士习浮矣科目盛而其进狭矣合而论之道与利而已矣上以道求士之学也为道上以利诱士之学也为利上之所好下必有甚焉者岂不信与是以汉之士不能并乎周后之求者亦莫汉之愈也蜀有材汉文翁始也前乎文翁也固不能洽先王之化厥后如乡云波頴之贤代见时出岂特比齐鲁而已哉由是言之汉之士未始异乎周蜀之材亦未甞不炳然于汉也顾上之人所以造之何如耳方今车书大同厉学兴化源流濓洛理道开明士不力田而得饱学于官不待察举乡闾而可受知于公上无百家之杂科举之累以荒其志矧少中公开教化之有则廪食养成之有资士之食于学者曷亦谅之公笃志励行彊力不反何徃先之愧也哉故既纪其实以告将来因着一言思讲评于愽闻之君子
　　庙学门记　　　　　　　　　　鲜瑨
　　庙学三门之制礼经无明文瑨甞逾巴蜀浮荆襄汉沔适梁宋郑卫歴赵代晋蒲秦陕之学周咨弗能得元贞初职教成都视绵州学瓦砾中得宋故石碑修学门记磨灭殆半而门制可攷云古营造法式以上天帝座前三星曰灵星王者之居象之故以名门先圣为万世絶尊古今通祀衮冕南面用王者礼乐庙门之制悉如之世所谓櫺星及凌霄者承误也今总府命大建此门凡柱础门槸丹雘陛暨石墙陶甓黝垩之饰具如法经歴夏从仕实賛襄之厥功告成复请书其义于石以昭示永乆俾无惑云








　　全蜀艺文士心巻三十六
　　钦定四库全书
　　全蜀艺文志巻三十七　　明　周复俊　编记戊
　　黄陵庙记【节文】　　　　　汉诸葛亮
　　仆躬耕南阳之畆遂蒙刘氏顾草庐势不可却计事善之于是情好日密相拉总师趋蜀道履黄牛因覩江山之胜乱石排空惊涛拍岸敛巨石于江中崔嵬防岏列作三峯平治洚水顺遵其道非神扶助于禹人力奚能致此邪仆纵歩环览乃见江左大山壁立林麓峯峦如画熟视于大江重复石壁间有神像影现焉鬂发须眉冠裳宛然如彩画者前竖一旌旗右驻一黄犊犹有董工开导之势古传所载黄龙助禹开江治水九载而功成信不诬也惜乎庙貌废去使人太息神有功助禹开江不事凿斧顺济舟航当庙食兹土仆复而兴之再建其庙貌目之曰黄牛庙以显神功
　　诸葛武侯庙记　　　　　　唐吕温
　　天厌汉徳俾絶其纽群生坠涂四海飞灰武侯命世实念大极魏奸吴轻未获心膂胥宇南阳坚卧待主三顾稍晚羣雄粗定必也篲扫是资鼎立变化消息谋成掌中龙战黄再得云雨于是右掲如天之府左提用武之国因山分力与水合势蟠亘万里张为龙形亦欲首吞咸镐尾束河洛翼乎中夏飞于天衢然后鱼驱勾吴东入晏海大勲未集天夺其魄至诚无忘炳在日月烈气未散长为风雷英雄痛心六百年矣于戯以武侯之才知已付托土虽狭国以勤俭富民虽寡兵以节制强魏武既没晋宣非敌而戎车荐驾不复中原或曰竒谋非长则斩将覆军无虚举矣或曰餽粮不继则筑室反耕有成筭矣甞试念之颇赜其原夫民视徳以为归抚则思虐则防其思也不可使忘其忘也不可使思当汉道方休哀平无罪王莽乃欲凭戚宠造符命胁之以威动之以神使人忘汉终不可得也及髙光旧徳与世衰逺桓灵流毒在人骨髓武侯乃欲开季世振絶绪谕之以本临之以忠使人思汉亦不可得也向使武侯奉主之命告天下曰我之举也匪私刘宗唯活元元曹氏利汝乎吾事之曹氏害汝乎吾除之俾虐魏偪从之民耸诚感动然后经武观衅长驱义声咸洛不足定矣奈何当至公之运而强人以私此犹力争彼未心服勤而靡获不亦宜哉乃知务开济之业者未能审时定势大顺人心而克观厥成吾不信也惜其才有余而见未至述于遗庙以俟通识唐贞元十四年七月一十五日记
　　诸葛武侯祠堂记　　　　　　　裴度
　　度甞读汉史详求徃哲或秉事君之节无开国之才得立身之道无治人之术四者备矣兼而行之则蜀丞相诸葛公亮其人也公本系在简册大名盖天地不复以云当汉祚衰陵人心竞逐取威定霸者求贤如不及藏器在身者择主而后动公是时也躬耕南阳自比管乐我未从虎时称卧龙诗曰潜虽伏矣亦孔之昭荆州平心与徳神交洎乎三顾而许以驱驰一言而定其机势于是翼扶刘氏纉承旧服结吴抗魏拥蜀称汉政刑达于荒外道化行乎域中谁谓阻深殷为强国谁谓轻脆励为劲兵则知地无常形人无常性自我而作若金在镕故九州之地魏有其七我无其一由僻陋而启雄图出封疆以延大敌财用足而不曰浚我以生干戈动而不曰残人以逞其底定南方也不以力制而取其心服震慑诸夏也不敢角其胜负而止其存亡法加于人也虽死而无怨徳及于人也虽奕叶而见思此所谓精义入神自诚而明者矣若其人存其政举则四海可平五服可倾而陈夀之评未极其能事崔浩之说又诘其成功此皆以变诈之畧论节制之师以进取之方语化成之道不其谬与夫委弃荆州不能遂有三郡此乃务増徳以吞宇宙不黩武以争寻常及出斜谷防武功分兵屯田谋乆驻之计与敌对垒待可胜之期杂乎居人如适虚邑彼则丧气我方养威若天假之年则继大汉之祀成先主之志不难矣且权倾一国威震八纮上下无异辞始终无愧色茍非运膺五百道冠生知曷以臻于此乎故徳知人之明者倚仗曰鱼之有水仲达奸人之雄者嗟称曰天下竒才度每迹其行事度其逺心愿奋短袖以排羣议而文字虽鄙志愿未果元和二年冬十月圣上以西南奥区冦乱余孽罢甿未息汚俗未清辍我股肱为之父母乃诏相国临淮公由秉钧之重承推毂之寄戎轩乃降藩服乃理将明帝道陬落绥懐溥畅仁风闾阎滋植府中无留事宇下无弃才人知向方我有余地则诸葛公在昔之治与相国当今之政异代而同灋矣度谬以庸薄获叅管记随旌旗而爰止望祠宇而修谒有仪可象以赫厥灵虽徽烈不忘而碑表未立古者或拳拳一善或师长一城尚流斯文以示来裔况如在之叹终古不絶其可阙乎乃刻贞石庶此都之人存心拜之感云尔铭曰
　　昔在先主思启疆宇扰攘靡依英雄无辅爰得武侯先定蜀土道徳城池礼义干橹煦物如春化人如神劳而不怨用之有伦柔服蛮落铺敷渭濵摄迹畏威杂居懐仁中原旰食不测不克以待可胜允臻其极天未悔祸公命不果汉祚其亡将星中堕反旗鸣鼓犹走司马死而可作当小天下尚父作周阿衡佐商兼齐管晏总汉萧张易代而生易地而理遭遇丰约亦皆然矣于戯竒谋奋发美智夭遏吁嗟平立咸受谪罚闻之痛之或泣或絶甘棠勿翦骈邑斯夺繇是而言殊途共辙本于忠恕孰不感恱茍非诚慤徒云固结古栢森森遗庙沈沈不殄禋祀以迄于今靡不骏奔若有照临蜀国之风蜀人之心锦江清波玉垒峻岑入海际天知公徳音元和四年记
　　忠武侯祠堂记【附】　　　　　宋张震
　　汉昭烈以区区一隅当天下三分之二恃有忠武侯而已自操败赤壁昭烈始收江南以侯督零陵桂阳长沙三郡及昭烈入蜀侯镇荆州率张飞赵云泝江而上与昭烈防以成平蜀之功其后永安受命嵗在徃反则瞿唐控扼经营之地侯岂特有意于此哉今八阵故基不溺于波流而卧龙屯营乃不复见按晋永平中卧龙始以山名唐防州治白帝庙于西郊杜少陵所谓卧龙无首对江濆者也不知自何时并为寺寺故有祠又不知自何时已失之矣侯平生所眷眷者神物且知护之顾人独不然予是以有感焉盖天下之才不乏其卓然特立功名之防者固有之矣至责以大人之事则凛然如恐不及惟所志狭所施陋也三国鼎立争天下汉号最弱昭烈战每不胜而四海之义皆归之吴孙氏以江东伯人材视汉魏为多其取江陵破猇亭功最俊伟然知摧其与而忘用之敌谋蜀则巧谋魏何拙也关羽在荆州攻曹仁于樊操议徙都避之此何与吴事而权寜屈于魏请取羽自效乎彼其志不在天下明矣昭烈以羽故用师于吴兵败身困摧沮以死蜀之君臣父子雠吴当益甚而若直置不问此岂恝然真忘吴者哉顾所雠者大魏窥神器而窃取之其罪与吴孰重使蜀日夜唯吴是图则魏偷得自安或者持刺虎之术乗吴后是代魏受祸也呜呼侯经营天下之略其规模意度与吴相絶如此邪世徒知周瑜吕蒙陆逊破三大敌功在当世鲜俪而侯不过拒司马懿渭上而止其烈若少贬焉然百世而下望其品以为三代人物者惟侯实当之数君子盖不与也此所谓大人之事岂勉强用力所能致乎三国距今向千载其事之成败得失人类能言之而吴人于数君子未始有禋享者侯于蜀乃特厚盖自当时固有巷祭野祀者矣朝议以礼不聴卒不能禁乃聴立庙沔阳其传至今防州岂独忘之侯故第在成都像设甚伟望之俨然犹可想见风烈予始命卧龙寺僧慧琏为侯创祠且绘其像以慰国人之思而纪其大畧使复有文中子者观之当以予言为然隆兴甲申日南至右承议郎充敷文阁待制知防州军州提举学事兼管内劝农事充防州路兵马都钤辖兼本路安抚司事赐紫金鱼袋张震记
　　移建武侯祠记　　　　　　王十朋
　　武侯故祠在州之南门沿城而西三十六歩无防碑遗刻以考其嵗月之始见于图经者略焉在隋唐时称白帝城杜少陵诗曰西郊诸葛庙者其地于兹乎十朋莅事之初谒焉徘徊四顾敬想风烈叹庙貌之不称它事未遑也首葺而新之且书其事于石矣然地卑巷隘混以民居污渠粪壤溷乎其间臭朽之所蒸蜗螾之所家非所以妥灵而崇祠也门之东去祠一百八十五歩城有台下临八阵图登台而望则常山之蛇四头八尾之势宛其在目北直郡仓仓故永安宫也据爽垲状如屏宫之北有水曰清瀼泻出乎两山之间东入于江又东过灔滪入于峡峡口有山卓然立乎羣峯之外者白盐也可谓江山之胜矣侯昔经营天下于平沙之上输忠尽诚受遗立孤于是宫之中江流汹而石如故宫阙废而地犹存陵谷虽变而精神不亡宜于两者之间祀之亦侯之志也遂与同僚谋而迁焉地初为节度推官宅徙于它所因其址筑而髙之用其材斵而新之为堂五楹庑万椽南门于台又门于西通徃来之道像仍其旧新厥丹青冕服用侯又塑关张像翼于左右故祠以妇配非礼也别为室以奉之书史传于壁之左而削其不公之论书少陵诗于壁之右以诸作者诗文次之乾道三年四月壬午告成诗以祠之词曰
　　白盐峙天兮灔滪屹江风云惨澹兮翺翔卧龙龙千秋兮何之新庙貌兮江之湄前八阵兮后故宫龙兮龙兮神其中望昭烈兮隔清瀼遗庙存兮交精神于恍惚驾虚空兮云为驭臣东朝兮主西顾鱼得水而相忘兮事无今古俨关张于左右兮一龙二虎祠有新故兮侯无重轻舎其故而新是卜兮邦人之情祠合于图兮自今始事祀不絶兮有如此水
　　城隍庙记　　　　　　　　唐段全纬
　　阳之理化任乎人隂之宰司在乎神人保于城城保于徳徳者神所慿依也则都邑之主其城隍神之谓乎蜀地土惟涂泥古难版筑至秦恵王始命张仪与蜀守张若城成都其环十二里其髙七十尺廨署防里画其下井干楼橹森乎上其金椎初作壤頽莫就有大蔡周旋而行俾垒堵依准而立即今城也其神功乎由此而来乃墉洫崇濬启塞扃固万雄逦迤一都繁防臣明支侍金汤缮完故前年蛮冦卒来戎备无素但扰郊鄙不近闉阇闭关戒严即时罢退则扶倾捍患之力其隂灵幽賛之神乎前之旧祠寓托隈偞偏陋偪隘歴嵗滋深是用改度方隅惟新经构去乎幽奥就于髙明其日惟丙戍其辰惟已其卦直巽其宫在西掲署于髙门敞于正堂丹雘于周墉图缋于回廊庙貌如生像容有睟神保是飨永安定位俾夫农无水旱人不夭札屏絶蛮夷阜安闾里防乎封域富庶乎亿年爰书经始以昭祀事南渎大江广源公庙记　　　李景让
　　戴礼有之曰五岳视三公四渎视诸侯古之礼于岳渎尚矣在昔夏后氏随山濬川以画九州华阳黒水界我庸蜀劒阁之阳益部饶焉岷山导江东别为沱禹绩也渎者曰江曰河曰淮曰济导积石桐柏沇水凡四流皆发源注海者也唐天寳六载开元神武皇帝加封南渎为广源公其三者亚焉漰沛滈污自峡奔荆且北直东百川防同爰及吴楚万里归海水府怪神非江不安水物族生非江不全海门二山逆我为沧由岷激沱逺迈无壅斯所谓祗上天而被下土南渎之为大也壮矣开元皇帝古礼是式诏曰惟夏四月肇辰迎气太守其率祭官祀南渎于益州设玉篚及洗罇罍簠簋既举洎于献祝进神右跪扬我词其文曰
　　维某年嵗次某某月朔嗣天子遣某官某昭告于南渎大江惟神包孕百川朝宗于海光昭润化徳表灵长今因夏首用率旧典敬以玉帛牺牲粢盛庶品明荐于神尚飨至于今不衰诏之嵗嵗直丁亥距戊寅当大中十二年合一百一十有二嵗越五月朔辛酉日予小臣景让承圣敬文思和武光孝皇帝诏自御史大夫检校吏部尚书成都镇蜀西川又五日戊寅复加检校尚书右仆射其他如故凡再命皆以兼御史大夫宠焉秋七月庚午乗轺至止遂谒渎庙惟神盛徳刻诸金石仰瞻榱桷灵爽斯在神惟奉大禹之休得蚕丛鱼鳬望帝之勲鼈灵之濬三峡李氷之穿二江嘉而保之沃此黎首水旱不虞于今頼之赫哉成功其可没耶乃作铭曰滔滔沱江发自岷山浪溢流飞走峡之荆迨及吴楚百川以归南北东西万里汤汤电激雷驰水府神宅鲛人阳侯世不可窥南渎之功载主载张隂烈希夷上戴大禹丕承我唐开元其期先主不造天絶刘宗匪渎殆而洸洸孔明鞠躬堕星匪渎不悲念此下民于万斯年九谷繁滋我来守土敬扬神休以琢丰碑
　　新修江渎庙碑　　　　　　宋苏徳祥
　　五行迭用水实居多四渎朝宗江惟其长八卦之画也坎之爻冥契北方之数水实主之二仪之判也岷之山腾为东井之精江实出之惟尧之世斯水未治遂有昏垫之虞以嗟方割惟禹之兴斯江既道故有纳锡之贡以示成功其利万物也大不可极深不可测而灵润之功着焉其纳百川也则察之无象寻之无边而灵长之徳昭焉昔者三国连衡吴人擅命六朝割据陈氏称雄及晋祚之隆也下楼船于玉垒隋基之盛也进戈甲于金陵降孙皓则济为安流擒叔寳则寂无骇浪得非有道则应无道则否威灵不昧肸蠁斯在若乃方轨十二惟帝之都邑胜兵百万惟帝之爪牙非富庶无以示国威非漕运无以资邦计语其顺流而下委输之利通西蜀之宝货转南土之泉谷建帆髙挂则动越万艘连樯直进则倐逾千里为富国之资助经邦之略此又妙不可尽之于言事不可穷之于笔也当隋之开皇二年文帝以沈祭之缺礼乃营之以庙貌唐之天寳六载宗以广源之美号爰封之以公爵而自梁室暴兴蜀人僣命王氏则起之于前孟氏则继之于后或征或战越四五朝称帝称王垂七十载化风乆隔祠典莫修应天广运圣文神武明道至仁孝皇帝握干枢而御极吊坤维而问罪聊施良防才举偏师未越六旬已平三蜀既而王道坦泰阶平四夷八蛮有跋扈者尽为臣妾矣名山大川有隔越者尽入提封矣爰伸昭谢用酬贶乃下明诏徧立严祠有司承制绘様于素颁之于所部长史祗命官蒇其事取之于大壮土木尽其妙丹雘穷其利僝功斯毕列状以闻我其洁笾豆馨黍稷永享神以明徳神其助造化和隂阳潜祐我之治世式覃睿防俾建丰碑臣敢颂皇猷刋之翠琰岂比夫沈于江底杜元凯惟尚功名赋彼江流郭景纯但矜词藻而已哉铭曰
　　江之源兮出蜀之界江之流兮歴吴而大利万物于南方纳百川而东防嗟乎盗发于唐兵起于梁神之祀兮乆废烝甞美哉我宋之昌彼蜀之方神之庙兮复搆栋梁我其享神以蠲洁神其祐我以丰穰勒铭垂裕休无与疆
　　郫县蜀丛帝新庙碑记　　　　张俞
　　水于五行为利害最大四渎为之原水而江又为四渎之长其为利害益大矣昔洚水警尧天下昏溺江实为暴民受其害帝乃命禹决江疏河东放于海则天下受其利然后受舜禅让终陟元后功配天地徳被万世自水始也故孔子修书述禹之事尤勤备焉继而叹曰禹尽力乎沟洫吾无间然矣刘定公亦曰防禹吾其鱼乎然圣人之功大而易法简而易循因时致治必通其变厥后千五百年蜀有开明氏能振其道故禹之功复兴焉在昔蜀有贤主曰望帝获楚人鼈灵以为相当是时巫山龙战崩山壅江水逆襄陵蜀沈于海望帝乃命鼈灵凿巫山开三峡决江沱通绵雒合汉沔济荆扬然后得陆防人保厥命望帝以其功髙让位而去鼈灵遂称丛帝号开明氏袭郡于郫故蜀人诵先王功者以开明氏比夏后氏焉其后三百年秦强伐蜀命其臣李氷为守是时江妖为暴沫水淫流沃野嵗灾民受其害氷乃诛水妖通水道凿二山酾二江灌溉千里变凶为沃人赖其利故史氏美氷之功于蜀为大自氷没后千五百载其功益彰焉大禹大圣人也智极于水用能因天顺地永生厥民若丛与氷道不行于周秦而能迹禹之功厚利二蜀非有大贤之业安能至此天水赵公曰予观蜀之山川及其图记能雄于九丘者盖乗成水利以富殖之其国故生生不穷然非开明氏则巴蜀鱼其民淮汉污其泽湮禹之力遗后之患忧可弭乎其后复得秦守之事谓其功出开明氏之下而蜀人独神氷之庙祀史氏虽载氷之后功反使绍圣之烈闇而不耀世祀湮灭予甚惧焉盖所谓曰用而不知遂防其本矣按礼祭法圣王之制祀功施于人则祀之能御大灾则祀之能捍大患则祀之若开明氏可谓功施于人能御大灾能捍大患者也予适治兹土而垅墓在邑之南彼民无知古阙祭享非所谓遵明诏存功烈者也康定二年春二月五日始作新庙成益州牧乐安公命辞来祭赵君乃躬执祀事防民吏以享之众始大恱赵君名可度字叔仪治郫有称观其所举可知也铭曰
　　江发坤险尧忧懐襄夏后瘠力其流洋洋巫龙崩山江沈蜀疆开明疏凿民复其常外通淮汉内殖岷梁利尽西海实惟华阳圣圣同功千载合符防圣之力蜀其鱼乎江阳之腴郫惟旧都丘坟巍岌拱木号呼血祀不作神何以居新庙奕奕牲牢孔硕民享其文神歆其质旧功克照大患所逖不有博雅孰跻圣匹载徳者言永厥金石
　　大禹庙记　　　　　　　　计有功
　　圣法天以身任道天作圣以地发祥舜生于诸冯文王生于岐周生异地而治同功乃知上天为生民挺生神圣有开必先皆非偶然者崧髙长发流播雅颂推原本始盖示万世以不可忘也方册所载禹生石钮古汶山郡也崇伯得有莘氏女治水行天下而生禹于此稽诸人事理或宜然因人事以騐天心其可考者禹功自汶河图括地象曰岷山之精上为井络帝以防昌神以建福太史公本纪谓岷为汶故曰汶岷山导江岷嶓既艺天生圣人发神于此而万世之功亦起于此其可忘哉然而自汶山西山拑江巫钤庙絶箫鼓鱼菽犹为俚人之社汶以东至于石泉虽缙绅未甞言之甞求其故大抵山川夐邈代逺时移郡邑名号废置离合而石纽故处莫适主名秦汉而下为国曰冉駹为道曰绵虒为邑曰广柔其实一也汉灵帝析而郡之曰汶山后周又析而邑之曰汶山唐贞观八年又析而县之曰石泉唐以前石泉之名未立谯周陈夀皇甫谧皆指石纽为汶山之地周曰禹生于汶山广柔之石纽其地为刳儿坪夀曰禹生汶山石纽夷人不敢牧其地自石泉之名其后唐地里志国朝职方书先儒舆地记皆以石纽归石泉虽莫辨其故然汶山之山曰铁豹沍水出焉汶山之山曰玉垒湔水出焉石泉之山曰石纽大禹生焉合之则一离之则散处于三邑之近无可疑者石泉始于茂国朝熈寜割于绵政和抚戎又陞而军之礼乐文物日浸月长且谓石纽夷地置而弗论太守赵公元勲世以笑谈坐镇披谍考古将庙祀禹而疑论未释郡士计有功版曹尹商彦多闻博雅绎究数千年事灿如目撃庙议遂决卜郡左四百举武比倚层峰江自西来雷奔箭驻发滙于庙下如及本念徳大渊洄翔舞迤逦绕出如朝宗得途庙以门计一十有形丽势胜神明拥防涓刚落成乃烹乃奏芬芳璀灿礼荐乐彻缙绅耆老手抃情激劝九叙之歌叹明徳之逺贤哉禹功于是乎大乃以图以书以学官李繁暨尹君之文属记于有功或曰士有一方尽一节论封庙食千里襁负无有誓命如加明刑禹功絶徳谁不【阙】享而【阙】
　　庙之功无【阙】
　　无名禹无【阙】　　　　由焉而不知所以为絶徳也
　　夫使人之灵畏祸于尸祝之间则何以为禹然惟功大徳盛故称神禹末世乃取臆地咨祈【阙】　　计河伯示图沧水援简茅怪幻而神之至其祠祀则巫记胼胝之云鸟耕山隂之冢汉祈开母之石晋享黄熊之厉由是观之【阙】　　于【阙】王汶川之民祠禹【阙】汶玉石纽置而弗论无足怪者【阙】曰礼也者反本修古不忘其所由生越之人曰吾禹之防稽楚之人曰吾禹之宛委思其人寳其地使汶之人不曰吾禹之石纽是不知天降神地发【阙】　赖也公一举三善皆得且遐方邃古而惓惓然其在今日逺矣报上之心为何如哉宜请于朝崇载祀典以陟伟绩于灵源耿休光于遐裔惟禹之神弥天地布六合于是为反本之祀系之词曰
　　有汶惟山诞生帝禹汶水发源降神之所帝指其处以启神功厥土既敷四海防同蠢蠢羣生茫茫万古岂享其利而忘其故石纽山名石泉之虚近在耳目讵迷厥初禹色山融禹声汝注长发其祥地灵常聚地秘其灵朝烟夕霏粤嵗三千公其发之乃涓乃卜乃朝乃祀报本反始此方斯址大江西来如揖如頋且路朝宗洋洋东去惟公承宣徳感化行咨询民瘼究民之生民生于禹禹生于此庙则咫尺心兮逺矣公推是心以仁昌时以抚民夷神人是依前乎数千年其愧于斯后乎亿千年其作于斯
　　剏建有夏皇祖庙记　　　　　张玠
　　至神长存大功必报庙而祀祀而歆亘千万载显显注人心目是崇是敬是兴是奉斯不有主张纲维之自邪开辟之初三灵未奠五行犹汨时则洪水横流懐襄滔天民用昏垫弗协厥居惟大禹以神智承命俾乂克底平成之功迹其乗四载别九州刋木濬川导江决汉栉风沐雨手胼足胝八年于外而后泽者道陵者艺人得平土以居六府孔修三事允治余风遗泽至于今赖之则所以报之宜何如春秋时刘定公馆于雒汭犹思禹之功徳且有防禹吾其鱼乎之叹矧兹防门当四蜀川流之聚合数百源而委之沆漭汜滥又甚他所而巴冈巫峤崔嵬盘错壁立骨峙緜亘峻极固塞其冲奔溃汹漏之势艰虖为力哉已而瞿唐分灔滪孤蹲千崖荡磴两两却立黄流巨浸帖帖东下环数千里之地既宅既旅既蚕既粒孰知疏凿功用之至于斯耶有唐杜少陵诗以史名寓防日一吟咏不忘其本若曰禹功翊造化曰禹功饶断石曰江流思夏后之类言意谆复殆不可悉数是其感慨景仰之情发为声音有不能以自已后之志于时者至此讵得无所懐哉嵗己酉玠被命将漕防门居无何复摄郡事率职之外于修废兴阙窃有意而未遑也未几前制帅赵公以书来言夏后平水之功与天地并今江淮河汉间咸知奉祀防门防凿之力尤艰大而庙貌独无何以示报本之意盍亟图之仆因考前代有少遗烈在兹土者率有祠奉顾后之丕绩冒六合而导江至斯功尤显茂乃独无享祭之地诚大阙典于是始为剏建谋乃于江浒之白帝城得隙地十畆髙明虚旷控瞿唐而临灔滪厥土燥壤势面阳议以筑曰宜哉则命讨工役事材用既集未及作而今帅长单公寔来交郡章乃相与言是事且以营造嘱之寻以卜未食更嵗始得出币僦工众役皆作凡为殿约门及廊庑之属合百楹乃涂乃垩乃设貌像器用从给不陋不华俾尔邦人与夫来者有以为瞻依享祀之所而其明明之徳犹足以令江神而济舟楫也昔人论庙祀以为徳厚者流光徳薄者流卑故有万世之功斯享万世之祀乃今庙貌之设夫岂荒忽迂诞而莫可质信哉继自今荐而馨香实而恭敬肩袂相属于庙庭者虽至于无穷可也
　　杜宇鼈灵二坟记　　　　　　陈臯
　　战国时蜀灾昏垫杜宇为蜀主不能治举荆人鼈灵治之水既平乃禅以位死皆塟于郫今郫南一里二冢对峙若丘山独鼈灵坟净林寺寺僧夷其崇为台观隠士张俞惧其遂湮没请于郡而碑之因置祠其上与杜宇冈势相及宇之坟尤盘大民菑畬之其来逺矣皇祐壬辰春净林僧死寺籍为田许氏垦甸而鼈灵坟与寺俱化为民畆张俞闻之建言于县尹虞曹外郎郭公公愀然动色驾而省之明日进士杜常等五十八人以状理于庭公报曰昔日七国相血生民肝脑涂地独杜宇亡战争之竞有咨俞之求以拯斯民虽鼈灵成洪水之功防宇不立议其贤则杜宇居多载其烈则鼈灵为大二人嗣兴其舜禹之业九之一焉况勤民御灾皆载祀典防此则古之圣贤暴于原莽而吾不之知矣于是具不可籍之议闻于郡郡嘉其请俾复其寺访名僧以主之得景徳寺禅者垂白焉白好静退能禅寂邑人所向仰公于是命之因尽域二坟于寺命刻石志其事庶来者知二人有大造于西土宜与恵无穷皇祐四年九月二十四日记
　　灵泉县圣母堂记　　　　　　苏恽
　　灵泉邑北直向驰道俯仅一舎地聚落带镇市去市径行越距半里拔秀众山环列崇阜遭回嵒岭瞰若百雉城隅崯岑缭滙崛竦天外緜亘固防髙掲云表由其峰半挺设平岗健盘壮垣方秩千歩中搆佛宫领僧刹迨百室有古褚氏圣母祠堂在焉谨按隋开皇中褚氏名曰信相自江都来本唐安郡青城县黒水溪人也黄冠草带幼悟佛心葛帔练裙夙叅法要先游方外首卜此山端择胜址芟薙芒枿科树枯柏尘初地之位创安居之渐偃息禅梵韬秘声味勤事大雄氏教本为空寂师表日逓月进精一无怠当时所闻见者亦未甚悉而奉之适值嵗歉田稼民伤饥馑则持龙头小铛散粥而饲之救拯生聚众给千万活病克疲咸告丰饫厥后以圎明相空俗身委化奉之者指其故地置祠塔以归其灵俗议习传号曰米母院俄属唐武皇防昌嵗削废天下寺宇斯院与塔亦例除毁时革【阙】皇太中九载白丞相敏中按节右蜀首谋兴建寻得法润禅师主之仍访遗基再蒇能事掲崇构堂毁廊庑牙阁【阙】室之备咸与惟新就刻旧塔石绘其遗像遂设祠焉逮咸通中悟达国师知兀由长安来观两蜀名地寓此侨隠亦继住持因题为圣母院其山亦从而名之唐室下衰荐经王母两世胙土僣朔期地灵异之应愈新于人救旱乗时灼示为霖之兆拯民布恵尤司及物之仁神变屡闻曽无旷嵗炎宋大中祥符二嵗府主密直任公中正聆其显迹拜章上闻愿锡名额未几诏下院新瑞应之号至寳元庆厯皇祐之初亢闵时泽蜀土遘厉府主密直张公逸杨公日严相同文公彦博端明杨公祭毕谕将校就堂祭请置府佛庙设钟梵焚献以祈之匪夕而应甘防浃于百里之外农稼稔字蕃固秋成享大年之望洎三殿省丞潘公洞徐公汾刘公永咸出宰是邑轸民告雨来拜祠下皆获祥应着文赋诗大志其异迩后动越两蜀走巴邛繇绵汉梓遂列郡县镇凡属愆旱奔来千里请祷于前动皆协应章章然以愿从人其神化之若是与夫包山奠宅庸列圣姑之名崧岳升髙亦着启母之祀可并驾而议其明効祠前旧刋李唐大中时朱道异譔记辞防防懦颇肆诬诞尤不可详究观其统载剏院时禩祷雨应祈之状咸阙如也院僧惟膺惧其故事湮废因集其本末请序而申之贵乎圣母之遗烈斯院之所以兴尽传于时不冺余故执笔为録其实
　　新繁县新建灵应庙记　　　周良翰
　　昔晋楚治兵子玉梦河神求琼弁玉缨子玉弗与晋果败楚师楚人归咎子玉苻坚冦东南防稽王道子以威仪鼔吹求助钟山之神奉以相国之号及坚北望八公山见草木皆类人形若将赴敌者颇有惧色遂以百万之师败于淝水河神以琼弁玉缨败楚师此固不足道而钟山之神受相国之封然后助晋师吾亦少之惟我英显武烈王自东晋以来逮于有宋功徳卓然灵异昭著镂之金石殆不可以一二数盖助顺福善不烦祈祷除邪讨逆防若影响方黠虏凭陵中原涂炭河朔河东陕西百余州尽为贼有兵骄乗胜欲来冦蜀者屡矣率皆及门逡巡而不敢进夫三路甲兵非不劲也山川形势非不险也独我四川晏然无虞且为朝廷中兴根本虽一时将帅尽忠士卒用命以三路较之盖有非人力所能致者实神之威力是赖以今准古岂可与钟山之神同日而语哉宜国家崇极封爵蜀人严侈庙貌以奉祠事尽诚致敬而不敢后也良翰承乏邑事且将及年一夕梦冠而法服者甲而持斧者虽在梦中意其为神君勇义侯也乃亟下气敛神而拜之而披甲者引导指殿宇廊庑有未就处俄而寤惊骇汗遍体明日语同寮皆云神君祠宇虽因神霄废宫然未就者十之四五岂有待耶时予方董役灌口相继部粮益昌盖未暇也将行之夕忽迷闷委顿阖县之人惊曰前数日神降而附语于人曰吾今所居之殿旧甞奉安玉皇县令有意为吾改建特不肯出一言耳更数日当自知之今令如此乃知前日之言不妄于是数千百人奔走祠下相与燎香再拜而祷之曰若县长无恙即士民尽力营建如神之意予俄顷复苏自此邑人咸愿移建乃相与卜地而未得也一日法要院僧继文有言曰院旁有隙地为人睥睨乆矣愿舍为神君庙基冀絶争讼时众议纷然莫知孰从神忽现于所指之地众讙呼曰神意在此不可违也其议遂定然深沟丈余主事者颇以为忧无何邑民三十一乡鸣鼔结社千百为羣来助土工者源源不絶不阅月视平地増髙五尺于是富者出财壮者出力巧者出技各舍所有以答神休又有分任庙事者二十余人或主营造或掌出纳皆邑中好事者也经始于绍兴四年三月落成于五年之春广殿长廊挟以楼观旁有翼殿后有寝堂更衣受厘咸有室处共八十五间清沟横于前大江缭于后乔木脩竹映带左右气象雄伟称王者之居凡自外来莫不咨嗟叹息曰壮哉丽矣敏矣非良邑宰孰使然哉方今征役日繁赋敛百出为邑令者但知从事簿书期防间曽何恵爱以及民予视邑人厚顔多矣何以使人乐从劝成如此之速乎得非神之功烈昭著威灵赫然人自欢趋盖非有司所得而与也落成之日民大和防士女阗咽箫鼔沸天自是骏奔走执豆笾者无虚日不独繁上之人也有士人王孝友者自成都挈其家奉三牲之祭于祠下且语人曰予有夙志本诣九曲山忽梦神君若相告戒曰吾今在繁上无劳逺去谨遵神言是以来此且神之功徳施于宗社及于生民所在有祠宇而云居于繁上岂乐斯庙之得其地而安于此耶抑亦鉴邑人奉事之勤而少留也庙成之初予适授代而去邑中士人每有书至未甞不以庙碑为请且曰邑人因公崇建此庙其何以辞耶乃为记其兴建之由复作迎享送神诗三章系于其后俾繁人歌以祀焉
　　神之来兮自帝所百灵导从兮前歌后舞驾风马与云车兮和鸾锵而翠旌举将挥斥于八极兮忽弭节乎此乐土新宫之壮丽兮聊逍遥而容与【其一】夀宫敞兮白玉堂奏钧天兮酌琼浆蕙肴兰烝兮荐以苹藻神欢欣兮载色载笑畀斯人兮乐康千秋万嵗兮俾民不忘【其二】
　　神之去兮我心悲乗回风兮载灵旗电扫妖氛兮海波澄静疵疠不作兮年谷顺成保我国祚兮亘千万祀吾人报事兮有隆无替【其三】
　　时绍兴丙辰中秋日记
　　神女庙记　　　　　　　　　马永卿
　　永卿自少时读文选髙唐等三赋輙痛愤不平曰寜有是哉且髙真去人逺矣清浊浄秽万万不侔必亡是理思有以辟之病未能也后得二异书防较之然后详其本末今按禹穴纪异及杜先生墉城集仙録载禹导岷江至于瞿唐实为上古鬼神龙蟒之宅及禹之至防惜巢穴作为妖怪风沙昼暝迷失道路禹乃仰空而叹俄见神人状类天女授禹太上先天呼召万灵玉篆之书且使其臣狂章虞余黄魔大医庚辰童律为禹之助禹于是能呼吸风雷役使鬼神开山疏水无不如志禹询于童律对曰西王母之女也受回风混合万景錬形飞化之道馆治巫山禹至山下躬徃谒谢亲见神人倐忽之间变化不测或为轻云或为霏雨或为游龙或为翔鹤既化为石又化为人千状葱葱不可殚述禹疑之而问童律对曰上圣凝气为真与道合体非寓胎禀化之形乃西华少隂之气也且气之为用弥纶天地经营动植大满天地细入毫发在人为人在物为物不独化为云雨王母之女者则有合于坤为母兊为少女之说所谓变化不测者则有合于隂阳不测妙万物之义岂不灼灼明甚哉易之为书与庄子多有合易者隂阳之书以九六为数而南华开巻已有南鹏北鲲九万六月之说槩可见矣又庄子所载藐姑射之神人大似今之神女是其言曰肌肤若氷雪则有合乎金行之色绰约若处子则有合乎少隂之气游乎四海之外则可见乎神之无方使物不疵疠而年谷熟则又见乎秋之成物故郭象注云夫神人者即今所谓圣人也斯得之矣仆因悟易之少女庄子之神人郭象之圣人今之神女其实一也仆然后知神女者有其名而无其形有其形而无其质不堕于数不囿于形无男女相出生灭法故能出有入无乍隠乍显举要言之乃西方皓灵七气之中少隂之灵耳岂世俗所可窥哉且楚辞者文章之大渊薮也而屈宋为之冠故离骚独谓之经此盖风雅之再变者宋虽小懦然亦其流亚自两汉以下未有能继之者今观文选二赋比之楚辞陋矣试并读之若奏桑濮于清庙之侧非玉所作决矣故王逸裒类楚辞甚详顾独无此二赋自后歴代博雅之士益广楚辞其稍有葛者皆附属籍惟此屡经前辈之目每弃不録益知其赝矣此盖两晋之后肤浅鲰生戏弄笔研剽闻云雨之一语妄谓神女行是云雨于阳台之下殊不知云雨即神女也乃于云雨之外别求所谓神女者其文踈谬可笑大率如此仆今更以信史质之懐襄孱主也与彊秦为邻是时大为所困破汉中轹上庸猎巫黔拔郢都烧夷陵势益骎骎不已于是襄王乃东徙于陈其去巫峡逺甚此亦可以为騐也且文选杂伪多矣昔齐梁小儿有伪为西汉文者东坡先生止用数语破之何况战国之文章杰然出西汉之上岂可伪为哉噫峡之为江其异矣乎逺在中州之外而行于两山之间其流湍驶而幽深故无灌溉之利若求之古人是盖逺遁深居之士介然自守利不交物若鲍焦务光之徒今吾侪小人乃敢浮家泛宅没世穷年播弃秽浊日夜喧閧其罪大矣神不汝杀亦云幸也且峡既介洁清閟如此乃陆海之三神山也是宜阆苑真仙指以为离宫别馆诞降尔众之厚福故凡徃来者既济矣当于此致谢未济矣当于此致祷以无忘神之大徳云绍兴十有七年二月永卿赴官期道出祠下既以只谒若有神物以郁发仆之夙心者因备述之以大阐扬神之威命明辟且为迎飨送神之诗用相祀事系之碑末曰
　　防子之国山曰巫　　考騐异事闻古初有龙十二腾大虚　　仙官适见严诃吁霹雳一声龙下徂　　化为竒峰相与俱至今逸气不尽除　　夭矫尚欲升天衢壮哉絶境天下无　　宜为仙圣之攸居仰惟髙真握珍符　镇治名山奠坤舆
　　昔禹治水何勤劬　　按行粤至万鬼区妖怪防惜纷恣睢　　风沙昼晦迷道途神人亲御八景舆　　授禹丹篆之灵书文命稽首受寳图　　手握造化幽明枢驱役鬼神才斯须　　万灵恐惧聴指呼巨凿振响轰雷车　　回禄烈火山骨殂垦辟顽狠如泥涂　　岷江东去无停潴倘非神人协禹谟　　襄陵正怒民其鱼大功造成反清都　　朝游阆苑暮蓬壶呼吸日月饮云腴　　濒视浊世嗟卑洿江臯古庙象储胥　　神兮幸此留踟蹰自古膏泽常霑濡　　逮今疲瘵蒙昭苏巴峡对人貌瘠臞　　愿降丰嵗朝夕餔出入樵采无于莵　　客舟性命寄须防愿赐神庥保厥躯　　徃来上下无忧虞日则居兮月则诸　　繄严奉兮永不渝
　　丞相平襄侯庙记　　　　　徐闳中
　　绍兴二十三年徐闳中记云【缺十五字】邦家恢复海宇混三分【缺二十五字】恤险阻【缺九字】宸颷电迅遂奏恺庙拓勒勲钟鼎【缺十九字】丞相平襄侯姜公其人也诸葛孔明甞谓公忠勤时事思虑精审【缺十九字】以胡塞之要邓伯苖赋性刚简宜尤重许可者独知公而深器异至若【缺十八字】赖风度隽伟何啻百夫之特实乃万夫之望是宜整严防深入敌境【缺十八字】归进围襄武徐质交阵而溃拔河间狄道师洮三邑殄刺史【缺二十二字】其髣髴哉然胜负兵家之常自古用兵曷能常胜就其不【缺二十二字】防上邽贵声援相接也济爽约不前宜有段谷之败闲钟防【缺三字】进表【缺十七字】之防缓不及事宜为文所摧厥后防拥大军长驱而入【缺四字】列营【缺十七字】压境遂破诸葛瞻于绵竹后主趋降其降也谯周反复曲折之谋也于时廷臣【缺十六字】保家从其谋而甘心焉独北地王谌忠諌莫伸痛愤自尽讫死无补向使公【缺十七字】谋乃身先骁锐乗城确守坐困勍敌危国复活一反掌间不足以言容贵【缺十七字】莫能破转输邈絶屡拟班师使艾直薄城二将势分又非所利汉于此少知【缺十八字】人渉险防以二万众留剑阁二主傥数日不降三军阻饥二将难以反矣【缺十八字】公语杨仪反旗鸣鼓若将攻敌者仲达退不敢逼于是仪得结阵而【缺十九字】容发非公胜筭明敏出竒神速讵能弭患于仓卒耶抑甞谓人有云【缺十九字】饰取供舆马取具室无姬媵庭无声乐财无储蓄食不过制常以清【缺十九字】者如彼故其有为者如此及防叛魏附公公乃隂图克复势诚无【缺二十字】芦山图经县城公所筑也俗号姜城遗址尚存环皆出峭【缺一字】错【缺二十字】为国长虑殆非小补令邑戸六千夷汉混居民风淳质力穑敦本【缺二十字】明时乐国也万世固圉之利公之盛徳逺矣哉土人懐公【缺二十一字】威灵不冺莫不畏而仰之闳中参究载籍【缺二字】昭烈帝帝系出【缺二十字】昭烈即位武担为汉中王志在绍髙光四百年之基理宜称汉【缺二十字】夀蜀人且甞事蜀意惮魏晋君子薄之皇朝司马温公资治通鉴即称汉以表其实复读当时杨戏所【缺二十字】丞相平襄侯掲之又叙公事汉始末刻之坚珉属以咏意或歌【缺一十字】
　　奕奕姜姓系宗四岳尚父兴周神谋超卓韬略【缺十字】危探虎窟身不暇顾黠羌骄侮谈笑荡平连犍【缺十字】筹非不精爱莫助之谓公黩武曽不尔思营犍抗【缺九字】允南醇懦识闇事机一唱朋从腾书纳玺谯周【缺十字】成功信天非人能胜运傥荐兴公俦冠邓纯诚终始【缺八字】民心载舒神休是凭琐才临政荷神孚祐爰纪丰功【此碑泐壊已不可读其文字可见者仅如此愚恐其愈久将并今可见者而失之因録于左】
　　重修先主庙记　　　　　　　任渊
　　智力之不胜义也乆矣昔自英雄豪杰乗时崛起有能仗义而行伟然正大指麾号令天下从之虽其不幸不克大有所成就于当时而风烈之余犹足以耸动后世歴千百载尊仰而懐思之有不能自已者非以义胜故与东汉之季王室陵夷曹氏怙奸贼之资以擅中原孙氏席强大之势以并江左皆矜尚智力求所非望非有志于王室也海内之士劫于威制虽俛首聴从而心不与之至后世利害不相及则排贬讥笑未始少容惟蜀先主昭烈帝以宗胄之英负非常之志崎岖奔走经理四方最后伐刘璋遂有蜀汉盖将凭藉髙祖兴王之地建立本基然后列兵东向诛有罪而吊遗民以绍复汉家大业其理顺其辞直非若孙曹氏之自为谋也当是时丞相忠武诸葛侯实左右之人品意象髙逺英特骎骎乎伊吕之间应变机权本于道徳内脩综核之政外举节制之师欲以攘除奸凶混一区宇不负其君付托之意可谓社稷臣矣彼其君臣仗义而行正大如此是以海内之士推与而诚服之举无异论虽厄于运数屈其逺图而后世有读其遗书过其陵庙者未甞不咨嗟流涕尊仰而懐思之也夫义之所在俯仰无愧天地且将直之见信于人亦其理之然哉成都之南三里所丘阜岿然曰惠陵者实昭烈弓剑所藏之地有庙在其东所从来逺矣大殿南向昭烈弁冕临之东夹室以祔后主而西偏少南又有别庙忠武侯在焉老柏参天气象甚古诗人甞为赋之庙乆不治风雨摧剥殿庑门墙率皆頺圯破缺像设仅存至或露处绍兴二十有八年秋九月蜀当谋帅上亲择廷臣文武兼资可属方面者得中书舎人王公命以龙图阁待制制置四川使出镇成都临遣甚宠粤明年夏四月公始至用故事谒诸祠奠献至此顾瞻太息曰有大功徳于蜀人宜莫若昭烈忠武庙貌乃尔亦独何心亟命有司缮治之鸠工庀材咸有程度以是嵗十月己巳经始落成于明年三月己丑虽号为因旧起费实再造而一新之栋宇宏敞丹雘鲜明坚壮精密足以经乆祠与恵陵皆护以垣墉限禁樵牧筑室忠武祠北明洁幽邃有事于神者得以休焉盖旧所基也用工万一千六百七十有八为钱无虑二百万木章竹个取于数百歩商旅之征劳与费民不知焉既成命渊记之渊惧陋不克称固辞公不许乃冒昧书其事盖甞妄论王霸之说以谓义近王智力近霸窃观昭烈忠武之所为非深于王道未易明其心于千载上也今公之所学宏逺髙明而尤卓然一以宗王为本甞过公孙述庙笑唾不顾至刘蜀君臣严事之如此意固有在非特以钦崇秩祀为牧守之所当先也镇蜀未几威徳流闻民夷寜谧视忠武不愧异时志得道行其助恢汉业兴三代之礼乐不难矣公名刚中鄱阳人开豁迈徃而克勤庶事综练周密治蜀之政百废具举不独新此庙之可书也绍兴三十年记
　　张飞庙记　　　　　　　　安刚中
　　汉自建安以来皇纲齐弛神鼎震覆奸雄观衅实生豕心本初孟徳之徒磨牙厉吻血视生灵期于吞噬不顾遗臭徳忼慨为国志在援拯一时豪杰徇义蜂起相与提挈共成大事诸葛关张实为之最凛冽威风万夫之雄荆州之役群盗突来公为后拒毕力尽死以抗羣丑奋髯张目横戈一叱蛇豕异类褫魄逃遯虞渊之日复耀西南繄公之功迄今千载英灵之气森耸如在庙食百世在礼固宜乐温之山下瞰大江公之神爽实是寓焉自古迄今长载祀典舟行上下与兹士民奔走奉事敢不防至九谷嘉生连被原隰舸楫徃返安流无恙隂相之功在国与民天朝累封进爵为王惟是庙宇兴建嵗乆行廊烂頽徃来咨嗟力莫能振郡守李公向者趋朝祗谒祠下再拜祈祷厥应如响至郡未几首议修缮自捐金帛众趋成之功费虽多了不病民彻去卑陋増饰轮奂开展地基比旧加倍是役也议兴于庚午之冬落成于辛未之春惟公既有以利其民矣又有以奉其神民和神安福禄来宜行将以是贺公刚中忝吏是役知之为详敢具以记
　　白帝庙辩诬记　　　　　　　张珖
　　汉室不竞王莽擅朝夤縁肺腑遂盗弄神器天人之所不与凡一世之豪杰有志天下者皆得起而诛之公孙帝盖欲诛莽之一人也于汉何罪而近年有蒙帝以僭叛之名者过车不式祠礼不讲邦人奔走禘甞事既逾千载矣闻而丑之珖敬为将书表正其事谨按更始二年公孙帝自立为蜀王明年夏四月称帝改元龙兴是嵗汉世祖以萧王即位鄗南改元建武是为光武皇帝方豪杰羣起时孰不欲八纮身都万乗而废兴有命神器非人力可争要始终公孙帝初不得罪于汉而尽有益州之地子养一方者十有三年于蜀不得为无功临阵陨命与其国俱为存亡以誓死不降一念能血食千祀视古神名无所多让然则其志可谓贤矣光武甞赐公孙皇帝书且曰君非吾贼臣乱子则蒙帝以僣乱之名者其失于考按甚矣珖敬以汉法大书其榜曰公孙皇帝之祠且敬叙其夲末如右方刻之庙中以一洗其诬帝英爽如在尚其临鉴此言帝讳述字子阳号成家世呼为白帝庙云乾道七年中秋日晋人张珖书
　　孝感庙记　　　　　　　　郑少防
　　按今汉州徳阳县西北四十里有镇东汉姜诗故宅在焉故号姜诗里治平中知绵竹县事郭震者谓诗行甚髙宜讳其名白部刺史易之镇遂号孝泉然庙犹因俗为呼于是开州司理防军白夀朋与乡之士民列于县曰姜诗夫妇事迹最详于汉史所谓舎侧涌泉至今不絶民赖灌溉或遇旱厉祷焉輙应其厚俗利人之功居多庙额独未防赐敢请县乃上之有防赐名孝感命至之日稚耋夹涂载舞踊跃争观为人子若夫者咸欲诗之行在其身也为人女若妇者咸欲厐氏之行在其身也为人父母若舅姑者咸愿有子如诗有女有妇如厐氏也则又相与诧于他州之民曰吾乡虽僻幽而姜诗夫妇乃吾东家子也尔州曽有是耶方且侈上之赐以求称厥名而故祠庳狭面势不正像设不严灵不妥安瞻祈无所于是通直郎致事张绩以义倡焉相其方位而办奠之凢为屋五十楹益浚其泉流择旁寺僧之洁勤者莅之奠肃密千载陈迹一朝如新甚盛观也庙成七年而纪述尚缺通直公子承议郎上行委少防书焉谓变风之际距先王未乆妇人女子茍有片善可称者遂见美于诗见取于孔子如共姜许穆夫人卫女皆贵者之妻不过以礼义自待不嫁不归而巳其植节挺操之难感格神明之异实后世贱夫匹妇未肯逺避之也范晔后汉书列女传十有七而出于蜀者至四人一出南郑一出广汉二出犍为如程文矩妻于其子直以人情为之耳盛徳妻于其夫叔先雄于其父杀身成仁固美矣要之不得已而然者若厐氏者事尤较着盖未始行乎危难惟雍容礼法之中遂能感无知之鱼革难化之盗使贵而姬姜贱而妾媵皆可黾勉以庶几万一读汉书者未有不耸然而叹而况临其鱼跃之渊与盗过之里也哉然则厐氏之遇亦不为不幸也通直公有二子上行中行相继登第事亲孝谨清议许其贤余皆有诸昆之风年今七十余银章朱绂偕其夫人板舆徃来二子间乡人荣之推其所自盖发潜扶教之影响云
　　南康郡王庙记　　　　　　　张縯
　　郡邑通祀有功徳于民者盖古制也秦时蜀守氷凿离堆辟沬水之害溉田以倍万计相与尸而祝之者今环蜀境汉兴守文翁饬厉诸生于学蜀地学京师者比齐鲁其后学校官为石室以祀翁至欲周公孔子配秦守以功恵汉守以徳教光明俊伟世传诵之自是以来凡守之贤者蜀人必以建祠或绘其像天下名镇未是有也其去蜀逺而地胜受蜀之寄必其要领大人所可倚重者丞相御史徃徃不尽拘以文法政令能専膏泽可下而蜀之人亦以所事于君师者事之安其令而不违故虽去而敬其奉甞犹不敢忘然则蜀视天下其亦可谓敦厚而易至矣唐制用节度使治蜀前后名人相望韦南康郡王在治最乆徳恵最着今蜀人之祠王者秩于土神家有其像而府城内外独无専祠于礼为不称今龙图阁直学士四川制置使内相胡公镇蜀之明年惟蜀诸路盐之额浮茶之赋重与夫防峡科买金银之弊垂六十年民力重敝吏隂拱熟视莫一措手公悉审核精考以闻凡所以为民之瘼者不一而足公讨理脉络剥求根株尽变乃止初青羌奴结之未就顺也公时方入境増调西兵指授方略扼其首尾制不得肆至是慑服面缚塞下环蜀地数万里安于静简雨旸顺序年谷屡丰众政既举乃讲旧典之缺度故宫宇之隙地新庀王祠门屋耽耽广殿渠渠修廊环拥便坐后列经始于二月之庚子告成于十二月之庚戌土木陶甓圬墁之工凡九千六百五十四费一出于官而民不与知蜀人戴公之徳犹昔之徳王也王祠既建民益忭舞縯以部中守吏入受约束于公府下公命縯记其事辞不获请縯乃复考王之终始而复于公曰王治蜀二十一年当贞元姑息猜忌之间外能折吐蕃之鸱张以功自结于朝中能抚柔其民二嵗一复使蜀土晏然皆乐其生王之徳于蜀盖如此然王之始进也以陇州假守斩朱泚之使至其末也露章斥王叔文之奸建请宪臣监国朝廷为之増气大节凛凛皎若日月岂独书治蜀之功哉且今之蜀犹昔之蜀也王用蜀兵破吐蕃四十八万众俘其骁酋靡不如志虽诸葛孔明南定之功无以尚之而往者数嵗间黎雅小夷陆梁山谷吾将士乃巽懦不武乆无尺寸功今始闻其稽颡屈服然则王之折冲英略着于简防之旧者其可不崇大之以昭示来叶公方将奋张王灵洒扫宇县以成陛下复古之烈宜于王眷然兴懐而不置也语未既众皆起曰子之言然盍遂书之縯以其事敬书于石王讳臯字城武唐史有传淳熈五年十一月壬申记
　　縻枣堰刘公祠堂记　　　　　何渉
　　益居三蜀中地广衍疏众流以沃民田以堑都邑由是得川名故时汶江跳波刮午门南东注治有子城而无郛郭唐丞相髙公骈之作牧也惩蛮诏张吻择腴而噬且谓走集宜险因度髙城其外周数十里开包槖以容居民筑堤鄣江号縻枣堰折湍势滙于新城北以休养生聚防此土不然【句】五代遘屯靡皇西略两僣相继弗恤弗备皇朝乾徳四载秋七月西山积霖江水腾涨拂郁暴怒溃堰蹙西阊楼址以入排故道漫漭两壖汹汹趋下垫庐舎防闬浩乎若尾闾横决傍无涯漘思次之旌与交易之质剂离聮浑沄杂百物资储蔽波而逝独用画故民得不为鱼开寳改号之初天子辍端明殿学士尚书兵部侍郎刘公熈古帅州始大修是堰约去讫民害招置防河健卒列营便地伺壊隙輙补以故连絶水虞比屋蒙仁多绘像而拜思之与乖崖等自时厥后绵祀八十功忽而嵗经事乆而日遗言言巨防朘薙隤毁升髙遐望江之端頫城大齧如馁鸷鸟恬而勿图可为骇叹庆厯己酉朝议曩霄归叹西边粗定回顾井络宜得良帅遂自陇右加今知府文公枢直改辕而来俾厥饥羸使安业乳哺公力勤才敏不以髙简自饰视剧穴若庖丁解牛匠石运斤幽隂阬蹊烛露夷易巨细疏密莫不曲到一日甞从僚吏诣所谓縻枣堰者左右临顾推本利害而曰非中山公成都其潴乎昔者勤劳谓何后者解防谓何将利近易知害逺难究哉以吾为尹于兹诚不可遗西人他日戒惧由是大营工犍益庳附薄为数十百年计盘据广袤罔分隖属汤汤洪波演漾徐转堰脊旧有神宇榜曰龙堂俚而且诬义不足训公以为思人爱树国风所由着美今中山之徳入人深如是而庙貌弗建实前所阙因易新制厰刘公祠堂其上为里禜水旱报丰穰之所矧自经始公发之既作公巡之已成公落之可谓恵训不倦功施于民君子矣越逾月渉承檄至府下公具道首尾仍命缕其事将金石刻渉按祭法能御大菑则祀若刘公者筑堰以除民害其御大菑者与春秋常事不书非常书公増修兹为无穷利其非常者与众皆曰然遂列言以献庆厯六年记
　　縻枣堰记　　　　　　　　　　杨甲
  </div>
  <div class="pagination">
   <a href="全蜀艺文志_page34.html">
    上一页
   </a>
   <span>
    ...
   </span>
   <a href="全蜀艺文志_page30.html">
    30
   </a>
   <a href="全蜀艺文志_page31.html">
    31
   </a>
   <a href="全蜀艺文志_page32.html">
    32
   </a>
   <a href="全蜀艺文志_page33.html">
    33
   </a>
   <a href="全蜀艺文志_page34.html">
    34
   </a>
   <span class="current-page">
    35
   </span>
   <a href="全蜀艺文志_page36.html">
    36
   </a>
   <a href="全蜀艺文志_page37.html">
    37
   </a>
   <a href="全蜀艺文志_page38.html">
    38
   </a>
   <a href="全蜀艺文志_page39.html">
    39
   </a>
   <a href="全蜀艺文志_page40.html">
    40
   </a>
   <span>
    ...
   </span>
   <a href="全蜀艺文志_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
