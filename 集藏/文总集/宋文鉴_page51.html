<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 51 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 51 页/共 75 页
  </h1>
  <div class="content">
   齐州闵子祠堂记　　　　　　　苏　辙
　　厯城之东五里有丘焉曰闵子之墓坟而不庙秩祀不至邦人不寜守土之吏有将举焉而不克者熈宁七年天章阁待制右谏议大夫濮阳李公来守济南越明年政修事治邦之耋老相与来告曰此邦之旧有如闵子而不庙食岂不大阙公唯不知苟知之其有不饬公曰噫信其不可以缓于是庀工为祠堂具使春秋修其常事堂成具三献焉笾豆有列傧相有位百年之废一日而举学士大夫观礼祠下咨嗟涕洟有言者曰惟夫子生于乱世周流齐鲁宋衞之间无所不仕其弟子之髙第亦咸仕于诸国宰我仕齐子贡冉有子游仕鲁季路仕衞子夏仕魏弟子之仕者亦众矣然其称德行者四人独仲弓尝为季氏宰其上三人皆未尝仕季氏尝欲以闵子为费宰闵子辞曰如有复我者则吾必在汶上矣且以夫子之贤犹不以仕为污也而三子之不仕独何欤言未卒有应者曰子独不见夫适东海者乎望之茫洋不知其边即之汗澜不测其深其舟如蔽天之山其防如浮空之云然后履风涛而不偾触蛟蜃而不詟若夫以江河之舟楫而跨东海之难则亦十里而返百里而溺不足以轻万里之害矣方周之衰礼乐崩弛天下大壊而有欲救之譬如渉海有甚焉者今夫夫子之不顾而仕则是舟楫足恃也诸子之汲汲而忘反盖亦有陋舟而将试焉则亦随其力之所及而已矣若夫三子愿为夫子而未能下顾诸子而以为不足为也是以止而待夫子尝曰世之学柳下恵者未有若鲁独居之男子吾于三子亦云众曰然退而书之遂刻于石
　　东轩记　　　　　　　　　　　苏　辙
　　余既以罪谪监筠州盐酒税未至大雨筠水泛溢蔑南市登北岸败刺史府门盐酒税治舍俯江之漘水患尤甚既至不可处乃告于郡假部使者府以居怜其无归也许之嵗十二月乃克支其欹斜补其圮缺辟听事堂之东为轩种杉二本竹百个以为宴休之所然盐酒税旧以三吏共事余至其二人适皆罢去事委于一昼则坐市区鬻盐沽酒税豚鱼与市人争寻尺以自効莫归筋力疲废辄昏然就睡不知夜之既旦旦则复出营职终不能安于所谓东轩者每旦莫出入其旁顾之未尝不哑然自笑也余昔少年读书窃尝怪顔子以箪食瓢饮居于陋巷人不堪其忧顔子不改其乐私以为虽不欲仕然抱关击柝尚可以自养而不害于学何至困辱贫窭自苦如此及来筠州勤劳米盐之间无一日之休虽欲弃尘垢解羁絷自放于道德之场而事毎刼而留之然后知顔子之所以甘心贫贱不贪求升斗之禄以自给者良以其害于学故也嗟夫士方其未闻大道沉酣势利以玉帛子女自原自厚以为乐矣及其循理以求通落其华而収其实从容自得不知夫天地之为大与死生之为变而况其下者乎故其乐也足以易穷饿而不怨虽南面之王不能加之盖非有德不能任也余方区区欲磨洗浊污希圣贤之万一自视缺然而欲庶几顔氏之福宜其不可得哉若夫孔子周行天下髙为鲁司宼下为乘田委吏惟其所遇无所不可彼盖达者之事而非学者之所望也今既以谴来此虽知桎梏之害而势不得去独幸嵗月之久世或哀而怜之使得归伏田里治先人之敝庐为环堵之室而居之然后追求顔氏之乐懐思东轩优游以忘其老然而非所敢望也

　　宋文鉴巻八十二
　　钦定四库全书
　　宋文鉴巻八十三
　　宋　吕祖谦　编
　　记
　　黄州快哉亭记　　　　　　　　苏　辙
　　江出西陵始得平地其流奔放肆大南合湘沅北合汉沔其势益张至于赤壁之下波流浸灌与海相若清河张君梦得谪居齐安即其庐之西南为亭以览观江流之胜而余兄子瞻名之曰快哉盖亭之所见南北百里东西一舍涛澜汹涌风云开阖昼则舟楫出没于其前夜则鱼龙悲啸于其下变化倐忽动心骇目不可久视今乃得翫之几席之上举目而足西望武昌诸山冈陵起伏草木行列烟消日出渔父樵夫之舍皆可指数此其所以快哉者也至于长洲之濵故城之墟曹孟德孙仲谋之所睥睨周瑜陆逊之所骋骛其流风遗俗亦足以称快世俗昔楚襄王从宋玉景差于兰台之宫有风飒然至者王披襟当之曰快哉此风寡人所与庶人共者耶宋玉曰此独大王之雄风耳庶人安得共之玉之言盖有讽焉夫风无雄雌之异而人有遇不遇之变楚王之所以为乐与庶人之所以为忧此则人之变也而风何与焉士生于世使其中不自得将何徃而非病使其中坦然不以物伤性将何适而非快今张君不以谪为患窃防计之余功而自放山水之间此其中宜有以过人者将蓬户瓮牖无所不快而况乎濯长江之清流挹西山之白云穷耳目之胜以自适也哉不然连山絶壑长林古木振之以清风照之以明月皆骚人诗士之所以悲伤憔悴而不能胜者乌覩其为快也哉
　　遗老斋记　　　　　　　　　　苏　辙
　　庚辰之冬余防恩归自南荒客于颍川思归而不能诸子忧之曰父母老矣而居室未完吾侪之责也则相与卜筑五年而有成其南修竹古柏萧然如野人之家乃辟其四楹加明窻曲槛为燕居之斋既成求所以名之余告之曰予防从事于诗书凡世人之所能茫然不知也年二十有三朝廷方求直言有以予应诏者予采道路之言论宫掖之秘自谓必以此获罪而有司果以为有不逊上独不许曰吾以直言求士士以直言告我今而黜之天下其谓我何宰相不得已寘之下第自是流落凡二十余年及宣后临朝擢为右师谏凡有所言多听纳者不五年而与闻国政盖予之遭遇者再皆古人之希有然其间与世俗从事之不如意者十常六七矣虽号为得志而实不从予闻之乐莫善于如意忧莫惨于不如意今予退居一室之间杜门却扫不与物接心之所可未尝不行心所不可未尝不止行止未尝少不如意则予平生之乐未有善于今日者也汝曹志之学道而求寡过如予今日之处遗老斋可也
　　司马温公布衾铭记　　　　　　范祖禹
　　温国文正公而服之布衾隶书百有十字曰景仁恵者端明殿学士范蜀公所赠也曰尧夫名者右仆射髙平公所作也元丰中公在洛蜀公自许徃访之赠以是衾先是髙平公作布衾铭以戒学者公爱其文义取而书于衾之首及寝及疾东府治命敛以深衣而覆以是公于物澹无所好唯于德义若利欲其清如水而澄之不已其直如矢而端不止故其居处必有法动作必有礼其被服如陋巷之士一室萧然图书盈满凡经日静坐泊如也又以圆木为警枕小睡则枕转而觉乃起读书盖恭俭勤礼出于天性自以为适不勉而能与二范公为心交以直道相与以忠告相益凡皆如此其诚心终始如一将殁而犹不足祖禹观公大节与其细行虽不可遽数然本于至诚无欲天下信之故能奋然有为超絶古今居洛十五年若将终身焉一起而功被天下内之婴童妇女外之蛮夷戎狄莫不敬其德服其名唯至诚故也公兄子宏得公手泽纸本子家属祖禹序其本末俾后世师公之俭云
　　湖学田记　　　　　　　　　　顾　临
　　夫恵有术也养有道也一梁之渡人恵之防者也而君子取之得其术也一韭之济物养之薄者也而圣人取之得其道也子产乘舆其为力固勤矣而君子不取非其术也冉子与粟其心固为周矣而圣人不取非其道也所谓术者不在乎丰在乎不费云尔所谓道者不在乎大在乎不穷云尔夫丰而多费知爱于彼而不知爱于此矣大而易穷知爱于今而不知爱于后也惟其不费则虽微可尚也惟其不穷则虽薄可贵也吴兴学着于天下当其盛时学者不可胜録然常患恵而养之者不至也彼千里而来有及门而不能留者有留而不能久者将返则有戚然不足之叹自学初得赐田五顷而濒湖多潦嵗入无几由今枢密胡公为郡始为办学资渐以及诸生之寒者继胡公者或増焉然亦莫之充也嘉祐中临常承乏教授计其资十常不能及二三既数年廼防太守鲍侯轲恤其不给慨然思有以广其资方谋诸士僚适闻秀州杉杨泾有民讼田频年不决官将两夺之鲍侯喜曰吾谋得矣廼用书恳请于转运使愿得贷钱购所争田以赡学者防转运使贤乐闻其请遂用贷钱六十万得田七顷其田当沃壤旧无暵潦之患以二年之入偿贷钱然后率为学粮嵗可以食百员夫栋宇之固易隳也泉布之富易耗也惟田之息可以霑及无涯语其始可谓恵而不费者也要其终可谓养而不穷者也世有掠民脂血妄为塔庙之奉在名教之地则藐而不顾噫不明乎善徒多费而易穷较今日之为重可取也鲍侯去之二年遇今徐侯来喜其得恵养之道术而有资于名教然虑嵗月之久有穰没其美者乃强不敏着于记云
　　重修御史台记　　　　　　　　曾　肇
　　元祐三年新作御史台成有诏臣肇为之记臣肇伏自惟念幸得备位从官以文字为职此大手笔虽非所克堪然义不得辞谨拜手稽首而记之曰维御史见于周掌赞书受法令而已战国以致执法亦记事之职也至秦汉始置大夫位亚丞相副曰中丞督部刺史受公卿奏事举劾按章其属有侍御史出讨奸猾治大狱于是専绳紏之任厥后政事归尚书而御史与尚书谒者并为三台大夫更为三公而中丞为台率与尚书令司隶校尉朝防皆専席为三独坐隋唐复置大夫天下有寃而无告者得与中书门下省诘之谓之三司自是御史益为雄峻其属则有殿中监察并侍御史为三院侍御史一人知杂事横榻而坐谓之南牀皆専弹劾不言事本朝因之至真宗皇帝增置言事御史其后皆得言事御史相率廷辩小则人得自达故其任视前世为尤重非但谨朝防听狱讼而已列圣相继皆假以寛仁使得自竭是以风采所加百僚震肃朝廷倚而益尊奸邪望而知畏初本朝虽因唐制然以大夫为兼官不治台事以郎中员外郎兼侍御史知杂事以贰中丞以太常博士以上为三院未至者则为御史里行监察故事内察尚书六曹外巡按郡县久之亦废至神宗皇帝大正官名始归大夫职以侍御史治杂事罢御史里行而复六察官分守既定廼相官府盖御史台建于宣化坊自开寳五年才有东西岳七年雷德骧分判三院事请于上而大之屋不及百楹天禧二年复诏増广遂至三百六十楹讫于元丰垂七十年寖以圮坏神宗皇帝伻图程工以授有司旧阙大夫听事踵邺都制度阙门北乡取隂杀之义人形势庳下无以重威至是命置大夫听事辟门东乡增庳为崇培下为髙其规模宏逺矣继志述事属于后又今上即政之初务先慈俭土木之勤咸诏勿事惟台之建实遵先训犹以大夫虚员姑省营筑辟门北乡仍故不改经度损益断自圣心以元祐二年六月己亥始事三年八月庚辰卒功用人力十万五千为屋三百五十一楹视旧小贬而亢爽过之门闼耽耽堂室渠渠长贰佐属视事燕休翼翼申申各适所宜吏舍囚圄深靓严固案牍簿书栖列有序所以观示都邑表正宪度揆诸典章于是为称昔周人考室见于风雅鲁国作门记诸春秋后世传诵为载籍首恭惟神宗皇帝受命承序十有九年建立经常皆应古义好恶无私赏罚不僭而纲纪是张宫室弗营池籞苟完而府寺是崇故能垂精风宪之司以启后嗣之意二圣恭已开辟言路聪无不闻明无不烛士有以言获福不闻忠以取祸耳目之地宠遇莫抗故能新是栋宇以成前人之志是宜着在文字刻之金石以度越邹鲁垂休无穷顾臣之愚言语浅陋何足以发扬圣德称明诏之万一哉虽然臣尝闻之责人非难责已惟难御史责人者也将相大臣非其人百官有司失其职天下之有败法乱纪服防搜慝者御史皆得以责之然则御史独无责乎哉居其位有所不知知之有所不言言之有所不行行之而君子病焉小人幸焉此御史之责也御史虽不自责天下得以责之惟其不难于责已则施于责人能称其任矣能称其任然后危冠盛服崇墉峻宇游焉息焉可以无愧苟异于是得无馁于中哉臣故不自揆辄因承诏诵其所闻以告在位者使有以仰称夫列圣褒大崇显之意焉
　　适南亭记　　　　　　　　　　陆　佃
　　防稽为越之絶而山川之秀甲于东南自晋以来髙旷宏放之士多在于此至唐余杭始盛而与越争胜见元白之称然杭之习俗华媚善占形胜而丹楼翠阁映辉湖山如画工小屏细巧易好故四方之賔客过而览者徃徃后越夫越之美岂至此而穷哉意者江山之胜虽在而昔贤往矣距今年嵗幽深寂寞殆有鬰而不发者也熈宁十年给事中程公出守是邦公吏师也所至辄治故其下车未几弗出庭户之间而政成讼清州以无事乃与賔客沿鉴湖上蕺山以寻将军秘监之迹登望稍倦未惬公意于是有以梅山胜告公者盖其地昔子真之所居也今其少西有里曰梅市其事应史公闻徃焉初届佛刹横见湖山一面之秀以为未造佳境也因至其上望之是日也天和景晴竹茎尚疎木叶防合峰峦如削间见层出公曰此山之佳处也已而北顾见其烟海杳防风防隐映有魁伟絶特之观而髙情爽气适相值也夕阳在下不得已而后去其山之僧用和者契公之意因髙构宇名之曰适南盖取荘周大鹏圗南之义暇日以众饮而赏焉水挹清山转望转碧而俯仰之间海气浮楼台野气堕宫阙云霞无定其彩五色少湏百变殆词人画史不能写也于是阖州以为观美而春时无贵贱皆徃又其风俗絜雅嬉游皆乘画舫平湖清浅晴天浮动及登是亭四眺无路风轻日永若在蓬莱之上可谓竒矣然则所谓余杭者未必如也公苏人也自其少时已有诗名咳涶成珠人以传玩则模写物象道所难言其在公赋之乎虽然公之美志喜于发扬幽懿岂特贲一山而已凡此乡人藏道蓄德晦于耕陇钓濑屠市卜肆鱼盐之间者乎天子仁圣抜用忠贤梦想多士斯可以出矣庶几托公之翼抟风云而上哉
　　蜀州重修大防记　　　　　　　吕　陶
　　古之循吏以郡县为一家视其民如所亲之于子弟待之以忠厚乐易之诚济之以勤劳不怠之力事不问巨细苟可以兴作营置区处办具则莫不尽心焉建校舍选开敏吏自训饬之减用度遣诣博士为学子除更繇与俱行县通渠渎广陂湖起芜废溉田至数万顷躬率俭约劝督务农出入阡陌舍止乡亭轻刀剑重牛犊铸田器教犁耕亲度顷亩差肥瘠为三等立文簿藏之乡县凿山通道列亭传置邮驿凡数百里息省劳役还集流散发仓廪以赈凶旱具葬祭以恤鳏孤限礼聘之年施四诫之令禁嫁娶送终勿徇奢靡此其事之大者而为之甚详以至榆薤葱韭口有常数二彘五鸡家有常养种桑柘植麻纻藏果实蓄菱芡养蚕织屡悉有教令此其事之小者而为之亦不略按古而求盖豳公所由之风化而孟子所谓王道之本者亦可见焉是以居则悦服去则见思风迹光辉于一时德声洋溢于后世游茂先之守唐安抑用此术欤虚心以接物无猜阻疑贰之衅抗志以涖事无苟简灭裂之态举大纲以敦治体亲细务以尽下情自公府至于郊野皆得其欢知茂先待之如一家也防宇之久矣每大风雨虑至摧圮政闲事隙谋以葺之逺仿诸侯路寝之制近遵太守黄堂之式崇卑深广举适凖度他所毁陋从而一新楼垒得其髙坚帑庾得其固密文牍充栋宇以谨其藏賔客戾馆舍有以享其安敞亭榭以资览咏完庖突以备燕飨凡为此者盖政有余力而及之非先后缓急之不序也民安其居吾可以议居处之安非略于大而详于小也非以治舍为逆旅望望然计吾嵗月以去而不恤其他客有践其境造其门外自西阶游目四顾虽不问俗政可知矣譬如富家巨室垣墙立而壮门闳辟而大奥阼别而正囷仓廐库之设各得其当就而询之必有爱其子孙者主焉一郡之政何异于是予尝通理此州知土俗之淳良羡风物之秀胜以谓嘉郡齐民宜得贤守敏政乃具四美今茂先之治大防如此故予乐为记之茂先慷慨有逺度毎以功名自期岂特区区乎此它日去而显矣人必思之有读予文者亦可以慰思也
　　考古图后记　　　　　　　　　吕大临
　　荘周氏谓儒者逐迹防真学不善变故为轮扁之说刍狗之谕重以渔父盗蹠诗礼发冢之言极其诋訾夫学不知变信有罪矣变而不知止于中其敝殆有甚焉以学为伪以智为凿以仁为姑息以礼为虚饰荡然不知圣人之可尊先王之可法克己从义谓之失性是古非今谓之乱政至于坑杀学士燔爇典籍尽愚天下之民而后慊由是观之二者之学其害孰多尧舜禹臯陶之书皆曰稽古孔子自道亦曰好古敏以求之所谓古者虽先王之陈迹稽之好之者必求其所以迹也制度法象之所寓圣人之精义存焉有古今之所同然百代所不得变者岂刍狗轮扁之谓哉汉承秦火之余上视三代如更昼夜梦觉之变虽遗编断简仅存二三然世移俗革人亡书残不复想见先王之绪余至人之謦欬不意数千百年后尊彝鼎敦之器犹出于山岩屋壁陇亩墟墓之间形制文字且非世所能知况能知所用乎当天下无事时好事者畜之徒为耳目竒异玩好之具而已噫天之果防斯文也则是器也胡为而出哉予于士大夫之家所阅多矣每得传摹圗写濅盈巻轴尚病窽启未能深考暇日轮次成书非敢以器为玩也观其器诵其言形容髣髴以追三代之遗风如见其人矣以意逆志或探其制作之原以补经传之阙亡正诸儒之谬误天下后世之君子有意于古者亦将有考焉






　　宋文鉴巻八十三
　　钦定四库全书
　　宋文鉴巻八十四
　　宋　吕祖谦　编
　　记
　　抚州新建使防记　　　　　　　王无咎
　　善为政者急其所急以及其所缓而经理于缓急之际亦各有方不善为政者反此若夫教化以夺其未顺之心衣食以厌其必得之欲蔽不可留之狱讼恤无所告之老穷简阅官吏崇其善而替其恶此最其所急而不可缓者也至于城池之所以备豫廨舍之所以兴居仓库之所以出纳以及台榭廐驿亭圃之区区宜革而革宜修而修此差可以缓而不可废者也故夫用事于一州者得宏敏周通之君子则将能周旋裁处急当其急缓当其缓常不缪于序而其间又周旋经理使其利足以掩害其损足以为益薄费而厚得近举而逺存不然得鄙近偷惰之吏则其裁处多不能当其序而经理又不能适其宜如前之云云者此后世之通患而谊儒法士所为发愤思古也治平二年四月五日抚州之防成太守司农少卿钱公暄革唐刺史危全讽之所建也盖全讽之建当天祐之元年至今殆二百年而其势将壊故公始议革之而方是之时公之为州已逾年矣其政令已行而吏民顺谐嵗常有年狱讼清简公夷然无为也于是使四县之令各备其材而不自惮其烦绻缱督视故能以旬有二日而成既成则其规模髙广皆逾于旧而其始又以智损其中六楹故使坐其下者宛转四顾豁然虚旷称夫临堂堂千里者之势其用于事而善如此真所谓宏敏周通之君子哉噫天下之有抚州而抚州之宜有治防者固无穷而治防之内太守迭处而迭去者亦无穷也然则今日之役不有文字之曲折以托于无穷之间则后之人孰知夫为是役者自吾钱公始而为之又适当其序且有方也故无咎承公之命不敢辞以不能而遂为之记云
　　定平凝寿寺塑佛记　　　　　　张舜民
　　定平县山不如水水不如寺寺不如凝寿山无名而水有名寺无不得山水而凝寿居其胜水西为县东为凝寿负夕阳见里社重楼复道缭络上下烟际隐显望如屏障间写出故游者不惮其劳而居者不夺其乐予始游寺有大明堂佛居中黄金之肤五色之衣美哉从者具而皆土面骨立制度尚未明然予亦知其为佛之尊也后予再游而艮前佛之背又于壁中隠出为半见之佛而从者非向相似而所谓九耀者为之也佛御轮乎其中矣异矣夫九耀昭昭在天宁卑乎而顾为臣仆如是邪岂于教自有所本而予未尝学而不能知也欤又安知不曰九曜五行之正气尚臣吾佛况于人乎故王法则曰吾不知畏而饮食男女常久之道或一受教俾之断弃至于终身不敢伤有其设术之甚无若此者矣夫此则予何能为哉至于有善地不为民居候馆而多聚斯类然其独凝寿哉天下之所共叹者此也
　　大雅堂记　　　　　　　　　　黄庭坚
　　丹棱杨素翁英伟人也其在州闾乡党有侠气不少假借人然以礼义不以财力称长雄也闻余欲尽书杜子美两川防峡诸诗刻石藏蜀中好文喜事之家素翁粲然向余请从事焉又欲作髙屋广楹庥此石因请名焉余名之曰大雅堂而告之曰由杜子美以来四百余年斯文委地文章之士随世所能杰出时辈未有升子美之堂者况家室之好耶余尝欲随欣然防意处笺以数语终以汨没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯然入其门耶故使后生辈自求之则得之深矣使后之登大雅堂者能以余说而求则思过半矣彼喜穿凿者弃其大防取其发兴于所遇林泉人物草木鱼虫以为物物皆有所托如世间商度隐语者则子美之诗委地矣素翁可并刻此于大雅堂中后生可畏安知无涣然氷释于斯文者乎
　　汳水新渠记　　　　　　　　　陈师道
　　汳水于萧其阙如玦水经谓河至荥阳莨荡渠出焉渠至阳武其下为沙蔡水是也其出为隂沟沟至浚仪其下为涡别为汳汳至防别为获余波迤于淮阳东厯彭萧城于泗注谓鸿沟官度甾获丹浚与渠一也禹塞荥泽而通渠于甫田其后河然入焉即索水也汉书地理志荥阳既汴水又有狼汤而受沛防有获水首受甾获至彭城入泗以余考之河渠书云自禹之后荥阳引河为鸿沟以通宋郑陈蔡曹卫与济汝淮泗防于楚而竹书纪年梁恵成王入河于甫田又引而东明非禹之书旧也书曰济入于河东出于陶丘北者入而复出也溢为荥者济之别荥波既猪障而东之也周官又谓豫之川荥洛幽兖之川河沛则河南无济矣其谓莨荡受济禹塞荥阳而用河者皆失之汉志莨荡无出甾获无始盖略之也余谓与经合而荥水诸书皆不载又疑渠汳为二而荥有一焉杜佑以经作于顺帝之后诡诞无防而注叙渠源或河或洓或河洓合其说不一次其所经纷错悖戾而志亦阔畧不具辨始末盖皆不可考也自汉末河入于汳灌注兖豫永平中遵导汳自荥阳别而东北至千乘入于海而河于是故渎在新渠之南注所谓絶河而受索自此始隋开皇中因汉之旧导河于汳大业初合河索为通济渠别而东南入于淮而故道竭今始东都受退水为臭河于畿为白沟于宋为长沙于单为石梁于徐为汳而入于南清南清故泗也盖自三都而东畿宋亳宿单济之间千里四来而故道浅狭春夏不胜舟秋水大至亦不能受也萧故附庸之国城小不足居民又列肄于河外每水至南里之民皆从避之庐舍没焉率数嵗一逢民以为病绍圣三年县令朝奉郎张惇始自西河因故作新支为大渠合于东河以导滞而援溺于是富者出财壮者出力日勤旬劳既月而成邑人相与语曰渠议旧矣更数令不决而卒成于吾侯孰有恵而不报者乎于是不词而同欲纪于石以属余余谓张侯其居善守行峻而言道以成其名其仕善义不畏不侮以登于治其可纪者多矣而诸父兄弟独有见于末者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书
　　咸平县丞防酴醿记　　　　　　张　耒
　　咸平五年诏以陈留之通许镇为咸平县先是章圣皇帝幸亳祠老子道通许筑宫以待幸既为县即以宫为令治所主簿居中书府而枢密府为尉舍熈宁某年始置丞于是迁县尉于外而丞居焉丞居之堂庭有酴醿问之邑之老人则其为枢密府时所种也既老而益蕃延蔓庇覆占庭之大半其花时大于其类邑之酴醿皆出其下盖其当时筑室种植以待天子之所必有珍丽可喜之物而后敢陈是以独秀于一邑而莫能及也毎思唐自天寳以至于周厯嵗数百天下未尝无战其治安仅足以小康而祸败尝至于大乱自安史以来藩镇四据而天下无完国降及其末分裂攘夺至五季而中原正朔之所加仅止门阀之中惟我艺祖神宗受天休命神武四达马首所向破灭摧伏于是斸百年之蟠据合厯世之分裂数百年间祸根乱源薅剪堙塞大扫而无余矣肆我章圣皇帝诞承祖武以无志大功宽赋薄征顺天养民四方无虞休养滋息如人之疾病蛊败医者既已击逐钩取其累年之蠧矣而后为之调利抚养安居美食以使之丰腴而坚强也由是观之自开元以来至于章圣而天下之人如复见大治之全国呜呼亦可谓盛矣于是封太山禅梁父祀后土祠老子徜徉四方以明示得意闻之古者天子巡幸所至郡国必建原庙所以广孝示后世而况当太平之盛时讲一世之大礼八鸾之所经六龙之所驻可以昭后世示子孙以为厯之大训成法者宜如何哉是宜一草木一瓦砾皆当护守保藏无敢弃坏以无志祖宗骏功成烈而使知夫百余年间地平天成养生送死无憾者谁之力也酴醿之生当是时盖尝雨露之濡近日月之光与夫旄头属车皆为一时之物矣可不爱哉
　　双槐堂记　　　　　　　　　　张　耒
　　古之君子其将责人以有功也必使之乐其职安其居以其优游喜乐之心而就吾事夫岂徒苟悦之哉凡人之情其将有为也其心乐而为之则致精而不苟虽殚力费心而不自知故所为者有成而无难古之御吏也为法不苛其勤惰疎密随其人之所欲而吾独要其成是以古之循吏皆能有所建立夫望人以功而使其情愁沮不乐求舍去之不暇谁肯以其怨沮不平之心而副吾之所欲哉顷时予见监司病郡县之政不立扼腕盛怒曰是惟饮食燕乐处游观之好吾日夜以法督责之使无得一于此一嵗之日数计吾从而课率之使无得有顷刻之间以约束为不足而继以辱骂辱骂为不足而继以讯诰方此时吏起不待晨卧不及暖废饮食冒疾病屋室败漏不敢修完器用乏不敢改作其勤苦如是犹不足以当其意宜其郡县之政无所不举小大得职而民物安堵矣然吏益奸民益劳文书具于有司而事实不立吏足以免其身之责而民不知德相为欺绐以善一时而监司卒亦不得而察也岂非其所为者无至诚喜乐之心出于畏罪不获已苟以充职故耶其事功之灭裂如此理固然也酸枣令王君治邑有能名以其余力作燕居之堂洒扫完洁足以宴賔客阅图书庭有双槐因以为名夫王君岂以谓苟劳而无益不若暇佚而有功将安其居乐其身以其狱讼簿书之间与贤士大夫弹琴饮酒欢欣相乐舒心而养神使其中裕然然后观物图其致用意于文法寻尺之外以追古循良君子之风以大变俗吏之而为之哉夫古之善为政者不佚常安不劳而善成吾知王君其有得于此矣于是为之书
　　照碧堂记　　　　　　　　　　晁补之
　　去都而东顺流千里皆桑麻平野无山林登覧之胜然放舟通津门不再宿至于宋其城郭阛闬人民之庶百货旁午以视他州则浩穰亦都也而道都来者则固已旷然见其为寛闲之土而乐之岂特人情倦觌于其所已餍而欣得于其所未足将朝夕从事于尘埃车马之间日昃而食夜分而息而若有驱之急不得纵而与之偕者故虽平时意有所乐而不暇思及其脱然去之也亦不必山林逺絶之地要小休而蹔适则人意物境本暇而不遽盖向之所乐而不暇思者不与之期一朝而自复其理固然此照碧堂之所以为胜也宋为本朝始基之地自景德三年诏即府为南都而双门立别宫故经衢之左为留守廨面城背市前无所达而后与民语接城南有湖五里前此作堂城上以临之嵗久且圮而今龙圗阁学士南丰曾公之以待制留守也始新而大之盖成于元祐六年九月癸卯横七楹深五丈髙可建旄自东诸侯之宅无若此者先是南都嵗赐官僚賔客费为钱七千缗公奉已约亦不以是侈防传故能有余积以营斯堂屹然如跳出堞上而民不知以放怀髙蹈寓目而皆适其南汴渠起魏迄楚长隄迤靡帆樯隠见隋帝之所以流连忘返也其西商丘祠陶唐氏以为火正曰阏伯者之所以有功而食其墟也其东双庙唐张巡许逺捍城以死而南霁云之所以迄驰救于贺兰之涂也而独梁故苑复道属之平台三十里者名在而迹莫寻虽隋之疆亦其所守渠在耳岂汰靡者易熄而勲名忠义则愈逺而弥存不可诬哉初补之以校理佐淮南从公宴湖上后谪官于宋登堂必慨然懐公拊槛极目天垂野尽意若遐骛太空者花明草薫百物媚防湖光弥漫飞射堂栋长夏畏日坐见风雨自隄而来水波纷纭柳摇而荷靡鸥鸟尽儛客顾而嬉翛然不能去盖不独道都来者以为胜虽餍于吴楚登览之乐者度淮而北则不复有至此亦踌躇忀徉而喜矣夫人之感于物者同而所以感者异斯湏为之易意乐未已也哀又从之故景公美齐而随以雪涕传亦曰登髙望远使人心悴然昔之豪杰愤悱忧世之士或出于此若羊祜太息岘山之顚固可云其志有在未可但言哀乐之复也公与补之俱起废而公为太史氏补之亦备史官间相与语斯堂属补之记之而公再守南都补之守河中书来及焉补之尝论昔人所馆有一日必葺去之如始至者有不扫一室者夫一日必葺以为不苟于其细则将推之矣不扫一室以为有志于其大则不可必卒之其成功有命则婼与蕃之贤于此乎未辨廼公之意则曰吾何有于是从吾所好而已矣二累之上也名肇字子开文学德行事君行已为后来矜式其出处在古人中其欲有焉在天下后世其巻而施之一郡不以自少而以自得又乐与人同者如此堂不足道也
　　新城游北山记　　　　　　　　晁补之
　　去新城之北三十里山渐深草木泉石渐幽初犹骑行石齿间旁皆大松曲者如盖直者如幢立者如人卧者如蚪松下草间有泉沮洳伏见堕石井锵然而鸣松间藤数十尺蜿蜒如大蚖其上有鸟黒如鸲鹆赤冠长喙俛而喙磔然有声稍西一峰髙絶有蹊介然仅可歩系马石觜相扶携而上篁篠仰不见日如四五里乃闻鸡声有僧布袍蹑履来迎与之语而顾如麋鹿不可接顶有屋数十间曲折依崖壁为栏楯如蜗防缭绕乃得出门牖相值既坐山风飒然而至堂殿铃铎皆鸣二三子相顾而惊不知身之在何境也且莫皆宿于时九月天髙露清山空月明仰视星斗皆光大如适在人上窻间竹数十竿相摩戛声切切不已竹间梅棕森然如鬼魅离立突鬓之状二三子又相顾魄动而不得寐迟明皆去既还家数日犹恍惚若有遇因追计之后不复到然徃徃想见其事也
　　髙庙碑隂记　　　　　　　　　唐　意
　　滁之西曰丰山其絶顶有汉髙庙或云汉诸将追项羽道经此山至今土俗以五月十七日为髙帝生日逺近毕集荐肴觞焉意尝从太守侍郎曽公祷雨于庙因读庭中刻石始知昔人相传盖以五月十七日为汉髙帝忌日按汉书髙帝十二年四月甲辰崩于长乐宫五月丙寅葬长陵【注自崩至葬凡二十三日】疑五月十七日必其葬日又非忌日也以厯推之自上元甲子之嵗至汉髙帝十二年四月晦日【是年嵗次丙午】凡积一百九十三万六千三百六十三年二千三百九十四万九千五百九十一月七亿七百二十四万六千八十五日以法除之算外得五月朔己酉十七日乙丑则丙寅葬日乃十八日也班固记汉初北平侯张苍所用颛帝厯晦朔月见望满亏多非是故髙帝九年六月乙未晦日食夫日食必于朔而食于晦则先一日矣岂非丙寅乃当时十七日乎不然嵗月久逺传者之失也遂以告公命刻其碑隂
　　拱北轩记　　　　　　　　　　邹　浩
　　拱北轩者所居对堂之小轩也昭人屋向皆东南独此居面北轩又正在北方先圣言北辰居其所而众星拱之故取以名焉因窃自念君者北辰也拱者也羣臣者众星也拱之者也今在内为辅弼为侍从为六曹寺监之属拱北可也在外为监司为守令为诸路郡邑之属拱北可也而浩则名除于仕版身废于炎荒既已陨坠而为石矣尚奚丽天者之拟邪又窃自念所除者名耳拱北之心未尝除也所废者身耳拱北之心未尝废也夫未尝除而自除之未尝废而自废之非浩所忍为也浩于是轩朝夕焚香稽首再拜上祝皇帝寿千万嵗长与天同久与地并拱于内者辅弼尽辅弼之道侍从尽侍从之宜六曹寺监之属尽所以为六曹寺监之职拱于外者监司尽监司之分守令尽守令之才诸路郡邑之属尽所以为诸路郡邑之务上下相承如源流之一水先后相应如首尾之一形自京师而环瞩之虽逺在蛮夷戎狄之外犹在四序平万物遂重译效贡拱我圣人而况九州之内乎和气浮于上则景星见卿云飞和君动于下则朱草生醴泉涌凡是祥瑞之物莫不纷纶毕至祖宗之功德由此而弥光庙社之安荣由此而弥固前古以来未有太平若此其盛焉浩之所以拱北在是而已且既以为石矣亦必有触之而起者始自肤寸旋充太虚于时滂沱未必无助然则区区素定之心又安敢自弃而莫之笃欤又窃系以词曰七曜兮可西五岳兮可移我心湛然兮如初时我不见穷达得防之殊涂兮惟拱北之知噫髙髙无私兮日监在兹
　　易庵记　　　　　　　　　　　唐　庚
　　客问陶隠居吾欲注周易本草孰先隐居曰易居先客曰何也隐居曰注易误犹不杀人注本草误则有不得其死者矣世以隐居为知言与吾之说大异盖六经者君本之致治也汉时决疑狱断国论悉引经术兹岂细故而易言哉本草所以辨物六经所以辨道道者物之所以生万物者人之所资以为生一物之误犹不及其余道术一误则无复孑遗矣前世儒臣引经误国其祸至于伏尸百万流血千里本草之误岂在是哉注本草误其祸疾而小注六经误其祸迟而大隐居注本草矣故知本草之为难而未尝注经故不知经尤为难而不可率易如此世以不服药为中医此言虽小可以喻大吾用易不审陷难几死今幸闲废方且据庵熟读而深思之复书此二本其一以自警其一以寄二子焉
　　顔鲁公祠堂记　　　　　　　　唐　庚
　　上元中顔公为蓬州长史过新政作离堆记四百余言书而刻之石壁上字径三寸虽崩坏剥裂之余而典刑具在使人见之凛然也元符三年余友强叔来尹是邑始为公作祠堂于其侧而求文以为记余谓仁之胜不仁久矣然有时乎不胜而反为所防焉命也史臣论公晚节偃蹇为奸臣所挤见陨贼手是未必然公孙丞相以仲舒相胶西梁冀以张纲守广陵李逢吉以韩愈使镇州而卢杞以公使希烈其用意正相类尔然于数君终不能有所伤而公独不免于虎口由是观士之成败存亡岂不有命耶而小人轩然自以为得计不亦谬乎且吾闻古之尚友者以友天下善士为未足又尚论古之人诵其诗读其书思见其人而不可得则方且欲招屈子于江滨起士防于九原盖其志所愿则超然慕于数千百载之后而况于公乎公之功名事业已絶于人而文学之妙亦不可及因其心画之所在而祠之此昔人尚友之意也尝试与疆叔登离堆探石堂观其遗迹而味其平生则公之精神风采犹或可以想见也夫
　　绛州思堂记　　　　　　　　　张　绎
　　金台太守时侯黙而好深沉之思下车之六月作堂于治所之东偏命之曰思且将进思尽忠退思补过以尽吾之才也客有难者曰天下何思何虑同归而殊涂一致而百虑天下何思何虑而子欲思之耶侯笑曰公知其一未知其二靖共尔位好是正直神之听之介尔景福人道之常也吾又何思日徃则月来月徃则日来天道之常也吾又何思子见世之人矫情乱志拂頽以成其行者乎富贵之未来则为之巧语软熟视人有诩诩乞怜之色不得则戚戚以为忧患难之来则为悲愁无聊之声防匿鸟伏若不可容以侥幸险阻之万一不得则戚戚以为忧呜呼是未来者果可来而既来者果可去耶夫为不知有是理而强思之也天下始纷纷多事矣是所谓憧憧徃来朋从尔思是也子所谓不思殆谓是欤客曰然侯曰子徒知有不可思而强思之庸讵知当思而不思又患之大也耶客愕然侯指曰子见庭中之杏当未春时橛然一枯株耳然则春而华秋而落果何有耶子能思其所以华思其所以落则死生之理尽矣子见坐隅之烛当中夜晰晰可以见幽隐仆之则瞠目不见丘山果何物耶子能思其所以见思其所以不见则鬼神之理尽矣孔子所谓学而不思则罔孟子所谓思则得之不思则不得是也不然子欲舍是而求道家者流浮屠之説去人情絶思虑块然坐乎穷荒之域视吾君臣父子泛泛若江湖之适相值也頽靡坏荡不自収敛且曰吾之道将自同于兽死木烂而已吾又何思呜呼是道也吾不知其果何道也耶而子不愿学之耶于是客始茫然自失因抚髀而为之歌曰春雨湿兮花卉香秋风落兮露以霜一徃一来天地之常彼不知兮何自苦而茫茫思乎思乎吾君臣父子兮真道之奥而德之光客去侯惧其言之不传也乐与学者共之也遂命寿安张绎记之河南吴仅书之










　　宋文鉴巻八十四
　　钦定四库全书
　　宋文鉴巻八十五
　　宋　吕祖谦　编
　　序
　　重修説文序　　　　　　　　　徐　铉
　　臣徐铉等奉诏校定许慎説文十四篇并序目一篇凡万六百余字圣人之防葢云备矣稽夫八卦既画万象既分则文字为之大辂载籍为之六辔先王教化所以行于百代及物之功与造化均不可忽也虽复五帝之后改易殊体六国之世文字异形然犹存篆籀之迹不失形类之本及暴秦苛政散聿兴便于末俗人竞师法古文既絶譌伪日滋至汉宣帝时始命诸儒修仓颉之法亦不能复故光武时马援上防论文字之譌谬其言详矣及和帝时申命贾逵修理旧文于是许慎采史籀李斯扬雄之书博访通人考之于贾逵作説文解字至安帝十五年始奏上之而书行之已乆习之益工加以行草八分纷然间出返以篆籀为竒怪不复经心至于六籍旧文相承传写多求便俗渐失本原尔雅所载草木鱼鸟之名肆意増益不可观矣诸儒传释亦非精究小学之徒莫能矫正唐大厯中李阳氷篆迹殊絶独冠古今自云斯翁之后直至小生此言为不妄矣于是刋定説文修正笔法学者师慕篆籀中兴然颇排斥许氏自为臆説夫以师心之见破先儒之祖述岂圣人之意乎今之为字学者亦多从阳氷之新义所谓贵耳贱目也唐末丧乱经籍道息皇宋膺运二圣继明人文国典粲然光被兴崇学校登进羣才以文字者六艺之本固当率由古法乃诏取许慎説文解字精加详校垂宪百代臣等愚陋敢竭所闻葢篆书堙替为日已乆凡传写説文者非其人故错乱遗脱不可尽究今以集书正副本及羣臣家藏者备加详考有许慎注义序例中所载而诸部不见审知漏落悉从补録复有经典相承传写及时俗要用而説文不载者承诏附益之以广篆籀之路亦皆形声相从不违六书之义者其间説文具有正体而时俗譌变者则具于注中其有义理乖舛违戾六书者并序列于后俾夫学者无或致疑大抵此书务援古以正今不徇今而违古若乃髙文大册则宜以篆籀着之金石至于常行简牍则草足矣又许慎注解词简义奥不可周知阳氷之后诸儒笺述有可取者亦复附益犹有未尽则臣等粗为训释以成一家之学时未有反切后人附益互有异同孙湎唐韵行之已乆今并以孙湎音切为定庶夫学者有所适从食时而成既异淮南之敏县金于市曾非吕氏之精尘渎圣明若临氷谷谨上
　　赠麴植弹琴序　　　　　　　　柳　开
　　我听子之琴实闻其声不能知子琴之音也独坐永日冷然不休嗟乎我是病于子矣子本谓我能知其音将欲宣其心而逹其志也岂徒然乎为子我悲矣不幸因子琴之悲而窃自感而自悲也子果能为我而听其言乎子之琴有似于我之文也力学十余年非古圣贤人之所为用心者不敢安于是学成而业精行修而徳广希于古之知己者不可从而见也徒勤勤而至于今矣尤人乎不知我诚之而莫所遂其求也甘自放于东郊矣听子之琴感我之悲也亦将自尤而自贵矣又何外尤于他人乎始自求于人今知己之为过也弃俗尚而专古者诚非乐于人而取其贵者也独宜其自知而自乐矣用是而得与子言乎子以琴之能见于我也将谓我能其音而辨其功矣我岂果能专为子识其音而辨其功乎易子之愿也我亦如是矣我听子之琴尚不能识其音而辨其功矣人岂反能观我之文也而能为我行其言而尽其道乎故知人不我知者亦无尤也与子务于古者也知之者不足取于外也诚乎已而己子闻此之言固亦信哉我之感而悲不为妄也子试谓我而思之将见亦鸣而不禁矣
　　龙图序　　　　　　　　　　　陈　抟
　　且夫龙马始负图出于羲皇之代在太古之先也今存已合之位或疑之况更陈其未合之数耶然则何以知之答曰于仲尼三陈九卦之义探其防所以知之也【九卦谓履谦复恒损益困井巽之九卦也】况夫天之垂象的如贯珠少有差则不成次序矣故自一至于盈万皆累累然如系之于缕也且若龙图本合则圣人不得见其象所以天意先未合而形其象圣人观象而明其用是龙图者天散而示之伏羲合而用之仲尼黙而形之始龙图之未合也惟五十五数上二十五天数也中贯三五九外包之十五尽天三天五天九并十五之用后形一六无位【上位去一下位去六】又显二十四之为用也兹所谓天垂象矣下三十地数也亦分五位【五位言四方中央也】皆明五之用也【上位形五下位形六】十分而为六【五位六五三十数也】形坤之象焉【坤用六也】六分而几四象【成七九八六之四象】地六不配【谓中央六也一分在南边六几少阳七二分在东边六几少隂八三分在西边六几老阳九惟在北边六便成老隂数更旡外数添也】在上则一不用形二十四在下则六不用亦形二十四【上位中心去其一见二十四下位中心去其六亦见二十四以一歳三百六旬周于二十四气也故隂阳进退皆用二十四】后既合也天一居上为道之宗地六居下为气之本【一六上下覆载之中运四十九之数为造化之用也】天三干地二地四为之用【此更明九六之用谓去三统地二地四几九为乾元之用也九干五行几数四十是谓大衍之数五十其用四十有九也】三若在阳则避孤隂在隂则避寡阳【成八卦者三位也谓一三五之三位二与四只两位两位则不成卦体是无中正不为用也二与四在阳则为孤隂四二是也在隂则为寡阳七九是也三皆不处之若避之也】大矣哉龙图之变歧分万涂今畧述其梗概焉
　　奕棊序　　　　　　　　　　　宋　白
　　投壶博奕皆古也礼经有文仲尼称奕之事下无益于学植上无禆于化源然观其指归可以喻大者也故圣人存之观夫散木一秤小则小矣于以见兴亡之基枯棊三百微则微矣于以知成败之数是故奕人之説有数条焉曰品曰势曰行曰局品者优劣之谓也势者彊弱之谓也行者竒正之谓也局者胜负之谓也品之道简易而得之者为上战争而得之者为中孤危而得之者为下势之道寛裕而陈之者为上谨固而陈之者为中悬絶而陈之者为下行之道安徐而应之者为上疾连而应之者为中躁暴而应之者为下局之道缓而胜之者为上变通而胜之者为中刼杀而胜之者为下品之义有浅深定浅深之制由乎从时势之义又有踈密分疎密之形由乎布子行之义又有利害审利害之方由乎量敌局之义又有安危决安危之理由乎得地时有去来乘则得之过则失之子有向背逺则断之蹙则穷之敌有动静缓则守之急则攻之地有废兴多则破之少则开之能从时者无不济能布子者无不成能量敌者无不勇能得地者无不彊然从时之权戒乎迁布子之权戒乎欺量敌之权戒乎忽得地之权戒乎贪无谓品髙而怠其志怠即将卑无谓势大而骄其心骄即将羸无谓行长而泄其机泄即将疲无谓局盛而忘其败忘即将危若然则制述于未形之前识宜于临事之际转祸于垂亡之间具此道者为善奕乎引而伸之可稽于古彼简易而得之寛裕而陈之安徐而应之舒缓而胜之有若尧禅舜舜禅禹乎彼战争而得之谨固而陈之疾连而应之变通而胜之有若汤放桀武王伐纣乎彼孤危而得之悬絶而陈之躁暴而应之刼杀而胜之有若秦并六国项王覇楚乎是故得尧舜之策者为首得汤武之诀者为心得秦项之计者为趾焉抑从时有如设教布子有如任人量敌有如驭众得地有如守国其设教也在寛猛分其任人也在善恶明其驭众也在赏罚中其守国也在徳政均至于怠志而骄心泄机而忘败非止图棊将规家国焉故曰奕之事下无益于学植上无禆于化源然观其指归可以喻大者也故圣人存之
　　御览序　　　　　　　　　　　田　锡
　　臣闻圣人之道布在方策六经则言髙防逺非讲求讨论不可测其渊深诸史则迹异事殊非参防异同岂易记其繁杂子书则异端之説胜文集则宗经之辞寡非猎精以为鍳戒举要以观防同可为日览之书资于日新之徳则虽白首未能穷经矧王者机务余暇端拱穆清所宜不劳躬而得稽古大端不烦览而逹为理大意臣每读书思以所得上补逹聪而天启微神佑私志近因宣召面得敷陈可以铭于座隅者书于御屏可以用于帝道者録为御览今经取帝王易晓之意史取帝王可行之事子或总于杂録集或附之逐篇悉未切当之言用逹精详之理览之详其义则事与机防用之得其时则名与功偕冀以尘露之微上禆髙深之徳即嗣圣功业与尧舜比崇生灵富寿在羲轩之上
　　留别知己序　　　　　　　　　向敏中
　　古者无患身不立患道之不彰伟哉逹士之格言人伦之妙端也敏中始学于六经旧史氏见砥名励行济时于有道者则临文慨慕景遗范而耿光见窃荣冐进致身于非据者则执巻穷微想前事而太息顷歳尝侍立于先人谓予曰矜功者弗立侥望者勿成无徇俗以强媒苟名而自是三省前训克荷靡忘暨予忝官聿来南夏终朝若厉临事且繁惣地千里成赋百万编民刚劲庶务稠杂约乎风土陋豫章之奥壤比其井制越金陵之上邦布术懵从绳之理化民无偃草之謡迅速周天迭换四稔忽奉宸诏俾归阙庭驾言于迈中心郁然同年执友通才巨儒咸贶以序文歌诗送别者多矣其间探味述作希阅词防大约以践清华居近密名器伟重组绂超峻为进身之望也激扬之意虽知己之虚谈润色之词复文士之恒态岂若出直言以诫之垂有益以喻之使敏中于太平之朝彰其道成其业去邪助正嫉恶扬善移风以变俗悛伪以复古则可矣将逮于窃荣冐进之軰岂可得乎况某性甚拙揣心愈疎尝以居人臣之位握刑赏之柄焕耀当世贲饰后昆者宜乎富于道徳饱于忠鲠求于至理尽于至公然后不求名而名自彰也不窃荣而荣自至也设不能量力以再思约已以务进逐本徇末争利忘义心为蠧螫面作狐狸纵峩冠鸣佩左金右玉上倚千寻一去九万蹑迹于贤人君子之右者复不愧欤愿言故交勉树令徳俟他日将前言以辨释之则知敏中平生之志有在矣
　　柳如京文集序　　　　　　　　张　景
　　一气为万物母至于隂阳开阖嘘吸消长为昼夜为寒暑为变化为死生皆一气之动也庸不知干之而致其动者果何物哉不知其何物所以为神也人之道不逺是焉至道无用用之者有其动也故为徳为教为慈爱为威严为赏罚为法度为立功为立言亦不知用之而应其动者又何物也夫至道潜于至诚至诚蕴于至明离潜发蕴其至而不知所至者非神乎哉尧舜之揖让汤武之征伐周公之制礼乐孔子之作经典孟轲之拒杨墨韩愈之排释老大小虽殊皆出于不测而垂于无穷也先生生于晋末长于宋初拯五代之横流扶百世之大教续韩孟而助周孔后生孰能哉先生之道非常儒可道也先生之文非常儒可文也离其言于徃迹防其防于前经破昏荡疑拒邪归正学者宗信以仰以頼先生之用可测乎藏其用于神矣然其生不得大位不克着之于事业而尽在于文章文章葢空言也先生岂徒为空言哉足以观其志矣今缉其遗文九十五篇为十五巻命之曰河东先生集先生名氏官爵暨行事备之行状而系于集后
　　送鲁推赴南海序　　　　　　　穆　修
　　为人之佐其难矣哉夫令而行者其长之所专也从而辅之者其佐之所守也凡政有害于公有悖于理而必言已之可为耳言而必从岂已之所能哉苟上无必从之道则政有必失之患为其佐者罪先及之故曰为人之佐其难矣哉然则如何其可也曰尽其职而已矣上言者贤已当公而辅之不贤已当公而正之贤不贤自主彼之材辅与正非已之职欤正之而不从则虽获罪及有之矣于其职也实无媿焉今之从事二人者或莫率是道不渉于欺则防于随居上者其人果贤其政果明是宜顺之于下以成其美已则曰我为人佐遂能无一言为之损益吾何以食其官即疆出白黒以纷乱之此非欺而何居上者其人果不贤其政果不明是宜直之于下以救其过已则曰我为人佐言不吾专力与为敌徒速悔累曷若附离唱和取容免责苟全吾位而去此非随而何予谓士之居其位事其人既不可欺亦不当随不欺不随唯职所宜而已矣鲁君以辞学中名自邑佐而游郡幕皆有所称今将复佐于南海南海际南之钜府也方闻其长则是天下谏臣賔接僚属当奬正与直用是以徃志必上行苟上下恊公以从于理予见南海之政独追于古而荒夷之民浃其惠也
　　唐柳先生文集后序　　　　　　穆　修
　　唐之文章初未去周隋五代之气中间称得李杜其才始用为胜而号专雄謌诗道未极其浑备至韩柳氏起然后能大吐古人之文其言与仁义相华实而不杂如韩元和圣徳柳平淮西雅章之类皆辞严义伟制述如经能崒然耸唐徳于盛汉之表蔑愧让者非二先生之文则谁与予少嗜观二家之文常病柳不全见于世出人间者残落才百余篇韩则虽目其全至所缺坠亡字失句独于集家为甚志欲补得其正而传之多从好事访善本前后累数十得所长輙加注窜遇行四方逺道或他书不暇持独赍韩以自随幸防人所寳有就假取正凡用力于斯已蹈二纪外文始几定而惟柳之道疑其未克光明于时何故伏其文而不大耀也求索之莫获则既已矣于怀不图晚节遂见其书聫为八九大编防州前序其首以巻别者凡四十有五真配韩之钜文欤书字甚朴不类今迹葢徃昔之藏书也从考览之或卒巻莫迎其误脱有一二废字由其陈故劘灭读无甚害更资研证就真尔因按其旧録为别本与陇西李之才参读累月详而后止呜呼天厚予嗜多矣始而餍我以韩既而饫我以柳谓天不吾厚岂不诬也哉世之学者如不志于古则已苟志于古求践立言之域舍二先生而不由虽曰能之非予所敢知也天圣九年秋七月河南穆修伯长后序
　　景祐卤簿图记序　　　　　　　宋　绶
　　古者黄帝氏创冕之容列营卫之警舆驾仪物葢本于此唐尧彤车有虞鸾和夏后之绥商人之路周官有司常巾车之职虎贲旅贲之从三五之际其所由来尚矣秦六国兼属车九九之数汉上甘泉备千乘万骑之众自时厥后损益可知厯李唐之艰屯接五代之卑替风流文物荡然罕余我艺祖挺神武之姿膺乐推之运霆断电扫王畧载清绵蕝示天子之尊黄屋削诸侯之僭始议郊飨即诹典文宰司儒臣讨求扬防补缉漏目崇饰新规扞卫既雄羽仪兼备初吏士所服皆用画帛被袭且乆污蔑不鲜乃命易以厚缯加之文綉采綷相错焕乎一时若继代相传洎代国所得于古戾者必禠去其制朴者必增华自是天畤报功洛坛拜祝遗老嗟覩旧章顿还二宗继猷慎守丕则柴泰兆耕东防篆石仙闾薶牲汾浒溯顺风访道案厯上陵廵祭便蕃威容震耀羽旄舆马咸慰夫东西人之望焉在昔蔡邕十意首着车服之目范曅绪成其事史官颇续此作其旁记别録又有董巴徐广周迁数家中朝江左亦尝图卤簿至道中诏翰林承防宋白与内侍画郊丘仗卫缄在秘府景徳中资政殿学士钦若上卤簿记三巻敇付太史葢古今之论其详可得而覩皇上绍庭正统拱已中宸睿徳天成而日跻洪化火驰而风偃崇儒向学文之经也讲兵训士武之纬也奉先登侑礼之大也度曲接神乐之广也包文武以居业总礼乐而播宪则清光景铄可臆度而遽数哉粤再郊之明年命华光侍臣图写大簿是时臣充仪仗使督摄容卫又以友仆奉车承被顾问官守之事得以周知乃与侍读冯元侍讲孙奭议曰前二图书写形纪事不相参防盍象设而又文陈乎繇是着为图记十篇名物伙多但续其居首者非有小异不复重出先标其形制后载其因造有未周尽复具于末篇别依兵部字图画横幅其轴纎悉无漏合丹青而不乱非见闻之异辞天行星陈莫斯为盛嘻夫圣人制情之动防民之逾为之辨贵贱名数之差着陟降进止之节训之以物则显之以器故方轸圆葢以观法象镂锡辰旂以昭声明寝兕持虎以飬其威升龙左纛以副其徳天下尊之百官奉之邪心弗萌乱原以消非谓尚文貎之繁矜纷华之饰我后之置图自正观右作鍳者其是之谓欤歳在戊寅燔祀有期敇内省副鍳监逮属艰难常从领防其属重饰帝车爰及法物并加厘正询愽士之论择国工之工巧惟藻绚臻夫典美臣又适分使节专职礼仪因念曩编宜益今制而名标天圣事从景祐义则非顺理当改为輙取近所修正各附其下他即如旧仍以亲改之元初冠其篇题表一王而大居正也荐尘衡石之览将谨名山之藏庶几禆中经丙部之余为官注一家之説尔
　　辅弼名对序　　　　　　　　　刘　顔
　　昔者三王咸设四辅一曰师二曰保三曰疑四曰丞俾居左右前后各主训防论思又建三公以总百揆书曰梦帝赉予良弼又曰弼予一人是四辅三公九卿通谓之辅弼故西汉汲黯曰天子置公卿辅弼之臣宁令从谀承意陷主于不义乎则三公九卿通谓之辅弼明矣皆所以朂仁劝道补政益徳申朝廷之大义固社稷之长策致君上于无过措国家于不倾出入询谋言动献替者也是以持平守正审情切事中于时病合于物心一言之发足以广其聪明一语之行足以垂其法度此乃辅弼之臣应对之名者也苟其不善过与不及之者或有问大而应细询要而对迂访真而述伪咨易而答难若是欲聪而塞欲明而昏法度可垂未之闻也夫子曰舜好问好察迩言谓近言而善者察而行之葢得其情实适于理致不必竒逺然后听从此古之帝王求其论説之本意也夫舜与三王治殊而道邈论説之语质畧而深末涂难守惟汉至五代迹显而时近问答之辞闻见者洽后世易法可酌中道垂训来世顔窃不忖揆私务纂述失意穷处宅心遗事探经济之策考摭实之议断自西汉迄于周朝凡一十九代之君臣仅千二百年之问答皆朝廷之至务社稷之令猷或闗治乱以发明或系安危而辩列足以施诸廊庙利于国家经乆可行本末具载凡四十门门中各起类例以陈警策又为序论以示抑扬其下或逐臣或逐事有所隐塞曲为申明并目録共四十一巻命曰辅弼名对其间亦有位非公卿言是辅弼不可废者兼而録之又有虚论浮谈防言轻议虽辅弼之士亦不取焉且太史呉兢撰贞观政要止述太宗一朝又宰相赵莹着君臣正论惟载唐室一代其实多采章防不能纯取问答且章防多则有踈间之敝问答少则失亲切之详以致虚论浮谈防言轻议错杂其间精粗相半将恐垂训不广而取信不深故自厯朝专采名对庶几贤人君子辅弼圣帝明王询于刍荛无弃顦顇也已
  </div>
  <div class="pagination">
   <a href="宋文鉴_page50.html">
    上一页
   </a>
   <span>
    ...
   </span>
   <a href="宋文鉴_page46.html">
    46
   </a>
   <a href="宋文鉴_page47.html">
    47
   </a>
   <a href="宋文鉴_page48.html">
    48
   </a>
   <a href="宋文鉴_page49.html">
    49
   </a>
   <a href="宋文鉴_page50.html">
    50
   </a>
   <span class="current-page">
    51
   </span>
   <a href="宋文鉴_page52.html">
    52
   </a>
   <a href="宋文鉴_page53.html">
    53
   </a>
   <a href="宋文鉴_page54.html">
    54
   </a>
   <a href="宋文鉴_page55.html">
    55
   </a>
   <a href="宋文鉴_page56.html">
    56
   </a>
   <span>
    ...
   </span>
   <a href="宋文鉴_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
