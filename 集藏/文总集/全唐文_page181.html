<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 181 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 181 页/共 603 页
  </h1>
  <div class="content">
   公宽裕有礼，温良能断，智出於象外，枢得其环中，行之积也厚，名之立也大。故起自黄绶，累践赤墀，五省推高，连州得最，事将时并，位与才偕：莫之夭阏也。至於升堂入室，探微睹奥，动有礼乐之运，言有雅颂之声，是惟无作，作则万物和而八音备矣。荩尝注《史记》，修《晋书》，续《文选》、《大隐传》，及有文集三十卷，皆资於故实，博於遗训，古今通变，河汉共高，或藏名山，或升天府，然各得其所。呜呼！文仲殁而其言立，子产终而遗爱存：公则备焉，宣受戬，保艾厥後，代代守之。有子曰峻、峤、嵬等，才以雅著，孝以特闻，学茂高曾之科旨，词雄祖考之风格，备历清贯，皆立能名。三贤德声，方贾氏无愧；累叶儒训，与班门孰多？咸瞿瞿如，皇皇如，昊天不追，终身积痛，求旧撰实，勒诸坟道。仆从述者之後，敬而伸之，为铭曰：
    舜命益虞，畴功帝俞。偃行文教，代集通儒。光华鼎阀，出入秦吴。门多长者，君其最乎。（其一）
    曾是好学，果行洵美。日就鳞成，风积鹏起。黄绶覆篑，朱门方轨。官籍正人，朝称良史。（其二）
    三入承明，五迁外郡。道有出处，心齐喜愠。帝思启沃，国尚师训。屡献箴规，偏承顾问。（其三）
    居常有异，博而无惑。绵孙通，铨衡叔则。为黾为镜，立言立德。胡不遗？左右王国。（其四）
    悼兴冕旒，哀结衣簪。官供羽仗，士惜人琴。已矣终古，平生德音。松枝挂剑，碑字生金。（其五）
    ○大唐金紫光禄大夫行侍中兼吏部尚书宏文馆学士赠太师正平忠献公裴公碑铭（并序）
    夫道遵常习故，荩人拘於凡也；得精亡粗，是天纵於圣也。方圣上之拔太师也，岂藉誉於朝廷哉？径取才於无迹，悬收功於未联，而终致大用，克成休烈，使祖虚名者，见西子而憎貌；工横议者，闻鲁连而杜口。知古谓则哲，惟帝其难；今之得人，遇圣为易。能允明主之鉴，不负真贤之实者，其在正平忠献公乎。公讳恍庭，字连城，河东闻喜人也。伯翳之後，与秦同姓，始封於裴，因邑命氏。在魏晋之际，为人物之杰，与琅琊王氏相敌，时人谓之八裴八王，自兹厥後，奕代更盛。大王父定高，周大将军冯翊太守琅琊公。大父仁（此处基字避元宗讳）隋光禄大夫，追赠持节原州都督。天之既厌隋德矣，见危致命，不亦难乎！谥之曰忠，春秋之义也。父行俭，礼部尚书兼定襄道行军大总管闻喜县公赠太尉。时或有奸王命矣，禁暴安人，不谓重乎！谥之曰宪，尊名之典也。
    公即太尉公次子，降神元和，含光不耀，越在初岁，已有老成。虽远大量图，而近识莫悟。学探帝载，何事小名？业综人伦，岂矜一善？弱岁居太尉宪公丧，幼以孝闻，寻补宏文馆学士。神龙初明经擢第，授家令寺丞，转太常丞，加朝散大夫。景龙中以亲累外转，寻入为陕王友，改右卫郎将。丁晋国太夫人忧，柴毁骨立，殆至灭性。服免，起为贝州别驾，未之就也，复除右卫郎，居无何，迁率府中郎。嗟乎！有其道而无其用，不可行也；得其时而不得其志，亦不可行也。公负经纶之器，韬王霸之略，自委洎外台，栖迟下位，出入从事，十数年，坦然而自若者何哉？荩知才有所必伸，命有所必与，非苟而已。开元中，圣上思光禄之休烈，嘉太尉之元勋，是必象贤，其将大受，特拜司门郎中，转兵部。仙台之文，始应列宿，鸿渐之羽，可用为仪。迁鸿胪少卿，以观其能也。是岁天子有事於岱宗，诸侯会朝於行在，执笾豆者，不限於中外；献琛赆者，亦勤於骏奔：莫不来享，无有远近。而执政者以公代晓边事，职在行人，且曰：“夷狄豺狼，黩盟阻德，我今有事，戎或生心。我张吾师，有备无患，若何？”公曰：“不可。夫封禅者，所以告成功也；观兵者，所以威逆命也。□亭苗扈，非一时之事也；受赈执燔，非三代之礼也。天方佑我，光启旧服，憬彼獯鬻，能违天乎？无庸剿人，可以谍告。”从之，秋九月，突厥果使其相执失颉利发与其介阿史德暾泥熟来朝，公之谋也。
    东封还，迁兵部侍郎。圻父之职，夏卿之亚，存而举者，悉以咨之。公於是考遗训，昌媳典，饰苗狩之礼，详施税简稽之赋，颁九畿之政，设九伐之刑，以练国容，以精军实，边鄙不耸，帝用嘉之。既而拜中书侍郎同中书门下平章事兼御史大夫。王言其出，霈乎人有归也；天宪惟明，肃乎人知禁也。寻加银青光禄大夫，换黄门侍郎，俄迁侍中兼吏部尚书宏文馆学士。总百揆之枢辖，酌九流之渊奥，叶文轨之殷，度人神之和。木火象鼎，其惟实饣束；山川出云，用作霖雨：时哉之会，无得称焉。先是大化之行，务以元默，遵夫简易，旧章在而不议，吏道杂以多端。公於是求革故之实，契随时之义，作执秩以平之，设循资以定之，谨权衡以选之，考殿最以参之，奸回无所措其邪，尊沓不能介其量。多士动色，群方改瞻，仰之者邈乎如山，窥之者不容发。或曰：“执事无惠欤？”公曰：“大命敢不敬欤？”若然，方将致六符於泰阶，驱百姓於仁寿，岂直睥睨先世，纷纶近古，汨而隋流守而勿失云尔哉？二十年冬，上幸河东，祠后土，命公兼左军师。礼毕，赐爵正平男，加光禄大夫。抑人有言曰：“树德莫如滋，积仁莫如重。则臧僖之庆，有後於鲁；栾武之德，未绝於人：宣公侯之子孙，必复其始也。公尝读《易》，至《益》之屯，与《升》之渐，喟然叹曰：“物恶有满而不溢，高而不危者哉？”既而居不崇侈，动不窬法，虽百乘之家，万夫之长，冲如也。谓日用不知，存诸方册，何天年未永，瘼此台臣。二十有一年春三月癸卯，遘疾薨於京师平康里之私第，春秋五十八。朝廷哀伤，冕旒震悼，制户部尚书杜暹即殡吊祭，赙物五百段，粟五百石，丧事优厚官供，辍朝三日。丁未，有诏赠太师，谥曰忠献，使左庶子摄鸿胪寺卿李（阙一字）监护丧事，以某月日，葬我忠献公於闻喜之旧茔，礼也。
    初知星者言：“上相有变，良臣将殁。”谓请让之。公曰：“使祸可禳而去，是福可祝而来也。”论者多之，以为知命。夫天下之达道有五，所以行之者三，曰忠、孝、仁：安君忠也，荣亲孝也，周物仁也。此三者有一於身，鲜矣，而公实兼之。且媚於人者，必好其威福；贤於事者，必羞其谤政：公知其然，则以直道匪躬之故，忠莫厚矣。礼为人子，春秋以致享；义於人臣，夙夜以从命：公知其然，则以时告如在之敬，孝莫重焉。夫以卫石之任，陶钧之力，莫不责成於下吏，求备於一人，以故舞文雷同，疑狱岁构，恬而不改，浸以成风：公知其然，则以信察御物之惠，仁莫加焉。其行已奉公，皆此类也。尝所著述，率於箴规，以为叙九族，本枝百代，王者之盛也，而义不可以无训，作“瑶山往记，维城前轨”以讽之，微而彰，志而晦，圣人之举也。道不可以虚行，作《续春秋》，自战国迄於周隋以统之，臣子之义也。天人之际备矣，非洽闻通理，其孰能与於此乎？宣其存无幸人，殁有遗爱。嗣子稹，京兆府司录事参军，孝实克家，动必中礼，丕承後命，纡天鉴而增华；敢迹前修，琢丰碑而不朽。铭曰：
    益作舜虞，针分晋土。庆流八族，德盛三祖。琅琊象贤，怀文佩武。光禄忠烈，杀身报主。《尚书》出将，恢我王略。文教内敷，武功外铄。缁衣之敝，惟公继作。用晦而明，处丰思约。鸿胪好谋，夏卿称职。代天流化，佐皇立极。纳於宪府，好是正直。宅冢司，谋猷允塞。尽瘁事国，夙夜在公。居无阙政，殁有馀忠。天子命我，颂德铭功。日月有既，令闻无穷。
    ●卷二百九十二
    ☆张九龄（十）
    ○大唐赠使持节泾州诸军事泾州刺史牛公碑铭（并序）
    夫志道莫先於无欲，福善莫大於有後：始而晦迹，终不近名，非道德之合欤？生我劳臣，立於远绩，非善庆所致欤？所谓伊人，其在牛公者矣。公讳意，字某，其先子姓，实始殷後。有牛父者，则宋之大夫，允裔蕃衍，人物更盛。邯为护羌校尉，崇为陇西主簿，遂家陇上，是称冠族。其後因官安定，爰处鹑觚，今为郡人，亦既重代矣。公之族祖，有奇章公者，隋室宗臣，风流笃厚，典章损益，百代可知，天下称之，地灵斯在。大父通，秉志高尚，守道不携，当时交辟，辞疾不起。父会，弱龄早代，有才无禄。
    公夙遘闵凶，终鲜兄弟，性具纯至，孝思罔极。幼以孑立，志不违邦，与道为徒，求仁自我，不屑轩冕，考邱园，虽云屡空，晏如也。六郡自古五方杂错，负力怙利，上气好武，人庶相放，风俗不纯。及公冲和，其返真朴，外以义行格物，内以默致颐神，不饰智以惊愚，不弃同而即异，有恒其德，无攵於人，邻落为之变风，狼戾以之率化。公既浮□不议，介石惟一，或劝之仕，但笑而不言：飞鸿冥冥，胡可量也？开元六年，随子西征，以就色养。春秋高矣，道茂年衰，魂气其归，贤达共尽。越五月，寝疾终於伏羌之官舍，时年七十有六。冬十一月，归葬於北原。夫人同郡王氏，不享偕老，先是即代。母仪妇德，宋子齐姜，自归於我，宣尔家室，不有配备，曷生此子？有子仙客，为国之良，用商君耕战之图，修充国羌胡之具，出言可复，所计而然，边长城，主恩前席。且以子贵之义，有加父存之礼，元泽下逮，素风激扬，阴德所流，大福斯至。十八年，有诏赠泾州长史。二十二年冬，且有後命，赠使持节泾州诸军事泾州刺史，夫人追封太原郡夫人。於戏！存而累仁，没有馀烈，福自昭於元体，道非冀於异时。及其影响同符，宠光如答，虽松楸已拱，而章绂载华。死如可作，无异会稽之节；生苟为耻，安用雁门之肉？贵与不贵，可不然乎？嗣子银青光禄大夫太仆卿判凉州持节河西节度使兼陇西群牧都使支度营田使陇右采访处置使摄御史大夫陇西县开国子仙客，叩心追远，号天莫逮，以为先美荩阙，後嗣有愧，且泽漏幽壤，得不铭恩，名典本州，岂徒锡羡而已！铭曰：
    陇上多豪，山西好武。使君贞独，幼不她稀。惟道为徒，与代立矩。善有馀庆，风亦变古。不学而知，不行而至。迹有相混，名无自异。出入百年，终始一意。福流於後，神明其事。行止於身，用存元体。厥子嘉绩，中朝缛礼。邙回垅隧，门重旌。逸人之墓，今同郡邸。
    ○唐赠庆王友东平品府君碑铭（并序）
    夫官虽序贤，志道者不常有位；才虽屈命，福善者未必无後。子夏文学之达，以为富贵在天；于公决曹之平，则云子孙由我：盖不享当代，生数犹奇，流庆後人，互体用，亨之会也，荩有原焉。公讳处贞，字虔求，东平人。曾祖北齐幽州长史府君讳ど，祖隋贯州中正府君讳伽，考渝州清池令府君讳师。昔伯夷佐唐，实典三礼，四岳佐禹，用平九州。虞夏以功而见封，申吕因邑而命氏，惟时厥後，奕代丕承。公正性之有自来，直道之不充诎，嘉勇退之德，避近名之未然。越在弱龄，栖迟事外，用光本於藏曜，履行斯於灭迹。不远於仁，行之斯至；不苟於义，方之自正。佐一郡而即安，居九夷而匪陋，始不然者，公何掾於东裔哉？起家授元州司户参军，晏如也。言旋初服，遂从所好，外物之概，不离於风尘；远子之言，惟闻於《诗》、《礼》：所谓温良淑慎，无竞伊人者欤？天册二年夏四月，遇疾终於家，春秋五十有二。开元十四年冬十一月，葬於邑城西南四里原，夫人北地傅氏焉。夫果於立诚，静以俟命，力不足者则不疚，运不至者则不忧，物情之难，及我而易。是以名利众之所欲也，公则澹泊之；德义人之所鲜也，亦克蹈籍之：如此而神不劳，福不流，未之有也。
    有四子：长曰元知，今左威卫司戈；次曰元悟，中散大夫使持节州诸军事守州刺史；次曰玄智，左威卫执戟；次曰元爽，左卫长上。惟元悟至大官，此其教忠有旧，服义无攵，好爵是与，馀庆所贻，入为王门之长，出居邦伯之列。属恩推子贵，名彰身後，事有光於冥漠，德发於馨香，三命为大夫，百代称先子，孝理所赐，邦族为荣。开元十七年，有制赠公庆王友，夫人赠河郡君。异人之符，至是斯验，惟神之鉴，谓之不欺。公之女孙曰东平郡夫人，冠军大将军右监门卫大将军渤海高公之夫人，州刺史之女也。冰玉相辉，椒兰同馥，由福履於君子，与嘉会於善人。齐姜于归，鱼轩华以照路；之往，熊戟殷其若雷。有车服而始大，芦露而追远。於戏！食于旧德，无忝尔之奉先；树之休声，有以见其归美。铭曰：
    赫赫我祖，惟师尚父。泱泱大风，悠悠终古。施于礻裔，宪是文武。我美其济，我则她稀。虽匪高位，亦惟硕德。我王之友，彼夫之特。既贞且亮，宣语而默。投足皆安，终身不忒。峨峨积善，以福後人。家庆，炜煌宗姻。瞻彼松贾，锡之丝纶。今也追饰，实为先臣。先臣伊何？宣其有後。志之所尚，义无所苟。身虽既没，名岂虚受？立德在兹，亦云不朽。
    ○故果州长史李公碑铭（并序）
    公讳仁瞻，字某，赵郡房子人。其先自段干木至柏仁侯，皆以醇德茂功，奋於上世。始於藩魏，终而将赵，其名不殒，遂济於今。五代祖後魏中书侍郎始丰懿侯璨，璨生徐州刺史始丰顺侯元茂，元茂生赵郡太守府君讳子云，子云生驸马都尉直阁将军府君讳道宗，道宗生齐尚书兵部郎中府君讳山寿，公即郎中府君之子。仍世济美，在邦攸宣，故我公禀灵中和，履道元吉。以学则探其奥旨，见圣人之心；以行则践其嘉言，合君子之度：以故动为人誉，名日宣，义府孔修，德舆云远，固未可量也。隋大业中举孝廉，洎唐兴，调棣州司户参军，凡迁磁相二州总管府户曹参军宣州录事参军。莫不事人以直，反身於诚，处卑能安，敬长则顺，故光辅郡将，周爰咨度，自州徂州，或啸或诺。既而迁金乡、晋陵二县令，精诚以庀事，善教以长人。四封用孚，三英以粲，彼蒲与密，独何有焉？以课最迁归州治中郢州司马，加朝散大夫，行果州长史。盘桓参佐，未复公侯，道非吾行，德无必贵，遂以没代，岂命也夫？某年月，卒於官舍，享年若干。及丧至自蜀，而葬不归赵，卜宅於许，封树汝坟，子孙遂家，亦既重代。至开元中，公之孙曰察，以古诸侯之禄，奉先大夫之祀，昼游本郡，辉光前烈，非清白以遣，善庆之馀，保艾尔後人，亦何以臻此？於是芦为感，恭惟春秋之事；刻石是图，俾扬祖宗之业：斯善继者也。叙而志之，铭曰：
    长史英英，作为世程。动合稚度，绰有令名。以之入官，从事而。以之佐郡，为政孔明。悠悠上天。曷不贵德？终於参佐，孰云邦国？孝孙其昌，馀庆彰。宰树苍苍，徽音不忘。
    ○故瀛州司户参军李府君碑铭（并序）
    君讳元，字某，赵郡房子人。祖山寿，齐尚书右丞兵部郎中；父仁瞻，朝散大夫果州长史：系德所载，见於先碑。公懿列无忝，雅有风度，体和而韵，缗之以丝；性婉而文，受之以采。故好学不倦，而坟典必精；虑善以动，而规矩皆中。悉心存乎道义，馀力文章，人以美谈，日闻休誉。弱冠举进士，调补同州参军，换瀛州司户参军。以素所履，以施有政，居获乎上，往得其中。无不严，长吏之所嘉叹；无不崇让，同官之所厌服。宣尔戬，光昭令图，如颜子之不幸，岂卜商之云命？某年，卒於官舍，春秋若干。公家代尚俭，子孙是式。初先大夫之丧也，清白以遗，而果无私积；高燥是营，而庶有馀庆：岂所谓不恋本达也，无怀土以重迁；不伤生仁也，无困财以乏祀。夫然，赵之北际，何必故乡？许之东偏，亦云乐国：故丧之归也，遂窆於斯。及嗣子察，受教义方，能纂德业，服事华发，洁身清朝。天子方差择其良，惠恤於下，由是解印少府，剖符本州。衣绣而归，虽荣之在昼；重茵以坐，而养不逮亲：结诸心，形诸色，孝子之志，国人所称。於是乎归美以扬先，撰德以示後，荩蒸夷之义也，得无述焉？铭曰：
    倬李侯，代载德。行时范，言士则。三英粲，百夫特。肥而家，华而国。美无度，命不融。足方骋，途斯穷。子馀庆，享次嵩。我丕训，蔼遗风。
    ○後汉徵君徐君碣铭（并序）
    後汉高士徐君，讳稚，字孺子，南昌人也。先生受天元休，含道杰出，生知而上，贯之以一，体资清纯，动适元妙。知道之将废，穷而独善，躬耕取资，非力不食，邻落所处，率化无讼。在汉之季，遭时溷浊，不抗迹以庇物，故退栖山林；不苟利以辱身，故进无禄位。五辟宰府，四察孝廉，又举有道，就拜太原太守：皆辞疾不起。延嘉二年，尚书令汝南陈蕃、仆射南郡胡广相与上疏，极言先生宣为辅弼，协和人神，汉桓帝犹能安车玄，备礼徵聘，而竟不屈志，知时之不可支也。然而诸公嘉招，虽不之屑就，及闻薨卒，徒步吊祭，礼有所尚，只鸡不薄；意有所加，生刍为贵。士之感义，实衰世之有补；人而见德，俾後生之可寻：其废中权，行中虑，皆此之类也。昔者夷、齐介洁而远去，沮、溺野逸而离群，颜阖凿坏以遁逃，接舆狂歌而诡激：此诚作者，或类沽名。夫有所不为，志则偏也；无适不可，用之极也。先生则贬绝在心，而经修於世：纯俭以存戒，博爱以体仁，应物以会通，全已以归正。汉庭所以宗其德，天下所以服其行，岂与彼数子直迳庭而已哉？灵帝初欲蒲轮聘，会先生以疾终，时年七十二。有子曰委登，笃行孝悌，亦高尚不仕。皇唐开元十五年，予忝牧兹郡，风流是仰，在悬榻之後，想见其人；有表墓之仪，岂孤此地？则先生之德，其可没乎？铭曰：
    灵芝无根，醴泉无源。角立杰出，先生斯存。英英先生，德不可名。麟出无应，鸿飞入冥。道高事远，迹陈名劭。勒石旧邦，以观其妙。
    ○故辰州泸溪令赵公碣铭（并序）
    有唐泸溪令晋国赵君，讳某，字某，终於其位。呜呼！鲁史既没，称行者不在兹乎？荀孟以来，论命者亦何谓也？放其言而无苟，作合迁；行其志而不回，与权必遂。故道每屈於位，身必後於时，而犹守真不夺，固穷自若，立诚者既独其所善，尚德者徒随而为名。名非欲彰，以美实而自著；位非欲下，以属守而遂卑：此由命而然欤？为自我而然欤？无代无之，而今实续之矣。公太祖盱，北齐河太守，因家於饶阳，亦既重代，今为饶阳人也。曾祖北齐幽州大总管，大父隋钜鹿大中正府君，烈考范阳令府君，皆累行积庆，以贻於後，正性直道，遂锺於公。
    公刚洁不群，精明独断，非义所在，不以利污名；非礼所安，不以迹伤教：有立卓尔，童而然，既学大成，纷纶博综。将求禄养也。而俯就乡举，寻而明经登科，补太子正字，又改射洪尉，皆以逮亲自乞，执政哀之，遂屈换定襄尉，公欣然而捧檄矣。秩满，转洪洞主簿永城丞。时县宰败类，公止之不可，虽尽同官之心，且急下人之病，义形於色，彼用我雠。此贪而无亲，难与心竞；公刚亦不吐，迈力争。迄用上闻，因而坐免，邑中黔庶，莫不咨嗟，求而得仁，退则无愠矣。返初服，遨游坟索，精义致用，清风被物。或太守咨访，偃息自若，或诸儒稽疑，废疾皆起。是时中书侍郎河东薛元超，人伦之表也，将命河朔，实举废滞，企我休风，延以殊礼，立谭体要，大见嗟称，以故表闻，其庶乎简在帝心。会有阴忌之谮，实为无妄之祸矣，进既曾母致疑，退而贾生投吊：不无故也。以此左迁泸溪丞，公竟不自列，穷则体命，虽在幽暗，鬼神不欺，苟推忠诚，蛮貊何陋？时县无长史，政则我由，未岁月而已成，无溪而不悦。互乡自专之子，左言难晓之民，翕然同辞，乞为父母。於是诣阙投疏，至于再三，朝廷允之，则授泸溪令。公聿副诚请，增修德化，邹鲁设教，而夷楚变风。迨公迁殂，阖境号慕，古人遗爱，何以加也？遗令戒子留葬洛阳，斯又不恋本达也。有子曰皇，历官侍御史尚书郎洪州都督，霜露既变，则感念以时，陵有迁，而音徽何代？君子所惧，于斯讠巽德，铭曰：
    洛赵侯之德，好是正直。令仪令则，不回不忒。实邦之选，彼夫之特。玉坚而折，膏明自煎。辰阳于远，溆浦回。下邑已矣，君子歼旃。遗令桐乡，归魂崇芒。瞻彼有洛，维水泱泱。德音不已，于是扬扬。
    ○故河南少尹窦府君墓碑铭（并序）
    序曰：正其身，君子所以慎德；敏于行，吉人所以寡辞：或道之，或处之，是亦正命。命之将行，利有攸往，则行不家至而人劝，言不面命而事济，不为迹而实以阜蕃，不沽名而声以骏：夫如是者，存乎其人，故河南少尹窦公，荩有之矣。公讳某，扶风平陵人。自後魏大将军侍中永富公至烈考瀛州刺史赠刑部尚书莘国公六叶矣，皆增华卿族，见重公朝：四国于藩，四方于宣，龙承祀，六辔耳耳。公所谓盛德必祀，承简子之始大；积善馀庆，是哀伯之有後。故生则灵知，长而纯固，既白而受采，亦黄以通中，天假不器之性，人服自然之理。而况於文雅缘饰，志业孔修，引伸足以长人，动用足以利物。既学从政，其归简易，形有方殊，道以一贯，人致一意而已，我万目尽张。故其始也，以明经上第，授彭州参军事。询谋郡将，器异甚厚，所遇森然，其言固矣。如山之为，始於覆篑；如江之导，终以方舟。於是累迁至於薛王友赞善大夫。燕王筑馆以待士，汉储立苑以招宾，当其推择，莫匪贤俊，议者惟允，而公在焉。
    然由韫椟隋和，十城空其价；卷骥，千里未之骋。及其用也。再入尚书郎，遂为洛阳令。三台雅望，一时精选，旧章资以弥纶，利器呈於盘错，出宰百里，实推三河。其赋政则必反於其身，亦既诚信被之於物，是为惠怀。故虽二州馀弊，忄佥巧而难理；五郡尤剧，权倾而多奸：莫不可使由之，令自求之，善处中於下，能合契於游刃。至於厘举风俗之谬，裁正人伦之经，务劝衣食之原，调均徭赋之事：本为已任，无人言。故视事窬四年，通而不倦；遗德在百姓，久而益彰。非夫明允宣和，优柔博约，自我之不忒，为人之攸暨，亦曷由臻兹？厥有洛阳所谓贤令者，则周纡、王涣、孔翊、祝良，公实续之，谁其似之？属天子建中都，营新邑，资尔亚尹，伊其董司，朝选其人，公首斯举。以故稍迁河中少尹，且有後命，废府而复迁河南焉。以公之归，从人之望，官则改次，政无易方，以佐理王都，以表则天下。而年不克祚，位不光宠，遇暴疾而卒，悲夫！是岁有唐开元之九年，春秋五十有六。
    公以孝友为体，一变而迪忠信；以明恕为用，再变而致循良：故所行无择，所事无巧，有恒其德，终且温温；不伐其功，昭然赫赫。所以遗爱固结，必在何武之去；称诵斯深，惟恐子产之死。已而神道欺而不福，物情丧其所赖，人之不幸，今也云亡！及丧之西归，则人吏致哀，道路相属，得人心如此，其旨可知。冬十一月，葬於北原，後之人或者将游於斯，叹於斯，彼其与归，我不朽矣。其子八人，长曰某，次曰某，家有太邱之德，里以高阳之名。夙构闵凶，能哀伤以殆灭；匪革其道，惧功伐之不传。俾予为文，以叙孝子之志。铭曰：
    绵绵瓜瓞，少康遗烈。灵则长兮，莫莫葛ぱ。王孙承祀，世其昌兮。而我实续，如金如玉，载锡光兮。咨亚尹之德，柔嘉维则，扬令闻兮。惟别驾之功，邦国不空，胥咏兮。不竞不纟求，不刚不柔，以成政兮。德之修好，神之所劳，实降祥兮。有美有度，曷不允祚，今则亡兮。我著名节，俾无泯灭，惠无疆兮。
    ○故开府仪同三司行尚书左丞相燕国公赠太师张公墓志铭（并序）
    大唐有天下一百十三年，开元十有八载，龙集庚午，冬十二月戊申，开府仪同三司行尚书左丞相燕国公薨于位，享年六十四。呜呼哀哉！皇帝悼焉，素服举哀，废朝三日，下制赠太师，荩师傅之旧恩，礼有加也。诏葬先远，丧事有日，又特赐御词，表章琬炎。公义有忘身之勇，忠为社稷之卫，文武可宪之政，公侯作之勋，皆已昭昭於天文，虽与日月争光可矣。公讳说，字道济，范阳方城人。晋司空壮武公之裔孙，周通道馆学士讳弋府君之曾孙，庆州都督讳恪府君之孙，赠丹州刺史刑部尚书讳骘府君之季子：自上世积庆，及公而祥发。神明所府，道德为枢，生以宁济，幼而休祥，鹰扬虎视，英伟磊落，越在诸生之中，已有绝云霓之望矣。初天后称制，举郡国贤良，公时大知名，拔乎其萃者也。起家太子校书，迄於左丞相，官政四十有一，而人臣之位极矣。尚书国之理本，公悉更之；中书朝之枢密，公亟掌之。休声与偕，升降数四，守正而见逐者一，遇坎而左迁者二，其馀总戎于外，为国作藩，所平除者，惟幽并秉节钺而已。至若三登左右丞相，三作中书令，唐兴已来，朝佐莫比。荩圣贤之运有会，师臣之道欲行，人虽求多，我每馀地，馨香之发，敷闻自久。宣其翊戴圣后，师范百寮，功烈过於如神，德声出於咸一：此固与版筑崛起，屠钓作合之类，亦云异也。
    公志元远，而性高亮，未尝自异，会节有立，何所不可？体道以为宗，既定国於一言，亦保身之大雅。其於经理代务，杂以军国，决事如流，应物如响，纷纶辐辏，其犹指掌。及夫先圣微旨，稽古未传，缺文必补，坠礼咸甄，与经籍为笙簧，於朝廷为粉泽，固不可详而载也。始公之从事，实以懿文，而风雅陵夷，已数百年矣。时多吏议，摈落文人，庸引雕虫，沮我胜气，邱明有耻，子云不为，未知宗匠所作，王霸尽在。及公大用，激昂後来，天将以公为木铎矣，斯文岂丧？而今也则亡。呜呼！克生以辅时，而臣道不究；致用以利物，而人将安仰？上抚床以念往，下辍相而哀至，复见之於公焉。太常议行，谥曰文贞。二十年秋八月甲申，迁窆於万安山之阳，燕国夫人元氏焉。夫人故尚书右司员外郎武陵公赠幽州都督讳怀景之女也，动为柔范，皆可师训。及公之贵，连姻帝室，虽处荣盛，若非在已，内执谦下，外睦亲疏，古之贤明，未始兼有。开元十九年三月壬戌，薨於东都康俗里第，享年六十四。长子均，中书舍人；次曰疚，驸马都尉卫尉卿；季曰椒，符宝郎：泣血在，皆我之有後也。呜呼！元堂永，何事春秋，幽篆斯在，亦云不朽而已。铭曰：
    天有密命，滋液百宝。时无大贤，谁与明道？我公允叶，我德孔昭。翰飞戾天，羽仪清朝。功遂身谢，名由实美。言而有立，古无不死。南山之下，诏葬於兹。後之与归，惟我太师。
    ○故特进赠兖州都督驸马都尉观国公杨公墓志铭（并序）
    公讳慎交，字某，宏农华阴人也。其先食采於杨，因邑为氏，始大於两汉，更盛於周隋。司空观德王士雄，公之高祖也，台阶论道，盟府书勋，利建维城，泽流後嗣。洎右卫将军赠兵部尚书府君讳嘉本，累叶炳灵，六辔承祀，而皆千里一举，逸翰所推，五侯同拜，贵戚莫比。公即尚书之子也，诞保中和，克绍前烈，幼以美秀，兼大叔之文；长而嘉闻，增季友之业。孝弟忠信，蕴乎生知；礼乐诗书，成於时习。弱冠以门子调补晋州参军。中宗之在春宫也，妙简才地，将降天孙，兼之实难，而公惟允。以选尚长宁郡主，加朝散大夫，拜通事舍人，累迁右卫郎将。神龙元祀，中兴在运，预闻大策，克树休勋。而贵主宣家，既增汤沐，列侯传国，复锡山川，至是始袭观国公，拜驸马都尉左千牛卫将军，加上柱国。累迁秘书监兼太子宾客，增秩金紫光禄大夫，又特进散骑常侍右千牛将军陕王傅。坐事左出巴州刺史，入为光禄卿，复出为亳、襄、陈、邓四州刺史，左转、亳、许绛四州别驾。
    公性明敏，有器韵，不求虚誉，而百行允修；不矜小善，而九能咸事。至於入官从政，东文西武，才既两可，事亦百中。且不恃贵以伤义，不怙宠而废公，奉以周旋，加之挹，虽在降出，无他悔吝：此亦公之善自为谋，以道终始者也。开元十二年四月癸卯，遘疾薨於绛郡之官舍，春秋五十。天子悼焉，有制赠使持节都督兖州诸军事兖州刺史，仍遣使吊问，令返葬京师，率礼有加，哀荣异数。其年秋九月甲申，葬於北原。其孤曰某等，茕茕在疚，愿图遗烈，後之人亦知范宣之世禄，岂独臧孙之立言？铭曰：
    岩岩太华，作镇西土。祚我诸杨，降生厥祖。四代而立，为汉元辅。爰及礻裔，克复先古。猗嗟观公，不忝前人。荷天休宠，为国嘉姻。王孙作俪，帝子来嫔。琼敷玉润，辉映纷纶。登王朝，尊爵秩。禄盈万锺，赋食千室。亦克畏满，亦以戒逸。物更盛衰，时有得失。禀命不融，她纤则亡。天归京兆，地返连冈。吁嗟此室，徽音不忘。
    ●卷二百九十三
    ☆张九龄（十一）
    ○故太仆卿上柱国华容县男王府君墓志铭（并序）
    公讳某，良琊临沂人。盖王氏所由远矣，然其自汉至今，上下千载，海沂为颂，始壮厥猷，淮水作桢，克昌其后。继迹台衮，联华牧伯，君子韪其立言，史官褒其行事，则已系无违德，人以嘉闻，图牒粲然，宣为冠族。祖某，梁侍中尚书左右仆射安东亭侯。高祖某，陈度支尚书。曾祖某，太子中书舍人。祖某，皇朝吏部郎中，赠润州刺史。父某，官至洪州都督。
    公践修范业，雅有名器，性开敏而达於从事，才果断而长於御下。至於学以知古，义以随时，虚已存诚，离经合道，异焉而不伤於物，同焉而不害於政：咸自得之，务其大者。仪凤中，初以门子选为孝敬皇帝挽郎。解巾相王府参军，授豫王府参军，历太子通事舍人蒲州司法参军。丁洪州府君忧云职，丧逾於戚，行过於礼，时其在疚，哀能感邻。服阕，授相州邺县令。施於政也，挥镆之锋，截无不断；展骐骥之足，行无不至。以故言出有孚，岂止於百里？教行无类，俄浃於四封：邑人是宣，舆颂作。御史中丞张仁愿表公尢异，帝用嘉焉，迁洛州陆浑县令，加朝散在夫，宠其能也。再有仲由之善，益闻考父之恭，薄理我畿，有加於邺。识者观政，许其以後图；时辈推多，验之於晚节。稍迁蒲州司马、洛州长史、蒲州长史。三为郡佐，一以贯之：执心有恒，厥声以茂。虽巴之体素，顾和之理识，异代同官，齐名比义，固无愧也。俄迁随州刺史。赵简始大，列於诸侯；张敞有名，擢为刺史。贤明独断，政教宏宣，始於汉东之美，继以巴中之异：郡历数四，课尝第一。再领遂、绵二州刺史。先是俗多梗弊，人尽流庸，公亦来思，抚之如子，彼得攸，归之如市。
    行有馀力，用不尽才，骤迁大都督，拜相州刺史。先是景□岁，我唐虽旧，仪制维新，置连率之官，增监郡之秩，於是历选列辟，专谋用贤，且有後命，而公为称首。遂作越州都督，同京官正三品连率，统察杭、婺、衢、睦、温、抚、台、闽八州长吏已下，率由部按。事虽竟寝，议者终荣，仍守越州都督，加银青光禄大夫。公素有盛名，兼之宠数，闻望而草风必偃，至止而蓬麻自直。与夫任贤坐啸，劳心行部，彼有因而至此，我无为而已然。政之行焉，有若神者，徵拜雍州司马，顷之，又正名为京兆少尹。京兆者，本公之乐土，居已重世。买臣还郡，无矜於出绶；张既本州，是荣於衣绣：公虽作贰，我亦为光。开元二年，始封华容悬男，昭有德也。其明年，有制以公检校太仆卿。训以六驺，正於君仆，日加数马之慎，岁有展令之勤，无何即真，可谓贵矣。然公思报所受，逾励所行，神明未衰，志业不究，春秋六十有一，开元六年秋八月乙亥，寝疾薨於洛阳之陶化里第。呜呼哀哉！朝廷伤焉，赙赠以礼。夫人范阳卢氏，不享偕老，先时在殡。其年冬十月乙酉，合葬於偃师之某原。却倚首阳，前瞻洛，岂伊瑕邱之乐？盖取邢山之兆。有子曰昊，次子曰，泣血苫由，哀缠於远日；勒铭金石，仪叶於吉时。假以斯文，为之实录。其词曰：
    有周之裔，居海之沂。绪业为永，德音罔违。贻厥谋翼，俾其翰飞。宣哉世祀，亦曰家肥。（其一）
    洎我华容，而今济美。四科冉季，九能鲁史。学匪为人，义如在已。施於有政，辔之柔矣。（其二）
    雉驯宰邑，鹰扬佐郡。五为刺史，在邦必训。再践太仆，厥庸奋。今也则亡，天不可问。（其三）
    神欺永年，礼先远日。合如防墓，开彼滕室。鹤吊人悲，黾言地吉。篆石泉户，与山相毕。（其四）
    ○故安南副都护毕公墓志铭（并序）
    公讳某，字某，东平人。四世祖义云，北齐度支郎中青州刺
    史。曾祖炎，贞观初并州白马府右果毅都尉右卫郎将。祖义，蒲州河东令，坐事左转桂州归义县丞，因家於始安。父诚，举孝廉，高尚不仕。公即孝廉府君之子，禀灵纯茂，姿性开朗，亦既志学，休有令闻，虽在诸生之中，已有万人之望矣。夫其忠有世，善有元，仁於其亲，友於兄弟，岂尚行所致？其因心而然。公之植身，根萌素厚，掺本制末，何适非宣？故为政之方，所从来远矣。某年初，有御史将命，黜陟幽明，公时盘桓居贞，未有攸往，而使者承式，固才是求，褐衣见召，直绳斯委。表公授梧州录事参军，非其好也。先是剽劫在境，行李所病，纲佐无机，逋盗肃然。岁满，授广州浈阳令。事必简举。人用稳便，莫不咨嗟，未始见也。寻转韶州司马，其政如初。秩满，丁内忧，公有至性，几於毁灭，庐墓展哀，泣血扶病，有加一等，不惟三年。岭南按察使广州都督兼御史大夫萧，彼孝悌之士也，以锡类之故，有嘉德音，於是拔补按察判官，义行相承，终始如一，尢加钦重，特以表闻。敕授新州刺史，属恩州酋帅，日寻戈，将有式遏，实资明允。後按察使广平郡宋以公为五府总管，以甲卒戍焉。虽临之兵威，而开以恩信，俾忿鸷狼戾，化枭为人。广平公深以为能，奏假恩州刺史，俄又真授，夷落大宁。寻加朝散大夫，迁端州刺史。居必致理，莫匪嘉绩，并护之寄，朝选以归。於是加秩中散大夫，拜安南副都护。到官未几，暗忽遂殂，时年六十。某月日庚子，归葬於某山原。公内行无玷，外物不，文非务华，学皆为已，所莅数郡，遗爱在人，全已而归，可谓厚矣。有子曰某，衔恤终天，哀远日，永惟称伐，存乎幽篆。铭曰：
    猗欤毕侯，浚源长流。受氏於华，爰自有周。彼美系载，实惟孙谋。贤哲继轨，斯其远猷。嗟彼懿宗，是生孝友。知实内积，行非外诱。家邦必闻，人伦归厚。微此令德，夫岂善守？亦既从政，厥闻载荣。邑能讼息，郡用礼成。蛮夷慕教，鸱变声。九真副岭，万里扬旌。护彼绝域，义忘险艰。缇律未改，丹而还。存没之际，忠孝之。徽音无泯，篆德兹山。
    ○故许州长史赵公墓志铭（并序）
    公讳某，天水陇城人。其先受赐於周，所食者赵，下逮襄子，大为诸侯。贻子谋孙，克用保国，有功有伐，无代无之。曾祖某，隋尚书左右仆射淮宁郡公；祖某，金紫光禄大夫殿中监赠工部尚书武强公；父某，符宝郎：皆发闻馨香，系祚蕃衍，不高位者，则人望焉。公师旧业，允迪渊懿，包君子大雅之量，有古人获心之赏。修词以达其道，则质文相半；履行以顾其言，则刚柔并克。弱冠以门子调补湖州参军，转相州司兵参军。学以入官，思不出位，格言清论，始诵今行。属太上皇养德在藩，择贤为吏，公首其举，王曰尔谐，於是引为相王府户曹参军，转法曹参军。及龙德既亨，鹤鸣有应，往而利见，縻以好爵。授朝散大夫雍州录事参军，纲领诸曹，罔有不率。秩满，除洛州伊阙县令。事举其中，敛从其薄，惠小镇大，徇公灭私，政之在人，今而遗爱。俄迁徐州司马，未几，转陕州司马许州长史。千里将骋，六辔她厢，得之自心，动而中节。故其四参州事，再入府寮，一宰畿邑，三为郡佐：莫不所居而绩宣其用，所去而颂因其迹，岂伊苟然？厥繇尚矣。开元八年春二月，疾作革，乙丑，终於官舍，春秋若干。某年冬十有一月庚午，归葬，夫人崔氏焉。公自然淡泊，不屑势利，守道贞固，与命推迁，故历年多所，移官数四，不过参佐而已，岂亦直道之云乎？然而卑以自牧，约而能济，推厚居薄，内居其仁，急病让夷，外多其义，不曰君子，其能尔乎？有子曰令言，次曰令则，泣血加人，抑情就礼，哀窀穸之事，恭惟先君之德，验之所履，附之斯文，以传无穷，以慰罔极。铭曰：
    猗嗟令德，宽仁合道。景行行止，风流肆好。名取公器，善为身宝。志所以立，政所以宣。入官惟允，莅事其然。是仪是式，不忘不愆。今也终古，後之克祚。子孙祀，春秋霜露。茫茫九原，斯焉永慕。
    ○故韶州司马韦府君墓志铭（并序）
    君讳某，字某，京兆杜陵人。其先佐夏翼商，赐命为伯，傅楚相汉，继世能贤，休有成烈，庆流於裔。洎曾祖津，仕随至内史侍郎户部尚书，武德初拜黄门侍郎寿光男，克济美名，以食旧德。大父琨，太子詹事武阳侯，能成休轨，载扬厥问。烈考展，官止少府监主簿，懿业无忝，而大位不充，天爵自高，人伦斯贵。公荷百代之丕构，传一经之素范，简白足以长人，文敏足以敷政。迹不由径，必期乎直，学不为辨，每抑其华，志尚则然，风流自远：斯有万里之望，岂伊百夫之特？始自崇文生明经上第，起家汾州参军。公以为国无小而行无择，苟履忠信，何陋蛮貊？遂求补远郡，从所好焉。於是授泉州司仓参军，历广州都督府法曹参军。轮下蟠，弗以屑意，蛊用誉，将以明道，固已仁焉而不异於远，义焉而不辞於难：潜亦孔昭，允谓君子。秩满，迁韶州司马。在郡数载，检身一德，辅化致理，刑清讼息，宣其奋庸上国，置乎公卿，而矢志南州，终於参佐。悲夫！享年五十有一，某年月，卒於官舍。粤开元六年冬十二月庚午，葬於少陵原。有子曰某，欲报罔极，思传不朽，勒石泉户，式昭德音。铭曰：
    皇矣鼻祖，时维大鼓。黻衣作伯，彤弓用征。猗那其後，世济其名。虽公道屈，亦树德声。（其一）
    休烈有素，聿修无忝。言炳身文，礼充物检。行虽欲尽，名不可掩。学古入官，盖取诸渐。（其二）
    参卿彼分，从事穷海。孰云其陋？我惟义在。何适非宣？胡然有待？天曷我欺，人随物改。（其三）
    ○惠庄太子哀册文
    维开元十二年岁次甲子十二月丁巳朔二十四日庚辰，司徒申王薨於行在所，册谥惠庄太子，旋殡於寝。粤闰十二月二十七日壬午，将陪葬於桥林之柏城。黼幕宵布，羽纛宿设，西序启攒，南首成列。皇帝深天伦之戚，崇后储之礼，拟容卫於青宫，申孔怀於朱邸，爰命史氏，稽於令则，无俾直书，不彰遗德。词臣曰：
    昊天有命，先后受之。分王子弟，藩卫京师。克荷成宪，罔弗肃。懿哉明哲，诞惟神粹。宣慈日闻，孝友天至。道则吻合，迹无自异。性则生知，学兼时习。《易》微《书》远，《诗》言《礼》立。德必有邻，善如不及。贵而能损，量固难挹。方伯出镇，召南取斯。司徒入掌，郑武其宣。义之所在，政克施。物留遗爱，事著成规。西夏息人，东征叶卜。炜炜同辇，皇皇改服。疾构中路，凶传左毂。宁不遗，奄锺斯酷。呜呼哀哉！昔在冲眇，具惟兄弟。四国并封，五王均体。游必连骑，居则同邸。各承爱於含饴，俱受经於置体。既荏苒而云迈，属殷忧之将启。实定祸於萧墙，遂继明於云陛。虽隔深宫之卫，常洽家从之礼。曷殂谢以痛心，感平生而流涕。呜呼哀哉！爰择茂典，追崇上嗣。表先圣之元良，申友于之褒异，纷卤簿以徒设，俨文物而空备。彼神仪之如在，泉茂之所萃。周礼从，汉茔是陪。先远日而选吉，会同盟以送哀。夜漏尽兮暗室启，庭燎残兮晓挽催。按三校而徐进，将一去而不回。呜呼哀哉！背朱门兮迟迟，驰白骥兮癸々。野苍茫而助惨，风萧[
O51]而增悲。翩翩兮素盖，寂寂兮画帷。遵旧途而何有？览陈迹以如疑。面都邑兮不入，待陵寝兮有期。惟光仪之永，与昭代而长辞。呜呼哀哉！潜清晖於幽穸，召鸿名於美迹。将在皇储之史，岂伊诸侯之策？播遗芳於兰桂，传不朽於金石。谅纪言之在兹，嘉德音之无攵。呜呼哀哉。
    ○祭舜庙文
    维某月朔日，中散大夫使持节都督桂州诸军事守桂州刺史兼当管经略使岭南道按察使摄御史中丞佩紫金鱼袋上柱国曲江县开国男张某，敢昭告於大舜之灵：惟神以大孝而崇德，以大圣而奋庸，以至公而有天下，以至均而一海内，故不以荒服之外，不以黄屋之尊，巡守而来，殂落於此。倦勤之造，永结於黎庶；惠怀之尊，长存於寿宫；载祀虽遐，威灵如在。今圣朝绍兴至道，愍兹远人，爰遣使臣，按理边俗，惟神幽鉴，愿表微诚：若私僻为谋，公忠有替，明鉴是殛，俾无远图；如悉心在公，惟力是视，当福而不福，为善者惧矣。今至止之日，辄诣陈诚，伏惟神道聪明，亮斯钦畏，愿俯垂冥，俾输力明时。尚飨。
    ○为吏部侍郎祭故人文
    维开元十年岁次壬戌二月癸酉朔十七日己丑，吏部侍郎某，谨以清酌脯醢之奠，敬祭故某公之灵：闻夫仁必寿考，所谓神道；善亦庆延，以为信然。今夫子之不福，而圣之是愆：孝友纯固，礼让周旋，行所以直，业所以专，诚公才而天假，故官政以日宣。节使是式，朝宿既至，十部称贤，一人思媚。凤凰於彼，云霄以冀，胡然明灵，歼我良懿？呜呼哀哉！夫子之逝，平生之怀，襟抱素合，游处常偕，清风对禁，文石同侪。自兹两掖，殆将一纪，展转清贯，仳离君子，曷其爱而？甫云觏止。正司空之扫第，属荆州之罢市，交臂而相失，殷痛心其何已？今卜兆有日，祖载在庭，飒然象设，寞尔音形。驱白马而何见？瞻素车之已扃。德音不忘，应甘棠之勿翦；交情见，伊黍稷之非馨。呜呼哀哉！尚飨。
    ○祭故李常侍文
    维年月朔日，中散大夫洪州都督张某，谨遣仓遭参军李某，以脯醢之奠，敬祭於故宋国公之灵：惟公代载贤杰，天资忠厚，外组而虽华，内冰镜而无垢。善常不伐，明能自晦，省中之树，访犹不言；车前之马，数而後对。淑慎自已，否亨有时，孰能违命？公此来思。结忠主之恋，深去国之悲，六疾斯起，五福云欺，生涯溘尽，精魄何之？呜呼哀哉！追惟曩昔，降云霄，荣华侍从，光昭。日欤月欤，有荣有凋，丹孑孑，白骥萧萧：同官之感，俾予魂销。灵之来归，兹焉旅次，瞻望无睹，悲辛自至。顷密迩而寄音，今寞然而结欷，南北於远，幽明永异，何以叙情？寄之奠馈。尚飨。
    ○祭洪州城隍神文
    维开元十五年岁次丁卯六月朔壬寅十日辛亥，中散大夫使持节都督洪州诸军事洪州刺史上柱国曲江县开国男张某，谨以清酌脯醢之尊，祭於城隍神之灵：恭惟明神，懿皆潜德，城池是保，民庶是依。精灵以秉，正直攸好，忝牧此都，敢忘在公，道虽隔於幽明，事或同於表裹。今水潦所降，亦惟其时，而淫雨不止，恐害嘉。者人之所以为命，人者神之所以为祀，祀不可以为利，义不可以不福。阖境山川，能致□雨，岂无节制？愿达精诚。以时弭灾，无或失稔，则理人有助，是所望于神明。所飨。
    ○为王司马祭妻父文
    维年月朔日，谨具少牢清酌之尊，祭於故某公府君之灵：惟公联华公族，振景天朝，昔也时来，则地分茅土；今也福过，则海变桑田。岂惟魑魅之忧？方为蝼蚁之患。呜呼哀哉！始更荣盛，早睦嘉姻，谬入郄公之选，尝荷戴侯之遇。情契阔而弥积，义流离而益固。公之谪宦，某又犯时，永矣去国，贲然来思。虽穷途之至此，幸邻境之在兹，所忌者法，岂忘於私？闻柝声而密迩，畏简书而之。然犹风烟可冀，翰墨无辍，心已运於虚舟，迹尚濡於涸辙。骤寒暑之徂谢，纷吉凶之迥穴，京兆之使忽追，广陵之音遽绝。呜呼哀哉！平生多感，自伤千里之心；已矣长辞，徒发九泉之叹。计畴昔之光宠，痛沦亡於旅窜，尝许恤人之孤，况г爱子之半。谨因遣奠，昭告明灵，心不可卷，德以为馨。匪羞是荐，惟魂是听，遣行人於信宿，空泫目於郊。呜呼哀哉！尚飨。
    ○为王司马祭甄都督文
    维开元五年岁镒丁巳九月丁酉朔十四日庚戌，某官谨以清酌之奠，祭於广州都督甄公之灵：惟公禀气异人，为国良臣，资忠秉义，奋翼跃鳞，富贵自取，声名益震。故能北拥旄於元朔，南仗节於朱垠，行部无几，卧理斯属。棠阴在听，Ε歌成曲，下流是仰，长涂反促，始望雨而随车，遽惊风而转烛。呜呼哀哉！甫兹岁首，彤载辉，今也秋季，丹言归：既寒来而暑往，将物改而人非。驷马不驭，双雁空飞，对平生之气象，咏宿昔之音徽。燕越兮地眇，胡山兮路微，奠肴觞之在席，感徒御以г衣。呜呼哀哉！尚飨。
    ○祭张燕公文
    维年月朔日，族子秘书少监集贤院学士某，谨以清酌少牢之奠，敢昭告於燕国公之灵：惟公应有期之运，降不世之英，坦高轨以明道，谨大节而立诚。悬镜待人，虚舟济物，妙用无数，精心惟一。明未联而先睹，听有馀而每黜，犹豹变而成文，尝凤鸣而中律。故能羽翼圣后，丹青元化，陈皋陶之谟谋，尽仲山之夙夜，道因虑於文武，业惟永於王霸，绸缪恩渥，荏苒代谢。国重元辅，门承下嫁，实大我之宗盟，与人君之姻娅。天盖福善，地益华宗，赫赫为尹，岩岩比崇，不享黄发，如何元穹？既道长而运短，岂祥降而惠终？人亡令则，国失良相，学堕司南，文殒宗匠。惟国华之见夺，何天道之弗谅？追惟小子，夙荷深期，一顾增价，二纪及兹，非驽骀之足数，盖枝叶以见贻。洎剖符於外台，承彻琴於旧馆，屡行号而身赎，空匍匐而心断，迹既拘於彝宪，情未展於哀款。朝章猥及，传名她想，想德辉而不见，望仁里而徒泣。树所叹而犹存，人具瞻而永戢，尽む帐之今感，哀乌衣之往集。庶羞虽薄，冀享厥诚，尊灵斯降，是嘉平生。已矣万古，缠绵五情，追悲绪於离筵，结巨恨於幽明。伏惟尚飨。
    ○追赠祭文
    开元二十年岁次壬申，孤子九龄，谨遣弟某等，谨以清酌脯醢庶羞之奠，敢昭告於先考妣之灵：九龄积罪昊天，天实降罚，严荫永隔，慈颜重违，欲报劬劳，终天何极？夙承教诲，幸而有成，崇国宠灵，猥当大任。圣上义存延赏，追赠所及，朝恩优渥，跪承摧感，伏惟昭亮，享兹殊锡。今谨具赠太常卿广州都督告身，桂阳郡太夫人告身，及玉带、金章、紫衣各一副，伏惟尚飨。
    ●卷二百九十四
    ☆褚无量
    无量字宏度，杭州盐官人。擢明经第，累除国子司业兼修文馆学士。元宗即位，迁左散骑常侍兼国子祭酒，封舒国公，为丽正殿直学士。开元八年卒，年七十五，赠礼部尚书，谥曰文。
    ○太庙屋坏请修德疏
    臣闻《尚书洪范传》云：“王者阴盛阳微，则先祖见其变。”昔成汤遇旱，引事自责云：“女谒盛耶。”今则太庙毁坏，即是先祖示变；後宫众多，即是阴盛阳微。伏请後宫之中，非所幸者，亲享之後，简出少多，以应其变，则上答先祖，必灾异自消。昔殷帝武丁祭成汤，有飞雉升鼎耳而ず，武丁忧惧，问其臣祖乙，祖乙曰：“王勿忧，先修政事。”武丁修政行德，殷道复兴。昔太戊之时，桑二木共生於朝，一暮大拱，此不恭之罚也，太戊修德，桑自清。昔周武王之时，周公辅政，三叔流言：“秋熟未获，天大雷电以风，禾则尽偃，大木斯拔。”邦人大恐，王与大夫尽出郊，天返风，禾则尽起，岁则大熟。昔宋景公之时，荧惑守心，景公问之司星子韦，对曰：“祸在君，可移於相。”公曰：“宰相所与共理国也。”曰移於人，公曰：“人死谁为君？”曰移於岁，公曰：“乏食人必死。”子韦曰：“天处高而听卑，君有至德之言三，必三赏。”荧惑果徙三舍。至汉之文景，并明天子也，亦灾异继起，修德行政，其名益光。
    愚又窃闻左右近臣妄奏云，国家太庙，其材木是符坚时旧殿。臣按《括地志》云：“隋文帝创立新都，移宇文庙故殿，改造此庙，元非苻坚及宇文氏所作也。”况我国家及隋文帝贵为天子，富有四海，岂复递取苻坚之旧殿，以充太庙者乎？此则言伪而辨，殊不足采纳。伏愿精选举，用贤良，节奢靡，轻赋税，继绝代，慎刑罚，纳谏诤，察谄谀。夫贤良任用，则能兴化臻理矣；节奢靡，则不恣耳目之欲，清静之风行矣；轻赋税，则下人乐以奉上，不困穷矣；继绝代，则崇德报功，有劝沮矣；慎刑罚，则宽猛相济，不滥罚矣；纳谏诤，则日闻已过，人谒忠矣；察诌谀，则君子道长，无邪僻矣。非礼勿动，顺时行令，夫如是则人和，人和则气和，气和则天地和矣。天地和会，灾异自消，伏愿陛下虔奉神心，兢谨天诫。幸甚。
    ○请定嗣王朝班疏
    臣谨详诸史氏，案以礼经，有亲亲之义，尊尊之道，所以重
    王室，敬耆年。今陛下缵旧惟新，睦亲尚齿，朝仪品列，宣更申明。至若命以嗣王，用崇王祭；养夫国老，盖在乞言：会於朝班，合从上列。准令嗣王正一品，今居庶官之次，颇为杂，须有甄明。臣伏见开府仪同三司在三品前立，望请嗣王亦与开府同行，诸致仕官各於本司之上，则重亲尚齿，典礼式存。
    ○车驾东幸上书
  </div>
  <div class="pagination">
   <a href="全唐文_page180.html">
    上一页
   </a>
   <span>
    ...
   </span>
   <a href="全唐文_page176.html">
    176
   </a>
   <a href="全唐文_page177.html">
    177
   </a>
   <a href="全唐文_page178.html">
    178
   </a>
   <a href="全唐文_page179.html">
    179
   </a>
   <a href="全唐文_page180.html">
    180
   </a>
   <span class="current-page">
    181
   </span>
   <a href="全唐文_page182.html">
    182
   </a>
   <a href="全唐文_page183.html">
    183
   </a>
   <a href="全唐文_page184.html">
    184
   </a>
   <a href="全唐文_page185.html">
    185
   </a>
   <a href="全唐文_page186.html">
    186
   </a>
   <span>
    ...
   </span>
   <a href="全唐文_page182.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
