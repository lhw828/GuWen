<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 111 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 111 页/共 658 页</h1>
    <div class="content">　　建武三十二年，车驾东巡狩。正月二十八日，发雒阳宫。二月九日，到鲁。遣守谒者郭坚伯将徒五百人治泰山道。十日，鲁遣宗室诸刘及孔氏、瑕丘丁氏上寿受赐，皆诣孔氏宅，赐酒肉。十一日发，十二日宿奉高。是日遣虎贲郎将先上山，三案行。还，益治道徒一千人。十五日，始斋。国家居太守府舍，诸王居府中，诸侯在县庭中斋。诸卿、校尉、将军、大夫、黄门郎、百官及宋公、卫公、褒城侯、东方诸侯、雒中小侯斋城外汶水上。太尉、太常斋山虞。马第伯自云：某等七十人先之山虞，观祭山坛及故明堂宫郎官等郊肆处。入其幕府，观治石。石二枚，状博平，圆九尺，此坛上石也。其一石，武帝时石也。时用五车不能上也，因置山下为屋，号五车石。四维距石长丈二尺，广二尺，厚尺半所，四枚。检石长三尺，广六寸，将如封箧。长检十枚。一纪号石，高丈二尺，广三尺，厚尺二寸，名曰立石。一枚，刻文字，纪功德。是朝上山骑行，往往道峻峭，下骑，步牵马，乍步乍骑，且相半，至中观留马。去平地十里，地向极望无不睹。仰望天关，如从谷底仰观抗峰。其为高也，如视浮云。其峻也，石壁穴条，如无道径。遥望其人，端端如杆升，或以为小白石，或以为冰雪，久之，白者移过树，乃知是人也。殊不可上，四布僵卧石上，有顷复苏。亦赖赍酒脯，处处有泉水，目辄为之明。复勉强相将行，到天关，自以己至也。问道中人，言尚十余里。其道旁山胁，大者广八九尺，狭者五六尺。仰视岩石松树，郁郁苍苍，若在云中。俯视溪谷，碌碌不可见丈尺。遂至天门之下。仰视天门，辽如从穴中视天窗矣。直上七里，赖其羊肠逶迤，名曰环道，往往有纟互索，可得而登也。两从者扶掖，前人相牵，后人见前人履底，前人见后人顶，如画重累人矣，所谓靡胸舁石，扪天之难也。初上此道，行十余步一休。稍疲，咽唇焦，五六步一休，蹀蹀据居顿，地不避湿暗，前有燥地，目视而两脚不随。早食上，晡后到天门。郭使者得铜物。铜物形状如钟，又方柄有孔，莫能识，疑封禅具也。得之者汝南召陵人，姓杨名通。东上一里余，得木甲。木甲者，武帝时神也。东北百余步，得封所，始皇立石及阙在南方，汉武在其北。二十余步得北垂圆台，高九尺，方圆三丈所，有两陛。人不得从，上从东陛上。台上有坛，方一丈二尺所，上有方石，四维有距石，四面有阙。乡坛再拜谒，人多置钱物坛上，亦不扫除。国家上坛，见酢犁酸枣狼藉，散钱处数百，币帛具。诏问其故，主者曰：「是武帝封禅至泰山下，未及上，百官为先上跪拜，置梨枣钱于道以求福，即此也。」上曰：「封禅大礼，千载一会，衣冠士大夫何故尔也？」泰山东上七十里，至天门东南山顶，名曰日观。日观者，鸡一鸣时，见日始欲出，长三尺所，秦观者望见长安，吴观者望见会稽，周观者望见齐。黄河去泰山二百余里，于祠所瞻黄河如带，若在山址。山南有庙，悉种柏千株，大者十五六围，相传云汉武所种。小天门有秦时五大夫松。始皇封太山，逢疾风暴雨，赖得松树，因复其下，封为五大夫。西北有石室。坛以南有玉盘，中有玉龟。山南胁神泉，饮之极清美利人。日入下去，行数环。日暮时颇雨，不见其道，一人居其前，先知蹈有人，乃举足随之。比至天门下，夜人定矣。车驾十九日之山虞，国家居亭，百官布野。此日山上云气成宫阙，百官并见之。二十一日夕牲时，白气广一丈，东南极望致浓厚。时天清和无云。《瑞命篇》「岱岳之瑞，以日为应」也。二十二日辛卯晨，燎祭天于泰山，晨祭也。日高二丈所，燔燎烟正北乡。礼毕，百官各以次上。郡储辇三百，为贵臣、诸公、王、侯、卿、大夫、百官皆步上，少用辇。辇者，国家御首辇，人挽升山，至中观休止。须臾复上，日中到山。须臾，群臣毕就位。国家台上北面，虎贲陛戟台下。尚书令奉玉牒检南面跪。太常曰：「请封。」皇帝亲封毕，退复位，驺骑二千余人发坛上方石，即武帝封处累其石，尚书令藏玉牒书，复封石检。以金为绳，以石为泥，南方北方各二检，东方西方各三检。检中石泥及坛土，色青赤白黑，各依如其方色。大行礼毕，太常曰：「请拜。」皇帝再拜，群臣皆称万岁，音动山谷。有白气一丈，东南正直坛所，有青气上与天属，遥望不见山岭，山岭入在气中，不知也。封毕有顷，诏百官以次下，国家随后。数百人维持行礼毕相逢推，百官连延二十余里。道多迫小，深溪高岸数百丈。步从匍匐邪上，起近距火，止亦骆驿。步从触击大石，石声正讠，但讠石无相应和者。肠不能已，口不能默。夜半后到，百官明日乃讫。其中老者气劣不能行，卧岩石下。明日早，太医令复遵问起居。国家云：「昨上下山，欲行迫前，欲休则后人所蹈，道峻危险，恐不能度。国家不劳，百官以下露卧水饮，无一人蹉跌，无一人疾病，岂非天邪？」泰山率多暴雨，如今上直下柴祭封登，清晏温和。功效如彼，天应如此。明日，群臣上寿，国家不听，赐百官省事。事毕发，暮宿奉高三十里。二十四日发，至梁甫九十里夕牲。二十五日，禅，祭地于梁阴，阳者祭天，阴者祭地。始元旧礼，以高帝配天，高后配地。（《续汉·祭祀志上》注引十二条，《水经·汶水篇》注，旧写本《书钞》九十一引六条，又一百四，又一百四十九，一百五十一，《艺文类聚》一，又六，又三十九引三条，又八十八，《初学记》五引四条，《白孔六贴》十三，《通典》五十四，《御览》四，又十五，又三十九引两条，又五十二，一百七十九，一百八十八，七百五十八，八百五，八百七十二，九百五十三，九百六十五，九百六十九，《锦绣万花谷》十五，通共四十九条，合录成篇。案：前明孙月峰有补订本，采辑不全。）
　　◎韦彪
　　彪，字孟达，扶风平陵人，丞相韦贤玄孙。建武末，举孝廉，除郎中，以病免。永平中，如拜谒者，三迁为魏郡太守。章帝初，以病免。征为左中郎将长乐卫尉，迁奉车都尉，行太常事，拜大鸿胪。元和中，行司徒事。章和末，以病免。
　　◇上疏谏置官选职不以才
　　臣闻政化之本，必顺阴阳。伏见立夏以来，当暑而寒，殆以刑罚刻急，郡国不奉时令之所致也。农人急于务，而苛吏夺其时，赋发充常调，而贪吏割其财，此其巨患也。夫欲急人所务，当先除其所患。天下枢要，在于尚书，尚书之选，岂可不重？而间者多从郎官超升此位，虽晓习文法，长于应对，然察察小慧，类无大能。宜简尝历州宰素有名者，虽进退舒迟，时有不逮，然端心向公，奉职周密。宜鉴啬夫捷急之对，深思绛侯木讷之功也。往时楚狱大起，故置令史，以助郎职，而类多小人，好为奸利。今者务简，可皆停省。又谏议之职，应用公直之士，通才謇正，有补产佃于朝者。今或从征试辈为大夫。又御史外迁，动据州郡。并宜清选其任，责以言绩。其二千石视事虽久，而为吏民所便安者，各增秩重赏，勿妄迁徙。惟留圣心。（《后汉·韦彪传》，又略见《御览》三十四引谢承《后汉书》，又《艺文类聚》四十八引华峤《后汉书》作「欲急民所务，当先除其患。其原在尚书典枢机，天下事一决之，不可不察」。）
　　◇建言封萧何等后裔
　　今西巡旧都，宜追录高祖、中宗功臣，褒显先勋，纪其子孙。（《后汉·韦彪传》）
　　◇郡国贡举议
　　伏维明诏，忧劳百姓，察察不舍昼夜，垂恩选举，必务得其人。夫国以简贤为务，贤以孝行为首。孔子曰：「事亲孝，故忠可移于君，是以求忠臣必于孝让。」夫人才行，少能相兼，是以孟公绰优于赵、魏老，不可以为滕、薛大夫。忠孝之人，治心近厚，锻炼之吏，治必近薄。三代之所以直道而行者，在其所以靡之故也。士宜以才行为先，不可纯以阀阅取。然其要归，在于选二千石。二千石贤，则贡举皆得其人矣。（《后汉·韦彪传》，袁宏《后汉纪》十一，《通典》十六。）二千石皆以选出京师，剖符典千里。（《文选·嵇康杂诗》注引《东观汉记》韦彪上议）
　　◎谢夷吾
　　夷吾，字尧卿，会稽山阴人。建武末，为郡督邮。永平中，举孝廉，除寿张令，迁荆州刺史，历巨鹿太守。建初中，左转下邳令。
　　◇上书荐王充
　　充之天才，非学所加，虽前世孟轲、孙卿，近汉扬雄、刘向、司马迁，不能过也。（《后汉·王充传》）
　　◇与张凉州书
　　今致碧绫车中盾中。（《御览》三百五十七）
　　◇敕子
　　汉末当有发冢露体之祸，使县棺下葬，墓不起坟。（《御览》五百五十六引《会稽典录》）
　　◎郑弘
　　弘，字巨君，会稽山阴人，西域都护郑吉从孙。建武末，为乡啬夫，太守第五伦召署督邮，举孝廉。永平中，为驺令，迁淮阳太守，四迁。建初初，为尚书令，出为平原相，征拜侍中，迁太司农。元和初，代邓彪为太尉，以忤窦宪免。
　　◇疾笃上书
　　臣东野顽暗，本无尺寸之功，横蒙大恩，仍登上司，中夜怵惕，惧有折足之戒。自揆愚薄，无益国家之事，虽有杀身，焉可谢责？是以不敢雷同。指陈窦宪奸，不惯漏露，言出患入。窦宪之奸恶，贯天达地，毒流八荒，虐闻四极，海内疑惑，贤愚疾恶。宪何术以迷主上？流言尊沓，深可叹息。昔田氏篡齐，六卿分晋。汉事不远，炳然可见。陛下处天子之尊，自谓保万世之祚，无复累卵之危，信谗佞之臣，不计存亡之机。臣虽弱疾，命在移晷，身没之日，死不忘忠。愿陛下为尧、舜之君，诛四凶之罪，以素厌人鬼愤结之望。（袁宏《后汉纪》十二「元和三年」）
　　◇奏议尚书郎令史开选
　　台职虽尊，而酬赏甚薄，至于开选，多无乐者，请使郎补千石，令史为长。（《后汉·郑弘传》，「旧制，尚书郎限满补县长令史丞尉。弘奏以为」云云。「帝从其议」。）
　　◎观恂
　　恂，永平中为扬州刺史。
　　◇荐刘般
　　般在国，口无择言，行无怨恶，宜蒙旌显，以劝天下。（袁宏《后汉纪》，般徙封居巢侯就国，扬州刺史观恂荐般。永平十年，征般行执金吾事。）
　　◎宋元
　　元，永平中为符节令。
　　◇上言愿发秦昭王吕不韦冢
　　臣闻秦昭王与吕不韦好书，皆以书葬。王至尊，不韦久贵，冢皆以黄肠题凑，处地高燥，未坏。臣愿发昭王、不韦冢，视未烧《诗》《书》。（《御览》五百六十引《皇览·冢墓记》，「汉明帝朝，公卿大夫诸儒八十余人论《五经》误失，符节令宋元上言」。）
　　◎孔通
　　通，太师孔光族曾孙。
　　◇春秋左氏传义诂序
　　先生名奇，字子异，其先鲁人，即褒成君次孺第二子之后也。家于茂陵，以世学之门，未尝就远方师也。唯兄君鱼，少从刘子骏受《春秋左氏传》。其于讲业最明，精究其义，子骏自以才学不若也。其或访经传于子骏，辄曰：「幸问孔君鱼，吾已还从之咨道矣。」由是大以《春秋》见称当世。王莽之末，君鱼避地至大河之西，依大将窦融为家，常为上宾，从容以论道为事，是时先生年二十一矣。每与其兄议学，其兄谢服焉。及世祖即祚，君鱼乃仕，官至武都太守、关内侯，以清俭闻海内。先生雅好儒术，淡忽荣禄，不愿从政，遂删撮《左氏传》之难者，集为《义诂》，发伏阐幽，赞明圣祖之道，以祛后学。著书未毕，而早世不永。宗人子通，痛其不遂，惜兹大训不行于世，乃校其篇目，各如本第，并序答问，凡三十一卷将来君子傥肯游意，幸详录之焉。（《孔丛子·连丛》上。案：《后汉·孔奋传》，「奋弟奇，博通经典，作《春秋左氏删》」，即此书也。）
　　◎鲍骏
　　骏，九江人。师事桓荣。
　　◇上书言丁鸿
　　臣闻武王克殷，封比干之墓，表商容之闾。二人无功，下车先封之，表善显仁，为国之砥砺也。伏见丁鸿经明行修，志节清妙。（《后汉·丁鸿传》注引《续汉书》）
　　◎朱辅
　　辅，《东观记》作「。」梁国宁陵人。永平中，为益州刺史。建初初，坐事免。
　　◇上白狼王唐等乐诗疏
　　臣闻《诗》云：「彼徂者岐，有夷之行。」传曰：「岐道虽僻，而人不远。」诗人诵咏，以为符验。今白狼王唐等慕化归义，作诗三章。路经邛来大山零高阪，峭危峻险，百倍岐道。襁负老幼，若归慈母。远夷之语，辞意难正。草木异种，鸟兽殊类。有犍为郡掾田恭与之习狎，颇晓其言，臣辄令讯其风俗，译其辞语。今遣从事史李陵与恭护送诣阙，并上其乐诗。昔在圣帝，舞四夷之乐，今之所上，庶备其一。（《后汉·西南夷都夷传》）

卷三十
◎袁安
　　安，字邵公，汝南汝阳人。为县功曹。永平中，举孝廉，除阴平长任城令，拜楚郡太守，征为河南尹。建初中，迁太仆，代第五伦为司空。章和初，代桓虞为司徒。永元四年卒。
　　◇夜酣赋
　　拊燕竽，调齐笙，引宫徽，唱清平。（《初学记》十五）
　　◇上书谏伐匈奴
　　匈奴不犯边塞，而无故劳师远涉，费损国用，徼功万里，非社稷之计。（《后汉·袁安传》，「和帝即位，窦宪北击匈奴，安与太尉宋由、司空任隗及九卿诣朝堂上书谏，以为」。）
　　◇奏劾执金吾窦景
　　景擅发边兵，惊惑吏人，二千石不待符信，而辄承景檄，当伏显诛。（《后汉·袁安传》）
　　◇奏劾司隶郑据河南尹蔡嵩
　　司隶校尉、河南尹阿附贵戚，无尽节之义，请免官案罪。（《后汉·袁安传》）
　　◇奏议立左鹿蠡王阿佟为北单于
　　光武昭怀南虏，非谓可永安内地，正以权时之算，可得御北狄故也。今朔漠既定，宜令南单于反其北庭，并领降众，无缘复更立阿佟，以增国费。（《后汉·袁安传》，「窦宪自矜己功，欲结恩北虏，乃上立降者左鹿蠡王阿佟为北单于，置中郎将领护，如南单于故事。安与司空任隗奏，以为」。）
　　◇又上封事谏立北单于
　　臣闻功有难图，不可豫见；事有易断，较然不疑。伏惟光武皇帝本所以立南单于者，欲安南定北之策也，恩德甚备，故匈奴遂分，边境无患。孝明皇帝奉承先意，不敢失坠，赫然命将，爰伐塞北。至于章和之初，降者十万余人，议者欲置之滨塞，东至辽东，大尉宋由、光禄勋耿秉皆以为失南单于心，不可，先帝从之。陛下奉承鸿业，硕士工疆宇，大将军远师讨伐，席卷北庭，此诚宣明祖宗，崇立弘勋者也。宜审其终，以成厥初。伏念南单于屯，先父举众归德，自蒙恩以来，四十余年。三帝积累，以遗陛下。陛下深宜遵述先志，成就其业。况屯首唱大谋，空尽北虏，辍而弗图，更立新降，以一朝之计，违三世之规，失信于所养，建立于无功。由、秉实知旧议，而欲背弃先恩（袁宏《纪》作「背先祖，弃旧恩，非计之长也」）。夫言行，群子之枢机；赏罚，理国之纲纪。《论语》曰：「言忠信，行笃敬，虽蛮貊行焉。」今若失信于一屯，则百蛮不敢复保誓矣。又乌桓、鲜卑（袁宏《纪》作「阿佟诛君子，于《春秋》之义所不当立，而乌丸、鲜卑」）新杀北单于，凡人之情，咸畏仇雠，今立其弟，则二虏怀怨。兵、食可废，信不可去。且汉故事，供给南单于费直岁一亿九十余万，西域岁七千四百八十万。今北庭弥远，其费过倍，是乃空尽天下，而非建策之要也。（《后汉·袁安传》。又见袁宏《后汉纪》十三，有小异。）
　　◇还北匈奴生口议
　　北虏遣使奉献和亲，有得边生口者，辄以归汉，此明其畏威，而非先违约也。云以大臣典边，不宜负信于戎狄，还之足示中国优贷，而使边人得安，诚便。（《后汉·袁安传》）
　　◇劳中牟令鲁恭檄（时为河南尹）
　　群以名德，久屈中牟，物产之化流行，天降休瑞，应行而生，尹甚嘉之。（《后汉·鲁恭传》注引《续汉书》）
　　◇临终遗令
　　备位宰相，当陪山陵，不得归骨旧葬。若母先在祖考坟垄，若鬼神有知，当留供养也。其无知，不烦徙也。（袁宏《后汉纪》十三，「初，安妻早卒，葬乡里，安临终遗令」。）
　　◎袁闳
　　闳，字夏甫，安玄孙。累征聘举召，皆不应。
　　◇临卒敕其子
　　勿设殡棺，但著禅衫疏布单衣幅巾，亲尸于板床之上，以五百土为藏。（《后汉·袁安附传》注引《汝南先贤传》）
　　◎袁绍
　　绍，字本初，安玄孙。灵帝时，为侍御史，迁中军校尉，至司隶。董卓废立，拜渤海太守，封调亢阝乡侯，起兵讨卓，自号车骑将军。寻领冀州牧，拜太尉，封邺侯，不受。拜大将军兼督冀、青、幽、并四州，与曹公战官渡，家大溃。建安七年以忧死。
　　◇上书自讼
　　臣闻昔有哀叹而霜陨，悲哭而崩城者。每读其书，谓为信然，于今况之，乃知妄作。何者？臣出身为国，破家立事，至于怀忠获衅，抱信见疑，昼夜长吟，剖肝泣血，曾无崩城陨霜之应，故邹衍、杞妇，何能感彻。臣以负薪之资，拔于陪隶之中，奉职宪台，擢授戎校。常侍张让等滔乱天常，侵夺朝威，贼害忠德，扇动奸党。故大将军何进忠国疾乱，义心赫怒，以臣颇有一介之节，可责以鹰犬之功，故授臣以督司，咨臣以方略。臣不敢畏惮强御，避祸求福，与进合图，事无违异。忠策未尽，而元帅受败，太后被质，宫室焚烧，陛下圣德幼冲，亲遭厄困。时进既被害，师徒丧沮，臣独将家兵百余人，抽戈承明，竦剑翼室，虎叱群司，奋击凶丑，曾不浃辰，罪人斯殄。此记愚臣效命之一验也。会董卓乘虚，所图不轨。臣父兄亲从，并当大位，不惮一室之祸，苟惟宁国之义，故遂解节出奔，创谋河外。时卓方贪结外援招悦英豪，故即臣勃海，申以军号，则臣之与卓，未有纤芥之嫌。若使苟欲滑泥扬波，偷荣求利，则进可以享窃禄位，退无门户之患。然臣愚所守，志无倾夺，故遂引会英雄，兴师百万，饮马孟津，歃血漳河。会故冀州牧韩馥怀挟逆谋，欲专权势，绝臣军粮，不得踵系，至使滑虏肆毒，害及一门，尊卑大小，同日并戮。鸟兽之情，犹知号呼。臣所以荡然忘哀，貌无隐戚者，诚以忠孝之节，道不两立，顾私怀己，不能全功。斯亦愚臣破家徇国这二验也。又黄巾十万焚烧青、兖，黑山、张扬蹈藉冀域。臣乃旋师，奉辞伐畔。金鼓未震，狡敌知亡，故韩馥怀惧，谢咎归土，张扬、黑山，同时乞降。臣时辄承制，窃比窦融，以议郎曹操权领兖州牧。会公孙瓒师旅南驰，陆掠北境，臣即星驾席卷，与瓒交锋。假天之威，每战辄克。臣备公族子弟，生长京辇，颇闻俎豆，不习干戈，加自乃祖先臣以来，世作辅弼，咸以文德尽忠，得免罪戾。臣非与瓒角戎马之势，争战阵之功者也。诚以贼臣不诛，《春秋》所贬，苟云利国，专之不疑。故冒践霜雪，不惮劬勤，实庶一捷之福，以立终身之功。社稷未定，臣诚耻之。太仆赵岐，御命来征，宣明陛下含弘之施，蠲除细故，与下更新，奉诏之日，引师南辕。是臣畏怖天威，不敢怠慢之三验也。又臣所上将校，率皆清英宿德，令名显达，登锋履刃，死者过半，勤恪之功，不见书列。而州郡守，竞盗声名，怀诗二端，优游顾望，皆列士锡圭，跨州连郡，是以远近狐疑，议论错者也。臣闻守文之世，德高者位尊；仓卒之时，功多者赏厚。陛下播越非所，洛邑乏祀，海内伤心，志士愤惋。是以忠臣肝脑涂地，肌肤横分，而无改编心者，义之所感故也。今赏加无劳，以携有德；杜黜忠功，以疑众望。斯岂腹心之远图？将乃谗慝之雅说使之然也？臣爵为通侯，位二千石。殊恩厚德，臣既叨之，岂敢窥觊重礼，以希彤弓矢之命哉？诚伤偏裨列校，勤不见纪，尽忠为国，翻成重愆。斯蒙恬所以悲号于边狱，白起欷于杜邮也。太傅日，位为师保，任配东征，而耗乱王命，宠任非所，凡所举用，皆众所捐弃。而容纳其策，以为谋主，令臣骨肉兄弟，还为仇敌，交锋接刃，构难滋甚。臣虽欲释甲投戈，事不得已。诚恐陛下日月之明，有所不照，四聪之听，有所不闻，乞下臣章，咨之群贤，使三槐九棘，议臣罪戾。若以臣今行权为衅，则桓、文当有诛绝之刑；若以众不讨贼为贤，则赵盾可无书弑之贬矣。臣虽小人，志守一介。若使得申明本心，不愧先帝，则伏首欧刀，褰衣就镬，臣之愿也。惟陛下垂《尸鸠》之平，绝邪讠舀之论，无令愚臣结恨三泉。（《后汉·袁绍传》）
　　◇拜乌丸三王为单于版文
　　使持节大将军督幽、青、并领冀州牧阮乡侯绍，承制诏辽东属国率众王颁下、乌丸辽西率众王蹋顿、右北平率众王汗卢维：乃祖慕义迁善，款塞内附，弱捍犭严狁，东拒貊，世守北陲，为百姓保障，虽时侵犯王略，命将徂征厥罪，率不旋时，悔愆变改，方之外夷，最又聪惠者也。始有千夫长、百夫长以相统领，用能悉乃心，克有勋力于国家，稍受王侯之命。自我王室多故，公孙瓒作难，残夷厥土之君，以侮天慢主，是以四海之内，并执干戈，以卫社稷。三王奋气裔士，忿奸忧国，控弦与汉兵为表里，诚甚忠孝，朝所嘉焉。然而虎兕长蛇，相随塞路，王官爵命，否则无闻。夫有勋不赏，俾勤者怠。今遣行谒者杨林，赍单尔玺绶车服，以对尔劳。其各绥静部落，教以谨慎，无使作凶作慝。世复尔祀位，长为百蛮长。厥有咎有不臧者，泯于尔禄，而丧于乃庸，可不勉乎！乌桓单于都护部众，左右单于受其节度，他如故事。（《魏志·乌丸传》注引《英雄记》）
　　◇漳河盟辞
　　贼臣董卓，承汉室之微，负甲兵之众，陵越帝城，跨蹈王朝，幽鸩太后，戮杀弘农，提挈幼主，越迁秦地，残害朝臣，斩刈忠良，焚烧宫室，蒸乱宫人，发掘陵墓，虐及鬼神过恶蒸皇天，浊秽薰后土。神怨恫，无所凭恃，兆人泣血，无所控告，仁贤之士，痛心疾首，义士奋发，云兴雾合，咸欲奉辞伐罪，躬行天诛。凡我同盟之后，毕力致命以伐凶丑，同奖王室，翼戴天子。有渝此盟，神明是殛，俾坠其师，无克祚国。（《后汉·袁绍传》注引《献帝春秋》）
　　◇与曹操书
　　可都甄城，当有所立。（《魏志·武帝纪》注引《献帝起居注》）
　　◇与袁术书（初平元年）
　　前与韩文节共建永世之道，欲海内见再兴之主。今西名有幼君，无血脉之属，公卿以下皆媚事卓，安可复信！但当使兵往屯关要，皆自蹙死于西。东立圣君，太平可冀，如何有疑！又家室见戮，不念子胥，可复北面乎？违天不祥，愿详思之。（《魏志·袁术传》注引《吴书》）
　　◇答陈登
　　刘玄德弘雅有信义，今徐州乐戴之，诚副所望也。（《蜀志·先主传》注引《献帝春秋》）
　　◇与公孙瓒书
　　孤与足下，既有前盟旧要，申之以讨乱之誓，爱过夷、叔，分著丹青，谓为旅力同仇，足踵齐、晋，故解印释绂，以北带南，分割膏腴，以奉执事，此非孤赤情之明验邪？岂寤足下弃烈士之高义，寻祸亡之险踪，辄而改虑，以好易怨，盗遣士马，犯暴豫州。始闻甲卒在南，亲临战阵，惧于飞矢迸流，狂刃横集，以重足下之祸，徒增孤子之咎衅也，故为荐书恳恻，冀可改悔。而足下超然自逸，矜其威诈，谓天罔可吞，豪雄可灭，果令贵弟殒于锋刃之端。斯言犹在于耳，而足下曾不寻讨祸源，克心罪己，苟欲逞其无疆之怒，不顾逆顺之津，慝怨害民，骋于余躬，遂跃马控弦，处我疆土，毒遍生民，辜延白骨。孤辞不获已，以登界桥之役。是时足下兵气霆震，骏马电发，仆师徒肇合，机械不严，强弱殊科，众寡异论，假天之助，小战大克，遂陵蹑奔背，因垒馆。此非天威谌，福丰有礼之符表乎？足下志犹未厌，乃复纠合余烬，率我蛑贼，以焚渤海。孤又不获宁，用及龙河之师。羸兵前诱，大军未济，而足下胆破众散，不鼓而败，兵众扰乱，君臣并奔。此又足下为之，非孤之咎也，自此以后，祸隙弥深，孤之师旅，不胜其忿，遂至积尸为京，头颅满野。愍彼无辜，未尝不慨然失涕也。后比得足下书，辞意婉约，有改往修来之言。仆既欣于旧好克复，且愍兆民之不宁，每辄引师南驾，以顺简书。弗盈一时，而北边羽檄之文，未尝不至。孤是用痛心疾首，靡所错情。夫处三军之帅，当列将之任，宜令怒如严霜，喜如时雨，臧否好恶，坦然可观。而足下二三其德，强弱易谋，急则曲躬，缓则放逸，行无定端，言无质要，为壮士者固若此乎！既乃残杀老弱，幽土愤怨，众叛亲离，了然无党。又乌丸、貊，皆与足下同州，仆与之殊俗，各备迅激怒，争为锋锐；又东西鲜卑，举踵来附。此非孤德所能招，乃足下驱而致之也。夫当荒危之世，处干戈之险，内违同盟之誓，外失戎狄之心，兵兴州壤，祸发萧墙，将以定霸，不亦难乎！前以西山陆梁，出兵平讨，会麴义余残，畏诛逃命故遂住大军，分兵扑荡。此兵，孤之前行，乃界桥搴旗拔垒，先登制敌者也。始闻足下镌金纡紫，命以元帅，谓当因兹奋发，以报孟明之耻，是以战夫引领，竦望旌旆，怪遂含光匿影，寂尔无闻，卒臻屠灭，相为惜之。夫有平天下之怒，希长世之功，权御师徒，带养戎马，叛者无讨，服者不收，威怀并丧，何以立名？今旧京克复，天罔云补，罪人斯亡，忠干翼化，华夏俨然，望于穆之作，将戢干戈，放散牛马，足下独何守区区之土，保军内之广，甘恶名以速朽，亡令德之久长？壮而筹之，非良策也。宜释憾除嫌，敦我旧好。若斯言之玷，皇天是闻。（《魏志·公孙瓒传》注引《汉晋春秋》）
　　◎袁术
　　术，字公路，司空逢子，绍从弟。灵帝时，举孝廉，除郎中，后为折冲校尉、虎贲中郎将。董卓废立，出奔南阳。寻入陈留，为曹公所破。奔九江，自领扬州刺史。李亻之乱，进左将军，封阳翟侯。兴平二年，僭号称帝，后饥困出奔，呕血死。
　　◇答袁绍书（初平二年）
　　圣王聪睿，有周成之质。贼卓因危乱之际，威服百寮，此乃汉字小厄之会。乱尚未厌，复欲兴之。乃云今主无血脉之属，岂不诬乎！先人以来，奕世相承，忠义为先。太傅公仁慈恻隐，虽知贼卓必为祸害，以信徇义，不忍去也。门户灭绝，死亡流漫，幸蒙远近来相赴助，不因此时上讨国贼，下刷家耻，而图于此，非所闻也。（《魏志·袁术传》注引《吴书》）
　　室家见戮，可复北面，此卓所为，岂国家哉？君命，天也。天不可仇，况非君命乎！赤心，志在灭卓，不识其他。（同上）
　　◇报吕布书
　　昔董卓作乱，破坏王室，祸害术门户。术举兵关东，未能屠裂卓。将军诛卓，送其头首，为术扫灭仇耻，使术明目于当世，死生不愧，其功一也。昔将金无休向兖州，甫诣封部，为曹操逆所拒破，流离迸走，几至灭亡。将军破兖州术复明目于遐迩，其功二也。术生年以来，不闻天下有刘备，备乃兴兵与术对战；术凭将军威灵，得以破备，其功三也。将军有三大功在术，术虽不敏，奉以生死。将军连年攻战，军粮苦少，今送米二十万斛，逢迎道路，非直此止，当骆驿复致。若兵器战具，佗所乏少，大小唯命。（《魏志·吕布传》注引《英雄记》。又《后汉·吕布传》与此小异。）
　　◇与陈书
　　昔秦失其政，天下群雄争而取之，兼智勇者卒受其归（《袁宏纪》作「福」）。今世事纷扰，复有瓦解之势矣，诚英有为之时也。与足下旧交，岂肯左右之乎？昔集大事，子实为吾心膂。（《魏志·袁术传》，又见袁宏《后汉纪》二十八）
　　◇归帝号于袁绍收
　　汉之失天下久矣，天子提挈，政在家门，豪雄角逐，分裂疆宇，此与周之末年七国分势无异，卒强者兼之耳。加袁氏受命当王，符瑞炳然。今君拥有四州，民户百万，以强则无与比大，论德则无与比高。曹操欲扶衰拯弱，安能续绝命、救已灭乎。（《魏志·袁术传》注引《魏书》。又《后汉·袁术传》有此书，小异，末多二语云「谨归大命，君其兴之」。）
　　◎袁叙
　　叙，绍从弟。建安初为济阴太守。
　　◇与从兄绍书
　　今海内丧败，天意实在我家，神应有征，当在尊兄。南兄臣下欲使即位，南兄言，以年则北兄长，以位则北兄重。便欲送玺，会曹操断道。（《魏志·武帝纪》注引《献帝起居注》）
</div>
    <div class="pagination">
<a href="全上古三代秦汉三国六朝文_page110.html">上一页</a><span>...</span><a href="全上古三代秦汉三国六朝文_page106.html">106</a><a href="全上古三代秦汉三国六朝文_page107.html">107</a><a href="全上古三代秦汉三国六朝文_page108.html">108</a><a href="全上古三代秦汉三国六朝文_page109.html">109</a><a href="全上古三代秦汉三国六朝文_page110.html">110</a><span class="current-page">111</span><a href="全上古三代秦汉三国六朝文_page112.html">112</a><a href="全上古三代秦汉三国六朝文_page113.html">113</a><a href="全上古三代秦汉三国六朝文_page114.html">114</a><a href="全上古三代秦汉三国六朝文_page115.html">115</a><a href="全上古三代秦汉三国六朝文_page116.html">116</a><span>...</span><a href="全上古三代秦汉三国六朝文_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
