<!DOCTYPE html>
<html>
<head>
    <meta charset="UTF-8">
    <title>文选昭明文选 - 第 8 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选昭明文选 - 第 8 页/共 42 页</h1>
    <div class="content">
    惟日月之逾迈兮，俟河清其未极。尚书云：日月逾迈，若弗云来。左氏传，郑子驷曰：周诗有之，俟河之清，人寿几何？杜预曰：逸诗也。尔雅曰：极，至也。冀王道之一平兮，假高衢而骋力。贾逵国语注曰：觊，望也。冀与觊同。尚书曰：王道正直。孔安国曰：王道平直也。高衢，谓大道也。薛君韩诗章句曰：骋，驰也。惧匏瓜之徒悬兮，畏井渫之莫食。论语，子曰：吾岂匏瓜也哉，焉能系而不食！郑玄曰：我非匏瓜，焉能系而不食者，冀往仕而得禄。周易曰：井渫不食，为我心侧。郑玄曰：谓已浚渫也，犹臣脩正其身以事君也。张璠曰：可为侧然，伤道未行也，然不食以被任用也。步栖迟以徙倚兮，白日忽其将匿。毛诗曰：衡门之下，可以栖迟。楚辞曰：步徙倚而遥思。杜预左氏传注曰：匿，藏也。风萧瑟而并兴兮，天惨惨而无色。楚辞曰：萧瑟兮草木摇落而变衰。通俗文曰：暗色曰黲。惨与黲古字通。兽狂顾以求群兮，鸟相鸣而举翼。楚辞曰：狂顾南行。王逸曰：狂，犹遽也。大戴礼夏小正曰：鸣也者，相命也。原野阒其无人兮，征夫行而未息。原野阒无农人，但有征夫而已。周易曰：闚其户，阒其无人。埤苍曰：阒，静也。毛诗曰：駪駪征夫。心凄怆以感发兮，意忉怛丁达而憯七感切恻。广雅曰：感，伤也。毛诗曰：劳心忉忉。毛苌曰：忧，劳也。又曰：劳心怛怛。毛苌曰：怛怛，犹忉怛也。循堦除而下降兮，气交愤於胸臆於力切。司马彪上林赋注曰：除，楼阶也。杜预左氏传注曰：交，戾也。王逸楚辞注曰：愤，懑也。说文曰：臆，胸也。夜参半而不寐兮，怅盘桓以反侧。方言曰：参，分也。韩子曰：卫灵公泊濮水，夜分而闻有鼓瑟者。毛诗曰：耿耿不寐。易曰：初九，盘桓，利居贞。广雅曰：盘桓，不进也。毛诗曰：展转反侧。 

    【游天台山赋（并序）】 

    支遁天台山铭序曰：余览内经山记云：剡县东南有天台山。 

    孙兴公何法盛晋中兴书曰：孙绰，字兴公，太原人也。为章安令，稍迁散骑常侍，领著作郎，寻转廷尉卿，卒。于时才笔之士，绰为其冠。 

    天台山者，盖山岳之神秀者也。广雅曰：秀，异也。涉海则有方丈蓬莱，登陆则有四明天台。方丈、蓬莱，皆海中名山也。尔雅曰：高平曰陆。谢灵运山居赋注曰：天台、四明相接连。四明方石四面，自然开窗。皆玄圣之所游化，灵仙之所窟宅。名山略记曰：天台山，即是定光寺诸佛所降葛仙公山也。夫其峻极之状，嘉祥之美，毛诗曰：嵩高维岳，峻极于天。东京赋曰：备致嘉祥。穷山海之朅富，尽人神之壮丽矣。埤苍曰：瑰玮，珍琦也。所以不列於五岳，阙载於常典者，尔雅曰：太山为东岳，华山为西岳，衡山为南岳，常山为北岳，嵩山为中岳。常典，五经之流也。岂不以所立冥奥，其路幽迥。冥奥者，冥冥深奥也。幽迥，遐远也。或倒景於重溟，或匿峰於千岭。重溟，谓海也。山临水而影倒，故曰倒景也。始经魑魅之涂，卒践无人之境。杜预左氏传注曰：魑，山神。魅，怪物。庄子曰：其道幽远而无人。举世罕能登陟，王者莫由禋祀。刘兆穀梁注曰：举，尽也。楚辞曰：举世皆然将谁告。孔安国尚书传曰：精意以享谓之禋。故事绝於常篇，名标於奇纪。广雅曰：绝，灭也。篇，即常典也。广雅曰：标，书也。奇纪，即内经山记。 

    然图像之兴，岂虚也哉！非夫遗世玩道，绝粒茹芝者，乌能轻举而宅之？列仙传曰：赤松子好食松实，绝穀。孔安国尚书传曰：米食曰粒，音立。列仙传赞曰：吞水须，茹芝茎，断食休粮，以除穀气。广雅曰：茹，食也，让虑切。楚辞曰：原轻举而远游。非夫远寄冥搜，笃信通神者，何肯遥想而存之？言非寄情遐远，搜访幽冥，笃信善道，通神感化者，何肯存之也。余所以驰神运思，昼咏宵兴，俯仰之间，若已再升者也。庄子，老聃谓崔臞曰：其疾也哉，俯仰之间，再抚四海之外也。王弼周易注曰：若，辞也。臞，音劬。方解缨络，永讬兹岭。方，犹将也。缨络以喻世网也。说文曰：婴，绕也。缨与婴通。郭璞山海经注曰：络，绕也。不任吟想之至，聊奋藻以散怀。归田赋曰：挥翰墨以奋藻。 

    太虚辽廓而无阂，运自然之妙有，太虚，谓天也。自然，谓道也。无阂，谓无名。妙有，谓一也。言大道运彼自然之妙一而生万物也。管子曰：虚而无形谓之道。鵩鸟赋曰：寥廓忽荒。老子曰：天法道，道法自然。锺会曰：莫知所出，故曰自然。王弼曰：自然，无义之言，穷极之辞也。又曰：妙者，极之微也。老子曰：道生一。王弼曰：一数之始，而物之极也。谓之为妙有者，欲言有，不见其形，则非有，故谓之妙；欲言其物由之以生，则非无，故谓之有也。斯乃无中之有，谓之妙有也。阮籍通老子论曰：道者自然，易谓之太极，春秋谓之元，老子谓之道也。融而为川渎，结而为山阜。老子曰：三生万物。锺会曰：散而为万物也。融，犹销也。班固终南山赋曰：流泽遂而成水，停积结而为山。嗟台岳之所奇挺，寔神明之所扶持。广雅曰：挺，出也。鲁灵光殿赋序曰：岂非神明依凭支持者也。荫牛宿以曜峰，讬灵越以正基。天台，越境，故云牛宿也。汉书曰：越地，牵牛之分野。结根弥於华岱，直指高於九疑。结，犹固也。南都赋曰：结根竦本。华、岱、九疑皆山名也。刘瓛周易义曰：弥，广也。应配天於唐典，齐峻极於周诗。配，犹对也。左氏传，周史谓陈侯曰：姜，太岳之後也。山岳则配天。杜预曰：姜姓之先，为尧四岳，故曰唐典也。 

    邈彼绝域，幽邃窈窕。王逸楚辞注曰：邈，远也。绝，远也。鲁灵光殿赋曰：璇室便娟以窈窕，洞房叫{穴倏}而幽邃。王逸曰：邃，深也。近智以守见而不之，之者以路绝而莫晓。近智，犹小智也。尔雅曰：之，往也。言近智守所见而不之，假有之者，以其路断绝，莫之能晓也。方言曰：晓，知也。哂夏蟲之疑冰，整轻翮而思矫。言浅近小智，同乎夏蟲，今既哂之，故整翮思矫也。马融论语注曰：哂，笑也。庄子，北海若谓河伯曰：夏蟲不可以语於冰者，笃於时也。司马彪曰：厚信其所见之时也。方言曰：矫，飞也。理无隐而不彰，启二奇以示兆。刘向列女传曰：名无细而不闻，行无隐而不彰。二奇，赤城、瀑布也。贾逵国语注曰：兆，形也。赤城霞起而建标卑遥，瀑布飞流以界道。支遁天台山铭序曰：往天台当由赤城山为道径。孔灵符会稽记曰：赤城山名色皆赤，状似云霞。悬霤千仞，谓之瀑布。飞流洒散，冬夏不竭。天台山图曰：赤城山，天台之南门也。瀑布山，天台之西南峰。水从南岩悬注，望之如曳布。建标立物，以为之表识也。战国策曰：举标甚高。界道，谓为道疆界也。法华经曰：黄金为绳，以界八道。 

    睹灵验而遂徂，忽乎吾之将行。仍羽人於丹丘，寻不死之福庭。楚辞曰：仍羽人於丹丘兮，留不死之旧乡。王逸曰：因就众仙於明光也。丹丘，昼夜常明。山海经有羽人之国，不死之民。苟台岭之可攀，亦何羡於层城？薛君韩诗章句曰：羡，原也。淮南子曰：掘崐崘墟以下，地中有层城九重是也。释域中之常恋，畅超然之高情。老子曰：域中有四大。汉书音义曰：畅，通也。老子曰：虽有荣观，宴处超然。被毛褐之森森，振金策之铃铃。七启曰：余好毛褐，未暇此服也。金策，锡杖也。铃铃，策声。披荒榛之蒙茏，陟峭崿之峥嵘。高诱淮南子注曰：丛木曰榛。孙子曰：草树蒙茏。文字集略曰：崿，崖也。字林曰：峥嵘，山高貌。济楢由溪而直进，落五界而迅征。顾恺之启蒙记注曰：之天台山，次经油溪。谢灵运山居赋曰：凌石桥之莓苔，越楢溪之萦纡。注曰：所居往来，要经石桥、过楢溪，人迹不复过此。楢字虽殊，并酉留切。落，邪行也。五界，五县之界。孔灵符会稽记曰：此山旧名，五县之馀地。五县：馀姚、鄞、句章、剡、始宁。服虔汉书注曰：鄞，音银。跨穹隆之悬磴丁邓，临万丈之绝冥。穹隆，长曲貌。西京赋曰：阁道穹隆。悬磴，石桥也。顾恺之启蒙记曰：天台山石桥，路迳不盈尺，长数十步，步至滑，下临绝冥之涧。冥，幽深也。践莓苔之滑石，搏壁立之翠屏。莓苔，即石桥之苔也。翠屏，石桥之上石壁之名也。异苑曰：天台山石有莓苔之险。孔灵符会稽记曰：赤城山上，有石桥悬度，有石屏风横绝桥上，边有过迳，才容数人。仲长子昌言曰：斧帐翠屏之不坐。莓，音梅。揽樛居求木之长萝，援葛藟力鬼之飞茎。顾恺之启蒙记注曰：济石桥者，搏岩壁，援女萝葛藟之茎。毛诗曰：南有樛木，葛藟累之。毛苌曰：木下曲曰樛。尔雅曰：女萝，兔丝。贾逵国语注曰：援，引也。虽一冒於垂堂，乃永存乎长生。汉爰盎谏上曰：臣闻千金之子，坐不垂堂。老子曰：长生久视之道。东方朔十洲记曰：桂英流丹，服之长生。必契诚於幽昧，履重嶮而逾平。幽昧，谓道也。锺会老子注曰：幽冥晦昧，故称为玄。 

    既克隮於九折，路威夷而脩通。言其道嶮，曲折有九也。杜笃首阳山赋曰：九折萎嶵而多艰。韩诗曰：道威夷者也。恣心目之寥朗，任缓步之从容。列子曰：晏平仲问养生於管夷吾曰：恣目之所欲视，恣意之所欲行。寥朗，谓心虚目明也。说文曰：寥，虚空也。毛苌诗传曰：朗，明也。列子曰：子华之容，缓步阔视。尚书曰：从容以和。藉慈夜萋萋之纤草，荫落落之长松。以草荐地而坐曰藉。楚辞曰：春草生兮萋萋。杜笃首阳山赋曰：长松落落，卉木蒙蒙。觌翔鸾之裔裔，听鸣凤之嗈々。裔裔，飞貌也。尔雅曰：嗈々，和也，谓声之和也。过灵溪而一濯，疏烦想於心胸。灵溪，溪名也。广雅曰：濯，洗也。贾逵国语注曰：疏，除也。荡遗尘於旋流，发五盖之游蒙。因一濯而假言也。六尘虚假而能不住，故曰荡。虽遣而未能尽，故曰遗。中论曰：六尘，色、声、香、味、触、法。高诱淮南子注曰：旋流，深渊也。身意皆净而能不离，故曰发。五盖非真而蔽己善行，故曰游。大智度论曰：五盖，贪欲、瞋恚、睡眠、调戏、疑悔。礼记曰：昭然发蒙。五盖或为神表。追羲农之绝轨，蹑二老之玄踪。羲、农，伏羲、神农也。广雅曰：轨，迹也。又曰：蹑，履也。二老，老子、老莱子也。史记曰：老子者，楚苦县人，名耳，字聃，姓李氏。见周之衰，乃遂去。西至关，关令曰：子将隐矣，强为我著书。乃著上下二篇，言道德之意。又曰：老莱子，亦楚人也。著书十五篇，言道家之用，脩道而养寿也。刘向别录曰：老莱子，古之寿者。 

    陟降信宿，迄于仙都。毛诗曰：陟降廷止。毛苌曰：陟降，上下。左氏传曰：凡师一宿为舍，再宿为信。尔雅曰：迄，至也。十洲记曰：沧浪海岛中有石室，九老仙都治处，仙官数万人。双阙云竦以夹路，琼台中天而悬居。朱阙玲珑於林间，玉堂阴映于高隅。顾恺之启蒙记注曰：天台山列双阙於青霄中，上有琼楼、瑶林、醴泉，仙物毕具。十洲记曰：承渊山金台玉楼，流精之阙，琼华之室，西王母之所治，真官仙灵之所宗也。晋灼汉书注曰：玲珑，明见貌。彤云斐亹亡匪以翼櫺，曒公鸟日蜅晃於绮疏。斐亹，文貌。翼，犹承也。櫺，窗间子也。毛诗曰：有如曒日。蜅晃，光明也。李尤东观铭曰：房闼内布，绮疏外陈。薛综西京赋注曰：踈，刻穿之也。然刻为绮文，谓之绮踈也。八桂森挺以凌霜，五芝含秀而晨敷。山海经曰：桂林八树，在贲隅东。郭璞曰：八树成林，言其大也。贲隅音番禺。神农本草经曰：桂叶冬夏常青不枯。又曰：赤芝一名丹芝，黄芝一名金芝，白芝一名玉芝，黑芝一名玄芝，紫芝一名木芝。冯衍显志赋曰：食五芝之茂英。惠风伫芳於阳林，醴泉涌溜於阴渠。边让章华台赋曰：惠风春施。宁，犹积也。伫与宁同。毛苌诗传曰：山南曰阳。郑玄周礼注曰：阳林生於山南。史记曰：昆仑山上有醴泉。白虎通曰：醴泉者美泉，状如醴。阴渠，山北之渠·建木灭景於千寻，琪树璀璨而垂珠。淮南子曰：建木在广都，众帝所自上下。日中无景，呼而无响，盖天地之中也。山海经曰：神人之丘，有建木，百仞无枝。又曰：崐崘之墟，北有珠树、文玉树、玗琪树。璀璨，珠垂貌。玗，羽俱切。璀，七罪切。王乔控鹤以冲天，应真飞锡以蹑虚。列仙传曰：王子乔者，周灵王太子晋也。道人浮丘公接以上嵩高山。三十馀年後，人於山上见之。告我家於七月七日待我於缑氏山头。果乘白鹤驻山头。毛苌诗传曰：控，引也。史记，楚庄王曰：有鸟不蜚，蜚乃冲天。百法论曰：并及八辈应真僧。然应真，谓罗汉也。大智度论曰：菩萨常应二时，头陀常用锡杖、经传、佛像。骋神变之挥霍，忽出有而入无。言众仙既登正道，故能骋其神变，出於众有而入无为也。淮南子曰：出於无有，入於无为。 

    於是游览既周，体静心闲。王逸楚辞注曰：闲，静也。害马已去，世事都捐。庄子曰：黄帝将见大隗于具茨之山，適遇牧马童子。黄帝曰：请问为天下？小童曰：夫为天下者，亦奚以异乎牧马者哉？亦但去其害马者而已矣！郭璞曰：马以过分为害。归田赋曰：与世事乎长辞。投刃皆虚，目牛无全。庄子曰：庖丁为文惠君屠牛。文惠君曰：善哉技。庖丁对曰：臣好者道，进乎技矣。臣始解牛时，所见无非牛者，三年之後，未尝见全牛也。今臣以神遇，而不以目视也。凝思幽岩，朗咏长川。广雅曰：凝，止也。朗，犹清彻也。尔乃羲和亭午，游气高褰。楚辞曰：吾令羲和弭节兮。王逸曰：羲和，日御也。午，日中。徐爰射雉赋注曰：褰，开也。法鼓琅以振响，众香馥以扬烟。法华经曰：击大法鼓。又曰：烧众名香。肆觐天宗，爰集通仙。天宗，谓老君也。通仙，谓众仙也。其通犹通侯也。尚书曰：肆觐群后。孔安国曰：肆，遂也。挹以玄玉之膏，嗽以华池之泉。毛苌诗传曰：挹，斟也。山海经曰：密山是生玄玉，玉膏之所出。郭璞曰：言玉膏中又出黑玉。史记曰：昆仑其上有华池。散以象外之说，畅以无生之篇。象外，谓道也。周易曰：象者，像也。荀粲列传，粲答兄俣云：立象以尽意，此非通乎象外者也。象外之意，故蕴而不出矣。无生，谓释典也。维摩诘曰：是天女所原具足，得无生忍。俣，牛矩切。悟遣有之不尽，觉涉无之有间；言道释二典，皆以无为宗。今悟有为非而遣之，遣之而不尽，觉无为是而涉之，涉之而有间，言皆滞於有也。说文曰：悟，觉也。小雅曰：间，隙也。泯色空以合迹，忽即有而得玄。言有既滞有，故释典泯色空以合其迹。道教忽於有而得於玄。郭象庄子注曰：泯，平泯也。又曰：本末内外，畅然俱得，泯然无迹。维摩经，喜见菩萨曰：色色空为二，色即是空，非色灭空，色性自空，如是受想行识。识空为二，识即是空，非识性自空，於其中通而达者，为入不二法门。有，谓有形也。王弼老子注曰：凡有皆始於无。又曰：有之所始，以无为本。然王以凡有皆以无为本，无以有为功，将欲寤无，必资於有。故曰，即有而得玄也。王弼又曰：玄，冥嘿无有也。释二名之同出，消一无於三幡。释，谓解说令散也。二名，即有名物始，无名物母也。言二名虽异，释之令同出於道也。老子曰：无名天地之始，有名万物之母。故常无欲以观其妙，常有欲以观其徼。此两者，同出而异名，同谓之玄。王弼曰：两者谓始与母也，同出於玄也。异名，所施不同也，在首则谓之始，终则谓之母也。训畅令尽也。三幡，色一也。色空二也，观三也。言三幡虽殊，消令为一，同归於无也。郤敬舆与谢庆绪书论三幡义曰：近论三幡，诸人犹多欲，既观色空，别更观识，同在一有，而重假二观，於理为长。然敬舆之意，以色空及观为三幡，识空及观亦为三幡。恣语乐以终日，等寂默於不言。夫言从道生，道因言畅。道之因言，理归空一，故终日语乐，等乎不言。庄子曰：言而足，则终日言而尽道也。又曰：言无言，终身未尝言，终身不言，未尝不言。浑万象以冥观，兀同体於自然。妙悟玄宗，则荡然都遣，不知己之是己，不见物之为物，故浑齐万像以冥观，兀然同体於自然。孝经钩命决曰：地以舒形，万象咸载。冥，昧也，言不显视也。兀，无知之貌也。自然，已见上文。 

    【芜城赋】四言　集云：登广陵故城。汉书曰：广陵国，高帝十一年属吴，景帝更名江都，武帝更名广陵。江都易王非、广陵厉王胥皆都焉。 

    鲍明远沈约宋书：鲍昭，字明远，文辞赡逸。世祖时，昭为中书舍人，上好为文章，自谓物莫能及，昭悟其旨，为文多鄙言累句，当时咸谓昭才尽，实不然也。临海王子瑱为荆州，昭为前军掌书记之任。子瑱败，为乱兵所杀。 

    沵弭迆以尔平原，沵，相连渐平之貌也。广雅曰：迆，斜也。平原，即广陵也。南驰苍梧涨张海，北走去声紫塞雁门。南驰、北走，言所通者远也。汉书有苍梧郡。谢承後汉书曰：陈茂常渡涨海。如淳汉书注曰：走，音奏，趋也。崔豹古今注曰：秦所筑长城土色皆紫，汉塞亦然，故称紫塞。汉书有雁门郡。柂以漕渠，轴以昆岗。广雅曰：柂，引也。漕渠，邗沟也。左氏传曰：吴城邗沟，通江、淮。杜预曰：通粮道。说文曰：漕，水转毂也。又曰：轴，持轮也。昆岗，广陵之镇平也，类车轴之持轮。河图括地象曰：昆岗之山，横为地轴。柂或为阹，轴或为袖。重江衤复关之隩，四会五达之庄。南临江曰重，滨带江南曰衤复。苍颉篇曰：隩，藏也。洛阳记曰：铜扆二枚在四会道头。尔雅曰：五达谓之康，六达谓之庄。当昔全盛之时，车挂轊卫，人驾肩。全盛，谓汉时也。史记，苏秦说齐王曰：临菑之涂，车■击，人肩摩。说文曰：轊，车轴端。杜预左氏传注曰：驾，陵也，谓相迫切也。廛闬扑卜地，歌吹沸天。郑玄周礼注曰：廛，民居区域之称。说文曰：闬，闾也。方言曰：扑，尽也。郭璞曰：今种物皆生，云扑地出也。孳兹货盐田，铲利铜山。声类曰：孳，蕃也。孳、滋古字通也。海赋曰：陆死盐田。苍颉篇曰：铲，削平也，初产切。史记曰：吴有豫章郡铜山，吴王濞盗铸钱，煮海水为盐。才力雄富，士马精妍。班固传赞曰：材力有馀，士马强盛。范晔後汉书曰：王元说隗嚣曰：今天水完富，士马最强。故能奓秦法，佚周令。声类曰：奓，侈字也。轶，过也。佚与轶通。西都赋曰：览秦制，跨周法。划崇墉，刳濬洫，图脩世以休命。字林曰：佳刀曰划。刳，谓除消其土也。周易曰：刳木为舟。薛综西京赋注：墉，谓城；洫，池也。左氏传，北宫文子曰：其有国家，令问长世。尚书曰：俟天休命。春秋元命苞曰：命者，天之命也。 

    是以板筑雉堞之殷，井幹寒烽橹之勤。郭璞曰：三苍解诂曰：板，筑墙上下板。筑，杵头铁沓也。郑玄周礼注曰：雉，长三丈，高一丈。杜预左氏传注曰：堞，女墙也。殷，盛也。淮南子曰：大构架，兴宫室，鸡栖井幹。许慎曰：皆屋构饬也。郭璞上林赋注曰：橹，望楼也。格高五岳，袤广三坟。苍颉篇曰：格，量度也。五岳，已见天台赋。南北曰袤。三坟未详，或曰：毛诗曰，遵彼汝坟。又曰：铺敦淮坟。尔雅曰：坟莫大於河坟。此盖三坟。崒慈聿若断岸，矗丑六似长云。崒，高峻也。矗，齐平也。制磁石以御冲，糊赪壤以飞文。三辅黄图曰：阿房宫以磁石为门，怀刃者止之。广雅曰：冲，突也。字书曰：糊，黏也，户徒切。毛苌诗传曰：赪，赤也。七启曰：燿飞文。观基扃之固护，将万祀而一君。说文曰：扃，外闭之关也。凡文士之言基扃，汎论城阙，犹车称轸，舟谓之舻耳，非独指扃也。固护，言牢固也。出入三代五百馀载，竟瓜剖而豆分！王逸广陵郡图经曰：郡城，吴王濞所筑。然自汉迄于晋末，故云出入三代五百馀载也。汉书，贾谊上疏曰：高帝瓜分天下，王功臣也。 

    泽葵依井，荒葛罥涂。王逸楚辞注曰：风萍，水葵，生於池中。罥，犹绾也。坛罗虺吁鬼蜮羽逼，阶■纴居筠鼯。王逸楚辞注曰：坛，堂也。毛诗曰：为鬼为蜮。毛苌曰：蜮，短狐也。公羊传曰：有麇而角。刘兆曰：麇，■也。纴与麇音义同。鼯，鼯鼠也。木魅莫隗山鬼，野鼠城狐。说文曰：魅，老物精也，莫愧切。楚辞九歌有祭山鬼。汉书曰：苏武掘野鼠草实而食之。魏明帝长歌行曰：久城育狐■，高墉多鸟声。风■雨啸，昏见晨趋。左氏传曰：豺狼所■也。胡高切。饥鹰厉吻，寒鸱哧雏。厉，摩也。郑玄周礼注曰：吻，口边也，亡粉切。郑玄毛诗笺曰：口拒人曰哧，火嫁切。郭璞尔雅注曰：雏生而能自食者，谓鸟子也。伏虣藏虎，乳血飧肤。字书曰：虣，古文暴字，蒲到切。虣或为甝。尔雅曰：甝，白虎。甝，户甘切。 

    崩榛塞路，峥嵘古馗。服虔汉书注曰：榛，木丛生也。广雅曰：峥嵘，深冥也。韩诗曰：肃肃兔罝，施于中馗。薛君曰：中馗，馗中九交之道也。仇悲切。白杨早落，塞草前衰。崔豹古今注曰：白杨叶圆。李陵书曰：凉秋九月，塞外草衰。塞或为寒。稜稜霜气，蔌蔌风威。稜稜霜气，严冬之貌。蔌蔌风声，劲疾之貌。蔌，素鹿切。孤蓬自振，惊砂坐飞。无故而飞曰坐飞。灌莽杳而无际，丛薄纷其相依。广雅曰：灌，丛也。王逸楚辞注曰：草木交曰薄。通池既已夷，峻隅又已颓。通池，城濠也。峻隅，城隅也。直视千里外，唯见起黄埃。王逸楚辞注曰：埃，尘也。凝思寂听，心伤已摧。天台山赋曰：凝思高岩。 

    若夫藻扃黼帐，歌堂舞阁之基。璇渊碧树，弋林钓渚之馆。藻扃，扃施藻画也。司马相如美人赋曰：芳香芬烈，黼帐高张。璇渊，玉池也。碧树，玉树也。吴蔡齐秦之声，鱼龙爵马之玩。楚辞曰：吴歈、蔡讴。汉书艺文志有齐歌、秦歌。西京赋曰：海鳞变而成龙。又曰：大雀踆踆。又曰：爵马同辔。皆薰歇烬灭，光沉响绝。杜预左氏传注曰：薰，香草也。又曰：烬，火之馀木。东都妙姬，南国丽人。蕙心纨质，玉貌绛唇。陆机拟东城一何高曰：京洛多妖丽，玉颜侔琼蕤。然京洛即东都也。曹子建诗曰：南国有佳人，华容若桃李。左九嫔武帝纳皇后颂曰：如兰之茂。好色赋曰：腰如束素。兰蕙同类，纨素兼名，文士爱奇，故变文耳。宋玉笛赋曰：赪颜臻，玉貌起。杨雄蜀都赋曰：姚朱颜，离绛唇。莫不埋魂幽石，委骨穷尘。委，犹积也。岂忆同舆之愉乐，离宫之苦辛哉！魏志曰：明帝悼毛皇后有宠，出入与帝同舆辇。长门赋曰：期城南之离宫。 

    天道如何？吞恨者多！抽琴命操，为芜城之歌。韩诗外传曰：孔子抽琴按轸，以授子贡。广雅曰：命，名也。琴道曰：琴有伯夷之操。夫遭遇异时，穷则独善其身，故谓之操。歌曰：边风急兮城上寒，井迳灭兮丘陇残。周礼曰：九夫为井。又曰：夫间有遂，遂上有径。千龄兮万代，共尽兮何言！庄子曰：化穷数尽谓之死。 

    【宫殿】 

    【鲁灵光殿赋（并序）】 

    王文考范晔後汉书曰：王逸，字叔师，南郡宜城人也。子延寿，字文考，有俊才，游鲁作灵光殿赋。後蔡邕亦造此赋，未成，及见延寿所为，甚奇之，遂辍翰而止。後溺水死，时年二十馀。 

    张载注 

    鲁灵光殿者，盖景帝程姬之子恭王馀之所立也。善曰：汉书景帝十三王传曰：程姬生鲁恭王馀。初，恭王始都下国，好治宫室，善曰：汉书曰：恭王徙鲁，好治宫室。毛诗曰：命于下国。韦昭国语注曰：曲沃在绛下，故曰下国。然以天子为上国，故诸侯为下国。遂因鲁僖基兆而营焉。昔鲁僖公使大夫公子奚斯，上新姜嫄之庙，下治文公之宫，故曰遂因鲁僖基兆而营焉。善曰：史记，季友奉公子申立，是为釐公。釐与僖同。尔雅曰：兆，域也。遭汉中微，盗贼奔突，突，唐突也。诗云：昆夷突矣。自西京未央建章之殿，皆见隳坏，未央、建章，西京二殿之名。杜预左氏传注曰：隳，毁也。而灵光岿丘轨然独存。岿然，高大坚固貌也。善曰：孔丛子，孔子曰：夫山者岿然高。意者岂非神明依凭支持以保汉室者也。善曰：广雅曰：意，疑也。然其规矩制度，上应星宿音秀，亦所以永安也。善曰：上应星宿，谓觜陬也。赋曰：规矩应天，上宪觜陬。予客自南鄙，观蓺於鲁，南鄙，荆州也。广雅曰：鄙，国也。蓺，六经也。鲁有周公、孔子在焉。睹斯而眙丑吏切。愕视曰眙。本为蓺而来，见此惊也。曰：嗟乎！诗人之兴，感物而作。见可嗟之物，为作诗作赋。故奚斯颂僖，歌其路寝，而功绩存乎辞，德音昭乎声。善曰：韩诗曰：新庙奕奕，奚斯所作。薛君曰：奚斯，鲁公子也。言其新庙弈弈然盛。是诗公子奚斯所作也。左氏传，司马侯曰：先王务脩德音，以享神人。毛诗曰：我有嘉宾，德音孔昭。物以赋显，事以颂宣，匪赋匪颂，将何述焉？遂作赋曰： 

    粤若稽古帝汉，祖宗濬哲钦明。若，顺也。稽，考也。言能顺天地，考行古之道者，帝也。濬，深也。哲，智也。又有深知钦明。诗云：濬哲维商。书云：放勋钦明。善曰：书曰：粤若稽古帝尧。又曰：濬哲文明。殷五代之纯熙，绍伊唐之炎精。善曰：殷，盛也。五代，周、殷、夏、唐、虞也。言汉盛於五代纯熙之道。而绍帝尧火德之运。毛诗曰：时纯熙矣。尔雅曰：纯，大也。孔安国尚书传曰：熙，广也。尔雅曰：绍，继也。诗含神务曰：庆都生伊尧。孔安国尚书传曰：尧以唐侯升为天子。李尤德阳殿赋曰：若炎唐稽古作先。东观汉记序曰：汉以炎精布耀，或幽而光。又冯衍说鲍永曰：社稷复存，炎精更辉。荷天衢以元亨，廓宇宙而作京。衢，道也。易曰：荷天之衢，道大行也。元，善之长也。亨，嘉之会也。天所覆为宇，中所由为宙也。善曰：方言曰：张小使大谓之廓。郑玄周易注曰：人君在上位，负荷天之大道。敷皇极以创业，协神道而大宁。皇极，皇建其有极，谓得中也。协和神明之道，而天下大宁，皆谓初汉之盛时也。善曰：孟子曰：君子创业垂统，谓可继也。周易曰：圣人以神道设教。於是百姓昭明，九族敦序，乃命孝孙，俾侯于鲁。善曰：尚书曰：百姓昭明。又曰：敦叙九族。孔安国曰：九族。高祖玄孙之亲也。尔雅曰：命，告也。毛诗曰：孝孙有庆。又曰：建尔元子，俾侯于鲁。锡介珪以作瑞，宅附庸而开宇。介，大也。圭长尺二寸谓之介。瑞，信也。诸侯锡大圭以为瑞信，又以为宝。申伯之封云：锡尔介圭，以作尔宝。古者附庸百里，鲁五百里之封也。成王以周公有大功，锡二十四等附庸，方七百里，以是开居也。善曰：毛诗曰：锡之山川，土田附庸。又曰：大启尔宇，为周室辅。乃立灵光之秘殿，配紫微而为辅。诗云：秘宫有侐。紫微至尊宫，斥京师也。善曰：毛苌诗传曰：秘，神也。西京赋曰：思比象於紫微。春秋合诚图曰：北辰，其星七，在紫微中，承明堂於少阳，昭列显於奎之分野。善曰：言承汉明堂而在少阳之位，其光昭列，显於奎之分野也。尔雅曰：分，次也。汉书曰：泰山郡奉高县有明堂，武帝造。又曰：少阳，东方也。又曰：鲁地，奎、娄之分野也。一曰春秋说题辞曰：心为天，明堂以布政教，言灵光承天之明堂，在少阳之地。 

    瞻彼灵光之为状也，则嵯峨嶵罪嵬隗，峞巍垒果。皆其形也。善曰：皆高峻之貌。峞，羌轨切。巍，五轨切。垒，卢罪切。果，枯罪切。吁！可畏乎其骇人也。骇，惊也，故睹斯而眙。孔安国尚书传曰：吁，疑怪之辞。迢峣倜傥，丰丽博敞，洞轇轕乎其无垠也。又其形也。博，广也。敞，高平也。善曰：迢峣，高貌也。倜傥，非常也。上林赋曰：张乐乎胶葛之。郭璞曰：言旷远深邈貌。邈希世而特出，羌朅谲而鸿纷。羌，辞也。羌，亦乃也。善曰：瑰，异。谲，诡也。甘泉赋曰：上洪纷而相错。屹鱼乙山峙以纡郁，隆崛鱼勿岉勿乎青云。屹，犹孽也，高大貌。诗云：临冲弗弗，崇墉屹屹。隆屈也。西京赋曰：终南太一，隆屈崔崒。崛岉乎青云，言此物上逮青云。善曰：广雅曰：峙，止也。郁坱鞅圠乌黠以嶒七耕厷宏，崱助力缯绫陵而龙鳞。崱，崱嶷然皆其形也。善曰：坱圠，无齐限之貌。嶒厷，深空貌。缯绫，不平貌。甘泉赋曰：嵌岩其龙鳞。汩于笔硙硙五哀以璀璨，赫燡々亦而烛坤。皆其形貌光辉也。善曰：汩，净貌。硙硙，高貌。璀璨，众材饰貌。燡，光明貌。烛坤，光照下土。状若积石之锵锵，又似乎帝室之威神。威神，言尊严也。善曰：积石，山名。西都赋曰：激神岳之嶈々。帝室，天帝之室。春秋合诚图曰：紫宫，太帝室也。崇墉冈连以岭属，朱阙岩岩而双立。墉，墙也。善曰：李尤德阳殿赋曰：朱阙岩岩。高门拟于阊阖，方二轨而并入。阊阖，天门也。王者因以为门。善曰：二轨，谓容两车也。郑玄仪礼注曰：方，并也。周礼曰：应门二辙。郑玄周礼注曰：轨，谓辙广。 

    於是乎乃历夫太阶，以造其堂。俯仰顾眄，东西周章。造其堂、观其状而赋之。善曰：孔安国尚书传曰：造，至也。彤彩之饰，徒何为乎？霅霅涆々，流离烂漫。善曰：霅霅涆々，光明盛貌。霅，古老切。涆，古旦切。流离烂漫，分散远貌。皓壁暠曜以月照，丹柱歙赩而电烻。霞駮云蔚，若阴若阳。其色状也。善曰：暠，白也，古老切。崔骃七依曰：丹柱彫墙，烻光盛起。烻，弋战切。瀖濩燐乱，炜炜煌煌。善曰：采色众多，眩曜不定也。瀖，音霍。濩，音获。隐阴夏以中处，霐寥窲以峥嵘。善曰：阴夏，向北之殿也。韦仲将景福殿赋曰：阴夏则有望舒凉室。亦与此同。霐寥窲、峥嵘，皆幽深之貌。霐，乌宏切。寥，鱼夭切。窲，音巢。鸿爌炾以爣阆，飋萧条而清泠。鸿，大也。爌炾、爣朗，皆宽明也。善曰：飋萧条，清凉之貌。爌，苦晃切。炾，呼广切。爣，土党切。阆，音朗。动滴沥以成响，殷雷应其若惊。善曰：言檐垂滴沥，才成小响，室内应之，其声似雷之惊也。说文曰：滴沥，水下滴沥之也。耳嘈嘈以失听，目矎々而丧精。言炫燿也。矎々，目不正也。善曰：埤苍曰：嘈嘈，声众也。广雅曰：矎，视也。洞箫赋曰：愍眸子之丧精。矎，火县切。骈密石与琅玕，齐玉珰与璧英。琅玕，珠也，似玉。尚书曰：球琳琅玕。善曰：李轨法言注曰，骈，并也。国语曰：天子之室，加密石焉。韦昭曰：密，密理，谓砥也。然彼以密石磨琢，此亦为饰也。西都赋曰：裁金璧以饰珰。璧英，璧玉之英也。孝经援神契曰：玉英，玉有英华之色。 

    遂排金扉而北入，霄霭霭而晻暧。言深邃也。霄，冥也。旋室便娟以窈窕，洞房叫{穴条}而幽邃。善曰：淮南子曰：倾宫、旋室，在崐崘阊阖之中。徐幹七喻曰：连观飞榭，旋室回房，旋室，曲屋也。便娟，回曲貌。楚辞曰：姱容脩态亘洞房。西京赋曰：望叫{穴条}以经廷。西厢踟蹰以闲宴，西厢，西序也。踟蹰，连阁傍小室也。闲，清闲也，可以燕会。踟或移字。善曰：踟蹰，相连貌。毛苌传曰：宴，安也，言安静也。东序重深而奥秘。东序，东厢也。互言之，文相避耳。尔雅曰：东西厢谓之序。善曰：广雅曰：奥，藏也。字书曰：秘，密也。屹铿瞑以勿罔，屑黡翳以懿濞。寂寞之形也。善曰：瞑，莫耕切。魂悚悚其惊斯，心犭思々而发悸。惊斯，於此惊也。善曰：苏林汉书注曰：葸葸，惧貌。犭思与葸同。说文曰：悸，心动也，渠季切。悸或为欷。 

    於是详察其栋宇，观其结构。欲安心定意审其事也。善曰：高诱吕氏春秋注曰：结，交也。构，架也。规矩应天，上宪觜陬。应天文星宿也。宪，法也。善曰：尔雅曰：觜陬之星，营室东壁也。毛诗曰：定之方中，作为楚宫。毛苌曰：定，营室也。觜，子移切。陬，子瑜切。倔佹云起，嵚崟离搂。善曰：甘泉赋曰：大夏云谲波诡。离搂，众木交加之貌。长门赋曰：罗丰茸之游树，离搂梧而相撑。倔，渠物切。佹，君委切。搂，力朱切。三间四表，八维九隅。室每三间，则有四表。四角四方为八维，并中为九。万楹丛倚，磊砢相扶。楹，柱也。善曰：磊砢，壮大之貌。浮柱岧嵽以星悬，漂峣か而枝拄。枝柱，言无根而倚立也。善曰：甘泉赋曰：抗浮柱之飞榱。漂，轻貌。峣か，不安之貌。か，五结切。苍颉篇曰：柱，枝也，诛偻切。飞梁偃蹇以虹指，揭蘧蘧而腾凑。善曰：甘泉赋：历倒景而绝飞梁。西都赋曰：抗应龙之虹梁。崔骃七依曰：夏屋蘧蘧。高也，音渠。王逸楚辞注曰：凑，聚也。层栌磥垝以岌瓘，曲枅要绍而环句。善曰：说文曰：欂栌，柱上枅。苍颉篇曰：枅，柱上方木。然枅栌为一，此重言之，盖有曲直之殊尔。要绍，曲貌。芝栭欑罗以戢■，枝■杈枒而斜据。芝栭，山节，方小木为之。■，眉梁之上也。各长三尺。■或作枨字。善曰：说文曰：栭，枅上梁。苍颉篇曰：欑，聚也。戢■，众貌。■，乃立切。说文曰：■，柱也，耻孟切。杈牙，参差之貌。杈，楚加切。枒，音牙。毛苌诗传曰：据，依也。傍夭蟜以横出，互黝纠而搏负。善曰：夭蟜、黝纠，特出之貌。蟜，巨表切。黝，於纠切。搏负，负荷而攒搏也。下岪蔚以璀错，上崎义而重注。善曰：岪蔚，特起貌。璀错，众盛貌。岪，扶弗切。崎义，危嶮貌。崎，音绮。义，音蚁。注，犹属也。捷猎鳞集，支离分赴。善曰：捷猎，相接貌。支离，分散也。纵横骆驿，各有所趣。善曰：纵横，四散也。骆驿，不绝。 

    尔乃悬栋结阿，天窗绮踈。天窗，高窗也。绮，文也。踈，刻镂也。善曰：周书曰：明堂咸有四阿，屋四垂也。绮踈，已见上文。圆渊方井，反植荷蕖。反植者，根在上而叶在下。尔雅曰：荷，芙蕖，种之於员渊方井之中，以为光辉。善曰：郑玄周礼注曰：植，根生之属。发秀吐荣，菡萏披敷。绿房紫菂，窋咤垂珠。绿房，芙蕖之房，刻缯为之，绿色。紫菂，菂中芍也。尔雅曰：其中菂。珠，珠之实窋咤也。善曰：尔雅曰：荷，其华菡萏。菡，胡感切。萏，徒感切。菂与芍同音的。说文曰：窋，物在穴中貌，张滑切。咤亦窋也，竹亚切。云楶藻棁，龙桷雕镂。云节，画云气为山节也。棁，梁上楹，又画水草之文。龙桷，画椽为龙。善曰：尔雅曰：栭谓之节。郭璞曰：节，栌也。楶与节同。论语曰：山节藻棁。包咸曰：棁者，梁上楹，画为藻文。郑玄礼记注曰：栭谓之梁。楚辞曰：仰观刻桷画龙蛇。飞禽走兽，因木生姿。为之形也。善曰：高唐赋曰：状似走兽，或象飞禽。奔虎攫挐以梁倚，仡奋亹而轩鬐。善曰：攫挐，相搏持也。羽猎赋曰：熊罴之挐攫。张揖汉书注曰：梁倚，相著也。仡，举头也。郭璞曰：鬐，背上鬣也。杜预左氏传注曰：亹，动也。虬龙腾骧以蜿蟺，颔若动而躨跜。善曰：杜预左氏传注曰：颔，摇头也，牛感切。李尤辟雍赋曰：万骑躨跜以攫挐。躨跜，动貌。躨音逵。跜音尼。朱鸟舒翼以峙衡，腾虵蟉虬而绕榱。榱，亦椽也。有三名，一曰椽，二曰桷，三曰榱。善曰：春秋汉含孳曰：太一之常居前朱鸟。衡，四阿之长衡也。淮南子曰：桁题不枅。文字曰：腾，蟉虬，曲貌。蟉，力鸟切。虬，巨绕切。白鹿孑蜺於欂栌，蟠螭宛转而承楣。善曰：古王子乔辞曰：王子乔参驾，白鹿云中遨。孑蜺，延首之貌。孑，甄热切。蜺，诣结切。方言曰：未升天龙，谓之蟠龙。狡兔跧伏於柎侧，猿狖攀椽而相追。善曰：说文曰：跧，蹴也，壮栾切。柎，音父。玄熊舑舕以龂龂，却负载而蹲跠。跠，踞也。善曰：舑舕，吐舌貌。舑，吐玷切。舕，吐暂切。苍颉篇曰：龂，齿根也，牛斤切。广雅曰：蹲跠，踞也。齐首目以瞪眄，徒眽眽而狋狋。齐首目以瞪眄，骈头而相观视。眽眽、狋狋，视貌。善曰：埤苍曰：瞪，直证切。尔雅曰：眽，相视也，莫革切。说文曰：狋，大怒貌，牛饥切。胡人遥集於上楹，俨雅跽而相对。仡欺犭思以雕穴，幽顤顟而睽睢，状若悲愁於危处，憯嚬蹙而含悴。皆胡、夷之画形也。人尊於鸟兽，故著在上楹。俨雅而相对，言敬恭也。善曰：俨雅，跽貌。说文曰：跽，长跪也，奇几切。欺犭思，大首也。雕穴，如雕之视也。声类曰：瞲，惊视也。穴与瞲同，呼穴切。幽顤顟，大首深目之貌。<幽鸟>，乌交切。顤，呼交切。顟，力交切。睽睢，张目貌。孟子曰：嚬蹙而言。嚬蹙，忧貌。神仙岳岳於栋间，玉女闚窗而下视。神女之人，又弥高也。善曰：岳岳，立貌。李尤函谷关铭曰：玉女流眄而下视。忽瞟眇以响像，若鬼神之仿佛。善曰：瞟眇，视不明之貌。说文曰：瞟，睽也。广雅曰：眇，莫也。响像，犹依希，非正形声也。说文曰：彷彿相似，视不諟也。諟与谛同。 

    图画天地，品类群生。杂物奇怪，山神海灵。写载其状，讬之丹青。千变万化，事各缪形。随色象类，曲得其情。言委曲得情也。善曰：列子曰：千变万化，不可穷极。缪形，形不同也。淮南子曰：以镜视形，曲得其情。上纪开辟，遂古之初。更画太古开辟之时帝王之君也。善曰：尚书考灵耀曰：天地开辟，曜满舒光。楚辞曰：遂古之初，谁传道之。五龙比翼，人皇九头。善曰：春秋命历序曰：皇伯、皇仲、皇叔、皇季、皇少五姓，同期俱驾龙，周密与神通，号曰五龙。又曰：人皇九头，提羽盖，乘云车，出旸谷，分九河。宋均曰：九头，九人也。提羽盖，鸟之羽。伏羲鳞身，女娲蛇躯。女娲，亦三皇也。善曰：列子曰：伏羲、女娲，蛇身而人面，有大圣之德，玄中记曰：伏羲龙身，女娲蛇躯。鸿荒朴略，厥状睢盱。鸿，大也。朴，质也。略，野略。上古之世，为鸿荒之世也。画其形亦质而略。睢盱，质朴之形。善曰：法言曰：鸿荒之世，圣人恶之。尚书璇玑钤曰：帝喾以上朴略，有象难传。西京赋曰：睢盱跋扈。字林曰：睢，仰目也。盱，张目也。焕炳可观，黄帝唐虞。至於焕炳可观，唯黄帝、尧、舜以来。易曰：黄帝、尧、舜垂衣裳而天下治。善曰：尚书璇玑钤曰：帝尧焕炳，隆兴可观。轩冕以庸，衣裳有殊。车曰轩，冠曰冕。庸，用也。作此车服，以赐有功，章有德。书曰：车服以庸。上曰衣，下曰裳。有功者赏，无功者否，故曰殊也。下及三后，淫妃乱主。皆画其形也。三后，夏、殷、周也。善曰：国语，史苏曰：昔夏桀，妹嬉有宠而亡夏；殷辛，妲己有宠而亡殷；周幽，襃姒有宠，周於是乎亡。忠臣孝子，烈士贞女。忠臣，屈原、子胥之等。孝子，申生、伯奇之等。烈士，豫让、聂政之等。贞女，梁寡、昭姜之等。贤愚成败，靡不载叙。善曰：列子曰：但伏羲以来，贤愚好丑，成败是非，无不消灭也。恶以诫世，善以示後。善曰：家语曰：孔子观於明堂，睹四墉有尧、舜、桀、纣之象，而各有善恶之状，兴废之诫焉。孔丛子，子思曰：古者则有国史，书之以示後也。善以为示，恶以为诫也。 

    於是乎连阁承宫，驰道周环。驰道，驰马之道，旋宫而匝。毛苌诗传曰：年不顺成，驰道不脩。善曰：驰道，人君所行之道也。君必乘车马，故以驰为名也。阳榭外望，高楼飞观。大殿无内室，谓之榭。春秋传曰：宣榭灾。榭而高大，谓之阳。长途升降，轩槛曼延。长途升降，阁道上下也。轩槛所以开明也。善曰：上林赋曰：长途中宿。郭璞曰：途，楼阁间陛道。渐台临池，层曲九成。善曰：言重高九层也。吕氏春秋曰：有娀氏有二佚女，为九成之台也。屹然特立，的尔殊形。高径华盖，仰看天庭。高径，所径高亢，上至华盖也。善曰：楚辞曰：登华盖兮乘旸谷。答宾戏曰：未仰天庭而睹白日。飞陛揭孽，缘云上征。善曰：揭孽，高貌。中坐垂景，頫视流星。言台之高，自中坐而乘日景也。楚辞曰：流星坠兮成雨。千门相似，万户如一。千门万户，言众多也。相似如一，言皆好也。善曰：汉书曰：建章宫度为千门万户。岩突洞出，逶迤诘屈。善曰：子虚赋曰：岩突洞房。周行数里，仰不见日。或二或三为数，非正之辞也。论语，孔子曰：加我数年，可以学易。何宏丽之靡靡，咨用力之妙勤。善曰：小雅曰：靡靡，细也。郭璞方言注曰：靡靡，细好也。妙勤，精妙功勤也。非夫通神之俊才，谁能剋成乎此勋？善曰：移太常博士曰：圣上德通神明。汉书曰：益州刺史王襄，闻王襃有俊才。尔雅曰：勋，功也。 

    据坤灵之宝势，承苍昊之纯殷。易曰：地势坤。苍、昊，皆天之称也。春为苍天，夏为昊天。纯，大；殷，中也。言鲁承天之大中也。包阴阳之变化，含元气之烟煴。烟煴，天地之蒸气也。善曰：孙卿子曰：阴阳大化。周易曰：四时变化。春秋命历序曰：元气正则天地八卦孳。周易曰：天地絪缊，万物化醇。玄醴腾涌於阴沟，甘灵被宇而下臻。醴泉出地，故曰阴沟也。善曰：春秋元命包曰：天枢得则醴泉出。孝经援神契曰：德至天则甘露降。朱桂黝儵於南北，兰芝阿那於东西。黝儵、阿那，皆茂盛之貌。善曰：尚书大传曰：德光地序，则朱草生。礼斗威仪曰：君乘金而王其政平，则兰芝常生。郑玄曰：主调和也。伏俨子虚赋注曰：芍药，以兰桂调食也。然兰既为瑞，桂亦宜同。春秋运斗枢曰：摇光得陵黑芝。朱穆郁金赋曰：丹桂植其东。祥风翕习以飒洒，激芳香而常芬。风之散物，如洒飒然，及激溉草木，出其芳滋，故云翕习以洒飒。善曰：礼斗威仪曰：君乘火而王，其政平，则祥风至。翕习，盛貌。飒，素合切。神灵扶其栋宇，历千载而弥坚。善曰：甘泉赋曰：神莫莫而扶倾。尔雅曰：弥，益也。永安宁以祉福，长与大汉而久存。实至尊之所御，保延寿而宜子孙。善曰：丧服传曰：天子至尊。高唐赋曰：延年益寿千万岁。毛诗曰：宜尔子孙振振兮。苟可贵其若斯，孰亦有云而不珍？毛苌诗传曰：云，言也。尔雅曰：珍，美也。 

    乱曰：彤彤灵宫，岿嶵穹崇，纷厖鸿兮。善曰：皆高大之貌。嶵，助轨切。厖，莫董切。鸿，胡董切。崱屴嵫釐，岑崟崰嶷，骈巃鹢兮。善曰：皆峻嶮之貌。崱，助力切。屴，音力。嵫，音兹。釐，音貍。崰，音菑。嶷，音疑。连拳偃蹇，崘菌踡嵼，傍欹倾兮。善曰：皆特起之貌。伦，音伦。菌，巨贫切。踡，巨免切。嵼，音产。歇欻幽蔼，云覆霮Ъ，洞杳冥兮。善曰：皆幽邃之貌。歇，许乞切。欻，许勿切。霮，杜咸切。Ъ，杜对切。葱翠紫蔚，礧碨朅玮，含光晷兮。善曰：蔚，文貌。埤苍曰：礧，碨礧也。礧，力罪切。碨，於贿切。郭璞山海经注曰：礧硌，大石也，音洛。埤苍曰：朅玮，珍琦也。穷奇极妙，栋宇已来，未之有兮。善曰：周易曰：上栋下宇，以庇风雨。神之营之，瑞我汉室，永不朽兮。 

    【景福殿赋】洛阳宫殿簿曰：许昌宫景福殿七间。 

    何平叔典略曰：何晏，字平叔，南阳人也。尚金乡公主。有奇才，颇有材能，美容貌。魏明帝将东巡，恐夏热，故许昌作殿，名曰景福。既成，命人赋之，平叔遂有此作。平叔为散骑常侍，迁尚书主选。後曹爽反，为司马宣王斩於东市。 

    大哉惟魏，世有哲圣。武创元基，文集大命。武，武帝。文，文帝。并见魏都赋。毛诗曰：世有哲王。尚书，伊尹曰：天监厥德，用集大命。孔安国曰：集王命於其身。皆体天作制，顺时立政。东都赋曰：体元立制，顺时立政。谓依月令而行也。礼记曰：凡举事必顺其时。尚书有立政篇。至于帝皇，遂重熙而累盛。魏志曰：明皇帝讳叡，字元仲，文帝太子也。生数■而有歧嶷之姿，武皇异之。文帝崩，即皇帝位。东都赋曰：至乎永平之际，重熙而累洽也。远则袭阴阳之自然，近则本人物之至情。周易曰：一阴一阳之谓道。阮籍通老子论曰：道法自然。汉书晁错对策曰：计安天下，莫不本於人情也。上则崇稽古之弘道，下则阐长世之善经。稽古，已见灵光殿赋。尚书序曰：谓之三坟，言大道也。左氏传曰：北宫文子曰：有其国家，令问长世。又随武子曰：兼弱攻昧，武之善经。庶事既康，天秩孔明。尚书，咎繇曰：庶事康哉。又曰：天秩有礼。毛诗曰：祀事孔明。故载祀二三，而国富刑清。岁三月，东巡狩，至于许昌。魏志明纪曰：大和六年三月，行幸东巡。四月，行幸许昌宫。春秋说题辞曰：国富民康。周易曰：圣人以顺动，则刑罚清。班固汉书述曰：国富刑清。尚书曰：岁二月，东巡狩至于岱宗，柴。望祠山川，考时度方。存问高年，率民耕桑。礼记王制曰：岁二月，东巡狩，望祠山川，问百年者，就见之，考时月，定礼乐制度，衣服，正之。史记曰：抚万民，度四方。王齐曰：隔定四方而安抚之。司马彪续汉书曰：凡郡国掌治民，常以春行所至县，劝民农桑。越六月既望，林锺纪律，大火昬正。桑梓繁庑，大雨时行。尚书曰：惟五月既望。孔安国曰：十五日，日月相望也。又越，於也。礼记曰：季夏之月，昏火中。又曰：律中林锺。是月也。大雨时行。尚书曰：庶草蕃庑。三事九司，宏儒硕生。三事，三公也。毛诗曰：三事大夫，莫肯夙夜。九司，九卿也。春秋汉含孳曰：九卿象河海。剧秦美新曰：耆儒硕老。尔雅曰：宏、硕，大也。感乎溽暑之伊郁，而虑性命之所平。礼记曰：季夏，是月也，土润溽暑。伊郁，烦热貌。周易曰：乾道变化，各正性命。家语，孔子对鲁哀公曰：分於道谓之命，形於一谓之性。王肃曰：分於道始得为人也。各受阴阳刚柔之性，故曰形於一。惟岷越之不静，寤征行之未宁。岷、越，吴、蜀二境也。尚书曰：西土人亦不静也。 

    乃昌言曰：“昔在萧公，暨于孙卿。皆先识博览，明允笃诚。尚书曰：禹拜昌言。萧公，何也。荀卿子曰：宫室台榭，以避燥湿，养德别轻重也。长笛赋序曰：博览典雅。左氏传曰：高阳氏有才子，明允笃诚。莫不以为不壮不丽，不足以一民而重威灵。不饬不美，不足以训後而永厥成。汉书曰：萧何治未央宫，上见其壮丽，甚怒。何曰：天子以四海为家，非令壮丽，亡以重威；且亡令後世有以加也。贾逵连珠曰：夫君人者，不饰不美，不足以一民。国语，屈建曰：不可以训後嗣，不可以私欲干国。毛诗曰：我客戾止，永观厥成。故当时享其功利，後世赖其英声。杜预左氏传注曰：享，受也。史记司马季曰：助上养下，多其功利。封禅书曰：飞英声。且许昌者，乃大运之攸戾，图谶之所旌。献帝纪曰：太史丞许芝奏故白马令李云上书曰：许昌气见於当涂高者，昌於许。当涂高者，魏也。今魏基昌於许。汉微绝於许。春秋元命包曰：许昌为周当涂。春秋说题辞曰：大运在五。雒书摘亡辞曰：五德之运。杜预左氏传注曰：戾，定也。贾逵国语注曰：旌，表也。苟德义其如斯，夫何宫室之勿营？”帝曰：“俞哉！”广雅曰：何，问也。尚书，帝曰：俞。孔安国曰：俞，然也。玄辂既驾，轻裘斯御。礼记曰：孟冬之月，天子乘玄辂。又曰：是月也，天子始裘。论语，子曰：衣轻裘。蔡邕月令章句曰：凡衣服加於身曰御。乃命有司，礼仪是具。礼记曰：乃命有司。汉书，景帝诏曰：礼官具礼仪。审量日力，详度费务。汉书曰：王延世功费约省，用日力寡。孙子曰：必先算其费务。鸠经始之黎民，辑农功之暇豫。左氏传，郯子曰：以鸠其氏。尔雅曰：鸠，聚也。毛诗曰：经始灵台。孔安国尚书传曰：黎，众也。又辑，集也。左氏传，吕相绝秦曰：芟夷我农功。国语，优施曰：我教暇豫之事君。韦昭曰：暇，间也。豫，乐也。因东师之献捷，就海孽之贿赂。魏志，明帝六年九月，脩许昌宫。十月，田豫讨大将周贺於成山，杀贺。东师献捷，盖谓此也。左氏传曰：齐侯来献戎捷。汉书曰：蟲豸之妖谓之孽。以吴僻居海曲而称乱，故曰海孽。鱼列切。尔雅曰：贿，财也。立景福之秘殿，备皇居之制度。魏志，明纪曰：脩许昌宫，起景福殿。鲁灵光殿赋曰：立灵光之秘殿。 

    尔乃丰层覆之耽耽，建高基之堂堂。西京赋曰：大厦耽耽。史记曰：楚国，堂堂之大也。罗疏柱之汩王笔越，肃坻直夷鄂五各之锵锵。罗，列也。疏柱，画柱也。汩越，光明貌。坻，殿基也。鄂，垠鄂也。西京赋曰：坻锷鳞眴。飞櫩翼以轩翥，反宇献鱼桀以高骧。西京赋曰：反宇嶪嶪。飞櫩献々。又曰：凤骞翥於甍标。西都赋曰：荷栋桴而高骧。流羽毛之威蕤，垂环玭之琳琅。言宫室以羽毛为饰。又垂环玭及琳琅也。西都赋曰：翡翠火齐。威蕤，羽毛之貌。尔雅曰：肉好若一谓之环。说文曰：玭，珠也。蒲眠切。参旗九旒，从风飘扬。周礼曰：熊旗六斿以象伐。毛苌诗传曰：参，伐也。然伐一星，以旗象参，故曰参旗。周礼曰：龙旗九旒。今云参旗九旒，盖一指旗名，一言旒数，可以相明也。皓皓旰旰，丹彩煌煌。旰旰、煌煌，皆盛貌。故其华表，则镐镐杲铄铄，赫奕章灼，若日月之丽天也。华表，谓华饰屋外之表也。镐镐铄铄，赫奕章灼，皆谓光显昭明也。周易曰：日月丽乎天。镐，古皓切。铄，舒药切。其奥秘则蘙蔽暧昧，仿佛退概，若幽星之纚连也。鲁灵光殿赋曰：西序重深而奥秘。翳蔽暧昧、仿佛退概，皆谓幽深不明也。幽，犹夜也。暧，音爱。概，古爱切。纚，相连之貌，力氏切。既栉比明逸而攒集，又宏琏以丰敞。毛诗曰：其比如栉。琏，未详。一曰宏连，大连众木也。王逸楚辞注曰：横木关柱为连。琏与连古字通。兼苞博落，不常一象。博落，谓所绕者广也。郭璞山海经注曰：络，绕也。落与络古字通。远而望之，若摛朱霞而耀天文；迫而察之，若仰崇山而戴垂云。广雅曰：摛，舒也。宋衷易纬注曰：天文者谓三光。王襃甘泉赋曰：却而望之，郁乎似积云；就而察之，Ъ乎若太山。羌朅玮以壮丽，纷彧彧其难分，此其大较角也。南都赋曰：纷郁郁其难详。大较，犹大略也。孔安国尚书传曰：大较，三品也。若乃高甍萌崔嵬，飞宇承霓。薛综西京赋注曰：甍，栋也。绵蛮黮徒感Ъ徒会，随云融泄。韩诗曰：绵蛮黄鸟。薛君曰：绵蛮，文貌。黮Ъ，黑貌。黮，徒感切。Ъ，徒对切。融泄，动貌也。鸟企山峙，若翔若滞。言屋形高竦，如鸟之企，如山之竦。若翔若滞，山鸟之貌。毛诗曰：如鸟斯企。说文曰：企，举踵也，去豉切。鲁灵光殿赋曰：屹山峙以纡郁。峨峨嶪业嶪，罔识所届。西京赋曰：嵯峨捷业，罔识所则。虽离朱之至精，犹眩曜而不能昭晢也。赵岐孟子章句曰：离朱，即离娄也。淮南子曰：离朱之明，察箴末於百步之外。箴，古针字。王逸楚辞注曰：眩曜，惑乱貌。说文曰：昭晢，明也。晢，之逝切。 

    尔乃开南端之豁达，张笋虡之轮豳。凡正门皆谓之端门。春秋说题辞曰：血书鲁端门。豁达，门通之貌。轮豳，其形也。华锺杌其高悬，悍兽仡以俪陈。言端门之内为笋以悬华锺。又植悍兽为虡以负之，仡然相对而陈列之。东都赋曰：铿华锺，兽负锺。已见西京赋。何休公羊传注曰：仡然，壮勇貌。贾逵国语注曰：俪，偶也。俪，力计切。体洪刚之猛毅，声訇普安磤其若震音真。毛诗传曰：磤，雷声也，於谨切。爰有遐狄，镣质轮菌。遐狄，即长狄也。以镣为质。轮菌然也。尔雅曰：白金谓之银，美者谓之镣。郭璞曰：音辽。广雅曰：质，躯也。轮，音伦。菌，其旻切。坐高门之侧堂，彰圣主之威神。言为金狄坐於高门侧堂之中，以明圣主之有威神。晏子曰：景公坐於堂侧。芸若充庭，槐枫被宸。礼记曰：仲冬之月，芸始生。郑玄曰：芸，香草也。若，杜若也。何休公羊传注曰：充，满也。槐、枫，二木名。说文曰：宸，屋宇也，音辰。缀以万年，綷以紫榛。贾逵国语注曰：缀，连也。晋宫阁铭曰：华林园万年树十四株。綷，犹杂也。毛诗曰：山有紫榛。毛苌曰：榛，木名。或以嘉名取宠，或以美材见珍。万年，嘉名之属。紫榛，美材之属。结实商秋，敷华青春。礼记曰：孟秋之月，其音商。楚辞曰：青春爰谢。王逸曰：青，东方为春位，其色青。蔼蔼萋萋，馥馥芬芬。尔其结构，则脩梁彩制，下褰上奇。脩梁跨迥，故曰褰。众彩殊制，故曰奇。徐爰射雉赋注曰：褰，开也。说文曰：奇，异也。桁梧衤复叠，势合形离。桁，梁上所施也。桁与衡同。梧，柱也，音悟。赩如宛虹，赫如奔螭。宛虹、奔螭，梁上之饰也。如淳汉书注曰：宛虹，屈虹也。南距阳荣，北极幽崖宜。任重道远，厥庸孔多。言椽栱交结，南自阳荣而北至幽崖，故云任重道远，其功甚多。多当为趋。广雅曰：趋，多也，纸移切。郭璞上林赋注曰：荣，屋南檐也。在南曰阳。论语曰：任重而道远。 

    於是列髹休彤之绣桷，垂琬琰之文珰。言桷以髹漆饰之而为藻绣，以琬琰之玉而为文珰。汉书曰：殿上髹。周礼曰：王之丧车髹饰。郑玄曰：赤多黑少谓之髹。韦昭曰：刷漆为髹。尚书曰：弘璧琬琰在西序。上林赋曰：华榱璧珰。蝹於云若神龙之登降，灼若明月之流光。神龙，绣桷也。明月，文珰也。薛综西京赋注曰：蝹，龙貌。爰有禁楄补沔，勒分翼张。楄，附阳马之短桷也。说文曰：楄，署也。扁从户册者，署门户也。桷、署虽殊，为文之义则一也。扁与楄同，一音必绵切。册，楚责切。勒分翼张，言如兽勒之分，鸟翼之张。释名曰：勒与肋古字通。承以阳马，接以员方。阳马，四阿长桁也。禁楄列布，承以阳马，众材相接，或员方也。马融梁将军西第赋曰：腾极受檐，阳马承阿。斑间赋白，踈密有章。广雅曰：斑，分也。毛苌诗传曰：赋，布也。考工记曰：画绘之事，赤与白谓之章。飞枊鸟踊，双辕是荷。飞枊之形，类鸟之飞。又有双辕任承檐，以荷众材。今人名屋四阿栱曰櫼枊也。刘梁七举曰：双辕覆井，芰荷垂英。枊，吾郎切。赴险凌虚，猎捷相加。其众材相加，或凌虚赴嶮。猎捷，相接之貌。皎皎白间，离离列钱。白间，青琐之侧，以白涂之，今犹谓之白间。列钱，金釭也。西京赋曰：金釭衔璧，是为列钱。晨光内照，流景外烻。晨光，日景也。日光照於室中，而流景外发而延起也。西都赋曰：激日景而纳光。烻，起貌，式延切。烈若钩星在汉，焕若云梁承天。言宫殿烈然光明，若钩星之在河汉。焕然高广，又似云梁而承於天也。广雅曰：辰星，或谓之钩星。云梁，以云为梁也。騧徙增错，转县成郛。騧或为蜗，言合众板上为井栏，而形文错若蜗之徙，递转县之，各成郛郭。茄蔤倒植，吐被芙蕖。尔雅曰：荷芙蕖，其茎茄，其本蔤。郭璞曰：茎下曰藕，在泥中者。蔤音密。苍颉篇曰：植，种也。缭了以藻井，编以綷子会疏；红葩<华甲>胡甲<华枼>直甲，丹绮离娄力俱反。广雅曰：缭，绕缠也。西京赋曰：蒂倒茄於藻井，披红葩之狎猎。又曰：何工巧之瑰玮，交绮豁以疏寮。綷疏，谓绘五彩於刻镂之中。离娄，刻镂之貌。刘向熏炉铭曰：彫镂万兽，离娄相加。菡萏赩翕，纤缛纷敷。菡萏，已见上文。■与菡同。说文曰：缛，采饰也。繁饰累巧，不可胜书。广雅曰：胜，举也。言不可胜而书。 

    於是兰栭积重，窭数矩设。兰，木兰也。以木兰为栭，言兰栭重叠交互以相承，有似窭数，故借其名焉。苏林汉书注曰：窭数，四股钩。窭，其矩切。数，所柱切。櫼子兼栌各落以相承，栾栱夭蟜而交结。櫼，即枊也。櫼，子廉切。说文曰：栌，柱上枅也。薛综西京赋注曰：栾，柱上曲木，两头受栌者。栱，栾类而曲也。夭蟜，栾栱长壮之貌。蟜，其夭切。金楹齐列，玉舄承跋。金楹，金柱也，而以玉礩承柱之跋也。西京赋曰：彫楹玉舄。广雅曰：磶，礩也。礼记曰：烛不见跋。郑玄曰：跋，本也，方末切。青琐银铺，是为闺闼。言以青琐银铺，是为闺闼之饰。汉书曰：赤墀青琐。银铺，以银为铺首也。长门赋曰：挤玉户而撼金铺。双枚既脩，重桴乃饰。双枚，屋内重檐也。重桴，重栋也。在内谓之双枚，在外谓之重桴。言重檐既长，因达于外而为重栋，以施采饰也。枚，莫回切。[QLXQ]梠缘边，周流四极。言以[QLXQ]梠缘屋边隅，周匝流移至於四极。说文曰：[QLXQ]梠，秦名屋绵联，楚谓之梠也。[QLXQ]，频移切。侯卫之班，藩服之职。言[QLXQ]梠之居四极，若五服之镇外藩也。周书有侯卫藩服。小雅曰：班，次也。温房承其东序，凉室处其西偏。温房、凉室，二殿名。卞兰许昌宫赋曰：则有望舒凉室，羲和温房。然卞、何同时，今引之者，转以相明也。他皆类此。开建阳则朱炎艳，启金光则清风臻。建阳门在东，金光在西。白虎通曰：炎者太阳。韦仲将景福殿赋曰：昭刚义於金光，崇柔惠於建阳。尔雅曰：臻，至也。故冬不凄寒，夏无炎燀。言寒暑犹门，故无寒燀之患。毛苌诗传曰：凄，寒风也。国语，太子晋曰：水无沉气，火无炎燀。韦昭曰：燀，炎起貌，昌延切。钧调中適，可以永年。吕氏春秋曰：衷也者，適也。高诱曰：適，中也。舞赋曰：永年之术。墉垣砀基，其光昭昭。尔雅曰：墙谓之墉。说文曰：砀，文石也，徒浪切。昭，之绍切。周制白盛，今也惟缥。墉之色也。周礼曰：掌■共白盛之■。郑玄注曰：盛，犹成也，谓饰墉使白之■也。今东莱用蛤，谓之义灰。刘梁七举曰：丹墀缥壁，紫柱红梁。落带金釭，此焉二等。落带，壁带也。而交落之，上施金釭而为二等。汉书曰：昭阳舍，其壁带往往为黄金釭，函蓝田璧。明珠翠羽，往往而在。汉书曰：昭阳舍，往往明珠翠羽饰之。钦先王之允塞，悦重华之无为。尚书曰：重华濬哲文明，温恭允塞。孔安国曰：舜有深智、文明、温恭之德，信充塞四表上下也。论语曰：无为而治者其舜也欤。命共工使作缋，明五采之彰施。尚书，帝曰：垂，命汝作共工。又曰：予欲观古人之象，作会宗彝，以五采彰施于五色，作服汝明。郑玄曰：缋，读曰绘，凡画者为绘，胡对切。图象古昔，以当箴规。韦昭国语注曰：箴，箴刺王阙。郑玄毛诗笺曰：规，正圆之器，以思亲正君曰规也。椒房之列，是准是仪。汉旧仪曰：皇后称椒房。诗曰：椒聊之实，蔓延盈升。美其繁兴也。观虞姬之容止，知治国之佞臣。列女传曰：齐虞姬者，名损之，齐威王之姬也。威王即位，诸侯并侵之，其佞臣周破胡专权擅势，嫉贤妒能，即墨大夫贤而日毁之；阿大夫不肖反日誉之。虞姬谓王曰：破胡谀谗之佞臣也，不可不退。齐有北郭先生者，贤明於道，可置左右。王乃封即墨大夫以万户，烹阿大夫与周破胡，遂收故侵地，齐国大治。见姜后之解珮，寤前世之所遵。列女传曰：周宣王姜后者，齐侯之女，宣王之后也。宣王尝夜卧而晏起，后夫人不出於房。姜后既出，乃脱簪珥待罪於永巷，使其傅母通言於王曰：妾不才，妾之淫心见矣，致君王失礼而晏朝。注云：永巷，堂涂是也。贤锺离之谠言，懿楚樊之退身。列女传曰：锺离春者，齐无盐邑之女也，为人极丑，自诣宣王，原乞一见。宣王召见之，乃举手拊膝曰：殆哉！殆哉！宣王曰：原闻命。对曰：今西有横秦之患，南有强楚之雠，春秋四十，壮勇不立，此一殆也。渐台五层，万民疲困，此二殆也。贤者伏匿山林，谄谀强於左右，此三殆也。酒浆沉湎，以夜继日，女乐俳优，纵横大笑，此四殆也。宣王喟然而叹：寡人之殆几不全。拜无盐君以为王后。汉书，成帝曰：久不见班生，今日复闻谠言。声类曰：谠，善言也。列女传曰：楚庄王樊姬者，楚庄王之夫人也。王尝听朝而罢晏。樊姬曰：何罢之晏也？王曰：今旦与贤者语。樊姬曰：王之所谓贤者，诸侯之客与，将国中士也！王曰：虞丘子也。樊姬揜口而笑曰：妾幸得充後宫，妾所进者九人，今贤於妾者二人，与妾同列者七人。今夫虞丘子之相楚十馀年矣，其所荐者非其子孙则族昆弟，未尝闻其进贤而退不肖，夫知贤而不进，是不忠也；若不知贤，是无知也，岂可谓贤哉？嘉班妾之辞辇，伟孟母之择邻。汉书曰：成帝游於後庭，尝与班婕妤同辇。婕妤辞曰：三代末主，乃有嬖女，今欲同辇，得无近似之？列女传曰：孟轲母者，即孟子母也，号曰孟母。其舍近墓。孟子之少也，嬉戏为墓间之事，踊跃筑埋。孟母曰：此非所以居处子也。乃去。舍市傍，其子嬉戏为贾。又曰：此非所以居处子也。乃舍学宫之傍。其子游戏，乃设俎豆，揖让进退。曰：此可以居子。遂居。及孟子长，学六艺，卒成大儒。故将广智，必先多闻。文子曰：聪明广智，守以愚；多闻博辩，守以俭。国语曰：晋公使赵衰为卿，辞曰：胥臣多闻，臣不若也。多闻多杂，多杂眩真。杨子曰：杂乎杂。人病多知为杂，惟圣人为不杂。贾逵国语注曰：眩，惑也。不眩焉在，在乎择人。左氏传：士文伯谓晋侯曰：务三而已，一曰择人。杜预曰：择贤人也。故将立德，必先近仁。言将欲立德，必先近於仁贤也。左氏传，穆叔曰：太上立德。礼记曰：力行近乎仁也。欲此礼之不愆去乾，是以尽乎行道之先民。大戴礼记曰：礼义之不愆，何恤人言。礼记，孔子曰：行道之人。国语曰：古曰在昔，昔曰先民也。朝观夕览，何与书绅？言朝夕观览图画，何如书绅之事乎。论语曰：子张书诸绅。 

    若乃阶除连延，萧曼云征。萧曼，萧条曼延，言高远也。西京赋曰：途阁云曼。鲁灵光殿赋曰：飞陛揭孽，缘云上征。櫺槛邳张，钩错矩成。西京赋曰：伏櫺槛而頫听。薛综曰：櫺槛，台上栏也。邳或为丕。孔安国尚书传曰：丕，大也。钩以正曲，矩以正方也。庄子曰：曲者不以钩，方者不以矩。错犹治也。楯类腾蛇，槢音习似琼英。荣楯彫镂，形类腾蛇。众槢文采，又似琼英。越绝书曰：越王句践欲伐吴，大夫文种於是作荣楯，婴以白璧，镂以黄金，状类龙蛇，以献吴王。一曰，应劭汉书注曰：楯，栏横也。司马彪庄子注曰：槢，械楔也。琼英，玉英也。此既施之於櫺槛，然凡楔皆谓之槢，辞立切。楔，先结切。如螭之蟠，如虬之停。广雅曰：无角曰螭龙，有角曰虬龙。蟠，已见上文。玄轩交登，光藻昭明。司马彪上林赋注曰：轩楯，下板也，上加漆，故曰玄轩。楯，阶除之栏，故曰交登。郑玄周礼注曰：登，升也。驺虞承献，素质仁形。言为驺虞以乘轩板，状轩轩然。毛苌诗传曰：驺虞，白虎黑文。毛诗序曰：仁如驺虞，则王道成矣。刘熙孟子注曰：献，犹轩，轩在物上之称也。广雅曰：质，地也。彰天瑞之休显，照远戎之来庭。司马相如封禅书驺虞颂曰：厥涂靡从，天瑞之徵。王襃四子讲德论曰：南郡获白虎，是以北狄宾也。阴堂承北，方轩九户。在北，故曰阴堂也。方轩，并窗也。西京赋曰：九户开辟。右个清宴，西东其宇。杜预左氏传注曰：个，东西厢也。清宴，殿名。韦诞景福殿赋曰：离殿别馆，粲如列星，安昌延休，清宴永宁。连以永宁，安昌临圃。洛阳宫殿簿曰：许昌宫永宁殿七间，安昌殿十间。临圃，殿名。遂及百子，後宫攸处。韦诞景福殿赋曰：美百子之特居，嘉休祥之令名。郑玄毛诗笺曰：大姒十子，众妾则宜百子。其殿之名，盖取於此。处之斯何，窈窕淑女。毛诗曰：窈窕淑女，君子好仇。思齐徽音，聿求多祜。毛诗曰：思齐大任，文王之母。又曰：大姒嗣徽音，则百斯男。又曰：靡有不克，自求伊祜。其祜伊何，宜尔子孙。宜尔子孙，已见上文。克明克哲，克聪克敏。蔡邕桥玄碑曰：克明克哲，实叡实聪。毛诗曰：农夫克敏。永锡难老，兆民赖止。锡之以难老，令其寿考。毛诗曰：既饮旨酒，永锡难老。尚书曰：一人有庆，兆民赖之。於南则有承光前殿，赋政之宫。洛阳宫殿簿曰：许昌宫承光殿七间。纳贤用能，询道求中。西京赋曰：表贤简能。毛苌诗传曰：亲戚之谋为询也。疆理宇宙，甄陶国风。左氏传，齐宾媚人谓晋人曰：先王疆理天下。杨子法言曰：甄陶天下，其在和乎。李聃曰：埏埴为器曰甄陶，王者亦甄陶其民也。埏，失然切。云行雨施，品物咸融。周易曰：云行雨施，品物流形。融，犹通也。其西则有左墄右平，讲肄之场。七略曰：槅鞠者，传言黄帝所作。王者宫中，必左墄而右平。墄，犹国也。言有国当治之也。槅鞠亦有治国之象，左墄而右平。侯权景福殿赋曰：乃造彼鞠室。讲肄，谓习武也。贾逵国语注曰：肄，习也。二六对陈，殿翼相当。二六盖鞠室之数，而室有一人也。李尤鞠室铭曰：圆鞠方墙，放象阴阳，法月冲对，二六相当。卞兰许昌宫赋曰：设御坐於鞠域，观奇材之曜晖。二六对而讲功，体便捷其若飞。僻脱承便，盖象戎兵。言相僻脱似承敌人之便，以象戎兵习战之术也。七略曰：蹋鞠，兵势也。汉书音义曰：捽胡，若今相僻卧轮之类。僻，匹赤切。察解言归，譬诸政刑。将以行令，岂唯娱情。言察之既解，而各言归，斯实譬之政刑，非为戏乐而已。七略曰：蹋鞠，其法律多微意，皆因嬉戏以讲练士，至今军士羽林无事，使得蹋鞠。归田赋曰：聊以娱情。镇以崇台，寔曰永始。永始，台名，仓廪所居也。韦仲将景福殿赋曰：时襄羊以刘览，步华辇於永始，知稼穑之艰难，壮农夫之克敏。衤复阁重闱，猖狂是俟。庄子曰：猖狂，妄行也。京庾之储，无物不有。毛诗曰：曾孙之庾，如坻如京。郑玄曰：庾，露积穀也。西京赋曰：于何不有。不虞之戒。於是焉取。言有不虞之戒，取京庾以给之。周易曰：君子以除戎器，戒不虞。 

    尔乃建凌云之层盘，浚虞渊之灵沼。凌云，层，盘名也，为之以承甘露也。虞渊，灵沼名也。韦仲将景福殿赋曰：虞渊灵沼，渌水泱泱。毛诗曰：王在灵沼。清露瀼瀼，渌水浩浩。清露，层盘之露也。毛诗曰：零露瀼瀼。而羊切。尚书曰：浩浩滔天。树以嘉木，植以芳草。西京赋曰：嘉木树庭，芳草如积。悠悠玄鱼，隺々白鸟。孔丛子，孔子歌曰：黄河洋洋，悠悠之鱼。毛诗曰：白鸟翯々。毛苌曰：翯々，肥泽也。翯与隺音义同。沈浮翱翔，乐我皇道。言鱼鸟得所。若乃虬龙灌注，沟洫交流。言为虬龙之形，吐水灌注，以成沟洫，交横而流。东征赋曰：望河、洛之交流。陆设殿馆，水方轻舟。尔雅曰：大夫方舟。郭璞曰：并两船。篁栖鹍鹭，濑戏鰋鲉音由。服虔汉书注曰：篁，丛竹也。鹍、鹭，二鸟名。鰋、鲉二鱼名。丰侔淮海，富赈山丘。字林曰：侔，齐等也。冯衍爵铭曰：富如江海。孙卿子曰：节用裕民，且有富厚丘山之积矣。尔雅曰：赈，富。丛集委积，焉可殚筹？郑玄周礼注曰：少曰委，多曰积。仪礼注曰：筹，算也。虽咸池之壮观，夫何足以比雠？春秋汉含孳曰：咸池主五穀。宋均曰：咸池，取池水灌注生物以为名也。元命包曰：其星五者各有职，以蓄积为作恃五穀。尔雅曰：雠，匹也，视周切。 

    於是碣以高昌崇观，表以建城峻庐。薛综东京赋注曰：高昌、建城，二观名也。韦仲将景福殿赋曰：北看高昌，邪睨建城。碣，揭同。岧峣岑立，崔嵬峦居。尔雅曰：山小而高曰岑。又曰：峦，山堕。郭璞曰：山形长狭者，荆州谓之峦。飞阁干云，浮堦乘虚。西都赋曰：脩涂飞阁。西京赋曰：干云雾而上达。浮堦，飞陛也。遥目九野，远览长图。谓建城也。淮南子曰：上通九天，下贯九野。高诱曰：九天，八方中央，九野亦如之。周礼曰：遂人掌邦之野，以土地之图经田野。頫眺三市，孰有谁无？谓高昌也。韦仲将景福殿赋曰：践高昌以北眺，临列队之京市。周礼曰：大市，日仄而市。朝市，朝时为市。夕市，夕时为市。孟子曰：古之为市，以其所有，易其所无。睹农人之耘耔，亮稼穑之艰难。惟飨年之丰寡，思无逸之所叹。毛诗曰：或耘或耔，黍稷薿薿。尚书无逸，周公曰：呜呼，君子所其无逸，先知稼穑之艰难乃逸。又曰：我闻在昔，殷王中宗享国七十有五年，高宗之享国五十有九年。自是厥後立王，生则逸，或五六年，或四三年。感物众而思深，因居高而虑危。谓三市也。感，犹思也。周易曰：日中为市，聚天下之货。又曰：君子安而不忘危。惟天德之不易，惧世俗之难知。周易曰：用九，天德不可为首也。尚书曰：尔亦弗知天命不易也。观器械之良窳以主，察俗化之诚伪。文子曰：器械不恶，而职事不慢也。郑玄礼记曰：器械，礼乐之器及兵甲也。史记曰：舜陶河滨，器不苦窳。晋灼曰：窳，病也。班固汉书赞曰：孝宣之治，至於器械。自元、成间鲜能及之，亦足以知吏称其职，民安其业。瞻贵贱之所在，悟政刑之夷陂。晏子春秋，景公谓晏子曰：子之宅近市，则识贵贱乎？对曰：既窃利之，敢不识乎？公曰：何贵何贱？是时也，景公繁於刑。晏子对曰：踊贵而屦贱。公是以省刑。孔安国尚书传曰：夷，平也。陂，险也。亦所以省风助教，岂惟盘乐而崇侈靡？省风，观器械也。国语，伶州鸠曰：天子省风以作乐助教，察政刑也。班固汉书述曰：威实辅德，刑亦助教。子虚赋曰：奢言淫乐而显侈靡也。屯坊列署，三十有二。星居宿陈，绮错鳞比。声类曰：坊，别屋也。方与坊古字通。释名曰：坊，别屋名。星，散也。列位，布散也。宿，星宿也。比，比相次也。扶至切。辛壬癸甲，为之名秩。辛壬癸甲，十干之名，今取以题坊署，以别先後也。房室齐均，堂庭如一。出此入彼，欲反忘术。广雅曰：术，道也。惟工匠之多端，固万变之不穷。楚辞曰：亦多端而胶加。又曰：万变之情，岂其可尽。物无难而不知，乃与造化乎比隆。列子曰：穆王见偃师叹曰：人之巧，乃与造化同功。造化，已见东都赋注。雠天地以开基，并列宿而作制。制无细而不协於规景，作无微而不违於水臬五结切。无细不合，皆言合也。无微而违，言不违也。周礼，匠人建国，水地以县，置槷以县，眡其景，为规识日出之景与日入之景，郑玄曰：於四角立植，而县以水，望其高下，高下既定，乃为位而平地也。槷，古文臬，假借字也。於所平之地，中树八尺之臬，以县正之，眡之其景，将以正四方也。故其增构如积，植木如林。区连域绝，叶比枝分。离背别趣，骈田胥附。离背别趣，各有所施也。骈田胥附，罗列相著也。纵横逾延，各有攸注。公输荒其规矩，匠石不知其所斫。墨子曰：公输般为云梯。郑玄礼记注曰：公输若，匠师也。般、若之族多技巧也。孔安国尚书传曰：荒，废也。庄子曰：匠石之齐，见栎社树。观者如市，匠伯不顾。司马彪曰：匠石字伯。说文曰：斫，竹句切。既穷巧於规摹，何彩章之未殚。尔乃文以朱绿，饰以碧丹。言既极规摹之巧，而未尽采章之盛，故文之以朱绿，而饰之以碧丹也。傅毅七激曰：文以朱绿。殚下或有駮字。非也。点以银黄，烁以琅玕。黄谓黄金。汉书曰：杨仆怀银黄也。光明熠以入爚药，文彩璘班。说文曰：熠，盛光也。爚，火光也。埤苍曰：璘扁，文貌。清风萃而成响，朝日曜而增鲜。虽昆仑之灵宫，将何以乎侈旃。穆天子传曰：天子升於昆仑之丘，观黄帝之宫。规矩既应乎天地，举措又顺乎四时。太玄经曰：天道成规，地道成矩。文子曰：举措废置，不可不审。顺乎四时，即顺时立政也。是以六合元亨，九有雍熙。吕氏春秋曰：神通乎六合。高诱曰：四方上下为六合。元亨，已见上文。毛诗曰：方命厥后，奄有九有。毛苌曰：九有，九州也。东京赋曰：上下共其雍熙。尚书曰：黎民於变时雍。又曰：庶绩咸熙。家怀克让之风，人咏康哉之诗。尚书曰：允恭克让。又：咎繇乃歌曰：元首明哉，股肱良哉，庶事康哉。莫不优游以自得，故淡泊而无所思。毛诗曰：优哉游哉。郑玄曰：优游，自安止也。东都主人曰：莫不优游而自得，玉润而金声。淮南子曰：所谓有天下者，自得而已。老子曰：道之出口，淡乎其无味。说文曰：泊，无为也。庄子曰：知反於帝宫，见黄帝而问焉，曰：何思何虑则知道？黄帝曰：无思无虑则知道也。历列辟而论功，无今日之至治直之反。封禅书曰：历选列辟。李尤平乐观赋曰：披典籍以论功，盖罔及乎大汉。庄子曰：容成氏、大庭氏，若此时至治也。彼吴蜀之湮灭，固可翘足而待之。封禅书曰：湮灭而不称。新序，赵良谓商君曰：君亡可翘足而待也。广雅曰：翘，举也。 

    然而圣上犹孜孜靡忒，求天下之所以自悟。孟子曰：鸡鸣而起，孳孳为善者，舜之徒也。孳与孜同。郑玄毛诗笺曰：忒，变也。家语，鲁君曰：微夫子，寡人无由自悟也。招忠正之士，开公直之路。汉书，谷永上书曰：崇谏争之官，广开忠直之路。想周公之昔戒，慕咎繇之典谟。周公昔戒，谓无逸也。咎繇典谟，谓康哉之歌也。除无用之官，省生事之故。史记曰：吴起如楚，捐不急之官。汉书，萧望之曰：生事於外夷，渐不可长。公羊传曰：遂者何，生事也。何休曰：生，犹造也。贾逵国语注曰：故，谋也。绝流遁之繁礼，反民情於太素。淮南子曰：凡乱之所由生者，皆在流遁。流遁之所生者五，或遁於木，或遁於水，或遁於土，或遁於金，或遁於火。此五者一足以亡天下也。说文曰：遁，迁也。尚书曰：礼烦即乱。太素，朴素也。东都赋曰：昭节俭，示太素。故能翔岐阳之鸣凤，纳虞氏之白环。国语，周内史过曰：周之兴也，鸑鷟鸣於岐山。世本曰：舜时，西王母献白环及珮。苍龙觌於陂塘，龟书出於河源。魏志文纪曰：青龙见於靡陂。魏略文纪曰：神龟出於灵池。东京赋曰：龟书畀姒。班固汉书赞曰：汉使穷河源也。醴泉涌於池圃，灵芝生於丘园。魏志曰：延康元年，醴泉出，芝草生於乐平郡。总神灵之贶祐，集华夏之至欢。王逸楚辞注曰：总，合也。春秋元命包曰：通三灵之贶。长杨赋曰：受神人之福祐。尔雅曰：贶，赐也。祐，福也。尚书曰：华夏蛮貊。方四三皇而六五帝，曾何周夏之足言！郑玄毛诗笺曰：方，且也。燕丹子，夏扶谓荆轲曰：何以教太子？轲曰：高欲令四三王，下欲令六五霸，於君何如也。






</div>
    <div class="pagination">
<a href="文选昭明文选_page7.html">上一页</a><span>...</span><a href="文选昭明文选_page3.html">3</a><a href="文选昭明文选_page4.html">4</a><a href="文选昭明文选_page5.html">5</a><a href="文选昭明文选_page6.html">6</a><a href="文选昭明文选_page7.html">7</a><span class="current-page">8</span><a href="文选昭明文选_page9.html">9</a><a href="文选昭明文选_page10.html">10</a><a href="文选昭明文选_page11.html">11</a><a href="文选昭明文选_page12.html">12</a><a href="文选昭明文选_page13.html">13</a><span>...</span><a href="文选昭明文选_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
