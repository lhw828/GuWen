<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 115 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 115 页/共 603 页
  </h1>
  <div class="content">
   赵庆佞媚为姿，谄谀成性。贪残不轨，兽中之有饿狼。轻薄无仪，人间之有鬼。江淮果物，荔枝、龙眼之珍；河济饴糖，米蘖、马鞍之妙。石蜜百花之蕊，味是蜂调；甘瓜五色之香，美疑鹤集。豹胎、龙胁，凤腊、猩唇，越俗鸣蝉之稻，安定噎鸠之麦。趑趄雉伏，谒宰辅之车前；蛇行，拜公卿之马首。谄事贾谧，阿附董贤。徒有事於苞苴，不自亲於机杼。盗家财而饷家长，人路难通；偷社酒而劝社神，冥途未许。鼠窜求道，小人引之以为能；狐媚取容，君子得之而不贵。宜从斥逐，以率群僚。
    ○廪牺令王尧上封事隹礼诸侯九推今之刺史古之诸侯令刺史无藉田处不可以训农（藉田一条）
    《汉书》十志，农为有国之基；《洪范》九畴，食是生人之命。由是古之圣帝，躬事三推；昔者明王，亲行万乘。鼍鼓震地，銮舆动天，耸凤盖以来□，建龙而拂日。青坛岳立，翠幕烟平，百司於是骏奔，三公以之肃事。绀辕黛耜，克遵应劭之仪；绿耦朱绂，允备曹之礼。周宣王之寝废，自有前讥；汉文帝之遵崇，斯为后则。王尧职参禀署，位掌甸师，钦承北极之尊，奉东郊之典。欲使载芟之咏，无替於前修；保介之容，有崇於古训。潘岳创赋，备陈执耒之端；曹植为文，具述勤耘之美。
    以今之刺史，古之诸侯，既称字养之官，实曰教人之首。若令沮劝，必在躬亲，此虽识於朝三，犹未闻於暮四。若坛飞羽爵，便为劝稼之方；门列春牛，即是趋农之候。更施别法，於是为烦。
    ○皇后亲蚕诸侯之小君古者亦有蚕室今废其事不可以率下（亲蚕一条）
    平土就蚕，彰乎曩烈；亘山成茧，著自前书。爰崇黻冕之宜，遂展鞠衣之范。暨乎姑洗应律，甲乙司辰。鸣鸠醉椹之朝，戴胜降桑之日。鸳帷就列，一十四位导其前；服斯临，百二十官随其後。銮镳顺动，翠盖郁其参差；凤辖徐飞，翟羽纷其容裔。懿筐是执，柔桑是攀。劝以女儿之蚕，收其园客之茧。三盆事毕，可献之於王公；六服功成，可陈之於宗庙。昔三王季末，五霸凌迟，礼乐自出於诸侯，征伐不由於天子。遂令列国命妇，窃三宫之礼容；连伯嫔嫱，僭九重之秘式。圣朝八同贯，四海为家，芟往帝之浇风，削前王之弊政。自我作古，何礼之拘？化俗调，斯为折中。王尧所请，理未通方，如愚所裁，告记为允。
    ○{道禾}官署令姚泰盗用进米二十石上米倍四十五价次绢估三十价断绞不伏（{道禾}官一条）
    务农重谷，旷代之彝典；税熟贡新，经邦之雅训。金不可食，轻瑞铣以投蛙；玉不可衣，弃和珍而抵鹊。一日不作，天下受其饥；三载斯盈，海内г其润。磨蜃而耨，百谷所以繁滋；驱象而耕，三农以之告稔。彩难屡见，非无白壤之仪；春鸟不鸣，自有黄□之应。姚泰策名列署，受委{道禾}官，专司瑞鹊之禾，实主鸣蝉之稻。赤乌积耨，冰粟千仓；黄雀随犁，秋苗万亩。五种燕颔之粲，粒若流珠；六月翟白之租，精如散玉。岂得安定之麦，不进中宫；长安之米，窃留私室？刑名极峻，法焉可逃？情状难容，死有馀谴。但平赃定律，必依高估；供进所须，宜从极价。论次缣则状当绞，坐准。
    ○沧州弓高县实性寺释迦像碑
    详夫元天北列，运斗极於璇枢；大地东倾，镇江河於玉。昼夜则晦明无定，羲舒为朝夕之资；动静则亏缺有时，乾坤非长久之器。岂湛然常住，大雄包混沌之源；寂尔无生，正觉出氤氲之表。故能使九十六道，纪菩提之一门；三十三天，贯须弥之四顶。振岚飚而吹大块，运僧於埏直之前；扬智炬而烁洪炉，置贤劫於陶钧之上。其去也，後天而灭，故现灭而归无；其来也，先地而生，故因生而示有。青霄帝座，降灵气於中胎；白净王宫，孕神姿於右胁。莲乘七步，树下六年，荐玉象於祥符，启金人之瑞梦。影流中国，大地由其震动；光入太微，星垣为之不见。
    法王之应迹也，妙觉常身，本无颜色，至人垂教，遂有形仪。开满月之奇姿，韫中天之异相。髻衔龙，顶秀螺文。万印生於瑞手，千花发於神足。莲开青目，毫光照於四天；花艳丹唇，顶彩周於十地。
    法王之宝相也，具一切智，号悉达多；通万物心，名希有相。往来不穷之谓圣，阴阳不测之谓神。不化而行，不言而信。持慧灯而耀长夜，扬法舸而救迷津。为尘品之医王，作群生之慈父。
    法王之至仁也，法忍智忍，率难忍以皆空；无心即心，总群心而俱摄。珊瑚江海，一指测於波澜；琉璃日月，二手分其昼夜。目连持线，天地为之颓纲；舍利投针，山石由其绝纽。
    法王之神力也，儒童毓庆，阙里生叹凤之声；摩诃降迹，苦县诞犹龙之彦。仲尼礼乐之标首，仰至圣於迦维；伯阳道德之真宗，访古皇於天竺。故知一乘妙旨，超然居十翼之先；二谛微言，邈矣出三清之表。
    法王之威德也，率陀天上，飞ト神功，舍卫城中，香台造化。百千妙界，生於鸟翅之间；十二音声，出於象牙之表。金绳百丈，下照日宫；珠网七重，傍临月殿。萍流地上，化为池沼之形；花散空中，变作楼台之影。
    法王之壮观也，佛中佛日，天上天人。金口振於西方，银函洎於东夏。无能间细，写鳌氵敖於波流；有外谈空，运迦维於宇宙。合掌腹内，思闻十善之音声；舒翼壳中，遥相四天之说法。
    法王之仁化也，高梯直上，包括太虚；抽针旁缀，区分小有。贯花之句，光如水上之莲；说偈之音，皎若星中之月。非有相而非无相，凡圣莫测其幽微；空是色而色是空，圣愚不知其要妙。
    法王之教化也，法身无像，故因像以宣功；道本无言，亦因言而示教。尘俗不可以久处，故厌世而归空；真如不可以道标，故凝神而降迹。吾之去也。因辩无常；吾之来也，因谈缘起。情有所至，河海为之编龙；神有所归，丛林为之变鹤。从灭至灭，能通寂灭之因；无生示生，永入长生之地。
    法王之变化也，由是八方回向，万国归依。慧日被於三千，法雨流於百亿。周穆王之代，圣教方融；汉明帝之时，慈风渐扇。年移晋宋，运属周隋。苍鹅出而天地屯，赤龙发而干戈起。秦川涌血，罗什不归；赵郡僵尸，图澄永去。西域驮经之路，荆棘参天；东郡画像之郊，风尘扑地。我高祖神尧皇帝傍回地轴，蹴昆仑以西倾；太宗文武圣皇帝仰握乾符，扫而南灭。削平岳渎，舒卷风□。芟毒树而建祗园，拔邪山而开福地。
    实性寺则贞观三年奉敕之所建也。平原控赵，渤海临齐。上衡毕昴之星，下瞰衡漳之地。浦称骏渎，马颊太史之遗踪；地号弓高，龙&lt;各页&gt;将军之旧业。爰於此地，回构乾堂。兴八会之香台，辟三休之妙观。龚遂解绳之邑，宝线争施；曹丕沈李之郊，天花竞落。螺宫映水，枕藕关於黄河；鱼梵吟风，接蜃楼於沧海。实栖神之秘宅，毓庆之神区者哉！
    寺主久依定水，早庇禅休，功济有缘，业优无学。意花不染，宏上善於慈心；胜果争攀，察中乘於慧眼。非色非相，凝神究竟之端；无我无人，高蹈苦空之外。上座都维那等，并寻鹫岭，访道鸡园，归诚甘露之门，自得醍醐之性。鹅珠护戒，标苦节於坚林；龙镜澄空，照真规於静域。以为修身者福，福遂则殃销；坚善者功，功施则缘发。
    旁求大匠，广召山虞。粤以仪凤二年，移宝堂于寺内，去旧处三百馀步。设奇功於地道，神妙无方；穷逸思於天关，灵机不测。鱼鳞翠瓦，逐层阁而舟移；雁齿青阶，带崇基而毂转。虹梁曜日，焕若神行；鲸栋凝烟，故非人力。宝阶星动，似忉利之飞来；绀殿□浮，同化城之涌出。岂非威神自在，不可思议者哉？
    於宝堂内敬画释迦尊像一铺，金范素，写ぬ图青，斫象浦之灵珠，彖龙泉之羽璧。鲛人水织，竞送霜缣；蛾客抽丝，争投雪线。七重交映，百宝庄严；实相端凝，粹容圆备。蜂王献蜜，纷飞紫绀之楼；龙女持花，出入珊瑚之殿。诸天献果，芙蓉生宝座之前；居士焚香，柏叶起金炉之上。千躯圣像，据六地而扬音；八部龙神，下三天而奏乐。斯乃元功幽赞，故无德而称焉。
    调露之初，边烽屡警，七重黑晕，万里黄沙。旄头干太白之精，素挹中台之翠。乡人等九州令族，四海良家，提龙剑而星驰，撮犀渠而电激。为鹏为鹗，轻飞雁塞之前；如虎如貔，回啸狼居之表。阴山雾廓，瀚海波清。凭慧力而服魔军，持揣算而摧孺子。共申宏愿，植此丰碑，记历代而长存，惟令名之不朽。奉为高宗大帝，星珠敛耀，斗电潜辉。御鸾凤於金舆，邃攀龙於鼎峤。娲皇诞裔，姬姒降生。断鳌立极之神功，乘龙御天之大业。凝情三昧，早慧六通。坐兰掖而虔诚，仰茨山而展庆。使持节沧州诸军事沧州刺史李公（阙）庭坚之雅操，列马喙之殊姿；汉太尉之名家，履龟文之异相。贾琮出刺，下车而肃百城；延寿闲居，闭阁而绥千里。长史北平公，晋太尉之宠，首有虞陶；唐左相之荣，实兼平景。庞士元之展足，终非百里之材；王休徵之佩刀，实有三台之望。朝散大夫行弓高县令晋君，嘉禾献瑞，门传翠叶之风；鬯草袭勋，业践彤弓之锡。横绮琴於膝上，翠翟朝训；揽明镜於怀中，青鸾晓集。丞太原王愿、主簿陇西李灌、尉河东卫神暹、常山张行等，并周灵王之太史，仙人白鹤之苗裔，帝颛顼之儒宗，柱史青牛之叶胄。羊车映王，焕气於淮川；鹊印流金，郁灵符於宝轴。骥从东道，方申逐日之功；鹏举北溟，皆戢摩霄之翼。乡望某等，并地邻邹鲁，境接燕齐，俗富诗书，家丰礼乐。海隅鸥狎，犹存射雉之规；河朔鹰扬，仍带爽鸠之气。隽不疑之故里，气调魁梧；石仲容之旧墟，英灵俊杰。德由名显，功以颂宜。非笔无以申其功，非言无以叙其德。旁求翠玉，远播鸿徽。刻龙首於银钩，凿龟文於玉版。蓬莱之水三尺，孤В碣馆之前；扶桑之日再中，独立金台之上。俾夫天销劫石，琼文写而无穷；地入微尘，宝字书而不灭。重宣此意，而为颂曰：
    太虚混沌，寂寥沈默。二仪既判，三才允殖。地缺东南，天倾西北。陵迁谷转，山开水塞。月满则亏，日盈则昃。大哉正觉，竟元不测。先地而极，後天而益。不灭不生，无声无色。曜魄指掌，乾坤胸臆。圣人立教，用形表则。实相端严，粹容岐嶷。销灭五苦，削平六贼。水号连河，山名檀特。六度斯阐，三明在即。牛口西来，马明东陟。玉偈光启，金言允克。碣石燕郊，平原赵国。雀台西指，蜃楼东Τ。建此神区，爰崇净域。龙图合兆，龟书应墨。绮缀星浮，金铺电。地神献果，天厨送食。八会□平，三门箭直。宝堂移转，神通智力；飞檐振羽，虹梁动翼。ト似□行，楼如鹤息，日逐阶旋，天从桥匿。野外尘黄，星间晕黑。爰凭净居，翦除荆棘。雁塞消氛，龙楼受职。银书玉版，镌名记德。临雁塔之阶基，对蜂台之阃域，穷逸思於图篆，放神功於翦刻。孤标九流之间，独立金台之侧。惟令名之不朽，或驰芳於百亿。
    ●卷一百七十五
    ☆崔行功
    行功，恒州井陉人。高宗时累转吏部郎中，以善占奏，常兼通事舍人内供奉。又召为司文郎中，主朝廷大典册，後迁兰台侍郎卒。
    ○赠太师鲁国孔宣公碑
    臣闻形气肇分，宗匠之涂遂广；性情已著，名教之理攸兴。是故雕刻为妙物之先，粉泽成真宰之用。若其聃语弃智，则圣非攘臂之端；庄寄齐谐，则礼必因心之范。虽九流争长，百家竞逐，而宗旨所归，典坟攸系。夫轩羲已谢，子姒迭微；步骤殊方，质文异辙。及流起噪，箕服传讠夭；宪章板荡，风雅沦丧。然而千龄接圣，崇朝可期；五百见贤，伐柯未远。粤惟上哲，降生圯运，理接化先，德充造物。财成教义，弥纶之迹已周；组织心灵，范围之功且峻。利仁以济幽显，垂训以г动植。自叹起临川，道穷反袂。西峰琬玉，几烬苍山；东野柔桑，多尘碧海。属混元再造，休明一期，雅颂之音复闻，郊之礼还缉。跨巢胥之逸轨，迈龙鸟之遐风，瞻白□而升介邱，翼苍螭而过沂上。而令千祀之外，典册遂隆；九泉之下，哀荣方缛，斯乃命为罕说，道不预谋。岂如箕山之魂，空成寂寞；信陵之墓，徒复经过？将知龙蛇之蛰，潜契於天壤；圣智所游，高悬於日月。言之不可极，其惟孔太师乎？
    太师讳某，字仲尼，鲁国邹人，有殷之苗裔也。分於宋，则孔父嘉为大司马，弗父何以国让其弟厉公。正考父佐戴武宣而受三命，居於鲁，则有防叔伯夏叔梁纥，纥生太师。
    若夫天命元鸟，玉箧隆其哲；瑞启白狼，瑶台繁其锡类。武王覆夏，仍迁象物之金；有客在周，复奏桑林之乐。滋恭喻户臣之鼎，高让挹延吴之风。令绪昌源，焕乎已远。至如象纬凝质，则傅说、巫咸；嵩华降神，则申伯、吉甫。在於郊临巨迹，郁符中野之祥；水带邱阿，遥均反宇之庆。韫乾坤之精粹，陶阴阳之淑灵。度九围十，河目海口。放勋文命，有喻於仪形；子产皋繇，微详於具体。孟孙言其将圣，太宰辨其多能。
    神关系表，性与道合。时初撰屦，已训鲁卿；年未裘裳，先窥周室。犹且学期上达，业遵下问。龙如藏史，或访礼经。碧准苌宏，言询易象。曲台相圃，广陈揖让之容；师挚师襄，屡辨兴亡之极。网罗六艺，经纬十伦，加以思入无方，情该至赜。陈庭矢集，悬验远飞；季井泉开，冥占幽怪。新萍泛日，能对於楚宾；旧骨沦风，旋训於越使，藏往知来之际，微妙元通之旨，不可以龟策求，不可以筌蹄得。及其誉闻曲阜。南宫展师资之敬；应务中都，西邻化诸侯之法。冬官效职，五土得其攸宜；秋令克宣，两观展其刑政。沟疏，墓道，且抑季桓；田归汶阳，遂陵齐景。尊君卑臣之训，自家刑国之术；每惆怅於兴周，亦流连於韶管。
    然而高不惠，彼日寝微，起哀怨於王风，绝归飞於鸣鸟。是邦可化，斯道欲行。暖席兴忧，问津匪倦。俎豆尝说，空及三军之容；季孟有言，不接双鸡之膳。晏平推士，尚或相排，子西让王，终成见拒。亦有宋朝司马，乔木难休；卫国匡人，逆旅焚次。荷蒉微者，翻嗟击磬之心；仪封细人，潜明木铎之意。既而在斯兴感，用辍栖遑。
    狂简斐然，弥嗟穿凿。旋骖旧馆，扫筵阙里。杏坛居寂，缁林地幽。知十稽微，得二承妙。科斗所载，方阅旧文；雎鸠在篇，遍详雅什。河汉兆鼓，铿锵之响复传；宗庙衣裳，升降之仪还序。博约无倦，诱喻多方。后稷躬耕，近关励物；伯夷馁死，犹可激贪。周公其人，则神交於梦想；管仲小器，则叹微於征伐。立德立言，太上谓之不朽。曰仁曰义，前哲以之周旋。覆篑为山，喻天阶而不陟；读易无过，假日蚀以鸣谦。茨岭峒山，寄言於独善；岐情风御，示陟於通庄。妙臻数极，作侔易简。是知缝掖乃兼济之途，华衮非为政之要。及其愚智齐派，椿菌如一。南楚狂狷，旧辨凤衰；东鲁陪臣，奄成麟毙。晨兴负杖，知命发於话言；夕寐奠楹，将切伤其溘虑。崇山化谷，小天下而无由；殒石沈星，架大梁而何有？门人议服，俱缠至极之哀；国史制词，永锡遗之诔。
    及埏深夏屋，树列远方，五胜迭迁，六籍无准。席间初阒，已舛微言；入室且分，遄乖大义。秦人蛀沸，遗烬翳然；汉代龙骧，挟书未剪。元封有述，残阙载陈，甘露嗣踪，搜扬复起。舂陵受命，先访於胶庠；谯郡膺符，多招於文学。逮江马南度，泉鹅北飞，入环林，鲸冲圣海，有随交丧，中原翦覆。东序南雍，鞠为茂草；六乐五礼，皆从毁室。钦若皇唐，肇鹰明命，祖武宗文之业，天成地平之勋，图书因乐推重，干戈由宁乱集。刳舟创浮，芹藻之诗先远；戎衣初卷，羽之节旋兴。皇上以圣敬而抚璇图，以文明而膺宝历。夏启挹其光兆，姬诵让其惟清。化入龙沙，风移是海；金邱展尽，琼田荐。潜马饰黄芝之封，浮龟吐绿文之籀。虞庠殷塾，广宾庞叟；蓬岭石渠，朋延敦诲。垂衣裳而凝想，虚旒纩以永怀。至於大道浸微，小康遂往。嬴讥紫色，谬践元阿。刘风白金，徒遵高里；黄初正始，时多间然。建武永平，业非尽善，而乃作乐崇德，殷荐之礼毕陈；有孚载容，观下之训齐设。肆类群望，孝享之义益隆；归功三后，尊祖之诚愈切。诏寰中而徵万玉，译荒外以召百灵。一茅分茹，双鹣共羽；翠华远，秸席虚位。上帝储祉，泰壹有辉；山祗传声，海神会气；九皇之况荣可嗣，三代之阙典还属。乃使朱鸟翔日，苍威戒路，七萃腾景，八鸾锵风。过大庭以省方，掩洙上而观艺。晏居莫辨，祠堂岿然。见马鬣於荒坟，识檀於古遂，叹重泉之可作，闻盛德而必祀。言敷典训，广命子材。赠以太师，式旌幽壤；改制神宇，是光令德。於时皇唐之御天下四十有九载，即乾封之元年也。摄提贞岁，勾芒献节，兖州都督霍王元轨，大启藩维，肃承纶诰，庀徒揆日，疏闲远。接泮林之旧，削灵光之前殿。徂徕新甫，伐乔木而韵流嘤；岱畎泗滨，采怪石而喧浮磬。紫施绚，黝黛飞文。沓ㄆ重栌，春窗秋幌。阴阎积雾，复阁怀烟。几仍度室，席遵函丈。寿宫焕然，容有穆。至如襄城有访，七圣接其骖；汾水言游，四子冥其衡轭。将谓布衣黄屋，名器则殊；卷领素王，感召宜一。颜子侍侧，似发农山之谈；季路承闲，如兴浮海之说。西华束带，尚以要宾；言偃裼裘，犹为得礼。避席延其不敏，舍瑟眷其幽情。共列升堂，齐参睹奥。岁时藻，复杂昌蒲。平日弦歌，还闻丝竹。皇储一德，聿隆三善。博望邀裾，肃成讲义。发挥造，幽赞事业。而以周穆之觞王弹琴，尚勤西；汉帝之展稷邱，因书东岳。遂乃思建隆碣，上闻天；言由国本，理会冲情。副震宫之德声，命芸阁以纟由颂；元堂辟兮神灵ㄊ，扬教思兮两仪配。煽皇纲兮融帝载，尧可履兮舜为佩。昼而明兮夜而晦，于嗟业兮丽万代，其词曰：
    赫赫上帝，悠悠天造。神集鸿名，圣居大宝。循性称教，率性为道。政若金，化侔偃草。爻画先起，律吕创陈。礼节天地，乐和人神。成期用简，业尚日新。纟宰无声臭，骘有彝伦。水火朝变，宪章时革。周庙伤禾，殷墟悲麦。艳纰雅，嬴荷沦赜。散乱纪言，支离方册。自天生德，由纵成能。宾筵恪嗣，铭鼎家承。蹲龙运舛，振铎冥膺。阙典攸缉，斯文载兴。广训三千，遍於七十。历阶东会，藏书西入。楚将分社，齐闻与邑。接舆自狂，长沮空执。在智伊妙，惟神乃几。羊因鲁触，鸟向陈飞。那传颂管，编照书韦。卜商承绚，颜子参微。尧则不追，亦遂往。名教潜发，心灵泛奖。德配乾坤，业晖辰象。麟悴遥泣，山聩仰。三统昌日，千龄圣期。宗有昊，展礼崇基。觐宣时迈，神缄孝思。绛螭承轭，翠凤翻旗。上浮龟蒙，遥集邹鲁。翘勤真迹，惆怅今古。旧壁迷字，荒坟翳斧。纶贲宗师，诏缉灵宇；虹梁野扌，翼林舒。雕栊绣桷，圆井方疏。沂童浴早，泮鸟鸣初。俎豆蠲洁，丹青蔼如。墨栓前踪，庄放遗辙。於昭遐训，允归圣烈；肃穆仁祠，阴沈像设。随四序以潜运，悬三光而不缺。
    ☆桓彦范
    彦范字士则，润州丹阳人。少以门荫调补右翊卫，累转司刑少卿。中宗即位，以诛张易之昌宗功加银青光禄大夫，拜纳言，赐勋上柱国，封谯郡公，改侍中。用武三思谮进封扶阳郡王，加特进，令罢知政事。又因三思诬构贬泷州司马，长流州，三思令周利贞矫制杖杀之，年五十四。睿宗立，追复官爵，谥曰忠烈，建中元年重赠司徒。
    ○论时政表
    昔孔子论诗，以《关雎》为始，言后妃者，人伦之本，理乱之端也。故皇英降而虞道兴，任姒归而姬宗盛。桀奔南巢，祸阶妹喜；鲁桓灭国，惑以齐媛。伏见陛下每临朝听政，皇后必施帷幔坐於殿上，预闻政事。臣愚历选列辟，详求往代，帝王有与妇人谋及政者，莫不破国亡身，倾继路。且以阴乘阳，违天也；以妇凌夫，违人也。违天不祥，违人不义。由是古人譬以牝鸡司晨，惟家之索。《易》曰：“无攸遂，在中馈。”言妇人不得预於国政也。伏愿陛下鉴古人之言，察古人之意，上以社稷为重，下以苍生在念，宜令皇后无往正殿，干预外朝，专在中宫，聿修阴教，则坤仪式固，鼎命惟永。
    又臣闻京师喧喧，道路籍籍，皆云胡僧慧范，矫托佛教，诡惑后妃，故得出入禁闱，挠乱时政。陛下又轻骑微行，数幸其室。上下黩，有亏尊严。臣尝闻兴化致理，必由进善；康国宁人，莫大弃恶。故孔子曰：“执左道以乱政者杀。假鬼神以危人者杀。”今慧范之罪，不殊於此也。若不急诛，必主变乱。除恶务本，去邪勿疑，实愿天聪，早加裁贬。
    ○请穷治张昌宗疏
    微臣窃见宋奏：张昌宗令李宏泰占，有天分及有天子气，请禁身勘当，恩敕不允者。但昌宗无德无才，谬承恩宠，自宜粉骨碎肌，以答殊造，岂得包藏祸心，有此占相？陛下以簪履恩久，不忍加刑；昌宗以逆乱罪多，自招其咎。此是皇天降怒，非唯陛下故诛，违天不祥，乞陛下裁择。
    原其本奏，以防事败。事败即言奏讫，不败则候时为逆。此乃奸臣诡计，疑惑圣心。今果遂其所谋，陛下何忍不察？若昌宗无此占相，奏後不合更与宏泰往还。尚令修福，复拟禳厄，此则期於必遂，元无悔心。纵虽奏闻，情实难恕，此而可舍，谁其可刑？
    陛下党而不诛，养成其恶，臣恐更有为逆者，无人敢言。纵使昌宗元无此心，今见频遭事迫，亦当不日为乱，况复先有包藏？又昌宗经勘当已前，其心或防後，则虽有此惧，势仍倾朝。况经两度事彰，天恩并垂舍宥，昌宗自为得计，人亦以为应运，即不劳兵甲，天下皆从，万方讥之，以为陛下纵成其乱也。臣闻父在子称尊者，尚为逆子；君在臣图天分，是为逆臣。臣逆不诛，社稷其亡矣。伏请付鸾台凤阁三司考竟其罪。
    ☆张柬之
    柬之字孟将，襄州襄阳人。少补太学生，第进士，累补青城丞，永昌元年以贤良徵，时年七十馀矣。试策第一，擢拜监察御史，神功初累拜荆州大都督府长史。长安中召还，狄仁杰荐为司刑少卿，迁秋官侍郎，寻同凤阁鸾台平章事，迁凤阁侍郎。中宗即位，以诛张易之昌宗功擢拜天官尚书凤阁鸾台三品，封汉阳郡公，迁中书令，监修国史，进封汉阳郡王，加特进，令罢知政事，授襄州刺史，寻为武三思所构，贬新州司马，愤恚卒，年八十二。景□元年赠中书令，谥曰文贞，建中初又赠司徒。
    ○请罢姚州屯戌表
    臣某言：臣伏闻姚州者，古哀牢之旧国，绝域荒外，山高水深，自生人以来，洎於後汉，不与中国交通。前汉唐蒙开夜郎填﹂，而哀牢不附。至光武末年，始请内属，汉置永昌郡以统理之，乃收其盐布毡之税，以利中土。其国西通大秦，南通交趾，奇珍异宝，进贡岁时不阙。刘备据有巴蜀，常以甲兵不充。及备死，诸葛亮五月渡泸，收其金银起盐，以益军储，使张伯岐选其劲卒利兵，以增武备。故《蜀志》称自亮南征之後，国以富饶，甲兵充足。由此言之，则前代置郡，其利颇深。
    今盐布之税不供，珍奇之贡不入，戈戟之用，不实於戎行，ク货之资，不输於大国，而空竭府库，驱率平人，受役蛮夷，肝脑涂地，臣窃为国家惜之。
    昔汉以得利既多，历博南山，涉兰仓水，更置博南、哀牢二县。蜀人愁怨，行者作歌曰：“历博南，越兰津，渡兰仓，为他人。”盖讥汉贪珍奇盐布之利，而为蛮夷之所驱役也。汉获其利，人且怨歌。今减耗国储，费用日广，而使陛下之赤子，身膏野草，骸骨不归，老母幼子，哀号望祭於千里之外，於国家无丝之利，在百姓受终身之酷臣窃为国家痛之。
    往者，诸葛亮破南中，使其渠率自相统领，不置汉官，亦不留兵镇守。人问其故：亮言置官留兵，有三不易。大率以置官夷汉杂居，猜嫌必起；留兵运粮，为患更重；忽若反叛，劳费更多。但粗设纪纲，自然安定。臣窃以亮之此策，妙得羁縻蛮夷之术。
    今姚府所置之官，既无安边靖寇之心，又无葛亮且纵且擒之技。惟知诡谋狡算，恣情割剥，贪叨劫略，积以为常。扇动酋渠，遣成朋党，折支谄笑，取媚蛮夷，拜跪趋伏，无复惭耻。提挈子弟，唱引凶愚，众会蒲博，一掷累万。
    剑南逋逃，中原亡命，有二千馀户，见散在彼，专以掠夺为业。姚州本龙朔中武陵县主簿石子仁奏置之，後长史李孝让、辛文协并为群蛮所杀。前朝遣郎将赵武贵讨击，贵及蜀兵，应时破败，噍类无遗。又使将军李义总等往征，郎将刘惠基在阵战死，其州遂废。臣窃以诸葛亮称置官留兵，有三不易，其言乃验，至垂拱四年，蛮郎将王善宝、昆州刺史爨乾福又请置州，奏言所有课税，自出姚府管内，更不劳扰蜀中。及置州後，录事参军李棱为蛮所杀。延载中，司马成琛奏请於泸南置镇七所，遣蜀兵防守，自此蜀中骚扰，於今不息。
    且姚府总管五十七州，巨猾游客，不可胜数。国家设官分职，以化俗防奸，无耻无厌，狼籍至此。今不问夷夏，负罪并深，见道路劫杀，不能禁止。臣恐一朝惊扰，为祸转大。伏乞省罢姚州，使隶府，岁时朝觐，同之蕃国。泸南诸镇亦皆废，於泸北置关，百姓自非奉使入蕃，不许交通来往。增府兵，选择清良宰牧以统理之。臣愚将为稳便。
    ○对贤良方正策
    问：朕闻体国经野，取则於天文；设官分职，用立於人纪。名实相副，自古称难；则哲之方，深所不易。朕以薄德，谬荷昌图，思欲追逸轨於上皇，拯群生於季俗，澄源正本，式启维新。俾用才委能，靡失其序；以事效职，各得其长。至於考课之方，犹迷於去取；黜陟之义，尚惑於古今。未知何帝之法制可遵？何代之沿革斯衷？此虽戋戋束帛，每贲於邱园；翘翘错薪，未获於英楚。并何方启塞，以致於兹？伫尔深谋，朕将亲览。
    对：臣闻仲尼之作《春秋》也。法五始之要，正王道之端，微显阐幽，昭隆大业，洛之功既备，范围之理益深。伏惟陛下受天明命，统辑黎元，载黄屋，负黼，居紫宫之邃，坐明堂之上。顺阳和以布政，摄三吏而论道。雍容高拱，金声玉振。微求无厌，误及厮贱。微臣材巧学浅，诚不足以膺严旨，扬天庥。虽然，敢不尽刍尧，罄狂瞽，悉心竭节，昧死上对。臣闻天者群物之祖，王者受命於天，故则天而布列职。天生蒸民，树之君长，以司牧之。自非聪明睿哲，齐圣广渊，不能使人乐其生，家安其业。陛下德自天纵，慈悯元元，既乐其生，且安其业，臣闻瑞者，上天所以申命人主也。故使麒麟游於囿，凤凰集於庭，庆□出，神龙见，其馀草木烟露之祥，不可胜纪。陛下日慎一日，虽休勿休，故天申之以祯石，告之以神文。大矣哉！圣人之鸿业也。臣闰河图、洛书之不至也久矣。孔子曰：“凤鸟不至，河不出图，吾已矣夫！”《师说》曰：“圣人自伤已有能致之资，而天不致也。陛下有能致之资，而天蕴者，所以扶助圣德，抚宁兆人也。”臣观今朝廷含章赡博之士，鲠言正议之臣，陛下诱耐是之，并践丹地，伏青规，雍雍昂昂，□属雾委，鸾骞凤振，佩金鸣玉，曳朱绂，扬翠，充刃於阶庭者矣。昔舜举十六相，去四凶人。有大功二十而为天子，前史美之，称曰尽善尽美，虽甚盛德，无以加此。陛下彰善去恶，昭德塞违，万万於虞舜，自托薄德，愚臣何足以望清光而敢有议哉？制策曰：思欲追逸轨於上皇，拯群生於季俗，澄源正本，式启维新。臣闻善言古者，必考之於今；善谈今者，必求之於古。臣窃以当今之务，而稽之往古，以往古之迹，而比之当今，以为三皇神圣，其臣不能及，故於（疑）亲之。陛下刊列格，正爰书，修本业，著新诫，建总章以申严配，置法匦以济穷冤，此前圣所不能为，非群臣之所能及也。今朝廷之政，上令下行，如身之使臂，臂之使指，百僚师师，罔不咸，此群臣之能奉职也。《书》曰：“元首明哉！股肱良哉！庶事康哉！”故臣以为陛下有三皇之位，而能隆三皇之业也。臣以今之刺史，古之十二牧也。今之县令，古之百里君也。有官职焉，有社稷焉，可谓重矣。任非其材，其害亦重矣。昔周宣王欲训其人，问於樊仲曰：“吾欲训人，诸侯谁可者？”仲曰：“鲁侯肃共明神，敬事耆老，必咨於故实，问於遗训，乃立之。”晋之名臣亦言，“舍人洗马，一时之高选；台郎御史，万邦之俊哲。若出於宰牧，颂声兴矣。”由此言之，则古牧州宰县者，不易其人也。自非惠训不倦，动简天心者，未可委以五符之重，百里之寄。今则不然，多由门资擢授，或以勋阶莅职，莫计清浊；无选艺能，负违圣诫。安肯肃恭明神，轻理慢法？安肯敬事耆老，取舍自便？安能求之故实，举措纵欲？安能问之遗训，选异一时之高材，非万邦之俊杰？於是多其仆妾，广其资产，齿角两兼，足翼双备。蹈瑕履秽，不顾廉耻；抵网触罗，覆车相次。孔子曰：“既得之，患失之，苟患失之，无所不至矣。”故臣以为陛下有三皇之人，无三皇之吏也。制策曰：俾用才委能，靡失其序。以事效力，各得其长。至於考课之方，犹迷於去取；黜陟之义，尚惑於古今。未知何帝之法制可遵？何代之沿革斯衷？臣闻皇王之制，殊条共贯，虽有改制之名，无不相因而立事。孔子曰：“殷因於夏礼，所损益可知。周因於殷礼，所损益可知，其或继周者，虽百代可知也。”然则虞帝之三考黜陟，周王之六廉察士，虽有沿革，所取不殊，期於不滥而已。陛下取人之法甚明，考绩之规甚著。臣以为犹舟浮於水，车转於陆，虽百王无易也。今邱园已贲，英楚□集，启塞之路，岂愚臣所能轻云也？谨对。
    ○对贤良方正策第二道
    问：朕闻轨物垂训，必随正於因生；开国承家，理崇光於敦本。故叶貂珥表金室之荣；十纪羽仪，峻班门之躅。保姓受氏，义先于睦亲；翼子谋孙，事隆於长发。朕以寡昧，叨奉先灵，坠典咸兴，遗章毕睹。思欲甄明谱系，澄汰簪裾，派别淄渑，区分士庶。至如陈田互出，虢郭俱开。束皙改汉传之宗，辅果易晋卿之号。巨君之姓，曾非驭鹤之苗；元海之家，谅非扰龙之族。永言纰缪，良用怃然。子大夫十室推英，三冬富学，允迪裒然之学，宜扬锵尔之词。至若北郭南宫，本因何义？三乌五鹿，起自何人？公孙之由，司马之姓，咸加辨析，且显指归。式副对扬，朕将亲览。
    对：臣闻保姓受氏，明乎典训。或因地以赐姓，或因官而命氏，或官以代功，亦以官族，或所居之地，因以为氏。诸侯之子，称为公子。公子之子，称为公孙。公孙之子，乃以其王父字为氏。後代因之，亦以为姓。田、陈、虢、郭，以声近而遂分；辅、果、束、皙，以避难而更改。王莽以田王为氏，元海因汉甥立族。骚括分南北之号。充宗为五鹿之先。应氏著书，具表三乌之始；司马、司徒，是曰因官。公孙、叔孙，春秋备载。陛下尽六艺之英，穷百代之要。淑问扬天地，元情贯幽显。黄竹清歌，词穷五际；白□高唱，文包万象。昔曹门二祖，道鬼由庚；刘氏四叶，仁非解愠。岂若睿思琼敷，同雨露之г渍；神机苕发，登羲望之照临？起帝典而孤立，孕皇坟而独秀。臣沐浴淳和，叨承至训，名闻於圣听，言奏於阙前，谨对。
    ○王元感丧服论
    夫三年之丧二十五月，不刊之典也。谨按《春秋》：鲁僖公三十三年十二月乙巳，公薨。文公二年冬，公子遂如齐纳币。《左传》曰：“礼也。”杜预注云：“僖公丧终此年十一月，纳{敝巾}制在十二月。士婚礼纳采、纳徵，皆有元束帛，诸侯则谓之纳币。盖公为太子，已行婚礼，故传称礼也。”《公羊传》曰：“纳币不书，此何以书？讥丧娶在三年之内。何以讥？三年之内不图婚。”何休注云：“僖公以十二月薨，至此冬未满二十五月。纳采、问名、纳吉，皆在三年之内，故讥。”何休以公十二月薨，至此冬十二月，才二十四月，非二十五月，是未满三年而图婚也。按经书十二月乙巳公薨，杜以长历推乙巳是十一月十二日，非十二月。经书十二月。是经误。文公元年四月，葬我君僖公。《传》曰：“缓也。”诸侯五月而葬。若是十二月薨，即是五月，不得言缓。明知是十一月薨，故注僖公丧终此年。至十二月而满二十五月，故邱明传曰：“礼也。”据此推步，杜之考校，岂公羊之所能逮？况邱明亲受经於仲尼乎？且二传何、杜所争，惟争一月，不争一年。其二十五月除丧，由来无别，此则春秋三年之丧二十五月之明验也。
    《尚书伊训》云：“成汤既殁，太甲元年。惟元祀十有二月，伊尹祀於先王，奉嗣王祗见厥祖。”孔安国注云：“汤以元年十一月崩。”据此则二年十一月小祥，三年十一月大祥。故《太甲》篇中云：“惟元祀十有二月朔。伊尹以冕服奉嗣王归於亳，是十一月大祥讫，十二朋朔日，加王冕服，服吉而归亳也。”是孔言汤元年十一月之明验。《顾命》云：“四月哉生魄，王不怿。”是四月十六日也。翌日乙丑，王崩，是十七日也。丁卯命作册度，是十九日也。越七日癸酉，伯相命士须材，是四月二十五日也。则成王崩至康王麻冕黼裳，中间有十月。康王方始见庙，则知汤崩在十一月。淹停至殓讫，方始十二月祗见其祖。顾命见庙，记诸侯出庙门俟。《伊训》云：“祗见厥祖，侯甸群后咸在，则崩及见庙，殷周之礼并同。”此周因於殷礼，损益可知也。不得元年以前，别有一年，此《尚书》三年之丧二十五月之明验也。
    《礼记》三年问云：“三年之丧，二十五月而毕。哀痛未尽，思慕未忘，然而服以是断之者，岂不送死有已，复生有节？”又《丧服四制》云：“变而从宜，故大祥鼓素琴，告人以终。”又《闲传》云：“期而小祥，食菜果；又期而大祥，有醯酱；中月而礻覃，食酒肉。”又《丧服小记》云：“再期之丧，三年也；期之丧，二年也；九月、七月之丧，三时也；五月之丧，二时也；三月之丧，一时也。”此《礼记》三年之丧二十五月之明验也。
    《仪礼士虞礼》云：“期而小祥，又期而大祥，中月而礻覃。是月也吉祭。”此礼周公所制，则《仪礼》三年之丧二十五月之明验也。
    此四验者，并礼经正文，或周公所制，或仲尼所述，吾子岂得以《礼记》戴圣所修，辄欲排毁？汉初高堂生溥礼既未周备，宣帝时少傅后仓，因淹中孔壁所得五十六篇，著曲台记以授弟子戴德、戴圣、庆傅三人。合以正经及孙卿所述，并相符会，列於学宫，年代已久。今无端构造异论，既无依据，深可叹息。基二十五月先儒考校，惟郑康成注《仪礼》中月而礻覃，以中月间一月。自死至礻覃凡二十七月。又《解礻覃》云：“礻覃言澹澹然平安之意，今皆二十七月复常。”从郑仪也。逾月入礻覃，礻覃既复常，则二十五月为免丧矣。
    二十五月、二十七月其议本同，窃以子之於父母丧也，有终身之痛，创巨者日久，痛深者愈迟，岂徒岁月而已乎？故练而慨然者，盖悲慕之怀未尽，而擗踊之情已歇。祥而廓然者，盖哀伤之痛已除，而孤藐之念更起。此皆情之所致辞，岂外饰哉？故《记》曰：“三年之丧，义同过隙。”先王立其中制，以成文理，是以祥则缟带素纰，礻覃则无所不佩。今我子将徇情弃礼，实为乖僻。夫去麻之服，袭锦之衣，行道之人，皆不忍也。直为节之以礼，无可奈何，故由也不能过制为姊服，鲤也不得过期哭其母。夫岂不怀？惧名教逼已也。至若孔、郑、何、杜之徒，并命代挺生，模范来裔。宫墙积仞，未易可窥，但钻仰不休，必当渐入胜境，讵劳终年，虚肆莠言？所有掎レ先儒，愿且以时消息。
    ●卷一百七十六
    ☆魏元忠
    元忠，宋州宋城人，本名真宰，以避则天母讳改。高宗时为太学生，上封事。授秘书省正字，令直中书省内供奉，再迁殿中侍御史，监李孝逸军事。以讨平徐敬业功擢司刑正，稍迁洛阳令，再陷罪流岭表，还授御史。圣历二年擢拜凤阁侍郎同凤阁鸾台平章事，迁左肃政台御史大夫，长安中副相王为并州元帅。突厥吐蕃犯塞，加为大总管，以张易之昌宗谮下狱，贬高要尉。中宗即位，驿召授卫尉卿同中书门下三品，迁兵部尚书，进拜侍中中书令，封齐国公。神龙四年拜左仆射，武三思之党宗楚客纪处讷证元忠及子与节愍太子同谋构逆，请夷三族，中宗不许，元忠惧，上表固请致仕，手制听解左仆射，以特进齐国公致仕。仍朝朔望，又以姚庭筠劾贬渠州员外司马，又左迁思州务川尉，行至涪陵卒，年七十馀。景龙四年追赠尚书左仆射齐国公本州刺史，开元六年谥曰贞。
    ○请解职表
    臣本书生，艺业无取，徒以服膺儒教，颇践礼经。忠义所奖，思固名节，每见危临难，辄即忘死。昔事大帝，以谨密见称，名位虽微，预参顾问。中事则天皇后，缘委质先朝，以屦屡之末，特存恩盼。往事陛下，又预官寮，攀附之情，无忘造次。遇谗邪兴谤，欺罔天聪，暂生投杼之疑，远放不毛之地。属龙兴启运，宝命惟新，以臣再沐先慈，遽令追入。一承恩幸，百日屡迁；无翼而飞，坐霄汉。滥承茅土之赐，猥登衡石之司。而名忝大臣，不能缉谐中外，致使祸生辇毂，衅起储闱。空怀报国之诚，而无死节之效。
    又诚惭知子，礼失义方。男，践蹈凶邪，莫分逆顺，因招流议，归责於臣。赖陛下保明，获存今日，若非天地覆育，臣已久从灰粉。所以偷生亻黾亻免，感德踌蹰，犬马恋恩，未遑辞退。
    顷因自思念，举措无颜，岂可更践枢机，苟贪禄位？请解尚书右仆射中书令知兵部事及监修国史，并除齐国公封爵。如蒙圣恩悯察，矜兹微款，乞一散秩，罢还私第，得参朔望之谒，时拜阙庭，即进退有归，生死知足。
    ○上高宗封事
    臣闻理天下之柄，有二事焉，文与武也。然则文武之道，虽有二门，至於制胜御人，其归一揆。方今王略遐宣，皇威远振，建礼乐而陶士庶，训军旅而忄生灵。然论武者以弓马为先，而不稽之以权略；谈文者以篇章为首，而不问之以经纶。而奔竞相因，遂成浮俗。臣尝读魏、晋史，每鄙何晏、王衍终日谈空。近观齐、梁书，才士亦复不少，并何益於理乱哉？从此而言，则陆士衡著《辩亡论》，而不救河桥之败；养由基射能穿札，而不止鄢陵之奔，断可知矣。昔赵岐撰御寇之论，山涛陈用兵之本，皆坐运帷幄，暗合孙吴。宣尼称“有德者必有言，仁者必有勇，”则何平叔、王夷甫，岂得同日而言哉？
    臣闻才生於代，代实须才，何代而不生才？何才而不生代？故物有不求，未有无物之岁；士有不用，未有无士之时。夫有志之士，在富贵之与贫贱，皆思立於功名，冀传芳於竹帛。故班超投笔而叹，祖逖击楫而誓，此皆有其才而申其用矣。且知已难逢，英哲罕遇，士之怀琬璧以就埃尘，抱栋梁而困沟壑者，则悠悠之流，直睹此士之贫贱，安知此士之方略哉？故汉拜韩信，举军惊笑；蜀用魏延，群臣觖望。嗟乎！富贵者易为善，贫贱者难为功，至於此也。
    亦有位处立功之际，而不展其志略；身为时主所知，竟不能尽其才用。则贫贱之士，焉足道哉？汉文帝时，魏尚、李广，并身任边将，位为郡守。文帝不知魏尚之贤而囚之，不知李广之才而不能用之。常叹李广恨生不逢时，令当高祖日，万户侯岂足道哉？夫以李广才气，天下无双，匈奴畏之，号为“飞将”。尔时胡骑凭陵，足伸其用。文帝不能大任，反叹其生不逢时。近不知魏尚、李广之贤，而乃远想廉颇、李牧。故冯唐曰，虽有颇、牧而不能用，近之矣。从此言之，疏斥贾谊，复何怪哉？此则身为时主所知，竟不能尽其才用。晋羊祜献计平吴，贾充、荀勖沮其策。祜叹曰：“天下不如意，恒十居八九。”缘荀、贾不同，竟不大举。此则位处立功之际，而不得展其志略。而布衣韦带之人，怀一奇，抱一策，上书阙下，朝进而望夕召，何可得哉？
    臣请历访内外文武职事，五品已上，得不有智计如羊祜，武艺如李广，在用与不用之间，不得骋其才略。伏愿降宽大之诏，使各言其志，无令汲黯直气，卧死於淮阳；仲舒大才，位屈於诸侯相。
    臣闻帝王之道，务崇经略。经略之术，必仗英奇。自国家良将，可得言矣。李靖破突厥，侯君集灭高昌，苏定方开西域，李平辽东，虽奉国威灵，亦其才力所致。古语有之，人无常俗，政有理乱，兵无︹弱，将有能否。由此观之，安边境，立功名，在於良将也。故赵充国征先零，冯子明讨南羌，皆计不空施，机不虚发，则良将立功之验也。
    然兵革之用，王者大事，存亡所系。若任得其才，则摧凶而扼暴；苟非其任，则败国而殄人。北齐段孝元云：“持大兵者，如擎盘水，倾在俯仰间，一致蹉跌，求止岂得哉？”从此而言，周亚夫坚壁以挫吴楚，司马懿闭营而困诸葛亮，俱为上策。此皆不战而敌，全军以制胜。是知大将临戎，以智为本。汉高之英雄大度，尚曰“吾宁斗智”；魏武之机神冠绝，犹依法孙吴。假有项籍之气，袁绍之基，而皆泯智任情，终以破灭，何况复出其下哉？且上智下愚，明暗异等，多少谋，众寡殊科。故魏用柏直以拒汉，韩信轻为竖子；燕任慕容评以抗秦，王猛谓之奴才。即柏直、慕容评智勇俱亡者也。夫中材之人，素无智略，一旦居元帅之任，而意气轩昂，自谓当其锋者，无不摧碎，岂知戎昭果毅，敦诗说礼之事乎？故李信求以二十万众独举鄢郢，其後果辱秦军；樊哙愿得十万众横行匈奴，登时见折季布，皆其事也。
    当今朝廷用人，类取将门子弟，亦有死事之家而蒙抽擢者。此等本非干略见知，虽竭力尽诚，亦不免於倾败，若之何使当阃外之任哉？後汉马贤讨西羌，皇甫规陈其必败；宋文帝使王元谟收复河南，沈庆之悬知不克。谢元以书生之姿，拒符坚天下之众，郗超明其必胜；桓温提数万之兵，万里而袭成都，刘真长期於决取。虽时有今古，人事皆可推之。取验大体，观其锐志与识略耳。明者随分而察，成败之形，昭然自露。京房有言：“後之视今，亦犹今之视古。”则昔贤之与今哲，意况何殊？当事机之际也，皆随时而立功，岂复取贤於往代，待才於未来也？即论知与不知，用与不用。夫建功者言其所济，不言所起；言其所能，不言所籍。若陈汤、吕蒙、马隆、孟观，并出自贫贱，勋济甚高，未闻其家代为将帅。董仲舒曰：“为政之用，譬之琴瑟，不调甚者，必解弦而更张之，乃可鼓也。”故阴阳不和，擢士为相，蛮夷不龚，拔卒为将，即更张之义也。以四海之广，亿兆之众，其中岂无卓越奇绝之士？臣恐未之思也。夫何远之有？
    臣闻赏者礼之基，罚者刑之本。故礼崇则谋夫竭其能，赏厚则义士轻其死；刑正则君子勖其心，罚重则小人惩其过。然则赏罚者，军国之纲纪，政教之药石。纲纪举而众务自理，药石行而文武用命。彼吐蕃蚁结蜂聚，本非敌，薛仁贵、郭待封受阃外之寄，奉命专征，不能激励熊罴，乘机扫扑。败军之後，又不能转祸为福，因事立功。遂乃弃甲丧师，脱身而走。幸逢宽政，罪止削除，国家网漏吞舟，何以过此？天皇迟念旧恩，收其後效。当今朝廷所少，岂此一二人乎？且赏不劝谓之止善，罚不惩谓之纵恶。仁贵自宣力海东，功无尺寸，坐玩金帛，渎货无厌，今又不诛，纵恶更甚。臣以疏贱，干非其事，岂欲间天皇之君臣，生厚薄於仁贵？直以刑赏一亏，百年不复，区区所怀，实在於此。
    古人云：“国无赏罚，虽尧舜不能为化。”今罚不能行，赏亦能信，故人间议者，皆言近日征行，虚有赏格，而无其事。良由中才之人，不识大体，恐赏，赐勋庸，倾竭仓库，留意锥刀，将此益国，犭旬目前之近利，忘经久之远图，所谓错之毫，失之千里者也。且黔首虽微，不可以欺，得志瞻望恩泽，必因事而生心。既有所因，须应之以实，岂得悬不信之令，设虚赏之科？比者师出无功，未必不由於此。文子曰：“同言而信，信在言前；同令而行，诚在令外。”故商君移木以表信，曹公割以明法，岂礼也哉？有由然也。自苏定方定辽东，李破平壤，赏绝不行，勋仍淹滞，数年纷纭，真伪相杂，纵加沙汰，未至澄清。
    臣以吏不奉法，慢自京师。伪勋所由，主司之过，其则不远，近在尚书省中。不闻斩一台郎，戮一令史，使天下知闻，天皇何能照远而不照近哉？神州化首，万国共尊；文昌政本，四方是则，轨物宣风，理乱攸在。臣是以披露不已，冒死尽言。
    且明镜所以照形，往事所以知今。臣职不稽古，请以近事言之。贞观年中，万年县尉司马元景，舞文饰智，以邀乾没，太宗审莽奸诈，弃之都市。及征高丽也。总管张君，击贼不进，斩之旗下。臣以为伪勋之罪，多於元景。仁贵等败，重於君，向使早诛薛仁贵郭待封，则自馀诸将，岂敢失利於後哉？韩子云：“慈父多败子，严家无格虏。”此言虽小，可以喻大。公孙宏有言：“人主病不广大，人臣病不节俭。”臣恐天皇病之於不广大，过在於慈父，斯亦日月之一蚀也。
    又今之将吏，率多贪暴，所务唯狗马，所求唯财物，无赵奢、吴起散金养士之风，纵使行军，悉是此属。臣恐吐蕃之平，未可旦夕望也。凡人识不经远，皆言吐蕃战，前队尽，後队进，甲坚骑多，而山有氛瘴。官军远入，前无所获，不积谷数百万，无大举之资。臣以为吐蕃之望中国，犹孤星之对太阳，有自然之大小，不疑之明ウ。夷狄虽禽兽，亦知爱其性命，岂肯尽死而後进哉？由残迫其人，非下所愿也。必其战不顾死，则其兵法许敌能斗，当以智取之，何忧不克哉？向使将能杀敌，横尸蔽野，敛其头颅，以为京观，则此虏闻官军钟鼓，望尘走，何暇前队皆死哉？自仁贵等覆师丧气，故虏得跳梁山谷。又师行必藉马力，不数十万不足与虏争。臣请天下自王公及齐人，挂籍之口，人税百钱。又弛天下马禁，使民得乘一大马，不为数限，官籍其凡，勿使得隐。不三年，人间畜马可五十万。即诏州县，以所税口钱市之。若王师大举，一朝可用。且虏以骑为︹。若一切使人乘之，则市取其良，以益中国。使得渐耗虏兵之盛，国家之利也。
    ☆袁楚客
    楚客，陈郡人，神龙中官酸枣县尉。
    ○规魏元忠书
    今皇帝新服厥德，任官惟贤才，左右惟其人。君为元首，臣作股肱，可布大化以利朝廷，存古道以正天下，去邪佞使小人之道消，进忠良使君子之道长，岂得安其荣宠守其循默者哉？若以此为常，非所以爱人治国矣。《传》曰：“苟利社稷，专之可也。君侯念之哉！”昔汉成帝时，王氏擅权，刘向谏曰：“臣闻公族者国之枝叶，枝叶落，本根无所庇荫。”方今同姓疏远，母党专政，排摈宗枝，孤弱公族，非所以保守社稷，安固国嗣也。其言甚切，多所称引。成帝虽悲伤叹息，而不能用，此非常不知之，而不赞者，臣之罪也。其後王氏竟假周公之事，而起田常之乱，此乃大臣循默之失也。惟君侯戒之哉！
    夫利万物者道也，惟君子能行之；害万物者邪也，惟小人固为之。以道心济物，则上天之，虽履危而必安矣；以邪心害物，则明神殛之，虽居安而必危矣。何则？势使之然也。故济物者其心广矣，害物者其心褊矣。心广者所务不专於身，心褊者所利不及於物。哲人知其若此，必守道以广其心，屈已以利其物，行道於身而必全其身，行道於国而必全其国。帝王失疲乏之正，大臣必以道化之。昔伊尹有言曰：“予弗克俾厥后为尧舜，其心愧耻，若挞於市。”获览伊尹之说，非尧舜之君，但以道佐之，亦可致之尧舜也。既食人主之禄，而忧人主之事，光赞其美，规救其恶，建功於当年，可谓无负於天下，惟君侯志之哉！
    夫欲安天下者先正其本，本正则天下必固，不正其本则天下必危，国之兴亡，实在此矣。师丹曰：“太子者天下之本也。譬之大树，无本则枝叶零瘁，国无太子，则朝野不安。先王必立之者，以储君有次立之势，故令师保教以君人之道，用蕴崇其德，所以重宗社而安天下也。今皇子既长而未定嗣，是天下无本，可谓危矣。犹大树无枝叶，何以存乎？”愿君侯以清宴之间，而尽言於上，择其贤者而立之，此乃安天下之道也。《书》曰：“一人元良，万邦以贞。”斯之谓也。而使春宫久旷，岂谓宜乎？此则朝廷之失，君侯不正，谁正之哉！
    又闻古之封子弟建侯伯者，将以藩屏王室，安固邦基，垂永代之业，为磐石之宗也。又闻女有内则，男有外傅，男女有别，刚柔分矣。内外斯隔，阴阳著矣。岂可滥哉？然而幕府者，丈夫之职，非妇人之事。今诸公主并开建府僚，崇置法官，秩若亲王，以女处男职，所谓长阴而抑阳也。而望阴阳不愆，风雨无爽，其可得乎？窃谓非致远之计，乖久长之策。《书》曰：“事不师古，以克永代，匪说攸闻。”此之谓也。此则朝廷之二失。君侯不正，谁正之哉？又闻人之生也，有祸有福，有贵有贱，此并禀之於前业，当受之於此身。然崇佛教者，特以资彼来生，鲜有益於见报，若求之理国，恐不在此矣。然三教俱设，各有所务，而行之者，不可过也。行释教者，修身之本；行儒教者，理国之源。修身是来生之资，理国乃即代之务。然则即代至近，来生至远，舍近求远，不亦乖乎？存彼弃此，不亦谬乎？今度人既多，缁衣满路，率无戒行，宁有经业？空赍重宝，专附权门，取钱奏名皆有定价。昔之卖官也，钱入公府；今卖度也，钱入私家。以兹入道，实非履正。诡情不变，徒为游食，使法侣有失，而流俗生厌，名曰度人，其实颓矣。今主上虽希心圣教，专想泯空，柰社稷何？柰苍生何？君侯不以中庸之义，悟大圣之志，但能致一代於仁寿之域，斯亦至尊之道也。此则朝廷之三失。君侯不正，谁正之哉？
    又闻古人有言曰：“唯名与器，不可以假人。”《书》曰：“天工人其代之。”故知代天工，非才不可。若有所滥，必失天意，而无患祸者，未之有也。今不专精庶政，而留心於奇伎，至於倡优之辈，因其耳目之好，遂升之以位，授之以官，岂非轻朝廷而乱正法邪？然人君无私赏，此上天之化人，私怒者害物，私赏者恐费财，古人此之尤慎，岂得私人以官乎？若以此为政，何以答皇天之命也？此则朝廷之四失。君侯不正，谁正之哉？
    又闻贤者邦家之光也。任之可以致理，弃之足能生乱。三仁去而殷亡，百里入而秦霸，有国家者，固须择也。昔者战国之代，得士者昌，失士者亡，莫不以求贤为急务。霸者仗之，以命诸侯。况巍巍唐国明天子，苟存斯道，则三皇五帝，可缓步而越也。近者有制搜扬，广求贤俊，戋戋束帛，贲於邱园；翘翘车乘，访及山谷，此我皇勤之之至也。虽有好贤之名，竟无得贤之誉，非皇情之不眷，谅有司之过也。何则？圣主求贤，访诸草泽。及有司选士，多是亲党，若非有贿，必以势求。上失天心，下违人望，既非为官择吏，所谓为人择官，蠹政之源，败国之甚。《书》曰：“治乱在庶官。”孔安国曰：“得人则理，失人则乱。”葛洪曰：“举秀才不知书，察孝廉浊如泥，高第贤良吝如蝇。”古人规职勤诵经，今人图家勉营生，引之谓也。此则朝廷之五失。君侯不正，谁正之哉？
    又阉竖者，给宫掖之事，供扫除之役。上古皆备此职，但以奴隶畜之，岂及於官次？中古以来，大道乖丧，不重贤哲，唯亲近习，或委以事，或授以权，遂使竖刁乱齐，伊戾败宋。君侧之人，众所畏惧，葛洪所谓鹰头之蝇，庙垣之鼠，无拳无勇，职为乱阶者也。洎乎後汉，用事尤甚，时君乃不知其失，大臣又畏罪不言，所以害及生灵，毒流天下。至於晚节，竟乱中朝，各相党馀，屠害良善。此时也，忠臣义士，睹斯慷慨，不得不权行杀戮，至於无须而横死者，不可胜言。岂非结祸之深，自危之速。《易》曰：“小人用壮。”斯之谓屯，自大君受命，中兴成务，独有阉竖，坐班秩，既无正阙，多授员外，举其全数，向满千人，苟绾青紫，蚕食府库，既非致理之道，实为长乱之阶。《书》曰：“人无於水鉴，当於人鉴。”观往古之成败，亦可见今之得丧。故曰前事之验，後事之师，此则朝廷之六失。君侯不正，谁正之哉？
    又闻自古圣帝，卑宫菲食，茅茨不翦，采椽不斫，将以俭约遗子孙，亦所以爱惜人力也。《书》曰：“酣酒嗜音，峻宇墙，有一於此，未或不亡。”况於臣下，安得以肆屠为务乎？若有僭滥，必生患祸，患祸之来，可翘足而待也。今之公王，凡有所赏，将以倾府库。所造私宅，皆是官供。观其疏凿池亭，崇峻廊宇。山无木石，必他山以致之；木无因近，必穷远以采之。珍馆出□，画堂赫日。造之竟岁，功用不绝，自开泰以来，未之有也。而行者见之，佥曰：非国戚不得如此，非贵人不得若斯。仆每闻斯言，将有以讥於君矣。何者？为君所以养人，非所以害人。今外戚不助养人，反害於人，岂有益於吾君乎？然堂上远於百里，君门隔於九重，人主既不知之，君侯又不言之，岂使人主虚受谤於天下也？此则朝廷之七失。君侯不正，谁正之哉？
  </div>
  <div class="pagination">
   <a href="全唐文_page114.html">
    上一页
   </a>
   <span>
    ...
   </span>
   <a href="全唐文_page110.html">
    110
   </a>
   <a href="全唐文_page111.html">
    111
   </a>
   <a href="全唐文_page112.html">
    112
   </a>
   <a href="全唐文_page113.html">
    113
   </a>
   <a href="全唐文_page114.html">
    114
   </a>
   <span class="current-page">
    115
   </span>
   <a href="全唐文_page116.html">
    116
   </a>
   <a href="全唐文_page117.html">
    117
   </a>
   <a href="全唐文_page118.html">
    118
   </a>
   <a href="全唐文_page119.html">
    119
   </a>
   <a href="全唐文_page120.html">
    120
   </a>
   <span>
    ...
   </span>
   <a href="全唐文_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
