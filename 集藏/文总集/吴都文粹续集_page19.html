<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 19 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 19 页/共 102 页
  </h1>
  <div class="content">
   二卿祠堂记　　　　　　　夏时正
　　国家仁爱小民在安之已矣亦既属之内外羣司而犹虑夫府州县有不职则民有不安也乃时辍在廷大臣出巡抚焉惟巡抚有地环数千里其地即府州县之地民即府州县之民巡抚髙临州县之上凡军务民情咸得便宜处置以振率各府州县之所不逮发政施仁黜贪去暴简修进良剔腐蠧补罅漏持欹倾烛幽隠凡可以妪哺而袵席之者无所不致其极也是以上宣徳意下达民情以是对扬天子休命慰答人民愿望生则民爱戴之歌颂之去则思之不忘也没则祠而尸祝焉不亦宜乎工部尚书周文襄公宣徳正统中以工侍巡抚南畿谓巡抚事在安静不扰民自安大江迤南南畿若府州县皆吾地也而苏松常三府税粮渊薮国家之所倚重人民物产官府百凡科率视他或相倍蓰或相十百又前此统纪不一征敛无艺费出非经民病去而田芜逋征积数十盈万民力竭矣足国云何故于三府尤注意焉下令置水次仓秋粮不许粮长私家收受一切诣仓抵石输官起运存留外之赢羡名曰余米一嵗中若急副和买顾募徭役土木经营之类事起一时胥此焉出若马草夏税军需嵗造盐钞之类虽有常额亦此焉出外仍余者耕补敛助歉俭赈贷恤孤养老均施溥被之也何公心计周宻如此至到也邪自是居安逃复愁化咏歌逋负有偿宿蠧呈露志渔猎者无地售其巧喜夤缘者无路投其技闾无胥之迹户絶鼗柝之召鸡豚蕃息麻谷被野嵗复连熟米斗钱十七八文或十四五文稀旷仅有者乎如是十有七年还朝陞尚书复来又一年致仕归民思之歌颂之犹洋洋也诗曰有斐君子终不可諠兮此之谓欤嗣公之贤则有南京吏部尚书崔庄敏公天顺中以都察院副都御史来其地前日周文襄公之地其民前日之民有其地有其民得其道得其心文襄公心在安民得其心斯得民矣民之爱戴之不犹爱戴文襄公乎崔公于文襄也无所于改而持之特严然政由俗革偏滞颓靡整饬疏涤时措之宜乃相成以安民非相轧也是以贫厄在所惠鲜则均徭之法立财货宜慎出则漕运之费节凿常镇一带运河免孟渎下港逺涉风涛导吴淞等江下流泄震泽苕霅夏秋泛滥狱有疑滥每与平反昆山县王阿隆充太仓衞军死无子里中掲黄册丁尽户絶报无勾矣他日其同姓无赖子利阿隆有旧田庐衞且去其家近冀不出家充军月得食官廪乃用自诬为阿隆近亲先避军移贯在他戸言于清理军伍御史御史信之遂逮里中论以隠匿坐充军者凡二十四人列状诉于崔公崔公阅其状非不根且谓律罪人首实则连坐当末减又中更大赦若全坐非律意乃移檄御史复不省崔公曰凡在吾巡抚皆吾民有不幸犹将隠之况充军乎况二十四人乎竟直此二十四人一旦脱去军幡然复归于民逺近莫不大快慊御史自后遇隠匿者犹与论减不充军人谓由崔公有以觉悟之也在南畿凡五年还朝厯陞吏部尚书改南京致仕归当崔公昭雪二十四人时今浙江参政昆山陆公容之父封职方郎中公名在二十四人中参政公尚未官作雪寃颂颂崔公而职方公欲为立生祠属制令不可止而此心则悬悬往来不置也适慈谿杨侯子器以进士授知昆山勤慎有立志期月政通民悦继养以教乃攷民风按地图得城中淫祠与庵院私创者悉毁无遗留而移其材为公廨实馆邮传申明旌善亭乡贤祠社学材建需县东去一舍而近太仓镇海两衞在焉有三官阁者亦在所当毁参政公言于杨侯周文襄公崔庄敏公嘉惠吾人吾人一日防其泽吾人一日甘棠之思也盍释是屋不之毁改以祠二公永副吾人勿剪勿伐之咏乎杨侯诺之乃独水火其土木偶而绸缪其牖户汛洁其丑秽正其唐涂饰其漶浸黯黟斥其非度者琢美木为二公之主题曰工部尚书周文襄公之神南京吏部尚书崔庄敏公之神扁其屋之顔曰二卿祠堂而奉安之以少牢酒清辞腆神之格思逺近来观賛叹悦怿讴歌而退于是参政公手述二公遗惠苏人者之畧来征为祠堂记辞不获乃记之曰惟昔皋陶陈谟在知人在安民安民则惠黎民懐之二公惠在苏民民懐之深也故于祠堂之建其悦之也亦深一诚相孚思之人而不忘者乎是举也参政公实啓之而杨侯克成之因民心之不忘用以不忘二公是即所以不忘乎民后之继之知不忘乎民则必不忘二公则此祠堂之建有永其无斁乎周文襄公名忱吉水人崔庄敏公名恭广宗人谨记南京大理寺卿仁和夏时正撰
　　二卿祠祀周文襄公忱崔庄敏公恭先在陈门桥西南改三官庙为之后移置常春里文昌祠嘉靖二十六年同知周鳯岐立祠儒学
　　附崔巡抚辨诬记　　　　　　吴寛
　　国家屯军旅为防奸御侮计自京师逹于边徼曰衞曰所建置殆遍而所谓军旅多以罪谪发之人于法子孙絶则以同籍者充补惟别籍于谪发之先者不豫其人书于版册甚详里有正有胥有耆老版册一出其手嵗久弊起或脱漏或隠匿其罪着于律令甚重每嵗部符下府县州俾专官理之旁稽穷讯若治狱然又数嵗时遣御史理之所以稽且讯者益宻谓之军政其法载于条例甚备葢使凡名在尺籍者不得幸免然亦不欲诬平民以充什伍之数而吏不察往往失法意以为民患若某衞军王阿隆者故昆山县太仓二十九保人也既没而户且絶其族子凯一旦赴御史郭观自首为隆之裔匿他里葢凯固王氏别籍子特利隆所遗田产为是耳观谓民无自诬以军者信之二里连坐如律者凡二十四人悉配苏州衞今职方郎中陆君文量时尚游乡校以其父某为里正在连坐中即状其事求白于观观以成案为词众争称寃适今南京吏部尚书致仕崔公以都察院右副都御史巡抚畿内走诉之公览状曰是固可辨檄观辨之观不理众乃复诉于公公委所属衞若府官集二里父老辈覈实而凯之兄且自外归白其事竟坐凯以罪悉复二里二十四人者为农实天顺四年之八月也时文量为雪寃颂以献公其父曰公有恩徳于吾人及吾子孙是未足以报乃与其弟祐图于众欲建公生祠嵗时祀之顾有禁不可既数年众益思公文量乃具始末请记曰此吾先职方公与里人之意也幸书之予因述此以复公名恭字克让世家顺徳之广宗登正统元年进士第厯仕内外四十年政尚忠厚而刚明善断其出巡抚尤号识大体恩徳被人者尚多此其一事耳在公固不足书然在昆山之民不可不书也且世之健吏为民患也久固有与其事类可书以示人者闻昔宣徳初所谓军政条例始行于天下御史李立往理苏常等府立既刻薄济以苏倅张徽之凶暴专欲括民为军民有与辨者徽辄怒曰汝欲为鬼邪抑为军邪一时被诬与死杖下者多不可数胜苏人恨之入骨髓然畏其威莫敢与抗者并时常倅则有张宗琏独不阿御史意数被辱宗琏痛民无辜竟忿郁以死死之日民相率奔走哭奠及丧出白衣冠送者数千人至立庙祀于江隂之君山庐陵杨文贞公实记其事而徽后犯法死刑部狱中鼠食其肉其子贫困寄食吴下道路见者犹嗤骂之此善恶之报也夫观之刻不至立与徽之甚而宗琏之遗爱可彷佛于公因附记之以为当官者之劝惩云
　　兵宪王公生祠记　　　　　姜龙
　　古先圣王之制祀典其大者三曰能捍大患曰能御大灾曰法施于民惟今兵宪肃庵王公有焉天下之郡剧且弊莫苏为甚公为名御史铨曹者抡材莫如公宜乃屈公为守属县之崇明环海而宅其中厥土惟沙厥民渔稼之余以巨艑转贩私鹾以为业甚则椎剽江海间莫复谁何沿习已久乃嵗乙未有董五者党翼千计慿陵唐突稍稍侵渔近地急之则操戈内向邑里震慑耋稚号呼丁壮荷担跂立昼夜四五动司兵暨守土官大骇以拒则力绵以抚则信尼错愕相顾莫能出一语建一画者民曰王公吾父母也来则吾其宁哉冦亦曰王公吾父母也来则属得生矣公闻之攘袂起曰凡居民凡顽民皆吾赤子也其弄兵政驱之耳夙驾至太仓呼诸耆老谕以刑福利害俾转相传告辞气慷慨志意开爽闻之者不啻挟纩不旬月渠魁授首羣胁解散各安厥生无亡矢遗镞之费拯涂炭而置袵席之上兹不谓捍大患乎又明年七月飓风勃兴雷轰焱发海水皆立决防壊墉民用垫溺我艺我植秔稌藿菽麻茼木棉蔬茹果蓏悉偃悉禠株无孑遗民以大困耕无所业织无所资喁喁嗷嗷死徙充路公时为兵宪坐镇卧防出余散实呴病濡枯又借民力以治水利俾就公饷民赖以活土著晏然不异穰嵗兹不谓御大灾矣乎太仓之地襟带娄江枕藉瀚海厥土沮洳潮汐荡激盈缩靡恒隆汚相悬田粮纷糺日増月减赋大不均昔割三县以为州也其土盘错交互初开阖之际豪缘为奸取甫田者无斗税无立锥者有宿逋惟公于均赋余力尤加搜抉铢较寸剖躬握筹算务覈其实于是据田者罔隠而失业者蠲累积弊大铲民痡有瘳又圩分区布勒之坚珉后虽有桀黠者无所容奸兹不谓法施于民矣乎州之士民愿生立公祠永以报祀州太守万侯敏郡博王君应槐偕乡仕王世昌等监生刘龙等学生陆之裘等耆老沈鲸陈信甫等太仓衞官军汪麟马林等镇海衞官军武尚文袁湘等征词于余以纪厥绩且曰砻石以待久矣余州民也躬承徳泽厯厯可徴乃稽古制而为之辞以见祠之非滥也顷嵗王秦剧冦至厪朝命乃克戡定然公之功居多别有纪载公于厯郡美政多有兹特为吾州颂故不得兼载焉公讳仪字克敬畿内文安人兵宪王公生祠祀肃庵王仪在报本寺方丈内孝友先生祠迎享送神词　　　王逢
　　东海隅兮三州宅鼋鼍兮蛟龙湫羌声教兮悠悠灵斯藏兮道修
　　道不行兮长迈祠学宫兮子孙永赖日薄堵兮风林鸣如闻音之謦欬
　　楚葵青兮靡靡牲甚肥兮酒防白驹兮猋驰俨衣冠兮戾止有圣贤兮依归鱼川泳兮鸟云飞靡潜伏兮弗昭著灵自今兮钦孰违
　　孝友先生祠先生讳玉字徳卿少游之裔受学于蛟峯方公隠居崇明淑门弟子若干人先生卒门人私諡孝友请祠于州庠
　　常熟县城隍庙记　　　　　吴讷
　　昔在太祖髙皇帝恭膺天命作四海人神之主爰念元季纲沦法斁祀典渎揉不经驯致祸灾荐起民坠涂炭乃屡勤睿思建立制度正名定分为万世成宪若郡北城隍庙亦其一也初洪武元年戊申诏封天下城隍神在应天府以帝在开封临濠太平府和滁二州者以王而外此凡在府州县者以公以侯以伯时常熟循元制为州得封城隍神曰鉴察司命城隍灵祐侯二年已酉州改为县三年庚戌诏定岳镇海渎俱依山水本称城隍神号一体改正仍颁格式葢造庙宇屏去闲杂及泥塑神像于是改题木主曰常熟县城隍之神四年辛亥特勅郡邑里社各设无祀鬼神坛以城隍神主祭鉴察官吏人民善恶以降福祸未几复降仪注新官赴任必先谒庙与神立誓期在隂阳表里以安下民祝词仪注出自宸衷圣谟洋洋发明福善祸淫之机以警饬下臣至矣然吾邑建庙垂七十余载朽蠧剥落日就頽圯今知县事郭南深惧无以掲防妥灵躬捐俸资以为众倡经始于正统庚申落成于次年二月堂寝门庑宏壮轩豁视昔有加适予致政归老相率谒文垂示久永予惟明有礼乐幽有鬼神古昔圣帝明王罔不以事神治民为先务城隍之祀经典弗载盖后人因其保障民生以义而起也迨宋姚铉编唐文粹始载乾元中李阳冰缙云城隍祠记然未有封爵配位也及元草庐先生吴澄记江州城隍庙后殿则曰江右列郡以汉頴隂侯灌婴配食岂以侯常定豫章诸郡而然欤自后繁防日甚圣明统御穷神知化始遂更正予耋耄笔研久絶兹今弗拒众请者葢欲昭掲圣制以示后人俾勿至于违坠也
　　新修城隍庙记　　　　　　钱仁夫
　　城隍庙自京师以达郡邑皆有之其神位号前代不经我太祖髙皇帝诏令天下祀典神祗皆从山川名号一洗前代之陋习其神之职在黙相政教康保兆民不既重欤凡有官守者涖政之始必诣祠下与神誓盖人之交于神明有不可诬者常熟县城隍神庙在县治之西背山而面阳有堂有寝左右有庑前有重屋为门有道流以守之自成化初邑令澶渊甘侯宏济撤其旧而新之厯今三十年来日就摧废无以妥灵掲防今令王君大经亦澶渊人也以进士领邑谒于神欲新其祠以嵗歉不果逾三年为治乙夘政务粗理喟然叹曰庙之弗葺予则有咎遂捐已俸以倡首而寮寀相与賛成之始事于四月望日告成于五月之下旬堂寝门庑黝垩丹漆悉还旧观而又益以前轩易新肖像邑之士绅嘉君之政治民事神知所先后谋于仁夫请记其成立石以告来者仁夫因是而有感焉常熟俗崇事神自庙迤而西半里神庙并列虽非祀典所在然有祷辄应民日奔辏击牲陈醴甚礼甚谨有如城隍之祠朔望有司展谒之外香火稀简其庭悄然谓之何哉盖民固愚非有威灵以警动之则其神为不神而怠心生焉今夫神之职之在于黙相政教康保兆民是福也民防之而不知不知则无所事于祭赛且神以聪明正直为徳其贵乎民者宁若世俗之情哉而为之有司者常先民以致敬今者祠宇之修是亦牖民之道也夫祭不欲数数则渎祠不可壊壊则简请以告之邑人而为令诵之是为记
　　城隍庙在致道观东即东灵寺基洪武三年建正统七年知县郭南修治八年知县王大经修
　　重修城隍庙记【节文】　　　　　范纯
　　嘉定郁为东南壮县城隍神祠既作而燬国朝洪武三年始迁于城之防隅逮今百年日敝日壊无以掲防妥灵祭祷弗应民屡以灾告天顺改元秋龙侯谒来为令下车谒祠顾瞻兴叹即选道士居守以谨防防明年下民信孚百废修举捐俸倡率和者如响于是作额亭易仪门新殿宇剙廊庑筑垣墉中肃像貌侧肖司属防制位次布列以度黝垩丹漆施用合宜轮焉奂焉倐乎改观是役也经始于三月八日讫于十月十日匠以直庸夫以义集安恬无劳人懽神喜侯乃率厥寮属告成于祠自是春秋血祭神每顾歆嵗恒有秋而民病以瘳矣奉训大夫南京兵部员外郎邑人范纯撰
　　城隍庙在县治东旧在富安坊洪武三年移置
　　太仓城隍庙碑　　　　　　陆容
　　太仓城隍庙旧在今太仓衞治前元昆山州志云城隍庙在州治前十余步盖衞治即州治也昆山州治太仓时立庙于此及州治西迁其庙不废皇朝定制凡天下府州县城隍之神每嵗春秋与风云雷雨境内山川之神合祭于坛太仓制衞以来无坛祭嵗二祭昆山县主之盖百二十余年矣然此庙地才余畆逼临通衢有司歳时来祭斋宿无所先是病其隘陋者亦尝图迁之而未果治庚戌知昆山县事杨侯子器奉例毁淫祠以太仓东岳行宫例所当毁乃毁岳神肖像而改为城隍之庙其地规模宏敞殿宇廊庑复整丽壮观县大夫春秋致祭衞武臣朔望展谒乡兵民日夕瞻依祈祷上下便之既讫事住持道士奚宗哲因太仓衞指挥使张侯汉请予为文以记之予维天下之理厯万世而无弊者曰诚曰正曰时而巳故天下之事去伪而反于诚者其名正违邪而归于正者其言顺由小之大而适逢其时者其事为易成若东岳宜祀于鲁而滥及江淮以南是伪为也城隍捍外衞内庇及生民功诚不在坊水庸下故其神秩在祀典一实理之所在也非去伪而反于诚乎岳祠像设大率以天堂地狱之説诬惑人心是邪道也国朝制礼凡所谓城隍神者尽革前代封爵前諡号而悉正其名不使杂于丛祠野庙之列非违邪而归于正乎又尝攷之州初治太仓时庙制未偹盖尝即兴徳庙祠之又尝即海寜藏殿祠之又泰定甲子始有州前之庙逮今厯一百七十年而改迁于是是非由小之大而适逢其时乎然则是举也有以萃人心之诚有以成祀礼之正有以适时措之宜上不费于公下不劳于民而事以就绪吾知神居安妥扬明效灵盖将固金汤于亿万斯年与皇图同其悠久庸讵直新改作耸观聴于一时而已哉是宜杨侯有见于此而果于改迁宗哲等图昭侯之徳而不敢后也文既成复请曰谋迁之初从防其事而賛成之者张侯汉与其僚汪侯澄江侯英咸与有力焉不可忘也因并记之
　　城隍庙祈晴文　　　　　　　倪宗正
　　神奉天命守兹土而惟其祸福宗正奉天子命守兹土而惟其赏罚隂阳职分相为表里天子又命宗正等嵗祀月谒是又左隂右阳而托以辅宗正之不逮恭惟天以生物为心天子体生物之心以为心神与宗正奉天命天子命守兹土虽一草一木一禽兽不得其生皆神与宗正之责况生人之灵乎兹土去嵗淫雨秋成已虚民久乏食骨肉弗保颠沛流离饿殍载道兹土之民耗半所望者今有年耳二麦将登积雨为淫节枯穗凋蒸郁内腐田畴既治水潦泛溢挿莳维时无可施功秧始发生随即黄萎乏食之民上湿下涂不能转展输贩谋生无门待死而已况疾疫流行十举九殒兹土之凶灾神固监之宗正又渎言者畏天命畏天子命而神与宗正职守弗称宜各罹于罚宗正恐惧修省愆徳蠧政不敢有于身其才力之不逮惟望神是辅尝闻天之命官各有攸司风以吹嘘雨以润泽日以烜熯霜雪以摧折四时以生以长以收以藏天特无思无为而已庶官各以生物之心而行其职正也今淫雨为灾是坎官浸滥离官罢旷水盛火衰阳伏隂愆非天子之本心明矣且朝廷利病天子许宗正等实封奏闻伏望神悉兹土利病及民物不得其生之状昭告于天分庶官抑雨师扬日御窜云霾降风伯用开障蔽聿回清朗天必降聴神言谅无阻遏其或山泽溪潭水陆之妖窃神权而肆虐者神惟指挥神师覆巢穴明正厥戮然后闻之于天其或厉鬼潜悲吐气凝隂神其出陷脱幽超彼逍遥之境无使含寃叫号闾阖如此则神功感通天心喜豫祥颷煽和旭日布辉宇宙澄清山川光霁兹土凶灾以弭为生人造福而宗正与有力焉不然则神与宗正惟待天罚与天子罚而已夫以宗正之庸下而受天子之罚无怨矣神之聪明正直岂宜黙黙无为而受天之罚乎宗正冒昧狂言不知烦陋惟矜其愚悃而锡祐焉不胜悚惧之至
　　城隍庙在州治东南隅即元左丞朱清所建东岳庙治十年改建
　　重修城隍庙记【畧文】　　　　　雷中
　　崇明治西南隅有城隍祠旧遵礼制而建水旱虫疫必于此祷第陿庳弗称久未改作一夕回禄尽燬知县长垣李显率诸僚属捐俸一嵗捐白金十两倡诸好事者出资以助犹不敢专请于郡刺史丘侯然后市良材赁工役易故鼎新作城隍前后殿宇若干楹髙明壮丽加于旧规营治于成化癸已冬落成于甲午春义助可书者则备书于左云
　　崇明城隍庙在县西南思敬巷
　　新建乡社亭记　　　　　　顾清
　　治甲寅任邱邝侯为吴县令始至延见其邑人问邑之名徳若废阙之当与举者礼部主事致仕杨君循吉乡贡进士史君经医学训科盛君俌及乡之父老合辞而言曰故礼部尚书希顔杨先生博综经史尚古力行在仁庙初以荐起家入翰林为侍从若干年受知列圣预修纂三朝实录大为馆阁诸公所敬礼累拜郕王府长史陞礼部侍郎方大用公而公遽引年去景皇帝念公之贤进尚书为官其一子为吴县簿其始终全节见于公自撰墓铭少冢宰文庄叶公之日记甚核为人淳厚而坦夷贞静而直谅非圣贤之书不读非义理之文不窥孝慈友悌薫于乡党考徳询事无愧古人见于少师东里杨公训导陈君永之之序述甚备盖宣徳景泰之间士大夫称厚徳者莫先焉而殁不数十年垣宇荡析邱陇弗守虽学宫有祠春秋不废而闾党之间声响殆絶邦人兴哀谓徳鲜祐振而新之斯亦表俗明民之一事也侯闻而韪之其明年侯作康复之桥于至徳乡既成以赢材属义官叶璋度地于其北得信心庵废宇撤而平之构亭焉牓之曰乡社取史君所刻白鹿洞规古灵谕俗文列置于左右而位先生于其中乃告其人曰古乡士大夫之贤者没得祭于社吾具于是焉俎豆公何如皆曰善此吾之志也非侯其孰成之于是以日之良具酒脯肴酹于亭下而作歌曰　惟吴有氓侯则煦之惟民之僻侯则矩之民徳是懐侯弗我违我甘我辛侯则是知孰新斯亭侯实我教孰严公祠俾我民效至徳之乡康履之陌昔为缁庐今也公宅褒徳正回示我民极勅尔妇子告尔邻比侯尔父母公尔师资尔安弗师宁侯忍欺歌竟相与瞻恋徘徊如公复生有感泣者史君曰夫表先贤以励民大义也兴衰振微大惠也咸不可以无纪乃以其事走京师属予书刻之贞石用告于后来者先生讳翥字仲举邝侯名璠字廷瑞与予同癸丑进士云翰林国史编修承事郎兼修防典华亭顾清记
　　乡社亭为礼部尚书杨公翥建在信心庵内
　　石湖乡贤祠记　　　　　　　莫旦
　　石湖乡贤祠祠石湖之乡贤也始渔阳史君俊之为吴县也一日观民风出郊至湖上见穹碑立草莽中上有石湖二大字御寳灿然询之乃知宋孝宗赐范文穆公成大之碑也有亭曰御书废亦久矣君慨然太息乃出俸金而作新之一仍其旧既落成而君迁秩以去今任邱邝君璠以名进士来继其职暇日与僚属登亭四顾以为山水满前景物如画殆与西湖畧同惜不及西湖之有乡贤祠耳今文穆亦乡贤也岂不可即是而祠之耶于是攷诸郡志询之故老自文穆以来士之出于石湖者得二十三人或以科第发身或以材谞荐举或以髙洁见重而其道徳功言皆足以师表百世而无间然者也遂准式为主序其时代先后书其爵諡姓名即御书碑后而奉安之题曰石湖乡贤祠即古者祭乡先生于社之意也于是医学正科邑人盛俌来请旦曰俌与君皆乡贤子孙也史邝二君作兴之功如此事不可以无纪乃伐石为碑而以纪文见属窃惟石湖为吾苏胜景当吴县吴江二邑之交山川清淑之气钟而为人者岂止二十有三而已哉然二十三人者逺或数十世近或百余年其骨已朽何以得后人之尊崇企慕如此哉夫然后知大丈夫之为人生不徒生死不徒死所谓道徳功言师表百世足以美教化而厚风俗也不然彼丁谓亦石湖人也而真宗亦有宸翰之赐以世则在诸贤之先以爵则位诸贤之上今乃不获与诸贤之列者何哉后之人陟降瞻仰可以悠然思惕然惧而思齐内省之心自不能不感发而惩创矣大尹君表先哲而励后进其功岂小补哉是为记若夫诸贤之出处行实则载于石湖志云
　　范文穆公祠堂记　　　　　王鏊
　　昔在有宋吾苏入参大政者有两范公文正公当仁宗朝开天章阁求治更张庶政将大有为未一年以小人不悦罢文穆当孝宗朝在政府两月未及有为以言者罢前宋之治莫盛仁宗南渡后莫盛孝宗皆鋭意太平二公皆以身许国可谓千载之遇而皆不能少试其志乌乎道之难行其已久矣忠良不可容于时自昔然矣孔子孟子沮于晏婴毁于臧仓终身周流不遇以死独二公乎哉文正子孙今在吴中最盛所谓嵗寒堂者有司春秋享祀不絶而文穆之后无闻焉文正为宋人物第一流文穆其流亚欤观其使金争受书之仪举朝皆悚有苏子卿囓雪之操缴还閤门张説词头有阳城裂麻之忠奏罢明州海物之献盖与孔戡之政同其在成都演武修文奬用名节间与陆务观诸人赓倡流风余韵渐被岷峨而吴中民风土俗人情物态纎悉备见其诗读其集知其用世之具素讲于胸中固将有以也而时莫之用非其君之不用而小人则尼之乌乎其可惜矣吴城西南十里许有浸曰石湖山曰吴山湖山之间废垒隠然即所谓越城也文穆之别墅在焉其景最盛周益公谓天閟絶景以须其人而数世之后求其仿佛不可复得所谓天镜阁玉雪坡之类皆已沦于荒烟野草之中过者伤之而孝宗宸翰碑石岿然独存若有神物防持者焉监察御史卢君雍家越来溪上少时数过其地与其弟襄约曰他日且将俎豆文穆于斯及为御史始克如志正徳庚辰三月庙成肖公像于中移孝宗宸翰陷诸壁间以避风日有司嵗时享祀如仪间属予纪其事于丽牲予闻之礼法施于民则祀之以劳定国则祀之而所谓乡先生者殁则有祭若文穆所以施于民效于国表于乡者卓卓如是而其祀忽诸岂先王制礼之义乎侍御君之举其于礼意协矣既以是刻于庙中又从而歌之曰　湖之山兮峣峣嗟公之节兮与山俱髙湖之水兮瀺瀺嗟公之徳兮与水俱逺吴台越垒兮既毁且阤行春之圯兮新庙俨而湖山如旧兮公行安之千秋顾享兮慰我吴人之思
　　直道陈公祠记【陈公名祚】　　　　　沈焘
　　成化二十三年九月今上初即皇帝位诏天下诸司举废兴坠凡名臣贤士坟墓所在即时修理吾乡直道陈公之墓増封加饰如制守臣又以公清忠直节备载国志仍具礼奉公位神于郡学乡贤祠嵗一修祀越治十年丁已嫡孙冠以家无专祀惧神有罚乃谋建祠堂数楹将以掲防妥灵谒于天官少宰吴先生先生题其额曰直道陈公祠复请记于焘以刻系牲之石谨按公讳祚字永锡世家吴邑之南乡曽祖翠山祖正父子敬能自树立由南乡徙居郡城甘节坊以赀雄里中母顾氏有懿行生四子公居次自防不羣笃学尚气治春秋补郡庠生永乐五年以楷书选至京六年应天府乡试中式七年中礼部防试九年殿试赐进士出身寻改庶吉士入翰林明年上拔公河南布政司参议为政持大体多惠爱于民十二年言事坐谪太和佃户者十年洪熈初荐复起宣宗皇帝即位勅所司覆试之公皆擢第一除山西道监察御史弹劾无所避权幸敛迹宣徳二年出按福建六年出按江西所至威望并着尝以大学衍义劝上经筵讲説上震怒勅提至京师并籍其家属系狱几五年英宗皇帝嗣位复其家属诏赦之正统三年出按湖广发辽王不法事上怒征系论死后以王罪当见原改云南道六年巡视江上盗贼屏息商旅便之八年陞按察司佥事激扬有方一道清肃十三年移疾家居久之乃具疏乞归得报即行囊无长物晩号退翁杜门简出所着有小学辨惑夫公以清才正学雅惟忠义数以直言遭贬黜而志不少挫信为吾乡先望卒之后防恩诏登国志列乡贤宜也一时慕公之风而兴起焉者遗像有賛入祠有牍石刻有志有表有记藏于家有传有状有录与夫哀有词挽有诗固足以发扬公之盛徳无容喙矣焘念自龆龀时闻乡人诵公之言行每为之拊髀兴叹于冠之请敢不勉从是堂之作始于是年正月二十九日集材鸠工众力齐事逾时栋宇翚飞青赤炳焕其规制悉如五品之式中为一龛以奉佥事公像又为别室四龛以祀髙祖诚斋府君次曽祖即佥事府君次大父教授府君次考存斋府君其曽祖之龛是将亲尽不迁而为陈氏之始祖也四月六日工告讫功冠乃备物具服率宗人祭之又垂显刻以示久逺可谓孝矣因系之以词其词曰　陈实舜后维世逺哉传徳袭训踵生多才山川効灵刃发于硎公直如矢为世典刑三黜以言秉志不易朝奏暮疏功维社稷生荣死哀登志入祠宜建影堂维灵居之由髙及曽同堂异置若祖若考爰述爰继时有明荐孝孙惟寅以延百祀无忝神明
　　陈氏祠堂碑　　　　　　　王鏊
　　治已酉姑苏陈氏治第于郡城之卧龙街始作祠于正寝之左越三月祠成于是太学生悦率其宗人得是月丁夘祗荐祀事大小和防逺近来观已乃具书走京师求其友翰林王鏊纪其事以示来裔俾知所以作者惟陈氏于吴中为巨姓然自故福建佥事公始益显公永乐中以进士为河南参议与分巡官交章言事编置均州太和山且十年宣徳中起为御史复上疏劝讲大学衍义或指其语涉讥讪阖门系诏狱五年出复发辽府不法事又下狱出又劾法司乱成法其忠义之心刚大之气踣而复奋几死而不悔天下想望其风采其后府学生王养浩等数十人相率言于部使者郡学故有先贤祠祀唐贤陆中允而下国朝若周文襄公故提学御史孙公陈公及公或深仁粹徳延被吴人或孤忠劲节警动海内而庙祀未及后人曷劝于是有司奉公入乡贤祠今上即位有诏修名臣坟墓公墓在吴山极花坞葬故有阙所司祗奉诏防相与治碑碣华表石羊虎如制且禁人无得樵牧而复其为后者一人使专防守于是其孙悦退而叹曰唯先公忠义闻天下墓有封祀有祠而家顾无专祀嵗时馈献仍陋就简不肖不孝罚其可辞乃作祠如礼堂为四龛西以祀髙祖府君次曽祖府君次即公次考教授府君祠之饰悉如五品之制且设巨龛于寝以奉公像曰是将亲尽不迁为陈氏始祖云词曰　国有正气眎时屈伸在屈而振展也维人公在河南以言得罪十载太和若终把耒帝思良臣起为御史公拜上言言固臣事臣有一编请置之陛朝夕劝讲四海其乂或从间之诏狱是萦阖门缧絏百死而生诏恩朝赦暮已抗章擿藩府隠帝闻为惊初惊后绎维帝之明古有汲黯拾遗为志亦有魏征劝行仁义较其所处孰难孰易堂堂陈公今复有之庙祀严严邦人之思邦人之思况其孙子作庙于家爰及其自同堂异置笾豆载登春秋馈献百世其承
　　刘塘王氏祠堂记　　　　　杨荣
　　古者诸侯大夫士之祭其先皆有庙庶人无庙则祭于寝而祠堂之制未有也汉世始有即先人之墓以为之盖礼之变者也宋之大儒乃定其制始去墓而营于家殆又变而得乎义之宜者虽非古制而后之君子皆取焉者何哉盖诸侯大夫士之有庙者以有禄位之贵也礼度秩然不可乱矣叔世之士庶人不得立庙而祭于正寝者以布衣之贱也礼度秩然不可乱矣叔世之士既无禄位贵虽未迨于诸侯大夫而视庶人之贱则有迳庭祀先之礼奚可终杀欤然以庙则上僭以寝则下淆创祠堂以祗事焉不亦可乎用是沿袭至今虽贤智亦莫之能改也苏之嘉定王氏居邑之刘塘乡称士族之贤曰士昌思自厥考仲名甫以上世事儒书而图所以绍承之逺力举子文以世其家且笃于为善以义方训子孙以雍睦待宗党以诚敬交际朋旧尤亲近士夫君子以游处讨论孶孶不怠家素丰财不吝施予而贫窭多得之所谓富而好礼者欤平居切切于孝思而兴夫追逺之念乃命嗣子璿等鸠工萃材于居第之东建祠堂若干楹用妥先世之灵嵗时率诸子孙严祀享以展孝敬所以事其先者有道行诸已者有礼矣以笃率其子孙报夫本始者良不在是欤祠堂之剏以永乐丁酉之春迄今二十余年未有纪其实者虑无以传示乃致书吏部考功主事夏仲昭礼部仪制主事衞以嘉谒予文归而勒诸石予嘉士昌之笃于孝其所以为此者实有关于世教焉故推本祠堂之制如此为文以畀之非徒以示其孙使善继而不忘亦将以为世之劝也大学士杨荣撰
　　昆山县城隍庙记　　　　　　沈鲁
　　国家受天命奄有方夏奠安元元以统承万国俾分职任功显幽罔间惟是小大郡邑山川城社咸秩祀事与天子之命吏同忧恤之寄焉其所以代天理物莫不一极其至而城隍保民为重庙祀固在以义而起昆山自唐为吴望县光化中钱镠攻毁其城宋世承平三百年栅竹为防而已元社将屋而始城之城隍则庙于县治南百步国初増崇祀典防制堂宇徙于马鞍山麓嵗久摧败宣徳纪元之九年卢龙任侯豫尹兹邑大修山川之祀至于庙下惧日益坠弗举乃召父老而告之以礼事神之义虑财计庸易故而新之以完固重门后寝深靓严宻神妥其灵式歆禋祀既落成之明年而侯去十五年而侯之明徳克孚民不忘于思于是王惠均泽髙瑞世祥相率而之予曰吾邑庙祀惟是显厥灵赫自改剙于今七十祀吾境内疾疢不兴风雨时正六府三事顺成卧赤子于袵席职神之由侯以忠信成民而礼神神人延厘益垂宁祉请于丽牲之碑以纪成事俾为后规随也窃惟天子之命吏与神同食兹土相须匡辅坐堂陛而司平于民揄方明而祸福之显幽不同而忧恤之寄同咸有嘉徳依人而行则夫神之获安其室职有由然哉其辞曰　有庙奕奕于山之阳有赫厥灵实司其城惟城惟隍民保民障神亦依凭光霁肸蠁嵗厯弥久敝其室庐尹哉任侯为恤为谟式庙以増堂寝具考神有神庙民有攸告司邑惟侯司城惟神咸底于仁合于太钧我民报祀无怠来者载书示征勒之宇下正统十三年春正月吉日
　　苏州府重修城隍庙碑　　　　王鏊
　　吴故有城隍祠在子城之西南陬莫详其所始唐天寳中采访使赵居贞改作庙宇梁贞明五年刺史钱元璙加宏饰焉至赵宋时有勅封忠安王嘉泰三年加号顺应嘉定九年又加号威显寳祐三年又加号英济国朝则惟称苏州府城隍之神洪武三年以旧祠庳陋乃徙雍熈寺故基在今吴城之干位盖百三十年于兹矣治十三年住持戈原广言于郡守曹侯鳯谓庙祀载在令甲凡守土官始莅事及朔望必躬请祠下其严如是而嵗久且就壊栋腐桷摧墙頽磩圯肖像防昧不称瞻仰曹侯曰唯神与予分理吴郡予理其明神理其幽吴下频年风雨调顺稻麦丰登冦攘帖息疫疠不作兹神之赐予其敢忘乃下令境中愿新神庙者聴又命义官某等董其役于是贫富争施厥财恐后抡材程役完旧勅新明年春正月始事至九月僝工殿宇峻整廊序逶邃门墙显赫过者悚悦防曹侯迁去东广林侯世逺继之求予纪其事城隍之祀不见礼经盖起隋唐之际吴越之间今京畿至郡县遐方絶徼罔不严事且山川林谷丘陵表畷坊庸古皆有祭况夫作镇一方司啓闭捍冦偷妇子安畜牧遂非所谓有功则祀之者邪固可以义起也况时有所尚敬有所偏今自朝廷及于闾阎祈灵丏祥罔有画夜水旱蝗蝻则祷之疫疠夭札则祷之凡有求则祷之有疑则祷之而神实能昭答隂祐俨乎如临其上至其家可谓灵也已予故着文于碑以彰神之威灵词曰　于赫明灵作镇南服上帝嘉之寄是威福浩浩幽遐星矛霜锷诛斩妖魔良愿攸托祓戾召祥雨旸斯若老稚熈熈闾门夜开维神之赐其可诬哉清庙有严曹侯所饬林侯绍之邦典维秩疈牲奠糈嵗事孔修福我邦人亿万斯秋
　　万夀祠记　　　　　　　　顾儒寳
　　五王自唐光啓中降灵于徽之婺源其初邦人祠之厯年多而施泽于民久御灾捍患衞国有功登祀典封王爵宜也惟神无方由迩而逺行几徧天下吴门距徽千有余里民之敬信过于他邦懐香裹粮而往拜者嵗不知其几犹为未足以展其朝夕慕仰之诚始建行祠焉祠在吉利桥西南可百步其地乃朱氏故园古木萧疎清流映带门径通彻诚为一郡胜地神之妥灵盖有攸自或云祠始于宋之建炎正殿则重建于嘉熈时比丘圆明为之洎寳祐甲寅通一鼎剙大雄殿于东序景定而后正知善已相继修庙事一新三门重辟两庑既而行日亦克善继月有阅经之防嵗修庆佛之仪晨香夕灯靡不崇向皇元混一百神秩序五王灵显视昔有光至元间行日劝信士孙子发偕弟子荣专建华光前阁而后阁则元贞以来集众力而成大徳间如海出囊中余资买张氏基地以广其居复置枫桥常稔之田永为赡众理葺祠宇及长明灯油之需延祐丁已建圆通寳殿乃寓公叶武徳倡率众缘乐成之其西有庵署曰上善徒弟净徳辈居之以奉祠事斯庙完丽甲于他祠虽曰人谋实由神相转旧为新化顽为仁亦郡政之一助也邦人语僧曰岂无纪述以传将来一日僧书其概谒予记予谓神之灵无在无不在水旱疾疫有祷必应者神之灵出入起居罔有不敬者人之诚有诚则有神求神于诚之外则荒矣昔人云见庙社则思敬是则庙乃诚所寄也或者以为福善祸淫之道自有黙运潜庸于形声之表其果专在于庙欤曰不然聚其诚而久其敬庙固不容无也甲寅初元勅赐祖庙为万夀灵顺此宜曰万夀灵顺行祠乃甲乙住持灯灯相续至今几二百载矣成之良为不易嗣而葺之将有望焉郡人顾儒寳撰
　　况知府重建五显王行祠记　　刘铉
　　今之苏五显王庙于和丰坊者或谓宋崇宁间其地旧有浮屠嘉泰癸亥僧普智始庵于其旁名如意而与其徒徳晟于徽之婺源刻木肖五王及他神之像归置于庵复售邻地以易其庐寳庆乙酉遂建阁名华严上以度经下以奉五王至咸淳中又撤阁为殿而旱暵水溢疠疫之祷悉有竒验所以士庶归心信崇深笃国朝洪武初又规其地以广府治而庙盖有改作焉迨今八十年梁栋壊腐甓瓦破缺丹垩漫漶时知府况侯钟为郡既久弊刬惠敷郡大称治凡所当行靡不兴举侯乃谓五王既克衞吾民而庙貌不振若是岂称民之所以报事者乎遂约其聨官同知邵谌通判潘叔正推官方矩经厯王真知事金铸照磨赵中检校王善以禄奉之入节缩其出铢积寸累又率好善乐佽之士共得钞若干万贯于是度材鸠工葺旧则正殿旁殿楼阁砖塔楮炉刹竿新作则三门两庑厨湢正殿之前有亭旁有过廊总二十有六楹先是庙南画于邻垣中庭湫隘两檐相逼至是贸其南地退楼阁之址于南北各丈余越几月告成庭既闳豁破完腐坚漫漶鲜好貌位严睟者益丽于前威灵炳赫者知信于众侯间属予为记予闻五王者之降灵于徽以致享祀封王其能御灾捍患可知庙于今固宜且行祠之徧于他郡者亦其神之无方感而即通利泽之施既弗限于遐迩则人心之向又奚当间夫彼此况其精灵之妥于吾邦既久为苏人之捍御既多庙于斯亦宜是知侯等之所以新是祠者岂有他哉欲三辰顺轨一元调和盖寒暑节雨旸时百物植上祝圣夀以齐天下福吾民于悠久是皆可书故为之记董其事者郡人王信胜伟徐诚盛泉也正统四年嵗次已未秋七月初吉立行在翰林院侍讲承徳郎兼修国史彭城刘铉撰
　　灵官庙旧名灵顺行祠在胥门内朱家园名上善庵宋嘉定二年建一在西米巷名如意庵宋嘉熈四年重建国朝正统中知府况钟重修
　　宋光宗封五龙勅
　　平江府灵济庙第一位龙王右可特封东灵侯勅平江第一位龙王等朕虽不令祠官祝厘専乡独美至四方长吏有为吾民请曰某山川之神能惠于其方则褒崇之典朕靡爱焉以庶几古蜡百神之义矧惟五龙以时节雨旸功着近甸良二千石虽不言禨祥而具道所以然之故文词烂焉爰锡命书秩以侯爵则所以宠嘉神贶以从民欲何如哉尚终惠之俾世世享可依前件奉勅如右牒奉行
　　绍熈四年五月九日【右勅文五位同但王封号别耳其勅尚存庙中主僧寳之】
　　跋　　　　　　　　　　　　王爟
　　东吴灵济庙五龙之神以时节雨旸功着近甸宋季绍熈间锡命秩以侯爵一以封为东灵侯二为西成侯三为中应侯四为南平侯五为北宁侯各以勅文而宠嘉神贶其利济之功祷祈之效迄今着于前民懐惠者多矣奈因厯年浸久神庙倾圯惟古碑勅命存焉正统初奉勅知苏州府事况侯重建祠宇轮奂一新予忝知属邑伏覩宋朝褒封勅命巻帙散落恐久而湮没遂装潢成册以图传于悠久守斯庙者务在恪遵而珍藏什袭慎勿忽诸时正统六年嵗在辛酉春端月上澣直苏州府长洲县知县荣昌王爟
　　五龙堂在今长洲县东南唐贞元中建李绅记宋淳熈间赐额灵济庙绍熈四年勅封五龙神为侯






　　吴都文粹续集巻十六
　　钦定四库全书
　　吴都文粹续集卷十七　　　明　钱谷　撰祠庙　园池　第宅
　　平江路新建三皇庙记　　　　牟巘
　　三皇何所本始乎上古有天地人三皇越在无怀大庭赫胥氏以前寥乎邈矣攷易系辞其惟庖牺神农黄帝乎盖与尧舜并称焉而周礼春官外史掌三皇五帝之书则搃号三皇又与五帝并称其书则三坟言大道是也月令迎五德所王之神各于其郊而祭之立春木德以太昊配立夏火德以炎帝配季夏土德以黄帝配则三皇祭法于五德尤爲可攷史记本不纪三皇以黄帝列于五帝而去少昊补史记者遂以女娲氏爲三皇之一非也炼石补天之类语多荒诞要不足信肆惟今日三皇之庙徧天下重祠敬祭固有所本独以之设医学置学官者何居夫一隂一阳之谓道生生之谓易自有天地则有隂阳有隂阳则有民物实理流行生生无穷故易以道隂阳天地无私布隂阳阐易道示人以象而已三皇无爲体隂阳周易道爲民立命而已伏羲画八卦隂阳相生二四成八八卦成列象在其中因而重之爻在其中是时六十四卦巳具伏羲讫神农黄帝制器尚象自我作古爲之网罟耒耜杵臼爲之宫室衣裳舟楫服乘爲之书契市易门柝弧矢凡所以资民用而养其生至于送终过厚者皆有取于十三卦何莫非道也然能使之生而不能使之无疾则五德五运推气之隂阳本草辨物之隂阳灵枢素问究病之隂阳凡所以疗民病而全其生使不至于无妄尝试者又有出于十三卦之外亦何莫非道也大哉三皇道贯三极德及四海而功施万代是冝隆庙貌设医学而置官师焉夫岂小之哉姑蘓名郡地大物众三皇祠之始建因陋就简神栖数瓦下盥荐弗严歳在辛丑郡侯岳烈公涖事之初首谒祠下瞻顾太息非所以尽尊崇之礼乃欲辟而新之因基址之窄此志未遂大德壬寅七月之朔风烈雨骤吴中之郡衙县治寺观亭宇悉爲摧毁即命工鼎剏郡治就移长洲吴县附庸二邑翼其傍适有吴县旧址之寛于是岳烈公乃欣然相地亟图改作遂谋之縂管董侯章及贰佐僚属皆是其议而賛其成乃官给吴县废址俾赋文属役岳烈公首捐已俸崇象设爲之劝画宫于堵某任某所某任某费皆讙趋之爰建大殿掲防妥灵前爲凌霄门次爲大门翼以两庑殿后爲讲堂东西各立四斋又爲教授防于讲堂之东南缭以周垣前达于凌霄外临衢道对峙两井亭以济道暍经始于壬寅之秋明年冬新庙成规橅宏杰轮奂华曜甲于诸郡屋凡五十三闲又市学田二百畆祭器靡不偹是役也皆出于郡侯主维是而教授苗寔又深体郡侯之作成职思其居发虑协力董视工役偹着勤劳用能期月之闲成此磊落事有他人视爲虚文积十年不能办者可谓难矣今郡侯既受替迁郡掌医又垂满解篆有恒斋葛应雷继其任前爲提领日亲承郡侯之命相与协赞劝率众医助田今又受任于学视其创始之有阙者必补之未偹者必完之勉励诸生讲明医义务在济人庶广好生之德而无负作新之意新郡侯玛蘓库喜功之有成于庙之东南垒土成阜作亭其上扁曰聚逺以快登覧防事之前甃亭爲台禆暑露坐以便讲习辟治花圃进修之暇以寓游息亷访佥事阿勒达覩前后兴学之功而嘉之谓当勒石以示永久必徴记于陵阳牟巘以病耄爲解弗获乃考三皇号名祭法与其用易之道谨书之厥初三皇取法自然开物成务与爲便安神化变通民日用而不知南面无爲而天下已治矣一毫智力靡容其闲设以闷闷求快吾意今日出一令明日立一法朝夕召集其民而绳督之则上下劳敝失其故常虽欲爲摽枝野鹿逰于混沌之天不可复得正如无病之人尝试无妄之药药气扰于鍼砭粱肉夺于汤剂隂阳舛忤而人始病矣不若勿药之爲愈也昔人谓误注本草其害大误注易其害小夫岂知本草之误其害止目前易之误其害及天下可不谨乎因附见其説覧者或有取焉大德十年七月望日记
　　故三皇庙在流化坊内即旧吴县治也元大德五年乃移县治于本路仪门西偏而建庙于此
　　常熟州重修三皇庙记
　　伏羲神农黄帝世谓之三皇以其继天立极教民以相生养之道有大功德于民故凡君天下者咸报祀之方今因前代之制郡府州县皆立之庙既设医官以典其祀且诏长吏嵗时率僚属行奠谒焉常熟初未有庙延祐丁已监州多尔济始即州治西北若干渉虞山东麓度其地而剏之后二十年知州王侯侃一尝修举废坠又二十年而处兵变流亡之士卒舍之庌马者趋之烟火相接风雨交摧斋室堂阁鞠爲瓦砾而殿庑亦皆脱落湮芜守土之吏莫之恤也至治壬寅冬十二月海阳卢侯以守御元帅兼知州事慨然叹曰爲治之要在政与教政惟民安教则必专圣贤与礼乐焉三皇孔子皆命世之圣也今学庙堕而弗治其何以爲教之地乎由是首以巳力大修儒宫越明年又劝士民作新是庙时儒氏赵复特承侯志命工佣力抡材运甓由重门两庑以及礼殿朽者易之剥者饰之圯者培之倾而頽者悉起而正之又造候官之屋凡八楹于防门东西缭以周垣前后翚飞丹垩交映自秋徂冬而功告成于是神明有居祀享有具医师有容斋宿有所而侯尚教之心盖庶几矣既而侯以内艰去职摄医学教授陈君仲明征文以记之予惟三坟之书首言大道开天地之经立民物之命圣圣相传一本于是奈何世亡其书遂以爲隂阳医家所宗徃徃视祠宇爲文具而不之严吁是果知尊三皇者哉然则卢侯起身汗马乃能一兴孔子之教崇之信贤也已卢侯名镇字子安其遗爱之在民者不系于是故不之书
　　按常熟县三皇庙在县治西北招真道院之东
　　嘉定三皇庙记　　　　　　　柯九思
　　古之祭义思本而报始故法施于人能御大灾捍大患者则祀之今医家者流以神农氏之制药也推本而祭之国家稽古考文并置三皇之庙以勾芒祝融风后力牧配而附医学焉三皇名数先儒所説各异然着见于易者谓伏羲氏没神农氏作神农氏没黄帝氏作安国亦云伏羲神农黄帝之书谓之三坟此三皇之明文也汉祠黄帝用枭破镜唐天寳六载三皇并置一庙有司以时祭享后周以来借田祭神农氏此厯代祠祭之典也嘉定州旧有庙学至元后六年大梁李侯寿孙来知州事李侯爲赵国忠宪公字清臣之后忠宪之忠劳于国家史牒有传侯涖官治民亷直而明有忠宪之遗风故于国家之事无巨细悉尽其心视事之初谒三皇庙顾瞻殿宇风雨穿漏凛乎将压门庑倾圯论堂湫隘像设弗严器用不具侯瞿然曰此命祀也其何敢弗恭事事然今水涝爲沴民力未瘳奈何越三月政行化理民俗和恱侯曰可矣乃属州人士之好义者以修葺庙学之意众奉命懽趋论堂之后得王氏地辟而广之侯曰斯庙建于泰定天厯之闲未及乆而巳废坏是皆前人灭裂之过今也基必坚材具必良惟永乆是图毋或贻诮于后人如今者之责曩昔也侯日治州事毕必至庙所循抚而程督之兴工于至正元年三月甲子六月而毕严防壮丽防以修木缭以周垣其有加于前人矣防民有隐斥堑者自归于官侯命籍而属之学以供粢盛廪饩爼豆之用于是庙学之事无或不供者矣夫侯先成民而后致力于神则冝四境之内政无不举由此仕宦而显于天下忠宪之世爲不坠矣州人请记其事刋诸乐石故不辞而爲之书其好义所助者并刋诸隂奎章阁学士院叅书柯九思记
　　按嘉定三皇庙在登平桥西元泰定三年建
　　昆山州重修三皇庙记　　　　许规五
　　稽古鸿荒之世人文未开蚩蚩之氓与鸟兽争一旦之命不有圣神出而立人极焉生人之类灭巳久矣毛茹而血饮也爲之庖厨巢居而穴处也为之宫室画卦以通神明之德造契以代结绳之政爲之耒耜以厚其生爲之医药以救其死造律厯垂衣裳以开万世之治其有功于生民甚大庙焉而栋宇挠祀焉而笾豆缺岂教民报本之意哉昆山三皇庙自州治迁后日就隳废至正十九年州治复还承制以石君贤同知州事奠谒之初顾瞻太息退而谋诸知州费侯侯曰世事草创百废宜次第举三皇建极之圣今庙宇崩摧神像暴露国家崇奉之意安在耶冝举所冝先费侯是其议亟共捐俸爲倡医流义士翕然和之不数日得钱若干缗米若干石召匠度材以工给其役以吏董其事不数月殿宇之颠覆者隆然起两庑皇门之朽敝者翼然张堦墀砖级之陊剥者整以宻像塑丹白之澷漶者焕以新所谓人存政举其以是乎夫张弛系乎理不系乎时废兴由乎人不由乎数有爲者何所施而不可也学有田若干荡租若干册籍迷失无所考石君为追究归之学祭祀饘供之用于是乎不窘矣庙成石君去费侯曰石君之善不可没也徴予文记之余读邵子经世书至皇帝王霸未尝不废书而叹也皇以道化人民霸以力服人世降俗漓古道茫昧昆山之长独修举废坠而以皇庙先焉其薄利功以尊道德者邪其知报本而善教民者邪诗云有斐君子终不可諠兮后之人庶乎尚有攷也费侯名复初字克明东平人石君字安卿西夏人至正二十三年夏五月望日平江路昆山州知州偰傒斯同知州事郜肃州判丁克明提控案牍赵从周都目谢道医学权教授许教授许规五撰饶介书余铨篆额
　　按昆山县三皇庙在县南闉坊西
　　改修吴延陵季子庙记　　　　萧定
　　有吴之兴也泰伯让以得之有吴之衰也季子譲以失之爲让之情同而兴衰之体异何哉泰伯之让让贤也故周有天下而吴建国焉季子之让贤以让也当周德之衰而吴丧邦焉或曰非所让而让之使宗祀泯絶而不血食岂曰能贤斯可谓知存而不知亡者矣夫治乱时也兴亡运也故至至而不可却终终而不可畱黄河既浊阿胶无以正其色盐池斯咸弊箅不能匡其味与夫当浊乱之世召力胜之戎让与争孰贤乎易曰知几其神则季子之见可谓知几矣季子之明可谓知进退存亡而不失其正矣至于听乐辨列国之兴亡审贤知世数之存没挂劒示不言之信避国保无欲之贞故有吴之祀寂寥而延陵之享如在风可想至德兴叹美之辞哲人其萎表墓着呜呼之篆向微德仁两至则夫子不复叹美焉其精义被物钩深致逺之旨乌可究其津涯而窥其墙仞哉是知譲之爲德在于生灵不独其子孙明矣国有祀典人懐永思定忝列藩条钦崇懿范于以加敬严乎閟宫别闺壸之内外正众神之序位旧以泰伯之庙在于姑蘓台而制季子之祠像设东面非由典礼谅无取焉必也正名于是乎在祈报献奠贽币冝列于轩厢春秋礼荐俎豆当陈于正寝俾观像者识贤人之遗风可律审度者知经德之礼秩无差末学陋辞不足颂其休烈寒来暑徃敢用同于纪年大唐大厯十四年歳在已未八月戊戍朔二十七日甲子记
　　辟疆园　　　　　　　　　　高啓
　　江左风流逺园中池馆平宾客久寂寞狐兔自纵横秋草犹故緑春花非昔荣市朝亦屡改髙台能不倾
　　题辟疆园　　　　　　　　　周南老
　　晋顾辟疆园中吴称第一林石萃幽怪胜槩少俦匹遗迹今无知品题存简帙清景付明晦皮陆曾纪述后先几百年盛衰成两失慨彼乐有时每怜鱼鸟逸
　　辟疆园自西晋以来传之地馆林泉之胜号吴中第一辟疆园姓顾氏晋唐人题咏甚多
　　陆山人楼亭【即戴颙宅】　　　　储光羲
　　暮声杂初鴈夜色防早秋独见海中月照君池上楼山云拂髙栋天汉入云流不惜朝光满其如千里游
　　禇家林亭　　　　　　　　　白居易
　　闻健朝朝出乘春处处寻天供闲日月人借好园林渐以狂爲熊都无闷到心平生身得所未省似而今
　　同前　　　　　　　　　　　皮日休
　　广亭遥对旧娃宫竹岛萝溪委曲通茂苑楼台低槛外太湖鱼鸟彻池中萧踈桂影移茶具狼籍苹花上钓筒争得共君来此住便披鹤氅对清风
　　同前　　　　　　　　　　陆防
　　一阵西风起浪花绕阑干下散瑶华髙曲槛仙侯府卧苇荒芹白鸟家孤岛待寒凝片月逺山终日送余霞若知方外还如此不要乘秋上海槎
　　同前　　　　　　　　　　张贞
　　踈野林亭震泽西朗吟闲歩喜相携时时风拆芦花乱处处霜摧稻穗低百本败荷鱼不动一枝寒菊蝶空迷今朝偶得髙阳伴从访山公醉似泥
　　禇家林亭范志云在松江之傍
　　凌处士庄　　　　　　　　韦庄
　　一簇林亭返照间门当官道不曾关花深远岸黄莺闹雨急春塘白鹭闲载酒客寻吴苑寺倚楼僧看洞庭山怪来説得仙中事新有人从物外还
　　和周伯温参政九日南园宴　　成廷珪
　　歩履巉岩若跨鳌望中诗兴与秋髙西山拄笏东山屐左手持杯右手螯返照入湖明塔影断云将雨林臯松闲饮散归来晩金粉霏霏湿锦袍
　　范相南园五百秋重来访古转多愁啼乌树老台空在饮马池荒水不流芹泮好从多士乐桂丛谁赋小山幽诸公髙防诗如锦授简安能接胜游
　　南园　　　　　　　　　　　髙啓
  </div>
  <div class="pagination">
   <a href="吴都文粹续集_page18.html">
    上一页
   </a>
   <span>
    ...
   </span>
   <a href="吴都文粹续集_page14.html">
    14
   </a>
   <a href="吴都文粹续集_page15.html">
    15
   </a>
   <a href="吴都文粹续集_page16.html">
    16
   </a>
   <a href="吴都文粹续集_page17.html">
    17
   </a>
   <a href="吴都文粹续集_page18.html">
    18
   </a>
   <span class="current-page">
    19
   </span>
   <a href="吴都文粹续集_page20.html">
    20
   </a>
   <a href="吴都文粹续集_page21.html">
    21
   </a>
   <a href="吴都文粹续集_page22.html">
    22
   </a>
   <a href="吴都文粹续集_page23.html">
    23
   </a>
   <a href="吴都文粹续集_page24.html">
    24
   </a>
   <span>
    ...
   </span>
   <a href="吴都文粹续集_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
