<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 374 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 374 页/共 603 页
  </h1>
  <div class="content">
   水效珍兮，将应时而出；珍浮水兮，见可宝而逸。当入用之晨，岂可藏於密。所以次其崖岸，露彼真质。清明内融，符采外溢。霄舒夜度，遥分蟾兔之辉；旭日朝临，下映鲛人之室。皆见其处幽邃，谁见其内明媚。皆知其随波，谁知其抱器。邦家藉之，不我遐弃。观其璞将有营，工其献情（阙二字）。规模可定，割方成。色光而白，气温润而清。是磨是琢，且见其能照；载考载击，乃知其有声。夫如是守静而素，岂不以有文而明。因得之乎名，曷观之乎器。噫！同流不知，谁念兹而在兹；识者未睹，宁宝之而存之。发迹徐方，虽则泗滨而见；呈祥圣代，不同三献之疑。况贞以自持，涅而不淄。坚以自秘，毁而不变。既成何用之顾，宜任当人之荐。同百宝而敷陈，杂众类而朝见。向若不合宫徵之韵，不叶雅音之绩。闻之者谓为空言，见之者谓为怪石。则以日系月，徒涤荡於风波；自秋徂冬，难觊觎於采摭焉。可见哲匠顾盼，良工追琢。奏曲者想乎иね，审音者训其清浊。故知秉文者必有时，藏器者不终否。理代之音既作，移风之义斯起。若不闻大韶大，庸讵知夫石之为美。
    ○千金市骏骨赋（以题为韵）
    良金可聚，骏骨难遇。传名岂限乎死生，贾价宁视乎全具。伊前王之善诱，赖下臣之素数。满ぷ初讶乎一空，绝足终欣其荐赴。故郭隗发求马之术，使燕昭兴筑台之务。贤为国宝，昔见载之於经；马以龙名，後亦表之於赋。当其勤求未至，思虑益专。安得恋轩而就勒，空闻驰荆而刷燕。多亦奚为，每厌倦於凡类；爱而不见，宁惜费於且千。盖为倾心於延望之日，市骨实犹生之年。其志著，其谋宣。非独自马而获马，此实因贤而访贤。何异禄丰而游士可集，饵美而潜鱼必悬。夫其取与之分，戒其鄙吝；是非罔惑，孰敢妄进。苟能贱货以沽名，果乃惬心而得骏。斯骨也，当填沟壑，谁分天骥之上才；纵视丹青，岂辨灵螭之洪胤。幸特达而见重，使声价之复振。至若唐公，穆王耳。代劳驰路，追奔结轨。陈力效能，死而後已。岂若称德之际，交义之始。金侔龟形，骨异象齿。求焉事殊於汉日，悬之数合於秦市。智能测远，利用钩深。叶田方之念，谐季札之心。敦信外彰，表然诺於匪石；沉机内密，重枯朽於捐金。想夫嘶风ぽ影，垂{髟肖}植发。虽仆质於弊帷，曾受精於皎月。蒙君子一顾之渥恩，知异日穷尘之委骨。
    ○河桥竹索赋（以“谁谓河广，一苇航之”为韵）
    大川不测以设险，浮桥架迥以通逵。利乎济也或溢，解乎难也无私。以虚舟而易荡，属激箭以相推。吾见其梁木斯坏，安得称大道甚夷。肇彼谋者，莫知其谁。於是办修笮，曳长縻。侔可久以为虑，将制动而咸资。且夫原始要终，授材度费。征十围之巨，收千古之贵。费非难得，用之不既。易危成安，斯之所谓。凭远岸，亘长河。将好劲以横截，或守柔以旁罗。每自直以应用，恒守节而居多。槛栏之势，舳舻之广。因大索以横流，俾群材之攸仰。皆恃此以绾絷，故不忧於板荡。徒谓其劲挺为质，连延不一。或指远岸以孤引，或自中滩而对出。苟异志而殊途，亦齐劳而共逸。纵奔澌激射，浮湍迅疾。骇声腾雷，惊波凑日。虽前後之鼓怒，终上下而骈比。拔山之伦，扛鼎之匹。虽则取之“大壮”，抑亦势之或失。岂不以顺事安排，故能守乎元吉。斯乃道济行路，功深模轨。人有观於投足，物宁忧於濡尾。视索而久存，亦何比於一苇。况桥因索而袭故，索以桥而用长。力虽参於索铁，系或固於苞桑。恢益下之极致，信为物之纪纲。彼鼋鼍虚构於溟海，乌鹊徒驾於天潢。惟众人之攸利，盖有助於连航。夫物有小而可以属词，材有小而足以济时。索因有条而不紊，人亦直道而用之。傥要津以见假，愿尽力以维持。
    ○贺嘉禾表
    臣某等言：今月某日，伏见平卢淄青等州节度使郓州大都督府东平县官庄地内，有禾异陇双本，合成一穗，画图奏进，传示百僚者。臣等中贺。谨按《瑞应图》曰：“王者德茂而太平，君臣和，则嘉禾朱草以中萌。”言不得中和之气，即不生也。伏惟陛下鼓和风，茂休德，泰阶平於上下，大中建於人臣。神明是若，征兆必报。通彼殊垅，总其双茎，滋大泽以冥造，成嘉穗而荐和。合为一，彰至化之会同；坚而好，表资生之丰实。推物类以得天意，观绘事而拟灵篇。凡在班行，咸同庆幸，不胜欢踊跃之至。
    ○贺西内嘉莲表
    臣某言：伏见今月九日，中书门下宣示百官西内池中嘉莲图，其莲一本两花者。臣闻明圣有作，天人合应，既彰化本，必降祥符，即事而推，昭昭可见。伏惟陛下储精要道，忧济群方，致理大同，犹惧不至，所以恢宏圣教，资福生灵，元造感通，嘉瑞屡降。况兹菡萏，儒释同称，经文但喻乎淤泥，诗人特歌於陂泽，岂比夫跃铜池（阙三字），传芳丹禁，濯影清流。特耸孤茎，以表清净之源一致；对敷双萼，是明内外之教齐兴。天虽不言，假物明意。臣仰披图牒，逖览古先，岂无祯祥，莫此昭著。望云就日，徒深跃之诚；舞德歌功，何报恩私之重。无任贺庆跃之至。
    ○贺东川麟见表
    臣某言：伏见剑南东川观察使潘孟阳奏，“龙州宝华山中有麟见，独角马蹄，遍身光耀，并嘉禾二十二茎至八十九穗，麟见与鹿每来同食，各画图函盛封进”者。臣闻六合同归，则麒麟至；天下和一，则嘉禾生。伏惟陛下昭事上帝，凝精衢室，宵兴涤虑，申旦忘倦，大敷至化，以永时邕，故得希世之祥，应我皇运，异质卓荦，奇彩光明，顾步幽岩，发闻郡国。神物自生於圣日，灵编徒载其嘉名。况大田之中，众穗斯茂，沐以膏泽，扇其祥风，而後呈彼珍群，承兹共抵，必生长亩之秀，以期王者之瑞。因缘所验，郑重合符。有以识上圣之心，兆至和之本，德超千古，庆洽无疆，日月所均，无思不服。臣等幸睹休异，喜万恒品，无任跃之至。
    ○贺蔡州破贼表
    臣某言：伏闻蔡州营田招讨使韩全义今月某日大破贼军，斩首擒生，其数至广。臣某中贺。臣闻天覆至大，负慝者必降雷电之讨；君恩至重，失节者须示斧钺之诛。贼臣吴少诚，辄因将帅之权，遂肆豺狼之性。圣恩含忍，久示招携，敢固执迷，未即归罪。今全义亲承睿旨，虔禀圣谟，暂师临境，群凶授首，枭斩元恶，计日可期，廓清淮，在兹一举。臣谬忝地官之职，情同率土之欢，欣快之诚，倍百常品。无任踊跃之至。
    ○贺破贼表
    臣某言：得度支使李巽与臣委曲，报剑南行营官军大破逆贼刘辟事宜。伏承自六月十日後，鹿头城下、石碑谷口前後杀获，已仅三万馀人，今月六日又於鹿头城下杀贼二百馀人，兼夺得一栅，东川节度使高崇文便於城下顿军；又西川贼於鹿壮头城投降，都虞候郝同美说贼城精兵不下数百人，其馀一二千悉是子弟；鹿头城内人心亦甚危惧，计即投降；又官军出战，贼众大败，杀伤欲尽者。伏以逆贼刘辟，愚狡狂童，稔蓄凶慝，胁带州邑，依阻城池，背诞皇恩，自贻赤族。陛下曲垂宏贷，念彼远人。此贼敢肆拒张，恃兹薄戍，望其悛革，又已稽诛，一兴貔武之师，果尽螳螂之卫。今则神人共怒，覆载不容，王师鼓行，穷寇席卷，倾枳棘之巢，待擒妖鸟，决潢污之水，以捕涸鳞，扬旆整戈，指期翦灭。此实圣德遐被，神武昭宣，岷蜀清宁，当候旬日，凡在臣子，孰不欢心。某忝荷鸿私，谬承朝寄，无任庆快之至。
    ○贺捉获刘辟等表
    臣某言：得进奏官报状，伏承九月某日，高崇文差兵马使郦定进於彭州界捉到刘辟、卢文若并家口等，有诏罪刘辟及生擒外，馀一切不问，西川减放两税，并割西川六州与东川者。臣闻鬼方不宾，高宗用讨，防风後至，夏禹行诛，自古圣帝明王，将欲上平泰阶，下齐万国，未有不先正刑罚，後致雍熙者也。辟构乱阻兵，违天背顺，聚兹蜴蜮，固彼幽遐，谓天可逃，无罪不肆。陛下断於睿略，兴此神兵，寇垒妖锋，飙驰电扫。顾兹剧贼，尚敢退藏，同恶相携，偷生逭孽。灌莽虽深，岂网罗之能避；武夫多力，已枭獍而同擒。万里喧传，兆人鼓舞。刑当磔裂，罪合诛夷，肆市陈原，才摅众怒。自陛下握乾御历，授纂图，玉烛载和，金镜愈朗。至於夏州ㄈ扰，蜀郡乱常，春斩惠琳，冬擒刘辟，神速之效，从古所无。复霁整旅之威，降纳污之诏，滔天作逆，唯罪一身，念两川徭役之勤，爰矜赋税，割六州版图之属，以定封疆。日月发其贞晖，山泽通其喜气，凡在率土，孰不欢康。臣谬沐殊私，叨承重寄，手舞足蹈，倍万恒情。无任庆之至。
    ○佛骨碑
    岐阳法门寺鸣阜，有阿育王造塔，藏佛身指节。太宗特建寺宇，加之重塔，高宗迁之洛邑，天後荐以宝函，中宗纪之《国史》，肃宗奉之内殿，德宗礼之法宫。据本传，必三十年一开，则玉烛调，金镜朗，氛灭，稼穑丰。
    ○内侍护军中尉彭献忠神道碑
    宏璧之在御府也，韫连城之价，所以为宝；景□之见庆霄也，丽捧日之彩，所以为瑞；大臣之居崇列也，处近君之任，所以为贵。况复侍轩墀之密地，护禁卫之雄军，昭彰茂功，回复介祉，终始一德，永垂清名者哉。侯谁能之，见於彭公矣。公讳献忠，字琦夫。大彭为商诸侯，以国表姓。至汉大司马宣，有远绩盛烈，书於班《史》。至孙业，避汉末之乱，寓居陇西襄武县，因地分望，传诸历代，湟中陇上，推为右族。派绪绵远，冠盖蝉联，贵仕渐繁，乃附咸镐，今为京兆三原人也。烈考讳令俊，皇朝议郎行内侍省内谒者监，保安福履，宏阐义训，钟庆济美，传於荩臣。
    公善下宽中，蹈方守直，竹箭有筠而可比，城府无迹而自深，以虔肃恭懿承大君，以仁孝清俭缵前烈。建中三年入侍宫殿，德宗皇帝嘉其敏厚，器任异等，便蕃於帷之内，承奉於指顾之间，言必有章，动皆由礼。贞元三年授内府局丞，四年授奚官局令，六年授内谒者监，七年授朝散大夫。清阶命服，所以驭贵，白无玷，赤绂斯皇，自天之渥泽方深，渐陆之羽仪始就。十一年授朝请大夫，周旋密勿，献纳端亮，孔光问树而不对，石庆数马而後言，以公方之，今古何远。十六年特加金紫，所以懋其勤而昭其美也。二十年加正议大夫内侍省内侍，仍赐上柱国，充教坊使。位愈高而接物愈敬，恩益厚而处躬益卑，故能行与福随，动将吉会。当德宗仙驭上升，顺宗宅忧谅暗，公以贞固服劳之节，宣承卫翊戴之忠，嘉绩悃诚，可书竹帛。皇上御极，拱侍穆清，畴其功庸，疏以爵土。元和元年封襄武县开国男，食邑三百户，充飞龙使，二年加忠武将军右武卫将军。三年授左神策军副使，加云麾将军，驭众之才，著於ヘ理，赐之户，耀其高门，所以旌其勋，表其贵也。其年奉诏充淄青道宣慰使。六年迁知内侍省事，充弓箭库使。六年充惠昭太子监护使，祗事既毕，加冠军大将军。至十月，迁左领军卫大将军，知内侍省事，充左神策军护军中郎将兼左街功德使。十二年春，以勤瘁遘疾，上章请告。宸眷属赖，令卧护。陈让恳切，累至再三，动於天心，方始得谢。二月乙巳，薨於翊善里之私第，享年五十二。圣皇轸悼，辍膳兴叹，追念勋旧，赙衤遂加等，赠开府仪同三司左武卫上将军，所以录其劳而饰其终也。官司职丧，僚吏襄事，卜窀窆，图其永安，以十月十四日，葬於万年县凤栖原，从先域之松贾，礼也。
    惟公爰自弱冠，暨於知命，奉职三朝，殚竭一心，掌繁领重，树勋宣力，澡濯仁义，发挥心灵，斯所谓奉上之忠。闺门就养，承顺著闻，及丁艰棘，勺饮不进，毁瘠过礼，宗族感伤，斯所谓因心之孝。践历禁省，荣耀貂，冠军护戎，在帝左右，饮冰持操，鉴水洁身，侈泰是惩，熏灼自息，冥与道契，俭而全真，生不务於家为，殁仍规其薄葬，斯所谓立志之本。探赜精微，讲贯学艺，周勃引强之能，有而不恃，孙武用奇之术，知而罕论，斯所谓游艺之方。综事呈才，仰奉睿旨，允厘乐府，韶夏是司，演ㄍ谷之正声，绝齐竽之滥吹，廨署增焕，丝桐载和，去而借留，上叶宸听，既临马政，一日必修，用奚官训驺之法，整穆王八骏之皂，及董武库，程范庶工，弦木砥金，罔不犀利，斯所谓莅官之敬。尝驰星轺，抚慰兖郓，海岱之域，风宣露濡，戎臣列校，蹈舞感，斯所谓衔命之功。万旅云屯，屹为亲卫，加拜中尉，统兹六年，夜护缭垣，晓趋丹陛，阴助神武，制外自中，奖善任材，动必询众，广修廪庾，赡食熊罴，符伍有伦，礼乐是阅，咸使夫既勇且毅，并务於移孝为忠，至於别部支兵，边陲县内，拊循训整，不犯秋毫，闻公之殁，如丧亲戚，斯所谓护军之略。宜其享之遐福，锡以永年，苍苍难谌，不至者寿。
    夫人长乐郡君冯氏，端懿柔明，慈和婉娈，母仪妇德，淑慎是彰。自昼哭之罹凶，乃冥心而习静，落发坏服，从哀既空，元和十二年三月十五日，出家受戒，持敕正度，仍赐法名正智，赐居义阳寺，所以遂宏誓而资幽福也。嗣子希绩，次子给事郎行内侍省奚官局丞员外置同正员希昭，次子正议大夫行内侍省员外置同正员上柱国赐紫金鱼袋希贞，次子正议大夫内侍省内侍员外置同正员上柱国赐紫金鱼袋希晟，次子希晃，次子希庆。芝兰满庭，组绶相映，荼蓼茹戚，麻俨然，哭泣之哀，慕深先远。彝之纪，思列旧勋，栾栾贵臣，匍匐上请，词臣奉诏，传信扬芳，焯叙德善，永垂贞石。铭曰：
    帝在法宫，下临八荒。外倚辅弼，内凭忠良。奕奕彭公，蕴义含章。左右轩陛，言端行方。夙夜孔勤，貔貅是职。丹霄侍从，黄道引翼。深承宠渥，克茂勋力。寒玉侔清，朱丝表直。厚德多恕，明诚不回。决云利器，构厦长材。北落谢疾，东荣报哀。恩加法赙，官赠仪台。祖载之辰，清川晓涉。凄怆笳挽，摇曳旌た。新阡旧城，龟从筮协。原即凤栖，封如马鬣。绍续之馨，子贵家荣。继孝嗣恪，宣功保名。纂篆金石，琢磨坚贞。用播徽烈，将来作程。
    ●卷六百四十五
    ☆李绛（一）
    绛字深之，赵州赞皇人。擢进士、宏词，元和六年拜中书侍郎同中书门下平章事，十年出为华州刺史，入历兵部、吏部尚书。文宗朝检校司空，为山南西道节度使，累封赵郡公。监军使杨叔元怨绛，激募兵为乱，害之。年六十七，赠司徒，谥曰贞。
    ○太清宫观紫极舞赋（以“大乐与天地同和”为韵）
    开元中，赐海内以正朔，示天下以礼乐。舞紫极於宫庭，飨元元於云幄。乃树以旌旃，设以宫悬。由中出以表静，用上荐於告虔。盛德之容，昭之於行缀；至和之节，奉之以周旋。激乎流音之下，存乎大乐之先。八佾以敷，肃然舞於清庙；九奏之作，杳若享乎钧天。如是则文始不得盛於汉日，大章未可比於尧年。振万古而独出，岂百王之相沿。洎乎秉翟而叙，候乐以举。协黄钟，歌大吕。乍阳开於箫管，忽阴闭於。淹速以度，正直是与。若中止而离立，复徐动而进旅。和之感物，应鸟兽以跄跄；礼以成文，垂衣裳之楚楚。由是俾有司夙夜在公，候吉日鼓钟于宫。方将万舞，爰节八风。於以易其俗，於以告厥功。因乎所自，制在其中。申敬也，其恭翼翼；宣滞也，其乐融融。齐无声於合莫，感有情而统同。则其业之所肄，习之则利。作兹新乐，著为故事。享当其时，舞於此地。退而成列，周庙之干戚以陈；折而复旋，鲁宫之羽斯备。美乎！冠之象以峨峨，舞其容以ェェ。合九变之节，动四气之和。散元风以条畅，洽皇化之宏多。是时也，天地泰，人神会。舞有容，歌无外。故曰作乐以象德，有功而可大。
    ○对宪宗得贤兴化问
    陛下兴圣怀，发德音，追帝皇之高风，绍祖宗之丕烈，思延钧筑之士，想致唐虞之化，非臣凡近愚昧，所宜获承圣言而祗应清问也。臣闻圣人与天地合德，日月合明，思发於志，故《易》曰：“出其言善，千里之外应之。”况其迩者乎？又曰：“先天而天勿违，後天而奉天时。天且不违，而况于人乎？”昔周成王泣启金滕，皇天为之反风；宋景公诚发德言，妖星为之退舍。天人相感，今古同时。《记》曰：“川泽通气，山川出云，嗜欲将至，有开必先。”言圣灵相通，有感而应也。今陛下以上圣之资，抚易化之运，积励精思理之志，求希代济时之贤，感於诚怀，劳於梦想，言出於口，行加於人。神祗将必效灵，才俊固当接武，岂惟殷宗求於傅说，周文获於渭滨。愿言必从，志诚斯感，惟圣人为能之。
    抑臣又闻，奏必观其实不观其文，信其行不信其言，若欲天下副陛下之诚，从陛下之化，自非圣躬行之，以导其下，则无由而致。未有表正而影不直，声鸣而响不答也。今陛下以常士之礼，而待拔俗之贤，以九品之禄，而望超代之器，是由垂蜗蚓之饵，以钓吞舟之鳞，设弓弋之缴，以罗垂天之翼，固不可得而致也。昔文王养老而伯夷、太公出，昭王礼士而邹衍、乐毅至，故必以身先之，以诚致之，未有不应者也。陛下诚能正身励己，尊道贵德，亲信端士，远弃邪佞，尽忠进直者奖之，希合从谀者斥之。与大臣言，敬而信之，不使小人参其事；与贤士游，亲而礼之，不令不肖者构其隙。唯义所比，不论亲疏，惟仁是行，不论贵贱。去冗官无益於时者，则禄及才能矣；出宫女之希御幸者，则时无怨旷矣；简繁数之仪，则礼得其节矣；除靡曼之奏，则乐得其和矣；将帅廉，则士卒勇矣；官师公，则治化洽矣；法令行，则下不违矣；教化笃，则俗必迁矣。如此，则圣问周达，德声遐宣，可使金石孚变，鸟兽率舞，而况於人乎？将必贤哲慕义，英彦赴响，伊尹必负鼎而来，吕望必投钓而起，由余必弃戎而委质，甯戚必舍牛而效用。三杰成功於高祖，四七展才於光武，龙吟则山□起，虎啸则谷风生，自然之应也。然後陛下坐明堂，朝群後，兴教化，作礼乐，正风俗，厚人伦，远比尧舜兴崇，近与祖宗合德，时臻至理，代称中兴，则向者圣念所思，睿心企及，何远之有哉！唯陛下勤行之尔。若言之不至，我至也，伏惟陛下念之，伏惟陛下勤之而已。
    ○对宪宗论朋党
    臣历观自古及今，帝王最恶者是朋党。奸人能揣知上旨，非言朋党，不足以激怒主心，故小人谮毁贤良，必言朋党。寻之则无迹，言之则可疑，所以构陷之端，无不言朋党者。夫小人怀私，常以利动，不顾忠义，自成朋党。君子以忠正为心，以惩劝为务，不受小人之佞，不遂奸人之利，自然为小人所嫉，谮毁百端者，盖缘求无所获，取无所得故也。忠正之士，直道而行，不为谄谀，不事左右，明主顾遇则进，疑阻则退，不为他计苟安其位，以此常为奸邪所构，以其无所入也。夫圣贤合迹，千载同符，忠正端悫之人，所以知奖，亦是此类，是同道也，非为党也，岂可使端良之人，取非僻之士，然後谓非朋党也。陛下亲行尧舜之道，高尚禹汤之德，岂谓上与数千年尧舜禹汤为党？是道德同也。孔子圣人也，颜回已下十哲，希圣者也，更相称赞，为党乎？为道业同乎？且仲尼祖述尧舜，宪章文武，又曰“吾不复梦见周公”，远者二千年，近者五百年，岂谓之党？是圣人德行同也。後汉末，名节骨鲠忠正儒雅之臣，尽心匡国，尽节忧时，而宦官小人，憎嫉正道，同为构陷，目为党人，遂起党锢之狱，以成亡国之祸，备在史册，明若日月，岂不为诫乎？诗人嫉谗佞之人曰：“敢彼谗人，投畀豺虎。”可为三复也。
    ○论谏臣
    陛下此言，似非圣意，恐有邪佞之人，以误天心。且自古圣王，未尝不纳谏则昌，拒谏则亡。故夏禹拜昌言，汉武延直谏，所以光於史策也。史传备载历代帝王置敢谏之鼓，立司过之史，木铎徇路，以采风谣之词，商旅谤市，以详得失之政。故成汤圣德格於皇天，而称改过不吝，颜回希圣四科之首，而美不二过，则知虽至圣贤，不免有过，所贵能改，不至顺非。若无谏诤，何以知过？故《书》云“汝无面从”，又曰“从谏如流”。昔太宗以圣武削平天下，奄宅万国，而惧臣下不谏，诱之使言，至於李大亮、孙伏伽之俦，皆以上疏谏事，并蒙褒奖，魏徵、王，事大小皆献直言，谏诤切直，用裨圣德，故太宗振英声於万古，王、魏流芳名於千载。未闻尧舜禹汤文武之君洎我太宗，窒谏路以自拥蔽，不闻其过。唯失道之君，恶闻己过，夏桀、殷纣、周幽、秦王，以拒谏诤饰非，反道败德，直言者谓之诽谤，正谏者谓之妖邪，忠臣结舌，端士养迹，故不知己过，遂至亡国。向者四君招谏使言，闻过辄改，易覆车之辙，启忠臣之心，则当政化益光，宗社永固，殷汤、周武安得有鸣条、牧野之战，戎人、汉祖安得有骊山、轵道之师？且今补阙、拾遗，天後所置，使在左右，司察得失，昔施之於女主，今黜之於圣时，《国史》之中，何以示後？微臣切为陛下惜之。
    夫臣下贡言於至尊如天，臣卑如地，加以日月之照，雷霆之威，小臣昼度夜思，将有上谏，本欲陈谏十事，至时已除五六，逮於缄封上进，又削其半，其得上达者，十无二三。何哉？启忤意之言，干不测之祸，顾身无利，相时避祸者也。自非圣主知直言有益於己，正谏有裨於时，温言容纳，奖励劝导，忠臣抱义不顾其身，怀忠不避其祸。苟有致君济时之益，不识触忌冒讳之诛。何哉？尽节之臣，竭忠之士，顾食君之禄，推事君之道而致然也。其君上纳忠如是之急也，臣下上谏如是之难也，所以明主须宥其过，恂恂纳谏，切言者赏之使必进，极谏者褒之使必行，然後圣德明光，大化宣畅。今黜责谏臣，使直士杜口，非社稷之利，朝廷之福也。陛下询於微臣，不敢不陈愚疑。
    ○延英论兵制
    今边上空虚，兵非实数，守将贪滥，背公徇私，虚人既多，实兵须少，力既不敌，坐受伤残。今府藏未充，国力犹阙，未得广添兵马，且须即日处置，就其易行，得效速者。今京西、京北，并有神策军镇兵。本置此者，祗防蕃寇侵轶，俾其御难战斗也，不使其鲜衣美食，坐费衣粮尔。今寇贼为患，来如飘风，去如骤雨，两京节度使本兵既少，须与镇兵合势，犄角驱逐。镇军须倍道急趋，同力翦扑，而牵属左右神策，须申状取处分。夫兵不内御，须应机合变，失之毫厘，差以千里。蕃寇方驱掠杀戮之际，百姓涂於草莽，方云入京，远取中尉处分，何异渴而穿井待水，馁馑而耕粟俟食，岂可及事机乎？纵其将领谙识事体，星言应接，缘是禁卫将士，无收节使之心，进退前却，号令不及，既行刑不得，则与无兵同。今须便据所在境兵马及衣粮器械，割属当道节度，使法令画一，丰约齐同，赴急如发机，前战不旋踵，则兵威必振，贼气自消，陛下无惊急之忧，生灵无驱掠之患。若安处无事之地，坐仰厚赐之恩，寇至以申状为名，不曾御敌，节将以礼管成例，待以平交，徒有镇遏之声，都无讨逐之力。圣恩更此处分，岂为久远之制？
    ○延英论边事
    自古及今，戎狄与中国并，虽代有衰盛强弱，然常须边境备拟，烽候精明，虽系颈屈膝而亭障未尝一日弛其备也。何者？夷狄无亲，见利则进，不知仁义，惟务侵盗，故强则寇掠，弱则卑伏，此其天性也。是以圣王以禽兽蚊蚋待之，其至也则驱除之，其去也则严备之。今北虏蕃臣，复多历年载，虽实有功於社稷，报之以厚，施者已倦，求者未厌。满其意，则曰事当宜尔，悍气益骄；酌其中，则曰效之难图，怨辞立至。故印马益广，望价转多，无厌之心，实难为足。若有如此，异日必有不顾恩德，为患封疆。寇至而谋，则事不及矣。今西、北两都，皆无备拟，兵但虚数，坐盗衣粮，将无成功，岁邀官爵，衣甲器械之类，破官钱空有其名，部伍训练之方，务酒乐都亡其制。古者兵无二事，志在杀敌，将无异望，专在诛寇，器用犀利，斥候精明，若有烟尘，负为力战，若无警急，即营生业。今则不然，战士采拾以供上命，惟责程课，不恤饥寒，主将刻削以结内宠，不辑戎事，惟济己身。今戎狄继来婚嫁，於国情实，巨细必知，边塞空虚，有无咸悉，至於山川要害，道涂险易，已皆探知熟习，委曲谙识。脱或见利忘义，因便乘间，风尘暴至，羽檄交驰，急诏征兵，无及系累之苦，闭避逃祸，宁救驱掠之灾？使边人仰天而呼，望国而泣，蓄甲不足以卫疆场，命将不足以把寇雠，此圣主所宜图之不可忘於终食之间也。伏望诏敕边镇节度，俾其虚实有无，少阙事宜，分析闻奏。仍请於八座丞郎两省中，选择公忠清干不挠之臣奉使，各与大镇节度使，各与点阅军中，访问理事，一时上闻。然後申明制度，增缉募兵，谨其殿最，行其赏罚。罪不在舍，刑罚必加；功有可褒，爵赏必及。如此，则陛下高枕，边人永宁。古人曰：“备豫不虞，有备无患。”此经国之常制也。
    ○请崇国学疏
    自三代哲王已降，奄有天下者，未尝不崇建太学，尊重名儒，习千戚羽之容，盛樽俎揖让之礼，以兴教化，以致太平。天子亲入视学，皇太子行齿胄之礼，斯所以化成天下也。故《记》曰：“如欲化民成俗，必由学乎？”当征讨之急，则先武事；丁治平之运，则尚文德。二柄相须，百王不易。故汉光武於兵草之中，投戈讲艺；魏太祖於扰攘之际，崇立学校。历代之於儒道，如此急也。後汉儒学之盛。太学至有三万人，讽先圣之言，酌当代之务，鸿名硕德，匡国济时，未有不游於太学，以跻於显位者也。国家自高祖初立，关中便修太学，并为功臣、宗室子弟别立小学，建黉舍，大加儒训，增置生徒，各立博赡，鸿儒硕学，盛於朝列，质疑应问，酌古辨今，咸徵经据，并传师法。故朝廷无不根之论，蕃夷有慕义之名，风教大成，礼乐咸备，贞观之理，谓之太平。至於开元中，亦宏国学之制复睹儒道之盛。故太学兴废，从古及今，皆兴於理化之时，废於衰乱之代。所以俾风俗趋末而背本，好虚而忘实，盖由国学废讲论之礼，儒者靡师资之训。自是以降，不本经义，不识君臣父子之道，不知礼乐制度之方，和气不流，悖乱遂作。其师氏之废，如是之害也。
    今天下遭逢圣明，荡除瑕秽，前代所不能举，而陛下举之，百王所不能行，而陛下行之，万方倾耳，兆人企踵，思望圣化，希承德风。而德盛道隆，阙弦歌之雅咏；政流化洽，鲜儒学之高风。顷自羯胡乱华，乘舆避狄，中夏凋耗，生人流离，儒硕解散，国学毁废，生徒无鼓箧之志，博士有倚席之讥，马厩园蔬，殆恐及此。伏惟陛下挺超代之姿，发振俗之令，复崇太学，重延硕儒，精选生徒，奖宠博士，备徵天下名德专门之士，增饰学中屋室厨馔之制，殿最讲习之优劣，彰明义训之得失，明立科品，使有惩劝，拔萃出群者縻之以禄，废业怠教者之以刑，自然儒雅日兴，典坟日重，先王之道日盛，太学之训日崇。陛下垂拱明庭，受厘清禁，使师氏教德，不独美於周时，桥门观礼，岂复谢於汉日？伏希天造，特鉴愚言，起兹废坠，宏於教化，冀裨圣教，以助皇风。
    ○奉命进录历代事宜疏
    臣等先奉进止，令检寻历代至国朝已来圣帝明王忠臣义士君臣合体事迹可观者，检五十条进呈，欲於御座置屏风观览者。伏以自（阙一字）圣王，皆忧勤庶政，未尝不取鉴於前代，致理於当时。昔太宗亦命魏徵等博采历代事迹，撰《群书政要》，致在坐侧，常自省阅，书於《国史》，著为不刊。今陛下以天纵圣姿，日慎一日，精求道理，容纳直言，犹更参验古今，鉴美恶，朝夕观览，取则而行，诚烈祖之用心，必致贞观之盛理。臣等谨依撰录，都五十条，贤愚成败，勒为两卷，随状进上。其《群书政要》，是太宗之书，其中事迹周备。伏望圣听日新，成不讳之朝，致无为之化。
    ○陈时务疏
    昔太宗之理天下也，房元龄、杜如晦辅相圣德，魏徵、王规谏阙失，有温彦博、戴胄以弥缝政事，有李靖、李训整戎旅，故夷狄畏服，寰宇大安，犹孜孜求理，开导直言，旰食宵衣，不敢漏溢，岂复当时务於自逸乎？陛下视今日事何如汉文时？且文帝汉之明主，恭俭节用，身衣皂绨，清净为理，刑措不用，戎狄面内，干戈偃戢，贾谊上言，犹以当时如厝火积薪之下，火未燃而以为安。其忧危如此！今中夏河南、北、申、蔡，有五十馀州，法令所不及，德泽所未加，兼西戎侵盗，近以泾、陇、灵、宁等州为界，去京城远者不过千里，近者数百里，烽燧相接，边界屡警。此陛下焦心涸虑，废寝忘食之时，岂可高枕而卧也。
    ○论任贤疏
    自古及今帝王，未有不任贤则理，用邪则乱，明著史传，不敢备陈。夫圣主理当代之人，祗选当时之贤，极其才分，便可致理，岂借贤於异代，以理今日之人？近代北齐任杨遵彦则理，用高阿那肱则乱；隋代任高则理，用杨素则乱；国家任房元龄、杜如晦、魏徵、王、姚崇、宋则理，用李义府、许敬宗、李林甫、杨国忠则乱。事状横於目前，理乱存於史策。夫致贤之路，历代不同。大凡王者不以至尊轻待臣下，不以已能盖於凡器，折节下士，卑躬礼贤，天下贤能之人方出。是岩穴无晦迹之俦，朝廷有佐时之器矣。
    ○论任贤第二疏
    尧舜亦以知人为难，况近代浇薄，真伪不分，固不易知也。然以事小验之，必十得七八。任官清廉，无贪秽之迹，当事坚正，无阿容之私，章疏谏诤，无希望依违之苟，在左右献纳，无邪佞愉悦之辞，言必及远大，行不顾财利，如此则可谓近於贤矣。若言必谄谀，动关名利，攻人之短，不扬人之美，求己之售，不量己之分，观望主意，以希合为心，逢迎君意，以恩幸为志，为主招怨，为身图利，斯可谓之小人也。验之以行事，参之以舆议，然後用之。委用以後，名声相副，则当任之。既任之，则当久之。使代天下之绩，久而化成，然後圣君垂拱而治矣。贤者行理端直，身寡党援，拔擢贤彦，则小人怨谤，杜塞邪径，则奸人构陷，制度画一，则贵戚毁伤，忠正进用，则谀佞攻击：夫用贤岂容易哉！自非圣主明君，悬鉴情伪，不使毁谤得行，疑似生隙，尽其才器，极其智用，然後政化可得而兴。故齐桓公任管夷吾，一则仲父，二则仲父，齐国大理，是任之不疑也。管仲对桓公曰：“既任君子，而以小人参之，此最害霸也。”古人以求贤不至，则贤者不出，故喻以蜗蚓之饵，以求吞舟之鳞，设釜锺之禄，以致济代之器，不可得也。陛下但以数事验之以言，校之以实，采之於众，任之以权，则贤不肖得矣。伏惟圣智详察。
    ○请授乌重允河阳节度使疏
    臣请案守谦密言，圣恩商量，以昭义兵马使乌重允部署军中，事不获已，须与节度使者者。臣窃以此处置，实非所宜。比者以从史受命，不由朝廷，遂致生彼邪心，致兹恶迹。今重允驱逐从史，忽领旌旄，两河闻知，必生怨望，谓陛下密以官爵，诱其将校，逐其主帅，人情虽惬，国体已伤。若以重允主兵，势须便与，即是威福不在朝廷，於事体之间，与从史何异？议者若云重胤见主权，必不受制，臣观事势，实恐不然。何者？伏缘从史怀恶蓄奸，罔上违命，所以重允得仗义献款，以顺为名，其众遂伏。今重允若不顾宪章，以力取位，即其同列，宁息偏辞？傥失众心，前事岂远？以此事理，必无异图。纵军中有状，请与重允，此时之事，必非忠心，其流辈既多，当不愿重允独得。别与一镇，少惬众心。伏望圣恩先令密谕重胤，授以河阳节度使，除元阳泽潞节度使，则人情大伏，国体得全。且重允忽自军校，授以河阳，拔於行间，恩生望外，岂於此际，更有迟回，弃义亏忠，遣福取祸，虽至愚下，亦必不然。元阳功效素高，公望又积，泽潞接近，久亦承风，今若除授，便径入潞府，慰劳将士家口，恤其贫乏，各使安存，三军闻知，自然感悦。重允既得方镇，元阳又惬人心，如此处置，必无差误。机事可惜，实所痛心，威柄一失，岂可复得？伏望圣恩不以臣愚昧，特赐省览，断自宸虑，成此圣功。辄敢献陈，伏候圣旨。
    ○辨李吉甫密奏疏
    伏以臣与郑，先後悬殊，不相往来。臣约其事体，必无此理。郑甚读书，颇识事体，得称佳士，素有英名，虽不知其才术如何，至於君臣大义，不合不知去就。若身居宰相，参陛下密谋，便敢泄之於奸臣，虽术同犬彘，性如枭獍，亦不至此。况颇知古今，洞识名节。事出万端，情有难测。莫不同列有不便之势，专权有忌前之心，造为此辞，冀其去位，若不过陈危事，安得激怒上心？伏望陛下深赐详熟，无令人言陛下惑於谗佞也。
    ○辨裴武疏
    右，裴武甚谙练时事，往陷在河中李怀光贼中，事迹可称，今所衔命，不合绝有乖错。大抵贼多变诈，难得实情。以臣愚虑思度，王承宗恐国家必有征讨，请割德、棣两州，且得安全，尚有四州之地，亦足保其富贵，求安之计，必是此心。然邻道魏博、东平、范阳，与王承宗势同事等，恐他时亦为朝廷所割。必是为邻道所构，兼以利害鼓动，不得守其初心，此必然之理也。伏望且寻访之。裴武所上表，只得上承宗初时意，便且奏来，後必恐邻境胁制诱动，遂有後变，计裴武不敢不尽其心。今陛下择裴武使凶逆悖乱之邦，一不如意，便有贬责，臣恐今後奉使贼中，无复得诚实。其後奉使者皆以武为诫，依阿可否之间，必曰“其言及表章则如此，之深心则臣不可保，不可显言是非，陈列事状”。若朝廷不得实状，别处置或有乖错，非国家所利也。若受贼中财赂，言语不实，则须重责，以惩奸欺。又言先於裴宅宿。且裴武久为朝官，甚谙制度，裴身为宰相，特授恩私，必无未见而便宿宰相家，固无此理，昧劣如此，两人犹不敢至是，况皆是详练时事之人。计必无此事，必有构伤裴、裴武，陛下不可不深察也。
    ○论刘从谏求为留後疏
    臣伏以兵机尚速，久即计生；威断贵定，疑即变起；人情未一，乃可伐谋；事势已分，则难命中。据刘悟八月十日得病，计是日便死，逗留掩匿，奏报已迟，朝廷既知，又数十日都未有处分，中外人意，共惜事机。今昭义兵众，必不尽同从谏之乱，纵有同者，不过所厚一二千人，直使一半叶同，尚有一半守顺。况从谏不曾久主兵马，威惠未加於人，又此道素亦贫穷，非时必无优赏。今朝廷但速除近泽潞四面一将帅充昭义节度，令倍程赴镇，从谏未及铺置，新使已到潞州。所谓先人有夺人之心，疾雷不及掩耳，真从天上落也。新使既到潞州，军心自有所系，从谏无位，何名主张？又设使未到已前，谋挠朝命，臣亦料得必无能为。若欲多分兵马守境，则事须给付器械，将校等既得器械，又已有正节度使，岂肯更为从谏腹心？若少分兵马，则不足抗拒新使之人。事宜物理，昭然可知。
    臣前月十七日已面陈论，并具状闻奏讫，至今又二十馀日，未有处分。恐潞州三军，会朝廷意旨，将欲效顺，即虑忽与从谏，将欲同恶，又却恐除别人，傥更被奸人为画狡计，虚张赏设钱数，兵士觊望，尤难指挥。今则已似太迟，失於制置，若更稽缓，事恐转生。伏望速赐裁断，仍先下明敕符，赐新节度使五十万匹物，令宣示三军，以其从来忠节，故有此赐，便节级赏设。续除刘从谏一军郡刺史，从谏既粗有得，必且择利而行，万万之中，无一二违拒。必若不从指挥，臣亦以为不假攻讨，盖山东三州，难自存立，若欲旁连魏镇，即须厚赂交通，若拟自保封疆，即须终日备御，四面受敌，必不支持，数月之间，定见覆败。况又闻山东官健，已不许自蓄刀兵，足明军心殊未得一，帐下之事，亦在不疑长短，此方义无便授从谏之理。今更於意外料度，傥从谏事急，将所亲厚三二千人，散授魏镇，必亦虏缚，送归阙廷，上取忠义之名，下快雠怨之志，此必然之理也。在魏博、镇州，留一从谏，亦何所利？其将士三二千，既是从逆得散，却亦是国家一事，纵横揣度，股掌无逃。又以为直使山东之人，未得其便，亻黾亻免受制，依违俟时，朝廷亦只要明敕四面诸军，严兵保境，勿令公私来往，勿使商旅通流，迟不一年，枭首必至。若或舍此数计，事或後时，即非愚臣所知，亦必他日追悔。臣不胜忧愤激切之至。
    ○论仆射中丞相见仪制疏
    左右仆射，师长庶寮，开元中名之丞相，其後虽去三事机务，犹总百司之权，表状之中，不署其姓。尚书已下，每月合衙上日，百寮列班，宰相居上，中丞、御史列位於廷。礼仪之崇，中外特异。所以自武德、贞观已来，圣君贤臣，布政除弊，不革此礼，谓为合宜。苟有不安，寻亦合废。近年缘有才不当位，恩加特拜者，遂从权便，不用旧仪。酌於群情，事实未当。今或有仆射初除，就中丞院门相看，即与欲参何殊？或中丞新授，亦无见仆射处及参贺处；或仆射先至，中丞後来，宪度乖宜，尊卑倒置。傥人才忝位，自合别授贤良；若朝命守官，岂得有亏法制？伏望下百寮详定事体，使永可遵行。
    ○论不召对疏
    学非稽古，才昧济时，陛下过听，不以臣等愚懵无取，误置於严密之地。职居肘腋，任切腹心，宠食大官之珍，荣通禁门之籍。縻躯致命？讵报雨露之恩，殉节忘家，宁酬天地之德？所以继献章疏，冀增日月之辉；屡进恳诚，希添海岳之广。而不量力分，触冒危机，徒竭公尽忠，忤犯严旨，虽死不悔，当职所宜。臣以谓忠臣不避罪以匡君，正士不违患以污道，所贵上裨万一，仰酬顾遇，实臣等之心也。不谓忌讳，合严谴，此又臣等之分也。一月以来，未蒙赐召，咫尺之地，无申就日之忱，跬步之间，莫获承天之问，兢惕无地，惭惶失图。臣闻管仲对齐桓公云：“大臣持禄不敢谏，小臣畏罪不敢言，下情不通，此害霸之甚也。”臣等不言度日，饱食过时，既无切谏之尤，复道如何？伏惟陛下以社稷宗庙为心，以四海万姓为虑，询访道理，开纳直言，知好问而自通，以博问而自广。是天下之幸，岂臣等之幸耶！
    ○请立储疏
    古先哲王，以天下为大器，知一人不可以独理，四海不可以无本，故立皇太子以副己，设百官以分职，然後人心大定，宗社以宁，有国家者不易之道也。陛下嗣膺大宝，四年於兹矣，而储闱未立，典策不行。是开窥觎之端，乖重慎之义，非所谓承宗庙重社稷也。且汉魏故事，国朝旧制，悬诸日月，著为宪章。伏望陛下抑谦之小节，行至公之大典，用兴储副，永固邦家。则主鬯承祧，必光於万代，问安侍膳，道播於百王。
    ○请放宫女疏
    圣哲之君，抚驭之要，必顺人情以作事，感天意以致和，从古以来，其道由此。陛下励精求理，损已推诚，风动四方，事贞百度，作范来代，掩美前王。後宫之中，人数不少，离别之苦，颇感人心，怨旷之思，有干和气。伏冀酌量所要，务放其馀，使其亲戚如初，复得宫掖省费。上以表大德如天之施，下以成群生遂性之乐，道映青史，化洽皇风。敢竭涓尘，庶裨万一，如蒙圣恩允许，便请入德音。
    ○论量放旱损百姓租税疏
    伏以圣慈忧旱，务在恤人，将欲赦其流亡，无如减其租税，则下怀感悦，上动阴阳。昨正月中所降德音，量放江淮去年钱米。臣闻所放数内，已有徵纳，纵未纳者，又多流亡。旱损州县，至今务放钱米甚少，百姓未经丰熟，复纳今年差科，疲羸之中，徵迫不及，人力困苦，却在今年。伏望天慈，更赐优恤，其江淮先旱损处，作分数更量放今年租税。当馁馑之际，承雨露之恩，感动人心，无甚於此。辄极愚疑，上渎宸严。
    ○论中尉不宜统兵出征疏
    （前阙）且其扰改师徒，陷没将校，众情群议，必谓陛下正其刑典，惩之後来。今反极宠荣，重加崇秩。已後更有败军失律之将，蹈利干赏之夫，则何以处之？若诛之，则罪同而罚异，王法之不一也；若舍之，则保身而玩国，政典之不行也。伏望心割不忍之恩，举不刊之典，责无功之罪，追不次之荣，使备边之将，有所惩劝，当危之士，无复顾望，实天下幸甚。
    ○请散内库拯黎庶疏
    臣闻王者积之於人，霸者积之於国，寻常之君，积於府库。陛下以超迈英姿，嗣膺宝历，蛮夷纳贡，山泽效珍，固当事冠百王，德垂万代，昭可书之事，成不讳之朝。今内藏积财，来者必纳，唯顾进入之数，不问聚敛之由。方镇皆裒刻於人，以进献为号，因缘奸盗，半入私家。百姓积怨，兆人兴谤，殆非今日圣政所宜行也。又钱是通流之货，居之则物以腾踊；帛是衣著之物，贮之则岁转损烂。此皆出於人力，匪从天生，积难得之财，成无用之币，圣心所宜留念。伏乞天慈量恩泽颁赐之所要，校制作移用之所费，三倍已外，悉付所司。傥经用者有馀，即租税宽於外以令疲人苏息，内以表圣政光昭，存之策书，足示後嗣。
    ○论户部阙官斛斗疏
    今天下州县，皆有户部阙官俸料职田，禄粟见在，计有三百馀万石。旧例便牒诸道监院，准时价粜货，市绫绢送纳户部。巡院官少有公心，皆申报估价，至贱三分无一，未为奸欺。及依来牒令粜，皆是观察、刺史、院官所由等贱价粜将，贫弱百姓惠都不收，市轻价皆贵破官钱。计度所粜斛斗回市轻货，比及到京输纳之时，损折奸欺，十无七八。枉破官物，利入奸人，无益於公，有害於理。臣伏见自陛下嗣位以来，遇江淮饥歉，三度恩赦。赈货百姓斛斗，多至一百万石，少至七十万石。本道饥俭无米，皆赐江西、湖南等道米。江淮诸道百姓，差使於江西、湖南般运，往返数千里，五六个月舟船方到。百姓殍相望，转徙沟壑。盖缘道路遐远，不救急切也。今天下户部阙官斛斗，伏请便令所在州县收贮，如是观察州即令观察判官一人专知判，诸州即录事参军专知判。如有迁转改易，分明交付後人。如交割之时，妄有情故，虚受物数，便惩责承受专知官。如似损坏，即仰於当处州使公用却回，取当年新斛斗。诏书朝到，斛斗暮给，救倒悬之甚急，免般运之艰难，副圣慈忧恤之仁，免饥人僵之苦。若贮贷之外，斛斗甚多，便减价粜，务救百姓艰歉也。
    ○对宪宗问进羡馀疏
    守土之官，厚敛於人，以市私恩，天下犹共非之。况户部所掌，皆陛下府库之物，给纳有籍，安得羡馀？若自左藏输之内藏，以为进奉，是犹东库移之西库，臣不敢踵此弊也。
    ●卷六百四十六
    ☆李绛（二）
    ○论安国寺不合立圣德碑状
    陛下布惟新之政，划积习之弊，行前王所不能行，革历代所不能革，四海延颈，日望德音。今忽自立圣政碑，示天下以不广，彰满假之渐，招矜炫之讥。《易》称“大人者与天地合德，与日月合明”，执契垂拱，励精求理，化成天下，高视百王。岂可以文字而尽圣德？又安以碑表而赞皇猷？若可叙述，是有分限，乃反亏损盛德，岂谓敷扬至道哉？故自尧舜禹汤文武，并无建碑之事，至秦始皇荒逸之君，烦酷之政，然後有罘、峄之碑，扬诛伐之功，纪巡幸之迹，适足为百王所笑，万代所讥，至今称为失道亡国之主，岂可拟议於此哉？陛下嗣高祖、太宗之基，举贞观、开元之政，思理不遑食，从谏如顺流，固可与尧舜禹汤文武方驾而行，又安得追秦皇暴虐不经之事，而自损圣德？近者阎巨源请立纪圣功碑，陛下详尽事宜，皆不允许，今忽令立此碑，与前事颇乖，可否相违，是非殊异。况此碑既在安国寺中，不得不叙载游观崇饰之事，述游观且乖理要，叙崇饰又匪政经，固非哲王所宜行也。伏乞圣慈，特赐寝罢。臣职忝近密，理合献陈，庶申葵藿之诚，冀增海岳之大。谨奏。
    ○论泽潞事宜状
    臣昨已具状，陈乌重允不可便授以泽潞，请与河阳，却除孟元阳泽潞。臣进状後，至日晚，方见承璀文状，奏行营事宜，其乌重胤，承璀已会与文牒，令勾当留後。详览惊叹，实所痛心。且泽潞五州，据山东要害，河北连结，惟此制之，磁邢三州入其腹内，国纪所在，实系安危。比者磁道为从史所据，凶狡情状，昭然可知。比年与刘济、王士真相结，又奏其男充都知兵马使，如此奸状，圣情具知。今地降灵，陛下神略，坐致凶竖，却收一道，奈何欲与重胤，却弃此镇？陛下昨追从史者，庶於利害，须以计擒，然於国家，已失大体。今泽潞重镇，承璀辄以文牒，便差人为留後，遽请旌节，无君之心，孰甚於此！陛下昨收泽潞，人神同庆，国柄再立，制度重显，今忽与本军将，物情顿沮，朝经大紊。自削形势，却恐不如从史。向者从史虽怀蓄奸蠹，已受朝命方镇；今重允一时素无功策，承璀一牒，便居重位。河南、河北诸侯闻知，愤怒之心，必生言语。盖以专权日久，莫不各有将校，且惧且恨，必谤朝廷，皆谓重允与承璀交通作计，遂却从史，代其使主，便与节度。岂唯事同致怒，实亦人情难堪。傥刘济、茂昭、季安、执恭、韩宏、师道耻有名位与重胤同列，继有表章陈其情状，并承璀专授重允之罪，不知陛下何以处之？若总不答，即方镇之心大阻；若别处分，即朝廷之体顿亏。是令承璀取怨天下。从史以泽潞不容，遂至狼狈，若承璀为天下不容，何以自保？或恐因此遂乱。今重允便除河阳，亦是望外之福，况新有从史事，岂虑重允迟回？重胤所得方隅，已是承璀之力。元阳若与泽潞，又是事望所推，不唯忠义，堪为腹心，兼有才略，实可委任。两河方镇，亦必忻欢，朝廷制度，又再修举。利害悬远，事在不疑。况重允须为从史结托刘济、士真，构间虚辞，为国生事，至使圣恩特遣朝官，委曲宣谕，仅得宁止。如是则事迹固无远大。臣岂与重允嫌隙，岂与元阳有亲故，盖为社稷之计，朝廷之势可惜尔。伏望圣恩断在不疑，与重允河阳，足以赏逐从史效，与元阳泽潞，足以压河北诸侯之势。朝廷收得威柄，承璀免有负忧责。机便易失，时事难遇，伏望定於神虑，遂此至公。臣等恳切上陈，不避忌讳者，伏以获居近密，特授恩光，若缄不言，上负陛下。伏惟圣慈，俯鉴愚款，速降制命，以副人心。
    ○论河北三镇及淮西事宜状
    群臣见陛下西取蜀，东取吴，易於反掌，故谄谀躁竞之人，争献策画，劝开河北，不为国家深谋远虑。陛下亦以前日成功之易而信其言。臣等夙夜思之，河北之势，与二方异。何则？西川、浙西皆非反侧之地，其四邻皆国家臂指之臣，刘辟、李独生狂谋，其徒皆莫之与，辟、徒以货财之，大军一临，则涣然离耳。故臣等当时亦劝陛下诛之，以其万全故也。成德则不然，内则胶固岁深，外则蔓连势广，其将士百姓，怀其累代煦妪之恩，不知君臣逆顺之理，谕之不从，威之不服，将为朝廷羞。又邻道平居，或相猜恨，及闻代易，必合为一心，盖各为子孙之谋，亦虑他日及此故也。万一馀道或相表里，兵连祸结，财尽力竭，西戎北狄，乘间窥窬，其为忧患，可胜道哉！济、季安与承宗事体不殊，若物故之际，有间可乘，当临事图之。於今用兵，则恐未可。太平之业，非朝夕可致，愿陛下审处之。且以吴少诚病必不起，淮西四旁，皆国家州县，不与贼通，朝廷命帅，今正其时，万一不从，可议征讨。故臣愿舍恒、冀难致之策，就申、蔡易成之谋。脱或恒、冀连兵，事未如意，蔡州有衅，势可兴师，复以财力不赡而赦承宗，则恩威两废，不如早赐处分。
    ○论镇州事宜状
    臣等再三思度，敢不详审。伏以镇州人心固结，难即改移。邻境事同，必相扶会。当其无事，则相疑沮，见有改易，则却同心，意者以子弟为谋，他日还虑及此。情状可见，事理昭然。今若欲除大臣守镇，臣愚必知未可，不如且示怀抚，以收其心。所以频有奏陈，伏冀俯存含忍，实虑别除人後，制命不行，即须兴师，且事征讨。盖以江淮水旱，人力困穷，陛下每切忧劳，尚加赈恤，财赋所入，经用不充。今若镇州用兵，须令诸处进计用兵数，供费已多。万一四邻之中，同类潜相扶结，相为影援，延引岁时，则为患益深，所费转广。纵陛下悉出府库，以给军须，若更淹延，将何及计？兵连之後，势不得休，北狄西戎，素多奸狡，忽乘间隙，侵犯边疆，又须兴兵，以事防遏，首尾应敌，则内外忧危。臣等必知兴师未可。自陛下临御天下，诸州连帅，频建军功，言事者不计始终，喜功者轻议讨伐。今镇州事势，与刘辟、李不同。何者？剑南、氵制西，本非反侧之地，刘辟、李，暴生狂逆之心，唯以财货诱人，人心本无结固，又四面皆是国家兵镇，事与河北不同，所以恳请诛讨，料其事势，举必万全。今镇州事宜，与此有异，外则结连势广，内则胶固岁深，以此用兵，必为不可。其刘济、季安，虽有疾患，至於事体，与镇州略同，若亡没之後，或别有其便，即相其便可否，临时裁制。伏以崇勋盛烈，底定四方，必有其时，可以断致。自镇州有故，臣夙夜思量，诚愿因其此时，收得一道。事有未可，不敢因循，沥竭肺肝，备陈愚款，贵得万全之计，上酬不次之恩。事之安危，伏冀圣虑所切，惟望不纳浮议，断在宸衷。臣不胜恳切之至。
    ○请以李财产代浙西百姓租税状
    李凶狡叛戾，僭侈诛求，刻剥六州之人，积成一道之苦。陛下哀悯无告，为之吊伐，变愁怨之气，为发生之和，歌舞圣时，负戴恩德。其李家所积钱帛，皆敛於人，或有酷发冤滥之徒，毙其身，取其货，或有枉法徵剥之吏，加其罪，纳其财，前後事状，布闻远迩。圣恩本以叛乱诛讨，苏息一方，今辇运钱帛，播闻四海，非所以式遏乱略，惠绥困穷也。伏望天慈下痛哀之诏，降雨露之泽，将逆人财物，并以赐本道，代浙西百姓今年租赋，则万姓忻戴，四海歌咏矣。
    ○谢密赐宣劳状
    奉宣密旨，以臣所论奏事，颇切时要，特赐慰劳者。臣伏蒙奖擢，致於近密，苟有所见，即合启陈，敢圣明照临，皆赐俯察，载降宣谕，曲示恩私，荣感交深，兢无地。臣所陈之事，非止一端，实政理之源，系安危之切。冀望重於所忽，防於至微，则亿兆生灵，同庆仁寿。
    ○学士谢状
    臣绛等今日伏蒙圣恩召对，特赐延纳，过有奖谕。又奉宣圣旨：“卿守职尽忠，常如今日，朕何忧天下不理？”又复见襄阳进奉，出付所司，安国寺铸圣容处又罢临幸者。亲奉德音，旋蒙宣谕，目睹盛事，心感皇明，喜戴交并，舞失次。伏以陛下忧勤庶政，推以至公，容纳直言，事惟求当；臣等恭守职分，自合罄竭愚衷。岂望天眷绸缪，特加奖谕，感恩激切，倍百常情。至於慎守德音，出外方之献，严重清跸，罢近寺之游，此皆发自宸衷，卓然光大，足以动四方之听，感万国之心。臣等职在禁闱，时逢昌运，以欣以忭，意不能宣。
    ○谢宣慰状
    今日中使某乙奉宣圣旨，恩私俯降，跃难胜。伏以恩泽所覃，积弊尽去，事关圣政，感极人心。臣等职忝禁闱，喜倍常分，奉章陈贺，未尽恳诚，曲蒙圣慈，更赐宣劳，感恩承命，荣幸实深。
    ○谢宣慰状
    今日中使某至，奉宣圣旨，“以阴阳{艹老}序，时雨愆期，朕每事增修，冀感和气，卿等悉心奉上，副朕忧勤。今有甘泽，与卿等同慰”者。臣伏以时雨既降，百姓欢欣，圣念猥加，特使宣谕，喜戴交集，忭舞失图。臣闻惟天无私，去人不远，与圣合德，有感必通，福应之际，其犹影响。陛下以自春以来，阳候稍亢，虑成旱，妨此农功，忧勤之诚，既形造次，惕厉之志，不忘寝兴。爰降德音，大修政本，过此克责，勤求阙遗，绝贡献以字黎元，务减省以崇简易，去当今之甚弊，行历代之所难，发自宸衷，晓示天下。人心既感，和气自通，曾未浃旬，遂降膏雨，公私和畅，动植生荣，麦可望於丰盈，耕耒不愆於节候，康衢士庶，鼓（阙）无地欢呼，感荷皇恩，致此甘泽。则知忧先於事，故能无忧；事至而忧，事故罕救。此虽古先哲後，修已备灾，引六事以责躬，念一物之失所，感应遄速，岂过於斯？臣等职忝禁闱，亲承密命，无裨万一，喜遇圣明，理之当者无不行，政之失者无不革，累积盛美，将致升平，感欣荣，实倍常品。
  </div>
  <div class="pagination">
   <a href="全唐文_page373.html">
    上一页
   </a>
   <span>
    ...
   </span>
   <a href="全唐文_page369.html">
    369
   </a>
   <a href="全唐文_page370.html">
    370
   </a>
   <a href="全唐文_page371.html">
    371
   </a>
   <a href="全唐文_page372.html">
    372
   </a>
   <a href="全唐文_page373.html">
    373
   </a>
   <span class="current-page">
    374
   </span>
   <a href="全唐文_page375.html">
    375
   </a>
   <a href="全唐文_page376.html">
    376
   </a>
   <a href="全唐文_page377.html">
    377
   </a>
   <a href="全唐文_page378.html">
    378
   </a>
   <a href="全唐文_page379.html">
    379
   </a>
   <span>
    ...
   </span>
   <a href="全唐文_page375.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
