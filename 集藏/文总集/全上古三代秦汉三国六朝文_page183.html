<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 183 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 183 页/共 658 页</h1>
    <div class="content">　　夫先王行赏不遗仇雠，用戮不违亲戚，至公之义也。故周公流涕而决二叔之罪，孝武伤怀而断昭平之狱，古今常典也。惟王，国之至亲，作藩于外，不能奉王度，表率宗室，而谋于奸邪，乃与太尉王凌、衮州刺史令狐愚构通逆谋，图危社稷，有悖忒之心，无忠孝之意。宗庙有灵，王其何面目以见先帝？朕深痛王自陷罪辜，既得王情，深用怃然。有司奏王当就大理，朕惟公族甸师之义，不忍肆王市朝，故遣使者赐书。王自作孽，匪由于他。燕刺之事，宜足以观。王其自图之！（《魏志·楚王彪传》注引孔衍《汉魏春秋》）
　　◎高贵乡公
　　公讳髦，字彦士，文帝孙，东海王霖子。正始五年封郯县高贵乡公。嘉平六年十月即位，改元二：正元、甘露。在位六年，为司马昭所弑。有集四卷。
　　◇伤魂赋并序
　　王师东征，宗正曹并。以宗室材能兼侍中从行，到项得疾，数日亡。意甚伤之，为作此赋。
　　宗臣充于常伯，体材艺而中良。何天之不怙？遘暴疾而陨亡。惟厥疾之初发，若疾之轻微。未经日而沈笃，气忄忄而耗衰。岐、鹊骋技而弗救，岂药石之能追？精魂忽已消散，神眇眇而长违。（《艺文类聚》三十四）
　　◇改元大赦诏
　　制诏：昔三祖神武圣德，应天受祚。齐王嗣位，肆行非度，颠覆厥德。皇太后深惟社稷之重，延纳宰辅之谋，用替厥位，集大命于余一人。以眇眇之身，托于王公之上，夙夜祗畏，惧不能嗣守祖宗之大训，恢中兴之弘业，战战兢兢，如临于谷。今群公卿士股肱之辅，四方征镇宣力之佐，皆积德累功，忠勤帝室。庶凭先祖先父有德之臣，左右小子，用保皇家，俾朕蒙暗，垂拱而治。盖闻人君之道，德厚侔天地，润泽施四海，先之以慈爱，示之以好恶，然后教化行于上，兆民听于下。朕虽不德，昧于大道，思与宇内共臻兹路。《书》不云乎：「安民则惠，黎民怀之。」其大赦，改元。减乘舆服御、后宫用度，及罢尚方御府、百工技巧、靡丽无益之物。（《魏志·高贵乡公纪》，《文馆词林》六百六十八）
　　◇以司马师为相国进号大都督诏
　　朕闻创业之君，必须股肱之臣；守文之主，亦赖匡佐之辅。是故文、武以吕、召彰受命之功，宣王倚山甫享中兴之业。大将军世载明德，应期作辅。遭天降险，帝室多难，齐王莅政，不迪率典。公履义执忠，以宁区夏，式是百辟，总齐庶事。内摧寇虐，外静奸宄，日昃忧勤，劬劳夙夜，德声光于上下，勋烈施于四方。深惟大议，首建明策，权定社稷，援立朕躬，宗庙获安，亿兆庆赖。伊挚之保殷邦，公旦之绥宁周室，蔑以尚焉。朕甚嘉之。夫德茂者位尊，庸大者禄厚，古今之通义也。其登位相国，增邑九千，并前四万户。进号大都督、假黄钺，入朝不趋，奏事不名，剑履上殿。赐钱五百万，帛五千匹，以彰元勋。（《晋书·景帝传》）
　　◇封楚王彪世子诏（正元元年）
　　故楚王彪背国附奸，身死嗣替，虽自取之，犹哀矜焉。夫含垢藏疾，亲亲之道也。其封彪世子嘉为常山真定王。（《魏志·楚王彪传》）
　　◇令公卿议司马师丧制诏（二年二月）
　　公有济世宁国之勋，克定礻固乱之功，重之以死王事，宜加殊礼。其令公卿议制。（《晋书·景帝纪》）
　　◇诏恤洮西死事者（正元二年十月）
　　朕以寡德，不能式遏寇虐，乃令蜀贼陆梁边陲。洮西之战，至取负败，将士死亡，计以千数，或没命战场，冤魂不反，或牵制虏手，流离异域，吾深痛愍，为之悼心。其令所在郡典农及安抚夷二护军各部大吏，慰恤其门户，无差赋役一年。其力战死事者，皆如旧科，勿有所漏。（《魏志·高贵乡公纪》）
　　◇敛埋洮西事死吏民诏（正元二年十一月）
　　往者洮西之战，将吏士民，或临阵战亡，或沉溺洮水，骸骨不收，弃于原野，吾常痛之。其告征西将军、安西将军，各令部人于战处及水次钩求尸丧，收敛藏埋，以慰存亡。（《魏志·高贵乡公纪》）
　　◇犒赐破蜀将士诏（甘露元年七月）
　　兵未极武，丑虏摧破，斩首获生，动以万计，自顷战克，无如此者。今遣使者犒赐将士，大会临飨，饮宴终日，称朕意焉。（《魏志·高贵乡公纪》）
　　◇进封邓艾诏（甘露元年）
　　逆贼姜维连年狡黠，民夷骚动，西土不宁。艾筹画有方，忠勇奋发，斩将十数，馘首千计，国威震于巴蜀，武声扬于江岷。今以艾为镇西将军都督陇右诸军事，进封邓侯，分五百户，封子忠为亭侯。（《魏志·邓艾传》）
　　◇旌王简诏（甘露二年四月）
　　玄菟郡、高显县吏民反叛，长郑熙为贼所杀。民王简负担熙丧，晨夜星行，远致本州，忠节可嘉。其特拜简为忠义都尉，以旌殊行。（《魏志·高贵乡公纪》）
　　◇原和等作诗稽留诏（甘露二年五月）
　　吾以暗昧，爱好文雅，广延诗赋，以知得失，而乃尔纷纭，良用反仄。其原等，主者宜敕。自今以后，群臣皆当玩习古义，修明经典，称朕意焉。（《魏志·高贵乡公纪》，又见《御览》六百）
　　◇临戎诏（五月丁丑）
　　诸葛诞造为凶乱，荡覆扬州。昔黥希逆叛，汉祖亲戎，隗嚣违戾，光武西伐，及烈祖明皇帝躬征吴、蜀，皆所以奋扬赫斯，震耀威武也。今宜皇太后与朕暂共临戎，速定丑虏，时宁冬夏。（《魏志·高贵乡公纪》）
　　◇褒封庞会路蕃诏（五月己卯）
　　诸葛诞造构逆乱，迫胁忠义，平寇将军临渭亭侯庞会、骑督偏将军路蕃，各将左右，斩门突出，忠壮勇烈，所宜加异。其晋会爵乡侯，蕃封亭侯。（《魏志·高贵乡公纪》）
　　◇孙壹归命封吴侯诏（甘露二年六月乙巳）
　　吴使持节都督夏口诸军事、镇军将军、沙羡侯孙壹，贼之枝属，位为上将，畏天知命，深鉴祸福，翻然举众，远归大国，虽微子去殷，乐毅遁燕，无以加之。其以壹为侍中车骑将军、假节、交州牧、吴侯，开府辟召仪同三司，依古侯伯八命之礼，衮冕赤舄，事从丰厚。（《魏志·高贵乡公纪》）
　　◇大将军与尚书俱行（诏六月甲子）
　　今车驾驻项，大将军恭行天罚，前临淮浦。昔相国大司马，征讨皆与尚书俱行，今宜如旧。（《魏志·高贵乡公纪》）
　　◇入贾逵祠下诏（二年六月甲子）
　　逵没有遗爱，历世见祀，追闻风烈，朕甚嘉之。昔先帝东征，亦幸于此，亲发德音，褒扬逵美，徘徊之心，益有慨然。夫礼贤之义，或埽其坟墓，或修其门闾，所以崇敬也。其扫除祠堂，有穿漏者补治之。（《魏志·贾逵传》注引《魏略》。甘露二年）
　　◇赠赐宣隆秦诏（甘露二年八月）
　　昔燕刺王谋反，韩谊等谏而死，汉朝显登其子。诸葛诞创造凶乱，主簿宣隆，部曲督秦秉节守义，临事固争，为诞所杀，所谓无比干之亲而受其戮者。其以隆、子为骑都尉，加以赠赐，光示远近，以殊忠义。（《魏志·高贵乡公纪》）
　　◇改丘头为武丘诏（甘露三年三月）
　　古者克敌，收其尸以为京观，所以惩昏逆而章武功也。汉孝武元鼎中，改桐乡为闻喜，新乡为获嘉，以著南越之亡。大将军亲总六戎，营据丘头，内夷群凶，外殄寇虏，功济兆民，声振四海。克敌之地，宜有令名，其改丘头为武丘，明以武平乱，后世不忘，亦京观二邑之义也。（《魏志·高贵乡公纪》）
　　◇王昶增邑迁官诏（三年三月）
　　昔孙膑佐赵，直凑大梁，西兵骤进，亦所以成东征之势也。增邑千户，并前四千七百户，迁司空，持节都督如故。（《魏志·王昶传》）
　　◇录用应余孙伦诏（三年六月）
　　昔南阳郡山贼扰攘，欲劫质故太守东里衮，功曹应余独身捍衮，遂免于难。余颠沛殒毙，杀身济君。其下司徒，署余孙伦吏，使蒙仗节之报。（《魏志·高贵乡公纪》）
　　◇听锺会让侯诏（甘露三年七月）
　　会典综军事参同计策，料敌制胜有谋谟之勋，而推宠固让，辞指款实，前后累重，志不可夺。夫成功不处，古人所重。其听会所执，以成其美。（《魏志·锺会传》）
　　◇以王祥郑小同为三老五更诏（甘露三年八月丙寅）
　　夫养老兴教，三代所以树风化，垂不朽也，必有三老、五更以崇至敬，乞言讷诲，著在史，然后六合承流，下观而化。宜妙简德行，以充其选。关内侯王祥，履仁秉义，雅志淳固。关内侯郑小同，温恭孝友，帅礼不忒。其以祥为三老，小同为五更。车驾亲率群司，躬行古礼焉。（《魏志·高贵乡公纪》）
　　◇颜子论
　　心不违仁，行无贰过，用行舍藏，与圣合契，听承圣言，罔有不喻，叙之于《易》，以彰殊异，死则悲恸，谓「天丧己」。所以殷勤至于此者，圣人嘉美贤哲之效也。设使天假之年，后孔子没，焉知其不光明圣道，阐扬师业，有卓尔之美乎？百虑之所得，愚者有焉。愿后之君子，详览之焉尔。（《艺文类聚》二十，《初学记》十七）
　　◇自叙始生祯祥
　　昔帝之生，或有祯祥，盖所以彰显神异也。惟予小子，支胤末流，谬为灵之所相也，岂敢自比于前哲，聊记录以示后世焉，其辞曰：惟正始三年九月辛未朔，二十五日乙未直成，予生。于时也，天气清明，日月晖光，爰有黄气，烟カ于堂，照曜室宅，其色煌煌。相而论之曰：未者为土，魏之行也；厥日直成，应嘉名也；烟カ之气，神之精也；无灾无害，蒙神灵也。齐王不吊，颠覆厥度。群公受予，绍继皇祚。以眇眇之身，质性顽固。未能涉道，而遵大路。临深履冰，涕泗忧惧。古人有云，惧则不亡。伊予小子，曷敢怠荒？庶不忝辱，永奉尝。（《魏志·高贵乡公纪》注引帝集）

卷十二·魏十二
◎元帝
　　帝讳奂，字景明，本名璜，武帝孙，燕王宇子，甘露二年封安定县常道乡公。五年六月即位，改元二：景元、咸熙。在位六年，禅于晋，封陈留王。大安元年薨，谥曰元皇帝。
　　◇敕议燕王称臣礼诏（景元元年十一月）
　　古之王者，或有所不臣，今王将宜依此义。表不称臣乎！又当为报答。夫系大宗者，降其私亲，况所继者重邪！若便同之臣妾，亦情所未安。其皆依礼据典，当务尽其宜。（《魏志·陈留王纪》，《通典》六十七）
　　◇代蜀诏（景元四年五月）
　　制诏：蜀，蕞尔小国，土狭民寡，而姜维虐用其众，曾无废志。往岁破败之后，犹复耕种沓中，刻剥众羌，劳役无已，民不堪命。夫兼弱攻昧，武之善经，致人而不致于人，兵家之上略。蜀所恃赖，唯维而已，因其远离巢窟，用力为易。今使征西将军邓艾督帅诸军，趣甘松、沓中以罗取维，雍州刺史诸葛绪督诸军趣武都（、《文馆词林》作「武街」。）高楼，首尾讨，若擒维，便当东西并进，扫灭巴蜀也。（《魏志·陈留王纪》，《文馆词林》六百六十二）
　　◇进邓艾太尉诏（景元四年十二月）
　　艾曜威奋武，深入虏庭，斩将搴旗，枭其鲸鲵，使僭号之主，稽首系颈；历世逋诛，一朝而平。兵不逾时，战不终日，云彻席卷，荡定巴蜀。虽白起破强楚，韩信克劲赵，吴汉禽子阳，亚夫灭七国，计功论美，不足比勋也。其以艾为太尉，增邑二万户，封子二人亭侯，各食邑千户。（《魏志·邓艾传》）
　　◇以锺会为司徒诏（景元四年十二月）
　　会所向摧弊，前无强敌。缄制众城，罔罗迸逸。蜀之豪帅，面缚归命。谋无遗策，举无废功。凡所降诛，动以万计。全胜独克，有征无战。拓平西夏，方隅清晏。其以会为司徒，进封县侯，增邑万户，封子二人亭侯，邑各千户。（《魏志·锺会传》）
　　◇下诏原锺峻等（咸熙元年二月）
　　峻等祖父繇，三祖之世，极位台司，佐命立勋，飨食庙庭。父毓，历职内外，干事有绩。昔楚思子文之治，不灭斗氏之祀；晋录成宣之忠，用存赵氏之后。以会、邕之罪，而绝繇、毓之类，吾有愍然！峻、《辶山》兄弟特原，有官爵者如故。惟毅及邕息伏法。（《魏志·锺会传》）
　　◇褒进夏侯和等不附锺会诏（咸熙元年八月）
　　前逆臣锺会构造反乱，聚集征行将士，劫以兵威，始吐奸谋，发言桀逆，逼胁众人，皆使下议，仓卒之际，莫不惊慑，相国左司马夏侯和、骑士曹属朱抚时使在成都，中领军司马贾辅、郎中羊各参会军事；和、、抚皆抗节不挠，拒会凶言，临危不顾，词指正烈。辅语散将王起，说「会奸逆凶暴，欲尽杀将士」，又云「相国已率三十万众，西行讨会」，欲以称张形势，感激众心。起出以辅言宣语诸军，遂使将士益怀奋励。宜加显宠，以彰忠义。其进和、辅爵为乡侯，、抚爵关内侯。起宣传辅言，告令将士，所宜赏异。其以起为部曲将。（《魏志·陈留王纪》）
　　◇褒封吴将吕兴诏（咸熙元年九月）
　　吴贼政刑暴虐，赋敛无极。孙休遣使邓句，敕交太守锁送其民，发以为兵。吴将吕兴，因民心愤怒，又承王师平定巴蜀，即纠合豪杰，诛除句等，驱逐太守长吏，抚和吏民，以待国命。九真、日南郡闻兴去逆即顺，亦齐心响应，与兴协同。兴移书日南州郡，开示大计，兵临合浦，告以祸福。遣都尉唐谱等诣进乘县，因南中都督护军霍弋上表自陈。又交将吏各上表，言「兴创造事业，大小承命。郡有山寇，入连诸郡，惧其计异，各有携贰。权时之宜，以兴为督交诸军事、上大将军、安定县侯，乞赐褒奖，以慰边荒」。乃心款诚，形于辞旨。昔仪父朝鲁，《春秋》所美；窦融归汉，待以殊礼。今国威远震，抚怀六合，方包举殊裔，混一四表。兴首向王化，举众稽服，万里驰义，请吏帅职，宜加宠遇，崇其爵位。既使兴等怀忠感悦，远人闻之，必皆竞劝。其以兴为使持、节都督交州诸军事、南中大将军，封定安县侯，得以便宜从事，先行后上。（《魏志·陈留王纪》）
　　◇遣徐绍、孙还吴诏（咸熙元年十月）
　　昔圣帝明王，静乱济世，保大定功，文武殊涂，勋烈同归。是故或舞干戚以训不庭，或陈师旅以威暴慢。至于爱民全国，康惠庶类，必先文教，示之轨仪，不得已然后用兵，此盛德之所同也。往者季汉分崩，九土颠覆，刘备、孙权，乘间作祸。三祖绥宁中夏，日不暇给，遂使遗寇僭逆历世。幸赖宗庙威灵，宰辅忠武，爰发四方，拓定庸、蜀，彼不浃时，一征而克。自顷江表衰弊，政刑荒暗，巴、汉平定，孤危无援，交、荆、阳、越，靡然向风。今交伪将吕兴已帅三郡，万里归命；武陵邑侯相严等纠合五县，请为臣妾；豫章庐陵山民举众叛吴，以助北将军为号。又孙休病死，主帅改易，国内乖违，人各有心。伪将施绩，贼之名臣，怀疑自猜，深见忌恶。众叛亲离，莫有固志，自古及今，未有亡徵若此之甚。若六军震曜，南临江、汉，吴会之域必扶老携幼以迎王师，必然之理也。然兴动大众，犹有劳费，宜告喻威德，开示仁信，使知顺附和同之利。相国参军徐绍、水曹掾孙，昔在寿春，并见虏获。绍本伪南陵督，才质开壮；，孙权支属，忠良见事。其遣绍南还，以为副，宣扬国命，告喻吴人，诸所示语，皆以事实，若其觉悟，不损征伐之计，盖庙胜长算，自古之道也。其以绍兼散骑常侍，加奉车都尉，封都亭侯；兼给事黄门侍郎，赐爵关内侯。绍等所赐妾及男女家人在此者，悉听自随，以明国恩，不必使还，以开广大信。（《魏志·少帝纪》）
　　◇以孙皓献致归晋王诏（咸熙二年五月）
　　相国晋王，诞敷神虑，光被四海。震耀武功，则威盖殊荒；流风迈化，则旁洽无外。愍恤江表，务存济育，戢武崇仁，示以威德。文告所加，承风响慕，遣使纳献，以明委顺，方宝纤珍，欢以效意。而王谦让之至，一皆簿送，非所以慰副初附，从其款愿也。孙皓诸所献致，其皆还送，归之于王，以协古义。（《魏志·陈留王纪》）
　　◇策命晋公九锡文
　　朕以寡德，获承天序，嗣我祖宗之洪烈。遭家多难，不明于训。曩者奸逆屡兴，方寇内侮，大惧沦丧四海，以隳三祖之弘业。惟公经德履哲，明允广深，迪宣武文，世作保傅，以辅皇家。栉风沐雨，周旋征伐，劬劳王室，二十有余载。毗翼前人，仍断大政，克厌不端，维安社稷。暨俭、钦之乱，公绥援有众，分命兴师，统纪有方，用缉宁淮浦。其后巴蜀屡侵，西土不靖，公奇画指授，制胜千里。是以段谷之战，乘衅大捷，斩将搴旗，效首万计。孙峻猾夏，致寇徐方，戎车首路，威灵先迈，黄钺未启，鲸鲵窜迹。孙壹构隙，自相疑阻，幽鉴远照，奇策洞微，远人归命，作藩南夏，爰授锐卒，毕力戎行。暨诸葛诞滔天作逆，称兵扬楚，钦、咨逋罪，同恶相济，帅其蟊贼，以入寿春，凭阻淮山，敢拒王命。公躬擐甲胄，龚行天罚，玄谋庙算，遵养时晦。奇兵震击，而朱异摧破；神变应机，而全琮稽服；取乱攻昧，而高墉不守。兼九伐之弘略，究五兵之正度。用能战不穷武，而大敌歼溃；旗不再麾，而元憝授首。收吴之隽臣，系亡命之逋虏。交臂屈膝，委命下吏，俘馘十万，积尸成京。雪宗庙之滞耻，拯兆庶之艰难。扫平区域，信威吴会，遂戢干戈，靖我疆土，天地鬼神，罔不获域。乃者王定之难，变起萧墙，赖公之灵，弘济艰险。宗庙危而获安，社稷坠而复宁。忠格皇天，功济六合。是用畴咨古训，稽诸典籍，命公崇位相国，加于群后，启土参墟，封以晋域。所以方轨齐鲁，翰屏帝室。而公远蹈谦逊，深履冲让，固辞策命，至于八九。朕重违让德，抑礼亏制，以彰公志，于今四载。上阙在昔建侯之典，下违兆庶具瞻之望。
　　惟公严虔王度，阐济大猷，敦尚纯朴，省繇节用，务穑勤分，九野康。耆叟荷崇养之德，鳏寡蒙矜恤之施，仁风兴于中夏，流泽布于遐荒。是以东夷西戎，南蛮北狄，狂狡贪悍，世为寇雠者，皆感义怀惠，款塞内附，或委命纳贡，或求置官司。九服之外，绝域之氓，旷世所希至者，咸浮海来享，鼓舞王德，前后至者八百七十余万口。海隅幽裔，无思不服，虽西旅远贡，越裳九译，义无以逾。维翼朕躬，下匡万国，思靖殊方，宁济八极。以庸蜀未宾，蛮荆作猾，潜谋独断，整军经武。简练将帅，授以成策，始践贼境，应时摧陷。狂狡奔北，首尾震溃，禽其戎帅，屠其城邑。巴汉震叠，江源云彻，地平天成，诚在斯举。公有济六合之勋，加以茂德，实总百揆，允厘庶政。敦五品以崇仁，恢六典以敷训。而靖恭夙夜，劳谦昧旦，虽尚父之左右文武，周公之勤劳王家，罔以加焉。
　　昔先王选建明德，光启诸侯，体国经野，方制五等。所以藩翼王畿，垂祚百世也。故齐鲁之封，于周为弘，山川土田，邦畿七百，官司典策，制殊群后。惠襄之难，桓文以翼戴之劳，犹受锡命之礼，咸用光畴大德，作范于后。惟公功迈于前烈，而赏阙于旧式，百辟於邑，人神同恨焉，岂可以公谦冲而久淹弘典哉？今以并州之太原、上党、西河、乐平、新兴、雁门，司州之河东、平阳、弘农，雍州之冯翊凡十郡，南至于华，北至于陉，东至于壶口，西逾于河，提封之数，方七百里，皆晋之故壤，唐叔受之，世作盟主，实纪纲诸夏，用率旧职。爰胙兹土，封公为晋公。命使持节、兼司徒、司隶校尉陔即授印绶策书，金兽符第一至第五，竹使符第一至第十。锡兹玄土，苴以白茅，建尔国家，以永藩魏室。
　　昔在周召，并以公侯，入作保傅。其在近代，赞侯萧何，实以相国，光尹汉朝，随时之制，礼亦宜之，今进公位为相国，加绿纟戾绶。又加公九锡，其敬听后命。以公思弘大猷，崇正典礼，仪刑作范，旁训四方，是用锡公大辂、戎辂各一，玄牡二驷。公道和阴阳，敬授人时，啬夫反本，农殖维丰，是用锡公衮冕之服，赤舄副焉；公光敷显德，惠下以和，敬信思顺，庶尹允谐，是用锡公轩悬之乐、六佾之舞；公镇靖宇宙，翼播声教，海外怀服，荒裔款附，殊方驰义，诸夏顺轨，是用锡公朱户以居；公简贤料材，营求俊逸，爰升多士，彼周行，是用锡公纳陛以登；公严恭寅畏，底平四国，式遏寇虐，苛厉不作，是用锡公武贲之士三百人；公明慎用刑，简恤大中，章厥天威，以纠不虔，是用锡公、钺各一；公爰整六军，典司征伐，犯命陵正，乃维诛殛，是用锡公彤弓一、彤矢百、弓十、矢千；公飨祀蒸蒸，孝思维则，笃诚之至，通于神明，是用锡公鬯一卣，瓒副焉。晋国置官司以下，率由旧式。
　　往钦哉！祗服朕命，弘敷训典，光泽庶方，永终尔明德，丕显余一人之休命。（《晋书·文帝纪》）
　　◇策命蜀后主
　　惟景元五年三月丁亥，皇帝临轩，使太常嘉命刘禅为安乐县公。於戏，其进听朕命！盖统天载物，以咸宁为大，光宅天下，以时雍为盛。故孕育群生者，君人之道也；乃顺承天者，坤元之义也。上下交阳，然後万物协和，庶类获。乃者汉氏失统，六合震扰。我太祖承运龙兴，弘济八极，是用应天顺民，抚有区夏。于时乃考因群杰虎争，九服不静，争间阻远，保据庸蜀，遂使西隅殊封，方外壅隔。自是已来，干戈不戢，元元之民，不得保安其性，几将五纪。朕永惟祖考遗志，思在绥缉四海，率土同轨，故爰整六师，耀威梁、益。公恢崇德度，深秉大正，不惮屈身委质，以爱民全国为贵，降心回虑，应机豹变，履信思顺，以享左右无疆之休，岂不远欤！朕嘉与君公长飨显禄，用考咨前让训开国胙土，率遵旧典，锡兹玄牡，苴以白茅，永为魏藩辅，往钦哉！公其祗服朕命，克广德心，以终乃显烈，食邑万户，赐缉万匹，奴婢百人，他物称是。子孙为三都尉封侯者五十余人。尚书令樊建、侍中张绍、光禄大夫谯周、秘书令正、殿中督张通并封列侯。（《蜀志·后主传》。案：《晋书·武帝纪》有禅晋策，是朱整、刘良所撰，今编入晋文。）
　　◎武宣卞后
　　后琅琊开阳人，本倡家，武帝于谯纳为妾，生文帝。建安初，丁夫人死，以为继室，二十四年拜王后，二十五年文帝即位，尊为王太后。及受禅，尊为皇太后，明帝即位，尊为太皇太后。太和四年崩，谥曰宣皇后。
　　◇与杨彪夫人袁氏书
　　卞顿首：贵门不遗，贤郎辅位，每感笃念，情在凝至。贤郎盛德熙妙，有盖世文才，阖门钦敬，宝用无已。方今骚扰，戎马屡动，主簿股肱近臣征伐之计，事须敬咨，官立金鼓之节，而闻命违制，明公性急忿然，在外辄行军法。卞姓当时亦所不知，闻之心肝涂地，惊愕断绝，悼痛酷楚，情自不胜。夫人多容，即见垂恕，故送衣服一笼，文绢百匹，房子官锦百斤，私所乘香车一乘，牛一头，诚知微细，以达往意，望为承纳。（《古文苑》）
　　◎文昭甄后
　　后中山无极人。建安初为袁熙妻。冀州平，文帝纳之，生明帝。黄初二年赐死。明帝即位，尊谥曰文昭皇后。
　　◇奏辞迎诣行在（黄初元年）
　　妾闻先代之兴，所以飨国久长，垂祚后嗣，无不由后妃焉。故必审选其人，以兴内教。今践阼之初，诚宜登进贤淑，统理六宫。妾自省愚陋，不任粢盛之事，加以寝疾，敢守微志。（《魏志·文昭甄后传》注引《魏书》）
　　◎文德郭后
　　后字女王，安平广宗人。文帝即王位，为夫人。及受禅，为贵嫔。黄初三年立为皇后。明帝即位，尊为皇太后。青龙三年崩，谥曰文德皇后。
　　◇谢上表（黄初三年）
　　妾无皇英厘降之节，又非姜任思齐之伦，诚不足以假充女君之盛位，处中馈之重任。（《魏志·文德郭皇后传》注引《魏书》）
　　◇敕外亲刘斐
　　诸亲戚嫁娶，自当与乡里门户匹敌者，不得因势强与他方人婚也。（《魏志·文德郭皇后传》）
　　◇敕诸家
　　今世妇女少，当配将士，不得因缘取以为妾也。宜各自慎，无为罚首。（《魏志·文德郭皇后传》）
　　◇敕戒郭表孟武等
　　汉氏椒房之家，少能自全者，皆由骄奢，可不慎乎！（《魏志·文德郭后传》注引《魏书》）
</div>
    <div class="pagination">
<a href="全上古三代秦汉三国六朝文_page182.html">上一页</a><span>...</span><a href="全上古三代秦汉三国六朝文_page178.html">178</a><a href="全上古三代秦汉三国六朝文_page179.html">179</a><a href="全上古三代秦汉三国六朝文_page180.html">180</a><a href="全上古三代秦汉三国六朝文_page181.html">181</a><a href="全上古三代秦汉三国六朝文_page182.html">182</a><span class="current-page">183</span><a href="全上古三代秦汉三国六朝文_page184.html">184</a><a href="全上古三代秦汉三国六朝文_page185.html">185</a><a href="全上古三代秦汉三国六朝文_page186.html">186</a><a href="全上古三代秦汉三国六朝文_page187.html">187</a><a href="全上古三代秦汉三国六朝文_page188.html">188</a><span>...</span><a href="全上古三代秦汉三国六朝文_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
