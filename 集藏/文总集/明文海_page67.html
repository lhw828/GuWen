<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 67 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 67 页/共 134 页
  </h1>
  <div class="content">
   明文海巻二百四十七
　　钦定四库全书
　　明文海巻二百四十八　　　余姚黄宗羲编序三十九
　　文集
　　周氏集序【孙宜】
　　周氏集者山隂周天保着也正德辛巳天保举进士与蒲圻鸣吾沔阳童子士畴岭南黄材伯关中何伯直四明陆举之今尚书瓯宁李公时言皆以词学名未防鸣吾辈选为庶吉士而天保出补来安令改给事中已弃其官去慕崆峒李子之学驰书讯质李重其文答之而天保于是名益显集凡若干巻夫诗以词胜亦以音先然南北气殊音则象焉中原之音浑雄沈着含蕴弗露吴越地偏厥音轻俊纎靡防乎滥矣斯西施若耶之遗而勾践事夫差之所习也然学士大夫往往从之者非以其流曼易入而委媚足以悦人故遂淫渐如此哉东桥顾氏曰崆峒诗近粗夫粗必涉俗匪俗不粗崆峒诗俗耶是所谓中原之响而浑雄沉着之正韵也此而麤名之则顾之作虽列诸吴越间奚不可邪且麤与细疑似当辩麤以俗配麤即非浑沉细以宻言细亦非轻媚也譬诸黄钟大釡洞扣洪播而迤逦中具彼弹丝鸣竹者一听尽焉俗人不知顾以为妙音于是乎病矣今观天保集赋则而厐乐府婉而厚五言淳而钜柏梁骤而典近体诸篇脱纎略冶持重宗朴序记书赞则髣髴汉儒而驾唐絶宋逺甚谓非崆峒家出耶夫流风遗俗未论众常虽豪杰士论之故诗以拔去陈故为尚天保者非吴越间人哉乃其诗顾若是斯亦谓特立不移者矣初天保举进士也余葢髫丱侍其父京师毎见余所作輙以为难及天保卒其子允大者余世交且殊材也书抵余言天保疾亟时以得子评其诗为属请奈序之呜呼哲人已矣序成余为之欷歔者久之
　　吕江峰集叙【李开先】
　　古有建安七子大厯十才子今嘉靖十年后更有八才子之称八人者迁转忧居聚散不常而相间不过数年其久者亦止八九年而已不知天下何以同有此称详其所作任忠斋以奇警熊南沙以简古唐荆川以明畅而陈后冈之精细王遵岩之委曲赵浚谷之雄浑各随其材力吕江峯独以雅致擅名七子所长果是不可及但任失之靡丽熊失之悭濇唐失之软弱而失之深晦者陈失之疏荡与纒纠者乃赵与王也吕亦自谓有方板之失其短处自不可掩古人多不讳短如曹子建贻杨德祖书备论同时数子不少假借雪浪斋等与大厯诗人各有评驳惟余兼有七病素无一长亦幸得厠名于其间任有考功集熊有内外集并同易象旨决録唐集十二巻陈集不分巻二册王有家居玩芳堂二集各七巻而赵集十五巻奈亦杂著外集亦不分巻凡十一厚册惟江峯不知其集之多少存亡忽其长子克念致书云编定先君遗稿颇有次第已托桂陵胡子为之后序而以前序属余余方为其集系心闻此不胜喜慰遂为之序其槩以见诸子同游之美及得誉之隆如此虽为之作序尚未得其全集止据平日所见诗则沉着痛快文则平正详明而雅致不足以尽之方板不足以病之矣
　　陆子余集序【魏学礼】
　　余读陆先生文未尝不太息流涕也曰嗟乎天之重才固若是哉当古昔时葛天大容伊挚公旦召伯仲尼屈平董生桓次公之徒建德植义名称郁流万世师焉防其末绪固足制理百物靖宁寰海间以圣智昌之文辞蔚乎可览观是数公者固当世贤圣俊豪士也闚其大者固不曰文文则符其德矣然葛天大容伊摰召伯勲铭敦鼎身享富厚显荣而毋疵厉譬若神龙升于青霄之上云蒸雾合衡变化而从巻舒遭防遇际顾不休与及至公旦仲尼至圣也赤心奉国劳身焦思而横被流言之谤奔走天下执贽谒防者七十二邦而卒无所遇屈平董生桓次公骏雄博辩人也殚精竭思匡正国议批鳞逆心引义固争上前而身横江流废放横沦绌怫以死何其厄与天之生贤圣也葢寡即其人贤圣而流弃不振故曰贤不必用忠不必以悲夫悲夫殆天侈其德故俭其身耶陆先生粲者字子余苏之长洲人也六岁则诵书日数千言诸贤豪长者故从父游时时与语奇爱之欲困以时擿句使对对輙奇敏客惊则谓父曰儿非庸人他日当为天下士先生问师汉髙祖何如人哉师曰寛仁大度之主也先生曰然则何以杀韩彭师惊怪其明悟而谓先生父曰吾不能为若师也遂谢罢去九岁能着文十四岁选入邑校嘉靖乙酉乡举丙戌举于大宗伯皆奏名冠经生天子临轩防试上第选翰林吉士阁试第一者八昔所未有当是时贵宠用事者操势轩轾人朝中皆震恐先生嫉其阿谀希世不肯见见弗之揖以故用事者不恱则以为工科给事数上书言事诸所建白语在奏议中顷之有寃狱中贵人持之坚魏郎中应召执法争之御史大夫熊浃是魏君议上怒罢浃谪魏君戍公卿皆不敢言先生上章谏天子震怒搒笞之输以薪寻赦之复疏辅臣张璁桂蕚罪上方倚用两人两人者尊倨甚公卿皆侧目而视疏奏羣臣皆惊惧且不测赖天子明圣为罢璁蕚而已上曰璁蕚有罪粲疏何暮也左迁都匀驿丞寻迁永新令邑中称为神明居亡何乞归养母天子报可竟以母养致而死夫竭身以事父母为臣不避险难可谓臣子矣先生之细行不采即其言论风指足以概其为人文辞行之华也华而少实君子病焉先生则华实兼至者也今览观其文章载事之辞则师司马子长而直鲠毋所诎时时兼用韩生诸子而与吕侍御书则效宋齐人铭辞毎古简而福济观辞则闳丽肆逸大类山卿五言古诗效选律絶则多效白甫其声亷其节哀其词宏绰而庄郁信乎善文哉儒生白首章句语之古辞则鄂眙而相顾先生顾独尊好古书数规摹之非洪儒钜彦聪智轶奇者其能是哉余少而好慕奇节毎读书至忠臣孝子未尝不废书泣涕也魏郎中者礼季父也以故余知先生之事独详而心窃敬之顾少且贱不获执鞭先生之门先生没而其子某以先生之文视余请序之余因慨然叹曰天之生才若先生者葢寡而绩功弗竟抑郁以死是天重才而轻禄爵也非耶当先生论狱得谴裁获少假复靡大吏之吻身乃蹷焉非壮烈节士哉文奚足以尽先生亦足明其志藻矣葢仲尼之训曰有德者必有言千载而后考先生之德者于言亦见其微哉
　　少岷先生拾存篇序【董复亨】
　　拾存篇者故建昌守少岷曽先生所着也先生蜀之泸产早憇岷山之胜维易泸安乐山曰少岷因自主之故称曰少岷先生当武宗朝先生才名借甚与峨眉锦江竝平生所撰次溢目盈耳防于车弗载栋弗庋顾雅志圣学不欲以辞赋名家而先生弃世时诸子尚幼以故文多散佚不存及少子少沂公长而成进士搜览先生遗稿始板行于浙然亦十存其一耳故用拾存名集少沂公今为山东行省防知政事不以亨椎鲁少文一日出拾存篇观余曰足下于文字似稍窥见一斑幸为校而序之亨退而浃月始获概先生之大全古歌在灵均廊庑间襍习植傅奕四言出常武江汉五言古学陈伯玉时出入六朝七言古诗祝老杜五七言律几夺王孟之座五七言絶太白以后遂无敌手序记志传诸襍着规步昌黎庐陵而集外有河图洛书解春王正月考与乐律诸论发自灵心妙悟中又非两家所望大都谢朝华启夕秀拮据百氏驰骤一家尽洗酊诘曲之调而粹然一禀于正信乎先辈大雅之作也余按蜀志其用文章起家者如王子渊扬子云司马长卿之于汉陈伯玉李太白之于唐苏明允父子之于宋竝以绣虎雕龙之藻泣惊风之技领袖一代标榜千秋然诸集具在不过流连月露之景掇摭骚庄之余穆叔所称三不朽者仅得其一先生少与杨用修齐名晩岁结尔汝驩诗文往复外商略诸经思继服郑之业而海内讲学谈蓺之士如吕仲木何仲黙郑继之辈悉与先生引绳批根称莫逆交当先生守建昌时值宁藩变先生提一旅之师直磨其牙后先斩首七百余颗王文成公极多之业闻于朝竟以功髙不赏且缘此中蜚语罢归而相羊瑞鹿资江间没齿无防微形于色然则穆叔所称三不朽者先生饶有之假令杨马诸君子而在不当鴈行而兄事先生耶余又按王文成十一岁赋金山寺诗有打破维扬水防天玉箫吹彻洞龙眠之句杨用修十二岁拟贾谊过秦论亦脍炙士大夫口后两公果以文章功业而先生七岁时见隙光即呼为野马丈虹因足一联曰明透屋山光似玉影浮书案气如龙嗟乎名世之士相出而撑持宇宙未有不根于夙慧尔故夫先生之集眞天授非人力也
　　重刻曽南丰先生文集序【李玑】
　　夫文辟则水也随地赋形用至不一矣莫不有道焉学未明乎其道则言各狃于见之所及而不见于所不及或失则偏或失则驳词旨纰缪亦何所借以发明而其甚又果于叛道挟其押阖之口徒以攘袭于其外是则古谓虚车虽以覆瓿焉可也乃或陶铸既凡才非天授则内见虽融词不足逹而强顔譔述斯尤无足观也已求以行逺奚可哉向余读书中秘葢尝览观古今之际莫不代有作者而究其才若学并吾于宋得曽氏南丰焉南丰之文才天授者也意念所注词必逹焉顷刻千言成章有斐而彬彬焉衍裕雅鬯诚足自名其家矣及详其书而味之则又统一道德上本六经词有厥源异乎攘袭是故书数之作婉而确论序之作辨而则而代言诸制又皆词严理正防之典谟无愧焉葢孟学不传之后程学未显之前言美而传而絶无偏驳之者如公葢寡矣呜呼是岂可以易言乎尝即公所为学记者观之公年十五笃志六经之文矣已而周流于外晚休于家皇皇不暇息而一有间无不力于学则公所深造自得而言有本者诚非偶然矣世之士无其学而肆言非其才而妄作效颦接踵务以欺人而卒之自诬不以反其本此其弊至今为日甚而公之集尤不可以无传也公集有元丰类藳五十巻续藁四十巻外集十巻类藁刻久矣续藁外集成化间刻之于本邑无锡安氏迩选其粹刻之乃侍御黄君伯容谓未之广也又板多脱谬爰檄苏守王君翻刻之因属余以序夫学未明道而才之劣宜莫如余者何敢序公之文哉侍御君之请不可虚而因识其由如此抑以见吾景仰之私尔侍御君察吴中风裁籍甚而雅意于斯文此固其一验云
　　海樵先生全集序【薛天华】
　　余得交海内山人以文赋名者不啻十数家至如陈海樵所忻慕焉初余登第与同年宗子相辈十数友为文赋防于时谢山人自赵苑至罗山人自吴苑至日夜相过从葢希志古始意气甚盛自以联借文圃蜚艺词林为足极吾生吾力之所至矣寻之谒选天曹补南比部尚书郎与诸君别者久之乃窅然闻吾至学之所在于是又以深谢文字声偶之业为亟而惟恐足以动吾之内夫其初为之甚力而卒谢之亟何也一以猎乎其华一以逰乎其眞其大致相辽也然而见善于猎者犹有喜焉昔秦人有倦燕赵之防方习静入太华惟恐其不深也久之其所与游者卒然至则蛩然而喜故余在留都八年自山人逰金陵者未尝不相过过未尝不欵洽翺翔务尽其所有至其形神忻适心窃慕之则海樵是已海樵浙之山隂人先世起家百戸侯夫以山人才假令用兵家法术致名称动卿相取讨侯印如探嚢取物又不然为进士业以竞防试髙第邀逢盛世殊易易者山人顾皆厌薄此不为曰吾不能以身世俛仰于人履危机险阱独摅情述作间冀有以见于世于是搜摭六典采讨羣籍至如汉魏初盛唐大家之制极力为之葢不独厚羽毛而疎筋骨仅猎乎其华已也山人入金陵峩冠博带仪容甚伟缙绅大夫翕然称慕葢宾客满席应接辩折傍无留滞吐言下笔皆有音彩时人以为有江左风致焉嗟乎今去与山人遇时何如矣向之所忻与罗谢二山人曽未几时又不知聚散何如矣余嘉靖中督学南中与山人之子少野君遇未及论其集至是余为东粤亷访使少野君复为都尉于此方梓山人集乞余序之岂亦有待也于是因以江左昔慕之志叙焉夫江左风流硕公以君德致通显者亡数然皆非专寘力于文其专以绩之流声当世而致通显者二陆与谢康乐焉今综其遗事衂身晋室欲听鹤唳而不能抗志浪逰至蓄健儿而樷谤览其文不亦愀然有湘屈之志乎斯山人避諠趋寂与白云俱洁厌荣舍绂以海壑为情遂其冲挹之性灿其淡郁之文身名俱得弈世竝荣者其与俛仰于人履危机防阱奚啻千里然则山人可谓有以见于世矣序以贻之亦以志余序山人集之非偶云
　　自知堂集序【朱衡】
　　古今修辞之士何其多也力研苦攻附于作者之林自谓握瑾袭珠矣而曽不旋踵向随人殂其或寄声问于后世者百不一二耳及稽其类率多曲材靡所总摄即不至与繁华好音同焉澌烬顾以语乎鸿才妙绪扬帜立言之范则戞乎难矣大都有三韬椟经训服膺道术感之而成迫之而应譬则端人位明堂舒绅缓佩宏绰容与大将建牙森严五兵一政令之出纵横疾徐惟其所之而百辟六军防敢逾越者其次窥经传之余览流家之故缆意铸词互臻厥妙譬则九官羣牧分治画封职思其居咸竭心力均之可以通政可以感人矣至于剽窃支言采华捐实志不辍著述之防口不释雅颂之什厥志愈辨厥音愈离此则讼者之具白理司舆皂揣摩塞长官之对尔其词虽工而其意已僦僦不足观甚哉立言之难也同年友蔡子木竒发幼頴翰披神解质具既异于人而十八登朝仕行人奉使于燕齐赵鲁之墟遍厯名山川交逰海内贤喆而又徘徊两都得肆其力于典籍篇章之间每一著作出海内人争传诵之中嵗厌薄故习尽削一切涂泽之态而专心经学神悟处辄援笔劄记既学观其大逰神尘之表上疏乞归养弗果乃宦辙所至辄注膏泽慨然思以功业自期许非关于教与夫世时之故不卑卑抽毫吐词振藻析理钩深大者海受小者河溢骎骎乎上乘矣与余结交垂三十年道谊切劘即踪迹殊方未尝不以篇章相将故子木所为诗文余毎得谛视今夏来为山东按察使而余适承乏藩长朝夕谈甚欢无何赴江西之役乃尽出平生稿若干巻视余俾余序之序曰白石年方逾壮其所就已如是自是以往余不知所底止矣自余观古今名集合白石所着律以吾所次三品之说后之世当有辨之者安俟余言之也
　　蔡可泉文集序【苏濬】
　　昔春秋列卿遭时逢适类以倬絶殊尤之勲屹然表见乃其辞命章疏至今读之烂然遂使立功立言兼垂竝重何綦隆哉挽近世功名文章岐为两途故润皇猷者力单于修词工雕虫者业耻于壮夫即有志之士亦苦于不能兼固其技之巧拙殊也吾郡可泉蔡先生与王尊岩公梁学泉公俱以髫年宾上国当时以三凤目之已而梁公逝王公早废而庙廊之望则独推毂先生云当先执钺时王公业已跧伏故园上下千古其文章独造微与毗陵君颉颃一世而先生则锐意事功日求国家便宜事后之论者谓王公閴寂丘园故其文独工如承蜩之叟用志凝神先生日当盘根故其谙练独熟如庖丁之解防刃无厚二者盖相逓为桓文哉乃濬幸与先生之仲子逰时捡其遗笥之一二读之则又知先生之名不徒以其功已也夫引宫刻征敲金戞石至工矣而犹假于人力咳唾呻唫至微细也而天机自动即造化自然之音存焉若先生者以倥偬之余发为词章信心而出矢口而成非字栉旬鸠者比先生之文所谓天机自动者非耶借令先生舍其桓桓肃肃之勲而修含英咀华之绪计其所就安知与文人孰多太史公曰何知仁义享其利者为有德先生诵法虚斋以陶后学江右人士至今犹称之为后蔡夫子则豫章彭蠡之墟皆先生汤沭地也先生之利矣哉濬系籍章缝猥云道古才登司士什八舍业作者之门固自度其见麾也兹将搜今故考机宜读先生诸奏疏规条益爽然顾化矣
　　词致録序【苏濬】
　　四六非古也自六朝始也古之文圆而四六则变而方矣夫圆之不能不方也势也试观大块之间流动委宛莫之端倪然层峦互峙奇葩相映未尝不井然分森然列也噫气相触众窍为虚然截而和之未始不别雌雄而谐律吕也故文者以象形也以谐声也圆而能方方而复归于圆此文之精也初唐之瑰丽也沿六朝之余也然其类谐其事核如大将军击刁斗虽众不哗也迨昌黎氏柳州氏破觚削方絺绣之章变而尔雅靡曼之音变而平淡说者谓唐文三变至韩栁而极良足多者宋兴而庐陵眉山诸公一洗西昆之习而力振之絶纎巧杼眞愫意若贯珠而词若束帛故称四六者必以宋为工非求工也不蕲工而自工乃工之至也迩来操觚之士争以絺绘博世资然有意求工亦反以工而失之当其藻思绮合繁词缛说驰神于月露之态刻意于丹青之章岂不斌斌洒洒充耳溢目然剪防刻木非化工之餙繁声急响非大雅之风骚人墨客之绪言非庙堂对扬之论欲以象形而谐声也不亦相左失当耶祥宇李公以观风暇隟上下千古逖稽六朝爰及唐宋掇其四六之粹者命之曰词致録不佞授简而卒业焉其色契防其声中疏越削煌煌之观而崇浑浑之朴力挽頺波直追大雅所以风世者岂其微哉传曰声音之道与政通者也不佞闻正以前士不巵言俗鲜诈谖厐眉草衣足不至城郭第椎鲁少文耳迩人文日盛智巧丛生蓬枢多士以鞶帨炙輠相先而课其功实竟成虚劵编戸疏寮争奇炫饰氷纨黄之观鱼鳞星布而服韦素者傧而不得防往来问劳恢张捷给而太古醇朴之意鲜有遗焉葢质极而文文极而靡风防固然乃吴越其尤甚耳昔季子观风而谈其謡俗与其政理往往相类然则读是编也能无返古之思哉
　　尚友堂文稿序【刘文卿】
　　余何以深使君之文也于其人与政契之余何以深使君之人与政也于其文证之意得即尽不得即不尽精之所委也而三先生羣正之子建曰后世谁相知以定吾文者耶则使君欲言意也余观害马之对即大搜之见其无以相益乎夫文尽理止矣是渊云所欲稽首耳余安知夫色泽之不今而古也质之不新而放也檀弓之为法天问之为哀坟汲之为典非今所称万世而无以相譐者乎彼岂必有百世以前者而摹之桑间载驰桂裳里巷之谐其何以当于采访之节士今亦莫哂其故也恒河之见髪尽须白而不改六籍之教黄相攘而不易血气心知之伦无讶亦无厌焕哉天下之至文也其复以世系祖述相叱咤欤子勤学儒而服政者也雕篆非所竞而文焉者苏子所谓行乎不得不行止乎不得不止之枢也往子勤守秀州而余以观察在境禁教旦暮及发摘阜贷无微忽不下子勤之通逹与人善也再奉命驻瓯越山川悠阻而令望日至五刑七政之所铸子勤若不知其非吾士秀之人不知非我恒有之父若母也余益用不德而来往衢婺次及于事今又防臬浙习子勤无如余者气充而不囮量泛而不决匏剔蠧力无不蹂靡而道德率泽于身南宋先生之要诣极探而发之词章其觧深矣其原则葱岭悬度之放溃而变幻不测其枢崟杌不穷词人之纎致而未尝杯苴迁董之业其精足以传圣贤之意为鏄为函何区区燕越乃能适乎若且古也而无有以古也若且新也而无有以新也寄兴于浅韵而畅发于奥窔划然无诡于千百世之正脉伯夷不得亷而庄蹻不得夺尚友不惑意在兹乎夫以余之所以证子勤与子勤之所以自证者犹将陶铸秦汉者也而或谓文不儒儒不文孰与两存而一于道夫使退之不足与黄初之盟子云不得覩天地之大或难之耳海内分镳逐业河浊济清总一能发宇宙之华而纷于古今新故之议閛然而止必使宫商一管而出者则斯集之尚友哉且频频然求别于世系而曰昆吾豕韦氏也则有诸君子之表子勤者
　　马见田纪行稿序【包节】
　　余昔与见田子逰未尝见其言诗乃别数稔寄余纪行稿则烂然盈帙和璧隋珠始露光怪呜呼胡超诣顿悟若此岂偶有感寓然耶见田子少负其才儁倜傥瓌瑰傲睨当世谓计日取通显当以功名事业煇弈于时雕虫小技鄙弃弗为既四十困塲屋不得意俛首低徊随例入太学平生髙奇俊上之气鬰纡盘礴无所宣泄乃托于诗冀少自见大抵贤人逸士不得志斯词赋所为作也灵均而后递相祖袭诗可以怨其在是乎故其篇什独师懐抱直写性灵不屑屑旁沿前人以谐附时俗好尚然髙山大川明堂清庙亦无乎不备矣世之论诗者类皆曰唐人夫唐诗莫盛于景龙中修文馆二十四学士之作非不为一代絶倡特恨其遭逢侍从日夕宸幄不能出踦语单謡剀拂君上徒狎猥佻佞夸诩丽奢组绘虽工失诗教矣乃若山林里巷野老闺娃岂必夙谙律吕动合宫商时感物缘情舒懐荡愤一发其冲素幽闲之旨而风雅具焉吾取于纪行稿者非以是耶且古之士自信人亦信之今之士自疑人亦疑之东方曼倩员半千之徒皆徒步造阙庭髙自称许而人不以为非后世抱举子业以干试有司者一坎则腆墨萎谢缩缩愧沮何古今人不相及若此哉乃兹观见田子自序之词曰莫我知也夫知我者其惟诗乎庶防劼然自信者矣其慷慨激昻可与曼倩辈相为颉颃此吾重有取焉然又不能无感也夫夜光明月贵在先容三都表誉于皇甫阿房借诵于武陵古来已然矣尝闻前此三十年崆峒大复诸公扬旍艺苑嘘奬后进故一时被褐掞藻之士名动京国侯王虚左逮近日公卿大夫则又敦尚治功究心世务士有谈诗者大老辄齽齘之遂使缙绅以诗为讳使兹稿遇何李诸公将必奏之朝廷采之郊庙奈正值讳言诗之日则曷为知见田子也夫举世讳言诗而见田子独咏歌盈帙不傅时上下益见其能自信矣岂借以求知于人哉呜呼此吾重有取焉尔
　　庄渠魏先生文集序【胡松】
　　他日读书则尝诵今人与居古人与稽之语不能休意谓今之世不复有斯人矣乃今尽读庄渠魏先生集而夷考其行则先生葢其人与先生仕正德间当是时凶阉擅朝士大夫浮湛茍仕髙者留意春秋左氏开元天宝间诗晋二王帖若唐顔鲁公字书则已足夸示自矜重次者围棋酌酒而已乃古人修已以安人安百姓之学则奚暇省忧哉先生资材既别志识夐异始为南刑曹则思业乎其官覃精法理既而卑之尚友天下之士矢心经畧防思宇宙凡丘氏衍义所载经世之业必加讨论务期底绩其后谓本之不在是也反之身心学于天地万物其学大抵无虑三变故其居江湖麋鹿之间则思其君处台省廊庙之上则忧其民要不独敷纳论思讲说献致即其寄懐赠答书命问遗所以忠告善道陈谊责难弼翼匡救靡所不用其极可谓切切偲偲龂龂侃侃通天下四海为一身者矣他文弗论即如周礼世称残阙断烂不经之书繁其人矣先生纲分缕析发圣人代天覆民至公无我之心宛然可掬至谓后王能尽其道因而不革则天地可以位奠万物各止其所而安且追憾于秦之废古任法而叹曰古一宇宙也今一宇宙也自秦限之矣而自京口渡江逾淮浮河览观舆地凡古今山川经络之大界沟洫河渠之往迹转漕都防之形势车骑马步田收之便利与否举中原方数千百里之地指画经纬运诸掌握此其胸懐志虑岂三代而下随世就功名者可得窥其藩屏耶又病学者多言贸道虚文妨实尝曰人从开辟以来虚文日胜一日自孩提后声臭日増一日何由至道今须塞兊深根还淳反朴以囬造化又曰收敛停蓄深造黙成方是天机之学其机只在此心操则存舍则亡所以君子贵于戒慎恐惧也于戏微矣故所着六书精蕴时发此意于象形意事之间要不独是正古文厘匡俗书而已当是时上方雅意稽古礼文正学之事而时宰异意遂丐以归悲夫悲夫正直难容奸謟易合葢吕惠卿章惇之徒更进而韩忠献富文忠诸公绌至如元城涑水众君子且目为邪等奸彚而惟恐复用矣此又世道人心升降之防人材消长之机而岂人力之所能为也欤不然君子在位声应气求以类而升阳内隂外彼其人才国用礼教风俗宁止如后来之污下匮诎也欤尚友前贤三叹陨涕他日舟过姑苏邂逅太守王君问郡之故语及先生亟知慕重因托君为余抄写一部君不鄙余属以序论将图梓行余何人斯能效斯役乃君侯崇尚至意不谷私淑雅懐又不能己巳遂论其大都如此云若先生之平生歴履言行政事则先生入室弟子郑君伯鲁纂辑偹矣
　　浚谷赵公文集序【胡松】
　　余他日读书至秦誓读诗至驷铁小戎终南黄鸟之什爱其质直武毅明信悃愊而文采蔚烂焕乎成章则以谓先王礼乐教化之余泽又经仲尼化工删润理固宜然比年起废忝藩守在关右由雍歴豳从泾遡渭西陟崆峒吴岳诸山观于朝那汧汭诸水见其盘礴雄秀厥崇际天曼衍逶迤其流驶激则知山川原本逺有自来秦人而为秦声犹楚人之为楚语要无惑其然也居久之行部髙平往来固原访浚谷先生于藏书阁之逥光亭因得尽读先生平生所为诗若文乃其感事忧时咏懐撰物酬答寄赠则何其宛然秦缪公后子蹇叔孟明氏之烈而小戎驷铁黄鸟终南之流风也然又豪如太白而不淫雄如子美而多变防畅跌荡如司马子长班叔皮至其卒泽于道德仁义之归典礼中正之粹又非诸君子之所能簉此又曷故也葢先生资材卓荦本自不羣束髪登朝徧交一世之名士竝时如罗子逹夫唐子应得皆与之食息卧起上下其议论而讲于孔氏之正学故其言戅而文谲而则直而不倨肆而成章闳衍钜丽而弗靡逖追典谟而上薄风雅要亦其理也则岂秦风之所能限耶盖前乎诸君子得于天地者同而其养于已者不能无异故苏子由古史讥子长浅陋而不学意率有感乎是即彼班生李杜诸君子亦何能逭辄也之诮耶善乎仲尼之言曰十室之邑必有忠信如丘者而不如丘之好学他日则又以学之弗讲为忧故学苐以为诗若文人焉而已也为哲为谋为肃为乂为贤圣人君子之业否则艺焉尔矣甚乃为佞为谀为诬为慝为禹歆操丕之流葢学与弗学所由致相逺矣然则学讵可一日弗讲哉余葢于赵子得师焉赵子以余之论与之合而因属余题其集今不敢让浚谷子其将益有以教防乎
　　旧集自序【屠长卿】
　　今学士谭诗文者何其砉虖战方内哉腹不罥先民足不登大雅尝试吚嘤稍比音节辄奓口而薄古人夫古人安可薄也当其卒业此道神揺揺乎蹈荒而上之之而逰乎九天之而逰乎九渊取精多矣用物矣业大以侈矣及其日久论定名言几何其大者才寥寥数篇尔而今学士往往富极于数百万言则古人不既拙乎古人之业专精一家而今人好猎众体及其卒也无当一家即奚论众体矣则古人非拙也余自总角学伊吾时有所得多弃而不收今存者什不当一二曽不敢望今之君子而何以梦寐古人焉客语屠子曰往子与客论诗文于京师则古证今甲是乙不此瑕彼瑜多所弹射言辨矣而持论卒无定子知诗美与恶与何说而定屠子曰余恶知诗又恶知诗美其适者美耶夫物有万品要之乎适矣诗有万品要之乎适矣今夫天青日出山川晶皛六合旷朗黝黒霮防雷电交至崩云走雨恶风谽谺其状异矣今夫阆风之上泰山之巅鸿防超忽万里几席隂崕盘谷下临千仞纡逥澒洞龙蛇神窅不可测其境殊矣今夫长波钜海囬荡六幕天地若翻日月倒行险壮无极也而清溪白石之闲渟瀺灂浸日星鉴须眉小大易观矣今夫郑卫之郊邯郸之道茸茸者草耶华灼灼耶歌懐春之章称芍药之诗则可谓至丽而方曈绿睛之夫采芝茹松刳形息景叩大石而歌履巉岩而遨荣枯殊致矣今夫翟冠翠翘缟衣綦巾文质盩矣洪钟鼍鼔清浊辨矣然而当之无弗适也夫当之无弗适斯两存之也余读古人之诗则洒然以适而读今人诗则不适斯其故何也其美恶之辨与余恶知诗又恶知诗美曰若是则崆峒子所称金元之乐今盛行民间淫媟而哀思响越而浏湸亦快人矣美与恶与曰噫嘻是恶乎快哉余方入耳则欢然而心动已则悄然以悲久则气索索然而沉余尝读古诗歌读数过稍厌束书起过而复新读可老也尝试取民间音读之能终篇乎何论金元此适不适之辨与即余之作吾取吾适也吾取吾适而恶乎美而恶乎不美吾又安能知之
　　沈青霞集序跋【茅坤】
　　右余所为青霞序其文章诗歌若干巻仆葢仅得览都其所为小言鸣剑及筹邉诗刻而序之者也已而卒读终帙中多断简讹字以之覆青霞所故寄余者或下或多不合余因前扣伯子敬敬复泣曰此特先大夫故帙之什一耳余少随先大夫几席为文章先大夫每落纸辄自喜属敬缮写累四十巻而余之从塞上返越也业已裒次成帙将携归入刻而先大夫不可竟留之箧中比余归而先大夫之始发难也督府以下故受宰执所嗾欲搆之他罪以为功而外又以先大夫所从塞垣擘画务一切便宜缓急类列与诸帅以下不合甚且即其闭垒养防诈馘奏功者往往发之篇什而其所最忌者方大同右卫之被围也先大夫数移书促督府乘间勒兵袭破围督府业已谢如约已而督府公防愞竟不敢出兵城之围凡六匝月防防者数矣而三戍卒从围城中突围出走也其二人名某某者入以告于督府督府立笞毙杖下其一人名某惶怖乘间走乞食道上或问之辄涕告前状先大夫稍就问之益愤激呜咽为书万余言以告督府大略并指陈之虚实及纵我兵宜击之概将以耸踊督府公也而文词间又稍稍侵毁督府督府愈窘不自安且恐先大夫以其事闻之中朝因间某御史互为飞语上疏以搆杀先大夫而又惧先大夫所着文辞稍及流布则其中所载情事多与疏搆者不合他日士大夫或按其事而覆之祸且不测也于是即日籍没余家因发先大夫所箧留故帙并燬之而又以先大夫帷中故多弟子诸弟子必有副本蔵于其家复榜书于市凡蔵某遗稿片纸只字者即按捕同罪于是先大夫帷中诸弟子相错愕股栗辄悉以毁而今所仅存者特小言鸣剑筹边诸稿故已入刻者而兵说八十一首及他所着诗什与苏司马以下书则诸弟子间武国忠所独以死抗而私蔵者也然武亦业已窘陈所手缮稿欲燬甫焚香而祷肠若刃倳者俄仆地若陨梦先大夫绯衣而剑叱曰子亦燬我之遗文以媚帅府也乎遂惊寤于是大怖即掘地为窰而以稿蔵之故稍得无燬然督府又以集持愤咽累故不自已恐为先大夫讼其事于朝也辄移檄过浙并收捕余比逮系过督府余泣诉无他罪状督府曰尔父好着文章诋诃当世尔其悉出之吾犹当尔贷余以实闻督府益发嗔厉声搒笞不已明日送御史台御史台复如督府状搒笞不已诫守狱者三日内以絶状闻当是时余亦分死矣翌日忽闻给事中吴公时来劾督府及御史罪状诏杖督府及御史台以下余始获出狱及出狱家已散而因遍从先大夫诸弟子泣请故稿卒无可得晚仅得武君所穴地而蔵者如此其中断简脱字则又武君故稿所不及载而或他弟子所私相口熟而传之者其令漂阳令茌平令清丰及锦衣诸稿则又释狱后所遍从先大夫交逰中转録之者也敬之所口诵本末者如此余闻而系之以言曰嗟乎古之贤人志士所被谗搆而以罪夺其官或没其身窘其妻子者有矣未闻有并其文章而燬之者宋欧阳文忠公尝痛苏子美之被宰执击去其官也序其文章以为世之忌子美而摈斥摧挫流离穷厄其怨家仇人尝出而挤之死矣然其文章已自行于天下不能少毁而揜蔽之也呜呼青霞之所罹既诛其身籍其家系累其妻子而又举其生平文章而燔之其惨刻独至于此又安在其不能毁耶嘻亦可以觇世变矣







　　明文海巻二百四十八
　　钦定四库全书
　　明文海巻二百四十九　　余姚黄宗羲编
　　序四十
　　文集
　　王百谷谋野集序【邢侗】
　　夫防防翥空尺一假其羽毛圉圉在渊八行鼓其鳞鬛飞沉匪邮传之使禽鱼尠含灵之性而能畅懐天末传响絶徼覊臣由之返国良朋因而加饭斯之托寄顾不重哉若乃好缘于肺腑谊重于修讲势出于苍黄事关于衅郤呼吸判乎嗔憙占授次于言面非夫东里之博雅茂先之总稡鲜不错杂其旨猥庳其说启友邦之反面动邻士之掩唇矣吾友王百谷先生含贞蹈龢苞素扬采去延陵之旧居僦伯通之故庑丰俭之谷玉躭洗砺之枕潄茆茨非贵而卿相造门缝掖本贱而钟鼎伫席下帷方广川之仲舒著书类君家之节信逰道侔于太丘朋簮洽于苏李竿牍靡挟日之间交酬尽四垂之逹矣窃见夫情至礼答裂素伸纸吐章陈文霞蔚河泻学义冠于人伦言语妙于天下其或宰执方焰露调笑于矜庄寒畯失职寓煦沫于嫚骂其或朱邸阳慕罗罗见其清疎熊轓委诚岳岳表其耿介其或闾门接壤贺吊别区生刍一束羊酒两家沉痛极欢造微笔下其或疏属宻戚头岑腹痛量水称药分甘饷鲜一欝三叹寄心行间其或良晨佳夕借草染炬检校莺花指挥卢采倚马霑醉覼缕愿言其或方外名流域中巨贾弹指疏兰阁之字横书走迦叶之文其或兰闺少妇桃叶小姬濡毫代金剪之怨含辛报薛涛之锦大乃钜幅小则掌蹏声振金玉规矩骚雅槭若严霜之材婉如流风之雪磊砢无节目之累浩汗撒藩溷之障古则陈孟公今则王次公可谓异代絶轨书场文府均被谈谈之许者矣嗟夫在昔世庙杨用修氏纂辑清裁遂至洛阳长价鸡林悬购彼犹众羽之裘此乃一狐之腋古谓蜀得其龙吴得其虎借兹为喻未为评允也百谷友人韩君道亨廷尉世家代结王生之韈桓谭赏独信扬雄之草爰命剞副于郁氏道亨辞辨清发风气遒上余略得于其先大人兹特侈厥嘤鸣未槩及其鸿匠云尔
　　谢在杭居东集序【邢侗】
　　今夫海内鸡坛错峙则掩甸光郊牛耳狎执则连鞲接幕丽璞溷夫腊鼠荠苨乱乎人葠是以叶公之龙非应蟠之物木寓之骥尠麒麟之材匪夫极妍穷讨益以申晰则朱紫恒至易处眞赝卒之两殽以余所得闽在杭谢君则未易言也在杭冕黼冠族缃橐世绪幼而清令寖长英特书乃诵可等身人谓公是卿座蚤成进士颇厌时学屈首司李遯业董帷乃抉微灵祖淹函雅故褎褎懙懙为世钜儒爰自吴兴量移东郡倚类托寓一意著书发轫射书之闉驻车厯山之麓厌次吊乎方朔菑里感乎次卿任城忆太白之旧阿曲寻陈思之迹雪宫留墟乎齐境蜃市亦幻于海澨不其之书带佹存成山之瑑文垂灭触时抚景其能舍旃抑或讼庭谳虑积有余闲寮佐周旋间成曲防山邮揽空馆之蘂庑借青燐之炬字劳编絶而欣以防心肤粟手创而凄然寄慨凡于此际文笔乃遒君喜为诗诗分科品靡不宅风骚枕席魏晋祖初弥盛沿及厥中蕞防诸长极之融液富滋明秀则曲渚之芙蓉适怨清和则无端之锦瑟至于出言天拔絶人匠森然骨部眉妩下拜视夫躭躭饰其孩嗄歘歘矜其龋楚良以径庭矣若夫文章大业君更破的长篇鸿制步履左班法度章裁出诸惬素平大祛重舌之译雄成免碎金之诮时乎登髙授简则君家希逸之踪也时乎防戏泚笔则休文甘焦之致也时乎杂爼防萃则义庆新语之嗣也时乎方言贮録则子云油素之例也窃又窥夫余勇所贾代斵更仆英气露于捉刀灵襟标乎答板致能洽华簮于上座聨风政于逺陬总之资禀轶羣才情开敏投之所向无不中伦以斯校条流于吾党论眞赝之所别求之中壤在杭其神龙天马与哉在杭一官拓落茹菜饭麤虎犊殊其所如伧奴絶于常报友输一端之疏缟娱内足四种之好香写论将付之官奴营壁窃比于宗氏风期美矣官何负乎在杭为余言一昨之日保旅鸾浔耳溢者广陵之箫目尽者蒜山之雪曽何计乎身之在逺官之复踦也今来簉羽太守后飞辔直指前廿年老明经三日新子妇耳何日解腰下绶还头上冠挲婆安昌之野追逐蜚走之促大苍出栊黄棘下兎芼以干葵厌之浊酒真足以乐而忘死矣余曰在杭在杭旷志如许是能自作文字田僧超结撰那得不佳在杭大噱集署居东记地也亦有人风人之托也夫
　　四林全集序【俞安期】
　　明兴以来诗凡几变诸不暇论论嘉隆之间七子竝兴而歴下琅琊双建标帜于时凡操管者陋江左之卑靡业中原之髙华竞习大言而吐洪响空疎其中彊奋其调虗喝相赏谓之今体其如无情之颦笑何余友安茂卿独不追逐时好搦管抒思一以清婉为主阿堵中未尝又有恶道含识中未尝见有恶趣遣辞发旨着为诗篇皆儁朗清超之致不知有澷罕狼戾之辞余后八子咏中列茂卿云茂卿洵嫺雅而负儁洁才幡然营大业遣言畅中懐处身等璠屿磝砾列无阶斯实録也今读遗稿篇篇清整语语隽永绮岁为刘大司马所爱流连花月挥霍酒杯其篇牍非不连累容为删选往往以片字之累弃连城之珍所存亡防壮年以后悉无瑕之玉为有用之噐顾分力公车之业篇什逮少所辑仅仅如此叔小范尝对余笑曰吾家阿咸生有二反少年当悉力公车竟以流连词赋误致身之事彊年以后正当寄兴酒杯寓意篇什而乃攻苦公车以误大业之垂余亦为之絶倒茍或不然则其所就应不止此而篇什之多又去防防也茂卿又善绘事生时固不易购求易箦以来片楮之贵不啻秘宝此诗剞阙成集不知洛阳之楮腾价又何如也
　　读李于鳞集【刘凤】
　　李生自谓命世才即子长不啻过之横驱千古以崛劲自憙其文连类广肆要不出左语国防太史书属辞缉缀奇隩靡靡不絶叙一事数百言未究而其意不过尔斯则一语可了故为棘澁岨峿然且使皆自己出何不可者必剿袭古语聨贯络绎以攟摭矜衒为累百篇如一机构或援左国以入于史牵经义以附于传镕铸以巧冶若泯合无有衅兆者防十二载可以为难矣而未可为至也夫文者必引绳墨随短长效之即左语即国防即太史无不各自为家譬美好者其骨法相近而精彩神色则不可同也御者轨防虽同而轮辙驰骤岂必尽掩前迹哉今连类为之固不可即可矣如牵附何孔子葢述而不作然易诗书则犂然辨矣岂必混为一涂哉至其所自为者又奚必曰古语有之乎且李生自以无一语不范于铏可也而无所取裁因其凋防假其成器必将至袭累陈厌拾弃余以为新异即韩愈氏抑且不为而能免于后来者诮乎使李生之才独以意切劘之尽去其旧而新是图刬除子史刋落传记掊撇往者不本事不援迹不宿搆体不预设变有谓无谓有待无待出意虑之外防埃溘之表奚患李生不能哉顾使论者推髙一代犹有轨鞅之疑奇气轶发而当其无有则机用可窥也谓北地始开草昧本穷情尽势极溔渺之观闗中湔涤雕饰而伤直致率意无宏邃渊蔚之色且今使蒙庄削牍则必尽舍逍遥而待议子长当着记之任未必谓无世本国语遂絶简不载笔也若之何谓神用而有所借患雄才不能自恣也哉
　　葵阳先生文集序【王衡】
　　穆皇帝御极之元年以文体靡滥有诏厘正而吾师葵阳先生以精驯尔雅之文冠其乡旋魁南宫入中秘载笔侍从者二十年出而执圭秉节宣国家宠灵于洱海万里外入而登贡玉之堂缀金华之席奏书天子膝前行且大用矣竟中谗归归无何而卒子弟门人相与裒其遗稿读之其所为润色大业不过应制视草与夫削牍碑板之词共卷二十有五而已甚矣先生之用之不尽于文而文不尽于是集也翰林号称内相礼遇最宠自唐始他不暇论如公之乡先逹陆敬舆者当其为人主眷倚即宰相不敢望而官不过翰林学士耳暨昭代礼遇词臣比唐宋加隆如三杨及彭岳诸公皆以史官防与大议猷业显赫故当时馆阁之文重而体统不得不尊其后宫府日隔内者渐外文学侍从诸臣往往腐毫需次无盐梅霖雨之用而徒欲提空名以踞诸曹之上难矣当先生时时已大緼然迹其讲席所敷陈咨咨本支嫡庶间犹能使明主降心公卿动色而今何如哉一切重言格论跪而进之当御寝门不启凝尘寂然欲如先生之不用其又可得邪葢馆阁之轻也有自来矣衡生也晚步禁林之末尘未能识其大者抑闻其所为文大抵有所禀程要以简栗深重应规入矩为天下模楷自嘉隆以还二三踔厉跳荡之文出先辈所守布帛菽粟之绳墨与之角而不胜则并馆阁之文亦轻葢世之好文甚矣世而好文甚则有甚者焉曷观先生之文其缀词结响枞金考玉得文之华其比事传情衡今榷古得文之实华实相宣彬彬乎旨而深丽而不冶多变而整采错而有章葢清庙明堂之上宫商谐雅颂备矣而穷陬下里之歌歈山蛇神之吟啸骚人病客之怨思尚敢与之分曹而奏乎哉惜矣是集之晩出也如文必盐梅霖雨而后谓之用即陆敬舆之为用亦不过十之一二耳第使是集出而摛藻者逊其工绩学者让其博向之踔厉跳荡沾沾自命者扪舌相戒曰彼中有人则天下文章之体尚有所统一而史局之是非与人主之诏今且借以俱重吾未敢谓文之果无用也





　　明文海巻二百四十九
　　钦定四库全书
　　明文海巻二百五十　　　　余姚黄宗羲编序四十一
　　文集
　　曾太史集序【袁宏道】
　　尝怪退之论文其观于人也笑之则以为喜誉之则以为病夫文道之貌也唯恐不式奚取人之嬉笑呵怒以为快及读公所着毛頴传无甚僻者当时以为讥戏不近人情虽至相习如张文昌犹有遗訾其叹服以为絶奇不可及者独栁栁州及李肇耳夫人情誉因而恶创其所习观羣然好之耳目稍易惊诧顿作安在誉之不为病也余才力不逮古人而妄意述作一时诸君子所脍炙者谬以为非遂欲去同取独世争笑之而退如曾太史独以为近古过相印许余与退如非素昵也岂别有气味耶余之称与毁不足道而使退如有誉无盐之癖世之笑之当有甚于余者也退如诗清新微婉不以防伤其气不以法挠其才而余诗多刻露之病其为文髙古秀逸力追作者馆阁之体主严退如则为刁斗为楼阁叙记之作主放退如则为江海为云烟余文信腕直寄而已以余诗文视退如百未当一而退如过引若以为同调者此其气味必有合也昔人谓茶与墨有三反而徳实同余与退如所同者真而已其为诗异甘苦其直写性情则一其为文异雅朴其不为浮词滥语则一此余与退如之气类也退如善名理一时同志如雷何思苏潜夫函葢合而水乳契是其中有真臭味非文字相与也虽然此犹龙氏所称下士闻而笑者其于文一机轴也昔有禅人为老衲所姗笑羞澁不能出一语次日请益老衲曰汝见登场傀儡乎曰见曰汝不及也禅者悚然问故曰渠爱人笑汝畏人笑耳此语与退之互相发退如欲见性命于文章乎抑即文章见性命也俱当于笑中求之
　　睡庵文集序【汤显祖】
　　欲杀众何意千秋某在斯此非霍林前时过江之句乎去予数千里不见其人而壮其心时有所不怡亦复吟此自壮故嵗则其门人旌徳刘生敦复崇仁王生士烺先后从予逰间霍林容貌言笑在长安安否皆言吾师青顔美髭与诸生谈常极夜旦逰日益广而貌故加肥予喟然而止之曰以予所闻霍林道心人也道心之人必具智骨具智骨者必有深情所与子墨流连相为绰约耳虽然亦非世人之所欲得也已而以南祭酒出书谓予题其睡庵文咏予为拊几回翔慨然有东下意葢前闻李公本寜以有所不嗛留寓东间霍林复尔皆予所未见莫由梦寐者逾年春而霍林复为世人所疑罢官矣于是天下有识之士起为不平而予特甚何也霍林者道心人也孝友亷贞足世师表而尚何疑于世乎虽然吾有以语此予前在长安尝谓词林袁董二君曰君等苦道心不善坚固文趣不过奇拔黄阁有何重慕哉世之疑霍林者恡其黄阁耳亦太早计予以霍林文家推之其福徳常在乎彼人者何以明之见其初第时数作攸如也至为其里人作难脱刺客于枯庐破衲之中幽思显词迸然而通瀩沓揵疾厯砾晻忽可啼可笑若出若没大非前馆阁中常设者矣予犹意其翩连而贵世乐所诱或忘其智骨焉已乃读其文咏种种异之笃于功名世法之外有以秀郁而苍发或千余言斾如其舒或数十语棁如其诎如雾流烟如云漏月如洗峰岳如抉坱北虽其蓄积衍按尚未极其晓世之情其必不为世人而为道人文人也决矣至于韵语短长率意受律气力沉厚斑驳萧瑟成其家言方前过江时复已度越矣大致羞富贵而尊贫贱悦臯壤而愁观阙此其人胷懐喉吻中殊有巨物岂区区待一黄阁而后能与世吐爓者与至其沉防病中诗犹有可举似者平生事仓卒黑白不成校一死终无辞安得朝闻道夫以欲闻道而伤其平生此予所谓有深情又非世人所能得者也嗟夫霍林之于道于文何如也发端未识得其里人与之患难而迫之功力未竟得朝贵者与以贱贫而恣之彼人者无乃过为福徳与是睡庵可以恢然然以山川为气质以烟霞为想似以元释为饮食以笑叹为事业纵横俛仰防不由人道与文新文随道真情智所发旁薄独絶肆入微妙有永废而常存者然则所谓千秋某在斯者彼人何与耶然彼人者必曰子何以知其必千秋也又曰即其饶为千秋吾且困以今日之事嗟夫以此相难者徃徃而然又非予所得而言也姑言之以为睡庵文字序
　　范文正公集补遗防【李维桢】
　　范文正公尝监泰州西溪盐仓时海堰乆废卤浸浮田中不可耕公上书发运使张纶纶奏公为兴化令修之通泰海三州民祠祀公其后江淮旱蝗命公安抚奏蠲江东丁口盐钱以故今廵盐使者行公集于维扬葢髙山景行之思云集造次取办多脱误侍御史彭公属顾所建小侯小侯就家藏书相参伍自嫌未备且不欲掩前人别为补遗一巻以复公余谓校书犹扫落叶随扫随有昔人固已难之夫书公物也吾补其所知以俟后之君子补吾所未知何足为嫌张南轩称范公本朝第一人其表章中庸实开濓洛闗闽诸儒之先文学政事卓尔不羣然其时已有言行拾遗録今去公六百年寕无脱误余尝见稗官家谓公知庆州作人碑铭讳一贵人隂事夜梦贵人吐实苐请更之公谢曰隐君此事则某受恶名贵人怒曰不更当夺公子公笑曰死生有天命卒不更子亦无恙又公谪饶州时于州圃北剙庆朔堂手植花卉栏为二坛既移润州题诗其上有年年忆得成离恨只托春风勾管来之句后人和者数十家亦云主人当日留真赏魂梦还应屡到来所指皆所植花卉耳而诬公于乐籍有所属意不根甚矣凡书人事实校人遗集当鍳此两则彭公按扬州日复书院脩盐志持论正大光明不愧希文因识补遗之故而并及之
　　俞羡长集序【李维桢】
　　徐伟长曰勤逺以自旌托之乎疾固广求以合众托之乎仁爱多识流俗之语粗诵诗书之文托之乎博文饰非而言好无伦而辞察托之乎通理居必人才防必帝都托之乎观风变易姓名求之难获托之乎能静是説也似若为今山人诗人而设大江以南山人诗人如云鲜不病此者独余友俞羡长出乎伦类矣羡长弱年即以善诗名弇州大函两先生竒其才以为江南独歩序而传之羡长益潜思博覧自古初迄唐一代诗若冯氏之纪张氏之苑自唐欧虞杜白宋李昉诸家类书若四六之文悉为集其大成订其讹误补其阙佚已搜二代之编罕传者版行之所防覧两京两河齐鲁燕赵三秦三晋三楚三呉七闽百粤西北九塞山川人物风俗政治探讨筹度谈兵説劔恢然有用世大畧所至王公大人折节下交少年塲鬪鸡走马浮白呼卢徴歌选伎穷生人之乐抵掌评隲四座皆倾若所谓语寒风则翠柯零叶谈芳节则槁木舒华者人有造诣交欢或累千金帽慿而为义弃之若芥晩节归依西方持斋诵经放生度鉢笠萧寂不殊老衲独于书校讐丹铅无一日释手一洗晩近世山人诗人之习令伟长而在岂不悔其失相天下士耶羡长庀材日富搆思日深撰语日工年且七十总辑其平生所着以示余曰弇州大函惜不见吾今日子及见矣年长我数歳事复不可知盍为我叙之余惟今作者苦不学故初则境易穷末则气易索羡长博学孳孳如不及取之无尽用之有余情之所蓄无不可吐出景之所触无不可写入五七言长篇累百韵外句字妥适年虽耆酒酣耳热挥翰千言律晩入细兵多益善赋与他文体裁兴致各撮其胜昔人评张恊风流调逹旷大髙手词采葱蒨音韵铿锵使人味之亹亹忘倦孟浩然遇景入韵不拘竒挟异令龌龊束人口者涵涵乎有平泰之典求才于今吾以羡长敌之矣是编也传当有知余言不妄者苐其人生平容或不悉因序集而粗述大都如此
　　逍遥园集序【李维桢】
　　穆公为郎时司马石公为给事中上疏斥指乘舆及贵人贵人矶上怒杖之阙下穆公身拥防之解官与俱归天下莫不髙公之义以为朱家季布之流已尔不知其能文章也后公稍迁吏部郎中于防口投诸琼管又削其籍不复用天下即无有能名公之义者而公益肆力于学六经史子百氏之书无不研精竹素碑版流播江南北而海内所宗文章家至王元美先生推许特至于是公文名大振居无何卒矣同邑崔侍御集公诗若文行之而公之子内史仲裕请叙于余余在史馆识公体气髙亮襟度恢廓推诚不疑假令知管时任云蒸龙变以就功名之防何有不虞公赍志以没徒以空文垂见后世也今集诗与文诸体毕备定格而后有篇故格不卑积学而后有句故句不薄极思而后有字故字不凡三百篇十九首黄初建安六朝三唐两宋胜国悉所考镜而自成机杼情事配合意象适均博不猥杂新不险僻则公之所为诗也以孟荘骋其辨以檀左工其法以短长雄其气以龙门穷其态以唐宋四大家畅其指持论正而不激叙事赡而能洁师心匠意不求效颦抵掌之似而斵轮削鐻有神理焉则公之所为文也葢东晋后中原文献迁居江左帝王更都之地为刘石所辱而江左文章家日新冨有乃至鄙夷北朝如韩陵片石语于今益甚而李子田李伯承魏懋权诸君子攘臂争之余以为此不足辨无论逺者即近代之开先而为北地信阳中兴而为歴下新蔡皆灼灼人耳目其羽翼接武者不可胜数弇州先生何尝不尸祝师友之哉彼以其众此以其寡则众者胜彼众而汰此寡而精则精者胜穆公魏人也史称魏南有鸿沟东有淮颍西有长城北有河外守白马之津示诸侯形制之势其俗近梁鲁微重而矜节刚武尚气力穆公所论著得之土风为多气完而骨劲磊落伉爽汗血之足不受覊洛浦之容不加香泽连城之璧不掩寸瑕而世所寳重爱慕必归焉寕与夫江左花鸟泉石之课闺襜粉黛之艳栀蜡鞶恱之饰一覧而尽再索而无余致者比也明兴二百余年魏人卢次楩以赋名家而公始具体为魏北地信阳是集行中原文献以公树帜升坛弇州先生之推许特至也有以也公家居好赈人之急千里诵义无穷髙才盛年沉沦抑鬰而无一切忧防畏讥牢骚不平之感署其园曰逍遥惟以翰墨自娱丹铅雌黄朝夕不辍有春秋战国评苑左传国语抄评七雄策纂史记节畧四史鸿裁百将提衡文浦珠诸家儁语阅古随笔明诗七言律凡若干巻尤于文刳心故集文胜其诗云











　　明文海巻二百五十
　　钦定四库全书
　　明文海巻二百五十一　　　余姚黄宗羲编序四十二
　　文集
　　小草自序【黄道周】
　　仁义之教衰则文行之途塞文行之途塞则圣贤之言无以命的于天下古之君子本仁于身修义以及人然后布为文辞其髙者系于清微其坚者以药石天下其平易通晓使治忽善败循之共白也其所未白者以劝人静正反之坟典端居渊寻疑难逆折然后不逐于声色嘲笑僮姁料得之事故白者以白其道章其志未之白者以探其系深其义故学问之道不废也今之君子为利以考文为文以饰行茍取习俗以诬圣贤以愚黔首以诳天子其稍有意义者选妙徴隽自命而已其平易通晓则里巷之所周譬揆于古今治忽善败则防然未视见之而喜去之不思自是而学问之道可废也夫茍有令捐圣贤塞道德则止犹是制也而显弃其教以仁义为迂衺髙坚为僻昧则闾巷白望者皆可臯比自命粉靘而耀先王之业即使天子一旦顾盼询治忽之故善败之纪亦将嗫吚举所熟习某葢聊且以对则是圣贤所教人仁义文行为权利贸市者逋薮也且无论圣贤旒冕在上但使妻子董之是良人者脱冠带弛灶下其情态言説具僮姁之所料得而出巍冠坐髙堂衡量天下无敢难者退而私怪此其方法岂可使儿孙复习之乎故天子而修圣贤之治则必通圣贤之志通圣贤之志而后有得于治忽善败若白不白之理而后其公卿大人有所别察以为典礼上不失先王之教下不失髦士之所履视故进而可以相习退而可以相道语也予老矣少寡疑难长而无所进自以诵述皆里巷僮姁之所共白然犹以是费其言説将还之童稚以考初业使后之为圣贤者有以相质而定其白黒故复伏枕为之前后得二十五篇时崇祯辛未夏五月也
　　应本序【黄道周】
　　修其文而不足以明天下则不若蓬巷而处修其质而不嫓于天下则不如椎髻而舂臯傅之为文以视天下皆蓬巷而处夷施之为质以视天下皆椎髻而舂信其言则泾舟之侧无有誉髦有嗿之田无有媚妇不信其言则狸斑与豹蔚争坐陇亷与娵孟同宫是两者皆説之无定者也亦有定説神农为帝不能使五糓贵于金玉尧禹佐之不能使疏羃尊于絺绣五糓贵于金玉疏羃尊于絺绣则土块掬饭皆为鼎烹人脯血杂揉于道矣故三家之子不能为金玉絺绣则必寳其糠覈鍼锥寳其糠覈鍼锥以为尊于金玉絺绣此亦恒情明主不诛必以为用其道可以治天下可使铅松不御金玉齐价是则大呰明王之所恶也故仁义者精微之产也礼乐者奥博之致也奥博精微着于心貌而施于文章在生者之身犹是疏羃五糓也而少见者多怪多怪者重创明主亦因之以为必屏圭璧荡金锡而后可为治于天下则是燧皇却灶结防复作也三家之子茍其才不至于作智不至于窥盗见人金玉絺绣则敛手屏气正容却立退而视糠覈鍼锥虽无艳志亦有安色是石户之农所引避于庭坚涓成务光所霣心于莘野也必使英娥挟刃以伺夷光胥靡感图以噪版筑则情虑不至古今絶类繇斯以谈予见鸿寳则不复谈文章亦不复谈易岂为慢乎予之蓬巷而椎髻固亦乆矣
　　朱御史集叙【郑以伟】
　　举天地者大气也举国家者士气也故爱国家者毎于所以举者三致意焉不佞居常慨士气已三盈竭矣有忍九族之灭不肯成革除之一诏甚至樵夫牧子固首阳之节为一盈少焉脂韦成俗遂酿土木之祸为一竭孝宗时言官上殿大臣重足立为一盈至大珰盗秉而媚者半为一竭大礼议起伏阙者声彻内廷为一盈嗣后不无少骫矣为一竭然治莫隆于肃皇而士之气莫盛于嘉靖余乡汪文庄以言礼兄弟相继去位费文宪赠以诗有始终不变师丹议之句葢直之也而莆中又有损岩朱御史之疏方昭圣夀诞有防免命妇朝贺御史拜官不阅月辄上防大略谓朝贺在兴国太后固以举行慈夀诞晨乃闻报罢事体相类礼数顿殊传报之间闗系不小且武宗上賔当时后孝庙惟慈夀所欲立耳手挈神器付陛下母子至情昭天日一浃旬而一废一行彼此相较形迹大着何以安母后心慰孝宗在天之灵语多偘直防莆同官马御史明衡亦争指与御史同上不能无恚下诏狱召辅臣蒋冕曰是曹以不孝诬朕当论死頼辅臣护罢为民呜呼使两御史少缄口从异议公卿可立取而顾去菀集枯甘心左较长输而不折吁何戆耶乃上固宥之直与孝宗之宥李梦阳者同一寛仁而梦阳所论不过一夀寕椒房之宠非直批逆鳞在人母子间也然后知肃皇之度符于孝宗而御史之论难于梦阳吁又何盛也御史既归奉亲为娯不干公府若民间利害不难鳃鳃言之上官如里甲协办之贻书当事得以除去语在柯公维骐传中而所着文词无几微穷郁怨尤语吁何恬也昔屈子不得志怀襄其形为骚多拂逆无聊至沈汨罗而原其心者曰谓与日月争光国风好色而不淫小雅怨诽而不乱若骚者可谓兼之御史志深行亷与屈子同惔心癙忧与屈子同而缱绻恻怛出以忠厚并骚之无聊而融之遇时矜茹不翅函葢夫岂惟骚即进之雅其可与夫以气如彼之戆以文词又如此之恬葢天地盛大流行之气不得之彊阳而本之乎恬澹寂寞辟水之激为龙门吞天浴日及其无触则悠然中凖不失平耳御史讳淛字必东嗣絶圣世识者悲之其从子廷扬为信学博梓其集若干巻学博贤者有世父风
  </div>
  <div class="pagination">
   <a href="明文海_page66.html">
    上一页
   </a>
   <span>
    ...
   </span>
   <a href="明文海_page62.html">
    62
   </a>
   <a href="明文海_page63.html">
    63
   </a>
   <a href="明文海_page64.html">
    64
   </a>
   <a href="明文海_page65.html">
    65
   </a>
   <a href="明文海_page66.html">
    66
   </a>
   <span class="current-page">
    67
   </span>
   <a href="明文海_page68.html">
    68
   </a>
   <a href="明文海_page69.html">
    69
   </a>
   <a href="明文海_page70.html">
    70
   </a>
   <a href="明文海_page71.html">
    71
   </a>
   <a href="明文海_page72.html">
    72
   </a>
   <span>
    ...
   </span>
   <a href="明文海_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
