<!DOCTYPE html>
<html>
<head>
    <meta charset="UTF-8">
    <title>新安文献志 - 第 19 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 19 页/共 102 页</h1>
    <div class="content">
　　至正戊子冬泽民展省婺源再宿武口溪浒里士朱仲纪持王君仲仪文集请予为之序葢朱氏甞从仲仪游者因获读之抚巻太息曰博矣哉赋诗杂着歌行铭赞题序碑志凡如干首大篇短章浩瀚明洁葢其笔力驰骋若悬崖瀑泉一落千尺喷薄轰豗目眩心掉虽樵人野叟亦骇其为竒观也若鼓迅霆奋疾焱驱暑以解藴隆执热者莫不挹清凉以快适于一时也惜乎不以之黼黻鸿业被之筦弦以歌颂太平之盛遽止于斯尔虽然士求无愧怍于在我者遇不遇乌足计哉延佑初与仲仪同领荐书北上予上世居婺源长涂旅邸接话言之益敦里闬之好后竟不得再握手而仲仪永诀矣平生词翰朱氏会粹靡遗固可表见于世抑言为文所以载道岂空言哉观时思白云二记凡人子于其亲愉色婉容凄怆怵愓存殁慕恋之诚委曲详悉发之无毫发留藴足以引孝思厉薄俗葢无智愚无贤不肖同具此天有不可泯焉者噫予衰白滋甚生哀墟墓夙夜不忘使仲仪犹在当相与三复斯文痛哭流涕念罔极之恩而雪无涯之戚矣（宋潜溪曰汪公为文不事絺章绘句而义理自足）

　　新安文献志卷十九

　　●钦定四库全书

　　新安文献志巻二十

　　（明）程敏政 撰

　　○序

　　送葛子熙之武昌学録序　　郑玉

　　临川葛君子熙将之武昌録学事挟太史危君太朴之书过予黄山之下留连累日将别征言以为赠予语之曰予家新安朱子之乡也子家临川陆子之乡也请各诵其所闻可乎方二先生相望而起也以倡明道学为己任陆氏之称朱氏曰江东之学朱氏之称陆氏曰江西之学两家学者各尊所闻各行所知今二百余年卒未能有同之者以予观之陆子之质髙明故好简易朱子之质笃实故好邃宻葢各因其质之所近而为学故所入之涂有不同尔及其至也三纲五常仁义道徳岂有不同者哉况同是尧舜同非桀纣同尊周孔同排释老同以天理为公同以人欲为私大本达道无有不同者乎后之学者不求其所以同惟求其所以异江东之指江西则曰此怪诞之行也江西之指江东则曰此支离之说也而其异益甚矣此岂善学圣贤者哉朱子之说教人为学之常也陆子之说髙才独得之妙也二家之学亦各不能无弊焉陆氏之学其流弊也如释子之谈空说妙至于卤莽灭裂而不能尽夫致知之功朱氏之学其流弊也如俗儒之寻行数墨至于颓惰委靡而无以收其力行之效然岂二先生立言垂教之罪哉葢后之学者之流弊云尔呜呼孟子没千四百年而后周子生焉周子之学亲传之于二程夫子无不同也及二先生出而后道学之传始有不同者焉周程之同以太极图也朱陆之异亦以太极图也一图异同之间二先生之学从可知矣子之教于武昌也其为朱氏之说乎抑为陆氏之说乎幸诵其所闻以教我

　　颂叶县丞平金课时估诗序　　郑玉

　　徽素不产金至元间山民淘涧谷得金如糠粃校所取不酬劳事寻己献利者罔上病民遂得令令岁入金以锭计五十有二郡既不产金民无从得金猾吏豪右贸他郡待民急而售之又从索费与贾雠至倍号揽戸事觉则以其倍计赃论罪如法官中毎月以民间所用平其直递申所司谓之时估揽戸惧事之觉也则请托吏高其估以待觉逭罪长令署纸尾申达府若省漫不省以为常至正五年市中金买两以钞计才五锭有竒至增以为十适中原饥议者请以金折收钞为救荒计歙县丞叶君以他事在省知折收与金贾争县状曰是岂可重困吾民乎亟以牍闻府会郡守合刺公别驾王公皆贤而爱民惊问故求贾于市卒改从实估民以不害虽二公之善政实叶君有以致之其用心贤矣哉予往留京师见两都和买法凡民间直一钱物中入县官即可得两三钱物竞至而官不强取是以民富而国用足江南州县去京师逺不知朝廷徳意惟恐亏之官故常疲民以奉上民困而官不恤此岂法之罪哉古之善为国者必先富民民者国之本也国用乏而裒民财以足之犹割四肢之肉充口腹之食其能久乎叶君甞仕中朝知国家大体故能推吾君所以爱民者而爱吾民真今之良吏也使天下皆叶君民其有困苦者乎士友既为歌诗颂之复征予序（程黟南曰郑君子美初至京师或传其文于授经郎揭公读之惊曰是葢工于古文者严而有法艺文少监欧阳公曰使少加丰润足追古作者）

　　孟君文集序　　程文

　　文犹车也故善御车者必范其驰驱善为文者必正其法度为文而不正其法度犹诡遇御车而不能行逺也审矣况虚其载乎今世人莫不能为文大槩有三托物连类因事赋情语丽辞赡悦可人意是曰应世之文识高志逺论议卓絶发菽粟之至味振金石之逸响使一世之人皆服曰名世之文编之乎诗书之册而不愧措之乎天地之间而不疑圣人复生不易吾言千载之下有好之者所谓传世之文也有志于文者亦莫不欲传世而至于名世者己不可多得往往应世而止尔然则文岂易言哉山髙而云兴焉井深而泉冽焉枝叶畅沃其木百围葢积于中者厚则其发于外者大如斯而己矣平昌孟君善为文往年读其拟古数篇不知其生于今也来京师始得请教门下因又得其己亥集者读之弥月而后己其文有先秦战国之风驰骋上下纵横捭阖极其变而不失其正如王良造父之御然予益以喜其合于法度也孟君举进士于乡甞佐使者行治所歴天下十七八雄才大畧见诸行事之实而发为文辞又不托于空言如是而进之名当时而传后世岂其艰邪然而世之人知其人而未知其文也其文特余事尔非其志之所存也其志之所存固将有所大用也岂文乎哉予既手録数篇以自矜式复序其集而归之虽然孟君之文后当有大贤君子表章之恶以予言为哉读孟君之文而征予言或者知其不诬也孟君名昉字天暐今某官云

　　送王子充南归序　　程文

　　予与金华王君子充友善居京师数相从论学爱其年少而气静才赡而志专为文辞典实清润得古作者之意求之流辈如子充者葢不多得也以子充之才之学当朝廷侧席求贤之时宜见施用下而大夫士莫不知之未有能荐之者惟其师今翰林侍讲学士黄公力能荐之而黄公以孤髙絶特之操重已轻世之学嫉当时躁进者多思有以易之凡四方之士被论荐于翰林者皆一切屏斥弃去不省故于子充亦无所论荐又不欲令出己门下而子充亦退而益修其所学不敢以不见进望黄公四方之士见子充之久游师门独贤而不获进也乃各相顾罢归于是翰林荐士之风遂息黄公独以文章为当时所宗君子曰黄公一居翰林而朝廷无躁进之士葢善之也呜乎若黄公者可谓斯文柱石哉宜乎朝廷不聴其归老而黄公亦将鞠躬尽瘁以报国不欲为茍去也或曰黄公非不荐子充也子充自不欲黄公之荐亦犹鲁两生之于叔孙焉尔其信然乎若信然则青出于蓝而青于蓝冰生于水而寒于水子充有之矣窃甞谓国家县三等之爵以招徕天下之士其道若大路然人自不由顾乃迷惑乎旁蹊曲径之岐颠踬乎荒榛断梗之途良可哀也戒尔车乗饬尔鞭辔中道而行何所不至哉与其竒而捷孰若正而迂返予充之竒以趋于正不使成于此而毁于彼岂非黄公之心欤夫乐道人之善本于父兄师友厚之道也故于子充之归待举于其乡也述黄公之事以为赠

　　送揭主簿之官绩溪序　　程文

　　天厯至顺间文以笔札从故侍讲学士揭文安公著书奎章阁下公时为授经郎文以师事公公一以故人待文不以诸生情谊之厚蔼如骨肉后数年谒公于丰城私第又获识其子弟乡人长者于时士弘以从孙侍侧年未弱冠日就学问娟好静逸为揭氏之秀自是公入朝显贵修三史文以亲丧居山中不得从数年而公薨矣及再至京师士弘褎然由史馆校勘为宣忠扈卫教授己而转官徽州路绩溪县之主簿文亦教授军府将满私窃自喜以为徽吾郡也得士弘为乡邑官吾幸补外万一托在邻近或家居可以有咨询启发之益过从之乐及士弘拜命而文被留前日之喜反为后日不足之憾矣士弘将赴官求一言以为别夫仕者之问政行者之赠言古之道也唯贤而后能知政唯仁人而后能赠人以言其谁敢窃仁贤之名虽然必有以告也士弘以文安之家学史馆之隽才奉天子之命以佐小邑而纪纲法度有常守焉于从政也何有惟其民风土俗则不可以不察也徽之为郡在万山中地高而气寒其民刚而好斗绩溪当宣歙之交尤为阨塞险絶处国初有司者乘其新附虎视而鹰攫之民不堪命遂起为乱朝廷命将出师以讨之堑山垒泽以为固攻之不下其人曰吾非敢反也纾死也若许侯来无事兵矣许侯者名楫甞守徽有惠爱于民是时迁他官诏召以来许侯掉臂入其巢穴众皆罗拜而出矣人皆谓许侯贤于三军之师而不知绩溪之民可以义服而不可以威屈也其地今设官以守之其事尚传之父老可征而问也夫民犹水也顺之则安流逆之则冲突奔放虽鲁卫之民犹然何独绩溪哉今国家深仁厚泽涵濡百年而徽国文公之教本诸乡里士弘因其风俗和其令长揖而治之将不劳而民自化矣况绩溪多穹林邃壑美泉怪石宋苏文定公遗迹往往而在燕休之日独不可与民同其乐乎虽然文家去绩溪尚逺数留外莫能道其详士弘谒大府退求歙郑隠君之庐而拜焉亦文安之友也老于文学而明于当世之务必有以语士弘者矣是则文之所赠言也

　　送余佥宪序　　程文

　　待制余君廷心之在史馆也太夫人居淮南日夜思归会朝廷责成史事不得请既而欲弃官去大臣闻而悯之奏以为淛东佥宪使得以禄为养余君拜命忻然束书与一童乘傅而南朝之大夫士与四方之客京师者咸以为余君以徳业文章名于世当国家制礼作乐之时兴教崇化之日宜使居中不宜补外便其私解之者曰不然古者明王以孝理天下也岂不曰求忠臣于孝子之门乎余君纯孝人也不忍其亲之年髙不乐就养于逺故惓惓思归其心以为茍在侧家虽贫菽水之奉犹足以为欢也茍违乎亲虽有禄位而甘旨禄养不得朝夕左右犹不养也此其素所蓄积也朝廷亦岂不欲余君之留中哉诚不忍孝子爱亲之心而失先王以孝理天下之意不欲夺故禄以成之非便其私也且淛水东七郡生民之众戸数十百万阻山而并海奸贪之所渔猎盗贼之所椎埋朝廷何惜馆阁之贤为风纪之重以肃清一道哉余君是行内不遗其亲外不后其君可谓两全而曲尽者矣至若国家制作兴崇之大有待于文章徳业谁如余君后日赐还太夫人固寿康无恙则奉以入朝未为不可也于是大夫咸恱相率咏歌以送之予辱知余君最深故又述所闻以为之序（宋氏元僖曰程黟南文雅驯　潜溪宋氏曰程礼部文明洁而精深虞道园多称之）

　　送陈太博游黄山还诗序　　赵汸

　　徽之黄山巨镇也北掎九华西拓彭蠡南接广信诸山其东左挟淛河右起桐汭以尽海壖要皆支陇所分谓其隤然中居以降势委和于四表有坤道土徳焉故名之曰黄山然其上则连峯极天岩岫深窅下则重冈复岭斗絶环周虽土人有不能遍求而尽达者故自遯世隠沦之士咸乐居之或以为由轩辕得名者近古所传也郡非会通之地四方宾客无因而至独唐李太白甞一游其间为之徘徊而去遂无复蹑其踪者由是兹山之胜槩世罕闻矣至正十一年岁辛夘夏四月浚仪陈公子山实来游焉始至风雨弥月而山之主僧适逺归亟率其徒以先导晨发郡城出西郭明霁开豁郊原穆清旦日既旴始遵其麓涧潦平而波流易涉林洳尽而萝蔓可縁若有阴相之者乃休仆人领宾从相羊乎松隍竹林之间灵苗不采而自芳丹泉在山而常洁徳人君子之恒操犹有可见者乎进而据虎头之岩以下临白龙之湫风云浡兴雷雨将作凛然神物不可亵而观也乃循左巘絶大壑陟层崖登莲花之危峯以望八极浑浑焉皥皥焉若有见夫昆崘磅礴兼覆并育之仁然后知兹山之大根同乎五岳润达乎四海而英华发挥精爽洋溢与造物相为流通而莫知其终始也矧可以方隅论哉振衣下迈授馆精庐信宿而还葢充然若有得者不知我之观山邪山之观我邪与吾游者皆自观其所观邪抑将同所观于游者邪噫以公髙情达识如斯其有异乎昔人之来者固宜彼仰首注目望岩而退者于公所存何如也公妙龄积学己超迈等伦俄而贡春官对大廷以第一人及第列官朝着闻誉日隆矣顾犹逺寻名山以发登峯造极之趣则夫究经纶于功载抱根柢于词林者何可以浅近量哉于是郡之缙绅儒士喜公之能来而惜其别去也杂取山中景物有名图志者相与赋诗赠公以寓其向往之私诗皆一章章十句五言以予获与斯游又俾叙其事于右简是用着兹山得名之实极一时之荣观以告夫继公而来者

　　送叶宗茂还安丰序　　赵汸

　　新安叶宗茂归自安丰讲业父母之邦居无何复还省其亲寓里旦出别所与游者而告于赵汸曰亲庭不可以重违吾惧夫师友之日踈也子何以教我汸告之曰君子之为学固将以事其亲然有急先之务焉非服劳奉养之谓也子亦观乎圣门之学者乎颜氏之子居陋巷一箪食一瓢饮子路衣缊袍食藜藿负米百里之外之二君子者之事其亲非有甘旨之奉也然且从其师周游天下畏于匡絶粮于陈几殆其身而不反何欤吾闻人之得于天而贵于物者即其得于亲者也得之于亲而失之于己虽尽瘁以服劳列鼎以致养不可以为孝孰若得圣人而师之全其得于亲者以事其亲之为盛乎二君子之志庶几在此予不足以知之也今子自视家孰与二君子徳孰与二君子二君子者师乎圣人其一时同游之士皆成徳达材而子无有也二君子者学成行尊师表百世而子未能也子之亲年尚强桑田足以供衣食僮仆足以备使令日用百需不待子而可足然则即子之身而求其所当务不待予言而后知矣若夫志于近而遗逺舍其大而图细此古人所谓一夫之行者岂足论于知学之士乎然自世降道失学者习于俗之己成迫于势之难返虽闻颜渊子路之事鲜能兴起于是乃有徇外以为学懐利以事亲盛气强力以儌幸其不可必得卒之并其得于亲者失之而后己岂不可哀也哉夫学然后知不足孝然后知困学而不知不足者不以事亲为学者也孝而不知困者不以事亲为孝者也子质美而好修识明而慕古求闻择善不啻渴饥无亦闻二君子之风而兴起者乎是固予之所畏也请书以为赠

　　濳溪后集序　　赵汸

　　濳溪前集凡十巻冠以陈公众仲序文浦阳义塾既刻而传之后集笔藁日新而巻帙未有终也宋公以书来俾汸序其意顾久病废学阅岁无以复命又念与公相知有自葢甞徧观前集而惜乎陈公有未及尽见者然则后集固不可无序汸既不敢让知其又奚辞乃为序曰修辞以为文非古也其起于汉之西京乎太史公传司马相如吾丘寿王东方朔枚皋王褒之属以善属文见知人主然皆不得列于儒林而孔子弟子别为传谓辞章为文而不本于经葢昉于此至唐韩子宋欧阳公曾子固相继而出始考诸经以立言其器识之大学问之博志节之固又足振而兴之文辞之用于是为贵虽子朱子纉周程之绪犹且诵法表章而不敢忽焉叶正则显于东南当道学复明之世刻意修辞不践故迹而乖离侵畔自窒其源其视韩欧特起于千载之下而知所宗尚者为何如也是以君子尚论浙东先达必以东莱吕公为归岂非以其博而知要能自得师虽拟诸孔门游夏之伦而无愧也乎若夫辞达理明不缴绕于陈言而固与之合则百余年间莫善于文献黄公者矣景濓父生吕公之乡而久游于黄公之门其学以经为师而尤长于周礼其出入百家钩深索隠葢将以自致也而不但资为文其于为文直以才髙思敏舒之敛之无适不宜而未甞有意于为作当其发愤择术直诋辞章为淫言葩藻为宿秽期于刬削刋落以径趋乎道徳之涂而于吕公尤惓惓咏思叹慕若不能自已于言者则其于轻重之类得失之几察之明矣别集之行岂徒欲以文辞名世者哉葢汸所知于景濓父者如此若夫陈公谓为文必传诸师而后可者景濓父既不以自多而汸又不足以言之顾甞闻之袁公伯长甞问于先师虞公伯生曰为文当何如虞公曰子浙人也子欲知为文当问诸浙中庖者予川人也何足以知之袁公曰庖者何用知文乎虞公曰川人之为庖也麤块而大脔浓酰而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湆齐澄之有方而洁之不己视之泠然水也而五味之和各得所求羽毛鳞介之珍不易故性故予谓为文之妙惟浙中庖者知之袁公葢矍然称善也自虞公为是言学者窃论以为非黄公之文不足以当之众仲甞学于虞公而景濓父黄公之徒也二公之所指授信乎有异于他门者哉善观斯集者则得之矣歙诸生赵汸序（东山与潜溪宋公书鄙文中有数字未安其一二处恐是绣梓时改入者笔墨日新多却一而字似不可读前辈云文章如铁墼子累墙区区何敢言此然丰而不余一言约而不失一辞固昌黎律令也久游于黄公之门添一久字味便浅不若无之有包涵旧云侍讲黄公官当在姓上也曰文献黄公则谥不可在姓上矣最是后面有二公之所指授两语而前出先师二字攀附矜持之章遂不可掩使虞门先进见之岂无兀者齐执政之讥乎虽然又有请焉弟子称先师三代遗礼也但后世事体各自不同汉儒传授甚陋然得称先师者以其专门也当秦火之后固以经为重矣后来如韩欧门人最多然曽子固出于欧陈无己出于曾其师资分谊又非如韩门弟子苏门学士而己二公乃未闻有先师之称闗洛门人终身严事宜称先师而文字间未之见至朱子没门人始皆称先师则事体又非汉儒比矣虞先生海涵地负广大精微又甞显仕于朝区区登门最晚管窥蠡测视韩太师包子厨中缕葱丝者犹有愧焉故平日窃甞称学生称门人独不敢称先师此一节自合就正若杨会稽序中则又有大不即乎人心者所谓金华延佑以来凡四三人者何所指邪末乃谓四三人之信于后世吾未知得如今否乎其视疑夫子于西河者嘻其甚矣与左右平日拳拳尊慕师表之意殊不相似旧见此公文字类如此大抵多是以矜气作之于栁子厚答韦中立书似全不得力先生既亲视重刻宜与更一二字如何非恃斯文至爱岂敢及此乃若先生之为文所谓长袖善舞多财善贾者也而自视犹蜩翼蛇跗粃糠尘垢虽欧公之序可也而况于他人乎况于不肖乎前辈逺矣幸而好古博雅泛爱不穷有潜溪太史公存固吾徒之所宜就折衷也）

　　送操公琬先生归鄱阳序　　赵汸

　　圣天子既平海内尽辇胜国图史典籍归于京师乃诏修元史起山林遗逸之士使执笔焉凡文儒之在官者无与于是在廷之臣各举所知以应诏汸以衰病屡谢征命亦误在选中使者至郡太守将吏皆能言其病状然莫肯受其咎者故不得终辞舟过严陵适前太史金华宋公景濓亦至曰有诏召王子充于临漳矣予曰汸衰病日增非可出者纵出亦无补于事所幸者平生故人重得一见于契阔之余事故有非偶然者宋公曰然葢予与宋公不相见者数载而子充则十有余年矣既至京师闻鄱阳操公琬先生在书馆卧病旦夕以闻即可归私又自念鄱歙接境自弱冠则知先生先生学通诸经百氏述作满家诸兄之家于鄱者与先生有连姻相好也毎相见辄能言先生动静而未获一识今乃得相见于此岂非向所谓非偶然者乎自是日上堂与诸公从事笔砚间退则省先生疾先生疾少间輙俾予连榻卧谈论经史昼夜亹亹相扣击不少休予葢有愧焉俄而礼部尚书崔公侍郎傅公同至局中以先生得旨归且为别先生乃为文一篇以告同舍同舍之士莫不惜先生之归咸赋诗为先生赠予辱知有自则进言于先生曰先生归矣士之在山林与在朝廷异其于述作也亦然纂释羣经折衷百氏处则充栋梁出则汗牛马虽其说未必尽合于圣人非素业与之相出入者不敢议也崇古学贵文章凌厉汉唐上拟三代使穷乡晚进謏闻浅见之士目动神耸不敢出声以诵自揆终身不能为者又况陶冶性情吟咏风月或以单辞或以偶句为人所称皆足以名世虽或无取于作者于人非鬼责亦何有焉此皆山林之士所得为也若夫朝廷之士则不然太史公网罗旧闻上接春秋下迄麟趾其序高帝创业文景守成至今使人如亲见之书封禅平准传货殖皆谏书也而后世以为谤韩退之未遇时欲作唐一经以垂无穷既入史馆不敢有为栁子厚苦辞迫之曾不少动仅以执事成顺宗实録数巻卒困于谗口窜走无完篇司马文正公受知神宗作资治通鉴垂十九年始就而小人出鄙语以訾之此皆巨人硕徳名实孚于上下以著书为大业者也犹或所遭若是今吾人挟其山林之学以登于朝廷之上则其茫然自失凛然不敢自放者岂无所惧而然哉尚赖天子明圣有旨姑即旧志为书凡笔削悉取睿断不以其所不能为诸生罪徳至渥也于是先生得以病辞归而支离昏昧如汸者亦得以预闻纂修自诡岂非其幸欤然则汸于先生之行独不能无所感者良有以也先生曰子姑迟之吾待子于鄱歙之间不逺矣

　　新安文献志巻二十

　　●钦定四库全书

　　新安文献志巻二十一

　　（明）程敏政 撰

　　○序

　　青阳先生文集序　　程国儒

　　文莫盛于三代而三代无以文名者其名不以文也汉以降始有以文得名而其文己不复三代之盛矣呜呼岂惟文哉文者徳之华行之表徳行之不足而名能文者亦伪耳是故山之寳气结为龙文日之回光散为霞采十围之木上干霄汉秀色而繁阴必其节干劲坚根柢深固非风雨所能揺振者有元右文声教所被鸿儒秀士萃于一时绘绣错施韶濩迭奏著作之盛儗诸隆古至如服章缝持翰墨以莅戎事而能树骏功守大节诚无愧于古人则四海之内百年之间青阳余先生一人而己至正之乱天下骚然名都大邑所在为墟文武之臣鲜克勤事而先生以孤军守皖城持必死之志处就危之地岌乎江上与天为谋使国势既衰而复振民心已离而复合者葢五六年城陷先生与其夫人若子俱死于难平生所为文悉为煨烬中原士大夫所甞传诵者南北析离不可复得得诸其门人郭奎仅数十篇而已呜呼汝鸠亡而忠臣之志不泯白华逸而孝子之心无穷以先生勲徳之茂节行之着使其文不传自足以名世矧犹有如奎所传者虽然三代之文厄于秦火莫得其全而仅存者世谓之经以其所以为训者皆人道之常也先生处大变而不失其常是以身为训者也然则植世教励名节以与诗书并传者将不在其文也夫先生名阙字廷心武威人至顺癸酉进士官至淮南行省左丞命下而先生已死赐谥文忠追封夏国公甞读书青阳山中学者称之曰青阳先生故因以名其集云

　　赠安庆知府谭敬先序　　汪叡

　　臣子趋君父之命不计利害惟忠义之为尚非达于理者不能然谭君敬先知安庆之明年夏六月冦至镇卒不战以溃冦退君倡僚幕之官抚残伤遗民固守三越月或曰郡府无兵甲冦出没难测未若还请命于省府君不聴九月几望右丞徐公达领兵城安庆于是民得安全而官有宠锡之荣又明年八月我吴国公躬率舟师解洪都之围三战皆捷大败陈氏之兵其将校悉已杀溺擒降伪主友谅中流矢死降其卒数十万尽得其楼船公悯江夏之民屡年困迫于陈氏战斗供亿不少苏不忍辄以兵加之谋得其人将命以招谕之而谭君往焉或曰友谅死未知其信否不可以轻往或又曰友谅果死其嗣子必继立亦不可往君曰上命也其可辞避乎于是奉命趋江夏宣明吴国威徳怀柔寛惠之恩言论慷慨气不馁竭人为之感动厚其礼遇乃以其官使来复命若是二者岂非不计利害惟忠义之为尚者乎茍不达于理而惟人言之去就鲜有不较乎利害者也以趋利避害为心而能忠于事君者未之有也故曰非达于理者不能然君既复命还安庆九华知府刘君喜而寄颂以诗九江宋伯圻又率郡之能诗者咸歌咏之新安汪仲鲁乃以事之闗于大节者二并书以为叙

　　送彭万里之江夏序　　汪叡

　　王师西平江汉伐罪吊民义明势张人心翕合是故一战而杀其大将焚其巨舰再战而俘其众不可以数计三战而殱其渠魁降其将卒数万尽得其楼船古今大快无逾于此夫杀主自立逆乱天常者人得而诛之国家申明春秋大义于天下江汉之民望风顺服知者献谋勇者効力抱才艺怀道徳山林幽逺之士率皆振奋而愿有为于时也况其勇徤有谋直言好善如吾彭万里者哉万里以万戸侯从镇同安战守招怀屡建勲绩向之三战皆预焉兹再往江夏且视予疾以别予覩国家盛事絶古今多士云集而予则病废甚不能振拔有为独壮万里之行也执其手而语之曰王师方拯民于水火之中保之若赤子俘获者尽释不杀仁声达逺迩真所谓保民而王者哉夫义之着所以胜敌也仁之孚所以安民也敌胜而民安以定天下不难也大丈夫树勲名于不朽殆不违斯言也夫

　　赠汪徳元序　　唐桂芳

　　我大丞相吴国公以天纵之资恢复疆土不五年奄有东南列郡乃辛丑冬十月提兵声讨破九江湖湘间望风奔溃陈友谅瑟缩若狐■〈犭屯〉然然人才国家根柢内卫外扞折冲万里未甞标文武为两途我国公发诸梦寐惟恐人才求而弗获先是行省责守令举所知一人休寜左万戸汪徳元出戍祁门境上知县亷其能上荐无何召畀以牧民之职徳元诹日撰行有赠言者曰子前日之戍乡邑栁营肃清不闻喘息声白日坐堂上老校数辈扪虱嗜睡不肯下村疃受私遗间有持酒浆至者揺手辞今舍矛槊而事笔砚弃军垒以莅民部钱粟委积讼牒旁午世之守令六事必以辟田野增戸口均赋役为治之端而兴学简讼屏慝为治之验往者遭疮痍之秋下车率不加意輙于县庠公馆悉华而新之民力未苏而就敝可胜慨哉徳元胄出越国公初从缙绅先生游类知治体者鲍伯原父子儒林之良咸歌之唐仲又序之是岁日南至也

　　御书孝义家诗巻后序　　程昆

　　予幼则闻浦江郑氏以孝义名四方思欲一造门征文献而未能也今年夏待次京师获识左庶子仲辨继而其宗长仲渶诣阙谢旌表恩又相遇客邸二公苍颜白发执礼谦厚信为圣代之良臣故家之耆徳也仲渶当陛辞日皇帝御奉天门亲书孝义家三大字题其傍曰赐浦江郑渶而识以精一执中之玺仲渶稽首拜受百僚卿士欢欣鼔舞咸为诗文以颂仲渶之孝义荷天子之宠光也会予授浦江县令之官踰两月始过白麟溪又获进谒前礼部尚书仲与公辞气从容谦恭谨恪一门子侄数千余指雍雍于于动中礼度同居己十三世歴数百年而遵守家规如一日也葢为家长者不必张公艺之忍而长幼欣欣如春阳之和煦为师傅者不必焦千之之严而子弟循循雅饬安然于规矩准绳之中信自今以往云仍昆来蕃衍盛大以昭先烈于无穷者虽百世可知也噫旌别淑慝表厥宅里此圣朝化民成俗之良规而承流宣化为民之师帅则刺史县令职也予何能哉独浦阳得郑氏以孝义昭信于天下被恩荣于圣代其乡党州闾必有观感而兴起者则予之治斯邑殆不难也夫

　　送监察御史万资中序　　方勉

　　台臣国家耳目纲纪所系岂文法吏云乎彼以刑名为任乌尽其职哉然则欲提纲正纪俾百司有所慎四海有所赖非才行卓异之士为御史不足以臻其效南京圣朝旧都自我太宗文皇帝驻跸行在南京官属其制一也然而台臣之选朝廷尤注意焉今南京副都御史姑苏呉公才行卓异帝心简在实总台纲值各道缺员公荐安成万君资中为御史识者谓宜万君永乐辛丑进士髙第始授荣昌令将之邑被留馆阁预修国史升大理左寺副转光禄大官署正寜亲归家以道自娯副都公既荐驿召赴北京循例理刑四川道予时亦自太常博士改是道御史因得与资中聚首知其学富才敏谨于言而达于政既而总北京台纲者进资中与同辈策以宪务资中在优等于是命下授陜西道监察御史陛辞赴南京僚友知资中者交口庆之且惜其去属予赠言予惟讯谳刑狱伸雪寃枉彰善劾恶纠谬绳愆固今御史职事愧予才未称资中之所能至于耳目纲纪之系凡台纲所当为者予不敏愿与资中共相励也若夫舍国家生民安危休戚不虑于心而惟掇拾人之小过文以大失致加于罪求闻于时资中与予必不为矣复何言哉资中行矣予与诸君子日相望焉美

　　新安太守孙侯诗序　　杨寜

　　周官之制备矣自秦罢侯置守以郡国计之守之职视古诸侯为重其任重若此其选不尤重乎然岂人人当其选哉东西都之盛得牧史籍若龚黄召杜不数人可见己我国朝治隆前古预是选者必臻简拔其间亦有闻望儒臣在选中若福山孙侯遇其人也哉侯世家也长才异能来为徽州本政教正法则审均辨利不待次而举病不待顽而废哀惸恤孤而惠养不遗折奸禁悍而刑罚不过岂非知虑足以治之仁厚足以安之徳音足以化之欤九载考最六邑之民涂奔巷聚乞留复任命下之日黎老童孺舞蹈欢呼更相贺曰吾族克安而生矣予承乏长秋官时闻其声誉日着及致政归益见侯治行卓卓起人若平婺源程烈女休阳贩夫二疑狱其事尤赫赫在人耳目非政通神明者鲜或有此是宜里巷之诗歌搢绅之清颂作矣祁门士汪思敬于是勇激于心铿戛其声以新安山水人物之胜撮其最者发咏徳之什以予传卜氏之学请叙其美予固知侯之深者其徳泽在是州与山髙水长而能并任公之贤不负文公之教以增他日太史循良之籍宜矣顾宁虽在野敢不为吾君分治其民者以得贤为心哉则思敬之诗虽托之麦秀襦袴之作而于比兴之义殆又过焉所谓百世之甘棠者在是矣予故乐道之以为分民牧之麾者劝

　　去思诗序　　鲍宁

　　去思诗者前太守永嘉孙公既去徽士民思之而作也昔公为秋官主事以多病乞归大臣髙其名不聴其请谓徽江左大藩荐公俾卧治焉公为政以清心省事为本始至郡一切事有扰于民者悉罢去不烦其令使民易从其聴讼也情可矜者辨遣之怙恶不悛者绳之莅政几四年病居其半推心以待物镇之以静而民益安呜呼此所以无赫赫之名而有去后之思也欤士民所以思于公者或见于篇章或见于方言不一而足休宁士曰孙鼎甞亲炙于公最深于是因士民之歌采其近而可知者装潢成巻将诣公庐以申起居之问属宁叙之宁谓公心学髙明清风雅徳足以表正流俗故在位而民安之既去而民思之思之不足而咏歌之咏歌之不足至有不逺千数百里而造其庐者焉呜呼非徳义之感于人心能如是夫昔宁之见公也公待以客礼而忘其势分之髙下宁退而言曰孟子所谓古之王公好善而忘势我公有焉虽然乐其道而忘人之势宁也亦不敢不勉由是宁虽感公知遇而足迹未甞轻至公门是岂踈于公哉葢道义之所存也此鼎所以不逺千数百里造公之庐而宁所以拳拳于述其情者欤鼎往拜公于庭下请以六邑士民之思公者为公寿复为我谢曰宁昔受公明训谨不敢忘公赐梅花与诗尚无恙他日鼎归宁候之于城东门外以审公之安否傥得见公手翰又如亲见公焉是为叙

　　赠程文实序　　鲍宁

　　予家去槐川不二里视程氏为世戚而予又与文实俱业儒为同道交地近也世戚也同道也其相知之深为何如嗟夫文实世家后裔之贤者也修在己之学以绍徳于前述先世之勲以垂声于后此其志也数年前文实以其六世祖丞相文清公所上宋理宗道学表并救灾备邉诸札俾读之予叹曰不图公之造道至于斯也其济时垂训之典乎文实曰先丞相文翰甚多今存者无几家传者若干篇续得者若干篇小子将益图之彚集以垂永久诚大愿也未几又告予曰先丞相去忠壮公凡若干世忠壮勲烈之大者梁史固载之矣然神而明之以庙食百世膺诰命之褒赠而垂耀无穷则至宋而后大备惜其文辞事实散漫间出而无以覩其全向者甞得一二而珍袭之今也天与之幸十得七八矣僭欲有所论述穷上极下旁通曲畅以备一家之言庶有以垂不朽子谓如何予闻而壮之又二年文实遂以成书二帙属予校其得失其一曰明良庆会録则先丞相在位时君臣赓歌赐奏之辞暨其出处本末也其一曰程氏源流録则述忠壮公为详上泝其源则忠诚君元谭公之遗事可以槩见下衍其流则云仍之贤者达者可附载焉一开巻间上下千数百载如指诸掌而程氏之文章人物如繁星丽天其光芒有不可得而掩者矣呜呼使文实以文学发身得一郡一邑以自効所以显扬其先者又岂加于此哉惟其不为一代之显故能永百代之传此君子所以有取于斯也今年八月望日文实年周五十是为始生之辰诸君子因其述祖之有成而愿其流庆于永久此歌咏之所以作也虽然五十而知天命圣人事也行年五十而知四十九年之非贤者之希乎圣也文实于述祖可谓有功矣由是而进修不懈则圣贤性命之学必将与有闻焉文实其勉诸予日望之

　　新安文献志巻二十一
</div>
    <div class="pagination">
<a href="新安文献志_page18.html">上一页</a><span>...</span><a href="新安文献志_page14.html">14</a><a href="新安文献志_page15.html">15</a><a href="新安文献志_page16.html">16</a><a href="新安文献志_page17.html">17</a><a href="新安文献志_page18.html">18</a><span class="current-page">19</span><a href="新安文献志_page20.html">20</a><a href="新安文献志_page21.html">21</a><a href="新安文献志_page22.html">22</a><a href="新安文献志_page23.html">23</a><a href="新安文献志_page24.html">24</a><span>...</span><a href="新安文献志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
