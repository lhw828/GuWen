<!DOCTYPE html>
<html>
<head>
    <meta charset="UTF-8">
    <title>梁文纪 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁文纪 - 第 10 页/共 26 页</h1>
    <div class="content">　　天子之孝曰圣与仁重瞳表徳参漏通神皇矣高祖连镳舜禹天经地义重规沓矩道逾七十声超三五
　　孝徳传天性篇赞
　　生之育之长之畜之顾我复我荅施何时欲报之徳不可方思涓尘之孝河海之慈废书叹息泣下涟洏
　　职贡圗赞
　　北通菟南渐朱鸢交河悠逺合浦回邅瀚海无际阴山接天遐哉鸟穴永矣鸡田
　　祭东耕文
　　三农九谷为政所先万箱亿庾是曰民天系称斲耜书美厥田花开杏树冻解新泉当使黍稷莫莫民翳胥乐甘雨祁祁遂及我私我私之熟表里禔福禔福中田嵗取十千是藨是蓘登颂有年
　　释奠祭孔子文
　　粤若宗师猗欤乃圣惟岳降神惟天所命上善如水至人若镜
　　祭顔子文
　　钦哉体一亚彼至人乍分介石时知落鳞不先称宝席上为珍致虗守静曲巷安贫钦风味道其徳有邻
　　山水松竹格
　　夫天地之名造化为灵设竒巧之体势写山水之纵横或格高而思逸信笔妙而墨精由是设粉壁运神情素屏连隅山脉溅瀑首尾相映项腹相近丈尺分寸约有常程树石云水俱无正形树有大小丛贯孤平扶疎曲直耸拔凌亭乍起伏于柔条便同文字【阙】
　　或难合于破墨体向异于丹青隠隠半壁高潜入
　　防插空类劒陷地如坑秋毛冬骨夏荫春英炎绯寒碧暖日凉星巨松沁水喷之蔚同褒茂林之幽趣割杂草之芳情泉源至曲雾破山明精蓝观宇桥彴关城行人犬吠兽走禽惊高墨犹緑下墨犹赪水因防而流逺云欲坠而霞轻桂不疎于胡越松不难于弟兄路广石隔天遥鸟征云中树石宜先点石上枝柯末后成高岭最嫌林刻石逺山大忌学圗经审问既然传笔法秘之勿泄于戸庭
　　敬帝【名方智字慧相元帝第九子封晋安王江陵陷司空陈霸先立之在位三年禅于陈】改元绍泰大赦诏
　　王室不造婴罹祸衅西都失守朝廷沦覆先帝梓宫播越非所王基倾防率土罔戴朕以荒幼仍属艰难泣血枕戈志复雠逆大耻未雪夙宵鲠愤羣公卿尹勉以大义越登寡闇嗣奉洪业顾惟夙心念不至此庶仰慿元灵傍资将相克淸元恶谢寃陵寝今坠命载新宗祊更祀庆流亿兆岂予一人可改承圣四年为绍泰元年大赦天下内外文武赐位一等
　　修孔祀诏【太平二年】
　　夫子降灵体喆经仁纬义允光素王载阐功仰之者弥高诲之者不倦立忠立孝徳被蒸民制礼作乐道冠羣后虽泰山頺峻一篑不遗而泗水余澜千载犹在自皇图屯阻祀荐不修奉圣之门嗣殱灭敬神之寝簠簋寂寥永言声烈寔兼钦怆外可搜举鲁国之族以为奉圣后并缮庙堂供备祀典四时荐秩一皆遵旧










　　梁文纪巻四
　　钦定四库全书
　　梁文纪巻五　　　　　　明　梅鼎祚　编昭明太子统【字徳施武帝长子立为皇太子中大通三年薨】
　　答晋安王纲书
　　得五月二十八日疏并诗一首省览周环慰同促膝汝本有天才加以爱好无忘所能日见其善首尾裁净可为佳作吟玩反覆欲罢不能相如奏赋孔璋呈檄曹刘异代并号知音发叹凌云兴言愈病尝谓过差未以信然一见来章而树谖忘痗方证昔谈非为妄作炎凉始贸触兴自髙覩物兴情更向篇什昔梁王好士淮南礼贤逺致賔游广招英俊非唯籍甚当时故亦传声不朽必能虚己自来慕义含毫属意差有起予摄养得宜与时无爽耳既责成有寄居多暇日殽核典坟渔猎词林上下数千年间无人致足乐也知少行游不动亦静不出户庭触地丘壑天游不能隐山林在目中冷泉石镜一见何必胜于传闻松坞杏林知之恐有逾就吾静然终日披古为事泛观六籍杂玩文史见孝友忠烈之迹覩治乱骄奢之事足以自慰足以自言人师益友森然在目嘉言诚至无俟旁求举而行之念同乎此但清风朗月思我友于各事藩维未克棠棣兴言届此梦寐増劳善护风寒以慰悬想指复立此促迟还书某疏【知之句有误】
　　答湘东王绎求文集及诗苑英华书
　　得疏知须诗苑英华及诸文制发函伸纸阅览无辍虽事涉乌有义异拟伦而清新卓尔殊为佳作夫文典则累野丽亦伤浮能丽而不浮典而不野文质彬彬有君子之致吾尝欲为之但恨未遒耳观汝诸文殊与意会至于此书弥见其美逺兼邃古傍槩典坟学以聚益居焉可赏吾少好斯文迄兹无倦谈经之暇断务之余陟龙楼而静拱掩鹤闗而髙卧与其饱食终日宁游思于文林或日因春阳其物韶丽树花发莺鸣和春泉生暄风至陶嘉月而嬉游借芳草而眺瞩或朱炎受谢白藏纪时玉露夕流金风时扇悟秋山之心登髙而逺托或夏条可结倦于邑而属词冬雪千里覩纷霏而兴咏宻亲离则手为心使昆弟宴则墨以砚露又爱贤之情与时而笃冀同市骏庶匪畏龙不追子晋而事似洛濵之游多愧子桓而兴同漳川之赏漾舟圃必集应阮之俦徐轮博望亦招龙渊之侣校覈仁义源本山川防酒盈罍嘉殽溢俎曜灵既隠继之以朗月髙舂既夕申之以清夜并命连篇在兹弥博又往年因暇搜采英华上下数十年间未易详悉犹有遗恨而其书巳传虽未为精覈亦粗足讽览集乃不工而并作多丽汝既须之皆遣送也某启【遒一作逮槩一作暨饱一作余时扇一作多扇】
　　与何书
　　某叩头叩头昔园公道胜汉盈屈节春卿明经汉荘北面况乃义兼乎此而顾揆不肖哉但经途千里眇焉莫因何尝不梦姑胥而郁陶想具区而杼轴心往形留于兹有年载矣方今朱明受谢清风戒寒想摄养得宜与时休适耽精义味理息嚣尘玩泉石激扬硕学诱接后进志与秋天竞髙理与春泉争溢乐可言乎岂与口厌刍豢耳聆丝竹之娱者同年而语哉方今泰阶端平天下无事修日养夕差得従容鑚阅六经泛滥百氏研寻物理领畧清言既以自慰且以自儆而才性有限思力匪长热疹惛愦多慙过目释巻便忘是以防求之懐于兹弥轸聊遣典书陈显宗申其蕴结想敬【缺】宜此岂尽意某叩头【受艺文作在乐可言乎冇二句热疹惛愦作热疾愦其神风蔽其体】
　　何答启
　　启函典书陈显宗至奉八月十二日令防恩洽庸陋荣被蓬荜开纸披读伏深庆幸性爱山泉情笃鱼鸟而縦鸥未狎入兽相惊兼年齿衰莫荒径榛梗既无语稼之客宁有论书之賔缄黙畎畆栖息丘壑秀木清潭于兹永巳伏惟明睿之徳诞縦自天忠孝之规不待因习犹复留神六经降意百氏同仁博古等物簉闻辟承华而延儒雅扫黄闱而引文学嘉美聿宣无思不劝无解頥之谈屡防奨饰之重匪南皮之旧贯荷存问之恩私衔慈永极罔知攸寘不任铭佩屏营之情谨附启谢谨启【并昭明太子集】
　　与殷钧书【钧字季和陈郡长平人歴国子祭酒】
　　【钧为临川内史母忧去职居丧过礼太子忧之手书诫谕】
　　知比诸徳哀顿为过又所进殆无一溢甚以酸耿迥然一身宗奠是寄毁而灭性圣教所不许宜防自遣割俯存礼制饘粥果蔬少加勉强忧懐既深指故有及并令缪道臻口具【梁书　陈书姚察传察母韦氏丧制适除后主遣中书舎人司马申宣防诫喻曰知比哀毁过礼甚用为忧卿迥然一身宗奠是寄毁而灭性圣教所不许宜防自遣割以存礼制忧懐既深故有此及　按梁书本姚思廉撰思廉乃察之子不应陈后主所诫谕其父者乃窜入殷钧传中此不可晓】
　　殷钧答书
　　奉赐手令并缪道臻宣防伏读感咽肝心涂地小人无情动不及礼但禀生尫劣假推年嵗罪戾所钟复加横疾顷者绵防守尽晷漏目乱黄心迷哀乐惟救危苦未能以逺理自制姜桂之滋实闻前典不避粱肉复忝今慈臣亦何人降此忧愍谨当循复圣言思自补续如脱申延实由亭造【并梁书】
　　与张纉论张缅书【纉见后】
　　【缅字元长范阳方城人歴拜太子洗马中舎人迁御史中丞侍中卒太子与缅弟纉书】
　　贤兄学业该通莅事明敏虽倚相之读坟典郤縠之敦诗书惟今望古蔑以斯过自列公朝二纪将及义惟僚属情实亲友文筵讲席朝游夕宴何曾不同兹胜赏共此言寄如何长谢奄然不追且年甫强仕方申才力摧苗落颖弥可伤惋念天伦素睦一旦相失如何可言言及增哽擥笔无次
　　始兴王憺丧礼令【旧事以东宫礼絶傍亲书翰并依常仪太子意以为疑命仆射刘孝绰议其事仆射徐勉左率周舍家令陆襄并同孝绰议太子下令司农卿明山賔步兵校尉朱异议称慕悼之解宜终服月于是令付典书遵用以为永准】刘孝绰议
　　案张镜撰东宫仪记称三朝发哀者逾月不举乐鼔吹寝奏服限亦然寻傍絶之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭
　　令
　　张镜仪记云依士礼终服月称慕悼又云凡三朝发哀者逾月不举乐刘仆射议云傍絶之义义在去服服虽可夺情岂无悲卒哭之后依常举乐称悲竟此理例相符寻情悲之説非止卒哭之后缘情为论此自难一也用张镜之举乐弃张镜之称悲一镜之言取舍有异此自难二也陆家令止云多歴年所恐非事证虽复累稔所用意常未安近亦常经以此问外由来立意谓犹应有慕悼之言张岂不知举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可缘心声乐自外书疏自内乐自他书自己刘仆射之议即情未安可令诸贤更共详衷
　　贻明山賔令【山賔字孝若平原鬲人僧绍子】
　　【山賔迁散骑常侍为青冀二州大中正东宫新置学士又以山賔居之俄以本官兼国子祭酒初山賔在州所部平陆县不稔启出仓米以赡人后刺史检州曹失簿书以山賔为耗有司追责籍其宅入官山賔黙不自理更市地造宅太子闻筑室不就有令并诗】
　　明祭酒虽出抚大藩拥旄推毂珥金拖紫而恒事屡空闻构宇未成今送薄助并贻诗曰平仲古称竒夷吾昔擅美令则挺伊贤东秦固多士筑室非道傍置宅归仁里庚桑方有系原生今易拟必来三迳人将招五经士
　　与殷芸令
　　【山賔歴为国子博士以本官权摄北兖州事及卒太子为举哀赙钱布与前司徒左长史殷芸令】
　　北兖信至明常侍遂至殒逝闻之伤怛此贤儒术该通志用稽古温厚淳和伦雅笃授经以来迄今二纪若其上交不谄造膝忠规非显外迹得之胷懐者盖亦积矣摄官连率行当言归不谓长往眇成畴日追忆谈绪皆为悲端往矣如何昔经联事理当酸怆也
　　舆晋安王令
　　【摄北兖州事明山賔寻阳太守到洽太常卿陆倕新安太守张率并相继殂没昭明与王令　到洽字茂沿彭城武原人余并见前】
　　明北兖到长史遂相系凋落伤怛悲惋不能巳巳去岁陆太常殂没今兹二贤长谢陆生资忠履贞氷清玉洁文该四始学徧九流髙情胜气贞然直上明公儒学稽古淳厚笃诚立身行道始终如一倘值夫子必升孔堂到子风神开爽文义可观当官莅事介然无私皆海内之俊乂东序之秘宝此之嗟惜更复何论但游处周旋并淹嵗序造膝忠规岂可胜説幸免祗悔实二三子之力也谈对如昨音言在耳零落相仍皆成异物每一念至何时可言天下之宝理当恻怆近张新安又致故其人文笔雅亦足嗟惜随弟府朝东西日乆尤当伤懐也比人物零落特可伤惋属有今信乃复及之【并梁书按近张新安一段复载张率传尺牍但録率传所载】
　　谢勅赉地图启
　　汉氏舆地形兹未拟晋世方丈比此非妙匹之长乐惟画古贤俦之未央止图将帅未有洞该八薮混观六合域中天外指掌可求地角河源户庭不出岂问千秋自识乌桓之地脱逢壮武方着博物之书【艺文类聚】
　　十二月启
　　太簇正月【宋大观间南湖杜门撰锦带补注与今昭明集句字小异】
　　伏以北斗周天送冥之故节东风拂地起青阳之芳辰梅花舒两嵗之装柏叶泛三光之酒飘飖余雪入箫管以成歌皎洁清氷对蟾光而写镜敬想足丁神游书帐性縦琴堂谈丛发流水之源笔阵引崩云之势昔时文会长思风月之交今日言离永叹参商之隔但某执鞭贱品耕凿庸流沈形南畆之间屏迹东皋之上长懐盛徳聊吐愚衷谨凭黄耳之传伫望白云之信
　　夹钟二月
　　伏以节应佳辰时登令月和风拂逈淑气浮空走野马于桃源飞少女于李径花明丽月光浮窦氏之机鸟哢芳园韵响王乔之管敬想足下优游泉石放旷烟霞寻五栁之先生琴樽雅兴谒孤松之君子鸾鳯腾翩诚万世之良规实百年之令范但某蓆户幽人蓬门下客三冬勤学慕方朔之雄才万巻常披习郑之逸气既而风尘顿隔仁智并乖非无衰侣之忧诚有离羣之恨谨伸数字用写寸诚
　　姑洗三月
　　伏以景逼徂春时临变节啼莺出谷争传求友之音翔蕊飞林竞散佳人之靥鱼游碧沼疑呈逺道之书燕语雕梁状对幽闺之语鹤带云而成盖遥笼大夫之松虹跨涧以成桥逺现美人之影对兹节物宁不依然敬想足下声驰海内名播云间持郭璞之毫鸾词场月白吞罗含之彩鳯辩囿日新但某山北逸人墙东隠士龙门退水望冠冕以何年鹢路頽风想簮缨于防载既违语嘿且阻江湖聊寄八行之书代申千里之契【注本吞罗含句在郭璞前】
　　中吕四月
　　伏以节届朱明晷钟丹陆依依耸盖俱临帝女之桑郁郁丹城并挂陶潜之栁梅风拂户牖之内麦气拥宫阙之前敬想足下声闻九皋诗成七步涵蚌胎于学海卓尔超羣蕴扺鹊于文山俨然孤秀但某穷途异县岐路他乡非无阮籍之悲诚有杨朱之泣每遇秋风振响鹑惊子夏之衣夜月流辉鹊绕将军之树既乖连璧之契终隔断金之情中心藏之卑诚至矣今因去雁聊寄刍荛如遇回鳞希垂玉翰
　　蕤宾五月
　　伏以麦陇移秋桑律渐暮莲花泛水艳如越女之顋苹叶漂风影乱秦台之镜炎风以之扇户暑气于是盈楼冻雨洗梅树之中火云烧桂林之上敬想足下追凉竹径托荫松间弹伯牙之素琴酌嵇康之緑酒縦横流水酩酊頽山实君子之佳游乃王孙之雅事但某沈疴漳浦卧病泉山顿懐刘干之劳镇抱相如之酷是知枯荣莫测生死难量验风烛之不停如水泡之易灭聊申弊札以代劳人伫覩芳词希垂愈病【札一作礼误】
　　林钟六月
　　伏以三伏渐终九夏将谢萤蜚腐草光浮帐里之书蝉噪繁柯影入机中之髩濯枝迁而潦溢芳槿茂而发荣山土焦而流金海水沸而漂烁敬想足下藏形月府遁迹氷牀披荘子之七篇逍遥物外玩老耼之两巻恍惚懐中但某白社狂人青缃末学不従州县之职聊立松鹤之间时假徳以为邻或借书而取友三千年之独鹤暂逐鸡羣九万里之孤鹏权潜燕侣既非得意正可忘言诸不具伸应俟面会【月府一作夜府】
　　夷则七月
　　伏以素商惊辰白藏届节金风晓振偏伤征客之心玉露夜凝直仙人之掌桂吐花于小山之上梨翻叶于大谷之中故知节物变衰草木摇落敬想足下时称独步世号无双万顷澄波黄叔度之器量千寻耸干嵇中散之楷模但某一介庸才三隅顽学懐经问道不遇披云负笈寻师罕逢见日俯仰兴叹形影自怜不知龙前不知龙后鸴鹏虽异风月是同幸矣择交希垂影拂【鸴一作莺误】
　　南吕八月
　　伏以一叹分飞三秋限隔遐思盛徳将何以伸白云断而音信希青山暝而江湖逺敬想足下羽仪胜睠领袖嘉宾倾玉醅于风前防琼驹于月下但某登山失路涉海迷津闻猿啸而寸寸断肠聴鸟声而双双下泪当以黄花笑冷白羽悲秋既传苏子之书更泛陶公之酌聊因三鸟畧叙二难面会取书不能尽述或叨鳯念不黜鱼缄
　　无射九月
　　伏以宿昔亲朋平生益友不谓穷通有分云雨将乖既深伐木之声更问采葵之咏属以重阳变叙节景穷秋霜抱树而拥柯风拂林而下叶金堤翠栁带星采而均凋紫塞苍鸿追风光而结阵敬想足下秀标东箭价重南金才过吞鸟之声徳迈懐蛟之智但某衡门贱士瓮牖防生既无白马之谈且乏碧鸡之辩叹分飞之有处嗟会面以无期聊申布服之言用述并粮之志
　　应钟十月
　　伏以节届灵钟应阴律愁云拂岫带枯叶以飘空朔气浮川映危楼而疉逈胡风起截耳之冻赵日兴曝背之思敬想足下山岳钟神星辰挺秀潜明晦迹隠于朝市之间縦法化人不混乡闾之下但某陋巷孤游穿墙自活终朝息爨若孔子之为贫竟日停炊如范生之在职牛衣当被畏见王章犊亲操恐逢犬子虽此惭贱而不羞贫绮服有时此言何述
　　黄钟十一月
　　伏以日往月来灰移火变暂乖语嘿顿隔秦吴既传苏李之书更共范张之志泠风盛而结鼻寒气切而凝唇虹入汉而藏形鹤临桥而送语彤云垂四面之叶玉雪开六出之花敬想足下世号氷壶时称武库命长袂而留客施大被以招贤酌醇酒而拒切骨之寒温兽炭而祛透心之冷但某持戈日乆荷防年深挥白刃而万定死生引虹旗而千决成败退龙劒而却步月下开营进鲸鼓而横行云前起阵徒劳斩斫岂用功勲诸不具陈谨伸防意
　　大吕十二月
　　伏以分手未遥翘心且积引领企踵朝夕不忘眷友思仁行坐未舍既属严风极冷苦雾添寒氷坚汉地之池雪积袁安之宅敬想足下栖神鹤驾眷想龙门披玩之间愿无捐徳但某种瓜贱士卖饼贫生入爨灶以扬声不逢蔡子驾盐车而显迹罕遇孙阳徒懐叩角之心终想曝腮之患既为乆要聊吐短章纸尽墨穷何能恳露【锦带书　艺林伐山引锦带书迎候宾启水候锦缆陆迟华銮又云虹镜开炎耀晷方畏】
　　请停吴兴丁役疏【吴郡屡以水灾不熟有上言当漕大渎以泻浙江中大通二年春诏遣前交州刺史王弈假节发吴郡吴兴义兴三郡民丁就役太子上疏髙祖优诏以喻焉】
　　伏闻当发王弈等上东三郡民丁开漕沟渠导泄震泽使吴兴一境无复水灾诚矜恤之至仁经畧之逺防暂劳永逸必获后利未萌难覩窃有愚懐所闻吴兴累年失収民颇流移吴郡十城亦不全熟惟义兴去秋有稔复非常役之民即日东境谷价犹贵刼盗屡起所在有司不皆闻奏今征戍未归强丁疎少此虽小举窃恐难合吏一呼门动为民蠧又出丁之处逺近不一比得齐集已妨蚕农去年称为丰嵗公私未能足食如复今兹失业虑恐为弊更深且草窃多伺候民间虚实若善人従役则抄盗弥増呉兴未受其益内地巳罹其弊不审可得权停此工待优实以行圣心垂矜黎庶神量乆巳有在臣意见庸浅不识事宜茍有愚心愿得上启【发南史作遣常作恒以行作以不】
　　文选序
　　式观元始眇觌风冬穴夏巢之时茹毛饮血之世世质民淳斯文未作逮乎伏羲氏之王天下也始画八卦造书契以代结绳之政由是文籍生焉易曰观乎天文以察时变观乎人文以化成天下文之时义逺矣哉若夫推轮为大辂之始大辂宁有椎轮之质增氷为积水所成积水曾防增氷之凛何哉盖踵其事而增华变其本而加厉物既有之文亦宜然随时变改难可详悉尝试论之曰诗序云诗有六义焉一曰风二曰赋三曰比四曰兴五曰雅六曰颂至于今之作者异乎古昔古诗之体今则全取赋名荀宋表之于前贾马继之于末自兹以降源流实繁述邑居则有凭虚己是之作戒畋游则有长杨羽猎之制若其纪一事咏一物风云草木之兴鱼虫禽兽之流推而广之不可胜载矣又楚人屈原含忠履洁君匪従流臣进逆耳深思逺虑遂放湘南耿介之意既伤壹鬱之懐靡愬临渊有懐沙之志吟泽有憔悴之容骚人之文自兹而作诗者盖志之所之也情动于中而形于言闗雎麟趾正始之道着桑问濮上亡国之音表故风雅之道粲然可观自炎汉中叶厥涂渐异退傅有在邹之作降将着河梁之篇四言五言区以别矣又少则三字多则九言各体互兴分镳并驱颂者所以游扬徳业褒讃成功吉甫有穆若之谈季子有至矣之叹舒布为诗既言如彼总成为颂又亦若此次则箴兴于补阙戒出于弼匡论则析理精防铭则序事清润美终则诔发图像则讃兴又诏诰教令之流表奏笺记之列书誓符檄之品吊祭悲哀之作答客指事之制三言八字之文篇辞引序碑碣志状众制锋起源流间出譬陶匏异器并为入耳之娱黼黻不同俱为悦目之玩作者之致盖云备矣余监抚余闲居多暇日歴观文囿泛览儒林未尝不心游目想移晷忘倦自姬汉以来眇焉悠邈时更七代数逾千祀词人才子则名溢于缥囊飞文染翰则巻盈乎缃帙自非畧其芜秽集其清英盖欲兼功大半难矣若夫姬公之籍孔父之书与日月俱悬鬼神争奥孝敬之凖式人伦之师友岂可重以芟夷加之剪截老荘之作管孟之流盖以立意为宗不以能文为本今之所撰又亦畧诸若贤人之美辞忠臣之抗直谋夫之话辩士之端氷释泉涌金相玉振所谓坐狙丘议稷下仲连之却秦军食其之下齐国留侯之发八难曲逆之吐六竒盖乃事美一时语流千载概见坟籍旁出子史若斯之流又亦繁博虽传之简牍而事异篇章今之所集亦所不取至于记事之史系年之书所以褒贬是非纪别异同方之篇翰亦已不同若其讃论之综缉辞采序述之错比文华事出于沈思义归乎翰藻故与夫篇什杂而集之逺自周室迄于圣代都为三十巻名曰文选云尔凡次文之体各以彚聚诗赋体既不一又以类分类分之中各以时代相次
　　陶渊明集序
　　夫自衒自媒者士女之丑行不忮不求者明达之用心是以圣人韬光贤人遁世其故何也含徳之至莫逾于道亲己之切无重于身故道存而身安道亡而身害处百龄之内居一世之中倏忽比之白驹寄寓谓之逆旅宜乎与大块而荣枯随中和而任放岂能戚戚劳于忧畏汲汲役于人间齐讴赵舞之娱八珍九鼎之食结驷连镳之游侈袂执圭之贵乐则乐矣忧则随之何倚伏之难量亦庆吊之相及智者贤人居之甚履薄氷愚夫贪士竞此若泄尾闾玉之在山以见珍而招破兰之生谷虽无人而犹芳荘周垂钓于濠伯成躬耕于野或货海东之药草或纺江南之落毛譬彼鹓雏岂竞鸢防之肉犹斯杂县宁劳文仲之牲至如子常甯喜之伦苏秦卫鞅之匹死之而不疑甘之而不悔主父偃言生不五鼎食死即五鼎烹卒如其言亦可痛矣又有楚子观周受折于孙满霍侯骖乗祸起于负芒饕餮之徒其流甚众唐尧四海之主而有汾阳之心子晋天下之储而有洛濵之志轻之若脱屣视之若鸿毛而况于他乎是以圣人达士因以晦迹或懐玉而谒帝或披裘而负薪鼔楫清潭弃机汉曲情不在于众事寄众事以忘情者也有疑陶渊明之诗篇篇有酒吾观其意不在酒亦寄为迹焉其文章不羣词采精拔跌荡昭章独超众类抑扬爽朗莫之与京横素波而旁流干青云而直上语时事则指而可想论懐抱则旷而且真加以贞志不休安道苦节不以躬耕为耻不以无财为病自非大贤笃志与道污隆孰能如此者乎余爱嗜其文不能释手尚想其徳恨不同时故更加搜求粗为区日白璧防瑕者惟在闲情一赋扬雄所谓劝百而讽一者卒无讽劝何必摇其笔端惜哉亡是可也并粗防定其传编之于録常谓有能读渊明之文者驰竞之情遣鄙吝之意祛贪夫可以廉懦夫可以立岂止仁义可蹈爵禄可辞不劳复傍游太华逺求柱史此亦有助于风教尔【媒一作谋荣枯作盈虚幸作卒爵禄可辞上有抑乃二字】
　　七契
　　奚斯逸士肥遁弃荣莲峯于焉刬迹灌木是用庇形口不悦于五味心不娱于八声鄙巢父之为哲笑苏门之为英鹄盖龙旂初不闗意鳯吹鼍鼓终不屑情跨四海而擅美迈三古而振名居山林而不返终无虑而无营于是辩博君子词若涌泉言逾却秦之鲁辩超稷下之田欲抑则大鹏埀翅欲抗则尺鷃冲天闻逸士之懐寳乃拂衣而造焉驾两骖之如手乘轻车之若流爰自畿甸径造山周傍瞻虹见俯眺云浮鸣禽聒耳零露蔽眸唯一壑之为阻无三迳之可求于是披榛陟路援萝践防虽跋涉而不休覩逸士之所托其为居也寂焉而靡所听暝然而无所瞻三椿蔓戸八桂攅檐荜门鸟宿圭窦狐潜风来室摇雾下窗霑实人迹之罕至逸士于此而独淹君子曰盖闻智士不希狷介仁者莫有迷邦傅説终受殷爵吕望遂启齐封余敬吐诚而毕虑子能留志而见从乎逸士曰鄙人固陋自潜幽薮必枉话言敬聆金口君子曰若夫夹钟之节春景依迟碧树初蕊緑草含滋春防之乐信矣熙熙于是百金之士万钟之家招摇隆富徴集豪华驾紫骝之马乘青盖之车出自髙宇行无狭斜陶嘉月而结交游借芳辰而宴朋友望宜春以随肩入长杨以携手金盘荐美借之珍玉杯泛缥清之酒义曰和神事非爽口于是娱乐未终留光将夕飞觞引满奋袖举白投辖安坐欢甚促膝以会雕虫之宾加有清谈之客论同炙輠藻若淩云戴凭不能髙其説相如不能擅其文无不析无细不分搦简玉振下笔兰芬乃亦六郡未拟非直三蜀蔑闻属虞泉气晚朗月潜曜清巵未防宵景方照竒舞逓作名讴斯召约绰妍姿婵嫣宜笑绮縠风吹珠玑星耀齐竽扬参差之响赵瑟奏铿锵之妙兹亦游防之至娱子能偕此而为乐乎逸士曰轻荡游观非予所眈得性行乐従好山南君子曰辅性和神实为至味非直方今所重乃亦自古攸贵不周之和调肠补胃杂以龙肝玃炙豹舌猩唇刘氏之醢范公之麟鸧出云际鲟来江岷蒲俎芬馥古圣所珍其酒则苍梧九醖中山千日取譬湛露拟之饴蜜百味交驰三雅间出若其珍异则脩筵斯溢千品万类不可详悉西母灵桃南楚萍实东之瓜北燕之栗湖畔之柿江隂之橘张掖白柰恒阳黄梨河东洗犬陇蜀蹲鸱并怡神甘口穷美极滋加以伊公调和易氏燔爨传车渠之椀置青玉之案瑶俎既巳丽竒雕盘复为美玩子能与予而享之乎逸士曰甘膬肠腐五味口爽伊人素蓄无羡方丈
　　君子曰千里之驹自出余吾伯乐所选伏波所模通肩合相平腹应图激电比速蹑影竞驱腾黄弗敢拟骏赤兔莫与争途异态蹥踡竒姿猗倚逸足骤反游云移驶形函游华日不暇徙乃饰金羁之昭晰加以玉鞍之辉焕连干丽靡轻苏粲烂逸气既为胜瞩美饰重成壮观蹏蹶红尘膺流绛汗风起龙骧灰声鸟散自古迄今人谁不玩逸士能就余而乗之乎逸士曰游逸轻佻防马争驱粤今乐静岂能感娱
　　君子曰光形饰体莫过鲜衣冠鵕防之长缨若曾云之零霏琅玕珩佩言饰于背飘飏轻裾是用曜躯方空之绶弱纨之蕉暑才炙而巳却风未至而先摇既唯照丽兼以轻锵似朝霞之发彩若夕景之舒光至夫杪秋既谢寒绪中人则轻狐称美丰貂表珍斯乃赤也所以去鲁孟尝所以出秦步光之妙櫑具之华君子武备所用御邪标以珠玉饰以莲花其任则百冶精鋭利拟秋霜岂止在身为美服袭称臧固乃龙跃于襄水见气于南昌幽通神化其妙难详将与逸士服之以相徉逸士曰紾絺避暑緼袍御冬鲜丽绮靡未之或従
　　君子曰是有乔桐抽叶青葱结根善地擢干华嵩栖凤曾山之侧藏龙平陵之东拂靉叇之髙云鼓捎杀之雄风苕亭万仞实造天中乃使匠石运斤班输琢锤制起脩形逾緑绮与金石而铿锵共丝竹而曼靡托北方之佳人命髙楼之杞氏间以巴陇才僮邯郸妙妓骋兽为之辍驰飞禽为之不徙加以荆和之饰照耀柘丝之弦激扬三声吐韵四结流唱辞髙薰奏响溢芝房竹来嶰谷律写归昌再鼔而鹤集九成而仪凤翔初音鱼踊余妙绕梁何止田文慷慨刘靖心伤而巳哉中山青曲若折而和扬美目以流盼启玉齿而安歌歌曰阳阿奏兮激楚流望洛水兮有好仇縦轻櫂兮泛龙舟将与逸士陟彼华堂憩诸闳馆玉宇明华文阶灿烂璇题昭晰珠帘彪焕身托瑇瑁之筵日寓琼华之玩且以悦诸和性之乐岂非绮丽之观哉逸士曰居兹四郭宁辨五音靡曼不极君子弗钦虽闻赡辞之鋭无会野人之心君子曰白藏肃杀天髙野清玉树始落金蕊初荣幕燕北反沙雁南征实秋収之美节将校猎以娱情使枥无伏马巷靡遗行执戈于芊眠之野弯弧于旷浪之阴养由轻盼则林摧鸷兽蒲且效技则虚下翔禽腾猿蹶其足虓虎不择音掩兔辚鹿既蔑古之乌有填坑满谷亦眇昔之上林至于轻缴才飞则连鸿解羽防纎始放则并鳞失波岂论泉之则宁愿将遨之歌弭节言旋禽不可算周旋眺览足为京观子虽山栖其従此玩逸士曰解网垂仁殷王美则闻声不食孔圣淑音害蠢类而为乐岂君子之用心
　　君子曰盖闻地美养禾君仁爱士泽被无垠光照郊鄙蒲轮必邹鲁之儒宗纡青必洛阳之才子大汉愧得人之盛有周惭以宁之美万国若翕従四海同使指刑措弗用囹圄斯空既讲礼于太学亦论诗于石渠戈有载戢史无絶书铜律应度玉烛调和黄发击壤青衿兴歌元帅竒士庠序鸿生求礼仪之汲汲行仁义之明明隆采椽之义却瑇瑁之荣当朝有仁义之睦边境无烟尘之惊信如四气明并三光厨萐挺茂堦蓂吐芳瑞鹿摛素祥熊耀黄灵禽乐囿仪凤栖堂太平之瑞宝鼎乐协之应玉羊丹乌表色玉露呈瀼野丝垂木嘉苗贯桑固以徳苞子姒道迈虞唐六合宁泰四宇咸康不烦一防东瓯膜拜讵劳一卒西域献琛鹿蠡稽颡以悛恶楼兰面缚而革音吾皆去鼻饮之穴弃乌举之深固以泽流无外恩被遐方福比嵩岱道则穹苍岂冇闻若斯之化而藏其皮冠哉逸士曰鄙人寡识守节山隅不闻智士之教将自潜以糜躯请伏道而従命愿开志以涤虑
</div>
    <div class="pagination">
<a href="梁文纪_page9.html">上一页</a><span>...</span><a href="梁文纪_page5.html">5</a><a href="梁文纪_page6.html">6</a><a href="梁文纪_page7.html">7</a><a href="梁文纪_page8.html">8</a><a href="梁文纪_page9.html">9</a><span class="current-page">10</span><a href="梁文纪_page11.html">11</a><a href="梁文纪_page12.html">12</a><a href="梁文纪_page13.html">13</a><a href="梁文纪_page14.html">14</a><a href="梁文纪_page15.html">15</a><span>...</span><a href="梁文纪_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
