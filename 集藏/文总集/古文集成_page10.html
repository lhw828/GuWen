<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 10 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 10 页/共 23 页
  </h1>
  <div class="content">
   古文集成巻三十三
　　钦定四库全书
　　古文集成巻三十四　　　宋　王霆震　编前戊集四
　　论
　　亷论【筼防】
　　亷者吏之元气也他能枝榦也枝榦彊而元气弱则所谓彊者不足以树福适所以贾患今之人固有夷常龌龊无赫赫名而得免于谤薮者以其亷也亦有吏事魁梧机惠捷出而为君子之所不恕者以其贪也贪之不如亷信矣然亷者吏之常也设若饕餮嗜利如渔猎然则何吏之为然则亷固未足深异也乃今天下见能吏不甚挂口见亷吏则景星也凤凰也竞喜幸歆艶之其异之若是岂常者足为异邪夫异盖生于少也天下皆亷则贪者异天下皆贪则亷者异呜呼为天下而至于使亷者异亦重可叹矣惟其然也故为小人者则曰当贪之世吾可以饱贪之利浚吾溪洞吾壑务得而已矣于是乎益贪其中人者曰吾与彼姻党也故等夷也彼皆然吾奚为不可夫亦与世同波而已矣于是乎益贪其中人以上者则曰彼为彼我为我彼虽浊而我清焉彼虽汚而我洁焉逮夫清不胜浊则见忌于浊洁不胜汚则见嫉于汚忌嫉之心生则胥诪张为怨怨不已则骂且攻随之以一二而受千百之骂且攻则亦有不堪焉者矣夫是以心虽不贪而亦不得以安行于亷嗟夫小人不足责中人难深责中人以上固可喜者也而亦不得以安行焉亷吏之难得也如此哉曰天下固有忌之而不沮嫉之而不困骂且攻之而不挫不回者岂以不得安行而遂辍于行哉特不多见尔然吾有説焉当亷而不亷贪也不当亷而亷亦贪也当亷而不亷者贪于利不当亷而亷者贪于名其所以为贪者不同而皆不免于议也世之君子固有枯槁自命皓不淄俗以弗爱禄养为髙以屏絶人事为介斯亷也亦非所以为天下训也然则将柰何曰非其道则一箪食不可受于人如其道则舜受尧之天下不以为泰吾闻诸孟子者如此作论亷
　　去能论【程大昌】
　　能莫大于无能而有能为下名莫大于不可名而可名为小夫有形于専専故偏而易见无冺于兼兼故莫得窥其全孰知偏全之分而擅不可名之能者其知宰相之体乎天子之臣一职一事等而上之各有所职而惟宰相无职天下之才明可折狱文可典礼武且仁者可为司冦司马而不闻长于某者可为宰相惟其无职故无所不职惟其无长故无所不长此其能髙视天下而独制其表也欤今夫元气之散也得其温且燠者物资以生得其凄且肃者物资以成信有能矣方其含四气于未形而求生且成其可能乎能生是春而已谁与啓秋能成是秋而已谁与发春惟其自处于不生不成之外则生生而不自生成成而不自成也是无能之能而非有能之能也知此可以论大能矣书曰如有一个臣断断猗无他技其心休休焉其如有容人之有技若已有之夫惟其无技也故凡有技者惟我容亦惟我用若彼以其技而吾亦以其技则我与彼同物于物而曾不能以相髙其能裁品长短而运用之欤故用技者之不可有技也非禁其有也亦不容有也昔者房杜之佐唐也帝定祸乱而房杜不言功王魏善谏而房杜逊其直英卫善用兵而房杜济以文夫自迹观之房杜其亦无能矣君定乱而我不着功人善谏而我不着直人善用兵而我不能武合是数者皆无有也而公议贤之何贤乎贤其不専而兼不偏而全得体故也使房杜亦计其功则济武之文孰与经之使房杜自行其直则王魏之直必不能相逊下也惟其自处于无能故能自冺于无迹所谓辅相弥缝藏诸用使斯人由而不知乃其房杜之大者欤
　　冗官论【杨诚斋】
　　任官者寜以事胜人无以人胜事寜以恩弃人无以人弃恩先王之时一事一官也不惟一事一官也盖有数事而一官也以一官而任数事是之谓事胜人事胜人故居官者日无余暇而身无余力心无余思无余思则明无余力则精无余暇则不懈精明而不懈则一人无余也而治百事有余矣况数事今则不然一官而数人居之一事而数人治之数人而居一官则不竞其公而竞其私数人而治一事则任其功而不任其责甲则曰吾之官正也彼则増也乙则曰官无异官事无异事也我何增尔何正焉至于事之阙而不理民之不恱而有辞上以责之则皆曰非我也责将谁执哉此以人胜事之病也先王之时官者不于才未论之先而禄者必于位既定之后以才诏官则非才不官也以位诏禄则禄不及于无位矣非才不官则天下愿官者不侥于官而趋于才禄不及于无位则天下干禄者不冐于禄而求有所立以得位盖有有才而不官有所立而不位者矣未有不才而官无立而位者也则禄之为禄谁得窃取而素餐之是之谓寜以恩弃人今则不然人有余而官不足于是有无官而増官官有余而位不足于是有无位而制禄夫有是人有是官有是位而禄之盖曰子大夫之勤也不可以不食也今也临无民也治无事也而创为空虚之名以为之位而赋之禄不曰禄之弃耶此以人弃恩之病也昔者尧舜在上禹臯防龙在下何其事之多而人之寡也一日万几事不多耶而臯陶一人也明刑则斯人焉弼教则斯人焉制蛮夷则斯人焉治冦贼则斯人焉刑也教也蛮夷也冦贼也是得为细事耶举数大事而一士师之官兼之而数事如一事也大事如细事也则天下之官有下于士师而天下之事有小于此数者其有以人胜事者乎三代之士盖有贫而禄仕者矣疾而食于上者矣抱闗击柝也乘田委吏也此贫而禄仕者也然士则禄仕也而非抱闗击柝非乘田委吏则禄亦有及之者乎无也则必有职而且功也瞽者食于乐跛者食于门此疾而食于上也然人则食也而非能乐非能门则禄亦有及之者乎无也则必有事而且劳也则当时之禄其有以人弃恩者乎古今之官盖未有冗于今日者也祖宗之制每路监司提转而已今日提専之外又有提鹾茗常平者焉郡有常赋赋有常入更运牙筹足矣不可以无官长也临之以一转运足矣今则有使有副又有判焉小郡兵马之官至于五六人而同一职小邑征税之官至于二三人而共一事以人胜事莫甚于此老氏之宫岳灵之祠率建官以领焉自宰执侍从之斥者归老者与夫庶官之一命以上而贫者惰者客者髙之为置使为提领卑之为主管为监此何职哉此职何事哉国之安危民之休戚政之利害不知也而一日不廪之则怨问之则曰我奉祠也如是者千百焉国得而不贫民得而不病耶以人弃恩莫甚于此楚人有拙于耕者患于践其所种而莫之生也则以数人肩舆而已坐于上以种焉自以为计之得也既而邻田之稻已生而已之稻不生夫楚人者非不知爱稻也而爱非其爱也以已之不践之为不践而忘其数人之践为践之大也设官以为民也恐官一人之不治而以数人治一官得无践吾民者多耶人之毁瓦画墁而得食则食人与食于人者交受其笑制禄而食功也以士大夫之无位而创为奉祠空虚之位以禄之得无与毁瓦画墁者类耶臣愿朝廷痛革其毎路之监司止设提转之一职而运转止于一员析鹾茗以于刑举常平以归于漕则监司之冗员省矣大郡之兵官不逾于二而小郡则止于一大邑之征税设官者一而小邑则兼以令丞至于幕职有签书而又有判官者簿尉之可以并省者则存其一而废其一则郡邑之冗员者省矣庶乎人不胜事也先严任子试吏之法三嵗一试而补吏者不过五百则来者徐而官曹渐清然后乘其清而去其浮食所谓祠禄者一切罢之庶乎不以人弃恩乎嗟乎不制其来勿病其众不散其众勿病其冗前之説行所以制其来而散其众也制之散之而后去其冗则尽去天下之冗官而天下有不觉者矣觉且不觉也怨且得而怨也耶
　　备官论【程大昌】
　　一代之兴必则其治之烦简以定建官之制多寡一定后世因焉人与员不容不相当也人多于员则为冗人不充位则为阙冗非也阙亦非也惟其称焉可也唐虞之建官以百周人益之为三百六十其多寡固有定制矣以其员之百而受之以三百六十则人无所容及其员之既为三百六十而止以百人处之则事无所属故冗之与阙其失均也书曰兢兢业业一日二日万几无旷庶官天工人其代之旷之为言阙也一日二日而其几万者天以委君而君以付人者也一官旷则一事隳旷者多则隳者不容言也故上而朝廷之官总治之大者列为九官是九官者如人之有耳目也口手也相须致用而后成其为人也世岂有视而不聴言而不作者哉是故贵其备也九官之设自百揆之外治礼者不预于典乐而作虞者不兼于纳言人各有官官各有掌无相叅也有夷无防韶音必亏有益无龙民言不通九官之官也孰可旷哉嘻以舜为君而禹相之官之定员犹不可阙而谓后世可阙欤谓其可阙则并省其员以贻方来可也省之不可而直阙焉吾恐天工之无代也诗曰济济多士文王以寜又曰维仲山甫爱莫助之闻以多士为夸矣未闻以寡士为美也闻以无助为叹矣未闻以多助为累也且天下之事又有大不可者人之智虑虽不一禀而其精力要亦有限尽心一邑者至戴星出入仅胜百里之政而振职内史者至积旬稽审而后勑诏不相背戾若官阙事丛直以人兼焉彼智力竭则苟而已呜呼其何便焉孔子曰修废官四方之政行焉夫官者政之所托也官废而不修则政坠而无托故官之废者尚当修之以行其政岂有有官而无人坐视旷阙而不为之虑哉
　　吏论【止斋】
　　昔者秦之趋亡非一道也而其若是其亟者吏不肖也吾观始皇之初陋三代之封建其至于战国髋髀相依以蹙王室故夷其城而郡县之其虑诚逺矣既而天下之吏习于嬴氏之暴斩艾斵剥草芥其民而之重之以头防之敛闾左之徭又重之以阿房骊山土木之役当时之吏非残忍侵渔痛民以逢其君者则贪衅幸灾不逞之人也于是民之欲亡秦者十户而八九矣闗东之豪投袂而起一呼响从毛奋而鳞集戮力以倾秦族者不可胜计乌合之师所至如破竹者大率皆郡馘其守邑俘其令以应之者也不然则吏为自全之计挈地以赂敌而市一旦之命者也又不然则谈士掉三寸之舌传檄而风靡者也亦孰为秦守哉其闲党秦之恶不肯遽臣妾如三川之守由南阳之守齮泗川之守壮亦徒驱欲溃之民疾鞭而战之不败而涂地则亦为降虏而已亦奚救于秦之毙耶秦以虎噬之彊尺攻寸取以吞天下一旦有变三十六郡皆无人之墟子婴之席未暖而天下为汉何也秦人之忧素不及吏也故夫天下之祸莫大乎视以为常而不之忧者皆他日之所不及支也且天下不可以一人守分疆析壤环居而罗卫之者皆吏也吏之不肖人主将谁倚仗哉而朝廷之上方病夫财之不丰兵之不彊以为大患至于守令之奸民号而诉者牍相衔也则谩不之省重者不过罢去次则贿免而已舒之嵗月民之寃血未干而谪籍之书又以恩贷矣甚者至于公卿大夫贪沓冗耗以不胜任闻者皆剖之符而左迁之嗟夫不意父母斯民之职而为逐臣之渊薮也有秦之幸而无秦之乱吁可畏哉可畏哉
　　循吏论【东莱】
　　风俗之变初无常也道隆则从而隆道污则从而污曷尝有古今之异哉昔之陋儒以为风俗自厚而之薄犹人自少而之老古之俗厚犹人之方少者也今之俗薄犹人之已老者也薄者不可复厚亦如老者不可复少呜呼何其不思甚邪将以三皇之俗为厚乎则黄帝之末胡为有蚩尤之乱将以五帝之俗为厚乎则帝舜之世胡为有三苗之乱将以三王之俗为厚乎则夏商之季胡为有桀纣之乱蚩尤之乱无以异项羽之乱也乱既除而俗有厚薄之异者非秦民之不如古特髙帝不如黄帝耳三苗之乱无以异七国之乱也乱既除而俗有厚薄之异者非汉民之不如古特景帝之不如大舜耳桀纣之乱无以异炀帝之乱也乱既除而俗有厚薄之异者非隋民之不如古特太宗之不如汤武耳自古及今同戴一天同履一地同赋一性日月不变也耳目鼻口亦不变也风俗何为不如古哉善乎魏郑公之言曰五帝三王不易民而教行帝道而帝行王道而王顾所行何如耳若人渐浇诡不复返朴今当为鬼为魅尚安得而化哉盖尝观韩延夀之治颍川而益信风俗之未尝不如古也盖承战国孤秦之礼乐废弛异端并奋世以古先王化民之道为姗笑贤如髙帝乃曰以马上治之安事诗书贤如文帝乃曰卑之无甚髙论贤如宣帝乃曰汉家自有制度本以霸王杂之君臣上下同趋于刑名法律簿书期防之间无复逺畧惟延夀承颍川赵广汉告讦之俗独能取世所姗笑为陈腐迂濶者次第而行之百姓遵用其教至于卖伪物者弃之市道其在东都冯翊如颍川之治洋洋乎弦诵之声肃肃乎俎豆之容庶几乎治古矣谓风俗不可复古者果何如哉大抵后世之患出于待古太髙而待已太卑惟待古髙故自疑而不敢为待已卑故自弃而不复为殊不知三代虽逺其理常存苟能尽其理则夫何逺之有哉故万石君处家而子孙燕居申申此一家之三代也王烈居乡而讼者望庐而还此一乡之三代也鲁恭治中牟而童子不取乳雉此一邑之三代也延夀之治颍川庸非一郡之三代乎以是论之则风俗古不必厚今不必薄古不必易今不必难惟其行而已安可是古而非今哉古文集成巻三十四
　　钦定四库全书
　　古文集成巻三十五　　　宋　王霆震　编前戊集五
　　论
　　维民论【屏山】
　　古无自固之国君有维民之道有国之大犹人之形神其君也气其民也神气相资形乃生焉君民相资国乃固焉相资之道必先有与也神与气气乃与神君与民民乃与君盖上者下之倡本者未之附也民有骇乱离析与民者之过也气有乖戾泮涣与气者之过也是以神存其气则气盛而形充君维其民则民归而国固甚哉民心之无常也浸浸下归荡荡俄徃去就之端最为难察自昔观我政于庙堂之间得民情于肝鬲之内有要道矣政苛欤刑酷欤赋敛重欤徭役数欤有是四者民必不乐其生不待闻其怨嗟之声见其蹙頞之色时虽治安民必畔已无是四者时虽艰难民必附已不待足闾巷访鳏寡而知其必乐其生也夫民之乐不乐其生至防何规规察察盖不乐之意郁于胸中亦不能自制也积而为怨怨积则怒怨怒之心蓄而未发甚于敌国之兵戈过于天灾之水旱不见其形莫不警惧彼其疾上如仇讐伺有衅隙与之偕亡而为上者方且偃然抚之曰此吾赤子也犹木蠧于中鱼溃于腹一旦破坏其可支哉民心无常如此去就之端难察如此故有国者兢兢业业不敢自安思有以维之也自古及今天下之民必有所属尧舜之民禹维之桀解其维而夏亡商之民文武维之幽厉解其维而周亡自秦汉以来或解或维此治乱兴亡循环不已也我宋统御十圣虽武畧文经其道不同要之皆以寛厚为治至哉仁宗之仁也三代以来一人而已笑言为恩咳唾为泽薫酣沈浸四十余年所以维民者尽矣故金人崛兴过于刘石徳光之暴靖康竒祸同乎永嘉开运之酷而人心戴宋乱而不离宜乎主上之所以中兴也窃惟南渡以来天步窘蹙宸心郁焦凡咨询之及诏令之颁惟勤恤元元是先岂非鉴古昔之治道绍祖宗之遗泽以祈安耶愚尝考维民之四説焉政苛无有也刑酷无有也徭役之类无有也惟赋敛一事不可轻且今日国家非有横给浮费也特以军旅之兴资用不可一日阙耳有司奉承无术益费増繁故常税之外月有桩嵗有籴有明耗暗耗有带科折科有和买有预借如市庚良如货鹾茗如卖僧鬻爵如造甲修船其微至皮角竹木之类一取于民名之曰和其实彊估名之曰借其实不偿以疮痍之民供多多之赋岂易枝梧耶膏萎凉暍必有道焉幸兹边燧暂息戎事稍纾当讲画究明苏雕氓活遗噍以成康阜之治噫求瘼必瘼施恩弗恩维民之道轻敛为急
　　民事论【林之竒】
　　民生乎成周之前其命制乎君民生乎成周之后其命制乎天命制乎君凡其所以为生皆道命制乎天凡其所以为生皆数也天非独任乎数而纯乎天则不得不谓之数以人参焉乃所谓道盖数者行乎适然之间而道则有必然之理天之爱民岂曰不仁一嵗而丰一嵗而歉水而旱蝗而螟仁有所不行焉谓之数可也谓之道不可也丰而仁行焉歉而仁亦行焉水旱蝗螟无所害乎吾仁是必道行乎其间惟道也者济数于所不及天之立君正为是耳为天下者一委民命于天无乃失天职亏天道乎哉呜呼三代往矣民之任乎天也乆矣以为法不良欤未尝无良法也以为吏不贤欤未尝无贤吏也法良而吏贤民宜无不受其赐矣法良矣吏贤矣民之受赐鲜矣此其积岂一端也哉尧汤适遭一时之防固不能使天无水旱而能使民无菜色成周之天下又非幸其无水旱而必非水旱所能忧也尧汤逺矣吾不得其政之详矣周家有司徒之荒政有遗人之委积有廪人仓人以预掌移民颁谷之政所谓良法可条述矣自李悝建平粜之防其苗裔遂为常平之制起于中丞夀昌而宣帝信之其后东都永平西晋泰始皆汲汲举其防而行之义仓一法根于北齐条于隋蔓于唐以此二法为天下备吾意天下可使为尧汤之世而民已非尧汤之民矣或曰法有未立固当议法法既立矣非人不行如常平义仓先王美意无以加此无亦其人不足以举其法欤然而天下未尝无贤人也考诸史籍发河内粟无汲长孺乎开张掖仓无第五访乎以仓曹而发州粟不闻韩思复之名乎以一尉发县粟不闻员半千之名乎散富家之聚以饱贫民之腹如王起辈又不知其几人乎彼皆以民自任而为政于法之外况有良法可守则若人等辈岂不能沛其泽于下之人哉君也者立法任人以相天者也法既良吏既贤而惠不及民则是民之命终亦制于人而已是果何故哉曰是其固有自来而法与天俱不免其宜乎其不足恃也尝熟思之矣法虽良仅举其大纲吏虽贤亦仅有于絶无之中所贵乎君者以道制数而无一之不足若未尽也是民之命果制乎天也又奚疑哉成周之民井里而居于其私也犹可使之相赒相救因而敛之以为委积则其敛必均因而散之以为赈给则其散必平后世君民之术得如古乎惟其与古异也于是有计田科敛之有轻重肆意之及其出粟也又有逺近不均之有奸民欺诬之胥吏乘间抵巇殆有不可胜穷之若夫县官转移以为他费又不在言也惟其得贤吏而举行之则百俱息抑今之用人宜无愧于古而大不如古矣古者国中自五家为比以至于五州为乡郊野自五家为邻以至于五县为遂教化日渐渍于人心然后宾兴其能者贤者而还以治其政令曰比曰邻其为长者所治止于五家犹今之执贱役者耳必有下士以任其责后之世取人混于杂流用人拘于资格贤与不肖淆杂乎天下呜呼吾民幸而遇丰年天也又幸而遇明时天也又幸而遇贤吏亦天也天所不能如之何哉君天下者诚知民命当制于我而无任乎天则庙堂燮理万国召和虽水旱无作焉可也况水旱之变可得以困吾民乎
　　民论【陈止斋】
　　天下之事有可畏之势者易图而无可畏之形者难见也易图者亦易应难见者必难支故明智之君不畏夫方张之敌国而深畏夫未见其隙之民心盖民心之摇惨于敌国之变其变之迟者其祸大而患在于内者必不可以复为也古者有畏民之君是以无可畏之民后之人君狃于民之不足畏而民之大可畏者始见于天下嗟夫民而至于见其可畏其亦无及也夫秦之先盖七国也自孝公至于庄襄亟耕力战荐食诸侯之境歴七世而并于始皇之手吁亦艰矣始皇唯知天下之难合而其患在六国也故墟其社稷裂其土地而守置之以絶内争之衅中国不足虑而所以为吾忧者犹有四夷也于是郡桂林城碛石颈系百粤而郤匈奴于千里之外始皇之心自以天下举无可虞足以安意肆志拱视于崤函之上而海内晏然者万叶矣而不知夫天下之大可畏者伏于大泽之卒隐于钜鹿之盗而其睥睨觇觑者已满于山之西江之东也一呼而起氓云合虽邯郸百万之师建瓴而下而全闗之地已税驾于灞上之刘季矣呜呼秦以七世而亡六国之民以几月而亡秦以秦之彊不能当民之弱天下真可畏者果安在乎人君不得已而用其民以从事于敌国可不惧哉
　　厚俗论【程大昌】
　　自有天地以来俗几变矣结绳之世民以恬淡相忘故其俗朴可封之世民以辑睦相亲故其俗和至叔世则乖矣以利害相雠而已故其民可诛相亲之不能反乎相忘势也势圣人无如之何也直以和凝朴使不流于乖则已矣相亲之变而为雠政也身先而民随焉不可禁也则亦付之无可奈何而已使圣人能复太古之相忘吾知圣人有所必为使叔世能乐其民之相雠吾意夏商亦自不弃吾独怪夫商君之治秦也民故相亲而立法以携之俗未相雠而设法以鬭之势可为而不为反推而纳之至乖至戾之地吁可骇也鞅之立法也设什五以相师而専以告奸为赏罚有两男者必出分而不分者倍其赋是驱民为告讦而禁民为孝弟呜呼孝弟亲睦之所从生也而禁之则民若何而可亲告讦怨仇之所从起也而导之则民若何而不雠故鞅之法行而秦民无欢心矣怡愉之乐不畅于闺门窥伺之恶交相于邻里使之无熈熈自遂之适而尝有惴惴意外之忧鞅固前知其然而为之不恤也赵广汉之治颍川恶其俗之相党设缿筩以招讦俗行诡谲以啓怨雠务使其民不为朋而已而不知告讦之祸惨于民俗之相党也行之未几颍川家家作仇特未相兵耳傥防韩延夀开礼逊之端黄霸阐循良之政则广汉刻薄所被安知颍川之不秦也汉之文帝承秦之余旧染犹在文帝一以君子长者待之镇之以渊黙示之以敦朴行之以质木重厚之人比其乆也昔之告讦无行谇语无亲者人人自重耻言人过大汉之人荡然与太和同风乃知书可焚儒可坑是古者可禁惟民生厚者不锁铄也封徳彛曰三代以来骄诡日滋秦任法律汉杂霸道盖欲治而不能非能治而不欲岂其然哉岂其然哉
　　激俗论【方鉴轩】
　　不有以起天下之懦无以絶天下之偷不有以致天下之愧无以杜天下之奸天下之俗天下之人为之也而风俗成坏则必有为之先者矣非为之先者能成坏天下之风俗也天下之人固视夫斯人者而为趋向也天下之人举不为而斯人独先为之则举天下皆观夫斯人斯人者独奋而上之人莫之沮也则天下争先效之矣是故斯人者天下之锋也天下之锋易以锐亦易以折天下之人其刚毅不屈直道自守虽死而不回者天下固知其少也天下而有斯人也则天下之观必有在矣是以明主因其独为者而优容之以耸天下之观以厉天下之锋而不敢轻折天下之锐何者惧其一折而不振也昔者汉武之世汲黯以直道倡于朝矣而黯以此被疎元帝之世萧望之又尝以直道倡于朝矣而望之竟以此遇祸成帝之世王章又尝以直道倡于朝矣而章竟卒不免此三人者皆天下之锋也而当时之君不能优容之以信天下之气而遂折其锋天下之锋一折于武帝而奸佞之风起矣再折于元帝而奸佞之风成矣三折于成帝而奸佞之风极矣故汉之风俗始坏于武帝大坏于元成风俗大坏而汉遂以亡非有能亡之也汉自亡也天下之人其刚者不百一而懦者常十九是懦者常多也有一人焉立于羣懦之中而卓然有以自奋此羣懦者之所耸观也天下方耸观于斯人而斯人者不旋踵而逐去则天下之观沮矣天下之观沮则天下之气索天下之气索则不懦者将折而入于懦而懦者愈懦矣天下之士习于偷懦而不羞则安于为之而不耻平居不敢一犯人主之怒而有急则临大事而不敢争此张禹孔光之流所以误人之国而独全其身者也呜呼悲夫天下之士岂皆务全其身而误人之国耶上之人逆折其锋而劝之使苟容耳平居有敢言之士虽临难多死义之人何者义固有以激之也是故明主以名驱人而以义激之使之震厉奋迅自援于庸人而不肯为苟容之行然后天下之懦风始得而回之矣天下之人惟其乐于名而勇于义也是故名可以率而趋而义可以作而起也否则惟利之趋而已而今世议者往往以好名而咎天下之士士之慷慨劲正好议论者则遂以好名而诋之不目之以讦则斥之以狂而士之立志不坚中无所守者毎有所为复以近名而自沮呜呼近名者不取而惟近利者乃可耶古今天下惟两端【原阙】





　　钦定四库全书
　　古文集成巻三十六　　　宋　王霆震编
　　前戊集六
　　论
　　练兵论【方恬】
　　凡战兵多以治胜兵少以精胜兵多而不治兵少而不精均败之道也驱三军之士若役一夫非治不能济也举数千之兵而当数倍之众非精不为用也治则整整则无间无间则敌不能犯精则锐锐则无前无前则敌不能御不能犯而后可以不败不能御而后可以必胜故兵多而治者所以务为不可败也兵少而精者所以求为必可胜也夫兵多易挠也兵少易压也易挠者隙易乘也易压者势易孤也易乘者易伺其便易孤者易兼其众多而治则无隙矣少而精则势劲矣无隙则不可挠以寡势劲则不可压以众故用兵者毋邀正正之旗勿击堂堂之阵者畏其整也锐卒勿攻归师勿遏者避其锐也善战者使敌畏其整而避其锐然后可保其全胜故兵多而不治者乱军也兵少而不精者危军也苻坚以百万之众而败于淝水者军乱而不整也楚之三军以迭出相救为竒而困于黥布者军危而不武也故聚无行散无列饮无序鼔之不进金之不止在伍而失次在阵而加嚣者兵虽多而必败也进不敢独先退不敢独后未战而气先夺未阵而意先沮者兵之少而愈危也惟治而后可以用众惟精而后可以用寡治在乎纪律精在乎锋锐纪律以严整为先锋锐以选练为彊兵而无纪律者骄将也士而无锋锐者惰兵也将骄卒惰而求战胜守固不可得也昔李广为将无部曲行伍人各自便然虏卒犯之而无以禁也虏卒犯之无以禁败继之矣霍去病一常人也而战数有功者乃诸将常选也夫士之不能无勇怯也兵之不能无老壮也马之不能无驽与骏也技之不能无精与觕也是皆不容无择者也勿杂焉而已矣勇怯杂而驱之老壮杂而用之驽骏杂而乘之精觕杂而队之则勇者未必奋而怯者先遁矣壮者未及鬭而老者先败矣骏者未及骋而驽者先颠矣精者未及施而觕者先溃矣凡兵未及战而先知其必败者此类也今天下之兵其治耶其否耶其精耶其未精耶愚窃窥军政之不严而吏士之未精也穰苴之治兵戮一后期之庄贾而三军之士争奋为之赴战者令严而必行也呉起之论兵也以为一军之中必有虎贲之士力轻扛鼎足轻戎马若此之等选而别之可以击倍者士勇而用命也故兵无死令之士而将无用命之人必败之道也则今日之军政在诸将岂可以不严而今日之吏士在诸将岂可以不选哉
　　原守论【方恬】
　　用兵之道战欲暇守欲豫战非暇则不力守非豫则不固暇生于豫豫生于戒惟戒而后可以择胜故我利则动不利则止善战者常使制胜在乎我而不使制胜在乎敌敌未至而先戒敌将至而先备敌已至而先胜寓守于战藏战于守敌虽众可使不得鬭敌虽锐可使不得犯敌虽出吾之不意可使不得乘善兵者藏于故敌莫知其声动于黙黙故敌莫知其极夫惟敌不能知则制胜在我矣天下之势譬之操斧先制其柄则伸缩进退莫不在我何则恃吾先有以待之也凡兵以有待胜以应卒败非至于应卒而后败也盖宿败也未战而败之证先形矣善战者之于兵不使之至于应也非不欲应也惧其夺于彼也故夺于势则不得应夺于机则不暇应夺于人则不能应夺于气则不敢应以势之不得而乘机之不暇以人之不能而因气之不敢如是则茫然而无以应事至于茫然而无以应则将泛然而应之救之于东而丧之于西扶之于左而迫之于右举一事而百起掩一方而四面病徘徊四顾而其力已屈其势已穷呜呼吾见其殆矣昔尹公洙之论兵也以为防之长在于战与守防之失在于御与救何也战则暇救则不暇守则豫御则不能豫也敌至而后命将兵交而后济师则吾之胜势已与敌共之矣故敌逸而我劳敌主而我客敌静而我哗则制胜不在我矣兵法曰善战者致人而不致于人又曰善陈者不战夫使敌自至而我不劳则不战在我矣故兵之使敌不得与吾战者三先夺其所爱而不得与吾战先夺其所恃而不得与吾战先夺其所忌而不得与吾战夫惟敌至而不得与吾战则不可胜在我矣不战在我然后战必胜守必固矣
　　禁卫论【澹庵】
　　自古禁卫之兵大防有四有以宰相而领之者有以宿将而领之者有以宗室而领之者有以外戚而领之者晋尝以外戚而领禁卫矣羊琇典职十三年其计得也然汉上将军禄相国产以肺腑之亲握兵柄几为刘氏之祸汉尝以宰相领禁卫矣周勃一入北军卒安其计得也然唐昭宗诛宦官以崔嗣判六军十二卫适以啓东迁之难汉尝以宿将领禁卫矣李广程不识俱东西卫尉其计得也然王叔文以故将范希朝为左右神防以夺宦者权适以兆僖宗幸蜀之危汉尝以宗室领禁卫矣东牟朱虚宿卫长安共诛禄产其计得也然唐昭宗畏藩臣跋扈以嗣覃王允典神防而兴平五十四军一日俱溃适以启李茂正犯阙之变则宰相外戚宿将宗室又若不可以领宿卫矣是大不然安危在出令存亡系所任任得其人则羊琇之谨审周勃之重厚程李之忠肃东牟朱虚之赤心虽处禁司不嫌于握兵之重任非其人则禄产之险贼何取于外戚崔嗣之昏庸何取于宰相嗣覃王之驽材何取于宗室希朝之浅谋何取于故将故夫典禁卫者不必外戚得如羊琇则可不必宰相得如周勃则可不必宗室得如东牟朱虚则可不必宿将得如程李则可此汉武所以肃建章之卫而唐太宗所以严诸卫之军诚知夫禁卫之不可轻也虽然汉武肃建章之卫其亡也兵移于奸臣太宗严诸卫之军其亡也兵移于宦官兵移于奸臣其祸迟兵移于宦官其祸速方汉之季曹操于相府自置领军后改为中领军乃使韩浩史同领禁卫自是忠臣义士耘除畧尽灵献之间北面朝者拱而观变汉魏何择焉彼见宗庙社稷之无与也执太阿而用其颖以司一世之命则汉之亡非既亡而后知也禁卫之权一移于奸臣之手而天下之势去矣然而灵献犹拥虚器而曹操亦终身腹毒而色取仁及丕而易汉姓者其祸迟也唐之季始以禁卫假鱼朝恩既又以假窦文场已而又以假焦希望夫防军中尉中防军皆古官也当时假宠奄寺兵夺于内乱讧于外李茂正一犯阙则杀一中尉王行瑜一犯阙则杀一宰相韩建一犯阙则归十六宅杀十一王自是朱全忠之难作于肘腋天子无一人之卫昭宗不终其身而唐已亡其祸速也祸之迟速不同而其亡同一辙故曰吾恐季孙之忧不在颛防诚有味其言哉作原禁卫
　　机论一【方鉴轩】
　　事以锐而奋亦以锐而惰锐宜不惰也而锐之终则惰继之何也气锐而功不随也古之大有为者不凭气以举事以事不集则惰继之矣冲风之衰不能起羽漂流之余不能荡芥势固有所穷也故明主折其气而不使之穷蓄其锐而待之而不肯轻用其锋故其锐不挫而其锋不可犯何者彼固有以养其锐也至阳之潜于九渊也叶焉者零波焉者冰凄焉者栗而不知其温然者之将复也逮其乆也温然者蓊然于下勃然而达于上划然而为雷则惰者肃懦者悚蛰者伸甲而拆萌而达者无不遂生而如意盖其复之也渐故其蓄之也厚其出之也迟故其震也惊不锐于其始而锐于其终怯于前而勇于后静于乆而动于卒天下之事惟其发于卒然者人之所不能料也髙帝之为汉王也项羽夺之闗中而不敢争驱之南郑而不敢怒帝非真能下人也而隐忍不校以就蜀汉之封者所以安羽而求出于其不意也迨夫汉中之席未温而三秦之师已举鸿沟之约方成而垓下之围已合帝于此何其锐也夫惟其始也不锐故其终也独勇帝之始非真不锐所以养其锐而就大事也故夫人主之为天下不病其怯而病其勇不取其锐而取其坚盖锐者其气也坚者其志也髙帝曰吾意欲东耳安能郁郁乆居此乎此髙帝之志也天下之事无必为之志而徒恃其轻为之勇无先定之谋而欲求速成之效愚未见其能济也何者轻为者不量力而欲速者不知变故也方今天下其可有为之时邪未可有为之时邪以为可以有为也则未见其可为之机以为未可有为也而将遂不为邪则愚未见可如此而遂已也古者敌国相持其为防有二而已可战则战不可战则守过是无防焉其所谓守者非不战之谓也先为战备以待其可战者也故以战则胜以守则固战则天下莫能支守则天下莫能窥惟其先莫之窥也是以一发而莫之支也今也以为战而忘于战以为守而懈于守在彼既有可胜之形在我亦无不可胜之备则亦仅自立耳呜呼以今日事势其将大有为邪其欲仅自立而已邪如其志不止于仅自立也则今日之所以待敌者愚不知其故也愚虽不肖窃尝妄论当今之故以为今日之失在于志太锐术太疎举事太轻责效太速此天下之事所以颠倒错乱而无所成就符离之举非不锐也愚独叹其疎而恨其失于太早也虽然符离之事既已往矣则夫后日之事岂可不先为之谋而复蹈其辙也哉
　　机论二【鉴轩】
　　今天下之大势不战而胜者为上防战胜而能有其地者为中防战胜地辟而不能坚守之者为下防故内修政事者上防也复闗中者中防也取河南者下防也所谓上防者愚前所谓正论之书其説备矣然所谓复闗中为中防者何也愚非以为东兵不可进取也亦非不知帝京祖宗旧都所宜先复也而曰复闗中为中防者何也非以事论也以势论也天下之事势之所不便者虽英雄有所不敢争而势之所当先者此明智之所力攻而无疑者也自古至今事变之兴亦多途矣然大抵攘羣盗者则先据其防而对大敌者必扼之于险夫人惟其易与也是以可疾驱而争先为其难图也是以可乘便而自固是故击蛇者奋臂于夷涂而刺虎者先据于要地何则其势不同也是故敌小则并兵以乘其卒敌大则敛兵以袭其懈乘其卒则敌不能抗敌不能抗则一举而墟其国袭其懈则敌不及虑敌不及虑则一战而分其势用兵之道敌小则锐于一举敌大则审于一战一战不胜后难救也战有五易胜则战必胜则战有所恃则战有大利则战不得已则战不得已而战者死地也凡战之道有不量力而与战者一死地是也自不得已而上未有胜负不可必而轻与人战者也光武之中兴也而首事于河北曹公之争天下也先据于许兖二君一举事而遽与羣雄角者彼与争驰于中原者皆非其敌故也天下之事譬如有物众杂而取之则力争者获必多两分而有之则直夺者未必得是故纵猎者必于兽骇之时而刺虎者必于负嵎之际髙帝之取天下与光武曹公异也光武以勇战怯曹公轻战髙祖持重非他也势也项籍之据梁楚虎而负嵎者也帝不与之争于梁楚而固守成臯未尝与之交锋也而韩信之师已翺翔于燕赵矣彼其所争者不争而争其所不争者何也彼以梁楚不可一战而遂有也是以乘便而疾趋于其不意不撄其前而窃出其后不战其膺而断其臂髙帝之毙项籍武帝之困匈奴同一术也今天下之势两淮者盖吾之成臯闗中者盖吾之燕赵也以愚之计莫若重兵戍两淮精兵取闗中而别以轻兵援河洛重兵所以守精兵所以战守者务为不可败而战者务为必可胜东兵胁之以其声西兵掩之以其实而轻兵之趋河洛者则挠之以张其势聚重兵于东而胁之以声所以疑敌也敌疑则其备于东者必力备于东者力而我持重而不战则胜负之势未有所决两势相持而胜负不决则兵不可解兵不可解则备于西者必轻而吾精兵之向闗中者可以乘虚而入矣然后悉荆襄之兵连西蜀之甲数道并进以趋闗中可一战而定也既得闗中然后出闗搏战东向以临天下当此之时天下大势在南不在北矣
　　机论三【鉴轩】
　　愚之计必欲重兵戍两淮何也愚故曰聚重兵于东而脇之以声所以疑敌也曷为而必脇之以声也所以成吾西讨之计也或曰成吾西讨之计则善矣曷为不东西齐举而东兵独専于守也应之曰东兵可以必有功而不能必其不败也可以复河南而不能保其不复失也然则河南不可取乎曰可取而不可守也古之善兵者不攻不可有不取不可守攻而不可有谓之弃士取而不可守谓之弃功兵以势攻以形守势者有所不击而敌不能拒也形者有所不战而敌不能争也故战以势合守以形固形之不足恃者则守之有不能坚也地之所必争而不能使敌之不能争则知兵者不轻处之矣河南者盖敌之所必争而不能使敌之不能争也易夺而难有易定而难集易乘而难固易得而难备是故梁汴者天下之战场也车徒之所必由马蹄之所交道环地而守之而兵之向某城者四面而至虽有墨子之技吾知其不能固也非不能固也能固而不能持乆也东晋之初祖逖尝据谯矣黄河以南尽为晋土逖死未几而旋失之宋文之初尝北伐矣取碻磝取虎牢取滑台取洛阳而卒不能有是何也河北之未平则河南不可留而处夫以新定未集之势而当河北悍坚之虏以骤胜乆暴之师而婴欻起四合之锋虽汤武临之未保其全胜也昔陈宣帝尝取彭汴矣而王喜以为弃舟楫之功践车骑之地去长就短非呉人所便喜之意非以彭汴为不可取也以为取之易而守之难也国家往日符离之举未为全失也而独首事于河南则愚以为计之疎也而又东兵决防进取西师坚持不战故东兵败退而西师无功者失于西师之不出而东兵之独进也昔商浩连年北伐而师屡败元温一出而几定闗中王元谟平荡河南旋即败退而栁元景进攻潼闗所向皆捷非人谋之不同也盖东西异势也举兵以攻人而不能数道并进使敌势不分而萃于一道非计之得也诚使当时内外叶谋数道并力乘利伺便东西掩击未有不胜也就使东兵小衂而西兵必大捷矣不能出此而询谋不佥议论不一进退异意一前一却此所以自困欤愚故曰失于西师之不出而东兵之独进也愚尝观天下之势以为今日之事东兵宜缓战而西师利竒袭宜缓战则持重隂伺而有所置而不取利竒袭则乘间大出而疾趋于其不意东兵则示之以攻而实出于守西兵则形之以守而实出于战东兵则以竒而用吾之正西兵则以正而出吾之竒使敌不测吾之所为而不知为吾之备则堕吾计中矣不此之思而趋夫敌所必争之地此愚所以谓计之疎也















　　古文集成巻三十六
　　钦定四库全书
　　古文集成巻三十七　　　宋　王霆震　编前戊集七
　　论
　　论法上【宛丘】
　　迂斋批【反本之论亦颇参之以庄周之说】
　　古之善为天下者不患法不立而患不能为法不患法不足而患法宻而不胜然则天下治乱不系法之存亡欤夫亦推本而后知其至也夫法之所生不生于无事事起而不可理则法从而经之事日益多法日益用事日益新法日益工并起而相制则不胜者受其患故法不胜事则天下之乱纷然而起故治天下者非无法之为尚也为其无事之可贵也非法备之可削也为其事变之可虑也昔者三代之治不若尧舜商周之治不如夏后孔子曰后世有作者虞舜弗可及已又曰虞夏之道寡怨于民商周之道不胜其夫舜之礼比于夏后之时则畧矣商周之礼比于夏后之时则备矣夫四代之治否岂礼不具之罪哉制度日多淳粹日衰矣天下之势譬如人之一身夫世之人有不畏寒暑不治药石恣口之所食肆体之所安夫如是则问其年必壮者也深居奥处爱养备至药石百物毒烈并进而灸艾鍼砭遍肤而无遗问其年则必老者也夫虞夏之道壮者也其不治可为也其不足可补也壮者疾易治也其成质未亏而可以有为也商周之道老者也其不治难为也以其尝治之而不信故也其不足难补也以其尝补之而不满故也彼之疾方来而吾之术已穷彼之变未休而待之道已尽如是则死继之矣嗟夫天下之所不愿取办于法也如此而世之君子因事制变而尤法不足岂不悲哉夫法度之起于徳不足而求胜其民而败于啓民之邪心而多怨夏之继舜也岂不知舜之为不可及也商周之继夏也岂不知之将不胜也然而明见其而为之不已何也岂其世变日繁而徳有所不足故耶徳不足以还民之初熟视其乱而莫之禁则将以智加之故曰法起于徳不足而求胜其民夫上以智胜其下则下亦以智胜其上不络马首则毁衔窃马终身而不知不立门则穿窬窃发终身而不为法之于民常制其一而开其一制之者易见而开之者难防上下以智相胜而奸邪诡伪不可胜究故天下之人始忘其欢欣戴君之心而有怨怒忌上之仇故曰败于启民之邪心而多怨呜呼夏之后为商商之后为周三代之治未甚相变也其治乱之迹未易相逺也周亡而为秦天下大乱先王之治扫灭而无余治世之迹卒不能复先王之丝毫而三代之俗遂以不见于后世何也夫法未极则俗之变未足夏商之法尝若极矣然民未大厌也民有未厌之心则其淳气美质犹有存者周之法详矣不可以复加其俗之变已穷而民之奸心邪态靡不毕出其知备其质尽其恶甚其美殚故周之亡而不可复为矣此圣人之所以深悲之而曰周人未渎神而爵赏刑罚穷矣此后所以必为秦也欤
　　论法下【宛丘】
　　迂斋批【议论好文势委蛇曲折用字尤工】
　　古之有天下者必得于纷争败乱之后夫人之情出于乱亡之后则其情苦而思安夫惟其情苦而思安故其事简而易教天下有易教之俗则上无难立之法故有国家者其初下常绥静而易治安平之日乆【推原得好】而民之侈心生嗜欲之动无穷而罪过繁故居其上者乃始日夜补完其缺败而调伏其崛彊【下字好】曲为之防多为之制法度繁兴刑政毕举文胜而质不足名美而实不称大抵有国者中世以后天下之事常多而国家之观甚美生民之过日滋而有司之文加备而世之惑者以谓能完上世之不足而务求前人之所未成以为成功而不知其不若使上世之质未散而前人之朴常在也天下之物其势相激而后变生焉观美者实之所由亡文备者伪之所自起盖尝以汉之事考之髙祖取天下于秦民出于百战伤夷之余父子兄弟仅相保聚以安其生故其气帖然静愿而少事而髙祖文景得以画一之法羁縻而安辑之【四字工】歴数世而天下安妥海内有大乱而豪杰不作此民淳而法简之效也【结有力】至于武宣天下之势乆习于无事民意日纵豪侠盗贼稍起于田闾而二帝乃修明制度収纳天下之才讲政备物以与天下战于才智之中才者奋而奸者随之彊者胜而乱者因之纷纷籍籍以传于不肖之子孙而汉以大坏此则事众而法备之也故天下之难治不在于创始卤莽之初而常在于积安大备之后是故君子必观其兆而审其宜解其甚而不激其变使其势不为周人之已甚而务使后世可以有加【议论好】呜呼其本果何在哉盖天下之好极治者必召天下之大乱务穷利者必受天下之大害夫污樽而抔饮蒉桴而土鼔天下之人苟未厌其为礼乐也则吾之礼乐虽足以备天下之声容藏而勿陈可也橧巢营窟之居衣薪不封之天下之人苟不失其生死之所安也则吾之制度虽足以建九筵之堂五称之衣弃而勿用可也不乱则已不必邀其敬不欺则已不必尽其忠是谓不求备于民夫可乆之道起于不求备而效于人不厌譬之万金之家责之千金其力亦足以供我之求然吾日取一金焉于是有不得已而取之百金彼犹乐输而不怨何则彼惟所有者未竭而不厌故也礼乐刑政之设于下使民有未厌之意则后世有作者得以复加焉故其也可以有救而不至于术穷智竭而无继呜呼或者徒见法度宻而民不化文理具而功不立日夜从而加之呜呼亦失其本矣天下之势不可以激而民之智不可穷激之以所欲者必得其所不欲穷之以所能者必报之以其所不能徐导其欲激之势而扶其未用之智【防他用徐导两字扶一字】则天下可以乆安而无虞然则周人其未足以知此欤彼或者遭其防而有不得已焉故也
　　存法论【程大昌】
　　法之设以寓公亦以杜私也然则孰为重曰杜私重孰明之以迹明之也着圆于规托方于矩以为方圆之则而格夫不方圆者岂为能方圆者设哉是故法之设以迹绳私也至私行乎无形而人莫得见其情则荡然无所限制故圣人设法以为寓公之具寓公之有具则戾公者有形矣情然邪而法亦然则固得见其公矣法然邪而迹不然则童子亦得议其私也夫惟迹暴于外而人皆有所执着以为参按之形则纵私者其亦有所碍矣是设法者之意而行私者之所深忌也春秋之世诸侯相与削去周官之籍夫何雠而为此直恶夫行私而有迹尔夫籍所着刑政有平制度有中班爵有等分田有限昭昭乎至公之的迹与法揆则有指籍以责私者故子产诘晋曰先王之制大国不过一圻今数圻矣若无侵小何以致此祭仲曰先王之制大都不过乎三国之一中五之一小九之一今京不度非制也凡此皆众忌所萃而周籍之不得不毁者也古语有之不知其形视其影苟未知夫人公私之分于法之存亡观之亦足以察矣曹参之相汉忘天下之凋瘵而放心乎荒酣似不足恤民也而天下歌之政以其不失画一之法也画一之法非唐虞成周之法也天下何乐而歌之闻之曰绐长短者不操尺谲轻重者不持衡何之画一至公寓焉参也委其可以行私之势而一切付之定法之无心非天下之至公能乎哉是故非守法之足尚而至公之为可贵也不然参当坐因循之罪奚以功冠汉哉
　　一令论【程大昌】
　　国有定法则吏有定守民有定向若二三焉则惑矣前法既淆于后令而旧习固揺于新制吏民将安所取中乎遵前则戾乎后弃旧则不安乎新扰扰焉适从之无所故君子当其二三则求有以一之一之者非一诸我也一诸所安而已一代之兴必有一代之制其品章条目上下循焉耳目熟焉所谓安也歴世滋乆必有讲明世变而创为新议者焉聴其言亦切于事揆诸世亦未戾于民从其一旦之宜推而行之于是有与成法相悖者今日之言如此明日之言如彼积彼此之异而法不胜其二三天下始皇惑无凖矣吾将刬去一切权宜之议尽复前朝世守之法则是二三而一之复以所安者遗焉吏守民向皆有定而无惑矣无亦便而易治欤昔日萧何削秦之苛而为九章天下便其简当谓之画一画一之法守之以曹参之清净镇之以孝文之元黙无増损也孝武亲崇给捷之士讲故改制务以生事相髙张汤杜周因得舞其智巧焉敢为纷更而惮其言曰三尺律令安在哉前王所是着为律后王所是疏为令宜世是为何古之法乎斯言一出向之画一者盖歧中又有歧矣而不止乎二三也魏相之相宣帝也数陈国家便宜故事以为古今异制当今惟在奉行故事而已夫故事即画一以来承袭之旧而武帝之所纷更者也以一汉世而有所谓髙帝之法焉有所谓武帝之法焉为吏若民宜何从乎相之専行汉家故事也所以惩武而遵髙也所以定法而一制也元帝尝有所闗説而宣帝不肯以为汉家自有制度不宜纯用周政其知所以而一焉或者相之言有以启迪之欤虽然天下之事不见其害不知其利令之布也知行其意之所可而不防其二三则一君之身有自相蹖駮者矣萧瑀为内史髙祖尝以不即宣勅责之瑀曰大业之世内史宣勅或前后相违有司不知所从故臣每受一勅必勘审与前勅不违始敢宣行太宗尝勅选人诈冒者死未几有犯者上欲杀之戴胄处法当流曰勅者出于临事之喜怒法者国家布大信于天下卒得不杀夫后与前不相应勅与法不相当此法令所从二三而天下之所为疑悮者也髙祖太宗曽不知觉而待萧戴之正救焉使防二子则唐令惟新自相二三矣是故天下不可无正救之臣也
　　谨始论【程大昌】
　　政之所始其重乎天下于此占终焉始善耶民意其必终于善而否则民不复以善期之矣故是非之被民也于此时为着而喜怨之入民也于此时为坚君子畏之非畏一时之喜怨也畏其讥议既定他日有不可回夺者也夫人惟未习乎我也而虚心两择焉其喜怨无成心也故喜可致而怨可使不萌若两择之初不应所徯而以私邪疑焉则疑者为主而信心难入矣噫疑心胜而施设无是矣齐宣爱觳而易牛与成汤之祝网奚择焉一以为好生一以为贪得自古及今以疑信为是非者不独一事也亡鈇既获则邻人行动无或类窃墙坏失财则邻父劝筑反疑于盗尚有真是非也哉是以鲁人不敢践栁下惠之陈迹而曰栁下惠则可吾则不可盖不容以未信而处可疑之地也呜呼悲夫天下之事无定形也爵人于朝以赏善也而可疑以饰喜刑人于市以弃恶也而可疑以作威兴作之邻于生事也安静之似于因循也谓之是可也谓之非亦可也无有必然可指之形也彼天下操疑似不信之心以观无形可指之事虽尧禹临之不能无扞格也然则奈何传曰君子谨始差若毫厘谬以千里又曰同言而信信在言前诚能谨千里于毫厘而立信以素则役民以筑台而犹子来以劝趋植羽以从田而犹欣欣乎有喜向之所可畏者乃吾之所可恃焉者也夫人移其疑是为非之心而信吾之所措则有所建立其能摇之使疑乎夫以谨始之暂而结终身不移之信出治之道无要于此









　　古文集成巻三十七
　　钦定四库全书
　　古文集成巻三十八　　　宋　王霆震　编前戊集八
　　论
　　治体论【陈谦】
　　为大者不屑于其细而事之非甚迫者君子不枉已以从之也今夫千金之家必不肯为负贩之所为诗书之后虽其甚窭终不敢鬻先世之图籍何者所伤者大也夫位者奸之窥也名者孽之乘也揭二者而制于上巍焉而尊确焉而公圭芒崖角闷焉而不露是以无所于窥而无所于争如操其柄而防用之龊龊焉与民相贷于寻常彼习其势之轻也则谁不欲如上之所为欲而不得则不肖之心谁惮而不发呜呼计天下者岂下顾区区之小利而深防乎亷隅之际者以此昔晁错之为汉谋欲令民入粟以授爵免罪夫上之获利以佐国也下之脱祸以省刑也一举而二利从至便也而识者毎不可曰长恶而伤死也儒之论大抵迂濶而不切时变然使稍知体者观之虑稽其则寜不食而死无寜贸贸然以自蹙也今天下所可虑徇一切而忘大体也淫湎者先王所禁今反观焉减谷粟之养盛醪醴之设白昼大都之中列倡优具帷帟耀市人而招之曰吾酣尔吾色尔此甚可愧也负乘者圣人所戒今反诱焉闾巷之子侩贾商侠轻剽以逐什一之利辈流所不齿国家捐吾身而委之曰吾官尔吾禄尔此甚可惜也问其然曰利之也岂惟是哉牒数万以髠天下丝粟之入耳滋异端耗生齿不恤也楮数寸以权有无嵗月之智耳长奸伪滥桎梏不顾也夫伐氷之家不与民争利而诡遇以获禽一艺者所羞为至于朝廷独安为之玩其细而忘其大愚恐天下之窥且争也一二年仅有寝者以今用度而欲尽革是固难也然今之言治者动皆欲尧舜其君至反革其所为中智以下有不敢刮目焉然则去其太甚亦当柄者之所宜讲也贾子曰使管仲而愚人也则可管子而少知体岂不为之寒心哉作体论
　　治本论【陈谦】
　　天下喜寛而恶严便简而刻详防人之情至无已也然则防之乎虽然深于治道者不能不惧于此也盖天下有至迫之机其状常丽于欢欣爱顺之中而涣于乖犷不相受之际君子固忧大涣而幸夫丽也无寜亦防而重毒之也昔者汉秦之先其世醇其政仁其有司贤且恕曰我以治之云耳应而无倡也补而无缺也彼与天下从事于谇诃之域未数数也夫故其民便安之浸入之心膂念虑竭于上而无遗数百年而治未冺也呜呼不幸而天下不得如昔者之无事则棼吾求理也泛吾求底也不至与之俱靡而已矣待之纾故承之也安安之者可乆之道容之大故受之也乐乐之者不懈之术也吾观今之时法宻也非纾也事悉也非大也其为见近而非逺其为谋拙而非工其为说蔽而不通也敛焉燎也搉焉疠也征焉御也今之吏非是三者无议也今之民非是三者无抵也国之大民之细至絶也立法而置之掩其口腹之寻常而与之为市市之不酬而还与之为仇势至蹙事至不美也是奚足哉数百里之地设数大穽棊而布之武夫悍吏苟逃责大体不恤也不必讥也真征而已矣不独征也真攘而已矣行者重趼而逺避迂险而深逝虎视吏坎乎视国也非苛政而奚若然而献计者犹曰无顾足国耳嗟夫足国而蹙其本拔本而救其末何如其智也昔文王之政赋不二泽不禁闗不征今之吏皆犯之矣人之虐于斯讟于斯聚族叹于斯非一日也幸而天下未有故孰测其倪泾原之卒长安市上之呼去尔架除尔陌撤尔僦有不争赴者乎夫履九轨之道短足而蹈武步可羁而束也倚之于穷蹊踧之于阨区计【阙】而支得铤而险无择也天下之势其灼灼也如是呜呼执天下之柄者其亦少察乎此也作本论
  </div>
  <div class="pagination">
   <a href="古文集成_page9.html">
    上一页
   </a>
   <span>
    ...
   </span>
   <a href="古文集成_page5.html">
    5
   </a>
   <a href="古文集成_page6.html">
    6
   </a>
   <a href="古文集成_page7.html">
    7
   </a>
   <a href="古文集成_page8.html">
    8
   </a>
   <a href="古文集成_page9.html">
    9
   </a>
   <span class="current-page">
    10
   </span>
   <a href="古文集成_page11.html">
    11
   </a>
   <a href="古文集成_page12.html">
    12
   </a>
   <a href="古文集成_page13.html">
    13
   </a>
   <a href="古文集成_page14.html">
    14
   </a>
   <a href="古文集成_page15.html">
    15
   </a>
   <span>
    ...
   </span>
   <a href="古文集成_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
