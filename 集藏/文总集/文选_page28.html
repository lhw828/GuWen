<!DOCTYPE html>
<html>
 <head>
  <meta charset="utf-8"/>
  <title>
   文选 - 第 28 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 28 页/共 102 页
  </h1>
  <div class="content">
   系高顼之玄冑兮，曹大家曰：系，连也。冑，绪也。高，高阳氏也。顼，帝颛顼也。言己与楚同祖，俱帝颛顼之子孙也。水北方黑行故称玄也。家语，孔子曰：颛顼者，黄帝之孙，昌意之子也。曰高阳，配水也。氏中叶之炳灵。应劭曰：中叶，谓令尹子文也。乳虎故曰炳灵。汉书，班氏之先，与楚同姓，令尹子文之后。子文初生，弃于梦泽中，虎乳之，楚人谓虎班，其子以为号。秦灭楚，迁晋、代之间，因氏焉。毛诗曰：昔在中叶。飖颽风而蝉蜕兮，雄朔野以扬声。曹大家曰：飖，飘飖也。南风曰颽风。朔，北方也。言己先人自楚徙北至朔方也，如蝉蜕之剖，后为雄桀扬其声。淮南子曰：蝉饮而不食，三十日而蜕。汉书曰：始皇之末，班懿避地于楼烦，当孝惠、高后时，以财雄北边。皇十纪而鸿渐兮，有羽仪于上京。晋灼曰：皇，汉皇也。应劭曰：纪，世也。鸿，鸟也。渐，进也。言先人至汉十世始进仕，有羽翼于京师也。成帝之初，班况女为婕妤，父子并在长安。周易曰：鸿渐于陆，其羽可用为仪。巨滔天而泯夏兮，考遘愍以行谣。应劭曰：王莽字巨君。曹大家曰：滔，漫也。泯，灭也。夏，诸夏也。考，父也。言父遭乱，犹行歌谣，意欲救乱也。诗云：我歌且谣，象恭滔天。行谣，言忧思也。终保己而贻则兮，里上仁之所庐。终，犹竟也。言考能自保己，又遗我法则也。庄子曰：圣人其于人也，乐物之通而保己焉。曹大家曰：贻，遗也。里、庐，皆居处名也。言我父早终，遗我善法则也。何谓善法则乎？言为我择居处也。孔子曰：里仁为美。懿前烈之纯淑兮，穷与达其必济。曹大家曰：懿，美也。前烈，先祖也。言己先祖，穷遭王莽，达则必富贵，济渡民人，惠利之风，有令名于后世也。孟子曰：穷则独善其身，达则兼善天下。吕氏春秋曰：古之得道者，穷亦乐，达亦乐。非穷达异也，道得于此，穷达一也。咨孤蒙之眇眇兮，将圮皮义绝而罔阶。曹大家曰：蒙，童蒙也。眇，微也。圮，毁也。言己孤生童，微陋鄙薄，将毁绝先祖之迹，无阶路以自成也。岂余身之足殉兮，违世业之可怀。项岱曰：殉，营也。曹大家曰：违，恨也。怀，思也。违，或作。，亦恨也。孔丛子曰：仲尼大圣，自兹以降，世业不替也。靖潜处以永思兮，经日月而弥远。曹大家曰：言己安静长思，不欲毁绝先人之功迹，日月不居，忽复大远。匪党人之敢拾兮，庶斯言之不玷。应劭曰：拾，更也。自谦不敢与乡人更进也。曹大家曰：庶此异行不玷先人之道也。毛诗曰：斯言之玷，不可为也。拾，巨业切。
　　魂焭焭与神交兮，精诚发于宵寐。曹大家曰：言人之昼所思想，夜为之发梦，乃与神灵接也。梦登山而迥眺兮，觌幽人之髣。项岱曰：觌，见也。张晏曰：幽人，神人也。曹大家曰：登山远望，见深谷之中，有人髣欲来也。揽葛藟而授余兮，眷峻谷曰越勿坠。曹大家曰：言梦临深谷欲坠，见神持葛来授我也。吻韦昭曰：音昧，又音忽。昕寤而仰思兮，心蒙蒙犹未察。曹大家曰：昒昕，晨旦明也。言己旦仰思此梦，心中蒙蒙，未知其吉凶。黄神邈而靡质兮，仪遗谶以臆对。应劭曰：黄，黄帝也，作占梦书。邈，远也。言黄神邈远，无所质问，依其遗谶文，以胸臆为对也。淮南子曰：黄神啸吟。遗谶，谓梦书也。曰乘高而遌神兮，道遐通而不迷。曹大家曰：遌，遇也。言己缘高而遇神，道术将通，不迷惑之象也。葛绵绵于樛木兮，咏南风以为绥。曹大家曰：诗周南国风曰：南有樛木，葛藟累之。乐只君子，福履绥之。此是安乐之象也。盖惴惴之临深兮，乃二雅之所祗。曹大家曰：祗，敬也。大雅曰：人亦有言，进退维谷。小雅曰：惴惴小心，如临于谷。此皆敬慎之戒也。既讯尔以吉象兮，又申之以烱戒。尔雅曰：讯，告也。曹大家曰：烱，明也。登高为吉象，深谷为明戒也。盍孟晋以迨羣兮，辰倏忽其不再。盍，何不也。曹大家曰：孟，勉也。晋，进也。迨，及也。倏，过也。言何不勉进而及羣时，早得进用，日月倏忽，将复过去。楚辞曰：时不可兮再得。
　　承灵训其虚徐兮，竚盘桓而且俟。曹大家曰：灵，神灵也。虚徐，狐疑也。竚，立也。盘桓，不进也。俟，待也。诗曰：其虚其徐。周易曰：初九，盘桓，利居贞。惟天地之无穷兮，鲜生民之晦在。曹大家曰：鲜，少也。晦，亡几也。言天地无穷极，民在其间，上寿一百二十年，少者亡几耳。庄子曰：天与地无穷，人死有时晦。纷屯邅与蹇连兮，何艰多而智寡。汉书音义曰：世艰多智少，故遇祸也。曹大家曰：屯蹇，皆难也。周易曰：屯如邅如。又曰：往蹇来连。上圣迕而后拔兮，虽羣黎之所御。曹大家曰：迕，触也。御，止也。言上圣之人，舜有焚廪填井，汤囚夏台，文王拘羑里，孔子畏匡，在陈绝粮，皆触艰难然后自拔。张晏曰：岂众人之所能预自防止耶！曹大家以寤为迕也。毛诗有曰：羣黎百姓。昔卫叔之御音讶，迎也。昆兮，昆为寇而丧予。公羊传曰：叔武让国奈何。文公逐卫侯而立叔武，叔武立，治反卫侯。卫侯得反，曰：叔武篡我。终杀叔武。何休曰：叔武讼治于晋，文公令白王者反卫侯，使还国也。管弯弧欲毙雠兮，雠作后而成己。雠，谓桓公也。左氏传曰：吕将杀晋侯，寺人披请见，公使让之，对曰：齐桓公置射钩，而使管仲相之。变化故而相诡兮，孰云预其终始！曹大家曰：诡，反也。事变如此，谁能预知其始终吉凶也。雍造怨而先赏兮，丁繇惠而被戮。汉书曰：六年春，正月上巳日，封功臣二十余人。上居南宫，从复道上见诸将往往偶语，以问张良。良曰：陛下与此属共取天下，今已为天子，所封皆故人所爱，所诛皆平生仇怨。今军吏计功，以天下为不足徧封，而恐以过失诛，故相聚谋反。上曰：为之奈何？良曰：取上素所不快，羣臣共知最甚者一人，先封，以示羣臣。上曰：雍齿与我有故，数窘我。张良曰：今急先封雍齿，羣臣见雍齿先封，则人人自坚矣。于是封雍齿为什方侯。什，音十。又丁公为项羽将，逐窘汉王。汉王谓丁公曰：两贤岂相阨哉！丁公引兵而还。及项王灭，丁公谒见汉王，汉王曰：丁公为臣不忠。遂斩之。栗取吊于逌所也，音由。吉兮，王膺庆于所戚。应劭曰：孝景栗姬也。孝景立栗姬男为太子，栗姬妬而废太子为临江王，栗姬愈恚，以忧死。又曰：孝宣王皇后，初为婕妤。许后薨，上怜太子蚤失母，乃选后宫素谨慎而无子者，立王婕妤为皇后，令母养太子。叛回穴其若兹兮，北叟颇识其倚伏。曹大家曰：叛，乱也。回，邪也。穴，僻也。祸福相反。韩诗曰：谋犹回穴。淮南子曰：塞上之人有善马者，其马无故亡而入胡，人皆吊之，其父曰：此何遽不为福？居数月，其马将胡骏马而归。人皆贺之，其父曰：何遽不为祸乎？家富马，其子好骑，堕而折髀，人皆吊之，其父曰：此何遽不为福乎？居一年，胡人大出，丁壮者控弦而战，塞上之人死者十九，此独以跛足故，父子相保。故福之为祸，祸之为福，变化不可测。鹖冠子曰：祸乎福所倚，福乎祸所伏。单治里而外凋兮，张修襮博而内逼。曹大家曰：治里，谓导气也。襮，表也。庄子曰：田开谓周成公曰：鲁有单豹者，岩居而水饮，行年七十，而犹婴儿之色，不幸遇饿虎杀而食之。有张毅者，高门悬薄，无不趣义也，行年四十，而有内热之病以死。豹养其内，而虎食其外；毅养其外，病攻其内。聿中龢为庶几兮，颜与冉又不得。曹大家曰：聿，惟也。颜，颜渊也。冉，冉伯牛也。二子居中履和，庶几圣贤。然渊早夭，伯牛被疾，俱不得其死也。论语，孔子曰：有颜回者好学，不幸短命死矣，今也则亡。又曰：伯牛有疾。溺招路以从己兮，谓孔氏犹未可。曹大家曰：溺，桀溺也。谓孔子为避人之士，未可与安身；自谓避世者，招子路从己隐也。论语曰：长沮、桀溺耦而耕，孔子过之，使子路问津焉。桀溺曰：孔丘之徒欤？对曰：然。曰：滔滔者天下皆是也，而谁以易之。且与其从避人之士，岂若从避世之士哉！安慆慆而不萉肥兮，卒陨身乎世祸。曹大家曰：慆慆，乱貌。萉，避也。言子路不避慆慆之乱，终陨身于世之祸也。游圣门而靡救兮，虽覆醢其何补？曹大家曰：子路游学圣师之门，无救祸防患之助，既身死于卫，覆醢不食，何补益乎？礼记曰：孔子哭子路于中庭，引使者而问其故，使者曰：醢之矣。遂命覆醢。固行行胡朗其必凶兮，免盗乱为赖道。应劭曰：子路得免盗与乱，闻道于仲尼也。论语曰：子路，行行如也。子曰：若由也不得其死然。又曰：君子有勇而无义为乱，小人有勇而无义为盗。形气发于根柢帝兮，柯叶汇胃而零茂。韦昭曰：柢，本也。应劭曰；汇，类也。曹大家曰：零，落也。张晏曰：言人禀气于父母，吉凶夭寿，非独在人。譬诸草木，华叶盛与零落，由本根也。恐魍魉之责景兮，羌未得其云已。应劭曰：诸子以颜、冉、季路逢灾蹈害，或疑其身，或非其师，是由魍魉问景，乃未得有已也。言罔两责景之无操，不知景之行止而有待；或非三子之行，殊不知吉凶之由命也。故云恐罔两之责景，羌未得其实言也。庄子曰：罔两问景曰：曩子行，今子止，曩子坐，今子起，何其无特操与！景曰：吾有待而然者也。郭象为罔两，司马彪为罔浪。罔浪，景外重阴也。
　　黎淳耀于高辛兮，芈亡氏强大于南汜。重黎有大明之德于高辛之世，而德流子孙，故楚强大于南汜也。国语曰：史伯对郑桓公曰：夫黎为高辛氏火正，以淳耀敦大，光照四海。夫成天地之大功者，其子孙未尝不章。韦昭曰：淳，大也。耀，明也。章，显也。史记曰：楚之先祖，出自重黎。毛诗曰：江有汜。曹大家曰：芈，楚姓。汜，涯也。嬴取威于伯仪兮，姜本支乎三趾。应劭曰：嬴，秦姓，伯益之后。伯益在唐虞为有仪鸟兽百物之功，秦所由取威于六国也。姜，齐姓也。趾，礼也。齐，伯夷之后。伯夷为虞舜典天地人鬼之礼也。既仁得其信然兮，仰天路而同轨。刘德曰：人道既然，仰视天道，又同法也。仁，谓求仁而得仁也。冯衍显志赋曰：惟天路之同轨。东邻虐而歼仁兮，王合位乎三五。曹大家曰：东邻，谓纣也。歼，尽也。仁，谓三仁也。周易曰：东邻杀牛。国语曰：泠周鸠对景王曰：昔武王伐殷，岁在鹑火，月在天驷，日在析木之津，辰在斗柄，星在天鼋。星与日辰之位在北维，颛顼之所建也，帝喾受之。我姬氏出自天鼋及析木者，有建星及牵牛焉，则我皇妣大姜之姓，伯陵之后，逢公所冯神也岁之所在，则我有周之分野。月之所在，辰马农祥也。五位，岁日月星辰也。三年，逢公所冯，周分野所在，后稷所经纬者也。戎女烈而丧孝兮，伯徂归于龙虎。曹大家曰：戎女，骊姬也。烈，酷也。孝子，申生也。左氏传曰：晋献公娶骊姬为夫人，生奚齐。姬谓太子曰：君梦齐姜，速祭之。太子祭，归胙于公。姬寘毒，公祭之地，地坟；与犬，犬毙。姬泣曰：贼由太子。太子缢于新城。姬谮诸公子曰：皆知之。重耳奔蒲。应劭曰：伯，文公也。孟康曰：岁在卯出，历十九年过一周，岁在酉入。卯，东方为龙，酉，西方为虎也。国语，晋侯问简子曰：吾其济乎？对曰：公以辰出而以参入，皆晋祥也，必伯诸侯也。发还师以成命兮，重醉行而自耦。曹大家曰：发，武王名也。项岱曰：重，晋文公重耳也。应劭曰：与天时耦会也。成命，以成天命也。周书，武王观兵于孟津，诸侯皆曰：帝纣可伐矣！武王曰：汝未知天命，未可也。乃还师。左氏传曰：晋公子及齐，桓公妻之，公子安之，姜与子犯醉而遣之。震鳞漦仕缁于夏庭兮，匝三正而灭姬。应劭曰：震为龙，鳞虫之长。漦，沫也。曹大家曰：三正，谓夏、殷、周也。史记曰：夏后氏之衰也，有二龙止于夏庭而言曰：余，襃之二君也。于是币而册告之。龙亡而漦在，椟而藏之，比三代莫敢发之。至厉王发而观之，漦流于庭，化为玄龟，童妾而遭之，既笄而孕生子，惧而弃之。有收之奔襃，襃人有罪，入弃子以赎罪，谓之襃姒。幽王废申后，立襃姒为后。废后父申侯怒，攻幽王，遂杀幽王骊山下。巽羽化于宣宫兮，弥五辟而成灾。曹大家曰：易巽卦为鸡，鸡羽虫之属，故言羽也。应劭曰：宣帝时，未央宫路軨中雌鸡化为雄，元后时始为太子妃，至平帝历五叶而莽篡也。五辟，谓王后，元帝也，成帝也，哀帝也，平帝也。辟，君也。故云终五辟而成灾也。道修长而世短兮，敻冥默而不周。曹大家曰：敻，远邈也。周，至也。言天道长远，人世促短，当时冥默，不能见征应之所至也。刘德曰：冥默玄深，不可通至。胥仍物而鬼诹子侯兮，乃穷宙而达幽。应劭曰：胥，须也。仍，因也。诹，谋也。易曰：人谋鬼谋，百姓与能。往古来今曰宙。圣人须因卜筮，然后谋鬼神，极古今，通幽微也。妫巢姜于孺筮兮，旦筭祀于契龟。应劭曰：妫，陈姓也。巢，居也。姜，齐姓也。旦，周公名也。孺，小也。音义曰：筭，数也。祀，年也。左氏传曰：陈公子完奔齐。又曰：敬仲其少也。周史有以周易见陈侯，筮之，遭观之否，曰：是谓观国之光，利用宾于王，此其代陈有国乎？不在此，其在异国；非此其身，在其子孙。若异国，必姜姓也。又曰：懿氏卜妻敬仲，其妻占之曰：有妫之后，将育于姜。杜预曰：敬仲，陈公子完也。左氏传，王孙满曰：周卜世三十，卜年七百，天所命也。毛诗曰：爰契我龟。宣曹兴败于下梦兮，鲁卫名谥于铭谣。曹大家曰：宣，周宣王也。毛诗曰：牧人乃梦，众维鱼矣。大人占之，众维鱼矣，实维丰年。宣王竟中兴。左氏传曰：初，曹人或梦众君子立于社宫而谋亡曹，曹叔振铎请待公孙强，许之。及曹伯阳卽位，公孙强为政，背晋而奸宋，宋人伐之，执曹伯阳以归，杀之。又曰：师己曰：吾闻文、成之世，童谣有之：裯父丧劳，宋父以骄。杜预曰：裯父，昭公；宋父，定公也。应劭曰：昭公死于野井，定公卽位而骄也。庄子曰：卫灵公卜葬沙丘而吉，掘之数仞，得石椁焉。有铭曰：不冯其子。灵公夺而理之，灵之为灵久矣夫。妣聆呱而劾何弋石兮，许相理而鞫条。应劭曰：妣，叔向母；石，叔向子。字林曰：呱，子啼声也。左氏传曰：叔向娶申公巫臣氏，生伯石。姑视之，及堂，闻其声而还，曰：是豺狼之声，非是莫丧羊舌氏。杜预曰：姑，叔向之母也。应劭曰：刻其必灭羊舌氏。本或为劾。项岱曰：举罪曰劾。汉书曰：周亚夫为河内守，许负相之曰：纵理入口，此饿死法也。后亚夫封条侯，为丞相。人上变告子，事连亚夫，亚夫诣廷尉，不食五日，欧血而死。毛苌诗传曰：鞫，告也。道混成而自然兮，术同原而分流。曹大家曰：大道神明，混沌而成，言人生而心志在内，声音在外，骨体有形，事变有会，更相为表里，合成一体，此自然之道。至于术学，论其成败，考其贫贱，观其富贵，各取一槩，故或听声音，或见骨体，或占色理，或视威仪，或察心志，或省言行，或考卜筮，或本先祖，如水同原而分流也。老子曰：有物混成，先天地生。又曰：道法自然也。神先心以定命兮，命随行以消息。曹大家曰：言人之行，各随其命，命者，神先定之，故为征兆于前也。虽然，亦在人消息而行之。斡流迁其不济兮，故遭罹而嬴缩。项岱曰：斡，转也。迁，徙也。嬴，过也。缩，不及也。遭，遇也。罹，忧也。言人受先祖善恶之迹，转徙流行，故有遭遇福祸相及也。三栾同于一体兮，虽移易而不忒。应劭曰：晋大夫栾书，书子黡，黡子盈。书贤而覆黡，黡恶而害盈。曹大家曰：天命佑善灾恶，非有差也。然其道广大，虽父子百叶，犹若一体也。左氏传，秦伯问士鞅曰：晋大夫谁先亡？对曰：其栾氏乎！黡忕虐已甚，犹可以免其身，祸在盈也。栾黡死，盈之善未能及人，武子之施没矣，而黡之恶实彰，将于是乎在。后晋果灭栾氏。洞参差其纷错兮，斯众兆之所惑。曹大家曰：众，庶也。兆，人也。报应参差不齐，纷乱错缪，故迷惑不信天道也。楚辞曰：众兆之所咍。周贾荡而贡愤兮，齐死生与祸福。曹大家曰：周，庄周。贾，贾谊也。贡，溃也。愤，乱也。荡，荡不知所守也。庄周、贾谊有好智之才，而不以圣人为法，溃乱于善恶，遂为放荡之辞。庄周曰：生为徭役，死为休息。贾谊曰：忽然为人，何足控揣？化为异物，又何足患？抗爽言以矫情兮，信畏牺而忌鵩。项岱曰：抗极过差之言，以矫枉其情耳。庄子曰：或聘庄子，庄子应其使曰：子见牺牛乎？衣以文绣，食以菽，及其牵入于太庙，虽欲为孤犊，其可得乎？鵩鸟，已见上文。
　　所贵圣人至论兮，顺天性而断谊。曹大家曰：至论，谓五经六艺，所以贵之者，顺天之性也，亦当以义断之，不可贪苟生而失名。物有欲而不居兮，亦有恶而不避。论语，子曰：富与贵，是人之所欲，不以其道得之，不处也；贫与贱，是人之所恶，不以其道得之，不去也。守孔约而不贰兮，乃輶德而无累。曹大家曰：孔，甚也。輶，轻也。言圣人所守甚约，而无二端，则平心立而思虑轻矣。輶德，德轻而易行也。毛诗曰：德輶如毛，民鲜克举之。曹大家曰：以乃为内。晋灼曰：与万物无害累也。三仁殊于一致兮，夷惠舛而齐声。项岱曰：三人所行各异，俱至于仁也。曹大家曰：柳下惠以不去辱身为善，伯夷以高逝为贤，言去留适等也。论语曰：微子去之，箕子为之奴，比干谏而死。孔子曰：殷有三仁焉。又，子曰：不降其志，不辱其身，伯夷、叔齐与？谓柳下惠降志辱身也。木偃息以蕃魏兮，申重茧以存荆。木，段干木也。蕃魏，已见魏都赋。吕氏春秋曰：田赞说荆王曰：若夫偃息之义，则未之识也。高诱曰：段干木偃息以安魏也。淮南子曰：申包胥重茧，七日七夜，至于秦庭，以见秦王曰：使下臣告急。秦王乃发军击吴，果大破之，以存楚国。高诱战国策注曰：重茧，累胝也。茧，古典切。胝，竹迟切。纪焚躬以卫上兮，皓颐志而弗倾。汉书曰：项羽围汉荥阳，将军纪信曰：事急矣，臣请诳楚，可以间出。信乃乘王车，曰：食尽，汉王降楚。皆之城东观纪信，王得与数十骑出遁。羽见信，问汉王安在，曰：已去矣。羽烧杀信。项岱曰：皓，四皓也。颐，养也。汉书曰：袁公、绮里季、夏黄公、角里先生，当秦之世，避而入商雒深山。侯草木之区别兮，苟能实其必荣。曹大家曰：侯，候也。项岱曰：苟，诚也。张晏曰：苟能有仁义之道，必有荣名也。论语，子夏曰：君子之道，譬诸草木，区以别矣。要没世而不朽兮，乃先民之所程。论语，子曰：君子疾没世而名不称焉。左氏传，穆叔曰：鲁有先大夫臧文仲，既殁，其言立，此之谓不朽。毛诗曰：匪先人是程。毛苌曰：程，法也。观天网之纮覆兮，实棐谌而相训。曹大家曰：棐，辅也。忱，诚也。相，助也。训，教也。项岱曰：天网大覆人上，非不信也，诚欲有诚实于世间，亦当相辅助教也。尚书曰：天威棐忱。諆与忱古字通也。训，或为顺。谟先圣之大猷兮，亦邻德而助信。曹大家曰：谟，谋也。猷，道也。言人常当谟先圣人之道，亦当为邻人所助也。孔子曰：天所助，顺也；人所助，信也。孔子曰：德不孤，必有邻。毛诗曰：匪大猷是经。或作繇字，误也。虞韶美而仪凤兮，孔忘味于千载。尚书曰：箫韶九成，凤皇来仪。论语曰：子在齐闻韶，三月不知肉味。素文信而厎麟兮，汉宾祚于异代。应劭曰：厎，致也。孔子作春秋素王之文，以明示礼度之信而致麟，封其后为绍嘉公系殷，为二代之客也。春秋纬曰：麟出周亡，故立春秋，制素王，授当兴也。精通灵而感物兮，神动气而入微。曹大家曰：言人参于天地，有生之最神灵也，诚能致其精诚，则通于神灵，感物动气而入微者矣。养流睇而猨号兮，李虎发而石开。曹大家曰：睇，眄也。淮南子曰：楚有白猨，王自射之，则搏矢而顾；使养由基射之，始调弓矫矢，未发，而猨抱树号矣。流，或为由，非也。汉书曰：李广居右北平，猎，见草中石，以为虎而射之，中石没矢，视之，石也。他日射之，终不能入。非精诚其焉通兮，苟无实其孰信？曹大家曰：非精诚所感，谁能若斯。操末技犹必然兮，矧耽躬于道真。项岱曰：矧，况。耽，乐也。言由基、李广奋精诚于末技，感兽而开石，岂况乃能推至精耽身于大道之中乎？庄子曰：道之真，以持身也。登孔昊而上下兮，纬羣龙之所经。应劭曰：昊，太昊也。孔，孔子也。羣龙，喻羣圣也。自伏羲下讫孔子，经纬天道备矣。孟康曰：圣人作经，贤者纬之。朝贞观而夕化兮，犹諠己而遗形。应劭曰：贞，正也。諠，忘也。易曰：天地之道，贞观者也。张晏曰：言朝闻大道而夕死可也。论语曰：朝闻道，夕死可矣。鵩鸟赋曰：释智遗形。若胤彭而偕老兮，诉来哲而通情。言人若欲胤彭祖之年，偕老聃之寿，当讯之来哲，与之通情，非己所慕也。列仙传曰：彭祖，殷贤大夫，历夏至商末，号年七百。老已见游天台山赋。
　　乱曰：天造草昧，立性命兮。曹大家曰：乱，理也。天道始造，万物草创于冥昧之中，皆立其性命也。周易曰：天造草昧。复心弘道，惟圣贤兮。曹大家曰：明道在人身，诚能复心而弘之，达于天地之性也。周易曰：复其见天地之心乎。孔子曰：人能弘道，非道弘人。浑元运物，流不处兮。曹大家曰：浑，大也。元，气；运，转也。物，万物也。言元气周行，终始无已，如水之流，不得独处也。保身遗名，民之表兮。曹大家曰：言人生能保其身，死有遗名，民之表也。庄子曰：可以保身，可以全生。家语，孔子曰：凡上者民之表。舍生取谊，以道用兮。孟子曰：生我所欲也，义亦我所欲也，二者不可得兼，舍生而取义也。应劭曰：舍，置也。忧伤夭物，忝莫痛兮。曹大家曰：忝，辱也。横夭于物，忧辱伤生，耻辱不过于是。皓尔太素，曷渝色兮。曹大家曰：皓，白也。素，质也。渝，变也。言人能笃信好学，守死善道，不渐染于流俗，是为白尔，天质何有渝变之色也。尚越其几，沦神域兮。曹大家曰：大素不染，神色不变，则庶几于神道之几微，而入于神明之域矣。子曰：知几其神乎。
　　文选考异
　　注「家语孔子曰」　袁本「家」上有「善曰」二字，是也。茶陵本移每节注首，尤删去，皆非。下注「汉书曰班氏之先」上，「淮南子曰蝉」上，「成帝之初」上，「孟子曰穷」上，「孔丛子曰仲尼大圣」上，「毛诗曰斯言之玷」上，「淮南子曰黄神吟啸」上，「楚辞曰时不可乎再得」上，「周易曰初九」上，「庄子曰天与地无穷」上，「曹大家以寤为迕也」上，「孝景立栗姬男」上，「韩诗曰谋犹回穴」上，「庄子曰田开」上，「论语孔子曰」上，「论语曰长沮桀溺」上，「礼记曰孔子哭子路」上，「论语子路行行如也」上，「言罔两责景之无操」上，「仁谓求仁」上，「周易曰东邻杀牛」上，「左氏传曰晋献公」上，「国语晋侯问简子曰」上，「成命以成天命也」上，「史记曰夏后氏之衰也」上，「左氏传曰陈公子完」上，「毛诗曰牧人乃梦」上，「左氏传曰叔向」上，「老子曰有物混成」上，「左氏传秦伯问士鞅曰」上，「楚辞曰众兆之所咍」上，「庄子曰或聘庄子」上，「论语子曰富与贵」上，「輶德德轻而易行也」上，「论语曰微子」上，「论语子夏曰」上，「尚书曰天威棐忱」上，「毛诗曰匪大猷是经」上，「春秋纬曰麟出」上，「淮南子曰楚有白猨」上，「庄子曰道之真」上，「论语曰朝闻道」上，「周易曰天造草昧」上，「庄子曰可以保身」上，同。又篇中每节首凡非旧注者，亦同，不具出。
　　注「曰高阳配水也」　案：「曰」上当有「又」字，各本皆脱。
　　注「乳虎故曰炳灵」　何校「乳虎」改「虎乳」。陈云当从汉书注作「虎乳」。案：所校是也。各本皆倒。
　　注「象恭滔天」　茶陵本「象」上有「尚书曰」三字。袁本有「善曰」二字。案：此当两有「善曰尚书曰」五字。
　　注「皮义」　袁本、茶陵本作「平鄙」，五臣音也。注末袁本有「善曰圮皮义切」六字。茶陵本有「圮皮义切」四字，善音也。尤删移，非。
　　注「越」　袁本作「善曰曰音越」，在注末，是也。茶陵本无，尤删移，皆非。
　　注「韦昭曰音昧又音忽」　袁本作「邓展曰昒音昧一音忽」在注末，是也。茶陵本脱「昧一音」三字，尤移改，皆非。
　　注「盍何不也」　袁本、茶陵本「盍」上有「应劭曰」三字，是也。
　　上圣迕而后拔兮　袁本云善作「迕」，茶陵本云五臣作「寤」。案：各本所见皆非也。善亦作「寤」，故曰曹大家以「寤」为「迕」；若作「迕」，此注不可通。汉书作「寤」，师古如字解之，义异文同也。
　　虽羣黎之所御　袁本、茶陵本「虽」作「岂」，是也。案：汉书作「岂」。
　　注「音讶迎也」　袁本、茶陵本作「韦昭曰御音讶讶迎也」，在注末，是也。尤删移，非。
　　注「所也音由」　袁本、茶陵本作「孔安国尚书传曰逌所也」，在注末，是也。尤删移，又以五臣「由」作「逌」音，皆非。
　　注「今也则亡」　袁本、茶陵本无此四字。
　　恐魍魉之责景兮　案：「魍魉」当作「罔两」，应劭注同。袁、茶陵二本所载五臣翰注作「魍魉」，各本善注作「罔两」，盖正文以五臣乱善。汉书作「罔」，与此小异。颜注引庄子仍作「两」。
　　嬴取威于伯仪兮　袁本、茶陵本「伯」作「百」，是也。案：汉书作「百」。
　　注「伯益在唐虞为」　案：「虞为」当作「为虞」，各本皆倒。汉书颜注引作「伯益为虞」，无「在唐」二字。
　　注「泠周鸠」　何校「周」改「州」，陈同，是也。各本皆误。
　　注「三年逢公所冯」　案：「年」当作「所」。各本皆误，此韦昭周语注也。汉书颜注亦可证。
　　注「椟而藏之」　袁本「藏」作「去」，是也。茶陵本亦误「藏」。运命论注引作「去」。
　　注「化为玄龟」　案：「龟」当作「鼋」，各本皆讹。运命论注引作「鼋」。
　　注「此其代陈有国乎」　袁本、茶陵本无「代陈」二字。案：此尤校添之也。
　　注「灵公夺而理之」　袁本「理」作「埋」，是也。茶陵本亦误「理」。案：此引则阳文也，释文「夺而里」一本作「夺而埋之」可证。
　　妣聆呱而劾石兮　案：「劾」当作「刻」，注引应劭曰「刻其必灭羊舌氏」，本或为「劾」云云可证也。袁、茶陵二本所载五臣济注云「劾，刻也」，盖取或为之本改成「劾」字，二本正文下「何弋」亦五臣音也，各本皆以之乱善而失着校语。汉书作「刻」，引应注云「刻知其后必灭羊舌氏」，字与善同矣。
　　物有欲而不居兮　袁本「兮」下有校语云善作「乎」。茶陵无。案：袁所见非。汉书作「兮」。
　　注「曹大家曰以乃为内」　陈云「曰」字衍，是也。各本皆衍。
　　注「以明示礼度之信而致麟」　案：「以明示礼度」当依汉书颜注引作「有视明礼修」。各本皆误。「视明礼修」之解，详具羣籍，兹不具论。
　　注「封其后为绍嘉公系殷」　何校「封」上添「汉」字，「殷」下添「后」字；陈云当有，并见汉书注，是也。各本皆脱。颜引「为」下有「裒成及」三字，亦脱。
　　注「当讯之来哲」　袁本、茶陵本「讯」作「诉」，是也。
　　惟圣贤兮　袁本云善作「圣贤」。茶陵本云五臣作「贤圣」。案：各本所见皆非也。「圣贤」但传写倒，汉书作「贤圣」，以「圣」「命」协韵。
　　以道用兮　袁本、茶陵本「以」作「亦」。案：二本是也。汉书作「亦」。
　　注「孟子曰生」　袁本有「应劭曰」三字，在「孟」上，其「舍置也」上无。案：袁本是也。汉书颜注引可证。茶陵本改并入五臣，更误。
　　注「曹大家曰大素不染」　袁本「曰」下有「尚庶几也越于也」七字。案：袁本最是。茶陵本改并入五臣而删去，非。尤同其误也。
　　文选卷第十五
　　
　　志中
　　思玄赋
　　张平子平子，名衡，南阳西鄂人也。汉和帝时为侍中。顺、和二帝之时，国政稍微，专恣内竖，平子欲言政事，又为奄竖所谗蔽，意不得志；欲游六合之外，势既不能，义又不可。但思其玄远之道而赋之，以申其志耳。系曰：回志朅来从玄谋，获我所求夫何思，玄而已。老子曰：玄之又玄，众妙之门。
　　旧注善曰：未详注者姓名。挚虞流别题云衡注。详其义训，甚多疎略，而注又称愚以为疑，非衡明矣。但行来既久，故不去。
　　仰先哲之玄训兮，虽弥高而弗违。训，教也。弥，终也。违，避也。善曰：论语，颜回曰：仰之弥高。匪仁里其焉宅兮，匪义迹其焉追？里、宅，皆居也。焉，犹安也。善曰：论语曰：里仁为美。潜服膺以永靓兮，绵日月而不衰。绵，连也。善曰：礼记曰：服膺拳拳。方言曰：靖，思也。靖与靓同。字林曰：靖，审也。伊中情之信修兮，慕古人之贞节。修，善也。贞，诚也。善曰：楚词曰：苟中情其好修。又曰：原生受命于贞节。竦余身而顺止兮，遵绳墨而不跌。竦，立也。止，礼也。善曰：楚词曰：遵绳墨而不颇。广雅曰：跌，差也。志抟抟以应悬兮，诚心固其如结。抟抟，垂貌。善曰：战国策，楚王曰：寡人心摇摇然如悬旌。毛诗曰：劳心团团，忧劳也。又曰：心之忧矣，如或结之。旌性行以制佩兮，佩夜光与琼枝。旌，明也。制，裁也。善曰：白虎通曰：所以必有佩者，表德见所能也。楚辞曰：折琼枝以继佩。纗幽兰之秋华兮，又缀之以江离。纗，系也。幽，深也。善曰：楚辞曰：结深兰之亭。又曰：扈江离与薜芷兮，纫秋兰以为佩。说文曰：系帏曰纗帏，一名缡。尔雅曰：妇人之帏谓之缡，今之香囊。在男曰帏，在女曰缡。然则纗者，卽系囊之绳也。说文曰：纗，网中绳。纗，音携。美襞积以酷烈兮，允尘邈而难亏。襞积，衣缝也。允，信也。尘，久也。邈，远也。亏，歇也。善曰：子虚赋曰：襞积褰绉。上林赋曰：酷烈淑郁。楚辞曰：芳菲菲兮难亏。既姱丽而鲜双兮，非是时之攸珍。姱，大也。丽，好也。鲜，寡也。攸，所也。奋余荣而莫见兮，播余香而莫闻。奋，动也。播，散也。幽独守此庂陋兮，敢怠遑而舍勤。怠，懈也。遑，暇也。勤，劳也。善曰：楚辞曰：幽独处乎山中。尚书，帝曰：明明扬庂陋。毛诗曰：不敢怠遑。左氏传曰：人生在勤。幸二八之遌虞兮，嘉傅说之生殷。二八，八恺、八元也。遌，遇也。傅姓，说名也，武丁相也。善曰：左氏传，季孙行父曰：昔高辛氏有才子八人：伯奋、仲堪、叔献、季仲、伯虎、仲熊、叔豹、季狸。言此八人忠肃恭懿，宣慈惠和，天下之民谓之八元。元，善也，长也。八恺者，高阳氏有才子八人：仓舒、隤恺、梼戭、大临、庬降、庭坚、仲容、叔达。言此八人齐圣广渊，明允笃诚，天下之民谓之八恺。尚书曰：高宗梦得说，使百工营求诸野，得诸傅岩。尚前良之遗风兮，恫后辰而无及。尚，庶几也。良，善也。恫，痛也。言我后时，将无及也。恫，他公切。善曰：楚辞曰：窃慕诗人之遗风。何孤行之焭焭兮，孑不羣而介立。焭焭，独也。介，特也。善曰：毛诗曰：独行焭焭。楚辞曰：既惸独而不羣。感鸾鹥之特栖兮，悲淑人之希合。鸾、鹥，皆鸟名。淑，善也。善曰：鸾鹥，喻君子也。毛诗曰：淑人君子，其仪不忒。山海经曰：蛇山有鸟，五色，飞蔽日，名鹥鸟。广雅曰：鹥，凤属也。
　　彼无合而何伤兮，患众伪之冒真。无合，犹不遇也。冒，覆也。旦获讟于羣弟兮，启金縢而后信。善曰：尚书曰：武王既丧，管叔乃流言于国曰：公将弗利于孺子。秋大熟，未获，天大雷电以风，王启金縢之书，乃得周公代武王之说。王执书以泣曰：其勿穆卜。乃信周公。览蒸民之多僻兮，畏立辟以危身。览，观也。蒸，众也。僻，邪也。辟，法也。毛诗曰：民之多僻，无自立辟。善曰：毛苌传曰：辟，法也。民之行多为邪辟，此言无遣为法也。尚书曰：蒸民乃粒。楚辞曰：宁正言不讳以危身。增烦毒以迷惑兮，羌孰可为言己？善曰：楚辞曰：独便悁而烦毒，焉发愤而舒情。又曰：中瞀乱兮迷惑。私湛忧而深怀兮，思缤纷而不理。湛，深也。怀，思也。缤纷，乱貌。善曰：宋玉笛赋曰：武毅发，沈忧结。愿竭力以守谊兮，虽贫穷而不改。竭，尽也。执雕虎而试象兮，阽焦原而跟趾。雕虎象，兽名也。尸子，中黄伯曰：余左执太行之獶，而右搏雕虎，唯象之未与，吾心试焉。有力者则又愿为牛，欲与象斗以自试。今二三子以为义矣，将恶乎试之？夫贫穷，太行之獶也；疏贱，义之雕虎也。而吾曰遇之，亦足以试矣。阽，临也。焦，石名也。跟，踵也。尸子又曰：莒国有石焦原者，广五十步，临百仞之溪，莒国莫敢近也。有以勇见莒子者，独却行齐踵焉，所以称于世。夫义之为焦原也亦高矣，贤者之于义，必且齐踵，此所以服一时也。善曰：雕虎以喻贫，试象以喻竭力，焦原以喻义。言己以执雕虎之贫穷，愿竭试象之力，而守焦原之义。上句为此张本。汉书曰：贾谊曰：安天下阽危若是，而上不惊者。臣瓒曰：安临危曰阽。庶斯奉以周旋兮，恶既死而后已。善曰：左氏传，太史克曰：奉以周旋，不敢失坠。论语，子曰：死而后已，不亦远乎？俗迁渝而事化兮，泯规矩之员方。迁，移也。渝，变也。泯，灭也。规，圆也。矩，方也。善曰：楚辞曰：因时俗之工巧兮，灭规矩而改错。宝萧艾于重笥兮，谓蕙之不香。萧艾，草名也。蕙，香草也。礼记曰：箪笥问人者并盛食器，员曰箪，方曰笥。案：盛衣亦曰笥，后汉作珍，盖珤字相似误耳。斥西施而弗御兮，絷騕褭以服箱。斥，却也。西施，越之美女也。御，幸也。絷，羁也。服，服辕也。箱，大车也。善曰：楚辞曰：西施斥于北宫兮。汉书音义，应劭曰：騕褭，古之骏马也，赤喙玄身，日行五千里。毛诗曰：睆彼牵牛，不可以服箱。馽，中立切，今赋作絷字。行颇僻而获志兮，循法度而离殃。颇，倾也。离，遭也。殃，咎也。萧该音本作陂，布义切。礼记曰：商乱曰陂。郑玄曰：陂，倾也。周易曰：平不陂。广雅曰：陂，邪也。惟天地之无穷兮，何遭遇之无常！郑玄曰：惟，思也。善曰：楚辞曰：惟天地之无穷，哀人生之长勤。
　　不抑操而苟容兮，譬临河而无航。航，舡也。善曰：贾逵曰：抑，止也。孙卿子曰：偷合苟容以持禄。周书阴符曰：四辅不存，若济河无舟矣。楚辞曰：昔余梦登天兮，魂中道而无航。欲巧笑以干媚兮，非余心之所尝。干，求也。尝，行也。善曰：楚辞曰：处浊世而显荣，非余心之所乐。袭温恭之黻衣兮，被礼义之绣裳。袭，衣也。黻，黼也。五色备曰绣。善曰：毛诗曰：君子至止，黻衣绣裳。辫贞亮以为鞶兮，杂伎艺以为珩。辫，交织也。鞶，所以带佩也。手伎曰伎。体才曰艺。珩，佩也。善曰：说文曰：辫，交也。又曰：鞶，覆衣大巾也，从巾，般声，或以为首饰。字林曰：鞶，带也。礼记曰：男鞶革。郑玄曰：鞶，巾囊，盛帨巾者。说文曰：珩，所行也，从玉，行声。字林曰：珩，佩玉，所以节行。大戴礼曰：下车以佩玉为度，上有双衡，下有双璜。珩与衡音义同。昭彩藻与琱琭兮，璜声远而弥长。彩，文彩也。藻，华藻也。字林曰：半璧曰璜。善曰：董巴舆服志曰：古者君佩玉，尊卑有序。及秦以采组连结于繸，谓之绶。汉承秦制，用而弗改。淹栖迟以恣欲兮，耀灵忽其西藏。耀灵，日也。善曰：毛诗曰：衡门之下，可以栖迟。楚辞曰：耀灵晔而西征。广雅曰：朱明、曜灵、东君，日也。恃己知而华予兮，鶗鴂鸣而不芳。鶗鴂，鸟名也，以秋分鸣。善曰：楚辞曰：岁既晏兮孰华予。又曰：恐鶗鴂之先鸣，使夫百草为之不芳。临海异物志曰：鶗鴂，一名杜鹃，至三月鸣，昼夜不止，夏末乃止。服虔曰：鶗鴂，一名鵙，伯劳。顺阴阳气而生，贼害之鸟也。王逸以为春鸟，缪也。冀一年之三秀兮，遒白露之为霜。说文曰：遒，迫也。善曰：楚辞曰：采三秀于山间。王逸曰：三秀，谓芝草也。毛诗曰：蒹葭苍苍，白露为霜。尔雅曰：苬，芝。郭璞曰：芝一岁三华，瑞草。时亹亹而代序兮，畴可与乎比伉？咨姤嫮之难兮，想依韩以流亡。亹亹，进貌。畴，谁也。伉，俪也。咨，嗟也。嫮，好也。韩众获道轻举，故思依之以流亡也。善曰：楚辞曰：时亹亹而过中。又曰：恐天时之代序。又曰：羡韩众之流得一。又曰：宁溘死以流亡。姤，恶也。恐渐冉而无成兮，留则蔽而不彰。渐，进也。善曰：楚辞曰：渐冉而不自知兮。又曰：蹇淹留而无成。
　　心犹豫而狐疑兮，卽岐址而●情。卽，就也。岐，山名也。●，陈也。善曰：楚辞曰：欲从灵氛之吉占兮，心犹豫而狐疑。孟子曰：昔文王之治岐也。仕者世禄。●，力于切。文君为我端蓍兮，利飞遁以保名。文君，文王也。遁，卦名也。上九曰：飞遁无不利，谓去而迁也。九师道训曰：遁而能飞，吉孰大焉。此筮得遁之咸，其遁卦艮下干上。上九爻辞云：肥遁，最在卦上，居无位之地，不为物所累，矰缴所不及，遁之最美，故名肥遁。处阴长之时而独如此，故曰：利飞遁而保名。史记曰：蓍百茎一根。刘向曰：蓍百年而一本生百茎。历众山以周流兮，翼迅风以扬声。从初至三为艮。艮为山，故曰历众山。从二至四为巽。巽为风，故曰翼迅风。善曰：谓遁卦也。楚辞曰：历众山而日远。又曰：聊浮游于山陿。又曰：步周流于江畔。幽通赋曰：雄朔野以扬声。遁下体是艮，说卦云：为山假言众尔。下互体得巽。巽为风，故曰扬声。二女感于崇岳兮，或冰折而不营。崇，高也。岳，五岳也。遁上九变为咸。咸，感也。巽，长女；兑，少女，故曰二女。从三至五为干。干为冰，故曰冰折而不营。遁上九变为兑。说卦云：巽为长女，兑为少女也，俱在艮上。艮卽是山，故云感二女于崇岳。岳卽山也。说卦曰：干为冰而变为兑，故曰冰折物也。毁折不可经营，故曰不营。天盖高而为泽兮，谁云路之不平！互体四至干变为兑，兑为泽。天为泽，言天高尚为泽，虽复险戏，世路可知，谁言其路不通者乎？欲其行也。善曰：周易曰：干为天，兑为泽。勔自强而不息兮，蹈玉阶之峣峥。勔，勉也。干为玉，故曰蹈玉阶。玉阶，天子阶也。言我虽欲去，犹恋玉阶不思去，言尚欲进忠贤。勔，亡衍切。善曰：周易曰：天行健，君子以自强不息。方言曰：峣峥，高貌也。惧筮氏之长短兮，钻东龟以观祯。长短，谓卜筮也。左氏传曰：筮短龟长。周礼曰：东龟长。又曰：东曰龟，甲属。善曰：尔雅曰：龟左睨不烦。郭璞曰：行显左睨也。今江东所谓左食以甲卜审。郑玄周礼注曰：东龟青。说文曰：祯，祥也。遇九皋之介鸟兮，怨素意之不逞。介，大也。逞，快也。善曰：言卜而遇大鸟之卦也。素意不逞，谓繇辞也。毛诗曰：鹤鸣于九皋。字林曰：逞，尽也。游尘外而瞥天兮，据冥翳而哀鸣。瞥，裁见也。善曰：庄子曰：彷徨尘垢之外。说文曰：远也。瞥，匹泄切。鵰鹗竞于贪婪兮，我修絜以益荣。竞，逐也。善曰：鵰鹗，恶鸟，喻小人也。楚辞曰：皆竞进以贪婪兮。婪，力含切。子有故于玄鸟兮，归母氏而后宁。善曰：此假卜者之辞也。玄鸟，谓鹤也。母氏，喻道也。言子有故于玄鸟，唯归于道而后获宁也。古文周书曰：周穆王姜后昼寝而孕，越姬嬖，窃而育之，毙以玄鸟二七，涂以彘血，寘诸姜后，遽以告王，王恐，发书而占之，曰：蜉蝣之羽，飞集于户。鸿之戾止，弟弗克理。皇灵降诛，尚复其所。问左史氏，史豹曰：虫飞集户，是日失所，惟彼小人，弗克以育君子。史良曰：是谓阙亲，将留其身。归于母氏，而后获宁。册而藏之，厥休将振。王与令尹册而藏之于椟。居三月，越姬死，七日而复，言其情曰：先君怒予甚，曰：尔夷隶也，胡窃君之子不归母氏，将寘而大戮，及王子于治。老子曰：天下有始以为天下母。既得其母，又知其子。河上公曰：道为天下物母也。韩子解老曰：母者，道也。
　　占既吉而无悔兮，简元辰而俶装。俶，始也。装，束也。周易曰：同人于郊无悔。旦余沐于清源兮，晞余发于朝阳。晞，干也。山东曰朝阳。善曰：楚辞曰：朝濯发于旸谷，夕晞余身乎九阳。漱飞泉之沥液兮，咀石菌之流英。善曰：楚辞曰：吸飞泉之微液兮，怀琬琰之华英。沥，流也。菌，芝也。说文曰：嗽，荡口也，从水，欶声，所右切。字林曰：液，汁也。石菌，石芝也。苍颉篇曰：咀，噍也。翾鸟举而鱼跃兮，将往走乎八荒。广雅曰：翾，飞也。淮南子曰：四海之外有八泽，八泽之外曰八埏，八埏之外曰八荒。善曰：走，音奏。过少皡之穷野兮，问三丘于句芒。少皡金天氏，居穷桑，在鲁北。三丘，谓蓬莱、方丈、瀛洲。句芒，木正也。左氏传曰：少皡氏有四子：曰重，曰该，曰修，曰熙，实能金木及水。使重为句芒，木正；该为蓐收，金正；修及熙为玄冥，二子相代为水正也。世不失职，遂济穷桑。此其三祀也。杜预曰：穷桑，少皡氏之号也。四子能治其官，使不失职，济成少皡之功，死皆为民所祀也。史记云：蓬莱、方丈、瀛洲，此三神山传在海中，去人不远，及到，三山反在水下。何道真之淳粹兮，去秽累而飘轻。不浇曰淳。不杂曰粹。秽，德之累也。善曰：幽通赋曰：矧躭躬于道真。楚辞曰：昔三后之淳粹。又曰：除秽累而反真。登蓬莱而容与兮，鳌虽抃而不倾。抃，手搏也。善曰：列仙传曰：巨鳌负蓬莱山而抃于沧海之中。留瀛洲而采芝兮，聊且以乎长生。瀛洲，海中山也。善曰：玄中记曰：东南之大者巨鳌焉，以背负蓬莱山，周回千里。列子曰：勃海之东有大壑，其山一曰岱舆，二曰员峤，三曰方壶，四曰瀛洲，五曰蓬莱。山高下周围三万里，其头平地九千里。五山之根，无所连着，常随潮流上下。帝命封禺使巨龟十五举头而载之，迭为三番，六万岁一交。龙伯国人一钓而连六龟，于是岱舆、员峤沉于大海。楚辞曰：饮沆瀣。冯归云而遐逝兮，夕余宿乎扶桑。冯，依也。遐，远也。逝，往也。善曰：傅毅七激曰：仰归云，愬游风。淮南子曰：日出旸谷，拂于扶桑。海外东经曰：黑齿国北旸谷上有扶桑。十洲记曰：扶桑叶似桑树，又如椹树，长丈大二千围，两两同根生，更相依倚，是以名之扶桑。饮青岑之玉醴兮，沆瀣以为粻；青岑，山名。上高者曰岑。沆瀣，夕霞也。粻，粮也。广雅曰：沆瀣，常气也。善曰：杨雄太玄经曰：茹芝英以御饥兮，饮玉醴以解渴。楚辞曰：六气而饮沆瀣兮，正阳而食朝霞。陵阳子经曰：夏沆瀣，北方夜半气。发昔梦于木禾兮，谷昆仑之高冈。昔日梦至木禾，今亲往，是发昔日之梦也。谷，生也。善曰：淮南子曰：昆仑之上有木禾焉，其穗长五寻。山海经曰：帝之下都昆仑之墟，高万仞，上有木禾，长五寻，大五围。郭璞曰：木禾，谷类也。说文曰：嘉谷也。二月生，八月熟，得中和，故曰禾。木王而生，木衰而死，故曰木禾。朝吾行于汤谷兮，从伯禹乎稽山。汤谷，日所出。嘉羣神之执玉兮，疾防风之食言。食，伪也。善曰：国语曰：吴伐越，隳会稽，获骨节专车。吴之使来问之，仲尼曰：丘闻之，昔禹致羣臣于会稽之山，防风后至，禹乃杀而戮之，其骨节专车，此为大矣。韦昭曰：羣神，谓主山川之君，为羣神之主，故谓之神。防风，汪芒氏君之名也，违命后至，故禹杀之，陈尸为戮。左氏传曰：禹合诸侯于涂山，执玉帛者万国。尚书曰：朕不食言。
　　指长沙之邪径兮，存重华乎南邻。重华，舜也。善曰：尚书曰：重华协于帝。山海经曰：南方苍梧之川，其中九疑山，舜之所葬，在长沙界中。说文曰：存，恤也。哀二妃之未从兮，翩缤处彼湘滨。二妃，尧之二女娥皇、女英，舜妻也。善曰：礼记曰：舜葬苍梧之野。盖二妃未之从也。郑玄曰：离骚所谓歌湘夫人也。舜南巡狩，死于苍梧，二妃留江、湘之间。滨，水湄也。山海经曰：洞庭之山多黄金，其下多银铁。帝之二女，是常游江川沣、沅之侧，交游潇湘之渊，在九江之间，出入必以飘风暴雨。郭璞曰：今长沙巴陵县西入洞庭而通江水。离骚曰：邅吾道兮洞庭，洞庭风兮木叶下，皆谓此也。天帝之女，而处江为神，卽列仙传云江妃二女，离骚所谓湘夫人，称帝子者是也。而河图玉版曰：闻之尧二女舜妻也而丧此。传云二妃死于江、湘之间，俗谓之湘君，郑司农亦以舜妃为湘君。说者皆以舜陟方而死，二妃从之，俱死于江、湘，遂号为湘夫人也。流目眺夫衡阿兮，覩有黎之圮坟。眺，视也。衡，山名也。阿，山下也。黎，高辛氏之火正，谓祝融也。圮，毁也。楚灵王之世，衡山崩，而祝融之墓坏，中有营丘九头图矣。善曰：冯衍显志赋序曰：游情宇宙，流目八纮。左氏传，昭十九年，颛顼氏有子曰黎，为祝融。圮，房鄙切。痛火正之无怀兮，托山阪以孤魂。托，寄也。善曰：杜预曰：黎为火正。怀，归也。愁郁郁以慕远兮，越卬州而游遨。卬州，正南州名也。四海图曰：交、广南有卬州，其处极热。善曰：楚辞曰：愁郁郁之无快。卬，五郎切。跻日中于昆吾兮，憩炎火之所陶。郑玄曰：跻，升也。善曰：淮南子曰：日出于旸谷，至于昆吾，是谓正中。高诱曰：昆吾，南方。尔雅：憩，息也。山海经曰：西海之南，其外有炎火之山。尔雅曰：再成曰陶丘。扬芒熛而绛天兮，水泫沄而涌涛。熛，风炽也。泫沄，沸貌。涛，水波也。善曰：尔雅曰：沄，沉也。芒，光芒也。熛，火飞也。杨雄冀州箴曰：冀土麋沸，泫沄如汤。温风翕其增热兮，惄郁悒其难聊。说文曰：翕，炽也。善曰：淮南子曰：南方之极，自北户之外，南至委火、炎风之野，万二千里。高诱曰：北户、孤竹，国名也。尔雅曰：惄，思也，乃的切。楚辞曰：心郁悒余侘傺。贾逵曰：聊，赖也，协韵为劳。顝旅而无友兮，余安能乎留兹？顝，独也。，寄也。旅，客也。善曰：左氏传，陈敬仲曰：旅之臣。楚辞曰：廓落兮羁旅而无友。顝，苦骨切。
　　顾金天而叹息兮，吾欲往乎西嬉。金天，少昊位也。善曰：家语，孔子曰：生为明主，死配五行。少皡配金。说文曰：嬉，乐也。前祝融使举麾兮，纚朱鸟以承旗。尚书曰：右秉白旄以麾。案：执旄以指撝也。秦、汉以来，卽以所执之旌名曰麾，谓麾幢曲盖者也。善曰：楚辞曰：飞朱鸟使先驱。又曰：凤皇翼其承旗。躔建木于广都兮，摭若华而踌躇。躔，息也。摭，拾也。若华，树名也。善曰：方言曰：日建为躔。躔，行也。淮南子曰：建木在广都，若木在建木西，末有十日，其华照下地。韩诗曰：爱而不见，搔首踌躇。薛君曰：踌躇，踯也。广雅曰：踌躇，犹豫也。方言曰：摭，取也。踌，直由切。躇，直于切。超轩辕于西海兮，跨汪氏之龙鱼。闻此国之千岁兮，曾焉足以娱余？善曰：海外西山经曰：轩辕之国，在穷山之际，不寿者八百岁。龙鱼陵居，在北，状如狸。在汪野北，其为鱼也如狸。汪氏国在西海外，此国足龙鱼也。
　　思九土之殊风兮，从蓐收而遂徂。九土，九州岛。蓐收，金正该也。徂，往也。善曰：好色赋曰：周览九土。山海经曰：蒙山神西望日之所入，其气员，神光之所司。郭璞曰：蓐收，金神也，人面虎身，右手执钺。欻神化而蝉蜕兮，朋精粹而为徒。欻，轻举貌。善曰：楚辞曰：济江海兮蝉蜕。又曰：吸精粹而吐氛浊。汉书音义，韦昭曰：蝉蜕出于皮壳也。蹶白门而东驰兮，云台行乎中野。汉书音义，韦昭曰：蹶，蹋也。尔雅曰：台，我也。善曰：淮南子曰：八极西南方曰偏驹之山，曰白门。高诱注曰：金气白，故曰白门。楚辞曰：行中野而散之。台，音夷。乱弱水之潺湲兮，逗华阴之湍渚。尔雅曰：绝流曰乱。郭璞注曰：直横渡也。书曰：乱于河。逗，止也。华，太华也。山北曰阴。善曰：山海经曰：昆仑之丘，其下有弱水之川环之。郭璞曰：其水不胜鸿毛。字林曰：潺湲，流貌。汉书，京兆有华阴县。号冯夷俾清津兮，棹龙舟以济予。号，呼也。青令传曰：河伯，华阴潼乡人也，姓冯氏，名夷，浴于河中而溺死，是为河伯。太公金匮曰：河伯姓冯名修。裴氏新语谓为冯夷。淮南子曰：冯夷服夷石而水仙。注曰：冯夷，河伯也，华阴潼乡堤首人，服八石而水仙。俾，使也。淮南子曰：天子龙舟鹢首。予，合韵，音夷渚切。会帝轩之未归兮，怅徜徉而延伫。黄帝葬于西海桥山，神未东归也。应劭曰：上郡周阳县有黄帝冢也。怅徜徉，思貌。春秋命历序曰：帝轩受图，雒授历。楚辞曰：且徜徉而汜观。延伫，见上注。怬河林之蓁蓁兮，伟关雎之戒女。怬，息也。伟，异也。诗曰：关关雎鸠，在河之洲。窈窕淑女，君子好逑。善曰：中山经曰：北望河林，其状如蒨。郭璞注曰：说者云：蒨，木名也。毛苌诗传曰：蓁蓁，至盛也。怬，许吏切，又虚秘切。
　　黄灵詹而访命兮，樛天道其焉如。黄灵，黄帝也。詹，至也。访，谋也。樛，求也。如，之也。曰近信而远疑兮，六籍阙而不书。六籍，六经。神逵味其难覆兮，畴克谋而从诸？九交道曰逵。覆，审也。畴，谁也。克，能也。谋，察也。诸，之也。牛哀病而成虎兮，虽逢昆其必噬。牛哀，鲁人牛哀也。昆，兄也。噬，食也。淮南子曰；牛哀病七日而化为虎，其兄启户而入，哀搏而杀之，不自知为虎也。广雅曰：噬，啮也。令殪而尸亡兮，取蜀禅而引世。令，蜀王名也。殪，死也。禅，传也。引，长也。善曰：蜀王本纪曰：望帝治汶山下邑曰郫。积百余岁，荆地有一死人，名令，其尸亡随江水上至郫，与望帝相见。望帝以令为相，以德薄不及令，乃委国授之而去。死生错其不齐兮，虽司命其不●。●，昭●也。善曰：礼记曰：王立七祀曰司命。郑玄曰：司命主督察三命。史记，扁鹊曰：疾在骨髓，虽司命无奈之何。●，之曳切。东方朔曰：司命之神总鬼录者。窦号行于代路兮，后膺祚而繁庑。善曰：汉书曰：孝文窦皇后，景帝母也。吕太后出宫人以赐诸王，窦姬与在行中，家在清河，愿如赵近家，请其主遣宦者吏，必置赵籍之伍中。宦者忘之，误置代籍伍中。当行，窦姬涕泣怨其宦者，不欲往，相强乃肯行。至代，代王独幸窦姬，生景帝，后立为皇后。王肆侈于汉庭兮，卒衔恤而绝绪。善曰：汉书曰：孝平王皇后，莽女也。莽秉政，以女配帝，遣刘歆奉乘舆法驾迎后于莽第。及莽卽真，后常称疾不朝。会莽诛，自投火中死。国语曰：肆侈不违。韦昭曰：肆，恣也。毛诗曰：出则衔恤。尉尨眉而郎潜兮，逮三叶而遘武。尉，官名也。尨，苍也。善曰：汉武故事曰：颜驷，不知何许人，汉文帝时为郎。至武帝，尝辇过郎署，见驷尨眉皓发，上问曰：叟何时为郎？何其老也？答曰：臣文帝时为郎。文帝好文而臣好武，至景帝好美而臣貌丑，陛下卽位好少而臣已老，是以三世不遇，故老于郎署。上感其言，擢拜会稽都尉。董弱冠而司衮兮，设王隧而弗处。善曰：汉书曰：董贤年二十二为三公。哀帝崩，贤自杀，家惶恐，夜葬之。莽疑其诈死。有司奏贤造冢墓不异王制。贤既见发，臝诊其尸，因埋狱中。礼记曰：人生二十曰弱冠。周礼曰：三公自衮冕而下。左氏传曰：晋侯请隧。杜预曰：掘地通路曰隧，王葬礼也。夫吉凶之相仍兮，恒反庂而靡所。仍，因也。恒，常也。
　　穆届天以悦牛兮，竖乱叔而幽主。善曰：孔安国尚书传曰：届，至也。左氏传曰：穆，叔孙穆子，名豹，鲁大夫，有罪走向齐，及庚宗，遇妇人通之。有子在齐，梦天压己，不胜，顾而见人，黑而上偻，深目而猳喙，号之曰：牛助余。乃胜之。旦而瞻其徒，无之。后穆子还过庚宗，妇人献雉，穆子问之曰：女有子乎？曰：余子已能捧雉而从我矣。而见之，则所梦也，未问其名，号之曰牛，曰：唯。使为竖。牛欲乱其室而有之。叔孙疾，牛诈谓外人曰：夫子疾病，不欲见人。使寘馈于介而退。牛不进叔孙，覆器空而还之，示君已食。穆子遂饿而死。文断袪而忌伯兮，阉谒贼而宁后。善曰：国语曰：初，献公使寺人勃鞮伐文公于蒲城，文公踰垣，勃鞮斩其袪。及入，勃鞮求见。于是吕甥、冀芮畏逼，悔纳公，谋作乱，伯楚知之，故求见公，公遽见之，伯楚以吕、之谋告公。韦昭曰：寺人，掌内人。袪，袂也。勃鞮字伯楚。通人闇于好恶兮，岂惑而能剖？剖，分明也。嬴擿谶而戒胡兮，备诸外而发内。苍颉篇，谶书，河洛书也。说文曰：谶，验也。秦语曰：秦三十二年，燕人卢生奏箓图曰：亡秦者胡也。始皇乃使将军蒙恬将兵三十万北击胡，取河南地，遂筑长城以为塞。三十六年，始皇南游，还至平原津，病，始皇恶言死，无复言死事。病甚，乃玺书赐蒲苏，使与丧会咸阳而葬。以书付行符玺令赵高，未授使者。丙寅，始皇崩于沙丘，惟少子胡亥从。丞相李斯恐天下有变，不敢发丧，棺载还咸阳。赵高素与亥善，留所赐蒲苏书，密谓胡亥曰：上崩，无诏封王诸子，而独赐蒲苏书，蒲苏卽位为皇帝，太子无尺寸之地。胡亥曰：为将奈何？高曰：非与丞相谋，事不能成。乃谓李斯曰：蒲苏卽位，必召蒙恬为相，于君不亦疎乎？于是李斯然赵高言，乃许受始皇诏，立胡亥为太子。更作书赐蒲苏曰：朕巡天下，祷祀名山，以延年寿，而数上书非我所为，日夜怨望，不得为人子，不孝，其赐自裁。将军恬与苏居，不匡正，宜知其谋，为人臣不知，亦赐死。蒲苏为人仁，得书泣，卽死。胡亥卽位，为二世，葬始皇郦山。善曰：史记曰：卢生使人奏箓图曰：亡秦者胡也。使将军蒙恬北击胡，略取河南地。又曰：始皇崩，李斯与赵高谋，诈受始皇诏，立胡亥为太子也。或辇贿而违车兮，孕行产而为对。车，人名也。孕，怀子也。昔有周犫者，家甚贫，夫妇夜田。天帝见而矜之，问司命曰：此可富乎？司命曰：命当贫，有张车子财可以假之。乃借而与之期，曰：车子生，急还之。田者稍富，致赀巨万。及期，忌司命之言，夫妇辇其贿以逃，与行旅者同宿。逢夫妻寄车下宿，夜生子，问名于夫，夫曰：生车间，名车子也。从是所向失利，遂便贫困。郑玄曰：孕，任子也。善曰：见鬼神志及搜神记。慎灶显以言天兮，占水火而妄讯。慎者，鲁大夫梓慎；灶者，郑大夫裨灶。讯，告也。善曰：左氏传，昭公二十四年五月乙未朔，日有食之。梓慎曰：将水。叔孙昭子曰：旱也，日过分而阳犹不克，克必甚，能无旱乎？秋八月，大雩，旱也。叔孙之言验也，则梓慎之言不验。又昭公十八年夏五月，火始昏见。丙子，风。裨灶言于子产曰：宋、卫、陈、郑将同火，若我用瓘斝玉瓒禳之，犹必不火。子产不予。裨灶曰：不用吾言，郑又将火。郑人请用之。子产曰：天道远，人道迩，非尔及也，何以知之？灶焉知天道？遂不与，亦不复火。今言梓慎、裨灶，是显明天道之人，占于水火，亦有妄为，言事之难知也。占，谓自隐度而言也。讯，息对切。梁叟患夫黎丘兮，丁厥子而剚刃。善曰：吕氏春秋曰：梁国之北，地名黎丘，有奇鬼焉，善効人之子侄昆弟之状。邑丈人有之市而醉归者，黎丘之鬼効其子之状，扶而道苦之。丈人归，酒醒而诮其子曰：吾为汝父也，岂谓不慈哉？我醉，汝道苦我，何故？其子泣而触地曰：孽矣！无此事也。昔也往责于东邑人，可问也。其父信之曰：嘻！是必奇鬼，固尝闻之矣。明日复于市，欲遇而刺杀之。明旦之市而醉，其真子恐其父之不能反也，遂往迎之，丈人望见之，拔剑而刺之。丈人智惑于似其子者，而杀于真子。高诱曰：诮，让也。汉书，蒯通曰：不敢剚刃公之腹者，畏秦法也。韦昭曰：北方人呼插物地中为剚，侧吏切。尔雅曰：丁，当也。亲所睼而弗识兮，矧幽冥之可信？睼，视也。矧，况也。毋绵挛以幸己兮，思百忧以自疹。毋，勿也。绵挛，系貌。幸，引也。疹，疾也。善曰：毛诗曰：我生之后，逢此百忧。幸，胡冷切。
　　彼天监之孔明兮，用棐忱而佑仁。监，视也。孔，甚也。棐，辅也。忱，诚也。佑，助也。善曰：尚书曰：天监厥德。又曰：周公若天威棐忱。汤蠲体以祷祈兮，蒙厖禠以拯民。汤，帝乙也。蠲，絜也。拯，济也。善曰：淮南子曰：汤时大旱七年，卜用人祀天。汤曰：我本卜祭为民，岂乎自当之。乃使人积薪，翦发及爪，自洁，居柴上，将自焚以祭天。火将然，卽降大雨。吕氏春秋曰：汤克夏，大旱七年，乃以身祷于桑林，自以为牺牲，用祈于上帝，民乃甚悦，雨乃大至。尔雅曰：厖，大也。褫，福也。祈或为祊，非。景三虑以营国兮，荧惑次于他辰。景，谥也。虑，谋也。荧惑，火星也。次，舍也。善曰：吕氏春秋曰：宋景公有疾，司星子韦曰：荧惑守心，心，宋之分野，君当之。若祭，可移于相。公曰：相，寡人之股肱。岂可除心腹之疾，移于股肱可乎？曰：可移于民。公曰：民者国之本，国无民，何以为国？如何伤本而救吾身乎？曰：可移于岁。公曰：岁所以养民，岁不登何以蓄民？子韦曰：君善言三，荧惑必退三舍，延命二十一年。视之信。一舍七度，三七二十一，当更寿二十一年。魏颗亮以从治兮，鬼亢回以毙秦。善曰：左氏传曰：初，魏武子有嬖妾，武子有疾，命颗曰：必嫁是妾。疾病，则曰：必以殉。及卒，颗嫁之。及辅氏之役，颗见老人结草以抗杜回，回踬而颠，故获之。夜梦曰：余乃所嫁妇人之父也。传，宣公十五年秋七月，秦桓公伐晋，次于辅氏，辅氏卽晋地。使魏颗败秦师于辅氏，获杜回，秦之力人也。魏颗所以败秦师者，专由魏犫妾之父也。他年，魏武子，武子卽犫也，有嬖妾，无子，武子疾病，命颗曰：必嫁是妾。及武子疾甚困，则更命颗曰：必杀以为徇葬。及武子卒，颗嫁之，不杀徇葬，曰：疾病则心情乱，吾从其治时也。及今年有辅氏之役，颗领兵拒秦师之日，忽见一人在前结草以亢御杜回，杜回遂踬而颠，故获杜回，于是秦师遂败。获杜回之夜，梦曰：畲汝所嫁妇人之父也。尔用先人之治命，余是以报也。咎繇迈而种德兮，树德懋于英六。迈，行也。英、六，国也。楚末乃灭。善曰：尚书，禹曰：咎繇迈种德。史记曰：帝禹封皋陶之后于英、六。桑末寄夫根生兮，卉既凋而已育。桑末，木名也。根生，寄生也。卉，草木凡名也。育，生也。凋，落也。善曰：旧注之意，以卉卽桑末也。言桑末寄夫根生，桑末既凋，而寄生已茂。以喻皋繇之后，封于英、六，众国已灭，而英、六独存，言积德之后，必有余庆也。有无言而不酬兮，又何往而不复？复，返也。善曰：迈德行仁，必贻后庆，如有言必酬，有往必复也。毛诗曰：无言不酬，无德不报。礼记曰：往而不来，非礼也。周易曰：无平不陂，无往不复。盍远迹以飞声兮，孰谓时之可蓄？善曰：言何不远迹以飞声，游六合而访道，谁谓时之可蓄，而不可行乎？言时易逝也。郑玄论语注曰：盍，何不也。孔安国尚书传曰：蓄，积也。
　　仰矫首以遥望兮，魂惘而无俦。俦，匹也。善曰：甘泉赋曰：仰矫首以高视。楚辞曰：怅惘兮永思。王逸曰：惘，惆怅失望，志错越也。逼区中之隘陋兮，将北度而宣游。贾逵曰：逼，迫也。尔雅曰：宣，徧也。善曰：司马相如大人赋曰：悲世俗之逼隘。楚辞曰：宣游兮列宿，顺极兮彷徨。行积冰之硙硙兮，清泉冱而不流。冱，冻也。善曰：淮南子曰：八纮，北方曰积冰。高诱曰：北方寒冰所积，名积冰也。方言曰：硙硙，坚也，牛哀切。方言：硙，坚也。左氏传曰：固阴冱寒。杜预曰：冱，闭也。寒风凄其永至兮，拂穹岫之骚骚。凄，寒貌。说文曰：拂，击也。尔雅曰：穹，大也。毛诗传曰：骚，动也。善曰：骚骚，风劲貌。王逸曰：骚，愁也，合韵，所流切。玄武缩于壳中兮，腾蛇蜿而自纠。龟与蛇交曰玄武。壳，甲也。春秋汉含孳曰：太一常居后玄武。蔡雍月令章句曰：北方玄武，介虫之长。尔雅曰：腾蛇，龙类，能兴云雾而游其中。文子曰：腾，无足而腾也。淮南子曰：奔蛇。广雅曰：蜿，曲也。鱼矜鳞而并凌兮，鸟登木而失条。凌，冰也。善曰：矜，寒貌。凌，力证切。坐太阴之庰室兮，慨含唏而增愁。善曰：楚辞曰：选见神于太阴兮。汉书曰：以阴阳言之，太阴者，北方也。说文曰：庰，蔽也。慨，太息也。屏与庰古字通。又曰：不泣曰唏。何休曰：欷，悲也，火既切。怨高阳之相兮，●颛顼而宅幽。高阳，帝颛顼也。相，视也。，居也。●，小貌也。善曰：家语，孔子曰：颛顼者，黄帝之孙，昌意之子，高阳配水。山海经曰：北海之内有山，名幽都之山，黑水出焉。●，去凤切。庸织路于四裔兮，斯与彼其何瘳？瘳，愈也。南至炎火，郁邑无聊，北至积冰，含欷增愁，此与彼何以相愈乎？庸，劳也。织曰纬。善曰：言涉路东西，有似于织也。望寒门之绝垠兮，纵余绁乎不周。善曰：楚辞曰：踔绝垠乎寒门。又曰：登阆风而绁马。王逸曰：绁，系也。楚辞曰：路不周以左转。王逸曰：不周，山名也，在昆仑西北。汉书，司马相如大人赋曰：轶先驱于寒门。注：寒门，天北门也。左氏传曰：臣负羁绁。绁，马绊也。大荒经：西北海之外，大荒隅有山而不合，名曰不周。淮南子曰：昔共工与颛顼争为帝，共工怒而触不周山，天维绝，地柱折，故令此山缺坏不周。迅焱潚其媵我兮，骛翩飘而不禁。潚，疾貌。媵，送也。翩，飘疾貌。潚，音肃。善曰：尔雅曰：风飖谓之焱。字林曰：潚，深清也。越谽之洞穴兮，漂通川之碄碄。经重●乎寂漠兮，坟羊之深潜。谽，大貌。漂，浮也。碄碄，深貌。重阴，地下也。寂寞，静貌。●，古阴字。坟羊，土精怪也。善曰：上林赋曰：通川过于中庭。春秋外传国语曰：季桓子穿井，获如土缶，中有羊焉。使问仲尼曰：吾闻穿井得狗，何也？对曰：以丘所闻，坟羊也。丘闻木石之怪夔罔两，水之怪龙罔象，土之怪坟羊。唐固云：坟羊，雌雄未成者也。淮南子曰：水生罔象，木生毕方，井生羵羊。广雅曰：羊，土神。谽，火含切。，火加切。碄，音林。
　　追荒忽于地底兮，轶无形而上浮。善曰：荒忽，幽昧貌。甘泉赋曰：窥地底于上回。楚辞曰；览方物之荒忽。春秋说题辞曰：元气以为天，混沌无形。出石密之闇野兮，不识蹊之所由。蹊，路也。由，自也。善曰：山海经曰：密山是生玄玉，黄帝取密山之玉策，而投之钟山之阴。然下既有钟山，此石密疑是密山。速烛龙令执炬兮，过钟山而中休。速，征也。善曰：楚辞曰：日安不到，烛龙何照？山海经曰：钟山之神，人面蛇身而赤身，长千里，其眠乃晦，其视乃明，不食不寝不息，风雨是谒，是烛九阴，是谓烛阴。郭璞曰：卽烛龙也。瞰瑶溪之赤岸兮，吊祖江之见刘。瞰，瞻也。瑶溪赤岸，谓钟山东瑶岸也。祖江，人名也。刘，杀也。善曰：山海经曰：钟山有子曰敷，其状人面而龙身。钦●杀祖江于昆仑之阳，帝乃戮之于钟山之东，曰瑶岸，钦●化为大鹗。郭璞曰：●，音丕。鹗，音愕。聘王母于银台兮，羞玉芝以疗饥。王母，西王母也。银台，王母所居。羞，进也。疗，愈也。善曰：史记曰：三神山仙人在焉，黄金白银为宫阙。王母，仙者，故假言之。本草经曰：白芝一名玉芝。戴胜慭其既欢兮，又诮余之行迟。戴胜，谓西王母也。憗，笑貌。诮，让也。善曰：字林曰：憗，谨敬也。山海经曰：西海之南，流沙之滨，赤水之后，黑水之前，有大山名曰昆仑之丘，其下有弱水之渊环之。有人戴胜，虎齿豹尾，穴处，名王母，又曰：西王母，其状如人，戴胜，是司天之属。郭璞曰：胜，玉胜。慭，鱼觐切。载太华之玉女兮，召洛浦之宓妃。浦，涯也。善曰：列仙传曰：毛女者，字玉姜，在华阴山中，体生毛，所止岩中有鼓琴声。楚辞曰：迎宓妃，下伊浦。咸姣丽以蛊媚兮，增嫮眼而蛾眉。说文曰：姣，好也。广雅曰：嫮，好也。善曰：楚辞曰：嫮目冥笑眉曼。舒訬婧之纤腰兮，扬杂错之袿徽。訬婧，细腰貌。善曰：方言曰：袿谓之裾。刘熙释名曰：妇人上服谓之袿，青绛为之缘。袿，古切。尔雅曰：妇人之徽谓之缡。郭璞曰：卽今香缨也。訬，音眇。说文曰：婧，妍婧也，财性切，一音精。离朱唇而微笑兮，颜的砾以遗光。离，开也。的砾，明貌。善曰：神女赋曰：朱唇的其若丹。上林赋曰：宜笑的砾。砾，音历。献环琨与琛缡兮，申厥好以玄黄。环，珠也。琨，璧也。琛，宝也。缡，今之香缨。玄黄，玉石之色。善曰：白虎通曰：所以必有佩者，表惪见所能也。故循道无穷则佩环，能本道德则佩琨。薛君韩诗章句曰：缡，带也。尚书曰：厥篚玄黄。琨，音昆。缡，音离。虽色艳而赂美兮，志皓荡而不嘉。艳，美色也。善曰：赂美，谓环琨玄黄也。楚辞曰：怨灵修之皓荡。双材悲于不纳兮，并咏诗而清歌。善曰：双材，谓玉女、宓妃也。刘歆列女传颂曰：材女修身，广观善恶。歌曰：天地烟熅，百芔含葩。烟熅，和貌。葩，华也。善曰：周易曰：天地烟熅，万物化醇。广雅曰：絪缊，元气也。毛苌诗传曰：芔，草也。郭璞曰：草，物名也。说文曰：蘤，古花字。本误作蘤，音为诡切，非此之用也。鸣鹤交颈，●鸠相和。善曰：周易曰：鸣鹤在阴。诗曰：关关●鸠。处子怀春，精魂回移。善曰：庄子曰：藐姑射之山，有神人居焉，婥约若处子。毛诗曰：有女怀春。如何淑明，忘我实多。淑，善也。淑明，谓衡也。玉女、宓妃言忘弃我实多。善曰：论语摛辅像曰：仲弓淑明清理，可以为卿。毛诗曰：如何如何，忘我实多。
　　将答赋而不暇兮，爰整驾而亟行。爰，于是也。亟，疾也。善曰：毛诗曰：尔之亟行，皇脂尔车。瞻昆仑之巍巍兮，临萦河之洋洋。巍巍，高貌。萦，纡也。言河之曲也。善曰：史记，太史公曰：禹本纪言河出昆仑。毛诗曰：河水洋洋。毛苌曰：洋洋，盛大也。伏灵龟以负坻兮，亘螭龙之飞梁。坻，所以止船也。善曰：楚辞曰：麾蛟龙以梁津兮，诏西皇使涉予。登阆风之层城兮，构不死而为床。阆风，昆仑山名也。善曰：淮南子曰：昆仑虚有三山：阆风、桐版、玄圃，层城九重。禹云：昆仑有此城，高一万一千里。十洲记曰：昆仑北角曰阆风之颠。山海经曰：昆仑开明北有不死树，食之长寿。郭璞曰：言常生也。古今通论曰：不死树在层城西。屑瑶以为糇兮，白水以为浆。屑，碎也。糇，糒也。，酌也。善曰：瑶也。说文曰：糇，干食粮也。楚辞曰：精琼劘以为粻。王逸曰：劘，屑也。毛苌诗传曰：糇，食也。又曰：，挹也。尔雅曰：，酌也。楚辞曰：朝吾将济于白水兮。王逸：淮南言白水在昆仑之源也。，而髓切。，居于切。抨巫咸作占梦兮，乃贞吉之元符。抨，使也。善曰：言我昔梦木禾，今令巫咸占之。楚辞曰：巫咸将夕降兮，怀椒糈而要之。王逸曰：巫咸，古神巫也，当殷中宗之时也。抨，甫耕切。滋令德于正中兮，含嘉秀以为敷。滋，繁也。不华而实谓之秀。善曰：言己有令德，类禾之有嘉秀也。尚书曰：惟尔令德孝恭。既垂颖而顾本兮，亦要思乎故居。颖，穗也。善曰：言禾垂颖以顾本，犹人之思故居也。淮南子曰：孔子见禾三变，始于粟，生于苗，成于穗，乃叹曰：我其首禾乎？高诱曰：禾穗向根，故君子不忘本也。安和静而随时兮，姑纯懿之所庐。懿，美也。庐，居也。善曰：韩诗曰：静，贞也。周易曰：随时之义大矣哉。杜预曰：姑，且也。
　　戒庶僚以夙会兮，佥供职而并讶。庶僚卽下丰隆、列缺等也。讶，迎也。言戒誓令夙早而会，皆供职而来迎我也。善曰：孔安国尚书传曰：佥，皆也。丰隆軯其震霆兮，列缺晔其照夜。丰隆，雷公也。軯，声貌。震霆，霹雳也。列缺，电也。晔，光貌。善曰：楚辞曰：吾令丰隆乘霆兮。羽猎赋曰：霹雳列缺，吐火施鞭。軯，普耕切。云师以交集兮，涷雨沛其洒涂。云师，雨师也。，阴貌。涷雨，暴雨也，巴郡谓暴雨为涷雨。沛，雨貌。涂，路也。善曰：诸家之说，丰隆皆曰云师，此赋别言云师，明丰隆为雷也，故留旧说以广异闻。尔雅曰：暴雨谓之涷。注曰：今江东人呼夏月大暴雨为涷雨。楚辞曰：使涷雨兮洒尘。，徒感切。轙琱舆而树葩兮，扰应龙以服路。善曰：尔雅曰：载辔谓之轙。郭璞曰：轙，车轭上环，辔所贯也。琱舆，琱玉之舆。尔雅曰：玉谓之琱。葩，盖之金华也。独断曰：乘舆车皆羽盖金华爪。扰，驯也。广雅曰：有翼曰应龙。路，车也。百神森其备从兮，屯骑罗而星布。森，聚貌。屯，聚也。善曰：楚辞曰：百神翳其备降。
　　振余袂而就车兮，修剑揭以低昂。揭，卬貌。冠岩岩其映盖兮，佩綝纚以辉煌。綝纚，盛貌。岩岩，冠貌。辉煌，佩光貌。善曰：岩，五咸切。綝，音林。纚，音离。仆夫俨其正策兮，八乘腾而超骧。仆夫，谓御车人也。俨，敬也。八乘，公上得从车八乘。善曰：楚辞曰：仆夫怀余心悲。又曰：撰余辔而正策。又曰：驾八龙之蜿蜿。又曰：超骧。氛旄溶以天旋兮，蜺旌飘以飞扬。旌，羽旒也。善曰：氛旄，氛气为旄也。楚辞曰：连五宿兮建旄，扬氛氲以为旌。字林曰：溶，水盛貌，今取盛意。宋玉笛赋曰：天旋少阴，白日西靡。高唐赋曰：蜺为旌。溶，音勇。抚軨轵而还睨兮，心勺其若汤。勺，热貌。善曰：说文曰：无辐曰軨。轵，车轮小穿也。又曰：睨，邪视也。楚辞曰：忽临睨夫旧乡。又曰：心涫沸其若汤。軨，音零。轵，之氏切。勺，市灼切。涫，音换。羡上都之赫戏兮，何迷故而不忘？羡，欲也。赫戏，盛貌。迷，惑也。何惑旧故而不忘新，愚以为当去己之迷故之心也。善曰：言己愿上都之赫戏，是何迷己之故而不能忘。谓不忘上都也。楚辞曰：陟登皇之赫戏兮。左青琱之揵芝兮，右素威以司钲。青琱，青文龙也。素威，白虎威也。善曰：芝，小盖也。礼记曰：君行左青龙而右白虎也。说文曰：揵，竖也。钲，铙也。揵，巨偃切。前长离使拂羽兮，后委衡乎玄冥。长离，朱鸟也。委，属也。水衡，官名也。善曰：司马相如大人赋曰：前长离，后矞皇。如淳曰：长离，朱鸟也。礼记曰：前行朱鸟，而后玄武。又曰：鸣鸠拂其羽。家语，季康子曰：吾闻玄冥为水正，此卽五行之主也。司马相如大人赋曰：左玄冥而右黔雷。属箕伯以函风兮，惩淟涊而为清。函，含也。惩，腾也。清，静也，善曰：风俗通曰：风师者，箕星也，主簸物，能致风气也。易曰：巽为长女，长者伯之，故曰风伯也。楚辞曰：切淟涊之流俗兮。王逸曰：淟涊，垢浊也。拽云旗之离离兮，鸣玉鸾之譻譻。鸾，鸾镳也。譻譻，声也。善曰：楚辞曰；载云旗之委蛇。又曰：鸣玉鸾之啾啾。譻，古嘤字。涉清霄而升遐兮，浮蠛蠓而上征。霄，微云也。善曰：楚辞曰：涉青云而泛滥兮。甘泉赋曰：腾清霄而轶浮景。又曰：浮蠛蠓而撇天。淮南子曰：蠛蠓硙而雨，春而风。言羣而上下至疾。曰：溢埃风而上征。纷翼翼以徐戾兮，焱回回其扬灵。戾，至也。回回，光明貌。善曰：说文曰：焱，火华也。言光之盛如火之华。楚辞曰：皇剡剡其扬灵。王逸曰：扬其光灵也。叫帝阍使辟扉兮，觌天皇于琼宫。叫，呼也。阍，主门也。辟，开也。扉，宫门阖也。觌，见也。天皇，天帝也。善曰：楚辞曰：吾令帝阍开关兮。杨雄甘泉赋曰：选巫咸兮叫帝阍。聆广乐之九奏兮，展泄泄以肜肜；聆，听也。广乐，乐名也。展，信也。泄泄、肜肜，皆乐貌。善曰：史记曰：赵简子病，二日而寤，曰：我之帝所甚乐，与百神游于钧天，广乐九奏万舞。左氏传曰：郑庄公入而赋：大隧之中，其乐也肜肜。姜出而赋：大隧之外，其乐也泄泄。杜预云：融融，和也。泄泄，舒散也。融与肜古字通。考治乱于律均兮，意建始而思终。律，十二律。均，所均声也。建，立也。善曰：琴道曰：琴七丝，足以通万物而考治乱也。乐汁图征曰：圣人往承天助以立五均。均者，夹律调五声之均也。宋均曰：均长八尺，施弦以调六律五声。惟般逸之无斁兮，惧乐往而哀来。孔安国尚书传注曰：斁，猒也。善曰：庄子曰：乐未毕也，哀又继之。素女抚弦而余音兮，太容吟曰念哉。建始念终也。素，素女也。太容，黄帝乐师也。高诱淮南子注曰：素女，黄帝时方术之女也。善曰：史记曰：泰帝使素女鼓五十弦瑟。旧注本素下无女字，今本有之。尚书曰：帝念哉。既防溢而靖志兮，迨我暇以翶翔。靖，静也。迨，及也。广雅曰：翶翔，浮游也。善曰：字林曰：靖，立也。毛诗曰：迨我暇矣。又曰：将翶将翔。
　　出紫宫之肃肃兮，集太微之阆阆。天文志曰：中宫太极星，其一明者，泰一常居也，旁三星三公，后句曲四星，一星正妃，余三星后宫之属也。环卫十二星，藩臣。皆曰紫宫。善曰：紫宫、太微，二星名也。春秋合诚图曰：紫宫，帝太宫也。又曰：太微，其星十二。字林曰：阆，高貌。甘泉赋曰：阆阆其寥廓。阆，音郎。命王良掌策驷兮，踰高阁之将将。善曰：春秋元命苞曰：汉中四星，天骑，一曰天驷，旁一星王良，主天马也。汉书天文志曰：王良，车骑，古善驭者。汉书曰：营室为清庙。又曰：离宫、阁道。建罔车之幕幕兮，猎青林之芒芒。善曰：罔车，毕星也。青林，天苑也。河图曰：桐柏山上为掩毕，三危山上为天苑。弯威弧之拔剌兮，射嶓冢之封狼。弯，引也。威弧，星名也。拔剌，弯弓貌。善曰：杨雄河东赋曰：玃天狼之威弧。汉书曰：狼下有四星曰弧。淮南子曰：琴戒拨剌。高诱曰：拨剌，不正也。河图曰：嶓●，山名。此山之精，上为星，名封狼。拔，方割切。剌，力达切。观壁垒于北落兮，伐河鼓之磅硠。壁，营壁也。垒，中垒也。北落，星名也。伐，击也。河鼓，星名也。磅硠，声也。善曰：汉书曰：羽林天军西为垒，或曰钺。傍一大星曰北落。尔雅曰：河鼓谓之牵牛。今荆人呼牵牛星为檐鼓。檐者，荷也。乘天潢之泛泛兮，浮云汉之汤汤。天潢，天津也。泛泛，流貌也。云汉，天河也。汤汤，水流也。善曰：乐纬曰：商为五潢。宋均曰：五潢，天津之别名也。毛诗曰：倬彼云汉。倚招摇摄提以低佪流兮，察二纪五纬之绸缪遹皇。二纪，日月也。五纬，五星也。摄提，星名，形似车。礼记曰：以日星为纪。善曰：汉书，杓端有两星，一内为矛，为招摇。孟康曰：近北斗者招摇。流，缭绕也。汉书曰：摄提直斗柄所指，以建时节，故曰摄提。越绝书，范蠡曰：天贵持盈，不失日月星辰纪纲。易干凿度曰：五纬顺轨，四时和栗。宋均曰：和栗，气和而严正。绸缪，连绵也。遹皇，往来貌也。偃蹇夭矫娩以连卷兮，说文曰：生子二人俱出为娩。纂要曰：齐人谓生子曰娩。善曰：偃蹇，骄傲之貌也。夭矫，自纵恣貌也。娩，跳也。连卷，长曲貌。娩，匹万切。杂沓丛飒以方骧。善曰：众多之貌。，音悴。戫汨●泪沛以罔象兮，善曰：皆疾貌。罔象，卽仿像也。楚辞曰：沛罔象而自浮。戫，一六切。●，力凋切。泪，音戾。烂漫丽靡藐以迭。分布远驰之貌。善曰：烂漫，分散貌。藐，远貌。迭，过也。，突也。，音唐。凌惊雷之礚兮，弄狂电之淫裔。凌，乘也。淫裔，电貌。善曰：楚辞曰：凌惊雷轶骇电兮。礚，雷声也。上林赋曰：淫淫裔裔。，音苦郎切。踰痝鸿于宕冥兮，贯倒景而高厉。痝鸿宕冥，皆天之高气也。善曰：孝经援神契曰：天度痝鸿孳萌。宋均曰：痝鸿，未分之象也。楚辞曰：贯蒙鸿以东朅兮。说文曰：宕，过也。冥，窈也。凌阳明经曰：倒景气，去地四千里，其景皆倒在下。楚辞曰：飒弭节而高厉。痝，莫孔切。鸿，胡孔切。宕，徒浪切。廓荡荡其无涯兮，乃今窥乎天外。宋玉大言赋曰：长剑耿耿倚天外。
　　据开阳而俯视兮，临旧乡之暗蔼。善曰：春秋运斗枢曰：北斗七星，第六开阳也。楚辞曰：忽临睨夫旧乡兮。悲离居之劳心兮，情悁悁而思归。楚辞曰：将以遗夫离居。字林曰：悁，忿恨也。善曰：毛诗曰：劳心悁悁。乌玄切。魂眷眷而屡顾兮，马倚辀而徘徊。辀，车辕也。善曰：韩诗曰：眷眷怀顾。毛诗曰：屡顾尔朴。虽游娱以偷乐兮，岂愁慕之可怀。善曰：楚辞曰：聊假日而偷乐兮。出阊阖兮降天途，乘焱忽兮驰虚无。阊阖，天门也。降，下也。善曰：楚辞曰：倚阊阖而望兮。又曰：乘回风而远游。服虔甘泉赋注曰：焱，风也。上林赋曰：凌惊风，历骇焱，乘虚无，与神俱。焱，必遥切。云菲菲兮绕余轮，风眇眇兮震余旟。楚辞曰：云菲菲而承宇。眇眇，远貌。周礼曰：鸟隼为旟。尔雅曰：错鸟隼为旟。此谓合剥鸟皮毛置之竿头，卽礼记所谓载鸿及鸣鸢也。缤连翩兮纷暗暧，儵眩眃兮反常闾。苍颉篇曰：眩眃，目视不明貌。善曰：眩，音悬。眃，音云。
　　收畴昔之逸豫兮，卷淫放之遐心。善曰：左氏传，羊斟曰：畴昔之羊，子为政。毛诗曰：逸豫无期。楚辞曰：神要眇以淫放。毛诗曰：无金玉尔音而有遐心。修初服之娑娑兮，长余佩之参参。善曰：楚辞曰：退将复修吾初服。又曰：长余佩之陆离。文章奂以粲烂兮，美纷纭以从风。御六艺之珍驾兮，游道德之平林。周礼曰：六艺，礼、乐、射、御、书、数。毛诗曰：依彼平林。结典籍而为罟兮，驱儒墨以为禽。儒家者，述圣道之书也，以仁义为本，以礼乐为用。墨家者，强本节用之书也，以贵俭尚贤为用。善曰：驱，音驱。墨，墨家流也。玩阴阳之变化兮，咏雅颂之徽音。善曰：孙卿子曰：四时代御，阴阳交化。周易曰：四时变化。毛诗曰：大姒嗣徽音。嘉曾氏之归耕兮，慕历阪之嵚崟。善曰：琴操曰：归耕者，曾子之所作也。曾子事孔子十有余年，晨觉，眷然念二亲年衰，养之不备，于是援琴鼓之曰：歔欷归耕来兮！安所耕历山盘兮！恭夙夜而不贰兮，固终始之所服。不贰，不差贰也。服，所服事也。善曰：毛诗曰：夙夜在公。楚辞曰：事君而无贰。夕惕若厉以省兮，惧余身之未勑。勑，整也。善曰：周易曰：君子夕惕若厉，无咎。苟中情之端直兮，莫吾知而不恧。善曰：楚辞曰：苟余情之端直。又曰：国无人兮莫我知。小雅曰：小愧为恧，女六切。默无为以凝志兮，与仁义乎逍遥。善曰：老子曰：上德无为。楚辞曰：超无为以志清。上林赋曰：驰骛乎仁义之涂。不出户而知天下兮，何必历远以劬劳？善曰：老子曰：不出户而知天下，不窥牖而见天道。河上公曰：圣人以己身知人身，以己家知人家，所以见天下矣。毛诗曰：之子于征，劬劳于野。
　　系曰：系，系也。言系一赋之前意也。天长地久岁不留，善曰：老子曰：天长地久。天地所以长且久者，以其不自生，故能长生。俟河之清秪怀忧。秪，适也。善曰：左氏传，子驷曰：周谚有之，曰：俟河之清，人寿几何。杜预曰：逸诗也，言人寿促而河清迟也。京房易传曰：河千年一清。愿得远渡以自娱，上下无常穷六区。善曰：楚辞曰：远度世以忘归。六区，上下四方也。周易曰：上下无常，非为邪也。超踰腾跃绝世俗，飘遥神举逞所欲。说文曰：逞，极也。天不可阶仙夫稀，善曰：周髀曰：天不可阶而升。柏舟悄悄不飞。柏舟，诗篇名也。注：愠，怨也。悄悄，忧貌。羣小，众小人在君侧也。，恨也。其诗曰：忧心悄悄，愠于羣小。又曰：静言思之，不能奋飞。注：不如鸟奋翼而飞去。臣不遇于君，犹不忍去，厚之至也。松乔高跱孰能离，松，赤松子；乔，王乔。离，附也。结精远游使心。，离也。善曰：楚辞曰：愿轻举而远游。公羊传曰：其妻子。何休曰：，犹提将也。回志朅来从玄谋，朅，去也。善曰：刘向七言曰：朅来归耕永自疎。获我所求夫何思！夫，复也。
　　文选考异
　　注「平子名衡」下至「系曰」　袁本、茶陵本作「玄道也德也其作此赋以修道德志意不可遂愿轻举历远游六合之外势既不能义又不可故退而思自反其系曰」四十五字。
　　注「夫何思玄而已」　袁本、茶陵本重「思」字。
　　注「众妙之门」　袁本、茶陵本此下有「平子时为侍中诸常侍恶直丑正危衡故作思玄非时俗」二十二字。案：此节注修改，盖初与二本同也。未详尤所据。凡本卷以下增多。皆仿此。
　　旧注　袁本、茶陵本「旧」上有「张平子」三字。案：有者是也。此每篇下所标作人姓名。
　　注「结深兰之亭」　袁本、茶陵本重「亭」字，是也。
　　注「尚书帝曰」　袁本、茶陵本无「帝」字，是也。
　　注「隤恺」　袁本、茶陵本「恺」作「敳」，是也。
　　注「毛苌传曰」下至「此言无遣为法也」　袁本、茶陵本无此二十一字。
　　注「而吾曰遇之」　袁本「曰」作「日」，是也。茶陵本亦误「曰」。
　　注「汉书曰贾谊曰」下至「曰阽」　袁本、茶陵本无此二十六字。
　　恶既死而后已　何校「恶」改「要」。陈云范书作「要」。袁本、茶陵本作「要」，云善作「恶」。案：各本所见，传写误也。
　　注「礼记曰箪笥」下至「盖珤字相似误耳」　袁本、茶陵本作「员曰箪方曰笥并盛食器也」，无上八字、下十七字。
　　注「馽中立切今赋作絷字」　袁本、茶陵本无此九字。
　　注「萧该音本作陂」下至「陂邪也」　袁本、茶陵本无此三十五字。
　　注「善曰贾逵曰」　袁本、茶陵本无「贾逵曰」三字
　　注「说文曰辫」下至「鞶带也」　袁本、茶陵本无此二十九字。
　　注「说文曰珩」下至「所以节行」　袁本、茶陵本无此二十一字。
　　昭彩藻与琱琭兮　陈云「琱琭」，范书作「雕琢」。袁本云善作「琱琭」。茶陵本云五臣作「雕琢」。案：「琱」卽「雕」字，善不注「琭」，恐传写误。
　　注「夏末乃止」　袁本、茶陵本无此四字。
　　注「顺阴阳气而生」　案：「阳」字不当有。各本皆衍。
　　注「贼害之鸟也」下至「缪也」　袁本、茶陵本无此十三字。
　　注「尔雅曰苬芝」下至「瑞草」　袁本、茶陵本无此十五字。
　　咨姤嫮之难兮　何校「姤」改「妬」。陈云范书作「妬」。袁本云善作「姤」。茶陵本云五臣作「妬」。案：各本所见，皆传写误。善注云「妬，恶也。」章怀注后汉书曰：「言嫉妬者，憎恶美人，故难与并也。」善意正如此，作「妬」无疑，若作「姤」，与「恶也」之训不复可通。各本并注中亦误作「姤」字，遂以为与五臣有异，其实非也。作「妬」字误而为「姤」，已见颜氏家训，是此二字多混。
　　注「羡韩众之流得一」　案：「流」字不当有。各本皆衍。皆引远游文。
　　卽岐址而●情　袁本、茶陵本「●」作「胪」，注同，是也。何、陈皆云后汉书作「摅」，详旧注云「陈也，善云「力于切」，选文不作「摅」，与范书异也。
　　注「上九爻辞云肥遁」　案：「肥」当作「飞」，下「故名肥遁」同。各本皆误。正文作「飞」，何云后汉书作「飞」。陈云七启有「飞遁离俗」语，上注亦作「飞」，此不知者改之耳。
　　注「又曰聊浮游于山陿」　袁本、茶陵本无此八字。
　　注「遁下体是艮」下至「故曰扬声」　袁本、茶陵本无此二十六字。
　　注「遁上九变为兑」下至「故曰不营」　袁本、茶陵本无此六十四字。
　　注「天为泽」　袁本、茶陵本「天」上有「故曰」二字。
　　注「虽复险戏世路可知」　袁本、茶陵本无此八字。
　　注「玉阶天子阶也」下至「言尚欲进忠贤」　袁本、茶陵本无此二十四字。
　　注「东龟长又曰东曰龟甲属」　袁本、茶陵本无「长又曰东曰龟」六字。案：「甲」当作「果」，各本皆讹。
　　注「尔雅曰龟」下至「以甲卜审」　袁本、茶陵本无此二十七字。
  </div>
  <div class="pagination">
   <a href="文选_page27.html">
    上一页
   </a>
   <span>
    ...
   </span>
   <a href="文选_page23.html">
    23
   </a>
   <a href="文选_page24.html">
    24
   </a>
   <a href="文选_page25.html">
    25
   </a>
   <a href="文选_page26.html">
    26
   </a>
   <a href="文选_page27.html">
    27
   </a>
   <span class="current-page">
    28
   </span>
   <a href="文选_page29.html">
    29
   </a>
   <a href="文选_page30.html">
    30
   </a>
   <a href="文选_page31.html">
    31
   </a>
   <a href="文选_page32.html">
    32
   </a>
   <a href="文选_page33.html">
    33
   </a>
   <span>
    ...
   </span>
   <a href="文选_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
