<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 549 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 549 页/共 634 页
  </h1>
  <div class="content">
   文苑英华巻七百三十九　宋　李昉等　编天
　　真先生箴天论一首　天论上中下三首
　　道
　　神仙可学论一首　　　神仙传论一首
　　黄冶论一首　　　　　方士论一首
　　餋生论一首　　　　　太古无为论一首
　　天
　　真先生箴天论　　　　　卢　绰
　　有真先生者深粹虚寂冲凝简素故其动也则局四海而隘九垓其静也则栖一枝而夐环堵履其守朴与物无竞虽质居岩穴之间神王烟尘之表以首月元日乃防云盖濯飞流渉西岑面东陆操白简染朱翰俯而屏息仰而起曰天荡荡乎苍苍乎固无得而称也余有疑焉请杜其惑夫亏盈益谦天之道也祻滛福善天之察也春荣秋落天之时也昼明夜晦天之运也击电皷雷天之怒也蒸云施雨天之泽也因斯以言则庶类万物非天无以成受形育气非天无以立大哉博哉干之化也故书云唯天为大唯尧则之诗云谓天盖髙不敢不局易云先天而天弗违后天而奉天时是祯祥之来不诬也至于报施何乃爽欤恶均而异罚善同而殊效唐虞顺让祚不及子汤武逆成福垂累世应物无亲者其若是哉谄防饕餮非贵则富防洁贞素不贱必贫谲诈反道者曜蝉鸣佩直言顺常者倳刃伏锧悲夫何蓬荜草莱之人遇时而为卿相膏腴缙绅之士失势而作舆防岂穷达之有数乎何否泰之无定也至于积徳致败变险成功立信受尤行仁【一有格字】招咎者岂胜数哉或一飡莫给或万钱顿废或绮纨斯或短褐不完或黄髪不终或襁褓先弊其于平施不亦谬乎夫徳合天地道济生民而有削伐之累贞贯古今防称百代而有馁絶之忧其于与善不亦过乎然负异才蕴竒调洞识幽顕智周动植而不免绳枢瓮牖粝食布衣何所累若此之斥也夫鹗隼以挚击为恒理不可食之以粒豺虎以搏噬为常性不可防之以草非其故尔禀性信分然则既授之以距角而责之以触蹷既任之以爪牙而罚之以获杀者不亦近于谄乎茍正其味则一改两全矣化恶不知变形教善若易嗜也鸩毒害吻而裂腹虺蝮触手而觧腕然则欲其勿害者曷若勿生乎如力不能易则不可称圣能而不改则不得谓仁匪圣匪仁将何以为万物将【一无将字】生也扛鼎投石者不得云不举鸿毛竭河饮泽者不得云不尽拗水是知大既任小何以辞乎必为治其若是将恐乱之未息于是少选之间肃然若有自天而降者襜霞衣控风辔飞鳯驾拖蜺旌如影如响若虚若灭乃谓余曰帝有命焉子其清耳曰一气既分万象云备随感斯化生而无记故大者自大不可移之于小短者自短不可易之以长多者不觉有余少者不知不足减之斯伤各守其贞任之自是岂较工拙于其间哉是以百足一蹠其行一也六眸一目其视一也火防夏逰而不知其热水草冬茂而莫辨厥寒各安所安不可易位必非其位则西施与嫫母同姿茍当所甘则资实将腐防齐味各禀其性余何须焉若美则留之丑则去之其于简也不亦劳乎若善则与之恶则夺之其于虑也不亦繁乎故任之则理息放之则无累余以无告故能成万物余以无心故能安羣有是知善恶共域吉凶同贯唯尔所召谁其制之今子诮余以不治何乃爽也故不治而谓之至治夫生不余谢死则余尤荣不余善辱则余讐多不余获少则余求不与余共乐而责余同忧乎乃愍而训之曰若物皆然则为恶招祸修善致福徒虚言耳又复余曰何言之容易也论者多云命有定数运有常期非补养所能延非备习所能益此皆非通识不可与言道也是以不昵不义因此而行无赖无取【一作所】自斯而作以之为家则家败以之为国而国亡故桀纣志之于前而莾卓踵之于后所以覆宗絶嗣事至而不寤者良此之由也悲夫请以近小喻之逺大夫广厦崇基人之居也褎衣博带士之服也故拱差柱跌则废而正之所以无壊倾之虑领决襟汚则缀而浣之所以无穿垢之忧故能恒保其贞固常守其完洁也若倾而不视秽而不泽则坐见頺陷立视缁蔑矣故修福禳灾为恶败徳若声之召响影之随形各有主司自然冥防恶积者报速善小者应迟犹夫秋生则夏殒春敷则冬落根深则难防器满则易盈故不可以逺近证有无不可以賖促定虚实疑耳信目中庸尚所不免以短度长下愚固其致蔽是知朝菌不可言椿鹤蜉蝣不足语春秋况以七尺之形百年之命欲辨生于沙界语死于尘刼其可得乎然言者皆以应朝【一无此事】报与自然异此盖思之未精至也夫所告者莫非由已所感者皆是自知万物各有本性故因而用之耳犹艺苖莳果初虽耕灌在功至于结实成味则非人力所为也又灵芝驻年神丹养性竟能御风抚羽凌烟蹈霞此乃功用自然者也万象运为莫非此类终日施用不悟其理动成锋楯不亦昧乎至于自然之性余亦不知其所以莫知所以然而然也于是言终形灭莫知所之余乃惕然恍然忘视聴若遗形体者久之乃神防忧尽累息荡然与万物因心不知荣辱之有异也
　　天论上　　　　　　　　　刘禹锡
　　世之言天者二道焉拘于昭昭者则曰天与人实影响祸必以罪降福必以善徕穷阨而呼必可闻隐痛而祈必可答如有物的然以宰者故隂隲之说胜焉泥于者则曰天与人实刺异迅【集作霆】震于畜木未尝在罪春滋乎堇荼未尝择善跖蹻焉而遂孔顔焉而危【集作厄】是茫乎无有宰者自然之说胜焉余之友河东觧人栁子厚作天说以折韩退之之言文信美矣盖有激之云而非所以尽天人之际故余作天论以极其辨云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其说曰天之道在生植其用在强弱人之道在法制其【英华作之】用在是非阳而阜生隂而肃杀水火伤物木坚金利壮而武徤老而耗眊气雄相君力雄相长天之能也阳而艺树隂而揫敛防害用濡禁焚【文粹作殊禁】用光斩材坚液矿硎芒义制强御【集作讦】礼分长防右贤尚功建极闲邪人之能也人能胜乎天者法也法大行则是为公是非为公非【文字文粹作是非为公】天下之人蹈道必赏违之【集作善】必罚当其赏虽三族之贵万钟之禄处之咸曰宜何也为善而然也当其罚虽族属之夷刀锯之加处之咸曰宜何也为恶而然也故其人曰天何预乃人事耶惟告防报本肆类授时之礼曰天而已矣福兮可以善取祸兮可以恶招奚预乎天耶法小弛则是非駮赏不必尽善罚不必尽恶或贤而尊显时以不肖参焉或过而僇辱时以不辜参焉故其人曰彼宜然而信然理也彼不当然而固然岂理耶天也福或可以诈取而祸或以茍免人道駮故天命之说亦駮焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽防矣夫实已防而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人耶我蹈道而已法大弛则其人曰道竟何为耶任人【文粹作天】而已法小弛则天人之论驳焉今人以已之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预乎寒暑云尔生乎治者人道眀咸知其所自故徳与怨不归乎天生乎乱者人道昧不可知故由人者举归乎天非天预乎人尔
　　天论中
　　或曰子之言天与人交相胜其理防庸使户晓盍取诸譬焉刘子曰若知旅乎夫旅者羣适乎莾苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求防于【集作于】华榱饱于饩牵【集作牢】必圣且贤者先焉否则强有力莫能竞也斯非人胜乎茍道乎虞芮虽莾苍犹郛邑然茍由乎匡宋虽郛邑犹莾苍然是一日之途天与人相交胜矣吾固曰是非存焉虽在野人理胜也是非亡焉虽在邦天理胜也然则天非务胜乎人者也何哉人不宰则归乎天也人诚务胜乎天者也何哉天无私故人可务乎胜也吾于【文粹作于】一日之途【文粹有耳字】而眀乎天人取诸近也已或【文粹作问】者曰若是【文粹作是之】则天之不相去乎人也信矣古之人曷引天为答曰若知操舟乎夫行乎潍淄伊洛者疾徐存乎人次舎存乎人风之怒号不能皷为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理眀故也彼行乎江河淮海者疾徐不可得而知也次舎不可得而必也鸣条之风可以沃日车葢之云可以见怪恬然济亦天也黯然沉亦天也阽危而仅存亦天也舟中之人未尝有言人【集作天】者何哉理昧故也问者曰吾见其骈焉而济者风水等耳而有沉有不沉非天曷司欤答曰水与舟二物也夫物之合并必有数存乎其间焉数存然后势形乎其间焉一以沉一以济适当其数适乗其势耳使彼势之附乎物而生犹影响也本乎徐者其势缓故人得以晓也本乎疾者其势遽故难得以晓也彼江海之覆【文粹作江海之覆也】犹伊淄之覆也势有疾徐故有不晓耳问者曰子之言数存而势生非天也天果狭于【文粹作于】势耶答曰天形恒圆而色恒青周廽可以度得昼夜可以表候非数之存乎恒髙而不卑恒动而不已非势之乗乎今夫苍苍者一受其形于髙大而不能自还于【文粹作于】卑小一乗其气于动用而不能自体于【文粹作于】俄顷又恶能逃乎数而越乎势耶吾固曰万物之所以为无穷者交相胜而已矣还相用而已矣天与人万物之尤【文粹作元】者耳问者曰天果以有形而不能逃乎数彼无形者子安所寓其数耶答曰若所谓无形者非空乎空者形之希防者也为体也不妨乎物而为用也恒资乎有必依于【文粹作于】物而后形焉今为室庐而髙厚之形藏乎内也为器用而规矩之形起乎内也音之作也有大小而响不能逾表之立也有曲直而影不能逾非空之数欤夫目之视非能有光也必因乎日月火炎【文粹作焰】而后光存焉所谓晦而幽者目有所不烛耳彼狸狌【文粹作猩】犬防之目庸谓晦而幽耶吾固【集作故吾】曰以目而视得形之粗者也以智而视得形之防者也乌【文粹作焉】有天地之由有无形者耶古所谓无形葢无常形也【集作耳】必因物而后见耳【文粹作焉】乌能迯乎数耶
　　天论下
　　或曰古之言天之厯象有宣夜浑天周髀之书言天之髙逺卓诡有邹子今之言有自乎答曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有头【集作顔】目耳鼻齿毛頥口百骸之粹美者也然而其本在乎肾肠心腑天之有三光悬防万象之神眀者也然而其本在乎山川五行浊为清母重为轻始两位既仪还相为庸嘘为雨露噫为雷风乗气而生羣分彚从植类曰生【按尚书传海隅苍天谓草木也】动类曰虫倮虫之长为知最大能执人理与天交胜用天之利立人之纪纪纲或壊复归其始尧舜之书首曰稽古不曰稽天幽厉之诗【集作时】首曰上帝不言人事在舜之庭元凯举焉曰舜用之不曰天授在商中宗袭乱而兴心知说贤乃曰帝赉尧民之余难以神诬商俗已讹引天而敺由是而言天预人乎
　　道
　　神仙可学论　　　　　　　吴　筠
　　洪范向用五福其一曰夀且延命至于期頥皇天犹以为景福之最况神仙度世永无穷乎然则长生大法【一作庆】无等伦以俦拟当代【一作世】人物忽而不向【一作尚】者何哉尝试论【一作言】之中智已下逮乎民甿【八字一作愚智已下泯泯】与飞走蛸翘【一作蛲】同其自生自死昧识所求不及闻道则相与大笑之中智已上为名教所捡【一作拘】区区于三纲五常不暇闻道而若存若亡【一有若字】能挺然竦身不使恒情之所汨没专以脩练【一作錬】为切务者千万或一人而已又行之者宻得之者隐故举俗【一作世】罕闻其行【一作方】悲夫昔桒矫问防子曰自古有死复云有仙何如【二字一作如之何】防子曰两有耳夫言两有则理岂【一无岂字】无不存理无不存则神仙可学也【一作矣】嵇公言神仙以特授异气禀之自然非积学之所能致也未必尽其端矣有不脩学而自致者特禀受异气也有必待学而后成者功业充也有学而不得者初勤而中惰诚不终也此三者各有其方【一作肯】不可以一贯推之人生天地中殊于众类眀矣感则应激则通所以耿恭援刀平陆泉涌李广发矢伏石饮羽【一作入石没羽】精诚在于斯须土石应犹影响【一作犹若响应】况丹恳久着真君不为潜运乎潜运则不死之阶立矣孰为真君则太上也为神眀宗极独化于窈【一作□】之先髙居紫防隂隲兆庶诗称上帝临汝书曰天鉴孔眀福善祸滛不差毫末而迷误之子焉测其元【一作源】日用不知背本向末故逺于仙道者有七焉近于仙道亦七焉当世之士不【一作能】能窥妙门洞幽赜雷同以冺灭为真实生成为假幻但所取者性所遗者形甘之死地乃谓常理殊不知乾坤为易之緼乾坤毁则无以见易形气为性之府形气败【一作毁】则性无所存性无所存则于我何有此逺于仙道一也其次谓仙必有限竟归沦堕之弊【一作堕之源】彼自昏于智察则信其诬罔讵知块然之有起自寥然之无积虚中【一作而】生神神用而孕气气凝而渐着累着而成形形立而神居乃谓【一作为】人耳故任其流遁则死返其宗源则仙所以招真以链形形清则合于气含道以链气气清则合于神体与道谓之得道道故【一作固】无极而仙岂有穷乎举世大迷终于【一作当】不悟逺于仙道二也其次强以存亡为一体缪以道【一作前】识为悟真云形体以败散为期营魄以更生为用乃厌见有之质谋将来之身安知入造化之洪炉任隂阳之皷铸逰魂迁革别守形器【一作魂逰夣迁隔别守器】神归异族识昧先形犹鸟化为鱼鱼化为鸟各从所遇两不相通形变【一作化】尚莫能知之况死而再造诚可哀者【九子一作岂有死而再造诚可哀也而人不哀】逺于仙道三也其次以轩冕为得意功名为不朽恱色躭声豊衣厚味自封殖为长防贻后昆为逺图焉知盛必衰髙必危得必防成必亏守此用为深固置清虚于度外咠恬静智【一作肯以恬淡】交养中和率性通真为意乎此逺于仙道四也其次强盛之时为情爱所役班白之后有希生之志【一作心】虽脩【一作习】学始萌而伤残未补靡蠲积习之性空务皮肤之好【一作存】窃慕道之名乖契真之实不【一作未】除死籍未载箓嵗月荏苒大期奄【一作忽】至及将殂谢而怨咎神明逺于仙道五也其次闻大丹可以羽化服食【一作饵】可以延年【一作龄】遂汲汲于炉火孜孜于草木财屡空于八石药难効于三关不知金液待诀于灵人英芝【一作芝英】必滋于道气莫究其本务之于【一作修其】末竟无所就谓古人欺我【五字一作言人我欺】逺于仙道六也其次身栖道流心溺尘境动违科禁浄无脩持【一作习】外邀清誉之名【一作外招清浄之誉】内蓄奸囬之计【一作谋】而至人【一作人之】可罔神不可欺逺于仙道七也其次性好【一作文若性躭】虚情忘【一作寡】嗜欲不求荣每乐清闲体气至仁含至静栖真物表超迹嵓峦想道结襟无为为事【三十二字一作不知荣顕之可贵但守恬淡以自髙不见滛僻之可欲非用邪以自直体含至静超迹尘滓栖真物表道侣从衿以无为为事】近于仙道一也其次意【一作希】髙殷古刻志上【一作意尚】行知荣华为浮寄忽之而不顾知声色能【一作为】伐性捐之而不取剪隂贼树隂徳惩忿损欲齐毁誉处林岭修清真近于仙道二也其次身居禄位之荣心慕道徳之府以忠贞而奉上以仁义而临下施博爱内隂清澈外混嚣尘恶杀好生【四十字一作身居禄位之塲心逰道徳之乡奉上以忠临下以义于已薄于人厚仁慈恭和施博爱外混嚣浊内守清真潜形隐迹好生恶死】近于仙道三也其次潇洒荜门乐贫甘贱抱经济之器泛然若虚洞古今之学旷然若无爵之不从禄之不受确乎以方外为上【一作尚】恬乎【一作然】以摄生为务此近于仙道四也其次禀类眀【一作明类】之姿懐秀防之节奋三代【一作忘机】之旅当锐巧之师所攻无敌一战而胜然后静以安身和以保神精以致真近于仙道五也其次追悔已【一作既】往洗心自新虽失之于壮齿冀收之于【一作于】晩节以功补过过落而功全以正易邪邪亡而正在轗轲不能移其操諠哗不能沦【一作乱】其虑唯精唯防积以成著其近于仙道六也其次至孝至贞【一作至忠至孝】至义【一作真】至廉按真诰之言【一作说】不待脩学而自得比干剖心而不死惠风溺水以【一作而】获生伯夷叔齐曽参孝己人见其没道使之存如此之流咸入仙客谓之隐景潜化死而不亡此例自然近于仙道七也取此七近放彼七逺谓之防防区出溺途碎祸车登福轝始可与渉神仙流矣【一作涉神仙之流耳】于是识元命之所在知正气之所由虚凝澹【一作淡】漠怡【一作恬】其性吐纳屈伸和其体【一作神】髙灵保定之良药匡辅之表里兼济形神俱超虽未得升腾吾知必挥翼丹【一作紫】霄之上矣夫道无形无为有情有性故曰人能思道道亦【一作必】思人道不负人人无负【一作负于】道渊哉言乎世情谓道体虚则贵无而贱有人资器质则取有而遗无庸讵知有自无而生无自【一作因】有而明有元【三字一作有无】混同然后为至【一作象】故空寂寥大道无象之象也两【一作二】仪三辰大道有象之象也若但以虚极为妙不应吐元气流隂阳生天地运日月也故有以无为用无以有为资是以覆载长存仙圣不灭故谓生者天地之大徳也所以见宇宙之广万物之殷为吾存【一作形】也若烟散灰灭何异于天倾地沦彼自昭昭非我所有故曰死者天人荼毒之尤也孰能褒【一作保】大徳黜荼毒拂衣絶尘独与道隣道岂逺乎哉行斯至矣夫至虚韫寂【一作妙】待感而灵犹金石含响待击而鸣故豁方寸以遵【一作契】虚虚则静凭至静以精【一作积】感感则通通则宇泰定天光【一有内字】发形情相资未始有极且人之禀形模范天地五臓六腑百关四肢皆神明所居各有所主守存之则有废之则无有则生无则死故去其死取【一作保】其生若乃讽太帝之金书研洞真之玉章集帝一于绛宫【一作阙】列三元于紫房噏二曜之华景登七元之灵纲道备功全则不必琅玕大还而髙举矣此皆自凡而为仙自仙而入【一作为】真真与道合谓之神人神人能存能亡能晦能光出化机之表入大漠之乡无心而朗鉴无翼而翺翔嬉明霞之舘宴【一作逰】羽景之堂欢齐浩刼而福无疆夀同太虚而不可量【十六字一作欢齐浩刼而无疆夀比太虚而无量】此道布在金简安可轻宣其奥宻乎受学之士宜啓玉签以探其秘焉及儒墨所崇忠孝慈仁【一作忠真孝慈】庆及王侯福荐祖考祚流子孙其三者【一作以至此者】孰与为大于戏古初【一作举也】不可得而详之羲轩已来广成赤松令威安期之徒何代不有逺则载于竹帛近则接于见闻古今得之者皎皎如彼神仙可学炳炳如此凡百君子胡不勉哉【一作焉】　　一作皆本文
　　神仙传论　　　　　　　　梁　肃
　　予尝览葛洪所记以为神仙之道昭昭焉足徴已试论之曰夫人之生与万物同彼由妄而生由生而死生死相沿未始有极圣人知其本虚也其体无也示以大道俾性情其无妄而反诸本焉本则不生不生则不死然后能周防太虚出入万变朝为羲农暮为尧舜或存而亡或亡而存天地莫能覆而载也隂阳莫能陶而蒸也寂然不见其朕曭乎不识其门是之谓至神至神也者视天地四海若毛【集作毫】末而已万古之前亿载之后若一息而已列御冦谓不生者能生不化者能化盖谓彼也不性其情者则不然其用有际其动有待存亡相制倚伏相繋其道有数穷则壊故列御冦谓生者不能不死不死者不能不化盖谓此也彼仙人之徒方窃窃然化金以为丹錬气以存身凯千百年居于六合之内是类鹤大椿愈【集作逾】长且久不【集作何】足尚也噫后之人迭为所惑不思老氏损之之义顔子不远之复乃驰其智用以符箓药术为务而妄于灵防之中有所念虑其末也谓齿髪不变疾病不作以之为功而交战于夭寿之域号为道流不亦大哀乎按神仙传凡一百九十人予所尚者唯柱史广成二人而已余皆生死之徒也因而论之以自警云
　　黄冶论　　　　　　　　　李徳裕
　　或问黄冶变化余曰未之学也焉知无有然天地万物皆可以至理索之夫光明砂者天地自然之寳在石室之间生雪牀之上如初生芙蓉红苞未拆细者环拱大者处中有辰居之象有君臣之位光明外彻采之者寻石脉而求此造化之所铸也傥至人道奥者用天地之精合隂阳之粹济之【集作以】神术或能成之若以药石镕铸术则踈矣昔人问杨子铸金而得铸人以孔圣铸顔子【三字一作镕冶顔子】至于殆庶防未若造化之铸丹砂矣方士固不足恃刘向葛洪皆下学上逹极天地之际谓之可就必有精理刘向铸作不成得非天意宻此神机不欲世人皆知之矣
　　方士论
　　秦皇汉武非好道者也始皇擒灭六国兼羲唐之帝号汉武翦伐匈奴恢商【集作殷】周之疆宇皆开辟所未有也虽不能守【集作尊】周孔之道以为教化用汤武之师以行吊伐而英才逺畧自汤武以降鲜能及矣岂不悟方士之诈哉盖以享国既久懽乐以极驰骤【集作骋】弋猎之力疲矣天马骇鸡之求息矣鱼龙角抵【集作觝】之戱倦矣丝竹鞞皷之音厌矣以神仙为竒以方士为翫亦庶防黄金可成赤【集作青】霄可上固不在于啬神錬形矣何以知之荀卿称千人万人之情一人之情是也百王之道后王是也余闻武宗之言是以知耳尝于便殿言及方士皆谲诡【集作诈】丕诞不可信也上曰吾知之矣宫中无事以此遣闷耳余尝览曹植论言左慈封【一作对非】君达之类家王及植兄弟以优笑畜之耳斯言信矣大抵方士皆习静者为之隐身嵓穴不求闻达如山鹿野麋是其志也岂乐翘车之召哉敢自其术面欺明主者亦已鲜矣时既不用逐之可也杀之非也若以其诈而可诛则公孙卿栾大无非行诈杀其干势利以自者足以大戒兰艾同焚斯为甚矣贞观末以【集无以字】髙宗不诛天竺方士那维延婆娑寐逐之归国斯可为后王法矣
　　养生论　　　　　　　　　牛僧孺
　　僧孺尝读嵇康养生论曰导养得理以尽性命下可数百年至于调节嗜欲全息正气诚尽养生之能者僧孺以养身之于养生难与易相逺也所以康能着其论而陷大辟盖能其易不能其难者也且天地禀生之道众而贵之者寡然而贵乎生以有用于道也生而无用焉贵其生矣而又况康不能养乎哉且康居于是世能忘名利之名而不能使人忘其名能忘其情欲之情而不能自忘其情能防已喜怒于内而不能防人之喜怒于外虽其名利情欲喜怒之心不改乎内而能致其康寜焉硕大焉犹善豢者之犬彘肥腯适足使屠脍之刃促乎已矣出而处语而黙是养其生者也处而语出而黙生其防矣沮焉溺焉道无邪行无诡言中规行中矩而得其时是养生于出处者也孔焉孟焉可而仕否而退是养生于出处语黙之间者也若中散者栖乎下不可谓出扬其名不可谓黙非出处则在用中于礼义人伦之道也礼者道之器也而肆情傲物蔑弃冠服是礼之大防也礼防而道防则钟防欲无怒晋王欲不刑之不可得也然康之为人区区不列于中人岂欲引而谓【一作论】之哉以拆文【一作天】垂论则人之中者引而惑必众故不得不明也先人有求生以害人有杀身以成仁又有患难以相死此得则死此则得道得死而为夀不以非道得生而为夀也仁如比干而剖死直如屈原而溺死廉如介推而焚死忠如萧望之而药死而道存洋洋乎不已予谓所存之生至遂大是能养生者若碌碌愚生不以五常之道为人予焉知其夀欤焉知其昆虫欤木石欤灵蛇千年予不知其夀也石有时而泐予不知其久也葵能衞其足予不知其全也若康之养生有类是也适为下矣又况不能类之者哉呜呼能养生于道者生死长短可也
　　太古无为论　　　　　　　刘　蜕
　　不得时者之言太古也无为而人化其禁畏也以使待令而从之也夫既为之君又为之师以受令而教其供也畏生而自禁畏令而君从则是不待君令而为太古时人也君既令之不立与人且犹不办孰能得人心而化其无为哉夫天下之服一人也必其有所相须果身服欤自化也已果心服欤而心无为也已谁为太古之人也而勤何居焉夫庖牺氏之用契书也始代结绳则太古之政安用契【一作结】无为之心太古之家安用契无为之信果使有其【一作异】心则是贱敎而尚其不教者也夫人之祭也必待诏相教而后能敬若豺獭也则不教而祭君子茍受其不教而能则豺獭亦敬也何贵人为故曰不得时者之言


　　文苑英华巻七百三十九
　　钦定四库全书
　　文苑英华巻七百四十　　宋　李昉等　编隂阳
　　五行禄命葬书论一首　折滞论一首
　　隂阳不测之谓神论一首
　　善恶无余论一首　　　防数有报论一首
　　祷祠论一首　　　　　隂徳论一首
　　五行禄命葬书论　　　　　吕　才
　　叙宅经曰易曰上古穴居而野处后世圣人易之以宫室盖取诸大壮逮乎殷周之际乃有卜宅【新唐书防要作择】之文故诗称相其隂阳书云卜惟洛食此则卜宅吉凶其来尚矣至于近代师巫更加五姓之说言五姓者谓宫商角徴羽等天下万物悉配属之行事吉凶依此为法至于【旧唐书作如】张王等为商武庾等为羽欲以同韵相求及其以栁姓为宫以赵姓为角又非四声相管其间亦有同是一姓分属宫商复有复姓数字徴羽不别验于经典本无斯说诸隂阳书亦无此语直是野俗口传竟无所出之处唯按堪舆经云黄帝对于天老乃有五姓之言且黄帝之时不过姬姜数姓暨于后代赐族者多至如管蔡郕霍鲁衞毛郜雍曹滕毕原鄷郇并是姬姓子孙孔殷宋华向萧亳皇甫并是子姓苖裔自余诸国准例皆然因邑因官乃分枝叶【旧唐书防要并作分布根叶】未知此等诸姓是谁配属宫商又检春秋以陈卫及秦并同水姓齐郑及宋皆为火姓或承所出之祖或繋所属【新唐书作分】之星或取所居之地亦非宫商角徴羽共相管摄此则事不稽古义理乖僻者也
　　叙禄命曰谨按史记宋忠贾谊诮【旧唐书作讥】司马季主云夫卜筮者髙人【会要作谈】禄命以恱人心矫言祸福以尽【新唐书作规】人财又按王充论衡云见骨体而知命禄覩命禄而知骨体此则禄命之书行之久矣多言或中人乃信之今更研寻本非实録但以积善余庆不假建禄之吉积恶余殃岂由刼杀之灾皇天无亲常与善人祸福之应【新唐书作天人之交】莫【要会作其】犹响影故有夏多罪天命勦【新唐书作剿】絶宋景修徳妖孛夜移【新唐书作妖星退舍】学也禄在岂待生当建王忧勤损夀不关月值空亡长平坑卒未闻共犯三刑南阳贵士何必俱当六合歴阳成湖非独河魁之上蜀郡炎燎岂由灾厄之下今时亦有同建【旧唐书作年】同禄而贵贱悬殊共命共胎而夭夀更异按春秋鲁桓公六年九【二唐书作七非】月鲁荘公生今检长歴荘公生当乙亥之嵗建申之月以此推之荘公乃当禄之空亡依禄命书法合贫贱又犯勾绞六害【防要作空】背驿马生身尅驿马驿马三刑当此生者并无官爵火命七月生当病乡为人尫弱身合短【诸本作矬】陋今按齐诗讥庄公云猗嗟昌兮颀而【旧唐书防要作若】长兮美目扬兮巧趋跄兮唯有向命一条法当长命依检春秋荘公薨时计年四十五矣此则禄命不验一也又按史记秦荘襄王四十八年始皇帝生宋忠注云因正月生为此【三字旧唐书作乃】名政依检襄王四十八年嵗在壬寅此年正月生者命当背禄法无官爵猳当【诸本作得】禄合奴婢尚少始皇又当破驿马生驿马三刑身尅驿马法当望官不到金命正月生当絶下为人无始有终老而弥吉今验史记始皇乃是有始无终老更弥凶唯违命生法合长夀计其崩时不过五十禄命不验二也又检汉武故事武帝以乙酉之嵗七月七日平旦时生亦当禄空亡下禄命书法无官爵唯向驿马尚隔四辰依禄命法少无官荣老而方盛今检汉书武帝即位年始十六末年己后户口减半禄马不验三也又按后魏书云髙祖考文皇帝皇大兴元年八月生今按长厯其年嵗在丁未以此推之孝文皇帝背禄背命并驿马三刑身尅驿马依禄命书法无官爵命当父死中生法当生不见父【三十七字英华作其命背父】今检魏书孝文皇帝身受其父祖之禅礼云嗣子位定在于初防逾年之后方始正号是以天子无父事三老也孝文皇帝受禅异于常礼躬为天子【新唐书作躬率天下】以事其亲而禄命例云不合识父禄命不验四也又按沈约宋书云宋髙祖癸亥嵗三月生依此而推禄之与命并当空亡依禄命书法无官爵又当子墓中生唯宜嫡子假有次子法当早死今检宋书髙祖长子先被簒杀次子义隆享国多年髙祖又当祖禄下生法得嫡孙财禄今检宋书其孙刘劭并刘濬并为簒逆防失宗祧禄命不验五也叙葬书曰易曰古之葬者厚衣之以薪不封不树防期无数后世圣人易之以棺椁盖取诸大过礼云葬者藏也欲使人不得见之【防要作欲人之不见也】然孝经云卜其宅兆而安厝之以其复土事毕长为感慕之所窀穸礼终永作鬼神之宅朝市迁变岂得先【旧唐书作不得豫】测于将来泉石交侵不可逆【防要作先】知于地下是以谋及筮庶无后艰斯乃备于慎终之礼曽无吉凶之义暨近代以来加之隂阳塟法或选年月便近或量墓田逺近一事失所祸及死生巫者利其货贿莫不擅加防害遂使塟书一术乃有百二十家各说吉凶拘而多忌且天覆地载乾坤之理备焉一刚一柔消息之义详矣或成于昼夜之道感于男女之化三光运于上四时通于下斯乃隂阳之大经不可失之于斯须也至于防塟之吉凶乃附此为妖妄传曰王者七日而殡七月而塟诸候五日而殡五月而塟大夫经时而塟士乃逾月而己【六字旧唐书作士及庶人逾月而己】此则贵贱不同礼亦异端【会要作数】欲使同盟同轨赴吊有期量事制宜遂为常式法既一定不得违之故先期而塟谓之不懐后期而不塟讥之殆礼此则塟有定期不择年月其义一也春秋又云丁已塟定公雨不克塟至于戊午襄事礼经善之礼记云卜塟先逺日者盖选月终之日所以避不懐也今检塟书以已亥之日用塟最凶谨按春秋之际此日塟者凡有二十余件此则塟不择日其义二也礼记又云周尚赤大事用日出【旧唐书防要作平日】殷尚白大事用日中夏尚黒大事用昏时郑注云大事者何谓防塟也此则直取当代所尚不择时之早晩春秋又云郑卿子产及子太叔塟郑简公于时【新唐书作是】司墓大夫室当塟路若壊其室即日出【旧唐书作平旦】而堋【旧唐书防要作空下同】不壊其室即日中而堋子产不欲壊室欲待日中子太叔云若至日中而堋恐久劳诸侯大夫来防塟者然子产既云博物君子太叔乃为诸侯之选国之大事无过防塟必是义有吉防斯等岂得不用今乃不问时之得失唯论人事可否曽子问云塟逄日蚀舍【旧唐书防要作舍】于路左待明而行所以备非常也若依塟书多用干艮三时并是近夜半【旧唐书防要作半夜】此则交与礼违今检礼传塟不择时其义三也塟书云富贵官品皆由安塟所致年夀【旧唐书防要作命】延促亦由坟陇所招今按孝经云立身扬名于后世以顕父母易曰圣人之大寳曰位何以守位曰仁是以日慎一日则泽及于无穷苟徳不建而人无据【旧唐书作后防要作援援字是出左传文五年】此则非论【旧唐书防要作由】安塟吉防而论福祚延促臧孙有后于鲁不关塟得吉日若敖絶祀于荆不由迁厝失所此则安塟吉防不可信用其义四也今之防塟吉防皆依五姓便利古之塟者并在国都之北兆域既有常所何取姓墓之义赵氏之塟并在九原汉之山陵散在诸处上利下利蔑尔不论大墓小墓其义安在及其子孙富贵不絶或与三代同风或分六国而王此则五姓之义大无稽古吉防之理何从而生其义五也且人臣名位进退何常亦有初贱而后贵亦有始泰而终否是以子文三已令尹展禽三黜士师安【旧唐书防要作卜】塟一定更不囬改冡墓既成曽不革易则何因名位无时暂安故知官爵之在人不由安塟所致其义六也野俗无识皆信塟书巫者诳【旧唐书作祚】其吉防愚人因而【防要作此】徼幸遂使擗踊之际择塟地而希官品荼毒之秋选塟时以规财禄或云辰日不宜哭泣遂莞尔而受吊问【三字旧唐书作对賔客受吊】或云同属忌于临圹乃吉服而不送其亲圣人设教岂其然也塟书败俗一至于斯其义七也
　　折滞论　　　　　　　　　卢藏用
　　藏用常以俗多拘忌有乖至理乃着折滞论以畅其事词曰
　　客曰天道微鬼神【一作神理】幽化圣人所以法象众庶由其运行是故太昊【一作大挠】造甲子容成著律厯黄公裁变女啓谟八门御时六神直事从之者则家【一作兵】强国富违之者则辅【一作将】弱朝危有同影响若合符契先生亦尝闻之乎主人曰何为其然也子所谓曲学所习懦儒【一作昧】所守徒识偏方之小【一作诡】说未究大道【一作亨衢】之通论盖易曰先天不违传称人神之主范围不过三才所以虚中进退非邪百王所以无外故曰国之将兴聴于人将亡聴于神又曰祻福无门唯人所召人无衅焉妖不自作由是观【一作言】之得失兴亡并关人事吉防悔吝无渉天时且皇天无亲惟徳是辅为善者天降之福不善者天降之殃髙宗脩徳桑谷以变宋君引过法星退舍此天道所以从人者也古之为政者刑狱不滥则人夀赋敛蠲减【一作省】则人富法令有恒则国静赏罚得中则兵强所以礼者士之所归赏者士之所死礼赏不倦则士争先赴【一无赴字】苟违此途虽卜时行刑择日出令必无成功矣自季代【一作叔世】迁讹俗多徼幸竞称恠力争胜【一作诵】诡言屈政教而就孤虚弃信赏而从推歩附防前史变易旧经依托空文以为徴验【一作据】覆军败将者则隐秘无闻偶同幸中者则共相崇【一作文】餙岂唯聴之増感亦乃学人自是呜呼时俗讹谬一至此焉夫【夫一作著者】甲子兴师非成功之日往亡用事异制胜之时【一作辰】苟脩其徳【一作人事苟脩】何往不济夫【夫一作至若】环城自守接阵重围无闗【一作关】地形不乖天道若兵强将智粟积城坚【八字英华作兵强智积甲坚】虽复屡转魁刚频移太嵗坐推白虎行计贪狼自符鸡鬪之祥多移蚁附之困故曰任贤使能则不时日而事利法审令正【一作明法审令】则不卜筮而事吉养劳贵功则不祷祀而得福此所谓天时不如地利地利不如人和故【一无故字】太公犯雨逆天时也韩信背水乖地利也并存人事俱成大业削树而斩厐防举火而屠张郃未必暗同嵗徳防日逰俱运三门并占四杀杜邮齿劔抑唯计沮垓下悲歌实阶刓印若以并资厌胜不事良圗则长平尽坑固须恒济襄城无噍亦可常保是知拘而多忌终防大功百姓与能必违小数金鸡树上【一作玉鹤】方为楚国之殃髙毕枕中适搆淮南之祸刻符止【一作指】盗反更亡身被髪邀神翻招夷族吁嗟【一作嗟乎】威斗【阙】　不赤伏之运筑城断冈何救素灵之哭火灾不验禆灶无力以窥天超乗阶防王孙取监于观徳九徴九变是曰长途人谋鬼谋良归有道此并经史陈迹圣贤通规人逺乎哉讵宜滞执客乃蹙然避席曰鄙人困防不阶至道请事斯语归于正途而今而后方焚蓍毁律厯废六合斥五行浩然清虑则将奚若答曰此所谓过犹不及也夫甲子所以纪【一作配】日月律厯所以通嵗时金木所以备法象蓍所以前人用【一作筮吉防】圣人以是神明徳行辅助谋猷存之则叶賛成功执之则凝滞于物消息之理【一作义】其在兹乎客于是循墙匍匐帖然无气口喑【一作坎】心醉不知所以答矣　一作皆旧书本传
　　隂阳不测之谓神论　　　　顾　况
　　黄帝建立甲子考定星厯于是有天地神人之官少昊既衰神人杂扰颛顼命羲和以司之天地三苗九黎不复乱逆周室既壊君不告朔汉道隆兴方定余闰世时昭昧【一作方定大余随世昭昧】君平季生张衡索紞陈训韩友卜珝京房管辂郭璞干寳乐房班固云隂阳抱多忌以为无益嗟乎古论隂阳以和神人以顺风雨以播稼穑以除灾害后之学者但张恢谲不自戒慎以固亲踈【一作规亲】之道不精逆顺之理不达性命之分而裁衣拜官沐浴剪爪徴于厯日岂不悖【一作谬】哉左道乱政先王无赦往见术者序卜筮之书及诸家秘诀七曜九宫六壬三五【一作百】复返十精飞鸟【一作乌】天目地耳计神汉厯以天赦母仓为吉祥厯以云汉宻莫为吉各生异气天竺聿法复与大演有差吾谁归矣又以姓配音以音配墓以墓配杀此庄惠以荒唐舛駮之论且黄帝二十五子得其姓者十三人或以地为姓或以官为姓或以諡为姓或以王父字为姓士防在虞为陶唐氏在夏为御龙氏在商为豕韦氏在周为唐杜在晋为范宣子在随为随武子在秦为刘氏女嫁栾黡为祁氏焉此一人之身改【一有正字】姓三改氏五范蠡在陶为朱公在齐为鸱夷子范睢称张禄先生第五伦王伯【二字疑】齐鲍永本姓包京房本姓李张良之后为留氏田横之后为王氏姓有两字三字四字五字孰先孰后孰是孰非长平同坑南阳同封时日或同吉防或异行年本命其事安在周时玉尺汉代黄钟河汾鼎气沉埋自久不可仰则其道多门行则无尽不如【疑】也是故文字非上学上学神聴原其性也集觧非宗师宗师受授扶于理也端心静一神明将至黄帝遗珠罔象得之汉主心动获贯髙襄子心动得豫让披发祭野野人之遗魂非有隂阳算术之功渉津无涯安济所届氏五防轮为四生或居人中以为鬼神唯代有佛法独能防竟白云依山出入自得飞以【疑】鸟灭虚空不碍清明在躬志气如神隂阳不测唯佛而己
　　善恶无余论　　　　　　　牛僧孺
　　易曰积善之家必有余庆积不善之家必有余殃则其善恶之迹俱无余也不者善人之子不必皆恶若庆必加于善人殃必加于不善人予恐庆殃之谬加也力人而已余固曰善恶庆殃俱无余也余庆劝人之善余殃诫人之恶则善人之子能有不恃庆怠于善者恶人之子能有不恣恶俟其殃者乎末代之君世禄之人先见万乗之尊我八音之娯我五味之饱我黄金白璧之富我不知兄弟得道而传之【一有矣字】己行不善而失之乃至乎万乗为匹夫世家为皂乌谓余庆之可恃乎父善及子乎子不善而父伐之石碏是也兄善及弟乎弟不善而兄杀之周公是也父母与兄弟不能令子弟之不善又可以恃余庆于天下乎父恶殃子乎父出之而尧贵之虞舜是也母恶殃子乎母恶之而父好之郑荘公是也兄恶殃弟乎兄伐而齐立之桓公是也父母兄弟不能攻子弟之善而况余殃可累于天下乎且善者天下好之常道也恶者天下恶之亦常道也岂有将好恶先必稽其所自哉必不然矣若以劝善惩恶为意则当惩报复于身犹虑其不信况欲逺惩于身后而取人之信者乎又不然矣昔夫差信伍员初善也任宰嚭终恶也初善覇天下终恶灭全呉前庆后殃者皆身也太甲放桐宫初恶也任伊尹终善也初恶受拘囚终善复天下前殃后庆亦身也呉之嗣可以前庆后殃殷之嗣可以前殃后庆乎予固谓殃庆皆复于身也不复乎子孙也然予敢谓善必庆而贵恶必殃而贱也所以贵者道贵也所以贱者道贱也道之贵乎孔父素王也道之贱乎殷辛独夫也余庆余殃吾则不信之矣
　　防数有报论　　　　　　　李徳裕
　　宣父【集作尼】罕言性命不语恠神非谓无也欲人严三纲之道奉五常之教脩天爵以致人爵不欲信【集作言】富贵在于天命福禄由于数昔衞卜协于沙丘为諡己久秦塞属于临洮名子不寤朝歌未灭而周流丹鸟矣白帝尚在而汉断素蛇矣皆兆发于前而符应于后不可以智测也【集作矣】周孔与天地合徳与鬼神合契将来之数无所遁情而狼防于周鳯衰于楚岂亲戚之义不可去也人伦之教不可废也条侯之贵邓通之富死于兵革可也死于女室可也唯不宜以馁终此又不可以理得也而命有时来盗有名器者谓祸福出其【集作于】胷懐荣枯生其【一作于】口吻沛然而安嗑【集作溘】然而笑曽不知黄雀逰于茂树而挟弹者在其后也余乙丑嵗自荆楚保厘东周路出方城闻有隐者居于泥涂不知其所如也【姓姜不知其名】徃谓方城长曰居守后三【集作二】年南行万里则知憾余者必因【集作自】天谴譛余者必自鬼谋虽抱至寃不以为恨矣【集作也】余尝三遇异人非卜祝之流皆遁世者也初掌记北门有管涔山隐者谓余曰君明当在人君左右为文翰之职然须值少主余闻之【集作愕】眙洒然变色隐者似【集作亦】悔失言避席求去余徐问曰何为而事少主对曰君与少主己有累世因縁【集作縁业】是以言之余其年秋登朝至明年正月穆宗纉绪召入禁苑及为中【二字集作尸】丞御史有闽中隐者叩门请见余因下榻与语曰时事非久公不早去冬必作相祸将至矣若亟请居外代公者受患公【集无公字】后十年终当作相自西南而入是秋出镇呉门嵗经八稔【英华作经嵗入觐】寻又杖南燕秋暮有邑子于【集作王】生引邺郡道士而至才升賔阶未及命席谓余曰公当为西南节制孟冬望舒前符节至矣三者皆与言协不差嵗月自宪闱竟十年居相由西蜀而入代余执宪者俄亦窜逐唯再谪南服未尝有前知之士【士字集作者】为余言之岂祸患不可前告【集作移者】神道所秘莫得预闻乎自古衔寃殁世者多矣冥报之事或有或无遂使好乱乐祸者以神道为茫昧余尝论之仁人上哲皆【集作必】达生知命如顔氏之子犯而不校门达摩了空喻幻必不思报矣其下柔弱无心者力不能报所能报者乃中人耳【集作矣】强悍任气如伯有灌夫之流亦在其临殁之际方寸不挠魂魄不散唯结念于此是以能报夫人之舍生也如薪尽火灭溘然而散则无能为矣其达于道【集作理】者使心不乱则精爽常存终始【集无此二字】不生不灭自可以超然出世升济神明其次精多魂强则能为厉报之事或有或无理在此也
　　祷祠【集作祝】论
　　圣人【二字集作语】曰某之祷久矣又曰祭则受福岂非圣人与天地合徳与鬼神合契无所请祷而祷必感通唯牧伯之任不可废也失时不雨稼穑将枯闭閤责躬百姓不见若非遍走羣望则皆谓太守无忧人之意虽在畎畆不絶叹音余前在江南毁滛祠一千一十五所可谓不谄神黩祭矣然嵗或大旱必命【集作令】掾属祈请积旬无效自躬行未尝不零雨随车或当宵而应其术无他唯至诚而已将与祭必闲居三日清心斋戒虽礼未申于泂酌而意己接于神明所以理郡八年嵗皆大稔江南【集作左】黎庶讴謡至今古人乃有剪爪致词积薪自誓精诚【集作意】上达雨必滂沱此亦至诚也苟诚能达天信能及物焉用以肌肤自苦焦烂为期动天地感鬼神莫尚于至诚故备物不足报功禴祭所以受福余以为人患不诚天之去人不相逺矣
　　隂徳论
　　陈平称吾多隂谋道家之所禁吾世即废亦己矣不能复起【七字蜀本作终不复兴】以吾多隂祸也至曽孙何国絶班生着陈平之言以为世戒理当然矣而邴丞相才及子顕黜为关内侯至孙昌乃絶国絶三十二嵗复续而张汤杜周子孙世有令名皆在位其故何哉邴丞相于汉宣之徳可谓至矣晋荀息以忠贞之故不敢负献公程婴以托孤之义不忍欺赵氏所以继之以死终不食言邴丞相于史皇孙防君臣之分无亲戚之情而保养曽孙仁心恻隐置于闲燥给以私财介然拒天子之使因是全四海之命【汉书称因赦天下郡邸狱繋者是恩及四海也】又奏记霍光决定大策既而顕徴卿【英华作君非】之美削士伍之辞其深厚不伐古所未有夏侯胜以为有隂徳者必飨其乐以及子孙是宜笃生贤人世济其美古所谓有后者良谓是矣焉在传爵邑而己哉张杜有后者岂用法虽深而所治者或能去天下之恶除生人之害所以然也












　　文苑英华巻七百四十
　　钦定四库全书
　　文苑英华巻七百四十一　宋　李昉等　编封建
　　封建论一首　　　　　五等论一首
　　汉祖吕后五等论一首　吴季札论一首
　　天性论一首　　　　　反五等六代论一首本论一首
　　封建论【并序】　　　　　　　　李百药
　　贞观二年朝廷议将封建诸侯百药于是上封建论以谏之太宗竟从其议论曰
　　臣闻经国庇民王者之常制尊主安上人情之大方思阐治定之规以长世【太宗实录作久】之业者万古不易百虑同归然命厯有赊促之殊邦家有理【实录作治】乱之异遐观载籍论之详矣咸云周过其数秦不及期存亡之理在于邦【旧唐书作论】国周氏以鉴夏殷之长久遵黄唐之并建维城盘石深根固本虽王纲废弛而枝干相持故使逆节不生宗祀不絶秦氏背师古之训弃先王之道践华恃险罢侯置守子弟无尺土之邑兆庶罕共治之忧【实录作共人之功】故一夫号呼【唐书作泽】七庙隳圮【唐书作祀】臣以为自古皇王君临宇【实录作海】内莫不受命上飞名帝录遘遇【二字诸本作缔构遇】兴王之运殷忧【实录有属字】啓圣之期虽魏武携飬之资汉高徒【实录作厮】役之贱非止意有觊觎推之亦不能去也若其狱讼不归菁华己竭虽帝尧之光被四表大舜之上齐七政非惟【唐书作止】情存揖让守之亦不可固焉以放勋重华之徳尚不能克昌厥后是知祚之长短必在天时政或盛衰有闗人事宗周卜世【唐书作隆周卜代】三十卜年七百虽沦胥之道斯极而文武之噐犹存斯则鼎之祚已悬定于杳冥也至使南征不返东迁避逼禋祀如线郊畿不守此乃陵夷之渐有累于封建焉暴秦运距【唐书作短】闰余数钟百六受命之主徳异禹汤继世【实录作业】之君才非啓诵借李斯王绾之辈咸【唐书作盛】开四履将闾子婴之徒俱啓千乘岂能逆帝子之勃兴抗龙顔之基命者也然则得失成败各有由焉而著述之家多守常辙莫不情忘今古理蔽【实录作昧】浇淳欲以百王之季行三代之法天下五服之内尽封诸侯王畿千乘【贞观政要作理】之间俱为采地是则以【政要作将】结绳之化行虞夏之朝用象刑之典治刘曹之末纪纲弛【唐书作既】紊断可知焉刻【唐书作锲】船求劔未见其可胶柱成音【唐书作文】弥所多惑徒知问鼎请隧有惧勤【唐书作霸】王之师白马素车无复藩篱【实录作维】之援不悟望夷之衅未甚羿浞之灾既罹高贵之殃宁异申缯之酷此乃钦明昏乱自革安危固非守宰公侯以成兴废且数世之后王室浸微始自藩屏化为仇敌家殊俗国异政强凌弱众暴寡彊塲彼此干戈日寻【实录政要作侵伐】台骀【左传作孤骀】之役女子尽髽崤陵之师只轮不返斯盖畧举一隅其余不可胜数陆士衡方然云嗣王委其九鼎防族防其大【实录作京】邑天下晏然以治待乱何斯言之谬也而设官分职任贤使能以循良【唐书作吏】之才膺共治之寄刺举【唐书作郡】分竹何代无人至使地或呈祥天不爱寳民称父母政比神明曹元首方区区然称与人共其乐者人必忧其忧与人同其安者人必拯其危岂容委以侯伯则同其安危任之牧宰则殊其忧乐何斯言之妄也封君列国借庆门资忘其先业之艰难轻其自然之崇贵莫不世增淫虐代益骄侈自离宫别舘切汉凌云或刑【左传作形】人力而将尽或召诸侯而共落【唐书作乐】陈灵则君臣悖礼【实录作乱】共侮徴舒卫宣则父子聚麀终诛寿朔乃云为已思治岂若是乎内外羣官选自朝廷擢士庶以任之澄水镜以鉴之年劳优其阶品考绩明其黜陟进取事切砥砺情深或俸禄不入私门妻子不之官舍颁条之贵食不举火剖符之重衣唯补褐【实录唐书并作葛】南郡太守【政要作南阳郡守】币布里身莱芜县长凝尘生甑专云为利图物何其爽欤緫而言之爵非世及用贤之路斯广民无定主附下之情不固此乃愚智之【唐书作所】辩安可惑哉至如灭国杀【唐书作弑】君乱常干纪春秋二百年间畧无宁嵗次睢咸秩遂周玉帛之君鲁道有荡每等衣裳之防纵使西汉哀平之际东洛桓灵之时下吏淫暴【阙】必不至此为政之道【唐书作理】可以一言蔽焉【唐书作可以一言以蔽之】伏惟陛下握纪御天膺期啓【实录作开】圣救亿兆之焚溺扫氛祲于寰宇创业垂统配二仪以立徳发号施令妙万物以【唐书作而】为言独照宸衷永懐千古将复五等而脩【实录作循】旧制建万国以亲诸侯窃以汉魏以还余风之弊未尽勋华既往至公之道斯革【政要作乖】况晋氏失驭宇县崩离后魏乗时【一作时乘】华夷杂处重之以闗河分阻吴楚【实录作越】悬隔习文学【诸本无此字】者尚【唐书作学】长短纵横之术习武艺【诸本无此字】者尽干戈战争之心毕为狙诈之阶弥长浇浮之俗开皇在运因籍外家驱御羣英任雄猜之数坐移时运非克定之功年逾二纪民不见徳及大业嗣文【实录作主】世道交丧先王【唐书作一时】人【实录作文】物扫地将尽虽天纵神武削平冦虐兵威不息劳止未康自陛下仰顺圣慈嗣膺寳厯情深致理【唐书作治】综覈前王虽至道难【唐书作无】名言象所絶【唐书作纪非】畧陈梗概实所庶几爱敬蒸蒸劳而不倦大舜之孝也访安内竖亲尝御膳文王之徳也毎宪司谳罪尚书奏狱大小必察枉直咸举【唐书作申】以【唐书作举】断趾之法易大辟之刑情必【唐书作仁心】隠恻贯彻幽显大禹之泣辜也正色直言虚心受纳不简鄙讷无弃蒭荛帝尧之求谏也奬名教敦劝【唐书作劝励】学徒既擢明经于青紫将升硕儒于卿相圣人之善诱也羣臣以宫中暑湿寝膳或违【唐书作乖】请徙御高明营一小阁遂惜十家【唐书作家人】之产竟抑子来之愿不紊隂阳所感以安卑陋之居去【政要作顷】嵗防【唐书作荒实录政要作霜】俭普天饥馑防乱甫尔仓廪虚空圣情矜悯【唐书作慜通用】勤加赈【唐书作惠】防竟无一人流离道路犹且食防藜藿乐撒簨言必凄动貎成臞瘦【唐书作癯瘠】公且喜【实录作嘉】于重译文命矜其即序陛下每见四夷欵附万里归仁必退思进省凝神勤虑恐妄劳中国以求【唐书作事】逺方不借万古之英声以存一时之茂实心切忧劳迹絶游幸毎旦视朝聴受无倦智周于万物道【实录作功】济于溥天【唐书作天下】罢朝之后引进名臣讨论是非傋尽肝膈唯及政事更无异辞才及日昃必命才学之士赐以清闲高谈典籍杂以文咏间以言一夜忘疲中宵不此之四道独迈往初斯实生民以来一人而已兹风化昭示四方信可以期月之间弥纶天壤而淳朴【唐书作粹】尚阻浮诡未移此由习之已【店书作未】乆难以卒变请待琢雕【唐书作斵雕】成朴以质代文刑措之教一行登封之礼云毕然后定疆理之制议山河之赏未为晩焉易称天地盈虚以时消息况于人乎羙哉斯言也
　　五等论　　　　　　　　　李公绪
　　盖为天下任势而不任人任势者诸侯是也任人者郡县是也五等之制始于黄唐郡县之治剏于秦汉守令为政小理察而大势危诸侯牧民近多违而逺虑固圣人苞彼小违以防大安然后足以藩固内外为千百年计得失成败备在典谟是以其详可得而说也三代所以长而且治者积仁义又任势故也秦氏所以短而乱者积刑罚而维持者也汉兼置郡县杂而任之所以两代皆二百年自魏晋以降谋不图逺唯事任人不复任势是故易代杀伐皆不永年易曰恱以使人人忘其劳孙卿有言不利而利之不如利而后【一作复非】利之之利世知其为人不如厚已利物不如图身安上在于恱下为已存乎利人然迹其衰亡恒在同姓失职诸侯防弱也故刘颂上书陆机五等论皆欲建立成国令复古制则不可也何者昔舜禹奠九州然后揖让契弃修仁义二三十世下至汤武然后灭【汉书作放弑】秦自非子襄穆蚕食诸侯六七百年始皇之时乃并六国以徳者如彼用力者如此甚难故亿兆之所咸以为凡帝者必须天人感应世所不测绵歴代序经数十世乃可得耳故絶希望侥幸之心及汉祖起于布衣忽成大业古则承圣王之烈汉祖起于秦之弊不因父祖所资天地提三尺之劔而取天下夫镌石者难为功摧朽者易为力其势然也韩英之徒见汉取天下之易故数年之中反者六七王莾之乱南面者蜂起汉献之时称制者三国又光武曹马皆自闾阎而升帝位孙刘二族各防一方逮晋之失御九服分崩以迄于今二三百年跨州连郡者二十余姓皆擅假符玺列置百辟或至数世或尽一身前车虽覆后迹不惩觖望之心死而无悔其懐不逊之意挟无君之心而日致湮灭者不可胜纪今若借之以成国假之以势权则人欲帝王矣若欲建万国则宗室功臣朝士外戚亦不至千人矣其无功徳者则无容望封如置数百千国便力强起于骄奢违度之则反汉氏之初可为殷鉴若尽建诸侯兴灭继絶是永无亡国一世之后又有子弟功臣无置之地如此则疎逺者防强国亲勲者无尺土此周之所以衰自汉以来海内士子官京师编名天朝耻为藩职今一旦令背皇阙趋外邦为诸侯陪臣必不可也其雄俊之人负才之豪当生奸计竞尊其主是所谓时移势异万国虽贤不可复建设使黄帝更出亦不议之矣是故孔子曰周因于殷礼所损益可知当择宜于今者而用之耳窃谓宜如汉初置郡国度其强弱逺近领之以牧伯节之以纲纪大都偶国并后匹嫡皆乱之道也其嗣子之立也诏防师旅之兴当咨牧伯以防未然若有妄举者而皆国除又天朝之威制其越逸子弟之力足为扞屏选其贤者能者入为公卿出为侯伯此周召晋郑朱虚齐梁之为也然则骨肉世疎亦不可久令强盛宜法主父推恩分封渐次黜之而受封之君輙属州牧不可继于父兄每封世建号使亲者恒强疎者稍弱其王侯无子亲嗣大功不得及有过皆从国除还属郡县更立子第亲者以君之则朝廷有恃维城有固此万世之利也
　　汉祖吕后五等论　　　　　李　翰
　　或称汉祖建五等封异姓其计得乎高后立王非刘氏其事顺乎尝试论之曰夫思治恶乱体国之常理去危就安宅生之大域然而制业图逺随化防机是非较于毫厘得失差于兴防可不谓然乎揆夫高祖造汉殷鉴亡秦宗族无尺土【一作寸】之封子弟立空虚之地故众枝莫助而孤根易防封建之心肇于此矣又为大业可以力取神噐推于命归思得揽【一作包】四海以独富举百郡而【一作以】从欲而外诱异端内疑成计及见羣心交阻偶语间兴适悟天下不可独理专欲不能盖众分利推恩先封雍齿然后将士敛手不懐反覆豪俊息意【一作虑】知难于【一作摇】动五等之制于是行焉既而銮辂龙旗【一作旂】皆王室穆昭黼衣朱黻即功臣子孙君利世祚人安定主上敦子爱之情下结体信之志羣后固犬牙之势匹夫絶乌合之举此所以为计之是也何创五等之议不遵三代之典境土逾溢隄防漏下权敌上都制方偶国过当啓陵僣之端怙强速交争之兆贾谊痛其将乱晁错忧其必危卒使诸侯失节朝廷忿忌此所以为计之非也且夫中兴之主不让肇基之勲成务之臣有高【一作咸有】佐命之力故礼乐大偹取维新之格言琴瑟不调除仍旧之弊法观乎孝惠既崩高后称制侯王诸吕何不可哉当若早【一作卑】署禄产之位宜序亲疎之节小其国以图全薄其势以逺害而陈平周勃亦分茅锡土将相之后誓同山河舅甥之国穆若唇齿预闭觊觎之心不践嫌猜之路克复明辟决自我躬高谢夀陵不【一作无】负先帝安有齐兵之观变代邸之危疑哉此所以为计之得也神害久盈物无两大以吕氏之盛跨汉朝之权专禁兵以候疑秉大政以速谤趦趄异姓畜奸俟隙刺促大臣侧目相视自投机穽实履忧虞此所以为计之失也呜呼物有益之而损损之而益凡人临事多惑视往则明向使高祖吕后观既徃之势折【一作析】当时之疑断必全之防杜未萌之祸则惠文之间无刘吕之难哀平之末有晋郑是依况复周陈诸家休戚连汉黎献思徳讴歌未改虽天命兴废孰能明之然人谋叶宻必无悔矣　　一作皆唐文粹
　　吴季札论　　　　　　　　独孤及
　　谨按季子三以吴国让而春秋褒之余徴其前文于旧史氏窃谓废先君之命非孝也【文粹无也字】附子臧之义非公也【文粹无也字】执礼全节使国簒君弑非仁也【文粹无也字】出能观变入不讨乱非智也【文粹无也字】左丘明太史公书而无讥余有惑焉夫国之大经实在择嗣王者慎徳而【文粹作之】不建故以贤则废年以义则废卜以君命则废礼是以太伯之奔勾吴也盖避季歴季歴以先王所属故纂服嗣位而不私太伯知公噐有归亦断髪文身而无怨及武王继统受命作周不以配天之业让伯邑考官天下也彼诸樊无季歴之贤王僚无武王之圣而季子为太伯之让是狥名也岂曰至徳且使争端兴于上替祸机作于内室遂错命于子光覆师于夫差陵夷不返二代而吴防以季子之闳【集作宏】逹博物慕义无穷向使当夀夣之眷命接余昧之絶统必能光啓周道以覇荆蛮则大业用康多难不作阖庐【文粹作闾】安得谋于窟室专诸无所施其匕首呜呼全身不顾其业专让不夺其志所去者忠所存者节善身牧矣谓先君何与其观变周乐虑危戚钟曷若以萧墙为心社稷是恤复命哭墓哀死事生孰与先衅而动治其未乱弃室以表义挂劔以明信孰与奉君父之命慰神祗之心则独守纯白不义于【集作于义】嗣是洁己而遗国也吴【文粹作国】之覆亡君实阶祸且曰非我生乱其孰生之哉其孰生之哉
　　天性论【论太子】　　　　　　　李徳裕
　　余开成中作鎭淮服闻东宫为人所构天子赫然大怒召宰相及公卿大僚议于内殿其时谏者佥曰太子防年思虑未至亦曰太子之年足以改过徃复移时大畧不出于此夫明主可以理夺其要在于闻所未闻昔千秋上书言子弄父兵罪当笞耳武帝一言而窹盖以简而当理魏太祖常谓诸子曰吾必不用左右之言以理汝曹何者使左右君子也必不离人父子之间使左右小人也小人之【集无此三字】言必不可用其时无人以此言窹主因问主上太子之过得于何人言之者与太子防爱厚薄何如哉如文宗聪明睿智闻之必窹既窹之后太子必安以余揣之不三数月则父子如初矣盖以父子之爱发于天性言之必当易窹况又一子乎是以汉高覩四皓上夀悲歌鸿鹄宣帝以成退让令传淮阳元帝闻史册称噐人于丝竹皷之间黙然而笑皆屈已舍爱可不谓之天性哉惜乎文宗竟不得一闻是言岂太子之命也欤
　　反五等六代论　　　　　　李　谿
　　魏曹元首六代论称夏殷周与人共治歴世数十秦王独制二世而亡亦言周氏陵夷侵弱大底非秦废五等之爵置郡县之官至晋陆士衡着五等论陈八代秦汉兴亡之由言五等之制始于黄唐郡县之治创自秦灌以为周制万邦思治羣后图身及承防积弊王室遂卑犹保名位祚埀后嗣秦弃道任术颠沛之衅实由孤立夫百世非可悬御善制不能无弊侵弱愈于殄祀土崩庸于陵夷欲权其多福取其小祸緫二家之防皆是五等而非郡县徒苟救于疾颠而未免于陵夷也譬犹医者茍欲救人之死而不能愈其病苦岂谓知经脉药石之本决存亡祸福之机乎且陵夷土崩二患俱免者岂无通论哉但二家不能知耳故皆引五等之长说郡县之短元首则言五等藩衞引春秋勤王之事以为证欲使秦人割裂州国分王子弟使土有常君人有定主士衡又谓五等之国为己土众皆我人人安我受其利国伤家婴其病故为己思制郡县之长进趋【文选作取】之情锐安人之誉迟是以侵百姓以利己损实事以飬名故为利图物以为诸侯享食茅土万国受世及则南靣之君各务其治九服之人知有定主此皆不知之说也夫春秋之时诸侯擅相攘伐茍欲求霸则以正王室为事故曰求诸侯莫如勤王外虽诈忠以邀名内实包藏祸心以图神噐此老子所谓将欲弱之必固强之也岂所以为藩衞哉所谓为己思治者诚忧其国伤其家病而致治矣且若国不富兵不强则未出于伤病也若富国彊兵彊陵弱众暴寡蹙而为九并而为七是岂非古制耶故知虽少其力犹益也比身臂则不同矣夫身手者大小常定也诸侯之土变易者也向使臂指能变而为大小于身又乌可得而使耶是知五等之制不计于大小强弱皆得擅权独断自有卿相恣之则不逊削之则怨陵夷逆节固必有矣且士衡云势足者反疾土狭者逆迟夫土狭既不免逆岂过正境土者之灾耶假令小制七国则反有迟速者之小异耳不足称也岂知郡县之主权弱势轻跨有千里负阻山峤奸谋未毕而身已迁代然而强兵练甲足以御四夷之患人徒租税足以济家国之急则未必无土崩之事而秦汉俱败岂由此耶元首又徴秦之败于委政赵高诛夷宗族西汉则王氏擅朝排摈宗室后汉则阉竖执衡孤立于上此乃防君亲臣强之殃而非郡县之失也设有侯伯之国则亦助乱而已焉足頼哉由是观之五等与郡县其利害相去逺矣向使早觉悟废五等世及之法立郡县可制之符以矫周枉威灵不假于臣下及刑戮强兵耶【此句疑】则必脩文武之业设霸王之术设业固则帝位危矣虽各安其国致天子于何地岂可以为思治哉今郡县或侵百姓损实事然而升降黜陟在于一人比之侯伯固不为大患也又且奉京师之法禀宰辅之威虽职官迁转不一而法己定矣五等者世及相承擅更法令如鲁作丘甲晋立六军郑铸刑书如此者实繁天下所以安上之国土非爱事身与子孙也安与不安在于立教化正法令国虽一姓而法已万变岂所以为知有定主哉由是知曹陆之论所谓藩衞者乃簒逆之萌也思治者乃祸乱之萌也定主者乃不定也夫如是则焉有不为患也昔汉有吴楚七国之患元首乃惩之于高祖封建地过古制引贾谊之言欲众建诸侯而少其力使海内若身之使臂臂之使指则下无背叛之心上无诛伐之事士衡亦谓汉大啓侯王境土逾溢以七国为过正之灾若然者则班固汉书賛言周制千八百国载记分天下为九州二百一十国则千八百九十国也公侯百里伯七十里子男五十里其为褊小以极矣其卒也强不一一于骨肉以惩秦失去其弊政用其上防如此则可歴世长逺而支强大矣岂有周室陵迟羸氏土崩之衅乎
　　本论　　　　　　　　　　牛希济
　　周文之先自公刘后稷积徳累仁以至于文王天下之心归焉犹服事于商武王从兆庶之心顺歴数之命以取天下既而有疾嗣王防弱乃命周公旦以辅相成王周公以弟之亲叔父之尊公其心而不疑焉摄天子履万乘车辂朝诸侯于明堂以施教化召公不恱四国流言伐四国戮管蔡以安社稷然后制礼作乐七年之后成王齿长徳懋乃归其政公亦不离王室乃命伯禽受封于鲁思不变四海之望逺乎哉君子即周防也若是武王独知周公之才之美兄弟之国天下之人皆不知也向非周公则非成王之天下也天下疑矣然武王之心公乎哉知子之弱而私之知弟之徳而让之且忧后世兄第相及岂周之盛徳为不及欤曰是知之深也所以能明辅相其子若有疑焉则与之天下希存其子亦难矣周公虽不为王者然其道则与大王王季文王为同徳矣成康以降名仁者多矣孰可与之为伍盖姬周之得天下未几而武王崩纣之子禄父犹存若委少主无圣人之助则少康之举嗣夏【左传作杞夏】配天不其伟欤此周公所以孜孜焉为而不有夫其圣徳过于武王逺矣今后王之嗣君也亦莫不蔽于私爱忘其善恶曰彼长也冡嫡也天下之本也莫之可易至有不离襁褓之中童婴之列而即大位焉亦使强臣而为之辅其诏制之防曰周公然也成王然也岂惟政乱国危殆宗庙不血食者有之矣曹马之君即其人也自征伐以来受命创业之主或起自布衣之中亭长之役部尉之列大夫之家卿相之位或歴试诸难或十年军中足以知厯数在躬时运兴废经始之艰难臣下之忠良人情之巧伪是以出一言举一事易一法必使合于典诰埀于后世守文之君也生于深宫长飬　【作于】妇人之手慈爱之钟焉世子之教不行焉身躯则安于玉堂金殿舆服之盛耳目饱于声色靡曼之乐曷能知君臣父子之道忠信邪佞之属农桑艰难之本故小人易欺焉况防稚乎且人君之心为天下之晦明仁者乐于明而匪仁者便于暗故时之晦也盗窃兴焉魑魅行焉君之晦也贤良死焉邪佞用焉是以小人奸臣唯乐于防君少主若保姆之态也以提其耳目导其言语教其喜怒行则行止则止易为之使欲求天下之治可乎况近世之嗣王也始自诞生厥月无问名之礼至于婚冠无金石之乐告庙之仪非莫闻焉春诵夏弦秋诗冬礼上庠齿胄之道或纵不知封爵之命掌言者亦不知其谁师保之道正其身乎左右之人贤与处乎其即位也降先君之册冡宰与百执事延颈内面而朝新君焉衮冕端拱之黙于殿上雉扇荧煌香烟蓬勃【一作起】左右纷纷然莫之知也班列千百称庆而退至于积年之中宰执大臣延英入閤称述圣徳舞蹈而己使有言者皆申有司徒空言耳敢及于时乎敢及于执权乱政之人乎设有一言明日之制行矣不复用矣歴观前代明王贤后未尝不与名臣贤士厚享宴之礼接见之仪俾其忠信相亲亡于畏惮通于商较以正先王之得失以穷圣人之能事故两汉金马石渠文章之选以备顾问为侍从之臣至有大臣武帐之前亦奏谒或排闼于危疑之际以问安否以图后事太宗文皇帝贞观之初比门之选举十六族也皆建功定策有布衣之交非天下文行之士不预焉既久与游处非唯知民间之疾苦时之否臧从而更之以熈帝载至于臣下之情性好恶无不悉焉他日之任用莫不适其材矣近世朝廷岂无忠信謇谔之士徒欲致身之危救时之弊指陈千百于上前敷扬其逹乎谏章其贤乎若复稍挂圣虑左右心天顔得之矣又有以惑之矣其朝退也黄门伎女声乐骈罗俳优之人调笑相杂拥衞以至于内殿又日幸于两军游于其所其从乐乎断可知矣故自干符之乱至于今日莫可救止盖少主奸臣之所为也或曰冡嫡之防善恶未知思欲易之以卜长世废嫡立庶圣人所恶未知其可也曰君人者上以安宗庙下以庇蒸人虽长嫡之义其不善易之可矣且仲雍王季之长子让西伯之圣徳断髪文身以避于吴为吴太伯盖成父之志也隠公鲁之贤君居位称摄欲让其弟后【疑】其长矣吾将与之桓公聴羽父之譛以疑其兄致于簒弑又晋襄公之薨也子周有兄而不慧不能辨菽麦羣臣迎公子周以立政是以治三驾而楚不能争又穆公之亡也君无长子赵盾思立长君乃迎公子雍于秦将欲立之穆嬴朝夕抱太子以朝且泣曰先君以此子之贤吾受子之赐此子不才唯子是怨今君虽终言犹在耳此子何罪而外求君赵孟惧大义于众人遂背秦好立灵公防而好虐竟为所杀国是以乱汉高帝迁都长安也以吕后炉于糟糠其子盈为太子上以赵王如意似我知盈懦弱卒不能易及惠帝之世几为吕妪所防非平勃之不能加诛及择诸王之贤者迎王于代邸是为文帝不十年几致刑措又昌邑之乱霍子孟定废立之册立宣帝遂获中兴衞伯玉之于晋武也君臣之交矣知主鬯之不惠必倾世祚抚其床而叹曰此座甚可惜也帝心不悟终以正度为君果致元海倡四方之乱宗庙焚毁两京版荡懐愍二帝俱为俘执而崩晋祚中絶国分为十六普天之下皆坠炉炭比惠帝之所为也是知冡嫡贤而臣择立者必亡若立嫡为乱执古之道乎择善为治曰乱嫡庶之制乎且天子之孝以安宗庙克荷祖考之业卜世于长久岂以择善废不肖为罪乎至唐虞之君知其子朱均不肖不可付以宗庙之重又惧其流毒于生民乃弃其子而禅于有徳若次子之贤遽以配天之业授于他人乎是知君惟其明不必拘伯仲之制易曰明两作离洊雷震若不明不法此覆国亡家之罪人也何长之为若君明于上小人比周之党其能进乎其获用乎其寘于乱乎主少不明者乱之本也故曰元良者天下之本也莫若先以正之正之者非在废长择善而己无使叔孙之祷曰主少国家多难祝我者使我速死无及于乱此忧之深也悲哉













　　文苑英华巻七百四十一
  </div>
  <div class="pagination">
   <a href="文苑英华_page548.html">
    上一页
   </a>
   <span>
    ...
   </span>
   <a href="文苑英华_page544.html">
    544
   </a>
   <a href="文苑英华_page545.html">
    545
   </a>
   <a href="文苑英华_page546.html">
    546
   </a>
   <a href="文苑英华_page547.html">
    547
   </a>
   <a href="文苑英华_page548.html">
    548
   </a>
   <span class="current-page">
    549
   </span>
   <a href="文苑英华_page550.html">
    550
   </a>
   <a href="文苑英华_page551.html">
    551
   </a>
   <a href="文苑英华_page552.html">
    552
   </a>
   <a href="文苑英华_page553.html">
    553
   </a>
   <a href="文苑英华_page554.html">
    554
   </a>
   <span>
    ...
   </span>
   <a href="文苑英华_page550.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
