<!DOCTYPE html>
<html>
<head>
    <meta charset="UTF-8">
    <title>全唐文 - 第 224 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 224 页/共 603 页</h1>
    <div class="content">    ○扶风郡贺庆□见表
    臣某言：臣闻休徵所应，克昭明盛之期；灵贶攸归，必会升平之运。伏惟开元天宝圣文神武皇帝陛下发挥真宰，抚育道枢，致妙用於希夷，纳苍生於仁寿，故得风□效祉，动植吴祥。臣所管内雍州界天柱山顶，有元元皇帝古宫，考时代而罔知，睹寂寞而如在。今月十四日辛丑，皇妹持盈守法，於宫前紫虚观中斋心伏形，为陛下祈福。忽有庆□照耀，施五彩於山巅；嘉气纷纶，散重光於宫上。其日从已时至未时，官吏僧道，瞻顾弥远。陛下缵元元之仙，授天宝之祯符，千古未闻，百灵何幸？克叶天意，必因人心，表陛下无疆之主，明陛下无疆之寿。臣忝列方岳，寄重分忧，忭跃之诚，倍百恒品。谨写图奏以闻，特望天恩宣示中外，以光史策，天下幸甚！臣等诚欢诚喜，顿首顿首。
    ○进孝乌颂表
    草莽臣谭言：臣闻自昔皇王，抚运提象，天锡祯应，以光盛业。臣伏见以为至道有孚，能招异类；深仁所协，克顺天心。陛下孝理天下，孩视群动，恩被羽族，感通阳精。虽器车马图，洋溢秘府；而黄龙丹雀，委积近郊。此或为常，不甚专美，岂如孝乌，俯尔营巢，不惧不惊，以育群子？臣幸逢昌运，好览休祥。万古珍图，安能有此？百代良史，未之前闻。况肃穆紫宸，晓夕严警，会弁星列，爪士□屯。燕雀飞梁，无相贺之所；鱼龙在楝，成骇目之观。惟此孝乌，晏然能驯，明陛下深爱子物之慈，表皇太子归哺报恩之孝。首出众瑞，莫与之齐。谨按《符瑞图》云：“宗庙肃敬则乌至。”昔范贤对蜀主言：“慈乌知孝，诚养之禽，必有远方怀而至者。”陛下圣策远备，威震遐戎，略地攻城，无岁不克。巴蜀之外，今斯获鬼，慈乌效祉，可谓有徵。加以远降日轮，近巢天宇，据北辰以永固，岂南风以远枝？自古攸传，无闻此瑞，愿陈不朽，垂裕将来。谨献《孝乌旌德颂》七首。虽论扬之美，有愧於清风；而葵藿之心，地忘於捧日。谨投延恩匦奉表以闻。冒触宸严，伏增战越。臣谭诚恐顿首死罪，谨言。
    ○兵部奏剑南节度破西山贼露布
    臣闻天分四序，寒暑莫同；地裂八方，华夷各异。言语不达，讵可以政令齐？苞茅不供，乃可以干戈服。黄轩有涿鹿之战，以定火灾；颛顼有共工之阵，以平水害。逖听前古，无能去兵，将用抚柔遐荒，混一书轨，岂徒劳师玩寇、黩武残人而已哉？伏惟开元天地大宝圣文神武应道皇帝陛下清静端极，无为体道。祖文德而耀昌期，则种虏解甲；恢武功而运上策，皆慕化来宾。惟彼西戎，可逃天孽？岂谓慈仁广覆，犹见背阳之禽；声教旁罗，尚有吠尧之犬？伏以南蛮乱德，恃险偷生，吐蕃举国兴兵，资其叛逆。顷者西山战士，及八国子弟，因其窘逼，遂欲凭陵，敢怀犹斗之心，来犯必诛之令。以正月五日，率故洪腊城裹囊邛三节度兵马八万馀人，分为六道，攻围万安，柔远、明威、平戎及保宁都护卫等五城。驱牛马有甚於谷量，运干戈实逾於山积。万安城使金吾卫将军张知海、柔远城使右金吾卫大将军于仙障、平戎城使武卫刘元果、明威副使折冲管希光、摄保宁都护折冲马仙童等，久戍边隅，备闲攻守。或自固坚壁，不发悬门；或蓄其精锐，诱以羸弱。贼等不虞设诈，竞欲登陴。再鼓当彼竭之馀，一举得我盈之势，矢石齐发，噍类无遗。前後杀伤，不可胜纪。八国招讨副使左羽林军大将军董当、左羽林军将军董旁郎、董毕郎、右羽林董利、董歌弄、左骁卫将军董利峰、左武卫将军董奉仇、左威卫翊府中郎将先锋党利才统八国子弟八千馀众，并拜都护武士府健儿一千馀众，间道设伏，潜入深林，旗鼓相望，昼夜苦战。自其月十五日，都护武士杀贼众退散，至十七日，遂攻合所围明威、柔远两城兵马，并力死战，攻万安新城。十八日，都知西山子弟兵马副使左金吾卫大将军摄临翼郡太守董却曲、左羽林军大将军兼静郡太守董元智、右羽林大将军兼蓬山郡太守董怀恩、右骁卫将军兼归城郡太守董思贤、江源郡太守董懿、右骁卫大将军董仁罴、折冲董弄封等，领八郡骁勇，并蕃汉武士等七千人，自蓬娑路取牙山，出其不意，衔枚夜袭。贼等震惊，遂相残戮，弃其辎重，稍欲抽军，苍黄之际，翦除略尽。漂杵之血，方此非少；积观之尸，今兹目睹。同州节度副使都知兵马使左羽林大将军兼通化郡太守谭元受遣左金吾卫将军裴振、摄维川郡长史折冲张粲、□山守捉使折冲姚高亻品、摄天保郡折冲杨夏、日摄司马董元勤等，率健纩三千人，自滴博领入，竞施掎角之势，各陈擒纵之谋。自正月五日至二月五日，前後转战五十馀阵，生擒吐蕃哥末国王渠时、兵马副使翟步离并士众等二千馀人，斩获故节度副使且禄翁、都知使乞吕徐男律熙等，械牛马羊等二十馀万。右威卫郎将康裕昌、保宁都护府长史锺景等，恭承将命，挺剑重围，宣传圣恩，晓谕将士，遂得贾勇，万夫激节。以少克众，实仗天威；取乱推亡，诚因庙算。今长鲸就戮，封豕载屠。桃塞放牛，徒闻往牒；华阳归马，稀遇圣朝。无甚庆快之至，谨遣威卫郎将杨如海奉露布以闻。军资器械，别簿录上。
    ○兵部奏桂州破西原贼露布
    臣闻声教无外，修文德以来远人；职贡有亏，耀武威而讨亡命。然则五材并用，金革为遏乱之资；八卦相宣，弧矢乃济时之具。事非获已，道岂为谋？将治众以安人，必除残而禁暴。历览古今，谁能去兵？未有舍礼乐而致升平，奋干戈而宏大业者也。伏惟乾元大圣光天文武孝感皇帝陛下明齐日月，德配天地，化同异类，泽洎无垠。寰宇已坠而更兴，社稷将颠而复振，崇勋累绩，旷古莫俦。蠢兹魑魅之乡，敢恃犬羊之众，据其险要，恣其寇攘，西原羁縻，旧染声教，被其不闾诱引同恶者，多僭称王侯，伪署官爵。旌旗蔽野，鼓角沸天，恣杀戮以威人，将玉帛而济众。方圆数千里，控带十八州，丁壮并执其干戈，子女尽充其仆隶，自谓强盛转加凶顽，迫之则鸟散兽惊，缓之则蚁结蜂聚。老幼奔走，耕稼失时，万井无烟，兆人失业，不宾王化，於兹四稔。臣前年衔命到州，深入招慰，示之仁信，许其自新，犹尚凭陵，每行攻劫。管内州县，日渐汉离，材落焚烧，庐井空竭，伏奉去年三月十日敕，遣中使魏朝璨宣慰。凡诸首领，皆赐敕书，再三晓谕，许其官爵。但以炎方人物，躁竞者多，承平以来，久绝朝命。自蒙提奖，感激殊私，戮力同心，倾家竭产，训勉子弟，策励甲兵。介胄自出於私门，粮储不损於官廪。向非陛下化周动植，德及遐荒，岂有不劳王师，坐清氛？去年二月二日，睦州、武阳、珠兰、金溪、黄橙等一百馀洞大贼帅伪号中越王廖殿、伪号桂南王莫淳、伪号拓南王相文、伪号越南王莫浔、伪号象郡王梁泰、伪号镇南王罗成、伪号戎成王莫、祷伪号南海王罗品等，潜相结构，约二十万众。跨壤连州，志如枭獍；风号雨啸，心等豺狼。仍欲先破岭南，後图岭北，远近百姓，皆不聊生。臣遂激劝将士，宣传圣旨，诱以厚赏，使其尽节。皆决命苦战，非无损伤，不顾危亡，志怀忠勇。大首领梧州长史镇南副都护摄柳州刺史西原游奕使张维南，率劝首领，统兹军政，万夫齐进，一举无遗。都知兵马使朝散大夫象州刺史成匝，领当管及柳州刺史冲州等战手共一万人，卷其旌旗，逾挺争衔，膺有渠魁，当阵斩获。经略副使朝议郎行贺州长史穆成构、防御副使朝议郎梧州长史任早、梧州刺史本州防御使李抗、先锋总管梧州长史秦匡朝、四界游奕使广州番禺府折冲谭崇慰及总管子将等五百馀人，并西原环、古等州首领方子弹、甘令晖、罗承韦、张九解、宋原等五百馀人，各领子弟，并部外义征及总管内战手共成二十万众。或擐甲伏兵，纵其救援；或致果决胜，扼其喉咽。左右夹攻，飞走无路。诸将及首领等，义在竭诚，以死无生，以昼继夜，或攻或围。当其彼竭之馀，遂得我盈之势。封豕既戮，长蛇又屠，馀党喧腾，自相蹂践，势如解箨，事等摧枯。指挥而夷獠丧魂，叱咤而山川阻色。贼等既因失律，不知所向。或连袂坠谷，自成积观之尸；或带刃投江，有同漂杵之血。横行岁久，骄纵日深，势如雷霆，莫敢拒敌。臣乃陈师誓众，思各忘躯，自春徂冬，凡经二百馀日，前後苦战，各三十馀阵，破贼二十万众，斩首五千馀级。以头首丧亡，馀党奔乱，穷灭之後，然始求降。臣伏以人无尽刘，道忌太甚，因陛下好生之德，合陛下至仁之心，於是宣传圣恩，示其生路。大贼帅武承、裴敬简等二人，馀众窜伏无地，周章失图，解甲辕门，面缚请罪。臣便脱其桎梏，仍加宴赏，兼赉匹帛，散於营农。各分疆界，使其斥堠，递相辖控，永绝忧虞。今臣管内，亦且宁，实赖天威远被，庙算遐临，静彼凶残，康兹亿兆。无任庆跃之至，谨遣所部官桂州临桂县丞朱谨奉露布以闻。其立功将士首领，别簿奏上。
    ●卷三百七十八
    ☆裴子建
    子建，天宝朝官御史。
    ○对泽宫置判
    〈甲司泽宫，将祭而习礼，所由置不设中，御史劾之。诉云自邦国已下则有名制，王者之式未之前闻。〉
    选贤观德，存乎射义。为邦之度，因文物以肃陈；将祭之仪，必先朝而慎习。於是审兹步，张彼熊侯。揖至让升，和容显於相圃；持弓挟矢，雅颂彰乎泽宫。司马分进退之规，工人奏蘩之节，百礼式序，五善无替。既有备於置，复何遽於设中？法官执此简书，欲行觥挞；诉者确乎执礼，恁於名制。用舍之道，抑有司存？且列国诸侯，择士而祭，自守彝宪，无相夺伦。事乃属於邦君，罪宁归於彼甲？缅稽古训，斯为正典，得失之旨，居然可知。
    ○对祭阙颁诰判
    〈所司有礼事，不颁诰所由，断徒，诉不伏。〉
    礼典之制，期诸丰洁，裸鬯将行，无宜秕稗。是以有司卜日而颁教，所由先庚而读法，故能笾豆有楚，殷荐聿修。皇祖降歆，万寿攸酢；孝孙有庆，百禄是荷。若後时而不陈，则临事而或阙，偶俱罹谤，须一辨明。彼以不戒视成，居然有罚；此以未承宪令，无状可明。俱曰官臣，当须慎守，自贻伊怒，尚欲奚为？
    ○对复以冕服判
    〈甲复以冕服，御史纠其违失。〉
    丧制孔昭，复礼攸设。公侯以下，非无降杀，用明沿袭，且辨等威。求彼平生，振衣裳而有处；号之某甫，冀魂魄而知归。至如衮冕是陈，爵弁斯列，用舍之际，抑亦有殊。甲实伊何，昧我常度？未明死者之贵贱，罕识凶仪之重轻。自可宪章宣尼，每事有问；何乃祖述季路，率乐而行？法则无稽，难为叔氏之许；举而不物，岂免先王之诛？白简弹违，固其宜也。
    ☆王士源
    士源宜城人。著《亢仓子》。
    ○孟浩然集序
    孟浩然字浩然，襄阳人也。骨貌淑清，风神散朗。救患释纷，以立义表；灌蔬艺竹，以全高尚。交游之中，通脱倾盖。机警无匿，学不为儒；务掇菁藻，文不按古。匠心独妙，五言诗天下称其尽美矣。闲游秘省，秋月新霁，诸英华赋诗作会，浩然句曰：“微□淡河汉，疏雨滴梧桐。”举坐嗟其清绝，咸阁笔不复为继。丞相范阳张九龄、侍御史京兆王维、尚书侍郎河东裴フ、范阳卢亻巽、大理评事河东裴总、华阴太守郑倩之、守河南独孤策率以浩然为忘形之交。山南采访使本郡守昌黎韩朝宗谓：“浩然间代清律，诸周行，必咏穆如之颂。”因入奏，与偕行，先扬於朝，与期约日引谒。及期，浩然会寮友，文酒讲好甚适。或曰：“子与韩公豫诺而忘之，无乃不可乎？”浩然叱曰：“仆已饮矣，身行乐耳，遑恤其它。”遂毕席不赴，由是罢，既而浩然亦不之悔也，其好乐忘名如此。士源它时尝笔赞之曰：“导澜挺灵，实生楚英，浩然清发，亦自其名，开元二十八年，王昌龄游襄阳，时浩然疾<疒尔>发背且愈，相得欢甚，浪情宴谑，食鲜疾动，终於冶城南园，年五十有二。子曰仪甫。浩然文不为仕，伫兴而作。故或迟行，不为饰动以求真；故以诞游，不为利期以放性。故常贫，名不继於选部，聚不盈於担石。虽屡空不给，而自若也。
    士源幼好名山，行年十八，首事陵山。践止恒岳，咨求通元丈人，又过苏门，问道隐者元知运。太行采药，经王屋小有洞。太白习隐诀，终南修《亢仓子》九篇。天宝四载徂夏，诏书徵谒京邑，与冢臣八座讨论，山林之士至，始知浩然物故。嗟哉！未禄於代，史不必书，安可哲踪妙韵，从此而绝？故详问文者，随述所论，美行嘉闻，十不纪一。浩然凡所属缀，就辄毁弃，无复编录，常自叹为文不逮意也。流落既多，篇章散逸，乡里构彩，不有其半，敷求四方，往往而获。既无他事，为之传次，遂使海内衣冠缙绅，经襄阳思睹其文，盖有不备见而去，惜哉！今集其文诗二百一十八首，分为四卷。诗或缺逸未成，而制思清美，及他人酬赠，咸录次而不弃耳。
    ☆裴冕
    冕字章甫，河中河东人。以荫再调渭南尉，历殿中侍御史，为河西节度使行军司马。元宗入蜀，诏皇太子为天下兵马元帅，拜冕御史中丞兼左庶子副之。肃宗即位，进中书侍郎同中书门下平章事，罢为尚书右仆射。两京平，封冀国公，出为剑南西川节度使。大历中拜左仆射同中书门下平章事兼河南江淮副元帅、东都留守。卒赠太尉。
    ○贺佛见光相表
    圣德动天，湛恩育物。斋心甲夜，稽首梵筵，助元造於慈元，登苍生以寿域。休徵允答，圣功契符，腾神光於玉毫，发容於金殿。宫中咸睹，夜复如初。臣等得奉殊祥，无任欢欣之至。伏请编诸史册，宣示中外。
    ○请以来岁上尊号奏
    顷者逆寇乱常，悖违天纪，六位回薄，三光失序。上皇南巡以避狄，群臣东没而面伪。当此时也，勇者不及奋，智者不及谋，则高祖、太宗之业，将坠於地矣。上皇知圣嗣在昌，人望大启，乃付陛下以天地之事，将复高祖、太宗之业，告成功於天。伏惟陛下至孝恭顺，格於天地，不敢以翦逆夷难之务，为上皇忧。遂乃赫然龙骧，雷动朔野，以一旅之众，康天下之。躬尧之聪明，广听天下；率禹之勤俭，以先兆人。孝通德茂，格乎三极。故蛮夷君长，来庭於要荒之外；五玉宝龟，纳锡於旌门之内。其行如□，其植如山，莫不裂眦致命，开怀饮镞，死而後已，实乃甘心？是以狗噬胫而遇毒，奔鲸触纶而皆毙，大风一鼓而气廓清，斯实再造生人之极也。陛下以上皇未至，延俟銮舆，清宫待幸，守而不失。今上皇戾止，昭德报功，广圣崇本之义，徵王者未举之礼。百神奉职，亲受宝符，过尧迈舜，以庆天下。以陛下有光上皇之德，经天下之文，定祸乱之武，穷不测之圣，通神明之孝，故命陛下曰：“光天文武大对孝感皇帝。皆象德景行，自然之符。陛下尚执谦冲，迁延若未当者。今群臣咸服睿谋，肃将天威，犹各有茅土，铭勋景钟。陛下盛德大业，终古独立，不速即微号，以蔚皇图，臣恐天地神，勤劳仰止。臣谨与太常、礼官等佥择，请以来岁正月五日上尊号。伏惟陛下膺天地之诚，恭上皇之命，遂群牙之请，满百灵之心，延光无穷，天下幸甚！
    ☆李泌
    泌字长源，其先辽东襄平人，徙居京兆。天宝中自嵩山上书，召见，待诏翰林，为东宫供奉。肃宗北巡至灵武，泌奔赴行在，授银青光禄大夫，掌枢务。判元帅广平王军司马事，拜中书令，乞隐衡山。代宗立，召为翰林学士。德宗在奉天，授左散骑常侍。贞元三年拜中书门下平章事，累封邺县侯，五年卒，年六十八，赠太子太傅。
    ○对肃宗破贼疏
    贼掠金帛子女，悉送范阳，有苟得心，渠能定中国耶？华人为之用者，独周挚、高尚等数人，馀皆胁制偷合。至天下大计，非所知也，不出二年，无寇矣，陛下无欲速。夫王者之师，当务万全、图久安，使无後害。今诏李光弼守太原、出井陉，郭子仪取冯翊、入河东，则史思明、张忠志不敢离范阳、常山，安守忠、田乾真不敢离长安，是以三地禁其四将也。随禄山者，独阿史那承庆耳。使子仪母取华，令贼得通关中，则北守范阳，西救长安，奔命数千里，其精卒劲骑，不逾年而毙。我常以逸待劳，来避其锋，去翦其疲，以所徵之兵会扶风，与太原、朔方军互击之。徐命建宁王为范阳节度大使，北并塞与光弼相掎角，以取范阳。贼失巢穴，当死河南诸将手。必得两京，则贼再强，我再困。且我所恃者，碛西突骑、西北诸戎耳。若先取京师，期必在春，关东早热，马且病，士皆思归，不可以战，贼得休士养徒，必复来南，此危道也。
    ○议复府兵
    府兵平日皆安居田亩，每府有折冲领之，折冲以农隙教习战陈。国家有事徵发，则以符契下其州及府，参验发之。至所期处，将帅按阅，有教习不精者，罪其折冲，甚者罪及刺史。军还则赐勋加赏，便遣罢之。行者近不逾时，远不经岁。高宗以刘仁轨为洮河镇守使，以图吐蕃，於是始有久戍之役。武后以来，承平日久，府兵浸堕，为人所贱者，百姓耻之，至蒸熨手足，以避其役。又牛仙客以积财得宰相，边将效之，山东戍卒，多赍缯帛自随，边将诱之，寄於府库，昼则苦役。夜絷地牢，利其死而没入其财。故自天宝以後，山东戍卒还者什无二三，其残虐如此。然未尝有外叛内侮、杀帅自擅者，诚以顾恋田园、恐累宗族故也。开元之末，张说始募长征兵，谓之纩骑，其後益为六军。及李林甫为相，奏请军皆募人为之。兵不土著，又无宗族，不自重惜，忘身徇利，祸乱遂生，至今为梗。使府兵之法，常存不废，安有如此下陵上替之患哉？陛下思复府兵，此乃社稷之福，太平有日矣。
    ☆刘贶
    贶字惠卿，赠工部尚书子元子。子元卒，有诏访其後，擢起居郎，历右拾遗内供奉，修国史。
    ○对学耕判
    〈得甲於善田者学耕种养苗状，後期，里父老罚之，云告力牛少，无以趋事。〉
    唯农是务，经国之令典；日服其，长人之美训。皇上躬耕千亩，仪型万邦。天报嘉祥，风雨时若；人惟善诱，远近咸劝。甲也思赵过之有诲，比樊迟之请学。爰属农政务兴，土膏脉起，家徒四壁，人无五。是是{艹衮}，既失於协风；或耕或耘，载愆於零雨。实差龙见之序，谬以牛少为说。汉史著区种之术，唐臣首代田之教。长沮故事，则非假於服箱；胜之遗文，亦无资於负轭。既推司里之禁，宜处惰农之刑。
    ○武指
    自昔议边者，推高於严尤、班固。严尤议曰：“御匈奴自古无得上策”云云。贶以为严尤之议，辩而未详；班固之论，详而未尽。推而为言，周得上策，秦得其中，汉无策焉。何以言之？荒服之外，声教所不逮，其叛也，不为之劳师；其降也，不为之释备。严其守御，险其走集，犯塞则有执讠凡之捷，深入则有殪戎之勋。俾其欲为寇而不能，愿臣妾而不得，斯御戎之上策、禁暴之良算。惠此中夏，以绥四方，周人之道也，贶故曰：“周得上策”。《易》称：“王侯设险，以固其国。”筑长城，修障塞，《易》之设险也。今朔塞之上，多古长城，未知起自何代？七国分争，国有长城，赵简子起长城以备胡燕，秦亦筑长城以限中外，则长城之作，其来远矣。秦兼天下，益理城堑，城全国灭，人归咎焉。自汉至隋，因其成业，或修或筑，何代无之。後魏时筑长城议曰：“虏骑轻捷，风来电往，坞壁未遑闭，牛羊不暇收，雷击至於近郊，□飞出於塞表，不得不立长城以备之。人筑一步，千里之城，役三十万人，不有旬朔之劳，安获久长之逸？始皇斥中国之戍，出诸塞表，匈奴不敢南下而牧马，战士不敢弯弓而报怨。”贶故曰：“秦得中策。”史称刘敬说高祖，以鲁元公主嫁匈奴，嗣王则汉之外孙，岂敢与大父争哉？假立宗女，匈奴不信，无益也。帝欲遣鲁元，后泣谏曰：“帝唯一女，奈何弃之匈奴乎？”由是遣宗女行。又按鲁元公主，则赵王张敖之后也。人告王反，吕后言：“赵王以公主故，不宜有此。”高祖曰：“使张敖有天下，岂少乃女乎？”高祖审鲁元公主不能止赵王之谋，而谓能息匈奴之叛耶？假有欲遣之辞，固戏言尔。且冒顿手刃头曼，躬射其母，而冀其不与外祖争强，岂不惑哉？然则高祖之和亲，不能久安。而为之者，以天下初定，苟舒岁月之祸，以息兆人之勤尔。而天姿豁达，不矜智能，沈谋内断，人莫之识。武帝时，中国康宁，故寇益鲜，疏而绝之。此其时也，方更糜耗华夏，连兵积年，严尤以为下策，可矣。汉之失策，非止用兵。至於昭宣，武士练习，斥堠精审。胡入则覆亡，居又畏逼，收迹远徙，穷窜海阴。朝廷不遵宗周之故事，乃袭奉春之过举，启宠纳侮，倾竭府藏，给西北方，无虑岁二亿七十万。赏赐之费，传送之劳，尚不计焉。皇室淑女，宾於穹庐，掖庭良人，降於沙漠。夫贡子女方物，牙仆之职也。《诗》曰：“莫敢不来享，莫敢不来王”，《传》称“荒服者来王”，此皆称其来，不言当往也。杞用夷礼，经贬其爵；公及吴盟，讳而不书。奈何以天子之尊，与匈奴约为兄弟；帝女之号，与胡媪并为戎妻，母报子，从其污俗？中国之异於蛮夷者，以有父子男女之别也。若乃位配天地，职调阴阳，不能革聋昧之性，使渐习华风，反令婉冶之姿，毁节异类，其为垢辱，可胜道哉！汉之君臣，常莫之耻。东汉至曹、马，招来羌狄，内之塞垣，资奉所费，有逾於昔。百人之酋、千口之长，金印紫绶，食王侯之俸者，相半於朝；牧马之童、乘羊之隶，赍毳之资，邀绫纨之利者，相错於路。九州五服，耒耨之所利，丝之所生，方三千里。植於三千里之中，散於数万里之外，人焉得不劳？国焉得不贫？故夷狄岁骄，华夏日蹙。当其强也，又竭人力以征之；及其服也，又如是以养之。病则受养，强则内攻。呜呼！为羌胡服役，且千载而莫之恤，可不大悲哉！为政者诚能移其财以赏戍卒，则吾人富矣；移其爵以饵守臣，则我将良矣。富利归於我，危亡移於彼，无纳女之辱，无传送之劳，此之不为，而弃同即异，与顽用へ，以夷乱华，以裔谋夏，变上国之风俗，汨中和之正气，贶故曰：“汉无策焉。”
    严尤深以古无上策者，为不能臣妾也，圣王诚能之，而不用尔；秦氏无策者，谓其攘夷狄而亡国也，秦亡之咎，非攘夷也；称汉氏得下策者，谓伐胡而人病，人既病矣，又役人而奉之，是无策也。贶故曰：“严尤之议，辩而未详”者也。班固之论，颇究其情，而曰：“其来慕义，接以礼让，使曲在彼，是未尽也。何者？礼让以交君子，不以接小人，况於禽兽夷狄乎？夫奇货内来，则华夏之情荡；纤丽外散，则戎羯之心生。华夏情荡，出兵之源也；戎羯心生，侵盗之本也。圣人唯此之慎，不贵奇货，不宝远物，禽兽非其土性不育，器服非其所产不御，岂惟贽币不通哉？至饮食声乐，不与共之。故夷狄来朝，坐之门外，使舌人体委以食之，若禽兽然，不使知馨香佳味也。获其声不列於庭庙，受其贡不过苦矢兽皮，不为贽币，不为财货。利既小矣，酬亦宜然。汉氏习玩骄虏，使悦燕赵之名倡雅质，甘太官之八珍六齐，使五都之文绮罗纨。供之则长欲而增求，绝之则灭德而招怨，加以斥堠不明，士卒不习，是由饱豺狼以良肉，而纵其猎噬疲人。求其祸源，接以礼让之所致也。故通贡献则去锦缋而得毛革，讨负约则获犬马而丧士人，许和亲则毁礼义而顺戎俗。张骞使西域，得《摩诃兜勒曲》，汉武采之，以为鼓吹。东汉、魏、晋，乐则胡笛、箜篌，御则胡床，食则貊炙，器则蛮盘，祠则胡天。晋末五胡递居中夏，岂无天道？亦人事使之然也。华人步卒也，利险阻；虏人骑兵也，利平地。彼则驰突，我则坚守，无与追奔，无与竞逐。来则杜险使无进，去则闭险使无还，冲以长戟，临以强弩，非求胜之也，创之而已。措彼顽凶，之度外，譬诸虫豸，方乎虺蜴。如是，何礼让之接、何曲直之争哉？贶故曰：“班固之论详而未尽”者，此也。
    ☆刘饣束
    饣束字鼎卿，赠工部尚书子元子，天宝初历集贤院学士，兼知史官，终右补阙。
    ○兰亭记
    王右军《兰亭序》，梁乱出外；陈天嘉中，为僧所得；至大建中，献於宣帝。隋平陈日，或以献晋王，王不之宝。後智果从帝借拓，及登极，竟不从索；果师死後，弟子僧言得之。太宗为秦王日，见拓本惊喜，乃贵价市大王书《兰亭》，终不至也。乃遣问辩才师，欧阳询就越州求得之，以武德四年入秦府。贞观十年，乃拓十本以赐近臣。太宗崩，中书令褚遂良奏：“《兰亭》乃先帝所重，本不可留。”遂秘於昭陵。
    ☆刘
    字永夷，河南伊阙人。天宝中进士，累官民部郎中，充浙西留後。大历中迁兵部侍郎。朱Г作乱，卧疾私第，闻车驾幸梁州，投床搏膺，不食卒，年六十，赠礼部尚书，谥贞惠。
    ○册郭子仪尚父文
    维大历十四年五月甲子，皇帝使金紫光禄大夫尚书左仆射彭城郡开国公摄太尉刘某持节册命曰：“惟尔太尉兼中书令汾阳郡王某，其听命。於戏！上天孚佑下民，若保赤子，弗俾罹此於毒螫。伊昔殷辛、秦季，万姓悉苦，时则有太公望、留侯良。毗武翼高，为之请命，若颠覆而跻，执热斯濯。其在天宝、至德之际，二叛称兵，犬戎孔亟，则公投袂电赴，捍我於艰。方其忧乱，化为安靖，然後燮和徐进，清广安和。ム公之勋业，盖於张、吕矣！悯予小子，哀芄在疚，公又熙帝之采，纳於轨度，小大谋猷，罔不率服。实赖公羽翼，为师为保，岂龌龊常典，拟於《春秋》之[B14A]？今故持册公尚父之号。钦哉！公左右三朝，年与德耆，尚迪古训。匡予不及，节顺风雨，参知鼎实，天人之任，将以仰成，公其念哉！惟公克享黄，优游广堂，颐神导和，克绥予任，勖哉！，敬听诰言，尚父，用成其明德，钦哉！光膺宠命，可不慎欤。
    ○与宋昱论铨事书
    《虞书》称“知人则哲，能官人则惠”，巍巍唐虞，举以为难。今文部既始之以抡才，终之以授位，是则知人、官人，斯为重任。昔在禹、稷皋陶之众圣，犹曰载采；采有九德，考绩以九载。近代主司，独委一二小冢宰，察言於一幅之判，观行於一揖之内，何其易哉？古今迟速，何不侔之甚哉？夫判者，以狭词、短韵、语有定规为体，亦犹以一小冶而鼓众金，虽欲为鼎为镛，不可得已。故曰判之在文，至局促者。夫铨者，必以崇衣冠、自媒耀为贤，斯又士之鬼行，君子所病。若引周公、尼父登之於铨庭，则虽有图书、《易》象之大训，以判体挫之，曾不及徐、庾；虽有渊默罕言之至德，以喋喋取之，曾不若啬犬；呜呼！彼千霄蔽日，诚巨树也，当求尺寸之材，必後於弋；龙吟虎啸，诚希声也，若尚颊舌之感，必下於蛙黾。观察之际，能不悲夫？执事虑过龟策，文含雅诰，岂拘以琐琐故事，曲折因循哉？诚能先咨以政事，次徵以文学，退观其理家，进察其临节，则庞鸿深沈之士，亦可窥其门户矣。
    ☆段秀实
    秀实字成公，陇州阳人。天宝中历官太常卿，拜泾州刺史。大历元年加开府仪同三司，拜御史大夫四镇北庭行军泾原郑颍节度使。德宗立，就加检校礼部尚书，封张掖郡王，除司农卿。建中四年，朱Г盗据宫阙，秀实以笏击Г，中颡流血，遂被害，年六十五。兴元元年赠太尉，谥曰忠烈。
    ○禁兵寡弱疏
    臣闻天子曰万乘，诸侯曰千乘，大夫曰百乘，此盖以大制小，以十制一也。尊君卑臣、强干弱枝之义，在於此矣。今外有不庭之虏，内有梗命之臣，窃观禁兵不精，其数削少，卒有患难，将何待之？且猛虎所以百兽畏者，为爪牙也。若去其爪牙，则犬彘马牛，悉能为敌。伏愿少留圣虑，冀裨万一。
    ●卷三百七十九
    ☆岑勋
    勋，南阳人。
    ○西京千福寺多宝佛塔感应碑
    粤妙法莲华，诸佛之秘藏也；多宝佛塔，证经之踊现也。发明资乎十力，宏建在於四依。有禅师法号楚金，姓程，广平人也。祖父并信著释门，庆归法允。母高氏，久而无妊，夜梦诸佛，觉而有娠。是生龙象之徵，无取熊罴之兆。诞弥厥月，炳然殊相，岐嶷绝於荤茹，龆龀不为童游。道树萌芽，耸豫章之桢干；禅池亩浍，涵巨海之波涛。年甫七岁，居然厌俗，自誓出家，礼藏探经，法华在手。宿命潜悟，如识金环；总持不遗，若注瓶水。九岁落，住西京龙兴寺，从僧也。进具之年，坐讲法。顿收珍藏，异穷子之疾走；直诣宝山，无化城而可息。尔後因静夜持诵，至《多宝塔品》，身心泊然，如入禅定，忽见宝塔，宛在目前。释迦分身，遍满空界，行勤圣现，业净感深。悲生悟中，泪下如雨，遂布衣一食，不出户庭，期满六年，誓建兹塔。既而许王及居士赵崇、信女普意善来稽首，咸舍珍财。禅师以为辑庄严之因，资爽垲之地，利见千福，默议於心。时千福有怀忍禅师，忽於中夜，见一水发源龙兴，流注千福，清澄泛滟，中有方舟。又见宝塔自空而下，久之乃灭，即今建塔处也。寺内净人名法相，先於其地，复见灯光，远望则明，近寻即灭。窃以水流开於法性，舟泛表於慈航，塔现兆於有成，灯明示於无尽，非至德精感，其孰能与於此？及禅师建言，杂然欢惬，负畚荷锸，于橐于囊，登登凭凭，是板是筑。洒以香水，隐以金钅追，我能竭诚，工乃用壮。禅师每夜於筑阶所，恳志诵经，励精行道，众闻天乐，咸嗅异香，喜叹之音，圣凡相半。至天宝元载，创构材木，肇安相轮。禅师理会佛心，感通帝梦。七月十三日，敕内侍赵思亻品求诸宝坊，验以所梦。入寺见塔，礼问禅师，圣梦有孚，法名惟肖。其日赐钱五十万、绢千匹，助建修也。则知精一之行，虽先天而不违；纯如之心，当後佛之授记。昔汉明永平之日，大化初流；我皇天宝之年，宝塔斯建。同符千古，昭有烈光。於时道俗景附，檀施山积，庀徒度财，功百其倍矣。至二载，敕中使杨顺景宣旨，令禅师於花萼楼下迎多宝塔额。遂总僧事，备法仪，宸卷俯临，额书下降。又赐绢百匹。圣札飞毫，动□龙之气象；天文挂塔，驻日月之光辉。至四载，塔事将就，表请庆斋，归功帝力。时僧道四部，会逾万人。有五色□，团转塔顶，众尽詹睹，莫不崩悦。大哉观佛之光，处用宾於法王。禅师谓同学曰：“鹏运沧溟，非□罗之可顿；心游寂灭，岂爱网之能加？精进法门，菩萨以自强不息。本期同行，复遂宿心。凿井见泥，去水不远；钻木未热，得火何阶？凡我七僧，聿怀一志，昼夜塔下，诵持法华。香烟不断，经声递续，炯以为常，没身不替。”自三载每春秋二时，集同行大德四十九人，行法华三昧。寻奉恩旨，许为恒式。前後道场所感舍利凡三千七十粒。至六载，欲葬舍利，豫严道场又降一百八粒，画普贤变，於笔锋上联得一十九粒。莫不圆体自动，浮光莹然。禅师无我观身，了空求法，先刺血写《法华经》一部、《菩萨戒》一卷、《观普贤行经》一卷，乃取舍利三千粒，盛以石函，兼造自身石影，跪而戴之，同置塔下，表至敬也。使夫舟迁夜壑，无变度门，劫算墨尘，永垂贞范。又奉为主上及苍生写《妙法莲华经》一千部、金字三十六部，用镇宝塔。又写一千部，散施受持。灵应既多，具如本传。其载敕内侍吴怀实赐金铜香炉高一丈五尺，奉表陈谢。手诏批云：“师宏济之愿，感达人天；庄严之心，义成因果。”则法施财施，信所宜先也。主上握至道之灵符，受如来之法印，非禅师大慧超悟；无以感於宸衷，非主上至圣文明，无以鉴於诚愿。倬彼宝塔，为章梵宫。经始之功，真僧是葺；克成之业，圣主斯崇。尔其为状也，则岳耸莲披，□垂盖偃。下崛以踊地，上亭盈而媚空，中ㄙㄙ其静深，旁赫赫以宏敞。Й戚承陛，琅，纟卒槛，玉居楹，银黄拂户。重檐叠於画ㄆ，反宇环其璧，坤灵以负砌，天俨雅而翊户。或复肩{加手}鸷鸟，肘擐修蛇，冠盘巨龙，帽抱猛兽。勃如战色，有其容，穷绘事之笔精，选朝英之偈赞。若乃开扃，窥奥秘，二尊分座，疑对鹫山；千帙发题，若观龙藏。金碧显炅，环葳蕤。至於列三乘，分八部，圣徒翕习，佛事森罗。方寸千名，盈尺万象；大身现小，广座能卑。须弥之容，入芥子；宝盖之状，顿覆三千。昔衡岳思大禅师，以法华三昧，传悟天台智者，尔乃寂寥，罕契真要。法不可以久废，生我禅师，克嗣其业，继明二祖，相望百年。夫其法华之教也，开元关於一念，照圆镜於十方，指阴界为妙门，驱尘劳为法侣。聚沙能成佛道，合掌已入圣流。三乘教门，总而归一；八万法藏，我为最雄。譬犹满月丽天，萤光列宿，山王映海，蚁垤群峰。嗟乎！三界之沈寐久矣。佛以法华为木铎，惟我禅师，超然深悟。其貌也，岳渎之秀，冰雪之姿，果唇贝齿，莲目月面。望之厉，即之温，睹相未言，而降伏之心，已过半矣。同行禅师，抱玉飞锡，袭衡台之秘躅，传止观之精义。或名高帝选，或行密众师，共宏开示之宗，尽契圆常之理。门人刍、如岩、灵悟、净真、真空、法济等，以定慧为文质，以戒忍为刚柔，含朴玉之光辉，等旃檀之围绕。夫发行者因，因圆则福广；起因者相，相遣则慧深。求无为於有为，通解脱於文字，举事徵理，含毫强名。偈曰：
    佛有妙法，比象莲花。圆顿深入，真静无瑕。慧通法界，福利恒沙。直至宝所，俱乘大车。（其一）於戏上士，发行正勤。缅想宝塔，思宏胜因。圆阶已就，层覆初陈。乃昭帝梦，福应天人。（其二）轮奂斯崇，为章静域。真僧草创，圣主增饰。中座眈眈，飞詹翼翼。荐臻灵感，归我帝力。（其三）念彼後学，心滞迷封。昏衢未晓，中道难逢。常惊夜杌，还惧真龙。不有禅伯，谁明大宗？（其四）大海吞流，崇山纳壤。教门称顿，慈力能广。功起聚沙，德成合掌。开佛知见，法为无上。（其五）情尘虽杂，性海无漏。定养圣胎，染生迷っ。断常起缚，空色同谬。檐卜现前，馀香何嗅？（其六）彤彤法宇，ム我四依。事该理畅，玉粹金辉。慧镜无垢，慈灯照微。空王可托，本顾同归。（其七）
    ☆归崇敬
    崇敬字正礼，苏州吴郡人。擢明经，调四门助教。天宝中举博通坟典科高第，累迁膳部郎中。大历中为国子司业兼集贤学士，贬饶州司马。建中时累授光禄大夫，加特进检，校户部尚书，改兵部致仕。贞元十五年卒，年八十八，赠左仆射，谥曰宣。
    ○请定皇太子释奠仪注奏
    准制，皇太子时幸太学，行齿胄之礼者。伏请每至春秋国学释奠之时，所司先奏听进止。其释奠齿胄之礼，如开元礼。或有未尽，请委礼仪使更以古议详定闻奏。
    ○东都太庙不合置木主疏
    东都太庙，不合置木主。谨按典礼，虞主用桑，练主用栗；重作栗主，则瘗桑主。所以神无二主，犹天无二日、土无二王也。今东都太庙，是则天皇后所建，以置武氏木主。中宗去其主而存其庙，盖将以备行幸迁都之所也。且殷人屡迁，前八後五，前後迁都一十三度，不可每都而别立神主也。议者或云：“东都神主已曾虔奉而礼之，岂可以一朝废之乎？”且虞祭则立桑主而虔祀，练祭则立栗主而埋桑主，岂桑主不曾虔祀而乃埋之？又所阙之主，不可更作，作之不时，恐非礼也。
    ○巨彭祖请四季郊祀天地议
    按旧礼，立春之日，迎春於东郊；祭青帝，立夏之日，迎夏於南郊，祭赤帝。先立秋十八日，迎黄灵於中地，祀黄帝，秋冬各於其方。黄帝於五行为土王，在四季生於火，故火用事之末而祭之，三季则否。汉魏周隋，共行此礼。国家土德乘时，亦以每岁六月土王之日，祀黄帝於南郊，以后土配，所谓合礼。今彭祖请用四季祠祀，多凭纬候之说，且据阴阳之说，事涉不经，恐难行用。又议祭五人帝不称臣，云太昊五帝人帝也，於国家即为前後之礼，无君臣之义。若於人帝而称臣，则於天帝复何称也？议者或云：“五人帝列於月令，分配五时。”则五神、五音、五祀、五虫、五臭、五谷、皆备，以备其时之色数，非谓别有尊崇也。
    ○辟雍议
    《礼记王制曰》：“天子学曰辟雍。”又《五经通义》云：“辟雍，养老教学之所也。”以形制言之，雍壅也，辟璧也，壅水环之，圆如璧形。以义理言之，辟明也，雍和也，言以礼乐明和天下。《礼记》亦谓之泽宫。《射义》云：“天子将祭，必先习射於泽宫。”故前代文士亦呼云璧池，亦曰璧沼，亦谓之学省。後汉光武立明堂、辟雍、灵台，谓之三雍宫，至明帝躬行养老於其中。晋武帝亦作明堂、辟雍、灵台，亲临辟雍，行乡饮酒之礼，又别立国子学，以殊士庶。永嘉南迁，唯有国子学，不立辟雍。北齐立国子寺，隋初亦然。至炀帝大业十三年，改为国子监。今国家富有四海，声明文物之盛，唯辟雍独阙，伏请改国子监为辟雍省。又祭酒之名，非学官所宜。按《周礼》：“师氏掌以美诏王，教国子。”请改祭酒为太师氏，位正三品。又司业者，义在《礼记云》，“乐正司业”，正长也，言乐官之长，司主此业。《尔雅》云：“大板谓之业。”按《诗周颂》：“设业设ね，崇牙树羽。”则业是悬钟声之ね也。今太学既不教乐，於义则无所取，请改司业一为左师，一为右师，位正四品上。
    又五经六籍，古先哲王致理之式也。国家创业，制取贤之法，立明经，发微言，於众学释回增美，选贤与能。自艰难已来，取人颇易，考试不求其文义，及第先取於帖经。遂使专门业废，请益无从，师资礼亏，传受义绝。今请以《礼记》、《左传》为大经，《周礼》、《仪礼》、《毛诗》为中经，《尚书》、《周易》为小经，各置博士一员，其《公羊》、《谷梁》文疏既少，请共准一中经，通置博士一员。所择博士，兼通《孝经》、《论语》，依凭章疏，讲解分明，注引帝通，问十得九，兼德行纯洁，文词雅正，仪刑规范，可为师表者，令四品以上各举所知。在外者给驿，年七十以上者蒲轮。其国子、太学、四门、三馆，各立五经博士，品秩上下，生徒之数各有差。其旧博士、助教、直讲、经及直律馆、算馆助教，请皆罢省。其教授之法，学生至监，竭同业师。其所执贽，脯修一束、清酒一壶，衫布一段，其色随师所服。师出中门，延入与坐，割修斟酒，三爵而止。乃发箧出经，抠衣前请，师为依经辨理，略举一隅，然後就室。每朝晡二时请益，师亦二时居讲堂，说释道义，发明大体，兼教以文行忠信之道，示以孝悌睦友之义。旬省月试，时考岁贡。以生徒及第多少，为博士老课上下。其有不率教者，则贾楚扑之。国子之不率教者，则申礼部，移为太学生。太学之不变者，移之四门。四门之不变者，归本州之学。州学之不变者，复本役，终身不齿。虽率教九年，而学不成者，亦归之州学。其礼部考试之法，请无帖经，但於所习经中问大义二十，得十八为通，兼《论语》、《孝经》，各问十得八，兼读所问文注义疏，必令通熟者为一通。又於本经问时务策三道，通二为及第。其中有孝行闻於乡闾者，举解具言於习业之下。省试之日，观其所实，义少两道，亦请兼收。其天下乡贡亦如之，习业考试，并以明经为名，得第者授官之资，与进士同。若此，则教义日深而礼让兴，礼让兴则强不犯弱，众不暴寡，此由太学中来者也。
    ☆李抱玉
    抱玉，本安兴贵曾孙，世居河西，始名重璋。乾元初，李光弼引为裨校。天宝末，元宗以战河西有功，改今名。至德二载，上言耻与逆臣共宗，诏赐姓李，徙居京兆。进右羽林大将军，摄御史中丞、陈郑颍亳节度使。佐李光弼破史思明，功第一，封栾城县公。代宗立，以功授兵部尚书、武威郡王。恳辞王爵，徙凉国公，进司徒。广德中以尚书左仆射同中书门下平章事、河西陇右副元帅，大历中加山南西道副元帅兼节度使。十二年卒，赠太保，谥昭武。
    ○让副元帅及山南节度使表
    臣志诚有涯，寄任过分，尝惧覆败，自贻谴责。且授其旄节，彼蕃戎，所掌之兵，须自训练，如臂使指，若网在纲，则人有固心，前无︹敌。今以臣守在西鄙，兼统汉中，抚循实难，威令不及。况自陇坻达於扶文，绵亘边陲，二千馀里，虽山谷险阻，足为藩蔽，其中贼路不一，皆要防虞。加之夷狄无厌，凭陵滋甚，去年既侵右地，复扰西山。倘至前秋，两道俱下，臣若固其陇，则不救梁岷，若进兵扶文，恐患逼关辅首尾不应，进退无从。伏惟陛下居安虑危，图难於易。其前件使及梁州刺史，伏请别择能者，悉以委之。令牙西备陇关，竭其诚节。国家大计，敢不上陈。
    ☆钱起
    起，吴兴人。天宝十年进士，释褐秘书省校书郎。大历中官司勋员外郎司封郎中，终考功郎中。
    ○千秋节勤政楼下观舞马赋（以态有馀妍貌无停趣为韵）
    惟大唐之握乾符，声谐六律，化广三无；能使乘黄服皂，龙马负图。必将登高率舞，岂独载驰载驱？岁八月也，一圣之生，千秋之首；举天庆丹陵之会，率土献南山之寿。上乃御层轩，临九有；张葛天氏之乐，醉陶唐氏之酒；感百兽之来仪，即八骏之孔阜。於是陈金石，俨簪裾；广场天近，彩仗晴初。有有，有ほ有鱼；云聚日下，花明露馀。帝曰司仆，舞我骐；可以敷张皇乐，可以启迪欢趣。须臾，金鼓奏，玉管传。忽兮龙踞，愕尔鸿翻；顿缨而电落朱鬣，骧首而星流白颠。动容合雅，度曲遗妍；尽庶能於意外，期一顾於君前。喷玉生风，呈奇变态。虽燕王市骏骨，贰师驰绝塞；岂比夫舞皇衢，娱圣代，表吾君之善贷？向使耳长坂，翘足远；天骥之才莫用，盐车之役不停。安得播天乐，辉皇灵；服御惟允，箫韶是听？则知绝群称德，殊艺逸貌；足之舞之，莫匪圣人之教，则陈力者愿驱策而是效。
    ○朝元阁赋（以高抗山顶升览清远为韵）
    上将恢帝宇，壮神皋。断景山之松，用而有节；感子来之众，役不告劳。成仙阁之宏敞，配紫极之崇高。先是徵规模，宏大壮；经始圣迹，责成梓匠。当桂户而八水悠远，植玉阶而千岩相抗；升阳乌於赤霄之表，栖玉兔於翠微之上。可以吞贝阙，奈昆阆，盛矣哉！亦神明之化也，不可得而称状。观乎？俭以示德，高即因山；虹梁天近，丹陛□还。汉武求仙，望蓬莱於海上；吾君有道，致方士於人间。厥构既崇，其宁惟永？正色深沈於木末，浮光嶙乱於山顶；如斯飞，独出於颍。农务暇，霜气澄；天门辟，龙辂升。俯人烟於万井，小□树於五陵；天临宇宙，日照黎蒸。是时也，灵仙响集，品物交感；因高载著於人风，有象宁遗於睿览。圣人垂化，稽古上清；彼会昌之构宇，得朝元之美名。不夺穑地，知庶心胥悦；高标灵阜，表圣寿长亨。襟怀动植，指掌寰瀛；将九围载广，与三光克明。斯乃栋宇之大也，虽前史莫之与京。夫如是，古之城隍，饬宫苑，孰比我君居高而致远？
    ○西海双白龙见赋（以天下安乐龙见于海为韵）
    唐六叶，嘉祉降，皇威宣；师出以律，将有事於金天。赫矣神武，感通上元；双龙呈瑞，一色皎然。惟白也，昭素秋诞圣；惟龙也，主杀气清边。不尔者，宁出乎海，不跃於泉？穆乎白龙之为物也，潜依水德，利用天下；精异冥通，腾骧神假。苟非君行其道，物有其官；则郁湮不育，潢而蟠。隐见罔知其旨，冥孰见其端？故我君宣八风之惠化，澄四海之波澜；覆帱斯极，生灵以安。惟此上瑞，灼然可观。其始见也，精光耀，溟涨清廓；曳冰雪於半空，晏雷霆於万壑。若长□带水而不散，双剑倚天而中落；忽虹立而电回，其仪不可弥度。表其祥同乘黄之偶运，处其度掩嘉鱼之有乐。伟夫鳞介之族，莫智於龙；苟灵应无兆，岂休明再逢？昔轩以负图为景福，舜以入坛为神变；殊旨同归，千载一见。是以天祚明德，幽赞贞符；彼二龙之萃止，合一圣之有孚。皓尔其真，异叶公之藻绘；超然将举，同正礼之友于。是时也，西戎骇目，莫不感化而风趋。夫如是，则在宥之理足徵，无疆之休可待；洋洋歌颂，日闻於四海者也。
    ○盖地图赋（以圣德感通灵仙降献为韵）
    有虞氏提地，享天命；光启九有，缉熙八政。能使坤德以宁，祥符锡庆。神矣王母，通灵感圣；献尔宝图，昌尔金镜。嗣尧之美，於斯为盛。固知冥贶有则，休明无极；非天私我有虞，惟神归於至德。必将永其历数，宁惟锡彼封域？俾皇鉴之昭昭，岂神明之默默？谅可耀寰宇，盛邦国。盖地如何？匪兹不克。懿此图，实昭应感；广竖亥之遐步，资重华之睿览。规方远近，微妙元通；致蛮貊於度内，出山川於卷中。可以明四目，达四聪。《易》曰：“不出户，知天下。”何莫假此神功？徒稽其囊括也。吞八极，尽四溟；霜露所坠，日月所经。莫不总天目，入帝庭；嗤秦政得燕图以拓境，小穆公梦鹑首以称灵。亦有周王御天，汉君求仙；穷人力於宇宙，遍辙迹於山川。孰与夫高居深视，探微洞元；得地理於冥契，拥神休以永年？则知明德在兹，景福是降；播颂声以洋溢，洎寰海与里巷。美矣哉！历选列辟，符瑞钜万。虽元告成，白环入献；曷若斯图之用也，九土宏而庶绩建？
    ○泰阶六符赋（以元亨利贞为韵）
    考星象之躔次，探瑞气之奥源。得泰阶於前史，总六符以为言。既出没以候君德，有荧煌以丽乾元。元德升闻，庆一人而祥发；白□夜卷，映九霄而色繁。尔其祥德而发，观瑞而明；德正则正，俗平则平。何君王之播理，俾品物以咸亨；股肱掩於稷契，辅翼贤於阿衡。人迹其卑，凭至诚而上感；天象守默，因列宿而下吴。配两曜以齐美，非众宿之敢争。岂比夫聚彼德星，颍上贤人所感；托於箕尾，岩间傅说之精而已哉？故符之灿兮有明义，符之烂兮有深意。其形昭晰，其理奥秘；朝发於天，而应於地。向夜月而灭没，拂曙光而苍翠。上通其象，分三台而为六；下应於人，感一德之不二。皆英主之所有，匪常君之能致。原其所出，将表上帝之心；考其所归，实惟天子之利。尔其临大国，悬太清；德之所感，符乃无情。既依高以托质，亦以数而为名。与物无竞，避太阳之光色；相时而作，表明王之利贞。火映元天，似烛龙衔吐；珠沈汉水，无巨蚌之亏盈。岂光辉之足异？亦感应之可惊。忝观光於上国，仰霄汉以屏营。
    ○图画功臣赋（以立定尔功惟克永代为韵）
    先帝之革隋也，应归运而大义举，获仁人而鸿业集。及乎计伐录功，日不暇给，宝玉不足以劝赏，故茅土是封；钟鼎不足以昭宣，故图赞是缉。传厥象於绘事，壮崇台於天邑。貔武之臣，忽披云而鹗视；股肱之任，乃捧日而山立。何惟肖而斯在？皆凛然而可挹。初庶贤遇圣，神器未定；天有彗，兮历象昏，云从龙兮川谷应。帝曰隋失厥御，国将颓弛；人心如忄炎，王室如毁。膺图受，明徵在子；保大定功，克成伊尔。由是十乱辅主，三杰制戎；敢扬休命，克赞圣功。埽乾坤之参黩，济品物之屯蒙；辟天关而七曜再朗，回地轴而万来同。暨王道清夷，乃念兹而在兹；既艰难是毗，亦四方是维。享其勋力，嘉彼令德；懿我武之雄成，赖尔谋之刚克。宜其藏勋庸於盟府，图冠剑於紫极。则是绘也，其丽不亿。倬哉群彦，丹青彪炳；列盛服之晖华，俨高居之秘静。斜月在壁，疑假寐以将朝；颓阳半轩，同处阴而休影。胡像设之既固，将山河而惟永？则知我唐大赉，光掩前载。功高赐履，追吕望於周年；鸟尽藏弓，异韩信於汉代。盛矣哉！容貌方崇，光灵不昧。
    ○象环赋（以谦德无事循转为韵）
    圣有制作，人具尔瞻。是环也，用之谦，成乎其规。故有典有则，全乎其素；故匪匪刻，动法天旋。温如玉色，可以观象见意，可以取文昭德。终日佩之，其仪不忒。懿夫图通既固，雅丽且殊；皓质中澈，腾光外敷。守其明也，处暗室而不昧；偕其道也，映素服而如无。鄙南容之圭，贞而犹玷；嗤卞氏之璧，瑾而不瑜。升诸组绶，不亦宜乎？或有黄雀酬恩，郑商所利；其名则一，其实则异。皆浮俗之所珍，乃老氏之遐弃；宁若斯为美也，将君子而比义。文而不华，垂之如坠。循环无极，参日月之在躬；佩服有常，於韦弦而戒事。固知定理尼之旨，有要有伦；於此表礼创物，乃将卑服谦身。是以成形而不受其彩，散璞而不失其真。莹尔情性，洁白惟纯；导尔情性，贞明日新。舍之则礼容若缺，用之则法度是循。物既合权，古称其善；常虚心以随运，虽匪石而可转。睹妙用之昭宣，知前哲之舒卷。
    ○豹舄赋（以两遍用四声为韵）
    丽哉豹舄，文彩彬彬；豹则雕虎齐价，舄与君子同身。故得飞声入楚，见赐留秦。曩者胡为隐雾而不下？今复何幸对雪而迎宾？盖因虞者之获，成於匠者之手；苟当时以为用，虽杀身而何有？於是履之，美且无度；既居下以御湿，亦迎前而启路。花映香尘，光生玉步。借使登朝廷，列台阁；规矩不改，会同自若。投其迹必陟鸳鹭之行，取其文不改犬羊之郭。诗人歌其事，春秋美其史；舍则止，用则行。拂汉齐飞遥分邺令之术；入朝曳响，近杂尚书之声。彼纠纠葛屦，珊珊珠履；一则固穷，一则僭起。制度首出，宪章俱美；尝试殚论，其兹舄而已。士或览之而言曰：象以齿而焚，钟情以骨而毙。况之豹也，凭岩穴以逞欲，以爪牙而自卫；而有用於人，竟以皮而戾。一朝寝处，成此新伟。夫斑文散涣，毳毛蒙密；映鹤鳖以凝晖，临翠被以曜质。於斯时也，不可谈悉。亦有刻意，未参卑秩；东郭之曳履长穿，王生之结<韦蔑>何日？思蔚然而一变，歌豹舄以自毕。
    ○豹舄赋（以两遍用四声为韵）
    豹何为兮，郁矣其文；材贾害兮，用之楚君。用之则那？为舄几几，虽工兴其饰，亦天锺厥美；奢以则之，众目所视。异哉惟杂，尔巧有诡。其制也，青葱掩其真，赤纟意惭其丽；动容而彩射金屋，举趾而声传玉砌。谅服玩之惟奇，知侈靡之无艺。徵夫至理也，匪威仪不忒，匪古训是则；甚葛屦之失礼，同鹬冠之败德。何役智以宣骄，乃自躬而刑国？噫！先王立极，念兹在兹；服有常度，行无越思。何尔舄之豹饰，杂珠绮与文？若昭其泰，无乃简彝。是舄也，君子叹之。观乎异状斑然，复周戚霞起。焕尔文质，当其践履；知我者谓我恶居下流，不知我者谓我亲承玉趾。则知物有所归，天之冥数；惟豹作舄，杀身思遇。惜其有美而来，亦以御寒之故；虽雨雪而盈尺，俾阳和而在步。不然者宁践於斯路？客有感而言：其文也何丽？其用也何薄？当思步武之，徒异犬羊之郭。饰被已惭於翡翠，为裘更羡於狐貉。别南山之雾以奉进趋，同邺县之凫愿翔寥廓。
</div>
    <div class="pagination">
<a href="全唐文_page223.html">上一页</a><span>...</span><a href="全唐文_page219.html">219</a><a href="全唐文_page220.html">220</a><a href="全唐文_page221.html">221</a><a href="全唐文_page222.html">222</a><a href="全唐文_page223.html">223</a><span class="current-page">224</span><a href="全唐文_page225.html">225</a><a href="全唐文_page226.html">226</a><a href="全唐文_page227.html">227</a><a href="全唐文_page228.html">228</a><a href="全唐文_page229.html">229</a><span>...</span><a href="全唐文_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
