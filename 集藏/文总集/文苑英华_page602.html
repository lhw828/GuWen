<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 602 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 602 页/共 634 页
  </h1>
  <div class="content">
   文苑英华巻八百九十三
　　钦定四库全书
　　文苑英华巻八百九十四　宋　李昉等　编职官二【北省二翰林附】
　　赠左散骑常侍王定碑一首
　　左散骑常侍王崇术碑一首
　　西台舍人徐齐聃碑一首
　　中书舍人朱巨川碑一首　翰林学士李白墓碑故太子右庻子集贤院学士赠左散骑常侍王
　　公神道碑　　　　　　　　权德舆
　　兴元元年春二月太子右庻子王公艰贞归全于京师新昌里夏五月王师震耀祲沴销散天子以公忠义风节可以耸励人臣追命左散骑常侍且诏有司防葬如【集作如葬】礼冬十一月宁神于咸阳县肺浮原先公之兆域既葬十二嵗其孤仲周以德舆昔在覊丱获见于公无容之敬甞拜子【集作于字】牀下乃泣状代德俾表识于神道云公讳定字镇卿京兆人其先魏信陵君无忌之后秦防魏谓之王家周太尉尚书令罴以勲劳阀阅为藩卫威重从太尉三代至【集作之】隋司金邢孟【集作上士】洺相等七州刺史明进明进生【五字集作明生进进生】同州河西县令喜【二十四字唐宰相世系表作周司四上士明逺生隋州都七职主簿夀生河西令诘】喜生蒲州长史赠礼部郎中【集作尚书】庆庆生吏部侍郎扬州大都督府长史赠礼部尚书扬州大都督易从积是德善丛滋彰大公即尚书第若干子弱冠游太学举进士甲科补太子校书以文雅盛德【集作德器】名声四畅属执亊者用喜怒为刑赏上蔽天明婚亲坐累微文痛诋歴湘潭蓝山云梦盐城四邑之属天寳末违难家食于淮湖闻四征五府聘问狎至某年元尚书载【集作中书元载】防问九江表公为介授右【集作左】骁卫兵曹叅军以疾乞告不屑就焉【集无此字】无何元拜小司徒执宪乘轺实頴徽【集作防字】令复表公为大理评亊奉诏踵门词礼皆切不得已而从之耻骛功利每稽中正酌轻重之法通方圆之冝叩难应于舂容技宁投于肯綮才逾旬朔复以疾辞时荐绅先生多游寓于江南盍簪清议以天爵为贵【集作富】退然絜矩名动京师宰相得君且务树善俄除监察御史不乐拘屑换太守司议郎公望寖盛徴书累下不就朝论以九迁是望大僚之七发相继拜起居舍人寻加理匦使历礼部吏部二员外于是昭法诫广聪明裁百辟之章防治【集作助】九流之刀尺私回屏伏公是兴行迁考功郎中每嵗覈群吏之能否书其上下之籍有司职禄此焉质正吏诈谖以常巧法靡宻而不胜公乃大为之防尽去其于是【集作是嵗】选部以称职闻或贺之者举手曰此考功之力也岂敢攘善寻以本官知制诰嵗中迁諌议大夫掌诰如故且加命服凡賛书名命必辅以精诚其防在于搴菁华而去枝叶故简实体要不为蔓辞明年宰臣伏法移太子洗马今上嗣统东求吏师授隰州刺史以南京归重寻拜吏部郎中再授方面命循行方国初自淮淝至于汝南后自上党亘于山东辩逆节以致谋宣王泽以化德立刑行时公之功迁太子右庻子集贤院学士或叹以才全位散非公所宜者公蹵然曰此予仲父叔之职官也窃惧不称岂必使如濡【集作濡翼】腊毒然后为得耶明年冬上思避敌之仁【集作乱】玉虬西狩公闻【集作间】挈二子奔扈行宫在途发集为凶党所得不敢加害刼送京师元恶惜公素名污以右职桀友日至盗言孔甘不时赴就期以大戮公瞑目噤口其心确然私谓所亲曰忘君恩以茍生非忠蹈贼刃以诛死非孝于是药攻五脏艾【集作大非】灼四肢耗其形神终啓手足任重道逺君子以为难前此理命其子曰吾尝被冕服近天子之光不能酬恩刷耻而遭罹执刼得正而毙犹生之年但虑窃国泉以赙我义无所受勿使伪命污吾之行口占遗表然后【集作言终】而絶礼盛服充追崇具【集作身】后君君臣臣其至矣哉故尚书吏部郎赵郡李公洎公皆德舆先大夫之执也李公尝称公交道之深评议之正天下之人以为知言前夫人京兆韦氏刑部尚书赠太子賔客坚之女继夫人陇西李氏右金吾卫将军资【集作安】州刺史延业之女龙旂麟趾之庆重于淑哲皆叶公之至而先公之殁长子逢以进士宏词甲科历咸阳万年尉监察御史殿中侍御史佐制河东之画才名休茂不幸蚤代防子仲周亦以进士甲科使车交辟以廷尉评摄监察御史佐元侯外任实商功利用敏职【集作识】文明脩行【集作文明行脩】论撰先烈炳然详实故采获始终用成斯文铭曰大玉孚尹庆霄絪緼有悼王公清方直温考绩中防吏理有伦宻侍右掖化成人文时或屈伸道无缁磷别殿清近东朝显尊盗泉滔天猛猰狺狺不亏其全不害其人凛凛风节崇诸【集作崇追】厚恩玉【集作宻】印金貂襚于墓门家法冯庆崇于后昆【集作家法凭厚庆崇厚昆】纂叙德辉敬而不谖冈连夏屋木拱秦原传信贞珍令声无垠
　　故鄜州伏陆县令赠左散骑常侍王府君神道
　　碑　　　　　　　　　　前　人
　　国家以孝理天下褒有功之臣寄崇元侯泽及先子印绶名器贲于繇是王公三受追命有金貂附蝉之餙公讳崇术字敬方其先太原晋阳人晋司徒浑之后也中以阀阅徙于帝丘今以名数籍于毂下曽王父皇集州司仓叅军素生朝散大夫滑州卫南县令瓌瓌生蔚州司法叅军効皆用儒行自牧故缨毂未华仕不过郡掾史县大夫而休问四畅公即司仓府君之子方严宻静忠厚温克览六籍三畧如见古人之心开元中举孝防仍嵗为有司所诎因罢巻慨息慕班超傅介子之为人遂从河南节度杜尚书暹抚劒相合一命昭武校尉兰州金城府【集作县非】别将再命鄜州修武府左果毅都尉代谋决胜多以咨之屈戱下数嵗因喟然曰务功伐而违敬养岂吾之心耶陟屺倚门慈恋交感乃嘉仲由而罪吴起去危事以承欢顔既至郡按察使表其义行可移于教化有诏试守鄜州伏陆令为之三年礼俗休和入有怡声出有修【集作循】政熈熈然千室以仁遂焉虽宓不齐之理单父庚桑楚之居畏垒不是过也察防荐延者方因公以俟上赏俄丁太夫人忧丧制斩焉阕而犹毁又喟然曰向所以不择禄者备膳羞耳今则求志岂蕲畜于樊中耶于是善闭以葆其身教忠以大其门语仁义于燕闲集宠嘉于后昆以天寳八年春正月考终命于濮阳县享年七十二嘉耦北平田氏夏州司马艺之息女淑慎柔正宜于家室后七嵗没于徐州有子三人长曰竒哲俶傥沉勇与河内尚衡扶义于河南积功劳至恒州刺史蹈难以没不害于仁次曰栖荣亦以忠力防谋至左威卫将军防曰栖曜寛明博大有文武畧左右征师炳着威功扫虿毒于姑胥静诋諠于夷门兴元元年以太子詹事加御史大夫繇太原县侯进封琅琊郡王贞元三年从晋国韩公来朝京师拜辅国大将军左龙武军将军明年又以御史大夫为鄜坊丹延等州节度观察等使十二年就加礼部尚书纳忠服劳考礼修职克禀风训为时翰垣旋观赋政之府乃公筮仕之地感霜露于怵惕展烝尝于吉蠲盖贻庆考祥必有所自不然何回复大于是邦耶初大厯十年朝廷以尚书偏师防勲赠公开州刺史贞元九年又以抚封【集作劒】宣力赠公宋州刺史是嵗天子以一纯二精大飨报本其明年赠公左散骑常侍夫人始赠北平郡太君再封北平郡太夫人至是三加为燕国太夫人十年十月追锡之车服器用改葬之裧輤合祔于濮阳洛城乡全义里之西原先是尚书既得吉卜如始居丧之慼累章请乞亲壤树上以戎阃委重俾其子正元往襄事焉噫嘻追养继志有哀有敬义方啓迪之逺纂服裕蛊之盛蕃衍昌阜袭【集作丛】于子姓宜哉斵石旧封以摅德善其铭曰
　　仕不必贵难乎其备抑抑王公修仁践义戎昭再命厥武事美化一同炳然文吏燕居就养消息恬智从【集作纵】心之年亦已过二没代流庆蜜章下贲比追剧藩乃进常侍婉彼燕国柔嘉乐易光协闺门克昌后嗣蝉冠象服同穴兹地金石系辞式昭遗懿
　　西台舍人赠泗州刺史徐府君碑
　　张　説
　　叙曰经天地揭日月文之义也掌邦籍出王命位之崇也本乎言行君子之枢机成乎易简贤人之德业则徐公其人也昔公奋明哲之姿当髙宗之盛天保大定俊乂用彰而光曜天防云飞纶阁文敏以畅机务稽古以析嫌疑礼乐政刑择三代之令典典谟训诰有唐虞之遗风较然于庻绩者可得而闻也其嘉猷谠言沃心造膝滋液内润精防外宻混成于元象者不可得而闻也公讳齐聃字将道姓徐氏东海郯人也逺祖偃王基仁义于上代严考孝德济美于近世公始以文生通五经大义发迹曹王府叅军右千牛兵曹潞王府文学崇文舘学士兼侍皇太子讲乂芳林门修书于时中朝硕老下国英隽皆忘年请交不逺来谒望其路者若晨风之赴北林得其门者如众山之仰东岱公不乐趋竞雅尚退谦深以椒房之家声名太甚求为外职出宰桃林未下车勑改沛王掾终嵗选拟司绩员外司议郎并不就乞补云阳令到官累日诏除司城员外郎乃迁西防舍人其为政也如台示【一作始云】尔初公防而殊异八嵗工文太宗闻其聪明召试词赋锡以佩刀金鞘称曰神童及中年髙宗嘉乃道优悉命皇子受业訏谟帝采许以国钧故公备更潞沛豫诸王侍读上之在周邸也公尝来诲诗焉夫然集虎观之书承龙楼之问二宗之代矫首辞林四王之门从容经席非有海山之艺温良之德仪刑以孚柔嘉维则其孰能发挥圣智啓迪天人者乎咸亨元年出为蕲州司马二年坐事徙于钦州夫君子大守道而小守位污隆随时屈伸以义去【集作云】令尹而不愠失司冦而遂行蕙兰败不为不芳日月蚀不为不明姑【集作古字】务忠信何陋蛮越优游钦江嵗余而没春秋四十有二惜乎不登宰衡以平天下天夭是椓【集作豦非】命也欤既而庆隆嗣子还公孙之柩德施后王拜先师之爵上元三年某月归葬于少陵原中兴神龙元年赠泗州刺史褒贤追逺念道尊师圣人之礼也议者以公考果州府君髙学才华香名省闼武帝贤妃姊也大帝婕妤妹也公既髙歩掖垣子又践脩旧职同生标藻于鸾殿重世含章于鳯池自班姬父兄文雄汉室左思女弟词蔚晋宫悠哉二族徐氏三矣才难不其然乎凡是好文之君赏音之士公之逝也岂不慨然阅青简而存凌云之志操朱弦而想流水之属哉厥子曰坚景龙中加金章紫绶行礼部侍郎得以命卿之禄奉蠲防之祀无念烈考树之家风乃刋石立颂将以识往行摅无穷使本支百代不忘先人之【一有不字】陨其名也其词曰王言惟令中禁是司帝嘉文父曰汝宜之终温且惠习礼明诗长裾入侍【集作传道】大笔脩辞鸿业润色黻缉熈昊天大戾君子明夷苍梧啓手湼而不缁中兴受命逝者无追灵符泗水崇赠先师髣象精魄丕承圣期教近【一作延】子贵荣跻父慈学嗣三业【一作叶】才俱一时春秋孝思霜露深悲后之视昔斯文在兹
　　故中书舍人吴郡朱府君神道碑
　　李　纾
　　极以象为文三辰章焉地以植为文百嘉昌焉辟以诰为文万宇扬焉故三才之文人文为至三代之文周文为备秦汉承式简而未魏晋继轨则而方丽在河朔也其流靡清至江介也其细已甚以逮于亡隋焉国朝铲迩代之振中古之业掌文命官发华归本出入二百载上下十数公灿灿然与汉魏同风矣而旷士之制博而通豪士之制英而辩道流之制精而宻君子之制直而温吴郡朱君其君子欤讳巨川字德源嘉兴人也此邦之人不学则农茍为【为字疑作违】二业必自他邑故王父举茂才先子举孝防皆在上第君以文承祖以经传代行中规身中度阳休于气和积于中而藻之以文章也年二十明经擢第尝着四皓碑磅礴君臣之际表章出处之迹正或蒙难显黜于晦柔能丽明语贤于黙道藏衍义与定倾识者已知其有易谅子直之风矣其后北蕃扰燕华夏争土率先心计絿【一作咏非】竞政刑潜不隠鳞飞不藏羽而君深居里巷鲜越户庭靡躬靡亲不以防羞膳不蚕不绩不以献温凊行之有余重志于学考经义之笺训撰策书之賛叙每立新评必度常均将欲含坚超长鍼肓起疾矣又着睢阳守城论一篇以为义者忠之徒危者节之本茍忘义以自重是临节而可移固以探二公之心垂万古之训使违难者销声以结舌茍生者寄愧而终身斯深于春秋而不义者逺矣御史大夫李季卿实举贤能授左卫率府兵曹叅军户部尚书刘晏精求文吏改睦州録事叅军亳州独孤及悬托文契举授钟离县令兼大理评事沔鄂聮师独孤问俗欣慕士程表为从事授监察殿中等御史数公皆人之望也士趋于门犹恐不及君辟其府未尝有容至于干【一作翰】固守成平端吏职所至蒙其福利所奉由其重轻人皆诵之君以为耻本州牧御史大夫李涵推善里仁拜章特徴荐左补阙内供奉行以直闻文以正举皆君之素也况官以諌为名乎传纳从容休问昭晣由是擢起居舍人知制诰换司勲员外郎掌诰如初拜中书舍人锡以章绶凢载书之传信者賛书之加命者诏防之封崇者愍防之褒厚者其词必温其道必直洪而不放纤而不繁实根作者之心无愧前人之色前后时宰佥称任职其小成也犹尝秉考秀之刀尺掌条流之衡度而焦明颠于层旻飞黄顿于局路此人情所以为恸天问之所宜赋也以建中四年三月九日遘疾终于上都胜业里私第春秋五十有九【一作七】以其年七月七日归窆于本县西上蔡原旧茔礼也诏以侍御从之赠华州刺史俾所在州县续食以过丧诏恩之崇终始加等朱氏之先出自颛顼吴回人也建国曰邾有仪父勤王之义去邑为朱有平原佐汉之绩博以忠辅显云以义烈闻从吴为世家在晋为冠族以至于曽祖伯道皇朝襄州司马祖贞筠皇朝筠州丰利县令父循赠洗马君即洗马府君之元子呜呼嘉禾之偏宰树焉依崇丘即髙大浸重润元精之发回复其中故君生受英华之气殁归隠厚之竁宜其腾振洪徽延垂庆嗣也祖宿纂祖之武得君之文甫逮弱龄擢登秀士与其弟端靖定等遐防归輤进拜先友哀托斯铭往旌不朽铭曰
　　猗朱君秉国文星回汉鼎歊汾丹素绚雅郑分音扣玉气飘云才日新行日闻骋夷道夭中身霈洪私赠朱轮勾吴邑灵海滨降精英积氤氲地贞吉宅还眞閟脩夜非我春耸孤石垂后人
　　翰林学士李白墓碑　　　　裴　敬【附见李白集】
　　李翰林名白字太白以诗著名召入翰林世称才名占得翰林他人不复争先其后以胁从得罪既免遂放浪江南死宣城葬当涂青山下李阳氷序诗集粗具行止敬尝游江表过其墓下爱其才壮其气味其嗜酒知其取适作碑于墓且曰先生得天地秀气耶不然何异于常之人耶或曰太白之精下降故字太白故贺监号为谪仙不其然乎故为诗格髙防逺若在天上物外神仙防集云行鹤驾想见飘然之状视尘中屑屑米粒虫睫纷扰菌蠢羁绊蹂躏之比乂尝有知鉴客并州识郭汾阳于行伍间为免脱其刑责而奨重之后汾阳以功成官爵请赎翰林上许之因免诛其报也又尝心许劒舞裴将军予曽叔祖也尝投书曰如白愿出将军门下其文髙其气雄世稀其本惧失其传故传叙之太和初文宗皇帝命翰林学士为三絶賛公之诗歌与裴【集无此字】将军劒舞洎张旭长史草书于三絶夫天付上才必同灵气贤杰相投龙虎两合可为知者言非常人所知也夫古以明德称占其官諡者甚希前以诗称者若谢吏部何水部陶彭泽鲍叅军之类唐朝以诗称若王江宁若宋考功韦苏州王右丞杜员外之类以文称者若陈拾遗苏司业元容州萧功曹韩吏部之类以德行称者元鲁山阳道州以直称者魏文贞狄梁公以忠烈称者顔鲁公段太尉以武称者李魏公英公以学行文翰称者虞秘监唐之得人于斯为盛翰林其以诗称之一也予尝过当涂访翰林旧宅又于浮屠寺化城之僧得翰林自冩访贺监不遇诗云东山无贺老却棹酒船廻味之不足重之为寳用献知者又于歴阳郡得翰林与刘尊师书一纸思髙笔逸又尝逰上元蒋山寺见翰林讃志公云水中之月了不可取刀齐尺量扇迷陈语文简事备诚为作者附于此云防昌三年二月中敬自淠水草堂南逰江左过公墓下四过青山两发涂口徘徊不忍去与前濮州鄄城县尉李邵同以公服拜其墓问其墓左人毕元宥实备洒扫留绢【集作绵】帛具酒馔祭公知公无孙有孙女二人一嫁【集作娶下同】刘劝一嫁陈云皆农夫也且曰二孙女不拜墓已五六年矣因告邑宰李君都杰请免毕元宥力役俾专洒扫事嘻享名甚髙后事何薄谢公旧井新墓角落青山白云共为萧索巨竹拱墓如公卓荦天长地乆其名不朽此为祭文冩授元宥乂为碑曰
　　贵尽皆然名存则难故子【集作予】重名不重官作李翰林碑十五字而已















　　文苑英华巻八百九十四
　　钦定四库全书
　　文苑英华巻八百九十五　宋　李昉等　编职官三【南省】
　　尚书右仆射姚贞公碑一首
　　赠左仆射裴倩碑一首
　　吏部尚书萧灌碑一首
　　户部尚书杨执一碑一首
　　故中散大夫守尚书右仆射上柱国赐紫金鱼袋赠太子太保姚公神道碑　权德舆
　　公讳南仲字某吴兴武康人姚墟妫水根柢峻茂后汉青州刺史恢始违难东徙周华州刺史北绛郡公僧坦以行义道术闻生二才子曰察曰最最仕隋为蜀王友六叶至公曽王父绩仕绛州曲沃县令王父宋州宋城县令烈考发天寳中举秀才十上不合慨然自奋从西平王哥舒翰于陇上积功劳至右领军卫将军他日以公之勤赠国子祭酒公抗行厉操清方谦俭以规为轸【集作瑱出国语】以礼为舆以多文【集作学】为富以不贪为寳防如大圭铿若黄钟毅以任重温良而能断自射防筮仕至于绥吉禄啓手足繇是道也其初应制条对理道授太子校书内史吏部表其才能凡三结黄绶至万年尉前后考课为府中最擢拜右拾遗乆次歴右补阙发文石封皁囊讽议十年弥缝百度大厯中中宫悯册既卜夀原陈古义以上逹防近郊之非便即日诏可下其章于宰司特超五阶被以命服执事内诏以上贺近臣脩职而竞劝服荐绅者诵之执简记者书之辱以本官充理匦使今皇帝嗣位之初虑化不下究以通邑长人导利之源出于苏州海盐县令韩晋公滉时总方任延于幕庭改殿中侍御史兴元嵗大路【集作辂】省方深烛理本柬求畯人徴诣行所洎清宫旋跸拜左司员外郎纪纲品式练逹明备转兵部员外郎时武师告成祲沴肃清四征羣帅条上功级材官勇爵差次赏典受命颛逹畴庸式叙迁本司郎中凶旱之后被邉囏食近闗蒲晋十余城之地因其徴令悦以平税乃董使车赢粮息人拜御史中丞嵗中换给事中正色匪躬清公不苛大朝以肃右【集作左】曹亦理明年授同州刺史三载考绩复以御史中丞领陜府长史陜虢观察使居五年就加右散骑常侍左辅有离宫公田之剧焉陜服居函闗砥柱之冲焉于二千石元侯之选斯近而重赋政廉平馨香流闻以脩班制以厚风俗上以灵昌居两河之郊郑为支郡是皆要害且今劲兵处也自丞相魏国公政成入弼厥后守臣再物故而魏公之泽寖逺思得寛明忠智之长以辑柔之进公左散骑常侍御史大夫为滑州刺史郑滑节度使于是握兵符乗单车惠然简易入布条职恤鳏寡用仁制强御用明居常以柔克临事以贞胜士吏悦劝夫家寛息阜俗成师纳忠闭邪众情皆而公益厉十六年介圭来朝牢让师帅繇是诏魏公以左仆射居相府命为右仆射公既得请命其军司卢群以代焉为仁由已是称方国之表知臣者君乃膺师长之任诏太常具仪法以涖中防礼官賛引宰政为客诸曹罗拜于堂下郎吏捧牍于阶序礼成渥缛秉直者荣之防奉朝请恪居官次慥慥然守业修职未尝以耆硕尊礼自处山甫之匪懈考甫之益恭古人与稽华髪弥固十九年秋七月乙亥感疾薨于宣平里第享年七十五天子废朝悼叹俾中贵人吊祠追命为太子太保恩之所加可胜言哉惟公粹和而能贞厉恬淡而有仪矩履方持重坦坦光大诗曰恺悌君子求福不回言乐易而不违于道也乂曰靖恭尔位好是正直言遭明君其道行也斯二者君子谓公得之夫人河南县君元氏魏景穆帝之裔宣州録事叅军光宣【集作宗】之息女也和易淑柔以肥家道先公而没十八年矣嗣子太仆寺主簿兖防清好古诚信得礼与其弟亮茹毒问卜以闰十月已酉奉公之丧与夫人之殡合祔之【集作于】少陵原黄渠里以俭襄亊率循家法虽宗姻四布皆泣而辞之且曰理命也犹惧先人懿实寝而不章刻兹穹石以永终古铭曰黄目郁器礼神所贵佩玉金君子是卫【集作宜】秩秩姚公其心秉彛抱义戴仁造次无违公之所履中立不倚廉车淑旂所向风靡正【集作政】无吐茹道若砥矢事君爱人斯谓至矣中防崇崇端右宗公皇明嘉奨陟是师长卓尔道行倐然化往少陵鲜原羙槚新阡筮告繇【集作犹】涂刍俨然白骥萧萧黄渠潺潺姚公之德兮揭此贞坚
　　尚书度支郎中赠尚书左仆射正平节公裴公
　　神道碑　　　　　　　　前　人
　　王者奉三无私以劳天下则崇德报功加恩餙终与覆载照临相为用一也惟正平节公以恺悌文敏为二千石尚书郎人浮于食位不配德纂积后之绪业贻克家之燕翼流光裕蛊为世【集作代】师式乃【集作及】元和二年夏五月追命告赠为尚书左仆射孝本乎忠荣生乎哀用摅罔极以刻金石云公讳倩字容卿河东闻喜人其先嬴秦同姓因封受氏魏晋已还号为多材八贤方驾百族归重自魏冀州刺史徽五代至中军将军双虎中军五代至隋左光禄大夫皇朝赠元州都督忠公仁基忠公生皇银青光禄大夫礼部尚书定襄金牙两道节度行军大总管赠太尉闻喜宪公行俭公之曽祖也宪公生皇光禄大夫侍中兼吏部尚书文舘大学士赠太师正平忠献公光庭公之王父也忠献公生皇尚书祠部员外郎赠太子賔客祯公之烈考也公天姿裕虚受通理臧氏之有后于鲁管氏之世【集作代】祀于齐逺至之器发于岐嶷年十一以相庭推恩授家令寺丞满嵗选部铨第甲乙补太常寺主簿居先府君丧水浆不入于口孺慕殆于防性宗门忧其死于孝礼文俯就衣服外除厯华隂冯翊二郡司户叅军转秘书郎俄丁内艰毁瘠如初礼违难江介就拜洪州司马改太子司议郎徴为殿中【集有丞字】侍御史拜度支驾部二员外迁司勲郎中秘书少监厯信饶二州刺史复徴为度支郎中其佐钟陵也领留府之重居议郎也賛计司之职暨登中防亚中秘皆兼柱下方书之任自淮而南涉江而西荆衡汉沔湘中夏口半天下奥壤为都府者千数公四颛使车连佩数印督课郡国调其盈虚吏禄兵食之仰给输将【一作般】转漕之回逺法钱牢盆之制田租口赋之差权其轻重商其功利察下人之疾苦廉长吏之善否车不辍鞅有劳于时其始受命也冦剧横厉三川如燬隂方出师慕义助顺代宗焦劳念虑命德宗以雍邸总戎赋舆所防征缮不给有诏辍东方军市之租移用于中都属受钺之臣矜功觖望师老专利便文自营公慨然牒书讥切备至向之废格悉用平镌义夫【一作士】以之感激王旅以之震跃其理信州也用寛惠诚厚辑柔所部穑事满野嘉禾【集作生】同颖年以顺成人斯洽和复其庸调【四字集作复其庸亡五千室】辟其农畊二万亩交代之日不书于簿【集作籍】且曰吾以恤隠岂当沽美不伐之善欲盖而彰方帅表理行第一増秩至正议大夫加金印紫绶其为饶州属所【集作数】代者非其人因縁权幸贪猾无状公以廉平颁诏条以惨怛抚痍伤四封爱戴如热斯濯其后徴拜也朝廷诛内臣修百度弥纶经费委重有司公以郎吏代故相第五琦专判度支事方冀裁成九赋超賛六职以美利利斯人令望日大天胡不惠以大厯七年秋七月考终命于长安光德里第春秋若干以某年月日归全于万年县神禾原之大墓礼官博士以公处难不谋其身牧人不私【一作知】其功能固所守以行制度易嘉名以旌往行礼也惟公直而温简而文才裕于物器周于用静若蓍动如干镆秉是贞厉终焉节适着文集十巻湓城集五巻比兴属和声律铿然引防参佐皆一时名士风味【集作采】资材迈絶羣伦齿位未极为荐绅所痛夫人京兆韦氏扶风太守恒之长女以大宗之家人【集作家妇】诸侯之内子衿鞶承训笾豆助祭当室以敬睦亲以仁姿操卓淑音徽大盛德着于母仪惠心通于佛乗五蕴不入六姻是宪始封咸宁郡君后三追锡至邠国太夫人有子曰均以御史大夫工部尚书尹正荆门节制上逰就加吏部尚书右仆射元和三年抗章入觐真拜右仆射判度支加秩金紫光禄大夫由河东郡公进封郇国嵗中进左仆射同中书门下平章事抚征汉南临长诸侯惟郇公直清重有文武桢干得时大行为王室辅虑善以动官脩其方赋政以惠南国宣威以靖西蜀师长百工阜成中邦兵符将印焜燿章灼树善程能之绩勤身体逺之用居则有犹动则有功率循风训以复【集作履】尊大君子曰宪公忠献公之休烈丕矩再世盛德屈于郎位必复之庆其在是乎初郇公之授律也孝文追赠公绛州刺史其进律也顺宗赠公礼部尚书今皇帝永懐义方于是有左揆之命公之积庆郇公之孝思可谓至矣郇以三代论譔皆上台雄文猥以通旧忘其卑鄙辞则不腆庻传信之无愧焉铭曰
　　河汾之东庆祉所钟公相葳防德耀昭融矫矫节公体仁修【集作循】性乃贻后昆实禀先正太尉经武太师翼圣施于储賔执德之柄公用循良惠于二邦公有德泽宣于四方急病尚仁履险乗刚化被烦苦斯焉乐康吉禄方挚夀堂已閟蔼此家声扬于令嗣恩崇鼎绩茂师帅中外服劳安危注意便蕃属任大名器孝理是覃义方所自九原之中礼盛服充王三锡命禭餙宗工连冈峥嵘介原穹崇陵谷有变令声无穷
　　赠吏部尚书萧公神道碑　　张　説
　　仁以度心施物义以由道利贞孝以养志安亲慈以教忠有后举四行之尤善成百代之余庆盖得之于萧府君矣公讳灌字茂兰陵人帝髙辛之苖裔也鸟受命敬敷五德白云入房网开三面防子封宋乐叔君【集作居】萧氏族之始也相国下秦大夫师汉门阀之宗也大齐之【集作以】肃竹应期践皇帝之位大梁以刃木【集作木刃】兴运张天地之图传寳祚于一家易鸿名于两汉青盖入洛重南国之衣冠白马朝周盛西雍之賔客公即梁宣皇帝之曾孙明皇帝之孙大父南海王珣入隋封梁国公纂德乾坤承灵睿哲旧邦虽改见夏鼎之时轻新社乃封知晋圭之必大考钧中书舍人率更令文崇贤两舘学士学穷秘赜文标宗匠广博幽深契神无迹温良恭俭与道为徒是谓啓迪后昆而焜燿前烈者也公总山河之粹气注日月之末光心根孝友器包礼乐动蹑思后故口无择言照在机前故身无择行加以啓蓬山之塞路入藏室之闗四科得防夏之门六艺取钟阳之隽年十八明经髙第补代王功曹王升储改通事舍人又换内直监曵裾西苑擅文士之塲束帯东朝首正人之列寻以家艰去职王戎死孝时论优之闵子免丧哀心未尽乃不就祥缟不彻儿筵者乆之或曰怀其寳迷其国行其志约其亲可乎哉公曰吾过矣不得已而外除不择官而禄仕拜国子监丞以婚姻之故出为甘州司马徙集岚三州司马转渝州长史其从政也及身以惠下推诚以敬上老吾老以施教防吾防以字【集作子】人执是心也何往不济故歴佐之郡必辟陋知方戎蜑变俗狼戾驯轨贪饕寡欲迎新者望风而歌来暮送故者计日而恋不足诗云淑人君子正是国人能长人之谓也太夫人在堂有羸老之疾公因吏【集作使】入计得扶侍还京下巫峡之波上当阳之坂展转在侧殷忧歴时夜【集作席】不安枕衣不觧带及板舆长税扶杖不起子春视疾加损徒勤石建执丧悲哀自絶永淳元年八月寓居怀【集作穰】县终于苫盖春秋五十有九【集作七】先君之服也三年有终公过时不释圣善之丧也五十不毁公恋亲防性君子曰礼也夫可谓至也【集无也字】矣夫人京兆韦氏祖云起兵部尚书父师实秦州都督公卿令族兰杜齐芬鳯凰飞鸣始正家道珠玉秀色终髙母仪年五十有四长夀元年十月逝于京师布政李奥以二年二月辛卯合葬于少陵原之先茔礼也其孤嵩克戴圣君以宰天下大福再成于身后湛恩广运于泉路开元十七年仲冬癸丑诏曰中书令嵩父某毓粹冲和降灵辰【集作神】象言入精防之奥迹登贤圣之轨位不量道足庇人松槚虽幽音徽未【集作不】沫宜成追逺之庆俾崇冡宰之荣可赠吏部尚书同日诏曰嵩母韦氏门传一经行包四德才淑冠乎邦族言范光乎母师诞兹寳臣作予良弼封其石窌俾承土宇之荣表以金章永閟珩璜之餙可赠魏郡夫人于是建宗庙脩礼物荣君后命告我前人逺哉心乎【阙】思【集作恩】一敬之感会也如是垂裕立训克家扬名遗爱至矣慎终备矣东武公之子孙共连茔阙南城侯之夫妇同刻碑铭词曰
　　维萧系宗出宋之子天命齐厯河图梁纪累帝重王雍容文史是生邦俊世济其美仁义孝慈忠和庸祗文章鸣鳯礼乐元揭馆枚马储闱潘贾人望国华风流儒雅历佐列郡政成休问行立时法言垂后训没而益荣进位冡卿哀感有情亊传无声墓门松平碑自金生不知千古谁逰九京
　　赠户部尚书河东公杨君神道碑
　　前　人
　　若夫孝在扬名忠归令德事因感激气概生焉时逢迍难勲业成焉桃李灼灼不自言于蹊迳松栢青青不受令于霜雪穷独善而无挠达兼济而弗矜子曰君子哉若人吾斯河东公之谓也公讳执一字某农华隂人也司徒【集作司空按本传赠司徒】观王雄之曽孙郓州农公续之孙潞州胡城公【唐宰相世系表作潞州刺史胡城县男】思止之子户部尚书相国执柔之弟观公侍中恭仁公之伯父也安德公尚书令师道公之叔父也在隋则二代五公在唐则一门三相公台辅积庆禀清明之识河岳会灵资磊落之气体刚毅深于城府緼规畧长于襟带戱为军阵敌国之势防成请学兵书长城之望早集年甫十六先君捐舘七日絶饮三年泣血缟綅【见礼记】有制儒家叹其从礼柴棘加等议者忧其死孝清门【集作明】祖德贵【集作势】胄能贫太夫人在堂有致力之养非躬艺黍稷不以供甘防非手树桑麻不以荐絺纩年逾一纪勤不知劳既极安亲之心方展事君之节乃濯缨璜渚献策金门干当代之圣君论天下之成败秦皇览奏屏左右而与谋汉帝闻言膝前席而不觉一见防玉钤仓曹再见取尚食直长三见寘典设郎骤进直词深触权嬖为易之兄弟所嫉左授伊川府果毅又上封章帝用嘉纳加防击将军右卫郎将歴左清道率换右卫中郎押千骑使总綂貔虎【集作武】便繁肘腋故得叶心五王【集作朝】勘勦二竖奋飞北洛推戴中宗嗣唐配天不失旧物以匡复勲拜云麾将军右鹰扬将军封农县公赏未充庸且有后命赠冠军大将军右威卫将军进河东郡公邑二千户赋四百室畀之铁劵恕其十死乂锡天马瑞锦珠盘瑶爵文绫【集作防文】五百缣素三千分将士以上腴【集作三王之上腴】处五等之髙列雕戈紫绶环卫于钩陈玉瓉黄流侍祠于清庙岂知衅结梁鲁政回【集作出】艳哲里克纳惠而为戮苌【集作叔】成【疑作城】周而见咎彼五绩之摧颓此三黜之迍踬出为常州刺史以太夫人年【集作羸】老乞避卑湿特降中防转牧晋州驸马都尉琅琊王同皎亲贤地切休戚图深安刘之策未遂钟室之灾先及吏扇分【集作纷】狱公防闗通贬徙沁州刺史不知事仍长在夜魂九逝非北首而无归昼户重扄异南冠而同絷果能推分荣辱忘怀生死人不堪其忧公不改其操乆之尽削官封放还侍母梁山雨雪不隔曽【集作曹】氏之思王畿风景来就潘园之养寻而大勲不废天道复反归既夺之井邑起故时之将军擢卫尉卿复初封爵岩岩劒阁【集作山】蜀之险要嗷嗷飞鴈人未安居饥渴仁明辑绥凋又授公劒州刺史蔚彼黍苖乐我膏泽内忧逺讣殒絶经【集作逾】时于是抟膺星奔徒跣求路雨不接乗【集作夜】夜【集作身】不觧纕因心通礼朝流钦德【集作叹】有命夺情除汾州刺史知团结兵马哀诉不允金革无违中国简稽而有备单于遁逃而逺迹诏徴为凉州都督兼左卫将军河西诸军州节度督察元【集作伯】姓赤水军等大使公富以农政和以师律彰信蕃部赫怒军容断匈奴之臂碛路安而不警张汉家之掖雪山开而无冦遂摄御史中丞玺书劳俫缛赏稠叠乂转【集无此字】牧原州未发复授凉州都督改右卫将军使悉如故寻移许州刺史未到以单于欵闗授右卫将军检校胜州都督兼处置降户使懐柔以德种落宜之徴还本官又兼原州都督方【集作旋】属降户飜叛河朔俶扰邉城耸蹙诸将无功强脩连率夏州按察闗内羽书日夜俾迁郡牧公按甲待敌确乎不动敌骑畏威竟无来掠向使回避行于一歩则攘窃啓于万端十将耗五【集作五耗】数年未复既而强公追媿【集作防】朝端延赏徴拜右威卫大将军进检校右金吾大将军寻而即真禁卫肃然异于他日也皇上哀庻戮之不辜念邉人之自孽大军之后荆棘生焉乃命公摄御史大夫为朔方元帅公刚肠嫉恶擒奸摘非【集作罪】曩将之所弥缝宿吏之所干【集作干】没匿赃散廪一徴百万矫枉过正众口嚣然改右卫大将军无何复右金吾大将军金刀更新靶【集作骲】鞘仍旧岩廊益峻徼道增清又【集无又字】改金紫光禄大夫鄜州刺史人寛吏急犹前政也享年六十有五开元十四年正月二日薨于官舍阖境发丧列城望祭古之遗爱何以加焉天子伤之下诏曰故官某夙负名义早着勲庸居内外之职备文武之任忠勤匪懈诚节无渝奄焉徂殁情深悲悼可赠户部尚书归赗成贲【集作丧】有加恒数维公以孝敷闻以忠特达以干述职以能典兵凡领郡十四将军十二再仗节钺三执金吾一至九卿二兼独坐俨有直色【集作道】偘无媚辞银艾复乎旧德珪爵传乎祚膂【集作】全志节于夷险与福禄而终始諡曰忠公朝之令典也夫人新城郡夫人独孤氏左威卫大将军赠益州都督卿云之女也妇德母仪中外师范开元四载先公即穸以今十五年六月合葬于咸阳之洪渎川礼也其孤濯汪等衘恤靡诉托词畴识感称代之垂文哀劬劳之罔极铭曰
　　堂堂杨公神宻气雄苦身难【集作艰】孝正国危忠落彼狡童树此帝功昔称闗西今也河东观王之裔珠华玉丽重叶尚主三朝嫔帝韡韡七德诜诜【集作侁侁】六艺公之亢宗郁为世济凉镇西土朔【集作邦】临北隅天子授斧【集作钺】将军剖符青蛇入笥白兽衘珠去持玉节来执金吾转余士风【集作士】守于鄜畤明察号神仁恩名子武都右折文昌星死素盖归飞黄泉已矣卜葬巻阿哀荣孔多尚书鼓吹太守虞歌碑流雨迹松引风过独传【集作封】茅土长誓山河










　　文苑英华巻八百九十五
　　钦定四库全书
　　文苑英华巻八百九十六　宋　李昉等　编职官四【南省二】
　　礼部尚书禇无量碑一首
　　刑部尚书韦抗碑一首
　　工部尚书鲍防碑一首
　　赠礼部尚书禇公神道碑　　苏　颋
　　昔轩辕至孔丘师止十一名之圣者今天下尊皇帝学逾三五教之神者既学且师考今犹昔蹈道从事伊禇公焉公讳无量字度其先邑河南之阳翟十一代祖盛后汉海盐长子孙因居遂为吴郡海盐人也【二唐书作杭州塩官人未详】五代祖阳齐民部尚书驸马都尉嗣钱唐侯髙祖辽民梁鄱王国常侍曾祖仁陈始兴王法曹叅军暨阳令祖范隋豫章郡丞父义宗皇赠使持节和州刺史自防子封宋以迄于恭恭裔食禇因而得姓乃侯乃戚或史或儒粤不可量已岂岳镇天峻是先人之郡国将河清世平当天子之门舘灵其效矣公实休哉上哲钟懿元和育粹忠乎孝乎尽至于至寛得众易有亲晦而明防而阐其立行也丝白不染不成黼黻砥黄不砺不就纯钩寝思益居待问功可倍论可博其立言也始吴兴沈子山吴郡曹福授以经次吴郡张嘉防授之史演至赜平抵牾研至精起废疾贯心则中达革其余师乃厌服尔为宗匠逮摄齐胶序扬袂河洛罔不企独立以先赴聆逺音而响从犹雕材之有楩柟綷翼之有鹓鳯下制家【一作嘉】辟用超伦等即拜成均直讲转右鹰扬仓曹叅军直讲如故稍迁成均助教累至国子博士朝散大夫国子司业崇文舘学士尝二仲斋祀防一时髦彦主賔难折羣疑应不敢夸官阀单不能曜旗皷太夫人在东也庭闱是思钟釡不违遂罢而就飬我圣皇居震也司过惟吏听聪则书复徴以侍读及回金辂问辟雍摇柄前席有丞有祝声羣奔以坻頽辩连属而河防是日中赐章绶并时服杂缯就拜银青光禄大夫以昭其业上正位迁郯王傅国子祭酒转左散骑常侍特封舒国公实食二百公虽传天人司国子然而载啓载沃百氏之言满中禁日尊日亊五更之礼存上庠故珥貂宠而刑马誓也寻与中令洛阳张説侍郎武功苏颋黄门郎赵郡李文等开讲序于掖垣悉上其昌言嘉謩可体要经逺者京都之政起有轩墀齐鲁之风成于防县公以遭盛明而华皓不息乃作帝师懐喜惧而斑斓未旋孰为人子洒零献恳于再于三重论思而乆驻修切至而方遣临轩赠诗盈篚将意华晨省而伟昼逰焉居无何太夫人即世公礼不当毁号而殆防遂于茔兆之侧伏苫块时松楸鹿常犯之公祝乃止应物也通神也有如是乎丧既除驿徴至仍旧左常侍兼侍读登朝则老臣布武自屏不趋侍讲则宦者平肩必舆而进皆别防之非常也上复以旧章散落羣籍湮坠张购令捃逸文补其缺删其谬勑公于都【即东都】乾元殿京【即西京】丽正殿总而成之上帝之璧先王之府委坟索流笔墨可涤览而照清光耶日者皇太子志于学齿于胄演经则太师凭几纳诲则元良降席谕夫错中形外一物三善者礼如前粤开元庚申嵗正月哉生魄景命不造遘疾薨于长安崇仁里之赐第春秋七十有五王辍朝不视旅次而哭遣中使潺湲以恤故盼近臣歔欷以追往乃赠礼部尚书赙物四百段米粟四百石小宗伯陈祭仪亚京尹防丧事归则本州刺史帅属厚加焉佥谓公进以秉德动而率礼自石渠延首金华造膝时属升贤良杜谗佞虽明虑天断匪独开陈亦谠辞日闻宁虚听受若藏罟者谂无艺出裘者思有惠使轻革也之説傲婴也之讥又安能是果良图中比则隠之微章之末所撰储君翼善二十篇帝王要览二十二巻帝王纪録二巻心镜三十篇删正论语孝经防各一部每条上则留中锡之孔殷盈不可数大抵以义约以文见俾兴文有兆消长无倾规乎讽乎类乎指乎行之则是闻足自戒不然何以皇赉之圣叶之至于斯也化益淳儒益信则郊庙有典賔军有容发挥牲玉斟酌牺象必咨焉度焉此又众之难公之易薨后羣学士于书殿中得讲史记至言十二巻即日闻之上悼甚重赐其家绢五百疋试为我着常奏新篇从取其书竟赍遗草悲夫粤某年仲冬甲子归祔于钱塘临平山之旧域容轩止涂丧服防葬者数百顾而叹曰公何学也何师也则我副【阙】惟君是登皇极天子之子是作孟侯皆受于公矣董则五朝典学无同道之用桓则三世各师有殊特之美曽不可援【疑作枚】以事举诸凡卓哉使后之人泛防波攀絶迹者我公也太常易名曰文宜也长子河南渑池主簿庭询次左拾遗庭诲次京兆渭南县尉庭賔三子之戚二连所善居家嗣徽继世承烈则仲弓之有元及李伯起之传【疑作傅】秉及赐故逺迩嘉之吴江漫兮将海合吴岫重兮与天防公是属兮公是安仁则返兮俭乃完异树行兮生也志他石篆兮子也刋噫不憖欤寄之铭曰
　　昭昭府君生代叶期儒有斯文帝王者师探幽典坟賛道雍熈其德弥芬其謩益祗训由老成荣以恩屡资孝是悦资忠是务禹尝献蓍光不言树专禇之学啓书之赋六经芳兮七命章戴频频兮服煌煌无还龄兮有去光未餙【疑】杖兮歘拥【疑作摧】梁宸极凄兮门人慕悲风起兮辕马顾背西畤兮即东路路阻修兮日悠悠旌旐思兮空山秋吾见业可乆而名不朽者猗那禇侯猗那禇侯
　　刑部尚书韦抗神道碑　　　前　人
　　天下膏腴之土莫若雍州雍州绂冕之多莫若韦氏粤自殷伯传于汉相昌而世济美庆不乏贤髙矣乎犹秦塞出华岳西连于嶓冡大矣乎犹浊河纳清渭东至于溟渤言之者可备也故周隋创厯后又【疑作入】当朝惟我二君迭为二祖逍公其首郧也其仲处有山林之节糠粃俗尘出为廊庙之器丹青世道郧之子太仆少卿陵州刺史武阳公讳津是生银青光禄大夫太子詹亊赠秦州都督諡曰贞讳瑎【唐宰相世系表作琨】是生司农丞赠金州刺史讳畅皆素风清范百代一时公讳抗字抗【阙】金州府君第二子也八嵗精易十五读春秋深入爻彖试论臣主及贵【疑有阙字】便成诵具觧理微义中初以明经射防补魏州叅军立于稠人端若一鹗复常调就太子典膳丞亟换岐州司仓雍州司户右辅要剧上京浩穰九年致丰两讼举直升左防殿中侍御史转尚书主客吏部二员外吏部郎中侍中执宪者虽谯郡桓彦范广平宋璟大选持衡者京兆韦嗣立河内司马钟并逺识髙量领贤进善齐白简共青缣者范阳卢懐愼子从愿赵国李乂吴郡陆象先陇西李朝隠武功苏颋为四公特赏推数子之器公益文墨自持凖绳不杂拜洛阳令役人好惠务约刑清刻石而传鸣桴自止迁【一有右字】御史中丞兼礼部尚书法明象魏礼达邦家外守其则内脩其度迁兵部尚书戎政孔殷夏司多僻作奸犯科者莫忌接利乘便者皆是公凡易四年濯【一作洒】然一变发其狙诈成我鹰扬别加银青光禄大夫除太子左庻子闲以珍摄德以调防而巴蜀方隅西南斗絶戎常犯轶蛮或离叛讨则胜不补亡猒造端之口绥则静而作乂翘致理之心命公为益州大都督长史持节廵按公至革乎顺乎美暑徃寒来人不知用风雨时顺【一作春风时雨】物果遂宜入拜黄门侍郎东宻黄扉右【一作左】严青闼半股肱之委总脩餙之裕上间燕顾近臣言韦抗朕素知之何适不允大鸿胪今典賔客之事古称行人之职俾令即序期以不滥抗宜兼授登叶睿图迁御史大夫持节朔方军大总管择副宰御【一作徴】元帅廷诤已决庙谋先假挫贪人于败类追桀虏于奔亡公之绩也会凉州都督杨敬述羽林将军郭知运失律摇宪防师倚权公确乎不防条奏其罪公之正也以郡县吏坐赃发觉贬安州都督寻与之蒲云【疑作雷】泽之庻河濵之阜声沦噢沭【左传作咻】颂被和乐未几拜为大理检校刑部尚书钦若刑柄系于人命士师之望平冦之成【一作士师之平司冦之成】安以手足所措慎以毫厘之失繄頼公勿喜斯得不寃而待筭则摧其巧【一作功】粉餙则杜其效上将登封岱山留睠洛邑延企迟居徘徊往俞因谓公曰朕思乆之罔出卿者乃仗公作镇还赠武阳伯兼使部铨斥浮动甄贞实妍媸露求当之途势利塞【一作窒】容非之镜复卢从愿暨颋受恩聮召崇朝交臂至信相欵他日携手防疾应问岂期摇落素秋窅夜开元十四年八月某日薨于洛之永义里第享年六十呜呼人之望公以宗伯【四字一作士之宗凡百姓】韪公陟台阶佐王道始则夷路翘首终而亨衢铩翮吁嗟全德孤我具膳而胜气标凖【一作曽标】色荘辞定举不忤物行不由径独而不党三者无惑闻义于卜商起予立诚于鲍叔知我抚遗恤寡常所空匮以奋藻挥【一作弹】毫转为神速故大课典謩必咨于公是亦施政何遽薨也旒扆深抚牀之痛缨緌惜和鼎之实盖如郑国侨虞之竒楚子文鲁公仪不其伟矣诏赠太子太傅防葬及窆备物加等太常考行曰贞粤以某年某月日卜葬于京城东南少陵原礼也笳铎晨送烟霜晓发葬者藏也俭则自完素车出日【一作祖】缟服来至吉先兆于蓍蔡哀更伤于松栢光昭之事克恭懿之道存此曷为然其不捐者三子长京兆士曹叅军曰载次昭文生曰翘防某公侯必复羙秀而文可以崇京兆之阡属扶阳之舘公之季左司郎中万年令泽州长宋曰某松栢之林也公最友欤【疑】毒天伦之孔艰思我兄之不及畴云撰勒其寄雕刋以颋爰在弱龄获知君子牙琴不赏恸哭兹晨乐弩仍悬沉羸嵗晩衔凄固托抚疾何成愧不得絶妙好辞披文而相质尔铭曰
　　国大司冦家大彭氏亡世畴贵府君钟美衣冠礼乐尽在是矣讲信脩睦自求诸已命之以官其直如矢秉之以宪其清若水遽登金华终列瑶戺威震蛮貊信夫邉鄙曰刑曰政载敞载理公辅未升官人作纪奈何逺韵怱顿髙轨迹满清畤事昭缇史防言遂絶令问不已岩緑南望楼丹北峙或向城闉或临松梓盛烈孤迈羣悲四起
　　工部尚书鲍防碑
　　有唐尚书东海宣公姓鲍春秋六十有九公从三十六载致政二【一作三】年歴官二十五凡居达官之长十二领四岳十三州牧之寄三贞元六年秋八月丙申薨于洛阳私第冬十月旬有七日从先公于北邙南原【一作郊】诏赠太子少保给卤簿鼓吹旌其卒葬后三年嗣祖宗由惟中古封树之制且曰丘陇与年代相推几何而平松栢与霜露相薄几何而尽将令百代之后防九原者徘徊不朽之烈叹息可作之美其惟金石刻乎是用建碑表墓以扬先懿公讳防字子慎河南洛阳人其先盖夏禹之苖裔春秋时杞公有仕齐者食采于鲍因以命氏曾祖标【一作諲】皇陇州汧阳令祖仁爽雅州飞越尉赠眉州刺史父思温彭州唐昌丞赠工部尚书皆盛德下位发祥于公天寳中天下尚文其曰闻【疑作文】人则重侔有德贵齿髙位公赋感遇十七章以古之政【一作名】法刺讥时病丽而有则属诗者宗而诵之举进士髙第调太子正字中州兵兴全德违难辞永王去来瑱为李光弼所致光弼上将薛兼训授专征之命于泉越辍公介之始兼训之奉光弼也以顺命为忠不及于义公知光弼之不终也谕而絶焉东越仍师旅饥馑之后三分其人兵盗半之公之【阙】兼训也令必公口事必公手兵兼于农盗复于人是时中原多故贤士大夫以三江五湖为家登防稽者如鳞介之集渊薮以公故也徴拜尚书郎优游公卿间执政者以代言之司见属无何薛兼训寝疾太原上以北门寄重轸念于薛思所以贰而代之者莫与公比召对劳赐宠而遣之公之至也人不知其帅之疾帅不自知其疾及其代也由亚尹中丞洎居守专征之倅各迁其任【一作各还其长】兵自勇厉至于辑睦人自安业至于移风政自无阙至于有典代宗嘉叹之不足图冩公形列于别殿盖麟阁名臣之次也三载朝觐属今上嗣位惟新大政授公纪律俾作典刑拜御史大夫旋以文武之柄方镇为大南国万里俾之师长綂闽越转江西公之抚人也以家勤之以子爱之利用用之厚生生之诏加银青光禄大夫右散骑常侍纪成绩也眞拜右常侍扈从廵狩转礼部侍郎上还镐京展谢郊庙公预太常折无文之礼进封东海公诏徴贤良求其谠言时荐【一作员】仲兄不敢违诏承诏【絶句】实苍生利之宰臣病之与公并命考第者以为异日故事言或有犯投之不疑焉公曰使吾闻所未闻圣朝之瑞也擢居甲科每嵗贡士充于王庭心为灵亊絶请托京师仍嵗蝗旱务殷人耗拜京兆尹诏下风行令宣政举威革难理惠周无告既而痿痹生疾陈乞遂闲上置上将军员以待功臣先用文儒耆耋以宠其选拜右武卫上将军厥疾加剧优诏授工部尚书致仕徙家东周富天禄贵天【一作人】爵乐天命頥天和以终夫天年呜呼贤哉公德本于孝才归于周从王牧人即戎临亊大畧以忠肃慈惠沉毅荘敏为称喜善怒恶不必为已论交任人必惟其忠入为羽仪出作藩翰防防然以家人严君之义属于长兄盖什卿之禄千乘之赋一以奉之四时賔客之事车服器用之费一以禀之公与夫人视诸孤羣从唯所授公不敢以礼秩异夫人不敢以居有私而敬恭和乐之道于是乎乆御史中丞武威贾全公之甥也少长于我登朝异门教切义方慈均天性故全之报也称天下甥舅加礼焉【三字一作加焉受马】郑滑节度使陇西李融公之吏也推以腹心齐厥忧宠歴佐三道其间如一故融之报也类天下賔主加欢焉于全也见公之内于融也见公之外然则公之行已与人可知矣夫人兰陵郡夫人萧氏始佐公贤终成公贵及公既殁清风如同二孤前左卫兵曹叅军殿中省进马宗叅以文学世公之业孝友继公之志犹日不足以抒夫罔极于是乎发扬垂裕之义作为铭曰
　　穆穆宣公为王荩臣终始明哲优游宠勋在昔理平逢时尚文髙唱寡和长才不羣星河丽天卉木荣春羽翰方睦风云【一作云雷疑作雷云】构屯乃佐戎帅名屈道伸乃登天朝盛美惟新茫茫南国赫赫北门股肱王室父母生人执宪成式尹京作则春官主文宗【一作当】伯尚德出捍牧圉入趋宸极望实攸并谋猷允塞贤宜翊圣道厄于命方叔元【一作未】老冉耕所病明明天子礼优致政曵履散金頥眞保性良辰何遽厚夜何长归全故丘巩【一作郎】洛之阳贞石是勒德音孔章于戱宣公百世不亡









　　文苑英华巻八百九十六
　　钦定四库全书
　　文苑英华巻八百九十七　宋　李昉等　编职官五
　　兵部尚书王绍碑一首
　　赠礼部尚书王端碑一首
　　赠吏部尚书武就碑一首
　　兵部尚书王绍神道碑　　　李　绛
  </div>
  <div class="pagination">
   <a href="文苑英华_page601.html">
    上一页
   </a>
   <span>
    ...
   </span>
   <a href="文苑英华_page597.html">
    597
   </a>
   <a href="文苑英华_page598.html">
    598
   </a>
   <a href="文苑英华_page599.html">
    599
   </a>
   <a href="文苑英华_page600.html">
    600
   </a>
   <a href="文苑英华_page601.html">
    601
   </a>
   <span class="current-page">
    602
   </span>
   <a href="文苑英华_page603.html">
    603
   </a>
   <a href="文苑英华_page604.html">
    604
   </a>
   <a href="文苑英华_page605.html">
    605
   </a>
   <a href="文苑英华_page606.html">
    606
   </a>
   <a href="文苑英华_page607.html">
    607
   </a>
   <span>
    ...
   </span>
   <a href="文苑英华_page603.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
