<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 629 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 629 页/共 658 页</h1>
    <div class="content">　　◎马显
　　显，大象初太史上士。
　　◇奏上丙寅元历表
　　臣案九章、五纪之旨，三统、四分之说，咸以节宣发敛，考祥晷纬，布政授时，以为皇极者也。而乾维难测，斗宪易差，盈缩之期致舛，咎征之道斯应。宁止蛇或乘龙，水能火，因亦玉羊掩曜，金鸡丧精。王化关以盛衰，有国由其隆替，历之时义于斯为重。
　　自炎汉已还，迄于有魏，运经四代，事涉千年，日御天官，不乏于世，命元班朔，互有沿改。验近则叠璧应辰，经远则联珠失次，义难循旧，其在兹乎？
　　大周受图膺录，牢笼万古，时夏乘殷，基酌前代，历变壬子，元用甲寅元历表高祖武皇帝索隐探赜，尽性穷理，以为此历虽行，未臻其妙，爰降诏旨，博访时贤，并敕太史上士马显等更事刊定，务得其宜。然术艺之士，各封异见，凡所上历，合有八家，精粗忠厚驳，未能尽善。去年冬，孝宣皇帝乃诏臣等监考疏密，更令同造。谨案史曹旧簿及诸家法数，弃短取长，共定今术。开元发统，肇自丙寅，至于两曜亏食，五星伏见，参校积时，最为精密。庶铁炭轻重，无失寒燠之宜，灰箭飞浮，不爽阴阳之度。上元丙寅至大象元年己亥，积四万一千五百五十四算上，日法万万三千五百六十三，亦名部会法。章岁四百四十八，斗分三千一百六十七，菩法一万二千九百九十二。章中为章会法。日法五万三千五百六十三，历余二万九千六百九十三，会日百七十三，会余一万六千六百一十九，冬至日在斗十二度，小周余、盈缩积，其历术，别推入会，分用阳率四百九十九。阴率九，每十二月下各有日月食转分，推步加减之，乃为定蚀大小余，而求加时之正。（《隋书·律历志中》，大象元年，太史上士马显等又上丙寅元历，抗表奏）
　　◎阿史那瑰
　　瑰，周末为隆州刺史，从王谦举兵，谦败并诛。
　　◇为王谦画三策
　　公亲率精锐，直指散关，蜀人知公有勤王之节，必当各思效命，此上策也；出兵梁汉，以顾天下，此中策也；坐守剑南，发兵自卫，此下策也。（《周书·王谦传》）
　　◎王明广
　　明广，邺城居士。
　　◇上书宣帝请重兴佛法
　　大象元年二月二十七日，邺城故赵武帝白马寺佛图澄孙弟子王明广诚惶诚恐死罪上书。广言：为益州野安寺伪道人卫元嵩，既锋辨天逸，抑是饰非，请废佛图，灭坏僧法。此乃偏辞惑上，先主难明，大国信之，谏言不纳，普天私论，逃庶怪望，是诚哉不便，莫过斯甚，广学非幼敏，才谢生知，尝览一志之言，颇读多方之论，访求百氏，覆合六经，验考嵩言，全不符合。呜呼！佛法由来久矣。所奄今日，枉见陵迟。夫诌谀苟免其身者，国之贼也；直言不避重诛者，国之福也。敬凭斯义，敢死投诚，件对六条如左，伏愿天元皇帝开四明，达四聪，暂降天威，微回圣虑，一垂听览，恩罚之科，伏待刑宪。谨上。
　　臣广谨对：《诗》云：「无德不报，无言不酬。」虽则庸愚，闻诸先达。至道绝于心虑，大德出于名声。君子不出浮言，诸佛必为笃论。去迷破执，开导群冥，天人师敬，由来久矣。善言教物，凡圣归仁，甘露兰芝，谁其见德？纵使尧称至道，不见金梦平阳；舜号无为，尚隔瑞光蒲坂。悲夫虚生易死，正法难闻，淳胜之风颇违，诌曲之言难用。诺使齐梁坐兴佛法，国祚不隆，唐虞岂为业于僧坊，皇宗绝嗣？人饥菜色，讵闻梁史；浮天水害，著自尧年。全道何必唐虞之邦，民坏岂止齐梁之域。至如义行丰国，宝殿为起非芳劳；礼废穷年，土阶处之为逸。故傅毅云：「世人称美，神农亲耕，尧舜茆茨，盖衰周之言，非先王之道也。齐梁塔寺，开福德之因，岂责交报之？故曾子曰：「人之好善，福虽未至，去祸远矣。人之为恶，祸虽未至，去福远矣。」《抱朴子》曰：「贤不必寿，愚不必残，善无近福。」恶无交祸，焉责斯近验而远弃大征者乎；今古推移，质文代变，治国济欲，义贵适时。悲夫！恐唐虞之胜风，言是不独是；齐梁之末法，言非不独非。
　　臣广又对：《诗》云：「有觉德行，四国顺之。」造化自然，岂关人事？六天劝请，万国归依，七处八人地之堂何量？岂止千僧之寺。不有大贤，谁其致敬？不有大圣，谁其戾止？《涅经》云：「不夺他人财，常施惠一切，造招提僧房，则生不动国。」诗经既显，庶事有由，不合佛心，是何诬罔？寺称平延，嵩乃妄论，佛立伽蓝，何名曲见？斯乃校量过分，与夺乖仪执行何异布鼓而笑雷门，对天庭而夸蚁穴。劝以夫妻为圣众，苟瓷婚淫；言国主是如来，冀崇诌说。清谏之士，如此异乎，何别魏陵之觅交宠，劝楚王夺子之妻；宰求于近利，为吴王解苍苍之梦。心知不顺，口说美词，彼信雅言，由斯灭国。元嵩必为过罪僧官，驱控忿羞耻辱，谤旨因生，覆巢破寺，恐理不伸，扇动帝心，名为尊佛，曲取一人之意，埋没三宝之田，凡百闻知，孰不叹惜？有佛法来，永久无际，天居地止，所在遵崇，前帝后王，谁不重异？独何此国，贱而□者哉？昔卞和困楚，孔子厄陈，方今拟古，恐招嗤论。
　　臣广又对，佛为慈父，调御天人，初中后善，利安一切，自潜神双树，地动十方，发授四天，躯分四国。《涅经》云：「造像若佛塔，犹如大拇指，常生欢喜心，则生不动国。」明知资父事师，自关古典，束修发起，孔教诚论。叵有卫嵩，横加非难，入堂不礼，岂胜不言？昔唐尧则天之治，天有逸水之灾，周置宗庙之礼，庙无降雨之力。如谓塔无交福，以过则归，亦可天庙虚求，例应停弃。若以礼推宴运，寤天庙之恩，亦可数穷命也。岂堂塔而能救？设使费公缩地，鲁子回天，不票必死之人，岂续已休之命？命而不定，福地能排。义异向论，必须慈。至如遍吉像前，病癞归之得愈；洹精舍，平服残患之人。济苦禳灾，事多非一，更酬余难，不复广论。若夫道不独偏，德无不在？千途一致，何止内心，至若轮伽之建宝塔，百鬼助以日功；雀离之起浮图，四天扶其夜力。大矣哉！感天地，动鬼神。外修无福，是何言也？此若课贫抑作，民或嗟劳，义出包容，能施忘倦。若必元由塔寺败国穷民，今既废僧，贫应卒富，俭困城市，更甚昔年，可由佛之者也？鬼非如敬，谓之为谄，拜求社树，何惑良多。若言社树为鬼所依，资奉而非咎，亦可殿塔为佛住持，修营必应如法。若言佛在虚空，不处泥木，亦应鬼神冥寂，岂在树中？
　　夫顺理济物，圣教尤开，非义饶盗，经言不许。颇有天宫佛塔，撤作桥屏之墙；绣像幡经，用衣脓血之服。天下日日饥穷，百姓年年憔悴。鬼神小圣，尚或叵欺，诸佛大灵，何容可负？《诗》云：「浩浩昊天，不骏其德。」降丧饥馑，此之谓也。更别往代功臣，今时健将，干戈讨定，清息遐方。生乃偏受荣勋，朱门紫室，死则多使民夫，树庙兴坟。祭死杀生，崇虚损实，有劳无益，初未涉言。况释迦、如来，道被三千，化隆百亿，前瞻无碍，后望谁胜，能降外道之师，善伏天魔之党，不用寸兵，靡劳尺刃。五光遍照，无苦不消；四辨横流，恕蒙安乐。为将为帅，名高位大，寺存庙立，义有何妨？土龙不能致雨，尚遵之以求福；泥佛纵使不语，敬者岂得无征？昔马卿慕蔺，孔父梦周，故人重古，敬遵旧德。况三世诸佛，风化理同，就使弥勒初兴，不应顿弃释迦遗法。
　　臣广又对，令无行富僧从课有理，有德贫僧夺寺无辜，至如管蔡不臣，未闻姬宗悉戮，卜商鄙吝，讵可孔徒顿贬。牧马童儿，先去乱群之马；放牛竖子，犹宠护群之牛。《庄子》曰：「道无不在，契之者通，适得怪焉，未合至道。」唯此而已。至如释迦、周孔、尧、舜、老庄，发致虽殊，宗归一也。岂得结绳之世，孤称正治，剃法之僧，独名权道？局势之情甚矣，齐物之解安寄？《老子》曰：「上士闻道，勤而行之。」中士闻道，若存若亡，下士闻道，大笑毁之，元嵩既是佛法下士，偷形法服，不识荆珍，谬量和宝，丑词出自伪口，不逊费于笔端。若使关西之地，少有人物，不然之书，谁肯信也。
　　广常见逃山越海之客，东夷北狄之民。昔者慕善而来，今以破法流散。可谓好利不爱士民，则有离亡之咎矣。然外国财货，未闻不用，外国师训，独见不祗。天下怪望事在于此。广既志诚在念，忠信为心，理自可言，早望申奏。但先皇别解，可用嵩言，已往难追，遂事不谏。三年久矣，三思乃言。有一可从，乞寻改革。
　　臣广又对：窃以山包兰艾，海蕴龙蛇，美恶杂流，贤愚乱处。若龙蛇俱宠，则无别是非；若兰艾并挫，谁明得失？若必存留有德，简去不肖。一则有润家风，二则不惑群品，三则天无谴善之讥，四则民德归厚矣。我大周应千载之期，当万机之位，述礼明乐，合地平天，武烈文昭，翼真明俗。贤僧国器；不弊姚氏之兵，圣众归往，岂独龟兹之阵？或有兹悲外接，聪辩内明，开发大乘，舟航黎庶，或有禅林戢翼，定水游鳞，固守浮囊，坚持忍铁。或有改形换服，苟异常人，淫纵无端，还同愚俗。元嵩乞简，差当有理。夫天地至功，有时动静，日月延缩，犹或短长。今庄老之学，人间罕遇，若使合国共行，必应违式者罪，何以得知？现见时人，受行儒教，克己复礼，触事多违。《礼》云：「肴乾不食，未见与肉而求果者；爵盈不饮，未见卮满而不劝者。礼极饮不过三爵，未见酣酒而不醉者。天子不合围，诸侯不掩群，庶民不は卵。」广既少染玄门，不闲掩围之事，举目尽见は卵之民，复云何彼不合礼不罢儒服者乎；夫化由道洽，政以礼成，荣辱所示君子，刑罚所御小人。类野耘田之法，禾莠细分，条桑初树，岂当尽杌？
　　臣广又对：忠臣孝子，义有多途，何必躬耕，租丁为上。《礼》云：「小孝用力，中孝用劳，大孝不匮。」沙门之为孝也，上顺诸佛，中报四恩，下为含识，三者不匮，大孝一也。是故《寺》云：「恺悌君子，求福不回」，若必六经不用，反信浮言，正道废亏，窃为不愿，若乃事亲以力，仅称小孝，租丁奉上，忝是庸民，施僧敬像，俱然合理。以嵩向背矛盾，自妨上言，慢人敬石，名作痴僧敬像，还成愚俗；淫妻爱子，畜生亦解。咏怀克念，何其陋哉；《孝经》云：「身体发肤，受之父母，不敢毁伤，孝之始也。」立身行道，扬名于后世，以显父母，孝之终也。若言沙门出家即涉背亲之讥，亦可曾参事于孔丘，便为不孝之子。夫以道相发，闻之圣典，束修合礼，曾有何愆？《老子》曰：「四象不行，大象无以畅；五音不声，大声无以至。」若欲永灭二乘，亦可大乘无以畅。元嵩若志明，出家不悔；志若不明，悔何必是？昔丁公入汉，先获至点之残；马母叛姜，自招覆水之逝。是验败国之师，不任忠臣之用；逭夫之妇，终失贞淑之名。嵩本归命释迦，可言善始，厌道还俗，非是令终。与彼嬖女乱臣，计将何别？天无长恶，何久全身？背真向俗，取返何殊？请简僧立寺者，广闻金玉异珍，在人共宝，玄儒别义，遐迩同遵，岂必孔生自国，便欲师从，佛处远邦，有心捐弃？不胜事切，辄陈愚亮是非之理，不敢自专。
　　昔孔丘词逝，庙千载之规模，释迦言往，寺万代之灵塔。欲使见形克念，面像归心，敬师忠主，其义一也。至如丁兰束带，孝事木母之形；无尽解缨，奉承多宝佛塔眇寻旷古，邈想清尘，既种成林，于理不越。又案《礼经》，天子七庙，诸侯五庙，大夫卿士，各有阶级。故天曰神，祭天于圜丘，地曰，祭地于方泽，人曰鬼，祭之于宗庙。龙鬼降雨之劳，牛畜挽犁之效，犹或立形村邑，树像城门。岂况天上天下，三界大师；此方他方，四生慈父。威德为百亿所尊，四化为万灵之范。故善人回向，若群流之归溟壑；大光摄受，如两曜之伴众星。自月支遗影，那竭灰身，舍利遍流，洹遂造，乃贤乃圣，凭兹景福，或尊或贵，冀此获安。忽使七层九架，颓龛坠构，四户八窗，可无于失。道不令而治，形教随时损益，至理不言而得，经像自可令行。通人达士，随方显用，翼真明俗，圣感应时。若待太公为卿相，千载无太公；要得罗什为师训，万代无罗什。法不自显，弘必由人。岂使大周法轮永灭？圣上六条御物，九德自明俗曲礼莫施，直言必用，昔秦始皇发孔丘墓，祸钟三日；魏太武来僧伽蓝，灾起七年。崔皓之说可知，卫嵩之言难用。仁者不损他自利遍流智者不乐祸邀名。元嵩天丧，无只然，一罢人身，当生何处？广识谢指南，言惭信正，此如不对，恐伤众善。夫恕人之短者，厚之行也；念存物德者，仁之智也。今僧美恶，假令相半，岂宜驱控，一切不留？普天失望，率土嗟伤。愚谓此途未光，周德何为？获儒士以显尊重，贱释子以快其意。贱金贵石，有何异乎？计王道荡荡，岂理应然？土以负水而平，木以受绳故直。明君纳谏不讳，达士好闻其非。智不轻怒，下愚了得申，仁不轻绝，三宝之田顿立。天无不覆，地载宽胜，山包海纳，何所不容？十室之内，必有忠信，一国之里，可无贤僧？
　　伏惟天元皇帝举德纳贤，招英简俊，去繁就省，州存一寺，山林石窟，随便听居。有舍利者，还令起塔。其寺题名周中兴寺。使乐慧之士，抑扬以开导；志寂之侣，息言以求通。内外兼益，公私无损。即是道俗幸甚，玄儒快志。隆周之帝，叶重百王，大象之君，光于四海。天高听远，轻举庸言。气悸魂浮，以生冒死。乞降雷电之威，布其风雨之德。谨上。
　　纳言韩长鸾、受书内史上大夫归昌公宇文译、内史大夫拓跋行恭等问广曰：「佛图澄者，乃三百年人。观卿不过三十，远称上圣弟子，不乃谬乎？」广答曰：「其或继周者，虽百世亦可知。先师虽复三百许年，论时不过十世，何足可惑？」
　　译曰：「元嵩所上，曲见伽蓝害民损国。卿今劝可意见？」广答曰：「桀纣失国，殷士归周。亡国破家，不由佛法，内外典籍，道俗明文，自古及今，不可停弃。是故请立。」
　　译又问：「齐君高伟，岂不立佛法？国破家亡，摧残若此。」广答曰：「齐君失国有两义，不由佛法。一则历数有穷，开辟已来，天下未见不亡之国；二则宠罚失忠，君子恶居下流，是以归周。不由佛法。」
　　译又问：「经者胡书幻妄，何时引为口实？」广又答曰：「公谓佛经为妄，广亦应孔教不真。」
　　译又问：「卿据何为验，言孔教不真？」广答曰：「庄周有孔子之行，古往中同，已陈刍狗，犹使百代歌其遗风，千载永而不绝。遍寻诸子，未见一人名佛幻妄矣。」
　　译又问：「丁兰木母，卿引不类，何者？昔人踬顿木母，木母为之血出。高祖破寺已来，泥佛石像，何个出血？」广答曰：「昔夏立九鼎，以镇九州，一州不静，则一鼎沸。九州不静，则九鼎都沸，比来见二国交兵，四方扰动，不见一鼎有沸。今日殿前尚依古立鼎，独偏责泥木石像不出血，即便停弃。」
　　三月一日，敕赐饮食，预坐北宫，食讫，驾发还京。皇帝出北宫南门，与上书人等面辞受拜。拜讫，内史拓拔行恭宣敕旨：「日月虽明，犹假众星辅曜；明王至圣，亦尚臣下匡救。朕以暗德，卿等各献忠谋，深可嘉尚。文书既广，卒未寻究，即当披览，别有检校。卿等并宜好住。」至四月八日，内史上大夫宇文译宣敕旨：「佛教兴来，多历年代，论其至理，实自难明。但以世渐浇浮，不依佛教，致使清净之法，变成浊秽。高祖武皇帝所以废而不立，正为如此。朕今情存至道，思弘善法，方欲简择练行，恭修此理。令形服不改，德行仍存，敬设道场，敬行善法。王公已下，并宜知委。」（《广弘明集》十）
卷二十
◎甄鸾
　　鸾，天和中为司隶大夫，有周天和年历一卷，《七曜算术》二卷，《五经算术》一卷。
　　◇笑道论（并启）
　　臣鸾启：奉敕令详佛道二教，定其先后浅深同异，臣不揆疏短，谨具录以闻。
　　臣窃以佛之与道，教迹不同，出没隐显，变通亦异，幽微妙密，未易详度，且一往相对。佛者以因缘为宗，道者以自然为义。自然者，无为而成；因缘者，积行乃证。守本则事静而理均，违宗则意勃而教伪。理均则始终若一，教伪则无所不为。案《老子》五千文，辞义俱伟，谅可贵矣。立身治国，君民之道富焉。所以道有符书厌诅之方，佛禁怪力背哀之术。彼此相形，致使世人疑其邪正。此岂大道自然，虚寂无为之意哉？将以后人背本，妄生穿凿故也。
　　又道家方术，以升仙为神，因而诳惑，偷润目下。昔徐福欺妄，分国于夷丹；文成五利，妖伪于汉世。三张诡惑于西梁，孙恩搔扰于东越，此之巨蠹，自古称诬。以之匡政，政多邪僻；以之导民，民多诡惑。验其书典，卷卷自违，论其理义，首尾无取。昔行父之为人也，见有礼于其君者，敬之如孝子之养父母，见无礼于其君者，恶之如鹰之逐鸟雀。宣尼云：「君子之事上也，进思尽忠，退思补过，将顺其美，匡救其恶，故上下能相亲也。」《春秋传》曰：「君所谓可，而有否焉。臣献其可，以去其否。」臣亦何人。奉敕降问，敢不实答。其《道德》二卷，可为儒林之宗。所疑纰缪者，去其两端，请量删定。
　　案五千文曰：「上士闻道，勤而行之，中士闻道，若存若亡，下士闻道，大笑之。」不笑不名为道。臣辄率下士之见，为《笑道论》三卷，合三十六条。三卷者，笑其三洞之名；三十六条者，笑其经有三十六部。战汗上呈，心魂失守。周天和五年二月十五日，前司隶母极县开国伯臣甄鸾启。
　　△造立天地一
　　《太上老君造立天地初记》称：《老子》以周幽王德衰，欲西度关，与尹喜期，三年后于长安市青羊肝中相见。老子乃生皇后腹中。至期，喜见有卖青羊肝者，因访见。老子从母怀中起，头鬓皓首，身长丈六，戴天冠，捉金杖，将尹喜化胡，隐首阳山，紫云覆之。胡王疑妖，镬煮而不熟。老君大，考杀胡王七子，及国人一分并死。胡王方伏，令国人受化，髡头不妻，受二百五十戒，作吾形像，香火礼拜。老子遂变形左目为日，右目为月，头为昆仑山，发为星宿，骨为龙，肉为兽，肠为蛇，腹为海，指为五岳，毛为草木，心为华盖，乃至两肾合为真要父母。
　　臣鸾笑曰：《汉书》云，长安本名咸阳，汉祖定天下，将都雒邑，因娄敬之谏，乃叹曰：「朕当长安于此。」因尔名之。周幽王未有，何得老了预知长安，与尹喜期乎？又案《三天正法混沌经》云：混沌之始，清气为天，浊气为地，便有七曜万像之形，其来久矣。岂有化胡之后，老子方变为日月山川之类乎？若尔者，是则幽王之前，天地未生万物，云何道经有三皇五帝三王乎？然则天地起自幽王矣。又《造天地记》云：「昆仑山高四千八百里，上有玉京山、大罗山，各高四千八百里，三山合则高一万四千四百里。」又《广说品》云：「天地相去万万五千里，计紫微宫在五亿重天之上。」是则高于昆仑山数百里。而老群友心为华盖，肝为青帝宫，脾为紫微宫，头为昆仑山。不知老君何罪，倒竖于地，头在下，肝在上。以颠倒故，见亦倒乎？以长安为度关之年，幽王为开辟之岁，将以化物，讵可承乎？
　　△年号差舛二
　　《道德经序》云：「老子以上皇元年丁卯下为周师，无极元年癸丑去周度关。」
　　臣笑曰：古先帝王，立年无号，至汉武帝，创起建元，后王因这，遂至今日。上皇孟浪，可笑之深。又《文始传》云：「老子从三皇已来，代代为国师化胡。」又云：「汤时为锡寿子，周初为郭叔子。」既为国师，应传典籍，何为不述？但列伊尹、傅说、吕望、康邵之人乎？而传说者唯注老子为柱下史，道家注为周师，便是俗官，如何史传不说？又上皇元年岁在丁卯，计姬五一代七百余年，未闻上皇之号。检诸史传，皆云老子以景王时度关。鲁哀公十六年孔丘卒，即周敬王时。敬王即景王之子。景王即幽王之后一十余世。此则孔老同时。而《化胡经》乃云幽王之日度关，不闻更返。何得与孔子相见乎？《化胡》又云为周柱史七百年。计周初至幽王，止有三百余年，何得妄作？然上皇之年，道门诡号。故灵宝云：我于上皇元年半劫度人，其时人寿万八千岁，如何超取半劫前号，将来近世用乎？一何可笑！且上皇无极，并是无识穿凿。作者欲神其术，仍以年号加日，冀有信者从之。又云代代为国师。葛洪《神仙序》中具说，前圣人既出，匡救为先。而夏桀陵虐，涂炭生民，成汤武丁，思贤若渴。老子何以贤君不辅，虐政不师，修身养性，自守而已？期颐将及，自知死至，潜行西度，独为尹说，直令读诵，不劝授人。身死关中，坟陇见在，秦佚吊之，三号而出。究前传经，后人妄论。虽曰尊崇，翻成辱道。
　　△气为天人三
　　《太上三元品》云：上元一品天宫，元气始凝，三光开明，青黄之气，置上元三宫。第一宫。名玄都元阳七宝紫微宫，明则有青元始阳之气，总主上真自然王宫，灵宝上皇，诸天帝王，上圣大神。其宫皆五亿五万五千五百五十五亿万重青阳之气，其中神仙、官僚、人众，各有五亿五万。乃至如上万重，皆结自然清元之气。而为人也。其九宫重数，官僚人众，皆同紫微。
　　臣笑曰：《三天正法经》云：「天光未朗，蔚积未澄，七千余劫，玄景始分，九气存焉。一气相去九万九千九百九十里，青气高澄，浊混下降。而九天真王元始天王生于九气之中，气结而形焉。便有九真这帝。皆九天清气，凝成九字之位。三元天人从气而生，在洞房宫。玉童玉女，各三千而侍，以天为父，以气为母，生于三元之君。」又案《灵宝罪报品》云：「太上道君礼元始天尊，问十善等法。于是天尊命召神仙，各说因缘，恒沙得道，已成如来。其未成者，亦如恒潲。」又《文始传》云：「天堂对地狱，善者升天，恶者入地。」若如此说，理则不然。何者？元始天王及太上道君，诸天神人，皆结自然清元之气而化为之，本非修戒而成者也。彼本不因持戒而成者，何得令我独行善法，而望得之乎？又案《度人本行经》云：「太上道君言我无量劫，度人无数；元始天尊以我因缘之勋，赐我太上之号。」推此有疑。《如有无生成品》云：「空为万物母，道为万物父。」此则先有于道，乃有众生。然此为道之父，非众生所作。道既如此，众生何用修善而作乎？又道生万物，生物之初，是则始也。我既始生，未有染习，何得有六道四生苦乐之别乎？又不可也。又云，众生神识，本来自有，非道生者。「道既能生万物，神识岂非物乎？又不可也。

　　△结土为人四
　　《三天正法经》云：「九气既分，九真天五，乃至三元夫人，三元之君，太上道君，于是而形。逮至皇帝，始立生民，结土为像于旷野，三年能言，各在一方，故有伧秦夷羌，五情合德，五法自然，承上真之气，而得为人也。」
　　臣笑曰：三元品善恶业对，皆由一身。又《文始传》云：「若淫盗不孝，死入地狱，受五苦八难，后生六畜边夷之中。」推此而言，乖违太甚。且皇帝土像之日，经于三年，上真气入，乃能言语。此上清之气，与太上同源，论先未有善恶，何为入圭像中，即堕八难为蛮夷乎？此土为像，先亦无因，云何造作之后，乃有中边之别乎，又上真之气，为痴为黠。若其痴也，不应入土能言，如其黠也，应识五苦八难。如何不乐善乐而贪为苦难乎，推此诸条，可笑之深也？
　　△五佛并出五
　　《文始传》云：「老子以上皇元年下为周师，无极元年乘青牛薄板车度关，为尹喜说五千文曰：『吾游天地之间，汝未得道，不可相随，当诵五千文万遍，耳当洞听，目当洞视，身能飞行，六通四达，期于成都。』喜依言获之。既访相见，至宾檀特山中。乃至王以水火烧沈。老子乃坐莲华中，诵经如故。王求哀悔过。老子推尹喜为师。语王曰：『吾师号佛。佛事无上道。』王从受化，男女髡发，不娶于妻，是无上道。承佛威神，委尹喜为宾国佛，号明光儒童。」
　　臣笑曰：《广说品》云：「始者国王闻天尊说法，与妻子俱得须陀洹果。清和国五闻之，与群臣造天尊所，皆白日升天。王为梵天之首，号玄中法师。其妻闻法同飞，为妙梵天王，后生宾，号愤陀力王，杀害无道。玄中法师须化度之。乃化生李氏女之胎，八十二年，剖左腋生而白首。经三月，乘白鹿，与尹喜西游，隐檀特三年。愤陀力王猎，见便烧沈。老子不死。王伏，便剃发改衣，姓释名，法号沙门，成果为释迦牟尼佛。至汉世汉流东秦。」又《文始传》：「老子化胡，推尹喜为师。」而《化胡消冰经》云：「尹喜推老子为师。」《文始传》云：「吾师号佛，佛事无上道。」又云：「无上道承佛威神，委喜为佛。」推此众途，师弟乱矣。何名教之存乎？又《化胡消冰经》皆言老子化宾，身自为佛。《广说品》：愤陀力王，老子妻也。得道号释迦牟尼佛，即秦汉所流者。《玄妙篇》云：「老子入关，至天竺维卫国，入于夫人清妙品中。至后年四月八日，剖左腋而生。举手曰：『上天上天下，唯我为尊。三界皆苦，何可乐者？』」寻宾一国，乃有五佛俱出。一是尹喜号儒童者，二是老子化宾者，三老子之妻愤陀王号释迦者，四老子在维卫作佛亦号释迦，五白净王子悉达作佛，复号释迦。案《文始传》云：「五百年一贤，千年一圣。」今五佛并出，不觉烦乎？若言圣人能分身化物，说经亦必多方，何为老化则多，经唯二卷不变？至于儒童、尹喜、愤陀，佛经无闻。于今但是折净五子所说。以此推之。老喜为佛，虚妄可笑。且老经秘说，不许人闻，前后相番，诚有远意。然老子能作佛，止是一人，道士不知奉佛，惑之甚矣。如父为道人，子为道士，岂以道人故而不认其父乎？
　　△五练生尸六
　　《五练经》云：「灭度者用色缯，天子一匹，公王一太，庶民五尺。上金五两，而作一龙，庶民用铁。五色石五枚，以书玉文，通夜露埋，深三尺。女青文曰：『九祖幽魂，即了长夜，入光明天。』供其厨饭。三十二年，还其故形，而更生矣。」
　　臣笑曰：三元品中，天地水三宫，九府九宫，一百二十曹，罪福功行，考官书之，无有差错。善者益寿，恶者夺算。岂有不因业行，直用五尺缯而令九祖幽魂，入光明天，三十二年，还故形邪？不然之谈，于斯可见。计五练之文，出天地未分之前，至今亦应用者。则三十二年后，穿冢而出，耳目所知。何为羲皇己来，不闻道士死尸九祖从地出者．不然之状，又可笑也。今郊野古冢，亦有穴开焉，非道士祖父更生之处乎？亦可启齿。
　　△观音侍老七
　　有道士造老像，二菩萨侍之，一曰金刚藏，二曰观世音。又道士服黄巾帔。或以服巴，通身被之，偷佛僧袈裟法服之相。其服黄帔，乃是古贤之衣，横披加前两带者。今悉削除，学僧服像。
　　臣笑曰：案《诸天内音八字文》曰：「梵形落空，九灵推前。」天真皇人解曰：「梵形者夺算元始天尊于龙汉之世号也。至赤明年，号观音矣。」又案《蜀记》云：「张陵避疟丘社中，得咒鬼之术，自造符书，以诳百姓，为大蛇所吞。弟子耻之，云白日升天。陵子衡，为系师；衡子鲁，为嗣师，以祖妖法，惑乱天下。」《汉书》云：「刘焉以鲁为督义司马，遂杀汉中太守苏固，便得汉中，鬼道化人。时传黄衣当王。理遂令其部众改著黄衣巾帔，代汉之征。」自尔至今，黄服不绝。像服沙门，良可悲也。且立身之本，忠孝为先，子像父侍，天地不立。观音极位大士，老子不及大贤，而令祖父立侍子孙，是不孝也。又袭张鲁逆人之服，是不忠也。既挟不忠不孝，何足踵焉。
　　△佛生西阴八
　　《老子序》云：「阴阳之道，化成万物。道生于东，为木阳也。佛生于西，为金阴也。道父佛母，道天佛地，道生佛死，道因佛缘。并一阴一阳，不相离也。佛者道之所生，大乘守善，道者自然，无所从生。佛会大坐，法地方也。道会小坐，法天圆也。道人不兵者，乃是阴气，女人像也。故不加兵役，道作兵者可知。道人见天子王侯不拜，像女人深宫不干政也。道士见天子守令拜者，以干政为臣僚也。道会饮酒者，无过也。佛会不饮，以女人饮酒，犯七出也。道会不斋，以主生。生须食也。佛会持斋，以主死。死不食。又以女人节食也。道人独臣，以女人等守一也。道士聚宿，故无制也。」
　　臣笑曰：《文始传》云：「道生东，木、男也。佛生西，金女也。」今以五行推之，则金能刻木，木以金为官鬼，金以妻财。推此，则佛是道之官鬼，道是佛之妻财也。又云道生佛者，理则不然。阴阳五行，岂有生金之木？故知道不生佛。道人大坐，以是道之官府，道士小坐，以上逼于官也。道人不兵租者，以本王种故免也。道士庶贼，兵租是常。道经若此，若免兵租，便违道教。又《灵宝大诫》云：「道士不饮酒，不干贵。」如何故违犯大诫乎？后之纭纭，全无指的。又云：道人以斋为死法，故不斋者，何不饱食终日，养此形骸，而兴绝粒服气，以求生长之术乎？卒不见终为捕影之论矣。又云道人独卧，道士聚宿，据此合气。黄书亦妄乎？
　　△日径不同九
　　《文始传》云：「天去地四十万九千里，日月直度各三千里，周回六千里，天地午子相去九千万万里，卯酉西隅，亦令转形。」《济苦经》云：昆仑山高一万五千里。
　　臣笑曰：《依济苦经》云：「天地相去万万五千里。」与前《文始》全所不同。《文始传》云：「日月周回六千里。」径三千里，据法则围九千里，如何但止六千耶？又天圆地方，道家恒述，今四隅与方等量，则天地俱圆矣。《化胡》云：「佛法上限止极三十三天，不及道之八十一天上也。」又云：「昆仑山九重，重相去九千里，山有四面，面有一天，故四九三十六天。第一重帝释居之。」今计昆仑山高一万五千里，而有九重，重高九千，则高八万一千。而言万五千者，何太乖角？大可笑也。
　　△昆仑飞浮十
　　《文始传》云：「万万亿万万岁一大水，昆仑飞浮。尔时飞仙迎取天王及善民安之山上。复万万亿万万岁大火起，尔时圣人飞迎天王及人安于山上。」
　　臣笑曰：《济苦经》云：天地劫烧，洞然空荡，清气为天，浊气为地，乃使巨灵胡亥造立山川、日月如前。昆仑山飞浮，容可迎人安山之上。若天地洞然，山为火焚，义不独立，如何迎取王人安山上乎？又《度人妙经》云：「五亿重天之上，大罗之天，有玉京山，灾所不及。」计大上慈愍，何不迎之以在玉京乎？若看死不迎，是不慈也。若不能迎，是欺诈也。又《度人本行经》云：「道言我随劫生死。」然太上道君居大罗之上，灾火不及，犹云随劫生死。自余飞仙，如何迎取天王善人安于山上，令免死者？深大愚骇，又可笑也。
　　△法道立官十一
　　《五符经》云：中黄道君曰：「天生万物，人为贵也。人身包含天地，无所不法。立天子，置三公、九卿、二十七大夫、八十一元士、九州、百二十郡、千二百县也。胆为天子大道君，脾为皇后，心为太尉，左肾为司徒，右贤为司空；封八神及脐为九卿，珠楼神十二，胃神十二，三焦神三，合为二十七大夫，四肢神为八十一元士；合之百二十，以法郡数也。又肺为尚书府，肝为兰台府。」
　　臣笑曰：检道经州县之名，文似近代所出，古县大而郡小，见于《春秋》及《周书·洛诰》，今反以郡大于县，是则非春秋已前道经乎？诬罔迷谬，不可观而可笑也。
　　△称南无佛十二
　　《化胡经》云：「老子化胡，王不受其教。老子曰：『王若不信，吾南入天竺，教化诸国，其道大兴，自此已南，无尊于佛者。』胡王犹不信受曰：『若南化天竺，吾当稽首称南无佛。』又流沙塞有加夷国，常为劫盗。胡王患之，使男子守塞，常忧。因号男为优婆塞，女子又畏加夷所掠，兼忧其夫为夷所困，乃因号优波夷。」
　　臣笑曰：梵言无南，此言归命，亦云救我。梵言优婆塞，此言善信男也。优婆夷者，云善信女也。若以老子言佛出于南，便云南无佛者，若出于西方，可云西无佛乎？若言男子守塞，可名忧塞，女子忧夫恐夷，可名为忧夷，未知婆者，复可忧其祖母乎？如此依字释诂，丑拙困辱，大可笑。
　　△鸟迹前文十三
　　《洞神三皇经》称：「西域仙人曰皇文者，乃是三皇以前鸟迹之始文章也」。又云：「三皇者，则三洞之尊神，大有之祖气。天皇主气，地皇主神，人皇主生。三合成德，万物化生。」
　　臣笑曰：《南极真人问事品》称：《灵宝真文》三十六卷，在玉京山玄台玉室文大字满中，天地沦没，万成万坏，真文独明。此之真文，即三洞文也。三皇即三洞之尊神，必不在三洞之后。尔时未有鸟兽，何得云三皇已前鸟迹之始文也？若以伏羲为三皇者。案《淮南子》云：「黄帝使仓吉睹鸟迹，造文字。」此则止在黄帝之时，何得云三皇已前鸟文之始乎？
　　△张骞取经十四
　　《化胡经》曰：「迦叶菩萨云：『如来灭后五百岁，吾来东游，以道授韩平子，白日升天；又二百年，以道授张陵；又二百年，以道授建平子；又二百年，以道授千室。尔后汉末陵迟，不奉吾道。』至汉明永平七年甲子，岁星昼现，西方夜明，帝梦神人，长丈六尺，项有日光。旦问群臣。傅毅曰：『西方胡王太子成道佛号。』明帝即遗张骞等穷河源，经三十六国，至舍卫，佛已涅。写经六千万五千言。至永平十八年乃还。」
　　臣笑曰：《汉书》云：张陵者，后汉顺帝时人，客学于蜀，入鹄鸣山，为蛇所吞。计顺帝乃明帝七世孙，理不在明帝之前百余年也。又云明年遗张骞寻河源者，此亦妄作，案《汉书》，张骞为前汉武帝寻河源，云何后汉明帝复遣寻邪？不知骞是何长寿仙乎？代代受使，一何苦哉！可笑其妄引也。
　　△日月普集十五
　　《诸天内音第三宗飘天八字文》曰：「泽落觉菩台缘大罗千天。」真皇人解曰：泽者，天中山名，众龙所窟。落觉者，道君之内名。菩台者，真人之隐号。玉台处泽山之阳，三万日月，明其左右，罗汉月肤人大劫既交，诸天日月会玉台之下，大千世界之分，天下改易，大千洞然。」
　　臣笑曰：《济苦经》云：「乾坤洞然之后，乃使巨灵胡亥造山川；玄中造日月。昆山南三十兆里，复有昆山。如是次第，有千昆山，名小千界；复有千小千，名中千界；复有千中千，名一大千世界。计大千世界中有百亿日月。」又经云：「大劫既交，天地改易，日月星辰，无有存者。」若其普集，则百亿俱来，何为但三万而至？若余不集者，为是灾所不及？为是本界阙少？若必少者，地上几人，尚蒙日月之照，天上福胜，如何独无照乎？又日月之下，乃是欲界下人，不名大罗上界，灾所不及。今所不来者，理在然乎？将知造此经者，唯闻大千之名，迷于日月之数，故其然哉。
　　△太上尊贵十六
　　《文始传》称：「老子与尹喜游天上，入九重白门。天帝见老便拜。老命喜与天帝相礼。老子曰：太上尊贵，克日引见。太上在玉京山七宝宫，出诸天上，寂寂冥冥清远矣。」
　　臣笑曰：《神仙传》云，「吴郡沈羲，白日登仙。四百年后，还家说云：初上天时，欲见天帝。天帝尊贵不可见，遂先见太上。在正殿坐，男女侍立数百人。」如此状明，则知太上劣于天帝矣。言太上尊贵，治在众天之上者，妄也。今据《九天生神章》，太上住在玄都宫也。其玉清宫在玄都之上，何重宫复在玉清之上，便高玄都两重矣。而老子云：「太上治在众天之上」者，何谬如斯。
　　△五谷命凿十七
　　《化胡经》云：「三皇修道，人皆不死。上古之时，天生甘露，地生醴泉，食饮长生。中古世来，天生五气，地出五味，食之延年。下古世薄，天生风雨，地养百兽，人捕食之。吾伤此际，故尝百谷，以食兆民。于是三皇各奉粟五斗为信，为世世子孙不经，五谷生神州。」
　　臣笑曰：《五符经》云：「三仙王告皇帝曰：『人所以寿老者，不食五谷故也。』」《大有经》曰：「五谷刳命凿十七凿臭五藏，命促缩。此粮入腹，无希久寿。汝欲不死，肠中无尿。」《五府经》云：「黄精者，三阳之气，上入太清之宫，食之甘美，又长生也。」未解老子何尝此，而尝五谷腐人之肠乎？又三皇者，皆神人也。何以不令子孙王于长生之国，而以五斗之谷请子孙王于神州，求刳命腐肠之短寿乎？又可笑也。
　　△老子作佛十八
　　《玄妙内篇》云：「老子入关，往维卫国，入清妙夫人口中，后剖左掖生，行七步曰：『天上天下，唯我为尊。』于是乃有佛法。」
　　臣笑曰：《化胡经》云：「老子化宾，一切奉佛。老曰：却后百年，兜率天上，更有真佛，托生舍卫白净王宫。吾于尔时，亦遣尹喜下生，从佛号曰阿难，造十二部经。』老子去后百年，舍卫国王果生太子，六年苦行，成道号佛，字释迦。又四十九年，欲入涅。迦叶菩萨焚烧佛尸，收取舍利，分国造塔，阿育王又起八万四千塔，即以事推，老子本不作佛。若作佛者，岂可老还，自烧老尸，而起塔邪？且可一笑。且老子诸经，多云作佛，或作国师，岂可天下国师与佛，必待伯阳乎？度人化俗，要须李耳邪？若云佛不能作，要须道者，从始气已来，独一老子，不许人悟大道而为国师邪？是则老为自伐，惟我能也。然佛经人人修行，皆得佛果。道经不述，唯一老君。如何佛教如此之弘，道经如斯之隘乎？且妄言虚述，首尾无据。《蜀记》张陵被蛇啖，而注白日升天；《汉书》刘安伏钺，乃言长生不死。道家诬老子作佛，讵可怪哉？又《造天地经》云：「西化胡王，老子变形而去，左目为日，右目为月。」案《玄妙经》云：「老子乘日精入清妙口中。」是则老子乘一目之精而入口也。计大道洞神，何所不在，乃要凭一精而入胎乎？若必藉精，精依于首，若乘头入者，两眼俱来，今乃乘一眼而入，便成偏见之大道乎？亦可笑也。
　　△敕使瞿昙十九
　　《老子化在歌》曰：「我在舍卫时，约敕瞿昙身。汝共摩诃萨，赍经来东秦。历洛神州界，迫至东海间。广宣世尊法，教授聋俗人。与子威神法，化道满千年。年满时当还，慎莫恋东秦。无令天帝怒，太上蹋地。」
　　臣笑曰：案瞿昙者，即释迦也。《化胡经》云：「周庄本初三年，太岁丙辰，白净王子既得正觉，号佛释迦。老子见其去世，恐人懈怠，复下多罗聚落，号曰迦叶，亲近于佛，焚焚尸取骨，起塔分布。」若如上文，释迦未生，不得预遗瞿昙往东土也。如其巳生成佛者，中间无容得受迦叶之约敕，充千年之使乎？岂有菩萨亲侍于佛，而敕佛为使乎？又周庄一政止有一十五年元年，乙酉，全无丙辰本初之号。何谬如斯，足令掩耳，亦使太上蹋地而乎。
　　△事邪求道二十
　　《度人妙经》称：「三界魔王，各有歌辞，诵之百遍，名度南宫。千遍魔王保迎，万遍飞升天空，过三界，登仙公。」又《玄中精经》：「道士受戒符，置五岳位，设酒再拜。」
　　臣笑曰：《观身大戒》云：道学不得祠祀鬼神，及向礼拜。既是欲界魔王，未度诸有，焉能诵过百遍度南宫邪；又案三张之法，春秋二分，祭祀祠灶，冬夏两至，同俗祠祀；兵符社契，军将吏兵，都无诫劝之文。此之神社，为神为道？若是神者，道士不拜，如其道也。不设酒脯。岂有口诵魔言，身行礼祭，求出三界，谅可悲夫。
</div>
    <div class="pagination">
<a href="全上古三代秦汉三国六朝文_page628.html">上一页</a><span>...</span><a href="全上古三代秦汉三国六朝文_page624.html">624</a><a href="全上古三代秦汉三国六朝文_page625.html">625</a><a href="全上古三代秦汉三国六朝文_page626.html">626</a><a href="全上古三代秦汉三国六朝文_page627.html">627</a><a href="全上古三代秦汉三国六朝文_page628.html">628</a><span class="current-page">629</span><a href="全上古三代秦汉三国六朝文_page630.html">630</a><a href="全上古三代秦汉三国六朝文_page631.html">631</a><a href="全上古三代秦汉三国六朝文_page632.html">632</a><a href="全上古三代秦汉三国六朝文_page633.html">633</a><a href="全上古三代秦汉三国六朝文_page634.html">634</a><span>...</span><a href="全上古三代秦汉三国六朝文_page630.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
