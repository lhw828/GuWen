<!DOCTYPE html>
<html>
<head>
    <meta charset="UTF-8">
    <title>晚明二十家小品 - 第 2 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚明二十家小品 - 第 2 页/共 11 页</h1>
    <div class="content">    当其冠冕在朝，则众怒群咻，不可于时；及山容野服，则争先快睹；彼亦一东坡，此亦一东坡；观者于此，聊代东坡一哂！
 
 
《晚明二十家小品》
李本宁小品

    ○空囊草序
    尹长吉，名家子也。以蚤失父，故与其母食贫。长吉好读古书，不惮割产以购。又好客，委身赴人缓急，则益贫。既举孝廉，有司遵故事旌其门。无门可旌者，诸宗人稍为索乘屋，然后有司得将事。而是时藩大夫有所克偕，计费约可百金，长吉复斥散与其知故，换一空囊往。既不得志南宫，会其叔父中丞公新开府山东，迎之入山东，不三日，辄归。往来所涉，历陈蔡宋卫燕赵齐鲁之境，三千余里，提一囊还，白儿装在是矣，则其吟草也。母笑曰：“吾闻文章家，一出一入，字值千金，儿多如许，不虞塞破屋子耶？”长吉谢不敏。差不羞，胜阮孚一钱耳。吾家长吉，日骑弱马，从小奚奴，背古锦囊，遇所得，书投囊中。母使婢探囊，见所书多，辄怒儿当呕心出乃已。古今有两长吉，其囊复大相类。余考刘煦为《唐书》传文苑，爵位崇高者别为之传，惟欲令怀才憔悴之徒，千古见知，而李长吉置不录。《新唐书》亦言长吉以父讳不举进士，韩昌黎辩其非，位止协律郎，年二十有七。而今长吉业过之，李母怒其子，而尹母安之；李于晚唐词尚奇诡，以鬼才称，而长吉当文明盛时，操椽管理待诏公事，庶几吾家仙才，天所赋畀，人所受享，今长吉愈昔长吉为甚，士未有才如长吉而长贫者，贫固士之常，长吉非贫，亦安能如虞鲫以穷态著书表见于世？他日尹氏之空囊，皂而为谏院封事，青而为中丞武冠绛纟所执，紫而为八座尚书所荷，孰与梁昭明所言词人才子，名溢缥囊者为不朽？长吉母，余自有传。

    ○李成白诗序
    太史公曰：“诗三百篇，大抵贤圣发愤之所为作也。逐臣怨女，牢骚不平之气，迫而成声，可以被纟玄管，垂竹素。”后代“诗能穷人，”“必穷后工”之说，所自来矣。粤人李成白，盖余同榜若临观察之子，早岁登贤能书，可芥拾青紫，而以注误，见格六年，无为分明者。不得已，而寓之游，栖栖靡所遇合，不得已而寓之诗，偃仰溪山，流连景物，含毫匠意，搦管命辞，调不卑下，而能无亢，语不寒俭，而能无颇，意不衰沮，而能无怼，至傍人口吻，龋齿效颦，薄不屑为也。岂非穷而后工之验与？夫士不遇时，辄无疾而呻吟，侧身宇宙，若无可措躬。不即摇尾乞怜，同流自污，幸而资适逢时，且不任其资睢。而成白独驰骛风雅，含咀英华，以诗名家如是。今覆没之冤，雪且有期，须之蠖屈复信，上可为张曲江开统千古，下不失为孙仲衍先鸣一代，岂目前所造，尽其涯尺幅哉？成白有斡，亦能诗，类区惠恭，其伏习可知已。余并及之，为艺林美谈。

    ○渔父词引
    郝公琰工诗而贫，操舴艋，游江湖间十年，兴渔父狸，为《渔父词》示余。其于家则张融陆处无屋，舟居无水，其于鱼则王弘之钓亦不得，得亦不卖。其于典寄则张志和烟波钓徒，陆龟蒙江湖散人。词之声音调格，相出入矣。余家三氵筮水畔，渔钓故其本业，为世饵所中，三仕三已，今老病免，青箬绿蓑，返而初服，将从江上丈人游，顾不如公琰习于水也。请为选导，而余击榜鼓和之。

    ○绿天小品题词
    王氏故多酒人，“酒正使人自远，”光禄之言也。“酒正自引人着胜地，”卫军之言也。“三日不饮，使人形神不亲，”佛大之言。“名士不须奇才，得无事痛饮酒熟读《离骚》，便可称名士。”孝伯之言也。唐无功所著《醉乡记》，《五斗先生传》，及他诗歌，率可传。娄东王时驭，自号“酒嫩，”好酒不减五君，其诗文所谓《绿天馆小品》者，清言秀句，多人外之赏。起五君九原，挥麈守酢，定入《世说》“言语”“文学”“任诞”三则中。其妹婿潘藻生为梓行之，以示余。余惟五君皆有官职，而时驭相国从弟，布衣早死，即无功传《唐朝书?隐逸》，当逊一筹，是又乌衣马粪，佳子弟之所罕有也。

    ○林和靖先生诗题词
    王州先生评咏梅诗，林和靖“暗香疏影”非所赏。余友汪仲淹谓其隐节不如谢皋羽，而“郭索钓”语更俗。此两诗独见称于宋人，宋诗可知已。凌初成得和靖全诗示余，为之绩句。若“夕寒山翠重，秋净雁行高；”“青山连石埭，春水入柴扉；”“寒烟宿墟落，清月上林塘；”“树从归夕鸟，湖景浸寒城；”“静钟浮野水，深寺隔春城；”“水风清晚钓，花日重春眠；”“破林霜后，月孤寺水边山；”“野烟含树色，春浪垒河；”“林深喜见寺，岸静惜移舟；”“山空门自掩，画永枕频移；”“鹤闲临水，久蜂懒采花疏；”“春满吴山树，人登汴水船；”“春江片席远，松月一房空；”“云喷石花生剑壁，雨敲松子落琴床；”“鹏懒击三午水，龙虎闲封六一泥；”“新题对雨分萧寺，旧梦经秋说杜陵；”“拂水远天孤榜晚，夹村微雨一犁春；”“水连芳草江南地，驿隔寒梅上春；”“新溜并凉侵静语，晚云浮酒上残书；”“春色半归湖岸柳，人家多上郭门船；”“波汲洲渚初收潦，露兼葭未作霜；”“桥边野水通渔路，篱外青山见寺邻；”“桥横水木已秋色，寺傍云峰更晚晴；”“烟含绿树人家远，雨湿春风燕子低；”此皆五七言律联句佳者，虽其景物易穷，其才未超，而就一时意象得之，故已不减唐调。其他体若起结佳句，未尽收也。宋人于律诗，何以舍此取彼，后人又有不读唐后书之禁，未观其全，遂致纷纭，试掩姓名，虚心玩之，即不足拟孟襄阳，其于郊寒岛瘦，似不多让。真宗时，尝召魏野赐和靖粟帛，野有辞召表，和靖未见谢赐有表否，而绝笔有“茂陵他日求遗稿，犹喜曾无封禅书”之句或谓真宗溺信天书，恐遗讥林下识者，故为赐予，良冀有一言之赞，两人终不言及，和靖品诚未可轻议。别著《省心录》，朱紫阳疑是后人伪为，以其生平吟咏著述，多不存草，非曰录之无当也。接舆老荚鹿门之徒，尚与妻子偕隐，而和靖不娶无子，取法唐阳城，独此一端，非中庸耳。初成大为孤山吐气，乡里后生，表章先进，厚道当如此矣。

    ○憨话题词
    章晦叔书其所自得与古人遗言会心者为一编，名曰《憨话》。余读之，爽然。此吾家柱下史指也。其言若村若氵蜀，若昏若遗，若昧若辱，若偷若渝，若缺若屈，若拙若讷，大似不肖闷闷，顽且鄙，不一而足，皆憨法也。岂惟老氏，虞舜野人，尼父无知，颜愚曾鲁，非憨而何？惟其能憨，是以不憨。晦叔落落穆穆，不可得亲疏，不可得贵贱，不可得利害，其人憨，故其话憨耳。高以下为基，侯王日称孤寡不谷，晦叔布衣，非憨而何？称夫憨者，眼如耳，耳如鼻，鼻如口，一以己为牛，一以己为马；呼牛呼马，何所不应，晦叔而真憨也，余且呼为：“章憨，”必承响而应矣，奚论话哉？

    ○书萧元戎女乐图
    晋史苏曰：“夫有男戎，亦有女戎，克男戎易，克女戎难。”古英雄豪杰，杀人如麻，千里不留行，而为帷墙之爱所牵，沉溺困顿，不自拔，虽以师尚父鹰扬，必蒙袂而后戮妲己，诚难之也。萧元戎季馨，计逆贼，御骄虏，威灵震叠乎王庭，意其为人，猛鸷不可近，今此图盖少年时尝为江南游，吴娃越女，兰心蕙质，翠翰眉，蝉翼鬓，束素腰，横波目，嫣然一笑，使阳城下蔡，为之迷惑，而季馨能胜之，所谓伐性之斧，曾不伤其毫末，岂有得于素女仪态，轩皇所奉天老之教，彭祖养性冲和于玉房秘诀耶？抑鸠摩罗什吞针，大安和尚变圣菩萨作狐，僧嵬心若死灰，革囊试之不动耶？孙武习战，斩吴王宠姬为队长者二人，士卒可赴水火，西破楚，北威齐晋，显名诸侯。平原君斩笑者美人头，遂得敢死士三千人赴秦军，秦军却三千里。唯克女戎，则男戎可迎刃而解，季馨殆类是夫？夫以季馨风云气少，儿女情多，固非即日饮醇酒，近妇人，耗壮心，保余年，未为不知季馨，亦未为知知季馨也。

    ○半石斋诗跋
    方子谦携其友生邵少文所为诗，视不佞。既卒业，还问子谦，是诗也，而隶之半石斋者何？子谦曰：“少文才而数奇，久浮沉诸生中，得半石而奇之，立之斋前，行饭命酒，披帙鼓琴，朝夕卧起，曾不相离。意兴所会，就石上研墨点笔，沛然若或助之。已击石拊石而歌，若为答响者，尝与余言：”夫不有烂而补天，采而铸器，韫玉而辉，支机而织，诗当如其藻色。有声变于钟鼓，鸣于铜鱼，磬浮于泗滨，诗当如其音调，有煮如粮，液如花，髓如饴，赤如脂，炊如鼎，煎如盐，含之千日不食，诗当如其趣味。有五车载而不上，数十人合举而不动，诗当如其沉重。有治剑而切玉，树阵垒而江涨不移，诗当如其劲利。有坐而平罢，立而达穷，诗当如其情实。有履而登车，砻而成砥，诗当如其平正。有鞭而流血，款而受书，破而得印，刻而鲸吼，化而飞燕，诗当如其变化奇异，吾才得石之半，吾寄适于石，而为诗亦才得诗之半。“少文言云尔，使君以为奚若？”不佞怃然曰：“邵生薄言半也！谢灵运谓殷仲文读书半袁豹，才不减班固。桓温谓顾凯之体中痴黠各半。少文之痴半石，取桓之半赠之；其以半石而得诗也。取谢之半赠之，亦足雄视一方矣。”
 
 
《晚明二十家小品》
屠赤水小品

    ○唐诗品汇选断序
    夫诗自性情生者也。诗自三百篇而降，作者多矣，乃世人往往好称唐人，何也？则其所托　兴者深也。非独其所托兴者深也，谓其犹有风人之遗也。非独谓其犹　有风人之遗也，则其生乎性情者也。夫性情有悲有喜，要之乎可喜矣。五音有哀有乐，和声能使人欢然而忘愁，哀声能使人凄怆恻恻而不宁。然人不独好和声，亦好哀声，哀声至于今不废也。其所不废者，可喜也。唐人之言。繁华绮丽，优游清旷，盛矣。其言边塞征戍，离别穷愁，率感慨沉抑，顿挫深长，足动人者，即悲壮可喜也。读宋以下诗，则闷矣。其调俗，其味短；无论哀思，即其言愉快，读之则不快，何也？三百篇博大，博大则诗；汉魏诗雄浑，雄浑则诗；唐人诗婉壮，婉壮而诗；彼宋而下何为？诗道其亡乎！廷礼高氏选《唐诗品汇》，其所取，博而博矣，精未也。乃黄观察公选之，加精焉，而又为之释断，然后唐人河岳之精灵，历百千载如在乎。则观察公之勤，奈何可眇小也？

    ○观灯百永序
    昔人谓陆士衡：“人患才少，子患才多。”山川藏灵，风雅道尽；千百岁而后乃有王先生。先生天才藻逸，发为诗文，落笔　吐语，如决黄河之峡，抽春蚕之丝；其深无底，其出不止；无论雄文大篇，富积琼瑰，即观灯之咏，多至百首。布意绵密，寄兴婉丽，辞极雄入，旨归朗畅，移宫变征，尽妙极玄；语语作青霞之色，戛哀玉之声；吾以为尽，不知复自何来，胡其多而工也？夫物有一不为少，百不为多；多而不工，不如其已。夫众草易繁，而琼芝不盈亩；鱼目至多，而明珠不列肆；吾且为琼芝，吾且为明珠；第亦恨其不多耳。又进之而为玄霜绀雪，水碧空青；世人苦不得见，而灵境以为常玩；交梨火枣，麟脯凤髓，世人直闻其名，而至真以为常味；他人自少而拙，与王先生之多而工，则天之赋材之分也。诗到咏物，虽唐人犹难之，大家哲匠，篇章廖廖，岂非以写情境者易妙，体物理者难工也？今王先生之咏观灯，则富至百绝而奇思叠出，妙句天来，即先生不自知其所诣，而人又乌睹其化境哉？余少好吟咏，才不胜情，往往尚兴趣而管风骨，飘爽　之气多，而深沉之思少，及求先生诗于华实深　浅之间，则几悟矣。卓哉此道，吾师乎？吾师乎？

    ○李山人诗集序
    夫水这触石也，松之遇风也，冷冷萧萧，嘹烈而清远，出而土囊，吹而为，胡其乎？则其所托者然也。骚人墨卿，无代无之，后人乃往往好读仲长统，梁鸿，郑子真，尚平，韩伯休，陶靖节，王无功，孟襄阳诸家言，岂非以其抱幽贞之操，达柔澹之趣，廖廓散朗，以气韵胜哉？孙公和独处石室，嗒然而已，嗣宗对之长啸，意尽而退，至半岭闻啸声振崖谷，若数部鼓吹，顾视乃向人啸也，而嗣宗辄用自失。高韵胜气，一啸而足，即安所事謦之言？故诗不论才而论性情，亦存乎养已。世有心溺组，口烟霞，其言虽佳，其味必短，何者？为其非真也。余友李山人宾甫，少而辞荣，中岁石隐，家幸不乏负廓，弛于负担，所居有林皋泉石之胜，灌园垂钓，与禽鱼　亲，发为诗歌，力去雕饰，天然冲夷，语必与情冥，意必与境会，音必与格调，文必与质比，非独其材过人，盖根之性情者深哉。则其所得于丘壑之助不小也。少室终南，讵不然，一纟圭时荣，体气遂别，虽复津津云林，如嚼蜡何？惟其有之，是以似之，此山人之所　以幽绝足赏也。余少家鼋鼍之窟，野性甚习，盖庶几有山人之心。不幸为世网所罗，幽人之致没矣，而犹复与山人津津不已，是天台子微之所以笑卢公也。虽然，神游八极，青莲庸讵非尝在供奉之班者耶？ 
    ○青溪集序
    青溪者何？青浦也。青浦古田拳地，居云间西鄙，为泽国。空波四周，多鸥凫菱芡，景小楚楚。每乘月荡桨，如镜中游，九峰三泖落几席。湖上盖又有二陆先生墓云。余雅抱微尚，顷怀哲人，而余乡沈嘉则先生，就李冯开之吉士，适以七夕至。至即相与操方舟，出郭行游苇萧野水间。是夜云物大佳，天星并丽，余三人叩舷和歌，仰视青汉，因风而送曼声，乐甚。已复相携泛泖湖，登湖上浮屠。寻余立蹑天马，吊二陆祠，慷慨兴怀焉。盖流连三日，而开之别去，嘉则留斋头旬日，余退食即相与扬扌乞风雅，风咏先王，不及于政。嘉则得若千首，余诗与之略相等。先生发短矣，而心甚长，诸所撰结晚雄丽，神王哉！余与对垒，逡巡畏之。于是谋　刻先生诗，余与开之附焉，而用“青溪”命集。

    ○送董作念客部请告南还序
    吴兴董伯念，童牙称奇，稍长高视逖听，丰意千秋之业，读书自黄虞坟典而下，即《齐谐》裨官，无所不窥。下笔自古文韵语，周汉隋唐而下，即近体新声，无所不诣。览其诜结，往往神来，徜徉恣肆，驱白浪乎？丰容擢秀，吸青霞乎？当其意得，蛟龙上驰，雷霆下击；阎浮震旦，须弥昆仑，时吐胸臆，而日月五星，岳渎风雨，悉趋毫端，骤而逼之神惊，静而对之气爽；其才如此。为人通脱畅朗，飘飘欲仙，与之游，辄生人外之想。少负奇颍，贤而抱虚；长于朱扉，华而能素；秉心尚通，纵而知检；雄文早达，贵不及汰，白屋寒之士云归之。古有东阿萧统以藻扬，伯伦无功以快称，平原大梁以侠著，伯念庶几焉，而尤好不佞。不佞薄收东海声，伯念耳之甚习，比南宫一接，目击道存，归语客曰：“屠生果然快士。向吾闻其声，今望见其气矣。”自是引为臭味，虽吴国双勾，延津二物，不是过也。居无何，伯念颇厌居含香之署，请告还吴兴。吴兴东连越绝，西接姑胥，山水秀润甲天下。罨画画上，青河白石，红蕖紫荇，历乱而参差；嘉鲂素鲤，鸳鸯属玉，飞鸣而上下；琼楼玉宇，画桥游舫，杂Ш而周遭。天清地晶，丹霞映空，松括怒号，风雨忽至，则天目诸山之变幻也。梅花万树，桃柳绮错，烟囱云岛，鸡犬秦人，则青芝诸山之幽绝也。伯念旷士，乃一朝而尽有之，蜡屐扪，击楫横波；风吹岩阿，月出浦口；山采芝苓，水撷菱芡；朝餐沆瀣，暮领残阳；意兴所之，累月忘返，览六博于花间；弄宝瑟于石上；寻高僧于古刹；逢异人于深林；则可以离垢绝尘，凌虚迳度，又何恋一曹郎之荣乎？不佞故海上披裘带索之夫也，偶邀时幸，窃禄下寮，生平有烟霞之癖，日夜不戽丘壑间，而苦贫无负廓一顷，饱其妻孥，不得已就五斗，中我尘马蹄，未尝不结思东南之佳山水。于伯念行，尤极惘惘，不自知其神与俱驰矣。虽然，世亦有　有之而无，无之而有者。夫仰熙丹霞，烦澡渌水，身在灵壤，心婴好爵，是有之而无者也。外溷世法，内宅清虚，足蹈九州，腹隐五岳，是无之而有者也。伯念归而有君家之天目，而不佞留而有吾胸中之四明，其为消摇，一也，君即安得以其所谓变幻者，所谓幽绝者诧我哉！

    ○海览
    放舟桃花津，顺流东下，登侯涛山，踞鳌柱峰，扪潮音洞，乘流送目，陡觉东南天地大荒，寥廓开朗，{夭明}然灏漾。金鸡虎蹲，两山对峙奔胜峡口，蛟门峡东谷含 谷牙 鼓怒，巨涛摧爽六合撼顿。夜宿佛阁上，通宵闻大风雷声，或如万面战鼓，訇訇而来，疑遂卷此山去，令我眇焉四大，掷于何所？其上挂扶桑蟠木，与阳鸟亲乎？其下撞蛟宫水府，与龙子友乎？听其所之，靡弗愉快，心魂荡，数惊数喜，双睫不复交。五鼓起观朝旭，初黑气罩幕，莽莽，有若混沌未辟，莫辨四方上下，忽风起波涌，赤光迸出，横射万道，须臾大火轮吐海底，海峰如赭，云霞紫翠，倏忽变幻，使人神悸精眩，散发狂叫，壮哉！咄咄天地，亦复好怪乃尔！顷之阖户跏趺，半瞑冥寂，默朝观音大士，则目不复有日轮，耳不复有海涛声，出乎形观，入乎禅定；无所不空，无所不丧。已遂乘孤航，浮渺茫，绝东行，鸟迅入疾，瞬息千里。蝤蜃鲸，衡波而跋浪？鹈鹕海凫，翔风而鸣雨；蛏蛤螺蚌，依沙而走穴；天吴川后，按节而扬ユ；舟在大波中，蓬蓬天上，无处可著，Е洞砰湃，邈隔神州，远近诸岛，历历来献，大者如拳，小者如粟，日本三韩琉球只尺矣。遥睇梅岭，想梅子真炼药石室，葱哉！再眺马秦桃花诸山，问安期生脱玉鸟还栖隐处，飘然欲往。黑焦既过，赤桥来迎，秦皇帝使神人鞭石，石为流血，事太荒唐，始皇虽无道，亦一时共主，故海岳诸神灵所宗，容有之矣。再望东霍山，徐市楼船，去而不返，童男女三千安在？昔人所传蓬莱三岛，非近非远，近则几席，远则万里，夙有仙骨，呼吸可至，金堂玉室，灵药瑶，斑ら紫の，实有非幻，所以天风吹之而去，为夫凡胎秽器耳。舟抵洛伽，又名普陀，又名小白华山，观音大士道场在焉。山西折有观音洞，洞深黑{穴叫}，中空擘开，怒涛日夜纵击，龙啸虎吼。又西有善财洞，石峰峭啮，足似断而悬。北折有盘陀石，嵌空刻露轩煮，坐其上可望岛夷诸国，崇刹高栋，兀立波中。撞钟者鼓，与海涛响答，凄真学道者，而壁其间，永与人世隔绝哉！余读《庄子东海若篇》，洋可戒，每谓寓言耳，乃今信之。谢灵运云：“溟涨无端倪。”韩退之云：“有海无天地。”非身涉其处，谁知其言之有味哉？乃足迹山则有三山，迹佛则有洛伽，此尤为冥凄好道者所醉心，余幸生而并海，为安期大士之乡人，而又得蚤脱世网，侧身从之，燕昭汉武当翘羡我。

    ○与元美先生
    长安人事，如置弈然，风云变幻，自起自灭，是非人我山高矣。南华先生云：“与其是尧而非桀，孰若是非之两忘。”诸君子下地狱种子，仆洗耳不闻也。乃先生之耳，无所用洗矣。赵汝师，落落然鸡群野鹤哉！然不离是非，此行谋石隐矣。仆又以为且不必尔，汝师在国家若狮豸，即喑喑无声，能令百兽震恐，以此为三千八百，他日名书上清，何急而息影灭迹也？闻先生近日神大王，甚喜。抱云雾长往，在先生固其所，海内君子，头颅种种脱就一官，辄丧其平生，老至而耄及，利令智昏耶？先生福德完矣。阳涤山品之约，颇有近耗不？

    ○与张肖甫司马
    连朝冻云垂垂，都城雪花如手，含香之署，凄然怀冰矣。日与二三同心，拥，煨蹲鸱而啖之，有少黄米酒佐名理，差遣寂寥，一出门，骑马卫泥，手皲肤折，马毛胃缩，仆夫冻且欲僵，朔风有权，浊酒无力。此时念明公正在边徼，人烟萧疏，积雪丈许，寒气当十倍于都城。胡马一鸣，铁衣不解，绣旗夜卷，笳吹乱发，按垒行营，想见凄绝。帐中取琥珀大宛，侍儿进羊羔酒，而听歌者歌出寒人塞之曲，朝提猛士，夜接词人，虽凄其亦大雄豪，有致哉！不知幕下颇有差足当明公鼓吹，如昔陈琳孟嘉其人者不？此时恨小子不得奉么麽六尺而侍明公床头捉刀之旁。国家倚明公如长城，驱明公如劳薪，亦以雄略不世出故，此庄生所以有栎社之嗟也。虽然，春明门中，终当借明公盈尺之地，列侯东第，计亦非遥，但不知何时西谒青城先生？

    ○与陆君策
    往与足下醉西冷桥上，醉我家东湖，醉虎丘，醉峰泖，为日亦久，为欢亦畅，乃别来终抱耽耽，何耶？再别吴王试剑石下，与大帝陵口之别，微觉不同。陵口之别，握手踟蹰，数视日影，河梁之义，足为千秋凄凉。姑苏之别，追随竟日，撒手即行，差近草草，然仆以为草草之别，深于踟蹰，何也？畏别也。所畏者别，小迟则生情生恨，益不可任，故忍而断之，一麾辄往。然而别后之恨，又何何言？文通多情人，“黯然消魂”四字，描写真若画。君家元量当已行。八行计已达久，所幸有偕计之期，把握非远，不知此时仆尚在春明门否？临书惘然不尽。

    ○与君典
    条风骀荡，景物明丽，郊园春事当盛，花下玉缸，有良友固善，独酌亦自成趣，海内豪杰，咸得所处，即朗寂操，出处殊致，尚都不失逍遥，独不佞沦于粪壤，即今青阳之月，蓬垢而对囚徒，夭桃刺眼，鸣鸩聒人，坐惜春光，掷于簿领。所幸帮人冯开之，从钱塘见存，留斋头数日，去之屡东，谒二王先生，复还留数日，借彼绿力，解我天，相对啸歌一破，孤闷去矣。开之出门，旋坐嚣溷，双眉放数日遂复攒，先生宁有意乎？曹先生遣使候起居，彭徐二生以长牒奉投，便致此语，不尽不尽。

    ○答李惟寅
    含香之署，如僧舍，沉水一炉，丹经一卷，日生尘外之想，兰省簿牍，有曹长主之，了不关白，居然云水间人。独畏骑款段出门，捉鞭怀刺，回飚薄人，吹沙满面，则又密想江南之青溪碧二重迭，以自愉快。吾面有回飚吹沙而吾胸中有青溪碧石，其如我何？每当马上，千骑飒沓，堀果纷轮，仆自消摇仰视云空，寄兴寥廓，踟蹰少选而诗成矣。五鼓入朝，清雾在衣，月映宫树，下马行辇道，经御沟，意兴所到，神游仙山，托咏芝术，身穿朝衣，心在烟壑，旁人徒得其貌，不得其心，以为犹夫宰官也。江南神皋秀壤，多自左掖门下题成。足下住秦淮渡口，烟销月出，水绿霞红，距风沙之地万里，而书来忄屯忄祭，殊不自得，何也？大都士贵取心冥境，不贵取境冥心，此中萧然，则尘盍自寓清虚；内境烦嚣，则幽居亦有庞杂；足下以为然不邹尔瞻以言事忤明主，又有秣陵之行，此君清身直道，有国之宝也。足下当与朝夕。嘉晨芳甸，条风骀宕，南睇美人，胸如结矣。

    ○在京与友人
燕市带面衣，骑黄马，风起飞尘满衢陌，归来下马，两鼻孔黑如烟突。人马屎，和沙土，雨过淖泞没鞍膝，百姓竞策蹇驴，与官人肩相摩。大官传呼来，则疾窜避委巷不及，狂奔尽气，流汗至踵，此中况味如此遥想江村夕阳，渔舟投浦，返照入林，沙明如雪，花下晒网罟，酒家白板青帘，掩映垂柳，老翁挈鱼提出柴门，此时偕三五良朋，散步沙上，绝胜长安骑马卫泥也。

    ○归田与友人
    一出大明门，与长安隔世，夜卧绝不作华清马蹄梦。家有采芝堂，堂后有楼三间，杂植小竹，树卧上房厨灶，都在竹间。枕上常听啼鸟声。宅西古桂二章，百数十年物，秋来花发，香满庭中，隙地凿小池，栽红白莲，傍池桃树数株，三月红锦映水，如阿房迷楼，万美人尽临妆镜。又开有芙蓉蓼花，令秋意瑟。更喜贫甚道民，景态清冷，都无吴越间士大夫家艳气。

  
《晚明二十家小品》
虞长孺小品

    ○徐文长文集序
    元美于鳞，文苑之南面王也。文无二王，则元美独矣。余衣青衿，揖王李于藩，李长鬓而修下，王短鬓而丰下，体貌无奇异，而囊括无遗，士所不能包者，两人颀伟之。徐文长，小锐之汤若士也。徐自诡江淹遗汤藻笔，意欲包汤，汤不应，徵余牍，余亦不应。囊空无士，而晚乃包瓠肥之，袁中郎所谓桓谭者矣往余开龙月玉文之馆，中郎与陶周望偕来，啖以饵食，有杨家果，中郎揉梅染饵，其间赤白，因问袁：“世文章谁为第一？”陶睨袁匿笑曰：“将无语长孺徐文长第一耶？”袁曰：“如君言，岂第二人耶？且让元美家钝贼第一耶？”偶诸生耳属壁衣，各骇诧，声稍稍出衣外。袁起大索：“此有贼党，可急逐之，令僵死中原白雪中。“余始知文长囊有此士，奉文长居然南面王矣。”当是时，文苑东坡临御，东坡者，天西奎宿也。自天堕地，分身者四。一为元美，身得其斗背；一为若士，身得其灿眉；一为文长，身得其韵之风流，命之磨蝎；袁郎晚降，得其滑稽之口，而已借光璧府，散炜布宝。四子之文章，元美得燔豕用胶之法，若士得烘石作字之法，文长得模书双雕并搏之法，而中　郎得酝酿真一酒之法，取以调剂诸子，独推文长，文长遂为第一。迨评《选传》，真为第一矣，无闻而骇诧者矣，第烧猪了元，和墨潘衡，不甘僵死，藉令展天屏，遮天溷，接文长之末光，亦十六星之分身也。异日颖出于囊，有利无钝，人各媚其主耳，不乃有南北朝乎？是余之调剂诸子也，奎形似履，双履不良于行，文，行远者也。

    ○李不器秋草诗序
    草春生也。生长信，御园，龙池，曲法，有咏矣。故人允兆之悲秋，偏咏秋草。见宿草焉，悲之。李不器名在省试，赋得金埒玉阶，萦花拾翠，其正声也。乃亦寄兴八咏，将无八咏之隐侯哉？所愍芳卉灵茆，霜销风夺，带围小减，袍色黯淡，秋之为气，岂其时乎？往元美书予Ψ，有“借得宛陵离后帖，吟将康乐梦回诗”之句，乃公用事，讵如不器用虚？吾里逋仙，复有“余花落处，满地和烟雨”之句，以方不器“何日花飞肯见怜”语，政尔情条异蔓。吾取以茵吾百首，又是一部埙篪也。此变声者，催美人草，舞叶应拍，便自堪和人歌，即无知凋萎，腐化为流萤，更熠熠案头，照人读书。省试近矣，春风吹又生，居岂不易当正声飞来吾耳，睦吾耳也。

    ○解脱集序
    大地地，一梨园也，曰生，曰旦，曰外，曰末，曰丑，曰净。古今，六词客也，壤父而下，不施粉墨，举如末；陈王作净丑面，然与六朝初唐人，俱是贴旦；浣花叟要似外，李青莲其生乎？任华卢仝诸家，半丑半净，而乐天东坡，教化广大，色色皆演，王维张藉韩子苍，所谓按乐多诙气，率歌工也。袁中郎自诡插身净丑场，演作天魔戏，每出新声，辄倨主客图首席，人人唱《渭城》，听之那得不骇？至抵掌学寒山佛，长吉鬼，无功醉士，并谓真乃中郎，且哂好音不好曲矣。头脱鸟纱，足脱凫鸟，口脱《迥波词》，身脱伥子之队，魔女魔民，惟其所扮，直不喜扮法聪　。若活法聪　，则唱落花人是，顾阎罗老无如予何。中郎畏阎老哉？波波叱叱声几许，解脱中郎，定不人畏。

    ○潘庚生诗集序
    大鄣庚生，即闻人潘景升，更其字，傅其诗。诗，吾从田叔受这。若英玄之留，有紫玉辅，紫戟于{髟思}，则落月疑见焉。吾横目而讳从昧，与色目成，成以从文，五正五间，不可乱也。如绚如云，如瓠如蛴，如脂如荑，如华，如渥丹，色授情予，会风人之感予矣。而庚生之感，尤属倩兮ツ兮，亻要绍嫣冶，扬则汉燕，抑则唐环，流则石珠，止则洛佩，此吾英玄君所留为内景者，妒庚生之内美也。乃庚生盾其礼防，自以为柴桑间情，补国风之亡，美者自美，咸于不知，仓庚矣，犹感园客，如绝世何？举世以为宫，而以一蛾眉入，危哉，庚生之内美也！吾不耐使瘐生如，如飞蓬，其间令辟药房，而悬鹊首于户，狐衤会虺，以宴琳台云华，予其金申林，逆之沧浪，六庚而生灵均，挟密妃以远游，长瘐而生青，视太真马嵬之土矣。故曰，“国风好色而不淫，”夫惟不淫，无所侪妒度霞神风之音，萧萧然日闻哉。

    ○浮梅槛诗序
    湖舟具有楼名，而实无楼。春水登之，宛如天上坐也。已而篙师拽篙蓬顶，足声雷动，忽惊顿落天外，大豪嫌焉。又恶出童。于是实为楼，闭门开筵，却宛如闺中坐矣。启户而榜人窥我闺人，牖因不时启，不知有西湖也。山溪处处浮竹筏，古今贤达如许，都不能浮筏于湖，遂令千秋开物名，独归贞父。贞父谓师梅湖，此何足师？孤山梅英沾筏，筏与俱浮，政尔由贞父始。游人之有西湖，亦无不由贞父始也。贞父知身必为古人，为古诗纪焉。而棹者者不能歌，子因其声为《竹枝水调》十二首，使四时歌之。从来歌《竹枝水调》，非自子始也。

    ○云门游记引
    贞父牵丝楚何，自释而越游，群望众壑，收为酒资胜具，寸组安能系傲吏耶？其言曰：“人林道自尊，”此独柯山片石，差可语耳。尚不中云门蒿枝，况复王谢辈几许侏儒耶？贞父业称林中尊贵，当尽摩古今侏儒之顶，诗纪出，宁让宛委藏书一头地乎？吾且出手，聊扶此堕。

    ○慧日峰记
    慧日峰所以名，九耀借光也。陈思恭采一石，负宗镜之光者，被慧日名。自此石叠而上，神瑛青荧，多属贪狠廉贞，当是湖拥琉璃，悬流不泻，作空王罘ぜ矣。闻建塔起土而见砖。砖中矩砥列，盖堂云。升顶则日轮旭升，浮江映湖，江舟如叶，湖舟如凫；锦塘苏堤，游人如蚁，箫鼓隐隐，声如蜩螗，瓦如鳞，山如髻，则城中浙外之景也。回视木末，苍郁翠屏之外，凤山虎洞，杳霭无际矣。其支为莲花洞，绀石西引，碧薏缃藕，千房万窍，恍夏云之奇，米颠“琴台”孙放“鹤樊”在其下。

    ○愚公传　
    愚公似昔人，非昔人也。家邻西湖，分“金牛”，之祥，疑受性而又不欲胄文通文遘，视世同胞，率同姓，澹然忘己忘名而已。聪明如秦镜，尽照胞阆中物，诸夙慧者藉以生，而顾自称愚公。家迎蓟子，驻尧夫，日坐巾车，无影可履，差似子羔耳。乃清影频落夕湖，与月潭也。读书舫经读书林，听之多净名，经异蔬斋，数更漏时所读。而舫在桂舟梅槛间，隔画舰绝远，间移近春堤　，烧烛　照　之，花不睡，亦不睡，以为常。每挹露跨苍雪，登吴山壑公尘动，童秋清侍，人以为洪崖。木葛而巾襄阳巾，更以为孟襄阳。然其诗藏匣笥，实出入襄阳云。学逋仙，植百树梅，杳不闻鹤鸣，则子和应占，而先世竹光接西谷之万竹，龙孙夺解，无枯折者，庶武林人当之，独公儿耶？是时云荚翁百八岁，为开闻性矣。云栖师复投百八珠，名以广硕，导以戒忏，火传灯续，非拙度者。公之言曰：“醉乡禅苑，于焉憩止，”彼之会心百杯记怀一勺，安之非醍醐天浆乎？不愚。愚犹昔人非昔人，其问之两师。替子熙曰：“予跻愚公六君子之伦，信非古愚矣。顾偕予社人，就放生池，填鱼龟，期不满不止，此与平大行王屋者何异？武林自有愚公，子而孙者不绝，终为水仙爱，观其倡以悬弧解网，无改于父之道，将渤于刃，况明圣一沤耶？万金之酬，三族之需，顺时养少，蛰孽煦濡，读书而学，愚公不愚。”

</div>
    <div class="pagination">
<a href="晚明二十家小品.html">上一页</a><a href="晚明二十家小品.html">1</a><span class="current-page">2</span><a href="晚明二十家小品_page3.html">3</a><a href="晚明二十家小品_page4.html">4</a><a href="晚明二十家小品_page5.html">5</a><a href="晚明二十家小品_page6.html">6</a><a href="晚明二十家小品_page7.html">7</a><span>...</span><a href="晚明二十家小品_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
