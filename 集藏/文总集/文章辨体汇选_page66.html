<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 66 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 66 页/共 396 页</h1>
    <div class="content">　　臣在先朝出镇西蜀其时吐蕃维州首领悉怛谋虽是杂虏久乐皇风将彼坚城降臣本道臣寻差兵马入据其城飞章以闻先帝惊叹其时与臣不足者望风嫉臣遽献疑言上罔宸听为与吐蕃盟约不可背之必恐将此为辞侵犯郊境诏臣还却此城兼执送悉怛谋等令彼自戮复降中使迫促送还昔白起杀降终于杜邮致祸陈汤见徙是为郅支报雠感叹前事愧心终日今者幸逢英主忝备台司辄敢追论伏希省察且维州据髙山絶顶三面临江在戎虏平川之冲是汉地入兵之路初河陇尽没此州独存吐蕃潜将妇人嫁与此州门子二十年后两男长成窃开垒门引兵夜入因此陷没号曰无忧因并力于西边遂无虞于南路凭凌近甸宵旰累朝贞元中韦皋欲经畧河湟须以此城为始尽锐万旅急攻累年吐蕃爱惜既甚遂遣舅论莽热来援雉堞髙峻临冲难及于层霄鸟径屈盘猛士多糜于■〈石垒〉石莫展公输之巧空擒莽热而还及南蛮负恩扫地驱刼臣初到西蜀众心未安外扬国威中缉边备其维州执臣信令乃送欵与臣臣告以须俟奏闻所冀探其情伪其悉怛谋寻率一城之兵众并州印甲仗塞途相继空壁归臣臣即大出牙兵受其降礼南蛮在列莫敢仰视况西山八国隔在此州比带使名都成虚语诸羌久苦蕃中征役愿作大国王人自维州降后皆云但得臣信牒帽子便相率内属其蕃界合水栖鸡等城既失险阨自须抽归可减八处镇兵坐收千里旧地臣见莫大之利乃为恢复之基继具奏闻请以酬赏臣自与锦袍金带颙俟诏书且吐蕃维州未降已前一年犹围鲁州以此言之岂守盟约况臣未甞用兵攻取彼自感化来降又沮议之人不知事实吐畨迟钝土旷人稀每欲乗秋犯边皆须数岁就食臣得维州踰月未有一使入疆自此之后方应破胆岂有虑其后怨鼓此游词臣受降之时指天为誓宁忍将三百余人性命弃信偷安累表上陈乞垂矜赦答诏严切竟令执还加以体披桎梏舁于竹畚及将就路寃呌呼天将吏对臣无不流涕其部送者便遭蕃帅讥诮曰既已降彼何须送来乃却将此降人戮于汉界之上恣行残害用固携离乃至掷其婴孩承以枪槊臣闻楚灵诱杀蛮子春秋明讥周文外送邓叔简册深鄙况乎大国负此降人絶忠欵之路快凶虐之情从古以来未有此事臣实痛悉怛谋举城受酷由臣陷此无辜乞慰忠魂特加褒赠

　　迎春奏【孙樵】

　　黑帝歴穷帝命青帝嗣其公【以其无私】皇帝备牲牢鼓钟迎飨于郊东贱臣樵寓疏太常上奏曰天有四时陛下实行之是天乗陛下政令明昏而为燠寒也青帝何功而飨乎穹空春之日陛下廪以时出帛以时恤则蘖芽弩拔勾萌毕达矣夏之日陛下农事无所夺山麓无所伐则草木壮茁国无夭札矣秋之日陛下狱无曲次畋无围杀则霜露不失节万物固结矣冬之日陛下地气不掘泄室屋不彻发则丰隆不敢系越百蛰塞穴矣圣人之时日南无骄阳启蛰无繁霜斗北无伏阴火西无滞霖淫昏之世反膏而波【春行秋令大水发民庐舍】反氷而花【冬行夏令能李花】雹伤螟啮【夏行冬令则雨雹时则蝗飞蔽天】旱赤雨血【秋行夏令则雨血时则赤旱千里】是陛下政令出乎修明则寒暑运行政令出乎淫昏则灾祥屡臻其可忽乎臣又闻陛下与人为春得革惨作和起枿生华喜满其家沃穆欢咳如暖景时开树色烟光觉葱茏芳苍陛下与人为秋得愁刮人魄风日冷白栗栗萧索觉庭槐枯落陛下与人为夏得变絺成襦嘘烬作炉驹驱辄结杂沓噎禊门如三伏热陛下与人为冬得举皆不见日冻薄人骨间间戚戚灯青火白门无蹄辙迹顾陛下左右皆春天下病悴者众也陛下肘腋皆热中国病冻者众也岂陛下用心有颇焉陛下茍能平其心虽泽不周恵不均天下无恨言不然天将视陛下心而燠寒也

　　复佛寺奏【孙樵】

　　贱臣樵上言臣以为残蠧于理者羣髠最大且十口之家男力而耕女力而桑卒岁其衣食仅自给也栋宇仅自完也若羣髠者所饱必稻粱所衣必绵縠居则邃宇出则肥马是则中户不十不足以活一髠武皇帝元年籍天下羣髠凡十七万夫以十家给一髠是编一民百七十万困于羣髠矣武皇帝一日发天下髠悉归平民是时一百七十万家之心咸知生地陛下自即位以来诏管废寺以复羣髠自元年正月即位以来洎今年五月斤斧之声不絶天下而工未已讯闻陛下即复之不休臣恐数年之间天下十七万髠如故矣臣以为武皇帝即不能除羣髠陛下尚宜勉思而去之以苏疲民彼将兴于已废乎请以开元之事眀之开元之年大驾还自东封从以于官之众六军之士三日留于陈留民犹有余力今陛下即能东封道次给一食则民力殚矣何开元之民力有余而陛下之民力不足耶开元之间率户出兵籍而为伍春夏纵之家以力耕稼秋冬聚之将以戒武事如屯则兵未始废于农农未甞夺于兵故开元之民力有余也今天下常兵不下百万皆衣食于平民岁度费率中户五仅能活一兵如此则编户不五百万不足以给之故陛下之民力不足也今陛下以力不足之民而欲重困于羣髠将何以踵开元太平事耶贞观以还开元户口最为殷繁不能逾九百万即今有问于户部其能如开元乎借如陛下以五百万给天下之兵今欲又以一百七十万给于羣髠是六百七十万无羡赋矣即令户口不下于开元其余止二百万而国家万故毕出其间陛下孰与其足耶即是盐鐡不可除而榷筦加筭矣天下之民得不重困乎日者陛下甞欲营国东门谏议大夫入争于前一言未及终陛下非徒辍其工而又赐帛以优之今所复寺宇岂特国门之争乎丛徒啸工岂特国门之使乎宁谏议大夫不以言而陛下不以听耶陛下则不能复废之臣愿陛下已复之髠止而勿复加已营之寺止而勿复修庶几天下之民尚可活也今天下最不可去者兵也尚为陛下思去兵之术究开元太平事冀异日为陛下言之况去无用之髠耶臣昧死以言

　　建炎元年奏【宋宗泽】

　　臣伏见我国家承平几二百年数世戴白之老不识兵革上下恬嬉犹夷度日不复以权谋战争为念乃以敌人诞谩为可凭信朝廷恬视不少置疑不惟不曽教人坐作进退击刺挽射之伎俾严攻讨其间有实欲贾勇思敌所忾之人士大夫不以为狂则以为妄因循苟且以致敌人颠越不恭遂有前日之祸臣不胜愤恨然兹非敌人之能也皆由亡诚实之士鼓唱骄逸率以敛迹逃避曲辱不耻为智为勇耳万一有慷慨论列则掩耳不听别造佞说以相浮动兹无他大抵只欲助冦张皇声势直为我祖宗一统基业更不当顾藉直两手分付与敌人耳嗟乎何不忠不义之甚也臣毎思念涕泗交下继之以血此天地神明之所昭鉴臣恭惟渊圣皇帝靖康之初信此和议俾冦大获而归去冬与今春夏敌人猖獗大臣柔邪谀佞蓄缩畏避者不敢畧有拒抗语但诡谲为诚实包藏为智谋缄黙为沈鸷遂致二圣蒙尘后妃亲王与无辜之人流离北去想陛下龙潜济郓甞亲闻见张邦昌耿南仲辈所为也陛下入继大统即将前主和议者窜之岭外使天下寃抑之气一旦舒快自后臣窃闻陛下日与二三大臣论思讲画必欲大雪我庙朝之耻激厉卒伍劝率义士俾思剿絶以正华夏不意陛下复听奸邪之语又浸渐望和迂回曲折为退走计臣愿陛下试一思之陛下初陟位何故以讲和为非逐当时议臣陛下近日又何故只凭信奸邪与奸臣为他日之画营缮金陵迎奉元佑太后仍遣省官迎奉太庙木主弃河东河西河北京东京西淮南陜右七路千百万生灵如粪壤草芥略不顾恤比奸臣遣奸狡小丑假作使伪楚为名来觇我大宋虚实臣见如是因纳谏状与留守范纳乞收彼国奉使之人置之牢狴奏取朝廷指挥庶激军民士庶懐寃之心俾肯力战仰赞陛下再造王室中兴大宋基业之意今却令迁置别馆优加待遇臣奉此诏命忧思涕泣心欲折死不知二三大臣何为于敌人情欵如是之厚而于我国家吁谟如是之薄臣毎思京师人情物价渐如我祖宗时若銮驾一归则再造之功与中兴之烈必赫奕宏大跨商周而越汉唐矣何奸邪之臣尚狃和议皇惑圣聪伏望陛下察之臣之朴愚不敢奉诏以彰国弱此我大宋兴衰治乱之机也臣愿陛下思之陛下果以臣言为狂愿尽赐褫削臣死之日当嘱臣之子记臣之言力请回銮亟还京阙上念社稷之重下慰黎民之心命将出师大震雷霆之怒救焚拯溺出民水火之中夙荷君恩敢忘尸谏颙昻法座无由再望于清光枯朽微生从此永辞于宸扆

　　六疏外宻奏【明王锡爵】

　　臣惟古称报恩有生衔环死结草者乃臣今日所蒙环不胜衔草不胜结矣惟是旦暮危喘死生永诀懐有野人芹曝之献若不及今少效万一窃恐魂魄私恨永无瞑目之期记得同官于慎行尚书冯琦皆于奄忽之中进危明之论而臣腔血未冷忍遂恝然凡今言时政者皆云税差未撤章疏久留九卿科道之不补建言罪废之不召以为最关理乱而臣则谓此皆廷臣及臣等之所已言皇上所再三许以罢革许以发行者也羣臣所候者皇上之旨也皇上自有旨而自发之复以谁候哉伏读圣谕有边疆多事朕躬日夜焦劳等语顾臣窃谓今日所忧乃不在边疆而在朝廷不在冦乱而在人心人心之离又不在一时而在平日年复一年茍幸无事则可相安于忘言而今滇南辽左络绎告变臣近乡淛直一带且大荒大乱不成地方矣感天动人更无他事惟望即将年来累下之旨早践而力行之救灾在此救乱亦在此臣姑不暇逺引且以近事验之如一册立也王家屏请之未行也而人竞以为忠至于一旦举行而举朝颂大圣人之作为无敢有一人分功者岂非不行则善归于臣行则善归于君乎一建言也在艾穆等人争言其短而邹元标等人争言其长岂非用之则名在上而不用则名在下乎一税使也陈奉之恶过于杨荣楚人之怨深于滇南而奉身与楚俱完荣身与滇俱敝岂非早则权在朝廷而迟则权在乱民乎一行取也昔时三年一取何以帖然今八九年一取何以反哗岂非早则公论定于上迟则私议淆于下乎此皆可反推而得不待臣言者以皇上神明天纵从前一二大事何甞终泥不行然必至于望者倦言者厌纪纲壊尽怨雠担尽皇上费几多嗔怒又代大臣费几多辨白至于不得已而后行此如膏雨久屯黍苗先槁霜雪后时螟蝝巳生其中攘乱基祸有不可胜言者矣而皇上且见以为缓而无害也遂至于无所不缓适有传户部告急疏者仓无数万之储军无半年之饷二百年来未有此极窘极急之时而东南水灾乂告矣太仓又将阙一岁之储边军又将阙数年之饷矣中外汹汹朝不图夕有如倭冦乗虚边腹尽乱能令户兵二部空手应敌乎内帑之储能终扄而不发即发亦能济于事乎甞读史至唐徳宗以累年琼林大盈之储不能偿粝食菜饼之怨是可见聚财不如散财而散财早则锱铢当丘山之用散财迟则丘山不能当锱铢之用臣前所言迟早缓急之说即此亦是吃紧事也又臣毎见近来朝廷庶政丛脞总繇皇上疑外臣之多懐二心如近日南北党议及行取之纷纷是也然疑其人则当显究其人之是非不当为人而并疑其事疑其事则当直穷其事之得失不当为一事而旁及于事事夫圣明在上至于事事可疑而天下乃无一事可为者然则钱粮之进收武官之迁除内臣之奏讦独何为朝发而夕下若斯之急也人虽尧舜谁能无过要以亟断亟行纵有瑕疵终不为失日月暂时之食而稽留不决纵万全万当常为风雨如晦之时祖宗徳泽不可长恃宗庙神灵不可长保惟皇上思之思之慎之慎之臣今已矣祇此蒙瞍迂论万里可以当面谈寸丝可以补衮阙而尚有发挥未尽者前已附之首疏宻掲中皇上倘一并检纳亟赐施行政可不须见臣之面而臣亦可少抒恋阙之懐已缘奉圣躬焦劳之谕且适当此燃眉厝火之时忧不得不深言不得不直盖亦股肱一体之谊当然而万讳不敢避万谴不敢逃者也古记有之鸟之将死其鸣哀人之将死其言善所望皇上以死怜臣就以此疏当臣遗表臣不胜哀鸣涕哽之至

　　文章辨体彚选巻一百二十二

　　●钦定四库全书

　　文章辨体彚选巻一百二十三

　　（明）贺复征 编

　　○章一

　　刘勰曰章者明也诗云为章于天谓文明也其在文物赤白曰章表者标也礼有表记谓徳见仪其在器式揆景曰表章以造阙风矩应明表以致禁骨采宜耀　徐师曽曰古人言事皆称上书汉定礼仪乃有四品其一曰章用以谢恩及考后汉论谏庆贺间亦称章岂其流之寖广欤自唐而后此制遂亡

　　上灾异章【汉郎顗】

　　臣闻天垂妖象地见灾符所以谴告人主责躬修徳使正玑平衡流化兴政也易内传曰凡灾异所生各以其政变之则除消之亦除伏惟陛下躬日昃之听温三省之勤思过念咎务消祇悔方今时俗奢佚浅恩薄义夫救奢必于俭约拯薄无若敦厚安上理人莫善于礼修礼遵约葢惟上兴革文变薄事不在下故周南之徳关雎政本本立道生风行草从澄其源者流清溷其本者末浊天地之道其犹鼓钥以虚为德自近及逺者也伏见往年以来园陵数灾炎光炽猛惊动神灵易天人应曰君子不思遵利兹谓无泽厥灾孽火烧其宫又曰君髙台府犯阴侵阳厥灾火乂曰上不俭下不节炎火并作烧君室自顷缮理西苑修复太学宫殿官府多所构饰昔盘庚迁殷去奢即俭夏后卑宫尽力致美又鲁人为长府闵子骞曰仍旧贯何必改作臣愚以为诸所缮修事可省减禀恤贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗阴性澄静宜以施化之时敬而勿扰窃见正月以来阴闇连日易内传曰久阴不雨乱气也蒙之比也蒙者君臣上下相冒乱也又曰贤徳不用厥异常阴夫贤者化之本也云者雨之具也得贤而不用犹久阴而不雨也又顷前数日寒过其节氷既解释还复凝合夫寒往则暑来暑往则寒来此言日月相推寒暑相避以成物也今立春之后火卦用事当温而寒违反时节由功赏不至而刑罚必加也宜须立秋顺气行罚臣伏案飞候叅察众政以为立夏之后当有震裂涌水之害又比荧惑失度盈缩往来涉歴舆鬼环绕轩辕火精南方夏之政也政有失礼不从夏令则荧惑失行正月三日至乎九日三公卦也三公上应台阶下同元首政失其道则寒阴反节节彼南山咏自周诗股肱良哉着于虞典而今之狂位竞托髙虚纳累锺之奉忘天下之忧栖迟偃仰寝疾自逸被策文得赐钱即复起矣何疾之易而愈之速以此消伏灾眚兴致升平其可得乎今选举牧守委任三府长吏不良既咎州郡州郡有失岂得不归责举者而陛下崇之弥优自下慢事愈甚所谓大网疏小网数三公非臣之仇臣非狂夫之作所以发愤忘食恳恳不已者诚念朝廷欲致兴平非不能面誉也臣生长草野不晓禁忌披露肝胆书不择言伏锧鼎镬死不敢恨谨诣阙奉章伏待重诛

　　诬李固章【梁冀】

　　臣闻君不稽古无以承天臣不述旧无以奉君昔尧殂之后舜仰慕三年坐则见尧于墙食则见尧于羮斯所谓聿追来孝不失臣子之节者太尉李固因公假私依正行邪离间近戚自隆支党至于表举荐达例皆门徒及所辟召靡非先旧或富室财赂或子婿婚属其列在官谍者凡四十九人又广选贾竖以补令史募求好马临窓呈试出入踰侈辎軿曜日大行在殡路人掩涕固独胡粉饰貌搔头弄姿盘旋偃仰从容冶步曽无惨怛伤瘁之心山陵未成违矫旧制善则称已过则归君斥逐近臣不得侍送作威作福莫固之甚臣闻台辅之位实和阴阳璇玑不平冦贼奸轨则责在太尉固受任之后东南跋扈两州数郡千里萧条兆人伤损大化陵迟而诋疵先主茍肆狂狷存无廷争之忠没有诽谤之说夫子罪莫大于累父臣恶莫深于毁君固之过衅事合诛辟

　　文章辨体彚选巻一百二十三

　　●钦定四库全书

　　文章辨体彚选巻一百二十四

　　（明）贺复征 编

　　○章二

　　封二子为公谢恩章【魏曹植】

　　诏书封臣息男苗为髙阳乡公志为穆乡公臣伏自惟文无升堂庙胜之功武无摧锋接刃之効天时运幸得生贵门遇以亲戚少荷光宠窃位列侯荣耀当世顾影惭形流汗反侧洪恩罔极云雨増加既荣本干枝叶并蒙苗志小竖既顽且稚猥荷列爵并佩金紫施崇所加恵及父子

　　为萧领军拜侍中刺史章【梁江淹】

　　上书皇帝陛下即日诏书以臣为侍中骠骑大将军开府仪同三司班剑三十人等持节都督如故峻命在庭光册充轩虹骖耸服朱轙伫葢夤对以懅心影若倾中谢臣功乏至道不足以题象魏绩非振民无可以书庙阁半漏未晏中锺而惊实忌微庸起乗盛服窃疑国宠顿萃末躬今寰海顺典琼都咸光调御维新镕制就始良宜整变宪经铨眀典纬九河式耀三辰载晰不晤陛下皇灵曲溢大赉斯降而鸿赏之行乃于臣始非所以腾振遥风激昻品流舆人之诵具闻其黩频露慊祈未叨鉴顺今使虔礼青轩谨躬丹墀忧符怵悚惭属兼轸不任屏营之情

　　为萧拜太尉扬州牧章【江淹】

　　玄文既降雕牒増辉礼谒前英宠华昔典仰震威容俯惭陋识心魂战栗若殒若殡臣景能验才无假外镜撰已练志久恻内涯故让不饰迹辞非谦矩寸亮尺素频触瑶纩丹情实理备尘珠冕而神居寂阻九重严絶徒懐汉臣伏阙之诚曽无鲁人回日之感所以回惧鸿威后奔殊令者也既而永鉴隆魏缅思宏晋国之大政在功与位故治民纽乱不处舆台之下去勲舍徳宁班衮司之上咸以休对性业裁成器灵讵有移风变范克耀伦序者乎臣绩不照朝忠岂宜国名爵赫曦僶俛优忝陛下久超异礼之荣越次殊常之秩虽寝寐矜战曲垂哀亮而玺册冲正愈赐砥砺今便肃顺天诰恭闻睿典审躬酌私必拔危挠将恐民俗由此方扰轨训以之交芜臣岂不勉智罄忠未知所以报奉渊圣输感霄极取诸微躬长为惭荷

　　为安陆王谢荆州章【沈约】

　　臣托景宸区早延休宠身班帝穆爵首藩圭好礼惭河敦诗愧楚悬斾出关徒违绛阙摐金入济识谢戎麾而照临弥广复叨匪服纪南形胜任总上游西纬岷昂北维崤陜六辔在手犹或称难羣牧禀威兹道孰易是以摅情陆白布欵幄垂霄途严逺事隔披照腆冒斯言膺此谬荷祇奉兢惧罔知攸记

　　为陈六宫谢章【陈江总】

　　鹤钥晨起雀钗晓映恭承盛典肃荷徽章步动云袿香飘雾縠媿纒艶粉无情拂镜愁萦巧黛息意临窓妾闻汉水赠珠人间絶世洛川拾翠仙处无双或有风流行雨窈窕初日声髙一笑价起两环乃可桂殿迎春兰房侍宠借班姬之扇未掩惊羞假蔡琰之文宁披悚戴

　　文章辨体彚选巻一百二十四

　　●钦定四库全书

　　文章辨体彚选卷一百二十五

　　（明）贺复征 编

　　○表一【以下俱古体】

　　吴讷曰按韵书表明也标也标着事绪使之明白以告乎上也三代以前谓之敷奏秦改为表汉因之窃尝考之汉晋皆尚散文盖用陈达情事若孔明前后出师令伯陈情之类是也唐宋以后多尚四六其用则有庆贺有辞免有陈谢有进书有贡物所用既殊则其辞亦各异焉西山云表中眼目全在破题要见尽题意又忌太露贴题目处须字字精确若泛滥不切可以移用便不为工矣大抵表文以简洁精致为先用事忌深僻造语忌纎巧铺叙忌繁冗是编所録一以时代为先后读者详之则体制亦有以得之矣　复征曰按表有三体分而别之一曰古体二曰唐体三曰宋体学者宜有以考云

　　上铜马式表【汉马援】

　　夫行天莫如龙行地莫如马马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之于行事輙有效验臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京铸作铜马法献之有诏立马于鲁班门外则更名鲁班门曰金马门臣谨依仪氏■〈革奇〉中帛氏口齿谢氏唇鬐丁氏身中备此数家骨相以为法

　　为第五伦荐谢夷吾表【班固】

　　夷吾才兼四科行包九德奉法智察有召公之风居俭履约绍公仪之操虽宻勿在公身出心隠不狥名以求誉不驰骛以要宠诚社稷之蓍龟大汉之甍栋宜当拔擢使登鼎司愿乞骸骨更授夷吾

　　荐皇甫规表【蔡邕】

　　臣闻唐虞以师师成熈周文以济济为宁区区之楚犹用贤臣为寳卫多君子季札知其不危由此言之忠臣贤士国家之元龟社稷之桢固也昔孝文愠匈奴之生事思李牧于前代孝宣忿奸邪之不散举张敞于亡命况在于当时谦虚为罪而可遗弃臣伏见护羗校尉皇甫规少明经术道为儒宗修身力行忠亮阐着出处抱义皦然不污藏器林薮之中以辞征召之宠先帝嘉之羣公归德盗发东岳莫能撄讨即起家拜为太山太守屠斩桀黠绥抚茕弱青兖之郊迄用康乂自是以来方外有事戎狄猾华进简前勲连见委任仗节举麾威灵盛行演化凶悍使为悫愿爱财省穑每有余资养士御众悦以忘死论其武劳则汉室之干城课其文德则皇家之腹心诚宜试用以广振鹭西廱之美臣以顽愚忝污显列輙流汗墨不堪之责不胜区区执心所见越职瞽言罪当殊死唯陛下留神省察臣邕顿首顿首

　　荐祢衡表【孔融】

　　臣闻洪水横流帝思俾乂旁求四方以招贤俊昔世宗继统将弘祖业畴咨熈载羣士响臻陛下睿圣纂承基绪遭遇厄运劳谦日仄惟岳降神异人并出窃见处士平原祢衡年二十四字正平淑质贞亮英才卓跞初涉艺文升堂覩奥目所一见輙诵于口耳所暂闻不忘于心性与道合思若有神弘羊潜计安世黙识以衡凖之诚不足怪忠果正直志懐霜雪见善若惊疾恶若雠任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌觧疑释结临敌有余昔贾谊求试属国诡系单于终军欲以长缨牵致劲越弱冠慷慨前代美之近日路粹严象亦用异才擢拜台郎衡宜与为比如得龙跃天衢振翼云汉扬声紫微埀光虹蜺足以昭近署之多士增四门之穆穆钧天广乐必有竒丽之观帝室皇居必畜非常之寳若衡等軰不可多得激楚阳阿至妙之容掌伎者之所贪飞兎騕褭絶足奔放良乐之所急也臣等区区敢不以闻陛下笃慎取士必须效试乞令衡以褐衣召见必无可观采臣等受面欺之罪

　　上汉帝表【刘备】

　　臣以具臣之才荷上将之任董督三军奉辞于外不能扫除冦难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之后羣凶纵横残剥海内赖陛下圣德威灵人臣同应或忠义奋讨或上天降罚暴逆并殪以渐氷消惟独曹操久未枭除侵擅国权恣心极乱臣昔与车骑将军董承图谋讨操机事不宻承见陷害臣播越失据忠义不果遂得使操穷凶极逆主后戮杀皇子鸩害虽紏合同盟念在奋力懦弱不武厯年未效常恐殒没孤负国恩寤寐永叹夕惕若厉今臣羣僚以为在昔虞书敦叙九族庶明励翼五帝损益此道不废周监二代并建诸姬实赖晋郑夹辅之福髙祖龙兴尊王子弟大启九国卒斩诸吕以安大宗今操恶直丑正实繁有徒包藏祸心簒盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未効所获已过不宜复忝高位以重罪谤羣寮见逼廹臣以义臣退惟冦贼不枭国难未已宗庙倾危社稷将坠成臣忧责碎首之负若应权通变以宁靖圣朝虽赴水火所不得辞敢虑常宜以防后悔輙顺众议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奬厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶

</div>
    <div class="pagination">
<a href="文章辨体汇选_page65.html">上一页</a><span>...</span><a href="文章辨体汇选_page61.html">61</a><a href="文章辨体汇选_page62.html">62</a><a href="文章辨体汇选_page63.html">63</a><a href="文章辨体汇选_page64.html">64</a><a href="文章辨体汇选_page65.html">65</a><span class="current-page">66</span><a href="文章辨体汇选_page67.html">67</a><a href="文章辨体汇选_page68.html">68</a><a href="文章辨体汇选_page69.html">69</a><a href="文章辨体汇选_page70.html">70</a><a href="文章辨体汇选_page71.html">71</a><span>...</span><a href="文章辨体汇选_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
