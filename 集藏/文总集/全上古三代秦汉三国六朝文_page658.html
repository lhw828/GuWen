<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 658 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 658 页/共 658 页</h1>
    <div class="content">　　◇与半遮罗书
　　闻君诞子，庆喜交怀。聊寄衣璎，用申欣贺。幸当为受，冀表不空。（同上。）
　　◎欢喜弟
　　◇与半遮罗书
　　我姊欢喜，年既长成，宜可为亲，当速来此。（同上。）
　　◎舍卫国大臣
　　◇报宝德长者书
　　王及王子，二俱不来。汝等须作计议，拥塞伽，令水却泄，无令一滴顺河而过。（《根本说一切有部昆柰邪破僧事》。）
　　◇瞻波城诸人
　　◇报舍卫国宰相书
　　王频附书，敕云王来，复言子来，复令拥塞伽却流。读此书已，又得报云：王与王子，俱亦不来。王欲见宝德之子，汝等速当遣来。是要。（同上。）
　　◎中印度秣菟罗国王
　　◇秣菟天赐灵书
　　夫生死无涯，流转无极，含灵沦溺，莫由自济，我以奇谋，令离诸苦。今此王城，周二百里，古先帝世，福利之地。岁月极远，铭记湮灭。生灵不悟，遂宛苦海。溺而不救，夫何谓欤？汝诸含识，临敌兵死。得生人中，多杀无辜。受天福乐，顺孙孝子，扶侍亲老，经游此地，获福无穷。切少福多，如何失利？一丧人身，三途冥漠。是故含生，各务修业。（唐释玄奘《大唐西域记》，引《西土先志》。昔五印度国二王分治，欲决兵战，有梵志造作灵书，王托梦天赐，求得诸山林之下。于是人皆兵战，视死如归。）
　　◎迦泾弥罗国众贤论师
　　◇谢世亲书
　　如来寂灭，弟子部执。传其宗学，各擅专门。党同道，疾异部。愚以寡昧，猥承传习。览所制阿毗达磨俱舍论破毗婆沙师大义，辄不量力，沈究弥年，作为此论，扶正宗学。智小谋大，死其将至。菩萨宣易微言，抑扬至理，不毁所执，得存遗文，斯为幸矣，死何悔哉！（《西域记》引《西土先志》。）
　　◎毗末罗蜜多罗论师
　　◇临终裁书
　　夫大乘教者，佛法之中究竟说也。名味冥绝，理致幽玄，轻以愚昧，驳斥先进，业报皎然，灭身宜矣。敢告学人，厥鉴斯在，各慎尔志，无得怀疑。（《西域记》引《先志》，毗末罗蜜多罗唐言无垢，友迦泾弥罗国人也。制论令诸学人，绝大乘称，灭世亲名语，已心乱血流。知命必终，裁书自悔。）
　　◎南印度德慧菩萨
　　◇与摩揭陀国摩沓婆书
　　敬问摩沓婆，善安乐也。宜忘劳弊，积习旧学。三年之後，携汝嘉声。（同上。）
　　◇重裁书
　　年期已极，学术何如？吾今至矣，汝宜知之。（同上。）
　　◎僧伽罗国王
　　◇下令讨罗刹
　　吾先商侣，在罗刹国，死生莫测，善恶不分。今将救难，宜整兵甲。拯危恤患，国之福也；收珍藏宝，国之利也。（同上。）
　　◎瞿萨旦那国大臣
　　◇旃檀鼓函书
　　大王不遗细微，谬参神选。愿多营福，僧国滋臣。以此大鼓，悬城东南。若有寇至，鼓先声振，河水遂流。（同上。）
　　◎阙名
　　◇摩揭陀国无忧王石柱记
　　无忧王信根贞固，三以赡部洲施佛法僧，三以诸珍宝重自酬赎。（同上，摩揭陀国佛迹精含侧有大石，柱书记。）
　　◇又摩诃菩提僧迦蓝铜记
　　夫周□□私诸佛至教，惠济有缘，先圣明训。今我小子，丕承王业，式建迦蓝，用旌圣迹。福资祖考，惠被黎元。唯我国僧，而得自在。及有国人，亦同僧例。传之後嗣，永永无穷。（同上。摩揭陀国菩提树北门外摩诃菩提僧迦蓝，其先僧迦罗国王之所建也。刻铜为记云。）
　　◎跋
　　右严铁桥先生辑《上古三代秦汉六朝文》七百四十七卷。先生著述数十种，卓然精诣，惟是编旧未刊行。始惠阅俞氏《癸巳存稿》，心识其。嗣蒋氏目录出，终以未窥全帙为憾。用是留心购求，最後得稿本於沪上。适南皮张制军督粤，暇进是编，亟赏之。方伯王公前掌鹾宪，力任刻资，畀惠经理，惠时充广雅书局提调。鸠工伊始，顾屡移外任去，兼乏经费，坐是废置者数年。迨今年春，由方伯致书英续村都转，垫款命惠踵成。未几，复莅潮州。赖王雪澄、子展两太守及廖太史、陶孝廉诸君子力，始克蒇事。自是先生之学，日孤行天壤间。而方伯黾勉好古之盛心，亦足并传不朽。不独惠私心窃喜，夙昔访求之愿，至是不虚也。或且谓是书出，寻当陆续补遗，乌知先生之贯穿群籍？又获亲窥中秘，以致其参互考订之功。矜链岁时，一编甫就。岂侈撰述，为名高者所得颉颃万一哉？虽可家纪载，岐互错出，誊写後黏签累累，间或未尽画一，综其大凡，不可得而议矣。行见承学之士，日手是编，不事旁搜博采。而数千年鸿篇钜制，遗文只字，星罗棋布，一举靡遗。如入山渊，恣人渔猎，其获益当复何如也！刻既竣，因僭述缘起於简末。

　　时光绪癸巳季冬巴陵方功惠谨跋
　　羊城西湖街富文斋承刊
</div>
    <div class="pagination">
<a href="全上古三代秦汉三国六朝文_page657.html">上一页</a><span>...</span><a href="全上古三代秦汉三国六朝文_page653.html">653</a><a href="全上古三代秦汉三国六朝文_page654.html">654</a><a href="全上古三代秦汉三国六朝文_page655.html">655</a><a href="全上古三代秦汉三国六朝文_page656.html">656</a><a href="全上古三代秦汉三国六朝文_page657.html">657</a><span class="current-page">658</span>
    </div>
    <div class="pagination"><a href="index.html">返回目录</a></div>
</body>
</html>
