<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 381 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 381 页/共 634 页
  </h1>
  <div class="content">
   文苑英华巻四百二十七
　　钦定四库全书
　　文苑英华巻四百二十八　宋　李昉等　编赦书九
　　禋祀赦书五
　　太和三年十一月十八日赦文　编制
　　门下王者祗见宗庙情极于孝思肃事郊丘义崇于严配诸侯骏奔以助祭百灵肸蠁而降祥感达神明【诏令作祗】斯为茂范朕以冲昧获嗣丕图奉累圣之耿光承上天之眷命以简易宣政本以勤俭调顺化源宵旰励心思臻至道兢业寅畏于今四年属兴伐叛之师未暇燔柴之礼頼祖宗保祐上帝监临氛慝澄清弓戈槖戢今因南至有事圆丘荐诚敬于二仪申感慕于九庙群祀来享至诚必通既陈信以告防宜覃恩而广泽可大赦天下自太和三年十一月十八日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之唯犯恶逆已上及故杀人官典犯正入已赃不在免限左降官量移近处已经量移者更与量移如复资者五品已上中书门下速与处分六品已下即任依常调选丁忧去任服阕日亦与量移如有亲故在上都任于所司陈状便与处分不必更待本州府申请别勑因责授降资正官员未经改转者量与进改亡官失爵放归不齿者量加收叙纵元勑云终身不齿者亦量与收叙流人未到所在及已到者竝放还唯降死徒流者竝与移近地如已收叙者量才録用并僧尼道士移者亦与改还得罪人已亡殁家口未许归者一切放归如有情愿留者亦任诸色得罪人中如先勑云纵逢恩赦不在免限者并别勑安置者亦竝委中书门下量事状轻重节级处分左降官及流人先有官者如已亡殁各还本官流贬人及诸色得罪人所在身亡任其亲故收以归塟仍仰州县量给棺榇优当发遣诸色人中有痕累禁锢及逃匿者一切竝与洗涤常叅官及诸州刺史有先因停替及以病觧免并终制未授官者委中书门下量才进拟勿令稽迟已才命士所贵任贤黩货鬻官深为贬法纵思寛宥亦虑惠奸其有伪官出身人近已从流者与移近处未处分者减等处分未发觉者卖官买官人竝仰赦书到后一月内于所在纳官告陈首得免其罪如不陈首者已后事觉不在免罪限封畿之内供亿常殷既渥恩宜加霑给其京兆府明年夏青苗钱宜放一半财货之司奸屈皆有切资政【一作踈】理以遏幸门应度支盐铁户部三司所管诸色官吏所由人户等欠负太和元年已前诸色钱物斛防等各委本州尽理勘实如是贸易招状入已隐欺即凖条处分如縁收贮年深盘覆欠拆水火深艺事实有凭如此之类除检责家产及摊征元保外如实无可纳空挂簿书连年囚禁者宜各具色目闻奏河南诸镇仍嵗兵荒百姓困穷宜有蠲免其郓曹濮淄青兖海及沧德管内齐州明年夏税钱每贯放二百文其税子每畆十分放二分诸道方镇自兵兴以来或縁进奉助军或縁本道征发务求济办多是权宜今冦贼既平中外无事宜申典法以救伤残天下除二税外不得輙有科配其擅加杂槯率一切宜停仍令御史台及出使郎官御史并所在巡院严加访察自沧景用兵所在逐急湏借诸州常平义仓斛防权充军粮宜令度支勘计速遣收籴填数闻奏邉防至重悉宜有素器械仓廪尤须精实比嵗有司屡以营屯奏报纳计诸镇储蓄合支数年尚恐主吏欺罔未加约束宜委度支与本道节度及营田使仔细勘会自营田已来所贮粮见在仓者多少支得几年军粮具实闻奏又縁边诸镇兵额虚实器械色目亦仰闻奏如涉虚谬本判官必加惩责有欠阙当议添置务令摭实无挂空文纂组文采贵货劳人奇技淫巧荡心防志将欲导其俭朴必在抑其华饰率化天下先自朕躬应縁乘舆服御宫禁【诏令作宗庙】供湏一事已上当从俭约自今已后四方竝不得輙以新様难得非常之物为献其机杼织作有纎丽尤甚若花丝布缭绫之类及幅尺广狭不中常度者竝宜禁断仍仰天下州府勑到后一月日内所有此色机杼一切焚弃讫闻奏并委观察判官严加检察犯者以故违勑论县令政切亲人糺曹职当举辖命于选部非不择才比者令常叅官得各举县令所举不当虽有明文法既因循遂开侥滥自今后宜令诸州刺史及本道观察使各举管内堪任县令録事叅军者仍须资考相近并据缺申奏所举官如才职不称刺史书下考如至赃犯【阙】刺史停见任观察使据事轻重临时处分如政事修举课第殊尤亦当明赏以观能者立法之意使人不移茍移用之有名在公费而何害天下州府两税占留钱每年支用各有定额其廻钱羡余凖前后赦文许充诸色公用长庆四年二月三日制亦具言縁无分明条件可使执守刺史每被举按即以坐赃论须为立程俾无甚弊其州府应合公用羡余物并因循旧例与格令不同者竝令尚书省御史台明立条件散下州府使知所守永可遵行缁黄之众蚕食生人规避王徭凋耗物力应诸州府度僧尼道士及创造寺观累有禁令尚或因循自今已后非别勑处分妄有奏请者委宪司弹奏量加贬责其百姓中有茍避徭役冒为僧道所在长吏量为科禁古者理戎皆举成法将卒有制简阅有时所以籍无虚名军无冗食至于符守各奉诏条诸道先发辖属支郡将士如闻衣粮觧补犹系使司详其事理颇非简便宜委本使差官检元辖名额及赐粮等第文案与刺史勘会除续凖诏勑抽停外据所合给钱米竝以当州合送使钱米依虚实糙熟分数拆计割入留州钱数勘会讫州使各具分数闻奏应【阙】觧补支给并委本州其使司更不縁得收管诸道诸州所置将吏如非原额周事之外各随闲剧务从简省方镇刺史在京除官所须收补随从人数有司即为节限他时替罢仍令随使停觧其方镇交代之时及知留后官不得輙有【一作又】补置如违委巡院官具事目申台司録奏其违犯官重加科贬所补人并本职停觧刺史职在分忧得以专达事有违法观察使宁不糺绳【四字诏令作然后举奏顷年赦令非不丁宁】如闻逺地多未遵守州司常务巨细取裁至使官吏移摄将士觧补占留支用刑狱断结动须禀奉不得自专虽有政能无所施设选置长吏将何责成宜委御史台及出使郎官御史严加察访观察奏聼进止本判官不能匡正及刺史不守朝章竝量加贬降若所管州郡控接蕃夷军戎之间事资节制须得使司共为条理即不在此限邦畿之内物役殷繁事茍不均人何以济如闻近年以来京城坊市及畿甸百姓等多属诸军诸使诸司占补之时都无防勑差科之际顿异编氓或一丁有名则一户合【诏令作全】免往年制勑无复遵行宜委本军本使及京兆府各切【诏令作切加】提举凖元和二年八月京兆府所奏勑及长庆元年制度节文处分自先朝以来累有赦令防奸除弊条目甚详至如闭粜禁钱横征暴赋两税物估之虚实四方进献之丰省再三处分非不丁宁出令不行名实自爽从元和二年已后所有勑令宜委中书门下及内外百司按事施行勿踵前弊仍令御史台严加糺察诸色出身三卫最滥假冒官荫妄用优劳补既过多简亦失实既叅选序命此理人积嵗幸门诚宜杜塞其三卫三二年且不得【一作须非】补待简先补人数尽无如更要补委有司条防严为限制每所补注挟名替阙如便可停废亦诣实奏闻礼着从人诗称下嫁义当选尚俾各有行其六宅十宅诸王女县主每令每年于选人中择其情愿者配尚授官之日量加优赏罢秩之后仍减两选其初婚者更有赐与使备行礼如非士类不在选限其该载未尽处委中书门下别条防闻奏量能授用允属于群材举善推贤是先乎公族经学可以教本髙尚可以观时风宗子中有才行着明文学优异者委宗正寺具名闻荐比类加奨诸色人中有精究经术洞该今古求志不期闻逹委所在长吏具以名闻国家与吐番甥舅之好彼此无虞自今已后邉上不得纳投降人并擒捉生口缔构兴运翼賛昌期勲镂鼎彛名光简册载怀夙烈何日忘之武德已来配享功臣及将相名迹尤着节义显闻而子孙陵替官阀废坠未经甄录者委中书门下搜访后【一作役非】嗣特【一作量非】加优异故尚父汾阳王赠太师晟赠太尉秀实子孙中未经甄奨者每家与一人正员官盘石之亲义资敦叙秾华之庆道备肃雍文武庶僚中外执事或敬恭厥位或秪奉严禋爰考旧章用申庆泽亚献循王遹终献恭王通等各赐物一百疋夹侍正衣进珪捧珪各赐物五十疋亚献终献正衣各赐物四十疋大长公主长公主嗣王郡主县主各赐物有差内外文武见任及致任官三品已上赐爵一级四品已下加一阶合入三品五品欠考未合叙者待考足日聼叙素王设教崇儒配于斯文虞賔在庭想遗风于先烈微言不堕令德攸彰文宣王之后及二王三恪各与一子官其祠庙委所在量加修餙礼重睦亲化先合族慈训克承于椒掖宠光宜首于观津太皇太后皇太后二等已上亲皇后三等已上亲委中书门下各择有才行者量与改官无官者各与出身皇五等已上亲三品已上赐爵一级五品已上加一阶六品已下及前资常选散官简选日优与处分未有出身陪位者每家放一人出身应陪位皇五等已上亲及太皇太后皇太后三等已上亲三品已上赐爵一级四品已上加一阶诸亲四等伍等并诸色陪位官五品已上加一阶六品已下及白身人竝赐勲两转其前资及有出身者各减一选推恩之令所以申孝爱褒赠之典所以极哀华爰加宠章用举徽数常叅官及诸道州府长官父母见存有官封者竝量与五品致仕官及阶并邑号如已有者量与进改如官已至五品已上者即与五品阶父母亡殁未经追赠者量与赠官及邑号辅弼之臣钧衡是属既当大庆爰锡殊恩中书门下及节度使带平章事者宜特加一阶如本阶已至正三品已上者与一子正员八品官祖父母先亡殁各与追赠已追赠者更与改赠节度使与一子正员九品官东都留守度支盐铁使观察处置都团练都防御经畧招讨使及神防金吾六军将军上军统军威逺镇国军等使皇城留守各与一子出身父母先亡殁未经追赠者各与追赠礼仪使大礼使京兆尹各与一子正官九品官大祀有严殷荐尤重凡在厥职宜特加恩应郊庙升殿行事官普恩之外宜更加一阶如合入三品者量减三考入五品者量减两考仍待考足日聼叙其合选人与减一选礼奉郊禋任亲殿省忠劳既竭甄录宜优内行事官三品已上更赐爵一级四品已下更加一级内侍省及内坊官四品已上各赐勲五转五品已下各赐勲三转应从驾至郊庙者普恩之外三品已上赐爵一级四品已下各加一级白身赐勲两转陈列威容肃清警卫载加宠锡用示恩私神防六军威逺营左右金吾及皇城将士应縁大礼仗宿卫御楼立仗等普恩之外三品已上赐爵一级四品已下加一阶仍依旧例赐物有差其神防将士应在京畿诸县者亦各有赐物应縁大礼职掌行事官并修撰仪注及留守副留守仓库乡等普恩之外三品已上赐爵一级四品已下各加一阶要荒地逺职贡方来既覩郊礼之盛仪须覃庆赐之殊泽鸿胪礼賔院应在城内蕃客等各有赐物诸道知上都进奏院在城各赐勲三转应縁大礼四方进奏防及贺官各赐勲三转艺术所资优假宜及况因大赉当给新恩翰林待诏供奏并诸色直见任及前资并员外试官三品已上赐爵一级四品已下各加一阶无官者赐勲两转爰执豆笾克恭荐飨或賛引叶于义矩或祗饰奉其事功心毕干勤理当褒奨郊庙行事斋郎减二年劳室长掌座礼生賛者减一年劳而劳可减者便放出身崇馆行事学生及斋郎礼生畨考已满所司縁大礼却追入行事各减一选国子监学生陪位者赐勲一转中书门下仪制官各加一阶应縁祗供作官直司长上诸州行纲考典两县耆寿诸色畨役当上在城并量留十月畨者各赐勲两转飞龙闲廐宫苑典引掌扇内园总监栽接少府将作内作中尚武德军器内外弓箭库等诸司诸使下白身人及无品直司定额长生杂匠巧儿黄衣长上监门直长杂仗三卫七色引驾细行执扇角手弩手彍骑武士天文观生厯生漏生典鼓典钟工人乐人主衣主膳主酪典食胡食手宰手掌闲幕士御士医士兽医门仆药僮御书手楷书手典书流外行署等各赐勲两转夫务仁寿莫若敬耆老厚风俗莫若劝名节天下百姓妇人年九十已上各赐米五石绢两疋绵一屯羊酒有差版授下州刺史郡君八十已上各赐米三石绢两疋版授上佐县君孝子顺孙义夫节妇旌表门闾终身勿事先已旌表者量加优恤竝委令长赍米帛就家宣赐讫具名申本道一时闻奏极天而峻既多镇定之功赴海不穷且有朝宗之义五岳四渎宜令本州刺史备礼致祭大报之后咸秩当行常祀虽定于嵗时徧祭因宜乎柴燎载慕前王之令德复想古人之义风名山大川自古圣帝明王忠臣烈士各令所在以礼致祭亡命山泽挟藏军器百日不首复罪如初赦书有所不该者所司具作条例闻奏敢以赦前事相告言者以其罪罪之赦书日行五百里布告天下咸使闻知主者施行











　　文苑英华巻四百二十八
　　钦定四库全书
　　文苑英华巻四百二十九　宋　李昉等　编赦书十
　　禋祀赦书六
　　防昌五年正月三日南郊赦文　编制
　　门下王者事帝必严禋祀之容臣下归功爰极推崇之义既膺显号式展盛仪因时布和顺嵗更始前圣垂范逮予是遵矧以身幸逢昌运虽履氷惟惧而涉道未周繄我辅臣洎兹列岳内尽交修之志外分共理之忧乃者虏众乖离部族欵附收帝子于氊裘之所致名王为冠带之臣坚昆来朝不逺万里夷貊向化克同九州重以上党狂童窃袭叛迹问罪之师既集元凶之首遂枭廓清乱风洗涤污俗剪逆竖而故都底定窜摩尼而坏法永除由是退恶进贤化行令举刑奸赃之吏破黩货之家此皆宗社降灵助成时政岂朕凉徳独擅厥功而中外诚臣文武多士累陈恳防再举鸿名辞不获从被此虚美是用防告清庙明禋上烟燎所升灵贶如答既毕郊礼重申国经宜因行庆之辰诞布惟新之令同我景福永孚于休可大赦天下自会昌五年正月三日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之唯犯十恶反逆已上及故杀人官典犯入已赃持仗行刼纵不杀人并不免限左降官量移近处已经量移者更与量移如已在近处未复资者有司别条闻奏如复资者五品已上中书门下速与处分六品已下依常调选丁忧去任服阕日亦与量移如有亲故在上都任于所司陈状便与处分不必更待本州府申请从九月二十九日降郊礼勑后流贬人不在此例兼比来与刘稹杨弁同谋恶逆配流及伏法身死有父兄子弟及诸亲族等配流者并不在放还及量移之限别勑因责授降资正员官未经转者量与进改亡官失爵放归不齿者量加收叙纵元勑云终身不齿者亦量与收叙流人未到所在及已到者并放还唯降死从流者与移近地如收叙者量才録用并僧尼道士移者亦放还其情状难容者不在量移及放还之限得罪人已亡殁家口未许归者一切放归如自情愿住者亦任诸色得罪人中如先有勑云纵逢恩赦不在免限者并别勑安置者亦委中书门下量事状重轻节级处分左降官及流人先有官者如已亡殁各还本官流贬及诸色等罪人所有在任身亡任其亲故收以归葬仍仰州县量给棺榇优当发遣近年将相及任使文臣如因事贬降身已沦没情理屈者并量与追赠诸色人中有痕累禁锢及逃匿者一切并与洗涤应昭义逆党亲族除已处置外其他素不同谋者并一切不问常叅官及诸色刺史先因停替及以病觧克终制未授官者委中书门下量力进拟勿令稽迟国家与吐蕃舅甥之好彼此无虞自今后邉上不得受纳投降人并擒捉生口功盖本朝赏延后嗣是加恩礼用劝臣心故尚父汾阳王赠太师晟赠太尉秀实赠司徒颜杲卿赠太师颜真卿许逺张巡南霁云子孙中未经甄奨者每家与一人出身耕桑丰约上应征租泉货重轻宜均物力丁徭若絶其影占组织又去其纎竒则农桑无荒女工斯劝京畿百姓应两税及青苗地头纳见钱等充给府县官吏及诸色支用今天下诸州所纳两税皆防分数纳见钱除纳省估疋叚给用之日钱货并行其京畿应纳诸色钱等许纳诸州及本土上色绢每疋与折八百文充官吏料钱及诸色给用京畿今年夏税麦数内每防放五胜京兆府诸县应欠开成五年终已前青苗榷酒秋夏品送府仓正税地租百官职田资百姓种粮户部和籴变【一作麦】色粟驿蓄科秆草并放免畿内条税百姓准元和二年八月二十五日勑会昌元年正月九日赦节文计户内丁数多少充诸司尽称弟子致令乡县所由无人差役各委诸军诸使司凖前后勑文收补仍具姓名奏闻勑下京兆府重磨勘如有人户违越妄托属诸军诸使不凖勑文影占收补者并凖前后勑文处分诸使诸军诸司人在乡村及坊市店舍经纪凖前后赦文收与百姓一例差科不得委有影占应属官庄宅使司人户在店内及店门外经纪求利承前不复随百姓例差科者从今后并与诸军诸使一例凖百姓例供应差科畿内诸县百姓租佃百官职田地访闻其中有承虚名配佃多时县司但据额征收租子或无本地及被形势庒园将塉薄田地廻换令人户虚头纳子嵗月既久无因申明各委县令子细磨勘别立薄书具明叚四至申报仍委当司审勘会分析奏闻畿内诸县乡村及城内坊市人户不是正额食粮官徤及非工巧之徒假以他名诸司诸使影占纳课其数至多各本司厘革凡是纳课人户并停觧送归本县收入色役京畿内近日足陌用钱唯益富室疋帛苦贱反害疲人宜却令依前行垫陌钱每垫八十文其公私交关五贯已上令一半折用疋帛武功既畅经术是修宜阐儒风以教化应公卿百僚子弟及京畿内土人寄客修明经进士业者并名太学每一季一度防名籍分畨于国子监试帖三度帖经全通者即是经艺已熟向后更不用帖试如三度全不通及三度托事故不就试者便落下名籍至贡举时不在送省之限其外寄居及土著人修进士明经业者并名所在官学仍委长吏于见任官及本土着学行人中选一人充试官亦委每季一试余并凖前处分如无经艺虽有文章不在送省之限所冀人皆向道学务通经职局官常各宜归正详刑决狱岂可容奸在京诸司典吏考满合赴选者官成后皆作计勾留不肯赴任今日已后官成后便勒赴任本司不至各令本司厘正不得奏请勾留如一年选不成者且勒依旧执行文案至二年选不成者勒停守选诸州府有遗摄官及职掌人推案刑狱比及刑部详断其间或节目不尽或与夺用情将有勘寻便称停罢向后诸州府推事并须差见任官仍在两考内者其刑部大理法直并以明法出身人充防律已去任者公罪流已下勿论公罪之条情有轻重茍涉欺诈岂得勿论向后公罪有情状难恕者并不在勿论之限上柱国前代烈勲谓之八柱品居第一宜峻宠章向后非特恩不在累叙之限近日诸道奏官其数至广非惟有侵选部实亦颇啓幸门向后淮南两浙宣鄂洪潭荆防等道并不得更有奏请其三川邉镇河南北地逺官无选人肯去阙员稍多处即任量要切奏请仍每道一嵗不得过七员应诸道军将昨縁酧奨战功多授正秩今日已后非因战功不得请正官其已有正官者或因停替亦须待三五年后方得奏请比来山剑湖岭间刺史多居周行散位日久而选县佐率是诸曹胥徒年满则授生人舒惨属在此流朝廷典章罕能具举自今已后每除湖岭山劔南间刺史取其流品稍髙兼曽歴三四任已上州官者如有政绩委本道观察使具以名闻其逺处县邑多是中下县其县丞簿尉等例是入流令史茍求自利岂知官业其中下县丞中县簿等自今已后有衣冠士流经业出身经五选如愿授者每年便许吏部投牒依当选人例下文书磨勘注拟如到任清白干能刺史申本道观察使每年至终使司都为一状申中书门下得替已后许使上县薄尉选数赴选与第二任好官三衙官中名本于宿卫当畨就役其事甚征【疑】每年兵部选时号为文简合选之数全浅于明经斋郎注拟之时争先于诸亲宗子其于逾滥莫甚于斯入仕之门此徒最弊自今已后但令武简其文简并停宗子每因恩泽皆赐出身自幼授官多不求学未详典法颇有违委宗正寺收补明经每年许叅三十人出身同两愿例与补各搜图籍精验源流明为保举不得容有逾滥仍一季一度试帖经余并进士明经条例处分京师佛刹相望其数已多既临康庄足壮都邑近縁踈理僧尼访闻大寺房院半已空闲其坊内小寺或产业素贫或殿宇摧毁僧数既少不足住持并合同居事从简当委功德使条防各具去着名额奏闻其所折寺僧尼如行迹非违不守佛之禁戒者亦宜拣选勒令还俗仍依前勑处分兼具数闻奏其余僧尼即令移入侧近大寺有房院居住又京城诸市亦不尽有产业就中即有富寺今既踈理僧尼兼停修造所入厚利恐皆枉破委功德使检责富寺邸店多处除计料供常住外賸者便勤货卖不得广占求利侵夺疲人所去不均之患冀合裒多之义又诸州府所申还俗僧尼已有定额若无私度者当减耗诸道每至年终各具见在僧尼数申省其续有死亡及犯事还俗并分析申报本司磨勘奏闻如闻两浙宣鄂潭洪福三川等道縁地稍僻姑务寛容僧尼之中尚多逾滥委长吏更加拣其有年少无戒行者虽先在【疑】内亦须沙汰古者受禄之家食禄而已不与人争业然后利可均布人可家足如闻朝列衣冠或代承华胄或在清途私置质库楼店与人争利今日已后并禁断仍委御史防察访闻奏如闻两川税租尽纳见钱盖縁人多伎巧物皆纎丽凡所织作不任军资所以人转困穷俗増侈靡然以风土所习顿革稍难委刺史与县令商量劝课有机杼之家依果阆州且织重绢仍与作三等估上估一贯一百下估九百待此法行后每年两税一半与折纳重绢即异人稍苏息军用不亏或因官游遂轻土著户籍既减征徭难均江淮客户及逃移规避户税等人比来虽系两税并无差役或本州百姓子弟才霑一官及官满后移住隣州兼于诸军诸使假职便称衣冠户广置资产输税全轻便免诸色差役其本乡家业渐自典卖以破户籍所以正税百姓日减州县色役渐少从今已后江淮百姓非前进士及登科有名闻者纵因官罢职居别州寄住亦不称为衣冠其差科色役并同当处百姓流例处分除盗惩奸在去其枝叶校功责课必削其根本如闻江淮诸道私盐贼盗多结群党兼持兵仗刼盗及贩卖私盐因縁便为大刼江贼有仗者虽未杀人不在该恩之限又逃还复业户虽先有格令近来多因刺史县令务虚名者招携逃户侵夺已成产业转令居者不安奸人得计茍求非时考课虚申招复逃亡及至定税征科依前逃散税钱縁已申省使即须摊配疲人从今已后应诸州县逃户经二百日不归复者其桑产居业便招收承佃户输纳其逃户纵归复者不在论理之限其有称未逃之时典贴钱数未当本价者便于所典买人户下防户加税亦不在刼收索及征钱之限义重维城庆流多叶叙睦之道宠渥惟宜中外群寮文武多士或郊禋奉职或局署业官各洽恩波以类申典亚献抚玉统等各赐物一百疋夹侍正衣进珪捧珪各赐物五十疋亚献终献正衣各赐物四十疋大长公主公主嗣王郡主县主各有赐物内外文武见任及致仕官三品已上赐爵一级四品已下加一阶合入三品五品欠考未合叙者待考足日聼叙孔氏行教折中于百王虞賔展敬不废于千古敢怠咨禀爰用褒明文宣王之后及二王三恪与一子出身各赐物五十疋其祠庙委所司量加修餙尧称睦族汉贵推恩在明广敬之义式长奉亲之孝太皇太后二等已上亲王三等已上亲委中书门下各择有才行者量与改官如无堪奬用者即不必与改皇五等已下亲及三品已上赐爵一级五品已上加一阶六品已下及前资常选散官简选日优与处分应陪位皇五等已上亲及太皇太后皇太后三等已上亲三品已上赐爵一级四品已下加一阶亲四等五等并诸色陪位官五品已上加一阶六品已上及白身并赐勲两转其前资及有出身各减一选前圣立言教人以孝庆覃存没礼洽闺门俾奉髙堂之荣用霑漏泉之泽常叅官及诸州府长官父母见存未有官封者并量与三品致仕官及阶并邑号如已有官封者并量与进改如官已至五品已上者即与五品阶父母已殁未经追赠者量与赠官及邑号公台辅弼柱石列藩俾追餙之恩仍昭赏延之典加于存殁用洽宠章中书门下及节度使带平章事者宜与一子正员八品官祖父母先亡殁各与追赠已经赠者更与改赠破廻鹘及攻讨昭义立功节度使不带平章事者及刘沔李思忠各与一子正员九品官节度使东都留守度支盐铁观察处置诸防御经畧昭讨使及神防金吾六军将大将军威逺镇国等使皇城留守各与一子出身父母先亡殁未经追赠者各与追赠礼仪使京兆尹各与一子出身寅奉典册肃恭明禋或勤賛相之义或专扈从之礼时当庆泽岂恡恩华应郊庙升坛升殿行事官普恩之外中书门下尚书省御史防三品已上特加一阶四品已上各赐一阶如合入三品者量减三考入五品者量减二考仍待足考日聼叙其合选人与减一选内行事官三品已上更赐爵一级四品已上更加一阶内侍省及内坊官四品已上各赐勲五转应从驾至郊庙者普恩之外三品已上赐爵一级四品已上各加一阶白身赐勲两转摄侍中读宝官摄中书令读册官各赐一子出身选册文官赐一子正员官奉册奉宝绶官书玉册官书宝官各加二阶进宝绶进册进中严外辨礼仪賛导押册押宝绶举舁宝册官各加一阶合选人减一选其余应职掌行事官及冩制书官太常修撰仪注礼官并内行事官三品已上赐爵一级四品已下加一阶仍并赐勲一转镌造玉册并填金字造装玉册官各赐物五十叚禁营军师信宿警卫宜颁庆赉以奬勲劳神防六军威逺营左右金吾及皇城将士应縁大礼仪仗宿卫御楼立仗等普恩之外三品已上赐爵一级四品已下加一阶仍凖赐物旧例有差其神防将士应在京畿诸县者亦各有赐应縁大礼职掌行事官并修撰仪注及留守副留守守仓库卿等普恩之外三品已上赐爵一级四品已下各加一阶梯航奔走慕化在庭藩岳奏陈不亏奉职勤劳禁署已积嵗时鸿胪礼賔院应在城内蕃客等各有赐物诸道知上都进奏院官在城者各赐勲三转应縁大礼四方进表防文贺正官各赐勲三转翰林待诏供奉并诸色直见任及前资并员外试官三品已上赐爵一级四品已下各加一阶无官者赐勲两转祠荐展仪掌賛供事恪勤无怠甄奨宜申郊庙行事斋郎减两年劳至室长掌座礼生賛者便放出身崇舘行事学生及斋郎礼生畨考已满所司縁大礼却遣入行事各减一选国子监学生陪位者赐勲一转中书门下专知仪制官各特加一阶应縁祗供作官直司长上诸州行纲考典两县耆寿诸色畨役当上在城并量留十二月畨者各赐勲两转飞龙闲廐宫苑典引掌扇内园防监栽接少府将作内中尚武德军器内外弓箭库等诸司诸使下白身及无品直司定额长上杂匠巧儿黄衣长上监门直长杂仗三卫七色引驾细行执扇手角手弩手彍骑武士天文观生漏生典皷典钟工人乐人主衣主膳主酪典食胡食手宰手掌闲幕士御士医士兽医门仆药僮御书手楷书手典书外行署等各赐勲一转耆老加惠着在前经节义所褒用明古道天下百姓年九十已上委所在长吏以留州物量加存恤孝子顺孙义夫节妇旌表门闾终身勿事先已旌表者亦量加优恤公卿视秩灵瑞降祥生植所资导利庶物五岳四渎宜委本州府长吏备礼献祭助宣和气福我黎人将达精诚在严祀事名山大川及自古圣帝明王忠臣烈士各令所在以礼致祭亡命山泽挟藏军器百日不首复罪如初赦书有所不该者所司具条例闻奏敢以赦前事相言告者以其罪罪之赦书日行五百里布告天下咸使闻知主者施行








　　文苑英华巻四百二十九
　　钦定四库全书
　　文苑英华卷四百三十　　宋　李昉等　编赦书十一
　　禋祀赦书七
　　大中元年正月十七日赦文　　编制
　　门下执大象者导阴阳之和帝率土者茂生植之化粤自轩昊暨于唐虞侧身皇阶虚已大位【诏令作宝】悬金鉴【诏令作握金镜】之朗耀致玉烛之融明惠中国以绥四方钦上而育兆庶所谓至徳劳深企懐朕荷先圣之眷求【诏令作命】奉祖宗之成宪获抚万国统和三灵兢严丕构惕励神器实頼昊穹嘉飨【一作向】神祗降休蛮夷戎狄之聿来鸟兽草木之咸若实眞宰潜运功啓光麦禾丰登兵革偃息物不疵疠人无夭亡【一作昏】发扬氤氲敷佑寡昧夙夜祗戴訏谋经纪尚惧徳教之未宣黎元之未泰贪【诏令作暴】虐之害政朋邪之败风永念困穷思臻富庶每兴赤子之叹不知黄屋之尊爰因首正克举彛典告受命之纂绪展严配之盛仪柴燎升闻馨香殷荐羣祀昭答百神来享精诚既逺感庆良深是用肆恤刑改元建号利时者不废便人者必行俾覃在宥之恩以顺发生之气与之更始咸使维新可大赦天下改防昌七年为大中元年自大中元年正月十七日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之唯犯十恶五逆已上及故杀人并不在免限官典犯入已赃兼情渉巨蠧及持仗行刼纵不杀人并不在免限左降官量移近处已经量移者更与量移如已至刺史者凖刺史月限例处分诸色官未复资者有司条疏闻奏如复资者五品已上中书门下速与处分六品已上依常调选丁忧去任服阕日亦与量移如有亲故在上都任所司陈状便与处分不必更待本州府申请从九月二十二日降郊礼勅后流贬及引决妄称寃人等并重推覆囚徒并不在此例别用勅责授降资正员官及曾因痕累停免未经引用者并与进改流人及降死从流者与移近地如有收叙者量才録用并僧尼道士移者亦与放还其情状难容者更不在量移及放还之限流贬人如已亡殁家口欲还及湏归葬者听随所便如縁葬事防弱饥穷不能自济者委所在长吏量给棺榇优恤发遣左降官流人先有官者如已亡殁各还本官亡官失爵痕累禁锢者并从洗涤诸色流贬人元勅内云虽逢恩赦不在量移限者自去年五月五日赦文后已经量移者五千里外更与量移千里三千里外者更与量移五百里情状难容者不在此限常官及诸色刺史先停替及以病解免并终制未授官者委中书门下量才进拟勿令稽滞国家与吐蕃舅甥之好彼此无虞自今后边上不得授纳投降人并擒捉生口誓着山河勲铭鼎鼐恩延后裔义在劝人故尚父汾阳王赠太师晟太尉秀实司徒顔杲卿赠太师顔真卿许逺张廵南霁云子孙中未经甄奬者每家与一人正员官元和以来河朔节制以土地朝者各与其家一子正员官廻鹘残防尚虑窥边诸道防秋固是常例如有别有徴发久未放还念其辛勤湏议存恤应縁廻鹘别徴集防戍人等宜令中书门下节级量事赐物仍即具数闻奏歉沴颇甚已议赈恤冀免流亡自今已后所在时雨稍有伤农畆即仰长吏当时闻奏如渉隠蔽必节级处分古者郎官出为邑宰公卿外领郡符所以重亲人之官急为政之才【旧唐书作本】自浇风兴煽此道稍消颉颃清途便至显贵理人之术未尝经心欲使救百姓之艰危通天下之利病不可得也朕为政之始思厚时【唐书作儒】风轩墀近臣盖备顾问如不周疾苦何以膺朕访【唐书作眷】求自今已后谏议大夫给事中中书舍人未曾任刺史县令及纵曾任有败累者并不在进拟限守宰亲人职当抚字三载考绩着任极言贞元元和频有诏县令五考方得改移近者因循都不遵守虽诸州县令或得三考两府畿内亦罕及二年以此字人望其成化【唐书作若为成政】转书案牍寜免奸欺道路有迎送之劳乡里无苏息之望自今已后刺史县令除授后一例湏满三十六个月方得替换其责授迁擢即不在此限其受替后量其在任课效作三等闻奏其在第一等委中书门下及吏曹优与处分第二等依资改转第三等量加降黜其受替后委刺史録事参军比验等第申观察使与观察判官勘验诣实申奏后因事考覈有不如所奏观察判官刺史録事参军据人节级惩罚观察使奏听进止其刺史委观察使判官具考课闻奏虽去任已久但因事发露合惩合奬并凖元勅处分其合防擢贬黜者则不拘此限长吏举荐县令録事参军虽有近勅如渉请托是启幸门其诸州府县令録事参军吏部所注之官虽与替亦湏具所替人罪犯及不胜任事状闻奏所举之人湏前任曾有殊考不然课绩尤异分明有据者方得论请此外中书门下不得与进拟河东振武易定京西北等道官吏科钱过闻寡薄省司注拟罔不固辞承乏之由其新收阙官料钱户部不收用管便令本府少尹与司録参军勾当并旧给课料数额添给见钱在官无少尹即仰观察判官与録事参军同勾当使司輙不敢妄有借贷支用如违本州官量加贬责长吏别议处分仍委所在盐铁度支院判官参访中书门下如违院官凖本州官例处分诸色入仕近者转多内外官员无不填塞盖因州府论请多用虚衘军师奏功或未摭实自今已后无正官及无出身者并不在奏州府县官限纵有出身亦湏去避稍近方得奏请诸军将非有殊功者不在奏无州县官限素非吏部注拟之处即不在此限仍委中书门下凖此处分京畿之内荆南数州或频嵗辛勤或遭罹歉沴湏免租赋以慰疲人京兆府今年夏青苖钱及元和十五年已后至防昌三年终已前应有诸县欠日掌闲并宜放免荆南管内应遭旱损农户赦书下后新年夏随地税钱宜并放免塞上置兵本防戎虏苦寒之地尤要抚绥如闻军中小有所湏旧例不无科率或有逋欠必载簿书给衣散粮之时尅折畧尽永言此积有嵗年爰因庆泽湏使蠲改自今已后边上兵士除本分差役外輙不得妄有科配春冬给衣及每月粮米并湏当时分付如依前尅折本判官本将并重加贬责长吏别议处分仍从前应有此色欠负不问多少更不得科校徴索所在盐铁度支院切加访察申中书门下如违院官与判官同议贬责酤之利诸道权宜如闻所设科条过有严酷一分抵罪连坐数家或没人资财或身处极法里闾之内遂至无聊岂有疲人堪此防穽宜令中书门下商量停罢续作条疏闻奏州府拆寺瓦木堆积多时风雨所侵朽蠧将尽所在出卖虽有勅文百姓畏惧严刑莫敢投状廵检防防岂免劳人自今已后百姓要买者任二年续徴纳价钱州县輙不得暴有校科私茶盐虽要止絶法或连坐则害平人自今已后但科犯茶盐要人罪其买茶籴盐及经过食宿之处并不要勘问差役不时妨农为甚古者用人之力嵗不过三日盖为此也如闻所在修筑动逾数月事非甚切所妨即多自今已后所在州县如要修理者任和雇诸色人役使仍湏据时价给钱【阙】方今就使农户輙不得追扰过忙时五月六月九月事非切时屋宇城垒不在修筑限如违官吏并节级贬责仍令御史台及所在度支盐铁院检举申中书门下如渉隠蔽本御史及本院官并凖前处君以人为国人以食为天有国有家舍此无急如闻州府之内皆有闲空田长蒿莱无人垦辟与其虚弃曷若济人宜令所在长吏设法召募贫人课励耕种所収苖子以备水旱及当处军粮其初建置或镇小力微不辨营备任量常平义仓粟充粮食种子及耕农仍具各任本道自详军便条疏处分讫申奏每年所收营田苖子除给耕种人牛量事填补所借常平义仓収物所兾野无荒田灾有储备观察使刺史起营田贰年已后据见谷为殿最泉重货轻当今最甚甿庶捐瘠莫不由斯输纳租征湏从利便应天下百姓所出土货幸是官中每年収市之物即所在州府具色日先下文帖指挥令据官中収市价输纳不得一一徴纳见钱切不得令所由妄纳耗剰如违本判官録事参军重加贬责盐铁度支院官不加检举亦凖此防分诸道藩方牙门将校不独资以武畧亦在防其干能近门下商量停罢续作条疏闻奏近年随使人多冗食要职倾夺占位勲旧无依虑不均平例有停解如闻或有自逺招収或因其投募人材武艺要籍辕门或因类能擢处右职军中已着劳绩选众又合甄升一例勒停实乖至当其应随使军将及骁勇官健等有超轶軰流者并许待使到后选验处分设法施禁固在长人访奸去邪尤系胥吏若纪纲不漏上下相同虽损益悬殊功利百倍度支户部盐铁三司吏人皆主钱谷去留之际切在类能若一槩即以年劳众职从何条举必资奬诱明示劝惩其中如有才用知识昭然独见自期展効建立事功或剔抉疵瑕或纠正案牍发明已往之咎条理将来之规宜委本司便与奏论特有迁授仍与勾当依前本司驱使如守职多年无事可称但循黙自容者一例凖旧年限勒赴选不得妄许【一作诉】事故留在本司其案牍中或有过犯并不用追理贵许自新以示贷磐石维城本枝祚庆亲贤之义宠渥宜申文武庶官中外执事皆肃恭职任祗奉郊禋俾合推恩同沾霈泽亚献福王绾终献抚王统等各赐物百疋夹侍正衣进珪捧珪各赐物五十疋亚献正衣各赐物四十疋内外文武见任及致仕官三品已上赐爵一级四品已下加一阶合入三品及五品欠考未叙者考足日听叙鲁圣儒风虞賔前典必湏展敬允叶国章文宣王之后及二王三恪各与一子官其祠庙委所司量加修餙孝惟资爱礼着事亲属当布泽之辰用覃睦族之庆太皇太后二等已上亲皇三等已上亲委中书门下合择有才行者量与改官无官者与出身皇五等已上亲三品已上赐爵一级五品已上加一阶六品以下及前资常选散官简选日优与处分未有出身陪位者凖防昌五年正月三日赦文处分应陪位皇五等已上亲及太皇太后皇太后三等已上亲三品已上赐爵一级四品已下加一阶诸亲四等五等并诸色人陪位官五品已上加一阶六品已上及白身并赐勲两转其前资及有出身各减一选孝弟之道王教攸先哀庆之礼人伦所重常参官及诸州府长官父母见存未有官封者并量与五品致仕官及阶并邑号如有官者量与进改如官已至五品已上即与五品阶父母亡殁未经追赠者量与追赠官及邑号义深心膂寄重藩垣俾命追崇延恩存殁用酬勲效岂恡宠私中书门下及节度使带平章事宜与一子正员八品官祖父母先亡殁各与追赠已经追赠者更与改赠节度使各与一子正员九品官东都守度支塩铁观察使置都团练都防御经畧招讨使及神策金吾六军将军大将军上将军统军威逺营镇国军等使皇城留守各与一子出身父母先亡殁未经追赠者各与追赠礼仪使京兆尹各与一子正员九品官昭宣典册寅奉郊禋宜普恩光以答公干应郊庙升坛升殿行事官普恩之外中书门下尚书省御史台三品已上特加一阶四品已下各赐一阶如合入三品者量减三考入五品者减两考仍待考足日听叙其合选人与减一选内行事官三品已上赐爵一级四品已下加一阶内侍省及内坊官四品已上各赐勲五转五品已下各赐勲三转应从驾上郊庙者普恩之外三品已上各赐爵一级四品已下各加一阶白身赐勲两转禁营兵仗列卫爪牙言念勤劳宜颁庆赉神策六军威逺营左右金吾及皇城将士应縁大礼移仗宿卫御楼立仗等普恩之外三品已上赐爵一级四品已下各加一阶仍凖旧例赐物有差其神策将士应在京畿内诸县者亦各有赐物应縁大礼职掌行事官并修撰仪注及留守副留守守仓库卿等普恩之外三品已上赐爵一级四品已下各加一阶琛賮来朝梯航入贡藩方陈奏职业无亏或禁署策名或官司効用俾同霑渥各示加恩鸿胪礼賔院应在城内蕃客等各有赐物诸道知上都进奏院官在城者各赐勲三转应縁大礼四方进表疏及贺正官各赐勲三转翰林待诏供奉并诸色直见任及前资并员外试官三品已上赐爵一级四品已下各加一阶无官者赐勲两转掌赞礼仪祗奉郊庙理宜优奬用洽恩华郊庙行事斋郎减二年劳室长掌座礼生赞者减一年劳无劳可减者便放出身崇文馆行事学生及斋郎礼生畨考已满所司縁大礼却遣入行事各减一选国子监学生陪位者赐勲一转中书门下专知仪制官吏各特加一阶应縁祗奉供作官直司长上诸州行纲考典两县耆夀诸色畨役当上在城并量留十二月畨者各赐勲两转飞龙闲廐宫苑典引掌扇内园掌总监栽接少府将作内作中尚武徳军内外弓箭库等诸司使下白身及无品直司定额长上杂匠巧儿黄衣上监门直长杂仗三卫七色引驾细引执扇角手弩手彍骑武士天文观生漏生典鼓典钟工人乐人主衣主膳主酪典食胡食手宰手闲募士御士医士兽医门仆药僮御书手楷书手流外行署等各赐勲两转立敬之本在敦于耆老劝俗之道莫先于节义天下百姓九十已上各赐绢三疋八十已上各赐绢两疋仍委长吏赍帛就家宣赐孝子顺孙义夫节妇旌表门闾终身勿事先已旌表者量加优恤岳渎孕灵公侯列位助宣景化利及含生宜委本州主长吏备礼致祭皇王应期贤哲济代式遵令徳用达明诚名山大川及自古圣帝明王忠臣烈士各令所在以礼致祭自防昌元年后赦文及诸色条疏有不便于人者委有司及外州府长吏条疏闻奏亡命山泽挟藏军器百日不首复罪如初赦书有不该者所司具条疏闻奏敢以赦前事相告言者以其罪罪之赦书日行五百里布告天下咸使闻知主者施行

　　文苑英华巻四百三十
　　钦定四库全书
　　文苑英华卷四百三十一　宋　李昉等　编赦书十二
　　平乱赦书
　　赦诏　　　　　　　　　　沈　约
　　门下朕肃纂干统思祖业方欲克广法猷寜济遐迩实頼羣才共康世务至于股肱宗戚情委特隆垂拱责成缉熈是寄而各包藏祸心规纵丑逆朕每存容隠冀或能悛而靡惩前慝弥结后衅七百业艰宗庙事重不得不垂涕行戮以义断恩或藩属皇宗或睦姻近戚夫岂不懐社稷故也虽四门已穆羣防靡余而泣辜之叹义兼自昔方励精思治登贤任官隆平之化庶从兹始宜播嘉惠咸与维新可大赦天下自今月二十日昧爽已前谋反大逆手杀人以下皆赦除之顷嵗军旅繁兴叛征者众其质系家属及同伍代役三署见徒详所尤【疑】原遣主者施行
　　大赦诏
　　门下王室多难祲沴相仍昔嵗纷阻锋交九逵今兹狂煽兵连万雉时事屯厄罕有斯逆故今迷疑互起向背者多元恶既悬猜惧弥广奔亡草泽自反莫因近虽曲赦与之更始而愚昧之徒犹多窜伏且遏防未夷役连遐迩刑政弛张防罪非一思所以旷敷嘉惠被之亿兆可大赦天下凡与崔惠【南史作慧】景协契同谋首为奸逆爰及降叛输力尽勤良由世道交防流源浸逺风槩靡立以至如斯悉皆荡涤一无所问凡诸反侧咸与维新并加宣慰还复民伍国信之明皎如日月榜勒畿要咸使闻知惟崔惠景诸子不在赦例主者施行
　　诛张易之等赦文　　　　　　内制
　　鸾台多难兴王殷忧启圣萧墙之祸自古有之朕以虚寡宿承先顾社稷宗庙寄在朕躬亲理万几年逾二纪幸得九垂祐四海乂安何尝不日旰忘食夜分辍寝战战而临宝位干干而握圣图忧百姓之不寜惧一物之失所但以久亲庶政勤倦成劳顷日以来微加风沴逆竖张易之昌宗兄弟比縁簿解调链久而园苑驱驰赐以殊恩加其显秩不谓豺狼之性濳起枭獍之心积日包藏一朝发露皇太子显元良守器纯孝奉亲知此衅萌奔卫宸极与北军诸将戮力齐心剿扑凶渠咸就枭斩斯乃天地之大徳幽明所叶赞者乎岂惟朕躬之幸抑亦兆庶之福朕方资药饵冀保全和机务既繁有妨摄理监抚之寄属在元良宜令皇太子显监百官总已以听朕当养闲高枕庶获延龄可大赦天下
　　淮西平赦文　　　　　　玉堂遗范
　　朕闻王者法天作则与众守邦奉三无私居兆人上当恭已向方之际切临深驭朽之懐忧勤靡遑今古何逺所重者兵革不试轨度自贞熈仁扇和以至大道朕顾惟菲徳祗奉睿图承昊天之眷命缵列圣之丕绪昃食以求至理虚心而俟昌言兢兢业业常惧失坠迨今十有四年矣道且希于广运意常在于包荒推诚则深感物亦至顷嵗蜀川浙右怙乱阻兵人神共诛剪灭相次务渐偃革期于措刑方萧斧以惩奸庶干羽以成化而淮蔡冦孽稔祸延灾问罪兴师盖非获已每念征行之暴露轸馈给之烦劳中宵惕然载益祗厉妖凶既殄黎庻用康斯皆宗社垂休中外协力将勤恤于下土冀昭答于上兹朕所以思与羣公卿士励精于庶政也今属献嵗发春授时惟敬勾萌尽达幽蛰咸苏徽纆可矜鳏惸在念俾疎网之是决与庆泽而惟新可大赦天下平朱泚后车驾还京大赦制　陆　贽
　　门下致理之体先徳后刑礼义兴行故人知耻格教令明当则俗致和平然后奸慝不萌暴乱不作古先哲后莫不【集作何莫】由斯国家受命百七十载八圣储庆敷佑下人迈种寛大之徳累蠲苛酷之令盖仁之所积者厚故泽之所流者深兹予小子获主重器懵于理乱之本溺于因习之安授任不明赏罚乖当立法以齐众而犯命愈甚兴戎以除害而长乱益繁贼臣蓄奸乗衅窃发九庙乏主【集作祀】兆人靡依猰防肆其吞噬豺狼穴于宫阙嵗未云半载罹播迁仰慙穹昊【集作旻】俯愧臣庶敢爱陨越苟全眇躬【集作身】诚惧益纵防讐重辱宗社【集作社稷】忍耻誓志庶补前羞頼亿兆宅心不忘先徳将帅戮力恭行天罚【集作诛】俾余寡昧再膺多祜总【诏令作纽】乾纲于既紊复天柱于将倾言旋镐京不改旧物宗祧以【集作有】序朝享有经【集作则】责重庆深弥增感惕呜呼君者所以抚人也君苟失位人将安仰朕既不徳致防兴祸使生灵无告受制凶威苟全性命急何能择或亏废名节或贪冐货利防于【集作干】法网事非一端究其所由自我而致不能抚之以道乃欲绳之以刑岂所谓恤人罪已之诚含垢布和之义涤清汚俗咸与更新可大赦天下自兴元元年七月二十三日【集作二】昧爽已前大辟罪已下已发觉未发觉已结正未结正见系囚徒常赦所不原者咸赦除之今年五月二十八日已前左降官即与量移已经量移未复资者更移近处流人及配罚镇効役【集作力】并即放还亡官失爵放归不【集作物】齿者量加収序已经収序未复资者更与进改其黜免人等有素着行能傍连【集作遭】谴累特加録用勿以为负不有忠者谁复社稷不有劳者谁从廵狩连帅之重所以殿邦御侮【诏令作戎】也二千石之任所以分忧共理也方镇将校勤奉戎役中外寮吏恪居官次国有大庆所宜同之内外文武及致仕官三品以上赐爵一级四品已上【集作下】加一阶仍并赐勲两转司徒兼中书令晟应时杰立光辅中兴再定皇都一匡天下推恩之典贻庆无穷宜与一子五品正员京官侍中瑊沈邃【集作纯粹】忠厚服劳王家保全危城剪除大憝嘉乃茂绩次于宠章宜与一子六品正员京官镇国军潼闗节度使检校右仆射骆元光京畿渭南商州节度使检校右仆射尚可孤邠寜等州节度使检校左仆射韩逰环奉天行营诸军节度使检校右仆射戴休顔咸秉大节着于艰难同勲叶忠翼我兴运宜各与一子七品正员官诸道节度使及行在【集作营】都知兵马使都虞候兴元扈从左右金吾大将军等各与一子八品正员官诸道诸团练观察处置等使各与一子官应诸军赴役上都収复将士等俱以忠【集作纯】诚奋其勇节连年带甲百战摧锋有忘身以效命有灭族【集作亲】以徇义誓平国难如复私讐竞扬貔武之雄克清枭獍之孽策勲行赏传嗣荣亲播乃功名与国终始自去冬以来未经甄叙者即与超八资改转已经甄叙者更与超三资进改三品已上祖父母父母在先无官封者量与【诏令作授】致仕官及邑号亡者并与追赠四品已下父母在先无官封者亦授致仕官及邑号亡者亦与追赠其赏钱委所司即依元勅支给应扈从将士三品以上赐爵两级四品已下各加两阶仍并赐勲三转其祖父母父母官封追赠及支给钱赏并准収京城将士例处分应扈从官普恩之外三品已上更赐爵一级四品已下更加一阶若常官祖父母父母先无官封者量授致仕官及邑号亡者并与追封赠诸州刺史普恩之外赐爵一级诸道进表官陪位者更加一阶其奉天定难及元从功臣宜令本军本使即定名闻奏所司各准元勅优赏其诸道镇国军及行营将士三品已上赐爵一级四品已下加一阶仍准今年正月一日制速与甄叙成徳淄青魏博等道节度使下并诸道诸军应归顺将士等各蕴诚义积着功劳由朕失于抚绥顷嵗暂懐疑阻寻能励节不替旧勲是资宴犒俾洽王泽宜委所司即约额支计各赐钱物赏设仍委本道节度准前后勅速条流甄叙其朔方并诸军应在河中内及【集作并】同州将士等自逺赴难解其重围念兹功劳并未酬报虽遭胁制情有可矜应到行营未经甄叙者并准元勅超五资改转其赏钱比収京将士例各给一半委本军兵马使速条録名衔闻奏所司即支计给付其食实封者亦便配额令其请受应天下诸道诸军【诏令作府州】将士如有年老及疾患尫弱不任军旅愿归郷里者并给身劵【诏令作终身】优复州县切加安存【集作存恤】勿令侵扰如无家业可归者量给田宅使得存【集作全】济见危致命先典所尚况忠卫社稷杀身成功朕于斯人义有加等赠太尉秀实天授贞烈沮兹奸邪仓卒【集作仓黄】之中独蕴雄【集作神】断将纾国难诡収宼兵凶谋既隳吾事果济忠诚奋发手击渠魁英风凛然振迈千古宜即差官致祭并旌表门闾府县防其丧事縁葬所要一切官供仍于墓所官为立碑以扬徽烈其所赐实封五百户嫡子授正员三品官诸子各授正员五品官委中书门下即准元勅处分应诸道诸军将士有身死王事者委本道本使具名衔闻奏即与褒赠仍以在身官爵授其子孙内外文武官及诸亲诸色人等有横遭逆贼杀害者各听其家及亲识【集作戚】于所司陈牒勘防【集作责】闻奏亦与追赠如迹着忠烈众所明知仍访其子孙量加优恤尚齿养老王风之首三代制礼未或遗年朕将遵古典以兴化本人心而教孝用优秩赐式慰里闾京兆府耆夀年八十已上并与版授刺史仍赐紫七十以上及诸州府迎驾耆夀亦各版授本县令仍赐绯天下侍老耆夀等亦各与版授本官如年九十以上者州县长吏嵗时躬亲省问贫弱不能自存者量赐粟帛顷属多难人俗流加之以师旅因之以防【集作饥】馑赋役繁起农桑失时哀我瘅人汔可小息然以国计犹歉军实未【集作靡】充未尽复除良增【集作深】愧悼应天下建中四年年终已前所有诸色逋欠在百姓复内者一切放免百司及诸军诸使举放利钱今年六月已前百姓欠负未纳者亦并停徴京兆府百姓普恩之外给复一年其供顿官吏委京兆府尹类例具名衔闻奏量与优奬【集作赏】古者计户以署吏因时而建职既不乏事亦无冗员今田亩汚莱版图【诏令作籍】凋耗齐人编户托庇官曹贪吏黠胥诱为蠧【集作囊索】启奸堕【集作隳】业为害【集作患】尤深应在京百司色役人及流外等委御史大夫即与诸司官长吏【集作诸使长官】审拟据见所掌事之闲剧定额闻奏仍挟名送中书门下务从减省副朕忧人以后应湏署置并定名先奏仍永为恒式今年正月一日赦书事【诏令作节】目有所未行者所司并举而行之赦书或有不该即此类条件闻奏敢以赦前事相告言者以其罪罪之亡命山泽挟藏兵器百日不首复罪如初赦书日行五百里告布遐迩咸使闻知兴元元年七月二十三日










　　文苑英华巻四百三十一
　　钦定四库全书
　　文苑英华巻四百三十二　宋　李昉等　编赦书十三
　　立太子赦书诏　　　　　　沈　约
　　门下朕夙缵璿祚君临四方夕惕寅畏若寘渊谷思所以光阐洪基克隆鼎命王公卿士咸以为树元立嫡有邦所先守器传统于斯为重是用俾兹防防体干作贰永固宗祀以贞万国元良之寄非独在余宜令嘉庆被之亿兆可大赦天下赐民为父后者爵一级主者速施行
　　册太子礼毕赦文　　　　玉堂遗范
　　门下朕丕承宝图抚有方夏夙夜寅畏不敢遑【一作荒】寜永惟祖宗之洪业歴考皇王之令典思所以垂统立极事神保人推明至公安固大本尊庙祧而主匕鬯严社稷而奉粢盛俾开春闱乃命元子斯古人之通谊也皇太子寜清净【一作明】体仁庄敬好礼服典谟之谊一君亲之诚允谐询谋用建储贰爰以吉日册于明庭鼓钟载和文物大备盛礼云毕庆感良深是宜布泽申恩自中达外厥有前躅举而行之可大赦天下自元和四年十月十八日昧爽已前天下应犯死罪非杀人者降从流流罪已下逓减一等左降官未经量移者与量移文武常叅官及诸州府长官子为父后者赐勲两转应縁册礼行事官赐阶及勲爵有差邓王府官量与进改夫辅翼元良教谕成徳使目覩正事耳闻正言形于施为渐于心术非齐庄忠慤之士不在兹选工部侍郎归登给事中吕元膺并践履端方行义修洁通于经训而得其要达于教化而蹈其中侍讲承华师范磐石访乃公议副于精求并可充皇太子诸王侍读登宜加一阶元膺宜赐紫金鱼袋天下孝子顺孙先旌表门闾者委所管州县各加存恤五岳四渎名山大川委所在长吏量加祭祀　　一作皆唐大诏令
　　册太子礼毕赦文　　　　　崔　羣
　　门下王者司牧黎元绍膺统绪必建储贰以贞家邦故春秋垂冡祀之文易象着震方之位朕属承景运嗣守丕图稽前王之令谟奉列圣之彛训上以严宗祧之顾下以系亿兆之心无疆之休用崇主鬯祗荷成宪敢怠于懐皇太子恒忠孝温文率义由礼寛粹庄重自诚而明庆灵所积姿器夙茂能辨南阳之牍允符东海之贵承华载启命以居之撰吉展仪神人允洽举是典册授之轩墀百辟在庭四方来贺以言承序所感则深永惟国【诏令作固】本为庆滋大宜钦恤之令亦覃命赐之恩与众共之无逺不被可大赦天下自元和七年十月七日昧爽已前天下应犯死罪非杀人者逓减一等左降官流人并与量移如因流贬所亡殁及得罪之人并任归葬文武常叅官及诸州府长官子为父后者赐勲两转应縁册皇太子行事官加阶赐勲爵有差文武常叅官及陪位官并宗子诸亲赐勲一转遂王府量与进官春闱毓徳肇锡嘉名磐石联华义深敦序澶王寛宜改名恽深王察宜改名悰洋王寰改名忻绛王寮改名悟建王宻改名恪夫习近迁性圣贤所慎详观古昔辅正元良必惟其人朝夕讲训然后明君臣父子之道通礼乐教化之情自非学究宗源行可师范则无以膺兹茂选式是仪刑其皇太子及诸王侍读宜委中书门下精择二人具名奏闻天下孝子顺孙先旌表门闾者及高年废疾者委所管州县各加存恤五岳四渎名山大川委所在长吏量加祭祀布告遐迩咸使闻知
　　太和七年八月七日册皇太子徳音
　　编制
　　门下帝者承天地贞邦国法明离之象固鸿基【一作业】之本必命元子以备储闱斯皇王之令谟古今之丕典朕祗受眷佑防奉宝图钦若彛章光修圣绪皇太子永防禀仁智生知孝爱体温文以立徳资敏哲以保躬寛俗有常贞慎无怠爰膺盛礼俾奉青宫严宗庙主鬯之仪遵朝夕视膳之节册命云毕感悦良深问安既庆于寝门布泽宜覃于天下可大赦天下自太和七年八月七日昧爽已前天下应犯死罪降从流流已下罪逓减一等惟官典犯赃及故杀人刼狱夺囚持杖强刼者不在此限左降官流人并与量移如应流贬及诸色得罪人所在亡殁并任归葬宗周之盛实在于维城二汉之隆亦由于磐石自开元以后累圣子孙皆长于深宫罔知稼穑曾不得习诗书以备礼乐交气类以叙人伦虽有间平之才莫施卫鲁之政永言沦废深轸朕懐诸王等宜以今年以后相次出閤具授望已上州刺史上佐观其才能续有序用人伦所先婚礼为重笄年许嫁则有明文其十六宅诸府县主【一作亦】宜择选良偶以时出适仍委吏部于诸色选人中取情愿者拣选具名奏闻亦当别加优奬令久于其道政乃可成方镇刺史三考已下不得輙议替换如理有异等委中书门下访察就加宠奬如灼然可録者别与甄升其或政理有乖害及百姓者即不在满三考限易讥丰屋传美卑宫雕刻磨砻先贤所戒近者官才陞于郎署位始至于都府【一作符】莫不高其门阀【一作闬闳】广以池榭非惟僣侈逾制实亦耗蠧伤百姓财其百官第宅已造成者并许仍旧今已后如更有创立新宅及屋宇高大者并委御史台弹紏必严加黜责御史台所置六察分紏百司比来因循鲜能举职起今已后诸司如有身名伪滥隠盗官钱及违法等他时发觉者本察御史并当贬斥考课之法前王所重盖以综覈吏理励精政途名实苟违将何劝激宜准故事置内外知考使兼令中书舍人给事中各一人监考百姓困穷由奸吏政苟不扰人皆自安其司农寺供宫内及诸司厨冬藏菜并委本寺自供其菜价仍委京兆府纳每年时价支付更不得配京兆府和市其诸陵守当失宜委京兆府以价直送陵司令自雇召并不得差配百姓寒食杏仁鸡子月进土苏白麦树栽选塲棘针修桥梁木等便于本户税钱内尅折不得更令和市天下诸州府应纳义仓及诸色斛斗除凖式每斗二合耗外切宜禁断仍委度支塩铁分廵院及出使郎官御史切加访察如闻今嵗所在丰稔其义仓斛斗先有借用处委户部勾当并湏及时填足文武常叅官及诸州府长官子为父后者赐勲两转縁册太子摄太尉称贺摄侍中承防宣制进中严外办中书令读册授册各赐爵一级其行事职掌官其就礼汉代用人皆由儒术故能风俗深厚教化兴行近日苟尚浮华莫修经艺先圣之道理【诏令无理字】堙郁不传况进士之科尤要厘革虽乡举里选不可复行然务实抑华必有良术既当甚思有改张今寰宇乂寜干戈已戢皇太子方从师传授六经一二年之后当令齿胄国庠以兴坠典宜令国子监于诸道搜访名儒置五经博士各一人其公卿士族子弟明年已后不先入国学习业不在应明经进士之限其进士举宜先试帖经并畧问大义取经义精通者次试议论各一首文理高者便与及第其所试诗赋并停其试帖经官便以国子监学官充礼部不得别更奏请文两馆生斋郎并依令式试毕仍差都省郎官【一作中】两人覆试湏责保任不得輙许代替苟渉情故必加罪责卿大夫者羣下【旧唐书作下人】之所视逺方之所仿若非恭俭克已廉贞化人而望其服从固不可得况朕不宝珠玉不御纎华逮于六宫皆务俭薄卿大夫得不叶朕此心【一作志】率先兆人比年所颁制度皆约国家令式去其甚者稍为【一作谓】得中士大夫苟自便身安于习俗因循未革以至于今百官士族起今年十月冬服裘已后其衣服舆马并宜准太和六年六月十七日勅处如固违制度九品以上量【唐书作重】加黜陟其布衣五年不得举选百姓军人各委州府长吏渐施教化使自遵行不要便为禁制令其惊扰惠养疲人本于亷吏阜其生殖在絶贪求其诸道方镇刺史等有聚敛货财潜行馈遗者御史台纠察以闻仍委度支盐铁分廵院同为访察不得容放【一作蔽】亲人之官切在守长及书宝引册宝舁举册宝礼仪使礼官等三品以上赐爵一级四品已下加一阶撰册文官特加一阶仍并赐物有差导引官各加一阶造册宝填金字装宝人赐勲两转行事流外及礼生等各赐勲一转文武官常叅官及陪位官并宗子诸亲各赐勲一转鲁王府官未经进改者量与进改其皇太子侍读宜委中书门下精择二人具名奏闻天下孝子顺孙先旌表门闾者及年高废疾者委所管州县各加存恤五岳四渎名山大川委所在长吏量加祭祀布告遐迩咸使闻知　　一作皆唐大诏令
　　宝应元年皇太子监国颁天下赦文
　　门下天下之本属于【一作于】元良四方之民资其继照是有传归之义必膺监抚之重克广前烈与人守邦非君父之独亲俾生灵以【一作之】同戴朕号慕弓劒寝居缞绖顷以疾苦未能康寜残寇犹虞中原多垒军国大务理湏叅决乃眷匕鬯共承宗祧皇太子豫天纵聪明日跻徳业中兴丕构已有大功问安寝门知九国之梦制胜戎阃高五官之才时方艰难礼在谅隂且以庶政委之元子宜令权知【一无知字】监国又以上天降宝献自楚州神明告厯数之符金璧定妖灾之气总集瑞命祗承鸿休因以体元叶于五纪其元年宜改为宝应元年建巳月改为正月其余月并依常数仍依旧以正月一日为嵗首受兹福应伫以升平因日月之重光布云雷之【一作云雨】渥泽可大赦天下见禁囚徒罪无轻重并已发觉未发觉已结正未结正四月十五日昧爽已前一切放免左降官已量移者宜即更与量移近处流人一切放回有司更不得輙有类例条件其楚州刺史并出宝县官及进宝官等量与进改随进宝官与傔等各量与一官宣布中外咸知朕意主者施行　　一作皆唐大诏令籍田赦书【见四百六十二巻】　张九龄



　　文苑英华巻四百三十二
　　钦定四库全书
　　文苑英华巻四百三十三　宋　李昉等　编赦书十四
　　杂赦书
　　曲赦并州管内诏　　　　　许敬宗
　　门下上育物大徳基于施生前哲至仁大造原于去杀是以矜愼庶狱得其情而泣辜兼济含灵穷其巢而解网朕懐此道逾切古人彼苍垂鉴使膺司牧爰自防齿乃属时屯五岳为封豕之墟四海被长鲸之毒茫茫区夏并悬命于焚原蠢蠢穷黎咸转骨于冰谷是用仁心内发龚讨外申吟啸风云揭日月而清大祲簸跳山河补乾坤以正封域捄其垂饵之厄惠其夀考之安煦以阳和同被发生之贶溽以膏润申兹恺泽之锡粤自斯壤首建鸿名资此义徒遂登大宝夫小物不忘禀灵周于兆庶惟朕懐旧植性同其五情语地虽异中阳论心不殊代邸今兹黄发已留连于广宴在彼赭衣宜霑恩于宥罪可曲赦并州管内贞观二十年正月十六日申时以前大辟罪已下已发觉未发觉已结正未结正系囚见徒皆赦除之其犯十恶故杀人刼赃伤人谋杀人已伤官人枉法受财监治主守自盗所监治并常赦不免者不在赦例其有挟藏军器亡命山泽百日不首复罪如初敢以赦前事相告言者以其罪罪之
　　安养百姓及诸改革制　　　　内制
　　勅爱人者天地之徳育物者阳和之气朕立极行政体元顺时期于缉熈致彼仁夀今永惟春令庆在发生当万有之遂心虑一物之失所救人恤隠虽已着于成式施惠布徳俾更于新令其天下百姓有灼然单贫不存济者縁租庸先立长行每郷量放十丁犹恐编户之中悬磬者众限数既少或未优洽若有此色尚轸于懐特宜每郷前放三十丁仍准防条处分待资产稍成任依恒式其所放丁委县令对郷村一一审定务湏得实仍令太守子细案覆本道使察访如有不当者本里正村正先决一百配入军团县令解太守本道使不举者量贬降十徳为武必先禁暴五材并用谁能去兵自古盖非获已闗山逺戍虽多恋本之情禄位高悬终有懋功之赏若能感激信可优矜其诸征行人家有兼丁如载限向满情愿自相替者宜听其家内应合更差防及诸杂差科一切放免古者黜陟幽明廉问风俗匪惟察吏亦以恤人今考绩之期已满于三载求瘼之意欲观于四方宜即选择使臣分往诸道访察官吏善恶廵问百姓疾苦兼太守县令老耄者比问诸郡或有损处寻令赈恤犹虑艰辛湏更优矜务使周济其开元二十九载内外官所举太守县令等朕以抚字之任急于用贤特令举亲务欲求实翘车既至顿网无遗不限登科皆令効职既推心而无负期济理而有成一自守官向已终秩思闻为政之绩以观推荐之义先有处分必行赏罚尤湏审察将复前言廻日并具状奏闻且量地制邑大小虽殊置吏养人逺近如一比来中下县令或非精选吏曹因循徒务填阙天下大率小县稍多至于苍生讵免其若无优奬岂致循良既在得人寜拘格限宜令选人内取中外清资是明经进士应制明法并资防出身有干局书判者各于当色内量减一两选注选拟赴任之日仍令引见朕当察审去就其老弱者更不得輙注考满之后准畿官等例三选听集在任有政绩尤异者三考外委本道采访使与通状应是下下县仍并升为中下县又令长字人不可蹙阙比来补授直至选时亦可县在僻逺多不情愿遂虗其位累载阙人既无本官为政不一户口逃散莫不由兹自今已后宜令选司先量才注拟如非时有事故等阙者所有当月牒中书门下于内外官中简择进拟遣今所在京员外人数稍众既无职事颇亦滞才其高品者宜简择量授郡守六品以下堪理人者亦授县令俾其効用冀有成绩天下郡县先有欠公廨本处今既分税钱并准式依本足例支给使厚其禄以竭其心经国之制省官为本况分司揆务既有常员授职任人湏存定限若逾程式实紊纪纲其内外六品以下员外官至考满后一切并停合依选例自今以后更不得注拟其皇亲诸亲防小及诸色承恩授官军功技术内省左右龙武军并诸畨官等不在此限所司仍具作条件处分且礼经垂训篇目攸殊或未尽于通体是有乖于大义昔如尧命四子所以授时周分六官曾不系月先王行令盖取于斯苟分至之可言何望之足举其礼记月令宜改为时令但五分定位岳镇总其灵万物阜成云雨施其润上帝攸宅寰区是仰且岱宗西岳先已封崇其中岳等三方典礼犹阙朕以眇身绍膺鸿绪紫机夙让黄屋非尊属天衢未亨王室多难载廹公卿之议遂膺歴数之重凛乎驭朽栗若渉泉自临万邦斯为三载顷者居遏宻之际莫议郊禋之礼霜露之恩日月增深今三元告辰万物伊始假于清庙升彼圆丘躬耕祈谷率礼斯备大官视膳而牲洁奉常陈乐而邕和爰自降制之始迄于礼毕之际祥风候律瑞日扬光卿云纷集于坛场甘露傍流于郊甸非常之庆岂独在予宜因天地之心式覃雷雨之泽可大赦天下
　　至都大赦天下制　　　　　苏　颋
　　黄门周宅中土秦里上田皆王者之都也时迈观风载廵展义皆王者之政也朕嗣守宸极颇移年所冕旒而视心每周于万邦车辙所届迹不出于三辅岂懐安于惮劳姑省费而休力然以设京师者不偏于西据奉宗庙者亦候于东征安可阻从人之心增徯予之怨是用闿阳发嵗练日简辰乗和气以应物御惠风以行令永言告至载叶伻来顾兹菲躬畏此鸿业下辇而有宫室即旧不加登台而有山川览今犹昔森然在目用轸于懐思逺图俾作寛典不忘师古之义特布惟新之泽可大赦天下自开元五年二月三日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之唯谋反大逆不在赦限【云云】夫政欲清净词尚省要间者思致于【一作于】乂未臻其
　　道文书盈几阁而吏益欺诏命下闾里而人莫谕得非失于抵牾于【诏令作在】烦芜耶简而易从禁则难犯令式格勅有不便者先令尚书省集议刋定宜详厥合于大体亡命山泽挟藏军器百日不首复罪如初敢以赦前事相告言者以其罪罪之赦书日行五百里布告天下知朕意焉主者施行
　　大厯四年大赦天下制　　　常　衮
　　勅至理之代先徳后刑上欢心以临下下欣然而奉上祸乱不作法令何施去圣久逺薄于教化简书填委狱讼烦兴苛吏舞文寃人致辟思欲刷耻改行厥路无由岂天地父母慈爱之意也朕主三灵之重托羣后之上夕惕若厉不敢荒寜内访卿士外咨方岳日不暇给八年于兹而大道淳风郁而不振四郊多垒连嵗备邉师旅在外役费尤广赋舆输转疲耗吾人困竭无聊穷斯滥矣下之愚昧【旧唐书作下庶暗昧集作下愚闇昧】不见刑网戎士在军未习法令犯禁抵罪其徒实繁幽系狴牢【集作系牢之间】未详事实吏议不决动淹时序伤沮和气屡彰咎徴此皆朕之不明教之未至岂上失其道而绳下以刑敢不罪已以答灾且人者君之肢体害之则君有所伤刑者教之辅助失之则人无所措虑有寃滥惨然忧伤用明慎罚之典俾在宥之泽其天下见禁囚徒死罪降从流流已下罪释放其左降官及流人并移等并与量移仍委所司即勘责送名中书门下奏听进止如闻县官比年率意恣行麤杖不依格令致使殒毙深可哀伤频有处分仍闻乖越自今已后非灼然蠧害者不得輙加非理仍委观察节度等使严加捉搦勿令有犯如违録名奏闻量情科贬宣示中外宜悉朕懐
　　大厯五年大赦天下制
　　门下惟辟奉天作人父母若天垂戒于上人不安于下则修徳勤政以达至诚恤刑狱之寃滞问闾阎之疾苦招纳谏诤访求贤良允廸前烈率由兹道朕获承宗庙之重托于王侯之上夙夜斋栗莫敢荒寜推诚以抚万邦屈已以安百姓忧勤之至日慎一日服御之给损之又损而渉道犹浅烛理不明国经王度多有废阙加以冦戎骤犯军国烦劳赋重人竭因之嵗歉田荒业废逋散相仍每深怵悼频有蠲降兼亦简求良吏以惠矜人除去奸凶用达幽枉大变风俗更张刑政冀人和之渐洽何天之屡彰固以朕徳之寡昧化之衰薄其咎不逺在予一人亦由郡邑之政未尽条理或贪以害物或扰以伤农有凌弱暴寡之寃有不均失中之政人无所措多陷刑辟盖上之教道未至岂忍以文法绳之惨然忧嗟深自引慝虽靡草麦秋之候方断薄刑而薰风长养之时宜寛庶狱大决踈【集作疏】网与之更新其天下见禁囚徒死罪并降从流流已下并释放内外文武官及前资官六品已下并草泽中有硕学专门茂才异等智谋经武讽谏主文者仰所在州府观察牧宰精求表荐如所由搜未尽遗逸林间者即宜诣阙自举亲当策试量能擢用朕每览汉文诏书至阳和之时草木羣生之类皆有以自乐而吾百姓或阽于死亡而莫之省缅然遐想感叹增懐哀今之人又甚于昔思有赡恤俾安其居观察节度使及刺史各宜训励所部使奉科条变贪官之节激循吏之行其清白明着政理殊尤者具以名闻必加奬擢若冐于货贿紊我纲纪切宜紏摘当峻刑宪其官人犯贿【集作赃】经恩免罪者并宜申报中书门下及所司不得容其却上自王室多故积有嵗时皆我文武之臣中外戮力今天下既定崇徳报功与之剖符传代不絶至于莅官述职各宜明慎典刑贻庆子孙永同休戚于戱武徳贞观之间有若魏徴王珪李靖李勣房龄杜如晦等扶翼大运勤劳王家尊主庇人匪躬致命咸有一徳格于皇天缅然长懐风烈犹在其后嗣沈翳特加优奬如庙宇荒毁即宜修葺无徳不报何日忘之具鳏寡孤独老防贫穷不能自存者委州府县吏取诸色官物量事赈给仍招擕户口劝课农桑应所在州府有兴功役处非灼然急切者宜并停之四渎五岳名山大川神明所居风雨是主宜委中书门下分使致祭以达精诚孝子顺孙义夫节妇事迹明著者特加旌表颁示中外知朕意焉主者施行
　　大厯七年大赦天下制
　　门下济于道者化醇而刑措善于理者纲举而网踈朕渉道未烛理多昧常亦遐想太古高揖风保合太和在宥天下盖徳薄而未臻也是用因时以设教便俗以立防务尽平恕用伸哀恤又教浅而多犯也加以边虞未戢井赋犹繁荒瘵之际冦攘斯起遂令圜土嘉石之下积有累囚危章互简之中困于法吏属盛阳之候大暑方蒸永念狴牢何堪郁灼所以沮伤和气感致咎徴天道人事岂相逺也如闻天下诸州自春以来咸【一作或】愆时雨首种不入宿麦未登哀我矜人何恃不恐皆由朕过益用惧焉惕然忧嗟深自咎责所以悉减常膳【唐书作减膳撤乐】别居斋宫祷于神明冀获嘉应仲夏之月静事无刑以助晏阴以长养断薄决小已过于麦秋继长增高宜顺乎天意可大赦天下其大厯七年五月十五日昧爽已前已发觉未发觉已结正未结正应天下见禁囚徒罪无轻重一切悉宜放免所司【诏令作由】更不湏类例闻奏宜令诸道节度观察及诸州牧县宰于当管内所有名山灵迹各精诚致祭祈降甘泽冀获丰稔永思流庶振风猷其巴南诸州仍嵗水旱廹于冻馁或至流离因有剽求苟全性命惧刑网之所及姑啸聚以相依抑有由焉盖非获已永言其用轸于懐如能相率来归各安生业并无所问咸许自新敢以赦前事相告言者以其罪罪之亡命山泽挟藏军器百日不首复罪如初赦书日行五百里宣示中外咸使知闻主者施行
　　大赦京畿三辅
　　门下古者以季春三月布徳行惠恤刑振乏朕亲执牺牲玉帛获奉于上帝神祗九年于兹矣克已思理明不能烛昆夷未叙王略犹虞嵗防三秦之师日有千金之费悉索敝赋疲于餽军侯甸之间徴求耗竭百谷翔贵闗中小歉穷则斯【集作思】滥安能惧刑因而成盗多有犯法至于军戎之士致使廪赐不充因之逃亡扺于【诏令作或抵】邦宪事非获已情亦可察焉【集无此字】近以露濡之感【集作思】明发有懐属禁烟【集作火】之令节方荐鲔于寝园圣祖敷佑景灵告祥先天后天载荷嘉贶以阴以雨又助发生固宜顺释【音曲】成之仁布惟新之命赦罪育物旷然涤除其京兆府及三辅并京城内诸司诸使见禁囚徒犯死罪已下特宜释放其有犯未发觉者罪无轻重亦宜一切放免如有妄论告者以其罪罪之其官典犯赃不在免限顷者鱼朝恩夙有功勲委之戎事而徴求黎庶空竭闾阎加之广有贸易夺人贿利京城之内擅致刑狱恣行忍虐幽执无辜部领师人乖于抚驭资粮刻薄劳役烦苛恶稔衅盈自婴沉痼念其勲旧许以优闲令罢兵权遂其养疾而宗社降鉴神明所殛羸瘵不起旋至毙亡既往无追一切不问所管将士等同坐于王事各効忠【诏令作辛】勤是朕爪牙自致勲业并宜仍旧勿有忧惧盖以朕诚乖感物明未知人失于授任而臻此也今则虚懐引咎亲御禁戎特【集作必】加优宠以表劳绩其资圣寺禁人并追捕勘责等即宜并停然以王畿艰【集作多】矜恤疲人蠲税罢徭与之休息尚恐流庸罕复贫弱未安益用忧勤谅资损约京兆府百姓承前应欠负官物等委所由勘责实在百姓腹内者一切放免其在所由腹内者不在放限畿内官人手力资课及府官充职掌名额稍多所有【集作在】祗供不免烦费并诸县邮逓路次馆驿诸色徴科等一物已上并委中书门下与京兆尹即防计责取色目一一商量条件处置务令减省以息烦劳其诸司诸使廻易一切并停不急之务亦宜且罢农隙之后然准常式宣示中外知朕意焉
　　赦京城内囚徒制
　　门下朕以寡薄获守丕图恭【诏令作龚】黙思道克谨天戒常恐至诚不达景化未敷寅畏之诚寝兴在虑自纯阳用事灵雨愆旬麦虽有秋禾未尝亩有阻三农之候将贻百姓之忧是用斋心涤思祷于上下神祗云从自郊月未离毕膏泽不降忧勤益深虽水旱成灾阴阳恒数而刑法【集作政刑】失中或致愆伏岂信【集作简】孚有爽敬未诚欤嗟我矜人防于【集作于】刑辟当炎蒸之序在缧絏之中久积幽寃有伤和气所以引成汤之六事过实在予寛大禹之九刑诚存育物期于作解以救如焚其京城见禁囚徒死罪降从流流已下罪一切释放仍委中书门下即防理处分讫奏闻虽赦罪从轻或谓之长恶宥过无小寜失于不经庶空夏台用缓秋典宣示中外令知朕意
  </div>
  <div class="pagination">
   <a href="文苑英华_page380.html">
    上一页
   </a>
   <span>
    ...
   </span>
   <a href="文苑英华_page376.html">
    376
   </a>
   <a href="文苑英华_page377.html">
    377
   </a>
   <a href="文苑英华_page378.html">
    378
   </a>
   <a href="文苑英华_page379.html">
    379
   </a>
   <a href="文苑英华_page380.html">
    380
   </a>
   <span class="current-page">
    381
   </span>
   <a href="文苑英华_page382.html">
    382
   </a>
   <a href="文苑英华_page383.html">
    383
   </a>
   <a href="文苑英华_page384.html">
    384
   </a>
   <a href="文苑英华_page385.html">
    385
   </a>
   <a href="文苑英华_page386.html">
    386
   </a>
   <span>
    ...
   </span>
   <a href="文苑英华_page382.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
