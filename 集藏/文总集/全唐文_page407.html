<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 407 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 407 页/共 603 页
  </h1>
  <div class="content">
   臣某言：臣闻臣之事君，犹子之事父，苟闺庭之侍旷，晨昏之礼绝，拟议名教，得为孝子乎？臣自违天颜，二十馀载，身不趋宫阙之地，心不展乌鸟之诚，戴天向日，肝肺焦灼。况臣暮齿，筋力渐衰，以中人之材，当大藩之寄，智虑昏殆，政术荒疏，自揣封疆，固多败累，岂可使万人禀无德之令，四方兴尸禄之讥？形顾影，月惭岁耻。方今赫赫大国，髦彦如林，采於众才，必超十倍。伏愿陛下暂回慈眷，俯察愚衷，念苍生之疲，授能者之位。即微臣无妨贤之愧，大君有任用之明，得公论於绅，尽私诚於犬马。再以白首，获奉紫宸，备一刻於周行，实百生之荣耀。前後陈乞，烦黩圣聪，虽恳迫之未伸，瞻轩墀之已近，不胜之至。
    ○庐州进嘉禾表
    臣某言：得庐州刺史裴靖状称：“巢县百姓唐海，母丧庐墓，手自耕植，以备祠祭。无何，於粟田之中，辄产嘉禾，一本六穗，一本五穗。即时差录事参军朱宁丁宁考验，事状明白。”臣闻感天地者存乎诚，通神明者极乎孝，蕴而为精粹，发而为祯祥，上元与之献酬，後土为泄露。故使腾芳高陇，擢颖清秋，冠九谷之英英，增大田之蔼蔼。此皆陛下圣德茂，鸿化洽，名教立，风俗厚，生人之内有淳孝，灵瑞之下有嘉禾，迈风烈於前王，焕丹青於唐史。不然，何幽赞元答其若是乎？臣猥以钝劣，守风土，宣陛下之恩泽，抚陛下之庶，睹兹盛美，光荣耳目，不胜欢忭踊跃之至。
    ○谢赐冬衣表
    臣某言：中使某至，伏奉诏旨，并赐臣及将士冬衣等。来自九天，颁於下土，手捧目视，霞开雪凝，是何眇尔之贱质，膺此烂然之盛服，臣某中谢。臣久在藩条，无裨政术，每惧素飨之责，以成负粟之羞。陛下含贷优容，天覆地载，伏念微臣之羸老，且忧将校之寒Ё，赐之以衣服，宠之以光荣，俱无汗马之劳，已有维鹈之刺。虽君父德大，不求於所酬，而臣子感深，自期於必死。无任感恩恳激之至，谨奉表以闻。
    ○谢赐药方表
    臣某言：中使朱万春至，伏知圣旨念臣风疾，赐臣手诏，并赐御札药方四道。天使忽临，宸翰犹湿，跪捧惊越，不知所从，臣某中谢。前月九日，臣饮食失宜，误为热风所中，初甚沉顿，肢体不安，今暂调护，稍用衰退。优以微臣之疾，贻陛下之忧，降驷骑於云霄，出神方於禁掖，循端究末，味密思精，补神农之阙遗，蔑桐君之漏略。乾坤恩重，蝼蚁感深，将欲调和，已知平愈。此所谓半枯之树，遇阴阳而扶疏，既涸之鱼，值洪波而奋迅。仰天忭跃，地兢惶，惟两曜以鉴诚，何百年之可报。不胜感戴恳迫之至。
    ○谢手诏表
    臣某言：今月日，中使郭忠政至，伏奉手诏。以臣微疾，尚轸圣怀，日月私临於幽虫，雨露曲沾於旱草，感戴所迫，若无精魂，臣某中谢。臣初中风疾，状候颇剧，自蒙圣泽，特赐神方，酌和剂之宜，备甘辛之味，曾不信宿，已觉痊平。伏以圣意缠绵，此方神异，思虑超古今之表，重轻得损益之中，故以药攻病，如水灌火。且以鸿恩为汤饵，何荣卫之不调，以造化为岐和，何膏肓之不去？丘山至重，草芥极微，报恩之分，杀身後已。不胜激切危恳之至，谨奉表陈谢以闻。
    ○第二表
    臣某言：中使某至，伏蒙诏旨，褒臣政事，慰臣疾病，并示除改庐州刺史路应等。五色丝纶，九霄雨露，光华润泽，并集微臣，捧戴兢惶，无地容措，臣某中谢。臣伏见自淮而南，天下重镇，臣叨受旄钺，仅二十年，人无夭昏，岁属丰稔，瞻彼疆域，小有康宁，此皆陛下睿谋鸿化之所被及，岂臣薄劣自能政理。臣所患风疾，渐至降损，饭食甘，肢体便安，此皆陛下神方秘术之所攻疗，非臣调护所能平愈。伏见除改诸州刺史等，路应和而明，裴靖才而通，罗断而达，李正明强而毅，陛下或以赏授，或以能迁，或增之以宪司，或擢之以棘寺，实所谓宸鉴高远，睿奖宏深，虽虞舜官人之美，无以过此。臣才非申甫，恩重嵩华，惟地以彷徨，敢天之远近。不胜恳切之至，谨奉表陈谢以闻。
    ○上西川韦令公书
    优见自建功陇之後，天子念重，付托西蜀，拥旄伏节，垂二十年，能断西戎之股臂，凿南蛮之耳目，献骠国之弦管，摧芥蒂之横猾，四方仰首，威声赫然，是何才略如是之伟也！巴岷之人，蒙恩惠，被法禁，秋霜膏雨，不足为喻，是何教化如此之美也！於戏ｓ丈夫生於天地之间，功德富贵而已矣。今令公英姿玉色，照灼当世，勋业格皇天，崇高如泰山，若使图丹青，刻锺鼎，为有唐一世之盛，令公独得之矣。某顷不自揆，谬隐匡庐间，其所务者，不专文字，亦尝有意佐王治国之术，思树勋不朽之事。心长才短，难进易退，徘徊林壑，屡易星霜，齿发萧索，无所成遂，虽命使然也，亦实惭质钝。自成都违奉，驰心旌麾，高卑势殊，分绝干请。一昨恋慕滋甚，不敢宁处，因修状疏，并献拙文。不谓沧溟量深，转涵微细，猥见下答，仍赐褒宠。蓬荜之下，焕然有光，临风悚息，不知所措。某气性野直，寡俦少合，宇宙至广，迥无知音，遭逢知音，便是死所。伏惟令公上才宏识，杰出人表，律吕一动，变寒为温。伏知小生爰自兹日，至於没齿，无沉痼之恨矣。然九霄之鸿，假劲翮而飞者也；万斛之舟，假长风而逝者也。鸿与舟不翮不风，皆摧颓朽蠹之物也，安能自运哉？辄敢比况，轻尘视听。伏计令公发函之际，当不哂飞逝也。新文五章，音以赏奏，重干宗匠。伏惟俯赐省览，幸甚幸甚。
    ○上韦尚书书
    伏惟尚书云霄之禄位，陇之勋业，河海之宇量，青萍之操持，期事已形丹青，载在太常。野人复欲云云，则若咏沧溟之深，颂泰山之高，识者闻之，以为悠悠腐儒，仆不晓事，故略而不书。某闻兽饥思食，士穷思遇，此生物之常也。其有食不济，遇不至，常情必然。某则否，何哉？夫兰有香，虽植荟，必从风而扬之；士有道，虽混茸，必由人而彰之。某拜颜逾年，出入五谒，而善竟不闻於左右，顾不及於布褐，汩没尘土，造次羁旅，是缺行败德，充溢视听之深也，射矢失中，求正诸己而已矣。不然，即黄金之台，崔嵬造天，独不陪郭隗之後，从容而登之乎？然有志未遂於节下，将欲求遂於节下，伏惟少请详之，幸甚幸甚。顷年与友生数人，隐居庐山中，时包祭酒牧於江州，小子荒唐，曾以短书干之。包公声闻君子也，一言感激，因为远大。当是时，贤豪亻先亻先，满盈江湖，翕然以风概相与，亦屡为侯伯子有土者，行束帛之礼焉。其皆抗词不应，斯鹏一举之致，以方寸之地，久违宁觐，顾瞻归路，敢逡巡乎？昨奔走万里，得伸拜庆，慈颜怡怡然，喜其如人，亲戚邻里，亦会酒相贺，虽爵禄未及，而门户有光，稽古之力，实亦斯在。则古林之松桂，草堂之朋友，怀芳结念，相望於口，可胜言哉！今欲越三峡之湍濑，适九江之遐阻，以业就志，以家依山，清风白云，相与终岁。斯也者，非大官上列恢张特达之赐，则无以自振焉。尚书功德巍巍，与嵩华侔，善政如和羹，深仁类阳春，宠材拯困，多在辇下。今羽毛颓弱，大贤能煦而妪之，使其て飞乎？今鳞介蟠屈，大贤能泽而雨之，使其腾骧乎？顾之即荣重，委之即废贱，通塞之路，期於反掌，敢不虚中惕虑，敬俟遭值？伏惟非常施与之，幸甚幸甚。
    ○上襄阳楚大夫书
    天下有特达之道，可施於人者二焉：大者以位举德，其有自泥涂布褐一奋而登於青冥金紫者也：次者以财拯困，其有自粝饭蓬户一变而致於膏梁广厦者也。载羽毛颓弱，未敢辱公扶摇九万之势，家室空耗，今则困矣，敢欲以次者为节下之累，谓之何哉？载闻至诚贵直，至敬无饰，故以恳质之词，为述情之具，伏惟少留意焉，幸甚。载顷与友生数人，隐居庐山，其所学者，不独文章名数而已，意根於皇极大中之道，用在於佐王治国之术，常欲致君於尧舜，驰俗於中古，此乃小子夙夜孜孜不怠也。攻错未半，归宁蜀道。蜀之连帅，以载微有文采，遮使止住，小子亦隳产不应，扶持东下。意者欲开故山草堂，拂旧帙编简，晨昏之暇，终竟前志。一昨牵滞事故，不觉淹久，囊橐之资日竭，高厉之气日消，上无以供养尊长，下无以抚字孤稚，彷徨燥灼，内热如疾。每延想旧居，□霞在天，松桂绕屋，肺腹一久而九回矣。夫欲构大厦者，陵云之基形，宏敞之势兆，未备者榱桷朽坏而已，得不谓班亻垂惜之乎？铸宝剑者，负断犀之资，照含斗之气，所阙者淬拭发硎而已，得不谓欧冶惜之乎？载伏观大夫，起自尧山宰，奋臂游长安，以宏伟之才，进乎明君，不十数年，佩虎符，握龙节，有盛德勋庸於世，真天下特达之士也。载亦敢以肺肠之事干之，诚能回公方寸之地，为小子生涯庇休之所，移公盈月之俸，为小子度世衣食之业，使隐不遗亲，（阙）道以静，片言之下，大获素尚，即赫赫巍巍之称，当在寰宇之内，不在主客也。载闻蒲牢之锺，击之以莛箸，叩者之误也；ゴサ之舟，投之以秉庾，载者之咎也。今载欲发大名壮志，敢以细言诡数，上干高明乎？且常见前贤房大尉书赠张燕公云：“欲起自燕国公门下矣。”载亦欲感君之恩，望公之顾，使异日之谈，亦起自大夫门下矣。词理如此，不合经义，退自思省，终用惭愧。伏惟溟渤之浪，涵容尺波，幸甚幸甚，不宣。载再拜。
    ○与刘评事伯刍书
    聆夫子之善声满盈矣，世且多故，无缘会觌，开襟向风，劳止如何。馀友兰陵萧易简箧中获足下所制《穷达述》，高韵孤峙，词趣渊密，探圣贤性命之际，究天地否泰之理，固知殷纣之黄屋不为通也，颜子之陋巷不为穷也，使百世君子之知道益明，守道益坚，不汲汲，不戚戚，从容中道，斯立言之由也。顾惟短才，谬尝为文，伸纸始竟，百骸清快。敛挹已久，无可自道，因豫章王兵曹往，聊写梗概，不尽慨咏之万一耳。
    ○寄南海王尚书书
    尚书以雄才盛业，作镇南服，纡精诚之处，答天子之寄，百越清，幕士灿然，甚善甚善。公昔典九江，载在匡庐，被以淳仁，扇以清风，中林逋客，安乐无横，至於敞南轩之胜，开北楼之宴，缠绵樽，操觚发咏者，可胜言哉！尔後荣迁亚尹，承江陵之欢好，超拜容府，展襄阳之庆荷，违奉尊严，不十数年。伏以英姿，奋登云霄，光华富贵，ピ赫当世。某今藏遁山丘，作老书生，江湖重阻，礼数间绝，尚书或眇不虑，即小子旦暮，敢不驰心於旌戟耶？一昨径理扁舟，远离浔阳，不畏道路，时伸贺礼。属船隘热剧，饮食江水，度庐陵百馀里，防护无术，┲疾动作，药物荒乏，邻於委踣。以今月十八日达南康，使医工诊视，了未蠲愈。自揣气力，不任支持，遂祈戎使君致健步，持短书，并备旧文，缄结敬献阁下。运动不偶，婴此疾瘵，志竟莫伸，端绪未展。然不获睹节旄之重，挹政化之光，仰首向风，愁惋盈膺。伏计宣达聪明，悉善下贤，幸甚幸甚。三月中，冯翊严谟至山居，道杨秀才衡携挈口累，归心大府。此人气性岐嶷，有纵横之才，未遭知己，久见堙压，加以春驳，声音不振，如鸳雏铩翮，瞻云兴叹。况曩昔承欢，厚薄齐同，一旦流离，栖身失图，北游不可，立家无路，伏惟尚书大厦宏敞，能不以盖覆为意乎？伏枕陈露，兢惶展转，不宣。某再拜。
    ○答泽潞王尚书书
    某有旧故为南康郡太守，今年夏五月往游其门，至冬十月归山下，遂於江州卢使君处伏奉书问，并睹押衙卢从史所留示委曲。重词异礼，一何特达，捧读惭恐，若无凭依。伏惟尚书忠厚淳粹，发於大造，灵姿杰立，长材卓然，以社稷为生死，以勋庸为倚任，义感生於慷慨，闻望归於德礼，属思宏迈，远踪前人。由是天子以山东之利兵广土授之，使长於诸侯，盖有以也。夫翊王公之美者莫如贤，赞策画之利者莫如才，延纳优劣，不啻十百。如某者，一蓬荜士也，痴缓朴讷，无可采择，性嗜闲退，不求声利。顷在山林中，饮食药，保养性命。时运不适，即览阅六籍，或持竿钓鱼，以此竟岁。人世机事，视之懵然。不悟高明，横加鄙夫，手疏襟素，不师文字，是所谓尝苏草而掇兰蕙，簸砾石而拣瑰璧。欲自隗始，为天下士君子之先。伏知异日截犬戎，壹宇宙，拯民戴主，在此志也。念兹菲薄，无用裨补，况且多病，形惫气衰，不任策使，实贻败累。未获趋拜，谢恩铃阁。又南归日晚，酬答稽疏，瞻望旌麾，惶灼无次。古人有感一言、重一顾，期於殒越，请报国士，即小子平生之旨，岂无是耶？伏惟开怀察纳，不记疵吝，幸甚幸甚，不宣。某再拜。
    ○寄徐泗张大夫书
    明公材略横世，气为人杰，旌节森然，先镇东徐。静则近邹鲁之士，讲《诗》导《礼》；动则驾貔貅之卒，肃清淮海。名闻休烈，风动四方，节士义夫，孰不投心？甚善甚善，真天子文武大臣哉！载迂儒不才，越寻常间，敢以疏钝，切怀风概，如是星霜十周天矣。缅彼山川，辽萧条，世多械束，末由造请。复欲牵文字，试书功德，事无端绪，殆似行佞，怀缄浩思，殊郁郁不快也。值去年秋，有冠军将军李圆者，道来自东，状貌不凡，三扣柴荆。载意其伟士，延坐与语，语酣中起，议及剑术，云尝以青萍贶公，乃发筐箧，出阁下宝剑铭相示。载鉴裁不明，敢悬货人？因览文以异剑，睹剑以奇文，繇是凭之为聪明，依之为肺肠，恣陈芜秽，妄有纪述，摭拾冠军之行迹，郑重执事之美茂，得为通诚导意之因缘也。大凡人之有生，处而道德不滋於身者，窃两曜之光明也；出而功烈不被於世者，偷大君之组也。况乎属一词，屯一事，上不陈教化，次不叙志意，皆游言也，岂曰文为？一昨讽公之制，耸文豪爽，立意健激，首则见定忠固义之分，末则存策勋树绩之心。识者谓公异日必帅诸侯，荡蕃虏，拔锋燧於近塞，洗腥臊於绝漠，黄河九曲，为大国池沼，然後拜阊阁，和阴阳，炎炎赫赫，载勋盟府，岂独拥旄按甲，长於一方而已哉！载不量气力，庶慕区区之分，借如智虑短薄，无裨丝发，亦欲如班孟坚之比，为窦车骑刻燕然之石，公谓之何哉？载今蹶然飞书远闻，伏以冠军缘公而德彰，小子援公而思勇，即托记录之目，辄以《葛溪剑志》为名，属事相交关，谨偕寓献。贵贱不侔，礼实异仪，轻用尘忝，临风震悚。阁下或为休庇，若将献酬，张布锦缋，铺央麻，命使令问讯江君奔走之，仆山中茅舍，偶自详忆耳。不宣。载再拜。
    ○赠蕲州卢员外书
    去年春三月，某有谓暂出蓬户间，值麾幢将度浔阳，严太守命某为贰食之客，偶於末席，备聆嘉话，如和风扇春，膏雨润物，真可爱也。玉未醉，兰桡遽动，襟绪百端，郁郁不开。後有远役，南征千里，夏徂冬归，道路萧条，音尘寂灭，至此而已。今者有襄汉之役，实游郡境，誓将维舟，泄宣曩怀。一昨至蕲阳岸下，属日晏水阔，风猛波起，帆席张快，不可偃落，眄睐失徒，烟露苍茫，杳杳驰心，怅然无。某深山耕渔之人也，不求干进，贵贱之异，何缘区逼？窃向下风，听君子之议，采舆人之诵，若将时会，践升朝廷。伏知君侯必能明礼乐，补教化，翊大君於皇极，保苍生於仁寿。夫如此，则善人国之纪也，敢不恭敬乎，敢不亲爱乎？拳拳之衷，正在此耳。方迫行迈，稍趋北路，廷宾英华，恋慕滋笃。李山人丞以艺术日游门ト，问讯所止，将欲候起居，今故留之，用书写怀。其他文一轴，盖执贽也，非敢夸也。不遗细陋，或见光宠。但愿抵襄汉，病夫拂拭耳目而俟之。某再拜。
    ○寄赠於尚书书
    朱校书至，猥辱书问，并示孟处士碑篆端由。捧读弥日，跃无次。夫旌善人，采遗美，盖有位君子之所行志，岂伊薄劣，敢议民挥？言轻赐重，益用惶骇。又於朱校书处，恭睹制作，约数十篇，高格侔山岳，迅势拟波涛，迈气薄云霄，远思蹑鸳鸿，当世翰墨，都无此手，脏腑恍恍，至今悸动，斯可谓焕乎文章也。一昨奉辞伐罪，统貔虎之师，沉谋伟略，洞入神鬼，以镇则有制，以战则有威，巍巍赫赫，声振寰海，斯可谓盛乎武事也。文武吉甫，佐天子赞襄，使奸臣贼子无萌芽於祸乱者，我尚书之谓矣。小人君子，咸知幸甚。某一凡夫也，栖遁匡庐，垂二十年，读书不及於竖儒，把笔才於常谈，泯泯人世，邻乎强仕，斯亦不足畏也。然徒有愚妄之意，爱大名，慕大节，悬芳竹帛，为千古荣，勤勤恳恳，正为此耳。小子聆阁下之事业，英姿豪韵，迥如古人，私心欢喜，动作颠沛。况前旨稠叠，猥赐诱喻，令一至岘首，追赏风景。小生何人，当此珍重。诚宜奔走拜伏旌麾间，识征南之仪观，揖当阳之谈话，凝襟滞想，从兹泄露。属入夏多病，气力衰羸，火云始生，道路且远，瞻仰尊重，魂爽飘然，若望溟海，未知济涉。如此诚激，何缘上达，唯有简牍，可寄肺肠。今如特差祗舍人吕及自浔专往奉状，尘献铃阁。伏惟鉴察愚朴，不责狂瞽，幸甚幸甚。候问起居之礼，谨俟异日，此无多谈。
    ○谢李巽常侍书
    某官任进朝至，猥赐书札，并官告、衣服、鞍马等。开缄之後，伏知常侍不以载懦劣无取，飞章上闻，蒙授太常寺奉礼郎充南昌军副使者。此所谓天子厚泽，下润林泉，诸侯盛礼，曲沾固陋。思惟腆薄，何缘如是，五内惭愧，彷徨失从。某弱年不自揆，妄植强操，祖尚名节，尝以为静既砥砺以修道，动即功德以被世，故栖迟不进，垂二十年，虽迹在丘壑，而心非长往。且山木之挺者，忧良匠之不来，室女之容者，忧士夫之不娶，某虽孱愚，材貌俱微，实求知音，为之投诚。一昨候谒盛府，礼数优贷，降大小之严重，涵小生之阔略，顾问采色，若有所注。居未经时，荣命果来，变枯槁为美粹，易荷衣为簪组，起缔构於平地，生翼羽於雏っ。鸿渐之兆，始於兹辰，与夫寻常感恩，不同日而语也。诚宜掩山扉，别岩松，扶策病惫，祗赴所职。伏以归山之日，尝於甘子堂中，辄以私志，上广视听，尝恐道有所未立，学有所未周，遭值引遇，速贻败累，实欲姑务敛退，以备见闻。况江西为藩镇之雄，常侍负伊咎之资，署宾佐，四方倾耳，或主客悬绝，祗取笑焉，故向风敛手，不敢上道。又某童孺酷嗜山水，建中初，与友生数人，自岷蜀结心匡庐，始至甚病困，无以瞻结，偶获一地，蓬陋翳荟，苟取便易，未遑变更，含愤不快，如病毒螫。近者江州李使君以俸钱四万，为某买山，号三涧峰，在二林之右，孤岩绝壑，匡庐之左。坏褐破袍，沛然满箧，方将面云峰，构草堂，咏歌尧舜，绸缪松柏，报偿昔年之志。而去，是有始而无卒，有胸而无心，必当为猿谷鸟侧目相视，岂止於林惭涧耻而已哉？伏惟阁下道极上才之美，政布中和之化，昭昭德礼，揽接士庶，凡在草木，尚获畅达，区区鄙愫，冀见察纳。某幼小沦贱，胄绪逶迤，糟心服道，年甫强仕。比为四海之诸侯属意亦勤矣，礼则甚厚，实未随之。今常侍不问贤否，事出沉断，恩宠忽至，门户有光，衔涕感激，不知所措。则自兹日至於没地，出於阁下门阑矣，菲薄之质，已为阁下从事矣。夫如是，虽千里之外，犹趋奉左右也。伏计王公大人，雅量如渊，当见其遐远，树名异日，岂以一召违命，遂赐重乎？鄙人恃此，敢存俯仰，既乞守蓬荜，未获奔走，其官告人马辈，谨并使还府。久处荒野，词意疏芜，干犯尊严，但增惶恐，狂狷幸甚幸甚。
    ○答李巽再请书
    今月二十一日，谨遣家人楚山专奉状，伏计已达。任押衙至，猥赐书示，并官告、衣服等。戴荷之至，无任下情。孟夏渐热云云。即日某侍奉外，蒙恩常侍，开长者之怀，以国士见遇，拔自蓬荜，署职拜官，手疏缠绵，出於发。古人云：“屈於不知己而伸於知己。”今常侍知我，实获死所，捧读之次，涕激肝心。假如时命不偶，溘死朝露，平生志气，已无所恨。若齿发犹壮，前途未失，即立（疑）之忿，庶几贤达。故前启求息山林，更自磨砺。报答之分，正在此矣，伏惟曲赐鉴察，免贻听荧，幸甚幸甚。其官告、衣服、鞍马等，欲留告身，为与职名相联，欲留白衣，又与公服同对，舍一取一，窃未合度，谨令并却附上。伏惟委曲鉴照，下情恳望。
    ○答李巽第三书
    专使孟温朝至，再蒙示及，招诱诲谕，激切倍剧前书之赐。议者云：“得地千里，不如一士。”阁下以泰山之高，就蚁蛭之卑，损折威重，一至於此，是何节士义夫之不投心服体，是何藩臣方伯之不师谦降礼，是何浇风弊俗之不易邪蹈正，是何奸臣贼子之不悛暴畏义？君子动气，小人手，熙熙相贺，如见中古。如载之不肖，犹夫人也，常侍之引遇也如是，况今有贤於载者乎？是知剧辛赵往，邹衍齐来，抑有以也。夫丈夫处世，诚宜种道德，树勋绩，颓年急节，慨如不及。然才短而好进者败，谋人而不审己者危，三尺童子，明详斯旨。伏览书示，阁下又许与过以远图，伏计俯示，鄙人实恐孤负聪明，视听失所，以铅刀为重器，以散木为良材，反覆思量，益用惭惕。是以前後勤恳，少求退息，欲磨钝使利，拂昏冀明，蹄涔之内，灌泻涓滴。料新营山居，松桂未盈尺，圩墁未快乾，即阁下已在凤池矣。此不揆懦劣，敢希提携，助君治国，裨补万一，若素尚饱满耳。某昧於机要，识且迂疏，敢恃深知，累竭肺腑。傥允遂鄙志，从容林壑，野人之诚也，敢不欢愉以受赐？或固使愚陋，周旋幕府，诸侯之礼也，敢不恭以俟命？此进退之分，系於主不系於客也。意有虔切，不觉费词，伏惟再垂览察，幸甚幸甚。
    ○答卢大夫书
    贞元元年八月二十五日，野人符载再拜顿首，上书於观察使大夫卢公：某伏见古人，或出以行道，或处以向晦，皆其德不昧，其迹不辱者，以其立身之本固，动静之法铟也。载顾散细之材，无榱桷之用，违力妄进，祗冗沛。故庐山南往有一亩之宅，有友生五人，切切，更迭鼓琴，意者拟立诚矩，师避地避言之义，岂曰嘉隐，以干闻达？是月二十一日，贤都水弟叔侄至止，伏奉书谕，猥加词饰，捧缄开读，光曜林壑，蕴蓄惭惧，若无凭依。伏惟大夫天子硕臣，包甫冠申，文武皇皇，作藩於唐，以河海之广，涵游泳之物，曲存惠好，俯慰憔悴，则士君子相顾而言曰：“以方伯高明之尊，以野客草茅之贱，尚能降损怀抱，招纳以礼，况四方多士，得不望尘钦义，奔走於下风者耶？”方今江湖上接鲸鲵之地，皇帝以襟带轸虑，授大夫以安之。恭闻旄钺之至也，政不烦，吏不扰，帷幄多贤杰，军旅有叙事，黎人熙熙，各遂生性，爰及岩谷，亦云逍遥。是知凡在府荫，孰不幸甚，载诚宜被荷服，蹑ハ，拜跪於旌戟之下。常以山中气寒，婴内藏之病，高风摇落，浸欲增剧，未申悃款，良用震恐。候羸形支持，堪自兴运，端神肃气，侧听精微之论。伏惟少赐鉴烛，以达愚悃，幸甚幸甚，不宣。载再拜。
    ○从樊汉南为鹿门处士求修墓笺
    庐山山人符载顿首顿首死罪：夫仁义扬显朗，德之充也，惠慈被幽昧，仁之原也。窃见故鹿门孟处士浩然，纳灵含粹，伏儒杰立，文宝贵重，价吞连城，一旦殒落，门胤陵蔑。吁嗟丘陇，颓陷荒圃，形或异斧，高不及隐，永怀若人，行路慨然。前日办觉佛寺岘首亭恭睹明公垂意拳拳，将墓文表随封起窀穸，ト境绅，瞥闻嘉声，风动兴感，偕至踊跃。然垂休务当时，从善贵流今，阁下外迫军旅程使之剧，内劳宾客俯仰之勤，牵耗星岁，未遑指顾，尝恐旦夕，飞践廊庙，缠绵深旨，郁纡不写，则处士之风流精爽，沉翳厚地矣，或好事者乘而射之，孤负夙志矣。伏惟阁下醇仁盛德，覆乎草木除，除恶彰善，发於乡党，割省庶务，凝神晷刻，盼睐官属望则疑首尾，实足以副士林之翘翘，慰羁魂之冥冥。事关教化，不主名誉，伏惟虑之始终之，幸甚幸甚。
    ●卷六百八十九
    ☆符载（二）
    ○邓州刺史厅壁记
    国家自禄山犯德，五兵勃起，毒流天下，於邓最剧。是州也，地宜政事，与他郡不类，故得详备而记之。按《天官书》：“角亢之下为邓。”邓侯吾离之国也。本楚地，六国时属韩。秦昭王三十五年取韩地，南阳郡，既灭韩，徙天下不轨之人而实之。至两汉间，多封勋庸大臣、外戚主家。气高野旷，地方千里，控二都之浩穰，道百越之繁会，藩阃桐柏，陂池江汉，商於临汝，环我股臂，故自前代至於我唐，战争攘夺，千载不息，多为暴强者攻取之。其望雄，其俗豪斗伉健，尚畋猎，藏亡匿死，横猾难制。其有临之者，疏致不中，辄失声实。
    天宝十五年春，鲁炅自商州刺史御史中丞领是州牧。是年六月，二京陷於胡虏，虏帅阿史那、王立、李节来寇我焉，鲁接战，大败之。其明年春，逆将武复围我焉，鲁培墉补卒坚峙，自据正月至於八月不下。他日绝食，整旗犯出，彼将乘病而困之，反手与斗，贼颇横溃，因退保我城焉。鲁屯居顺阳山谷中，积数月。肃宗皇帝升宝位灵武，诏加御史大夫襄邓节度，复牧我垒，完葺如故。至德初，寇仇灭定，颍国公来以御史大夫代鲁公之政。先是有骁将李钊、梁崇义者，二人素齐名，皆负威望，会来朝京师，钊得授权柄，崇义不欲出其下，攘城纵迹，因杀而并之，代宗含垢务理，未即显戮，遂署为襄阳节度，是州隶焉。崇义以受命之际，状不明白，蒙秽跋扈二十馀年，晚节谋叛，无臣子道，天子命淮西节度李希烈诛之。希烈无妄生衅，复以怒取，使宿贼封有麟主张焉。建中四年，希烈僭逆於梁，诸侯之师荷戟四会，有麟亦婴城自守，连攻不拔。景寅岁，皇帝厌乱，淮西始定，连帅陈仙奇裨将李季汶来讨之。季汶雅有胆略，以机擒敌，以诚誓众，遂枭有麟以闻。是时天子尤宝邓为咽喉之地，以为兵戎之後，黎人破碎，苟非贤哲，不能生活，乃诏尚书金部郎中王公绥而治之。
    其始至也，宣天子之恩泽，使民沐浴之，垂方伯之教令，使民承受之，然後以大诚受物，以至信结物，以元机运物，以严禁肃物，构坏竿为庐舍，销遗镞为锄耜，伐蒿莱为场圃，掘腥秽为泉井，交父子之欢，正夫妇之伦，依仁化者，如水赴壑。首年而富，中年而教，季年而政成，其籍版自四千户至於万三千户，其藏屯粟自三千斛至数（一作四）万斛，其馀饰传遽之舍，作栖旅之馆，储什器之用，盖馀力也。先是有奉天御侮臣十数辈，上多其功，既侯王之，复赐得公田五十万亩，以我郡壤宽且腴，将并力焉。公以为邓在邦畿千里之内，诡随授与，则上以耗天子之地，下以贻齐民之困，坚秉古制，不输尺土。此又政之殊尤者也。
    於戏！民之生也，如鸟兽然，饥食渴饮，难驯易骇。名公端士，承时之平，因俗之阜，或以智力理之可也。若移之於疮毒之後，非德信积中，和粹发外，以诚被物，如父爱子，则何以臻於此！夫人君在上，百辟在下，其欲正生人之性命，敷大中之教化，扶淫僭之风俗，行明白之刑赏，非有功者，则不得操其柄焉。故刺史於他官为重，汉制秩中二千石，冠进贤，银印表绶，隼龙节，盖所以大其威而昭其德也。今天下郡国，仅四百馀所，上忧黔首，垂意於理，有淳政被民者，增秩赐金，如汉宣帝时。济济多士，作民父母，遐迩一德，同思於理，则雍熙仁寿文化，岂其远乎？载寓游乐土，闻公抚凋瘵之民也善，故书宇下，以贻为政，或足文行佞，亦无取焉。自贞元二年夏五月，郡公名氏品秩，迁授雄剧，年代浸远，亦列叙其次，使将来者览之，端如贯珠也。五年八月十五日记。
    ○江州录事参军厅壁记
    录事参军之於郡县，纪纲也，车辖也。纲弛则目疏，辖抗则载输，政之成败，亦繇是也。自汉魏以还，历江左，郡有督邮主簿；国朝省掾主簿，复为录事参军。其於勾稽失，纠愆谬，省抄目，守符印，一州之能否，六曹之荣悴，必系乎其人也。其人强，其务举，其人困，其务削，循名考实，岂容易哉！况浔阳古郡也，地方千里，江涵九派，缗钱粟帛，动盈万数，加以四方士庶，旦夕环至，驾车乘舟，叠毂联墙，威猛则腾口以飞讪，阿懦则腹非而生诮，重轻之得，尤难其人。陇西李尹少昌，切玉弗刂锺之利也，恪勤强毅，当官而行。其於公家也，不掩善以蔽才，不隐过而贷非，不苛细以作烦，不阔略而破方，刚柔疏致，雅得其度。繇是官府有程准，案牍无留闲，游我宇下，清风凛然。是时郡守李公，以巨鹿超异之政，来领此郡，内用六条，外理百姓，使人人门户兴行孝睦，井赋均一，然後从容郡ト，时与羽衣缝掖讲黄老言，其馀枝叶节目，委於有司而不领。故李君得以息心奉法，上事牧守，下督寮吏，畅於中，发於外，人无间言也。夫士无贵贱，尊有道也，位无大小，观有政也。苟素飧碌碌，俾躬处厚禄，虽多亦奚以为？是宜书录事之美於壁间，耸善而儆不肖，盖《春秋》之微旨矣。先是此庭此宇荒凉亵黩，端士不履。今前後有修竹，左右有廓庑，穆然清邃，皆自我焉。聊记述之，序遂以李君为首，亦所以重绩而新厅也。
    ○襄阳北楼记
    天时有晦明，人情有舒惨，或感瘁交构，郁凝不发，非登高远眺望，则无以疏达其气，导冲和之性焉。蔼蔼襄阳，山水之乡，徵南兴岘亭之赏，贤王造北楼之胜，缅邈千载，遐襟一致，静操其旨，得不根柢於是乎？然势胜则同，制作乃异，请得本末而言之。先前之人，公舍之内，特达危榭，以瑰硕之材，树洼杂之地左右荟，顾视生熟，人莫能登，甚无光辉。我公怀之，思有所致。会异日官府无事，携邹生、枚叟之客，高步纵睹於城之墉，次於北隅，大获伟地，公竟符曩意，据陴不去，元机一发，楼在吾目。由是振陈成新，拔卑为高，经营鼓智，才力什一，笑之下，峨峨横空。襄人骇之，谓灵物佐助，不然者，何以不殚货，不峻程，不罢民，而成不朽之绩，容易若此之甚也？夏五月辛巳，公欲亟逞遐瞩，亦既乐只，为食肴酒，聚宾而登之。异其势隐轸，气崇融，上乘百雉，旁压万井，飞陛虹指，长槛云截，陵昭回而永睇，关万态之纷纠。楚山无际，汉水远去，郢门商雒，微茫天外。当是时，大火炎炎，里如燔，更簟骤盥，躁灼不解。及其燕也，即窈霭静深，端和肃清，轻飙四来，冲闼动扃，座宾相顾，如在颢气。况乎春之发舒，秋之寥，固不言而胜矣。壮而不侈谓之范，作而不费谓之智，登降有序谓之礼，享宴有惠谓之仁，道崇者声辉，位大者物举，绅君子，咸谓为此楼与羊公岘亭不没矣。若掘客土，斩异材，砻他山之石，夺齐人之力，肆浩荡之观，穷靡之乐，实曰凉德，贾谤不暇，亦文者何述焉？野人鲰劣，备详公明白这实，敬扬休休，为来者大猷。五年六月十五日记。
    ○五福楼记
    人之气刚而直，灵而无方，欲其全也，唯其所养。故处卑陋则こ恙惨怛，而邪僻淫戾生焉；居高明则遐旷博大，而和平康乐生焉。其或将移志气，张耳目，耸形体，使百祥九德，沛然洋溢，台观不作，孰为起予？是以我尚书刘公有丽谯之制，建嘉名者，其有旨乎？曰太乙五福，游乎神宫之三年也。先是兹楼北向之厅也，穹崇宏敞，实惟古制。公之家每断大事，行大宴，威仪四设，必在於是。绅笾豆陈乎上，麾幢锺鼓罗乎下，虽庭阶灿烂，诚则伟矣，而直视南墉，云物悠然，苍茫雉堞，若生远思。以聪明斡材智，以光华照城壁，百堵之上，忽生飞楼，连甍沓ㄆ，攒倚碧空，离坎之地，新陈对列，相与饶借，赫然公府。自下而望之也，若鳌山冠云，蜃气横天，霓裳鹤驾，缥缈仿佛。及其登也，居颢气之中，坐青霞之侧，惝恍自顾，谓生羽翼。二江东注，万井如画，耳闻天语，目视鸟背，□山岑，山与云齐，风从中来，肌骨凄凄。於戏！胜不终屈，必有伸也。天作蜀国，殆万馀祀，前人厥陋，我能补之，恢贤豪之轨躅，成藩阃之雄观，何其英特也。公涯岸气业，杰出无侣，神用迅密，参乎化机。尝以至公笃信，佐故太尉之幕，二十年矣，宾主神交，中无猜肠，薨落之际，以柄授手。居无几，今天子双旌千乘而褒宠之。熊罴井络，实为天府，号令政化，风行雷动，自缨弁至於椎髻，鲐背至於稚齿，莫不冠带其法制，饮食其恩信。曾未周岁，炎炎休声，然後结构之兴，出我馀力。况其新栋宇，重威容也；陈享宴，均慈惠也；肆观览，省风俗也；采讴谣，裨政教也；岂止穷欢娱，供视听，临江迟客，当宵待月而已哉！有部从事符载，扬盛迹，刻贞石，镇梁益，使百世君子，知五福之巍巍也。
    ○梵阁寺常准上人精院记
    峰恋不峭，无以为泰华；院宇不严丽，无以为梵阁。此寺之有此院，犹头之戴冕弁，目之悬眸子，有阙是者，谓之禺昂丈夫，其实诬之矣。蜀郡豪也，其民侈而夸者有之，其土腴而哗者有之，偶得静地、黄金以梯梵阁，据龟城、犀浦之间，背郭六七里而遥，摆喧傲俗，已有真趣。及履吾之精院也，非天云而高，非川泽而深，非江海而远，非山林而静，满庭多修竹古树，乔柯密叶，扶疏胶曷，其下向有茅斋洞。启晨朝日出，光照屋栋，一闻锺磬，焚香扫地，其心泠然也。亭午无人，经行林中，凡鸟不来，时闻天风，其形飘然也。沉沉子夜，清宵绝，唯馀皓月，铺轩洞牖，其气凝然也。夫人之神不灵者，耳目泥也，居处芜也，思虑昏也。苟身栖清净之域，目睇澄鲜之境，心游寂寞之地，虽妄想有金城汤池之固，不得与吾为敌矣。馀为六尘组织，因於忏洗，尝与一二善友，跳身此来，高僧达客，微言相诱，刹那之下，我得本性，况复主人栖处偃仰，动淹星岁哉。院主姓瞿氏，真释种也，行业如主璧，标韵如松鹤，毗尼大藏，启其关锁，坛场之上，郁有风称。弟子以羸漏之质，入旃檀之林，自闻馨香，身意快乐，故书美以示於道流，欲使後之君子，游其地，睹其文，明其人，知馀词之不卤莽也。丁亥岁正月辛，国家郊天之日也，试太常寺协律郎摄监察御史符载厚之记。
    ○黄仙师瞿童记
    郎州桃源桃花观，南岳黄洞元居焉。有弟子姓瞿字柏庭，年十四，太和未散，嗜欲不入，傲然怀厌世之志。大历四年庚寅岁，自辰溪来，稽首宇下，愿荫道域，厕役隶之末。仙师以慈物轸虑，遂许之。虽处童孺，给侍甚谨，在丑不弄，率性恭默。每旦暮仙师，修朝拜之礼，摄斋庄之色，焚香扌追磬，叩头擎跽，如临君父，如是者积一二岁不衰矣。或往往独行，入洞中，根究深处，信宿方返。仙师让之，辄云：“偶造佳地，遭遇神圣，耳汇气、草木、屋宇、饮食，使人澹然忘情，不乐故处。”因求愿偕往。仙师曰：“灵仙之府，必在左右，然尚幼小，谓所至之地，不即尔也。”无何，有丹砂之役，领至襄阳市。之下，齐人浩扰，则瞑目不视，神气醉泥，返至逆旅，通宵而後醒。问其故，捧手对曰：“太朴散坏者久矣，今之人圆冠方屦，以诈相尚，以利相市，馀所不堪。”方大骇其说，不敢以常仆仆之。其後数以前事请，仙师亦有意将逝，属暑雨坏道，不得果去。
    八年癸丑夏五月甲辰晦，正衣服拜诀於户外，自言灵期逼近，难可留止，请自是往，至日月合於鹑首，复近於兹地焉。仙师少加抚爱，未即听遣。室有同学道士朱灵辨者，恐童子精神慑懦，为妖邪所攻，将欲载丹笔符而御之。童不怿，且多傲词，云他辰之相见，岁在降娄矣。庭际有大栗树，远人不过数仞，遂背行冉冉，从树旁灭没化去，有声隆然，如风飘雷震。众以为事出言妄，怪愕失次，驰告邻落，四围而索之，千崖沉沉，漠然无声。洞西行一二里，有巨蛇，威猛甚盛，自道中拖腹横据，势不得近。次至於东隅，见右足八指，罗印於地上，折弱八枝，纵横插植，若志冥验之数，馀不复睹。
    先是未潜景之日，割芝圃间，获珉石，圆大如五铢钱，朗莹可爱，跪而授师曰：“此秦客所弃棋子也，幸加秘护，後有符契。”仙师、灵辨状之不昧，惜向时之无断，亻免然发箧，复睹故物，其惭愧慕望者，可胜言哉！後经时，曾白昼假寝，辄幻罔而至，备申抠衣之敬，诊其容态，但以承事尊上为疲耳，至於日者之约无替焉。
    仙师以建中元年自武陵卜居於庐山紫霄峰下，古坛石室，高驾颢气。载弱岁慕道，数获践履其域，话精微之际，得与闻此。太息良久，自感悟曰：神远人乎哉？道远人乎哉？夫瞿氏之子，受天之气，生人之世，百骸六脏，非有卓然异色也，以一诚之志，唯岩洞是慕，彼秦人之宅，尚得而往。况仙师遁迹空山，垂二十年，根之以浑元，守之以太和，遗肢体，冥耳目，息归於踵，神舍於素，窈窈冥冥，中含至精，方将入天地之门，游化初之原，磅礴万物，不见其朕，岂迟鸾鹤之驭而满其道欤？门人先往，而师资尚淹留尘世，天其意者以时人溺於膻腥，汩乱正气，多札瘥夭昏之患，使布阴德，大拯生命，符三千之数耶？弟子风波之民，不能自拔泥淖，继芳金籍，徒以区区文字，纪其糟粕，不亦悲夫。然庶示於好事者，共为起予之地耳。贞元元年八月二十日，符载记。
    ○襄阳张端公西园记
    南雍州地灵气爽，号为雄胜，岘山汉水，环抱里。东西主人有问於我，我或致让其地，荆、扬、淮、楚之不侔也。繇是侍御史张公得风景之高朗，依连帅之仁爱，遂此一庐，作为宅居。居有园，园在万山东五六里，檀溪西三百许步。南值汉高庙正相当，佛宫数四，举岑峦逦迤，苍苍松桧，尽为庭木；前有名花上药，群敷簇秀，霞铺雪洒，潋滟清波；後有含桃朱杏，的荫霭，殊滋绝液，甲冠他囿。每天清云净，雨霁风息，山僧羽客，洎簪缨好事者，亟来从之。开轩设簟，耳目祛旷，煮茶摘果，动至酣乐。出门为人寰，宴居成山林，自中得，万累何远。故公用是上才，草闻风声，旧齿曩曹，翰飞青冥，令手操财赋之柄，心希夷之际，人谓官薄，我有浩气，屈伸通塞颓如也。即西园之地，实张公营道之场也，是何栖心拔俗之遐旷也如此。载匡庐遁客，目游履践，故辄书众美於素壁之上，使异日造辟疆者，遂用之为导云。丁丑岁六月庚午，推历者以为金畏火而伏之日也，符载厚之记。
    ○锺陵东湖亭记
    雷霆风雨，荡阳之积也；河海川谷，泄阴之凝也；楼观台榭，宣人之滞也。天气郁则两曜不明，地气塞则万物不生，人气壅则百神不灵。我常侍李公，架崇冈，作新亭，导百骸，理七情，用斯义也。况斯郡也，翼轸之所照烛，江湖之所ぺ射，扼七城，控百越，地侔千乘，艘驾万舳，王臣聘客，环至吾府，将有以省风而修好也。我有善地，不筑不盖，我有樽酒，不斟不酌，其将欲敛诗人《葛屦》之刺乎？甚不然也。先是东湖汗漫，与江边际，秋潦备助，人忧为鱼。故相齐公筑塘以御之，厌杀水势，且便车马，尽绩则懋，为涂或微。而洪之民盖累钜万口，噫息雷动，嘘气雾散，繇是行里者骈肩碍踵，不得周旋焉。我常侍作桥以张之，其修也可以发二矢，其广也可以方两轩，结构高标，揭蘖孱颜，白昼晴虹，东西竟天，恢里之迫隘，通乡遂之回环，千轮驰，万蹄驱，浑浑浩浩，水流飙骇。盛矣哉，泽民利物如是其伟也。
    公乐斯桥之豪大，慨斯桥之孤峙，常欲建亭卜势，迭为光华。会春物含秀，啸领宾从，亟来乎其上，相与牵率，履行而东，连冈萃然，横我步武，以为兹地必答前志，喜形於色，竦身而登之，即果若真宰以万古之胜待我矣。平坳漏，削涯岸，鸿盘数仞，不知А土，真天造也。公纡密思，计校呈状，万材已构，他人不知。於是匠受令，吏受命，谈笑眄睐而亭成。其望也神张，其登也形端，其高也渠渠，共邃也耽耽，横四栋以焘，辟八扉而呀豁，飞廊连轩以翼翥，旁舍杳霭而云合。然後回首永睇，从风开襟，当轩万井，直视千里，西山逦迤，横拥辽，占护苍翠，古来无人，一朝此地，久归我。每良辰嘉客，思有宴赏，辄具肴酒，其为欢娱。天晴日宴，湖光入座，寂寞虚彻，眇然四去，或无鸟过，不辨空水。於戏！牧锺陵之民，五改火矣，首年而衣食富，二年而奸慝禁，三年而礼让兴，大抵以清净惠慈为理本，刚明正直为化基，与民同欲，万户一令，遂用无事。里中或谣曰：“李公不愉，吾何以居？李公不室，吾何以逸？”夫如是，即斯亭斯榭，士林君子犹以为固欤。异日捧飞诏，拥丹毂，霈然为霖，沃旱濡焦，彼之斑白童稚，徘徊於阶墀轩闼者，即羊公之岘首，召伯之棠树，讴歌思慕，尤在永久而不在兹日也。载尝忝从事，重游旧所，猥获登践，陋颜一开。顾兹盛美，瞽蒙有颂，然事光而材薄，多见其不知量矣。是亭居东湖之上，因请谥之曰“东湖亭”。
    ○长沙东池记
    诸侯之封茅受土，荷天子心膂之寄者，有旌旗车服之盛，有生杀赏罚之重，宜有以鼓锺池榭而张大之。况长沙大郡也，江山亘千里，道途控百越，有主人焉，有大宾焉，浑浑四来，击楫摩轩，主人苟不以享宴观游而礼之者，即诗人以为褊，故我有东池之制焉。壬午岁，皇帝命御史中丞杨公领湖南七郡之地。公方厚简重，气岸恢大，以文章礼乐，藻绩德义，践右史，历文昌，登少常伯，朝廷之休声茂绩沛然也，以素望膺盛拜。故捧诏之日公卿贺，登车之日道路喜，下车之日童老庆。期月而苛细去，周岁而兵食足，三年而风俗清，即观游池沼之作，出於馀力矣。
    先是佛庙之旁，有泉焉，阴流沮洳，不能措杯於其上。加以隙田数百亩，硗瘠渗漏，不产嘉谷，莞莎蒲稗，狼藉纽织。公以重价偿僧而求之，僧满志也。於是相地形，鉴水路，掘卑壤，筑高岸，尽东其势，氵亭深注浅。公以美利侉铖而营之，民悦随也。居是累月，池成。大水既潴，长江（阙二字）平澄无边，天空境明。一来临，百骸以清，江湖思远，著人襟灵。右有青莲梵宇，岩岩万构，朱甍宝刹，错落青昼；左有灌木丛林，阴蔼芊眠，不究幽深，四时苍然，柯叶吟风，声若哀弦；自北徂南，邈悠悠，鹳鹜凫，差池淹流，太阳晨曦，金波瞑浮，气象诡怪，恍惚瀛洲。湘西有山，黛色沉沉，或时无风，影堕池心。中间乃背城之局束，追风物之遐旷，盛啸宾客，泛舟而游。驻彩旌，动兰桡，逍遥远去，兴随趣往，萦涯绕屿，不记沿溯。晤言始欢，间以壶觞，丝桐缘云以凄切，罗绮从风而翠灿。有美一人，蛾眉婵娟，绮袖自障，清歌采莲，声发波中，宛宛神仙。当是时，忧者泰，褊者旷，劳者逸，忄昏者爽，豁七情之底滞，荡百灵之疴恙，岂比夫高阳习家之醉，同年而语哉？何长沙之卑湿，贻绅君子之虑也。
    夫贤达之蕴才智也，不得其时，即腾陵宇宙，鼓铸万物。且兹地也，朝为蹄涔，夕为蓬壶，茫茫平地，波澜在我。识者睹公之为事也，量细以度大，详近以徵远，伏知异日必能成天下之务，利天下之物，斡运元化，燮调正气，致君雍熙，与咎夔为徒者，於此而见之矣。载顷年庐岳，尝辱公颜闵之顾，贺荣拜宠，自旧山以来，拂拭孱弱，屡陪游泛。睹盛美而不书者，君子或以为阙也，乃抉讠叟才，颂贤能，以耀乎将来者也。
    ○土γ镇保宁记
    夏口至西南四百里，其山曰西塞，其镇曰土γ。山镇相距，可百馀丈，崖岸中断，呀然摩霄，大江浩浩，横注其下。其馀控荆衡，走扬越，气雄势杰，网连水汇者，盖数千里。此天用设险於吴楚也，苟边将不虔，化为豺狼，以一鼓之铁，一丘之木，撑斗键锁，绝流东溢，则江介之胜，吞八九於镇中矣。在昔僭吴偏宋，或攻或守，年代纷纶，莫可悉数。永泰中，代宗以董秦为淮西节度，是镇隶焉。秦素凶戆，昧懵王度，乘先朝宽大之典，幸是地咽喉之固，虽无跋扈之志，而多割剥之暴。至於士民工商，连樯如云，必将沿於斯，氵斥於斯，主守者乃高其门闳，厉其威容，恣奸吏巧诬，听部伍强丐，误差毫厘，诱入罪地，输其缗钱、鱼盐、丹漆、羽毛，小则半取之，大则竭索之，愁痛之声，雷动宇内，小人君子，咸谓为蛮貊之域。无何，李希烈自裨将驱除董秦，夺其兵柄，其土γ之民，方组织祸阶，军食不足，督索之酷，倍百前政。甲子岁，希烈大逆不道，皇帝震怒，命宗臣曹王皋肃将天威，诘诛暴乱，节制江西之事。春二月，王乞灵宗庙，一战而克，故是镇复归於我。远近皆辍涕为笑，句愉相贺，枯骸瘠体，脱去担负。然否则倾矣，而未甚泰。元年夏四月，国家裂诸侯之地，俾大夫卢公藩壤沔鄂，以江蕲等六大郡属之。车始至而气肃清，令始设而轴辖满盈，和始扇而鱼鳖不惊，浃辰之下，旧染污俗，咸与保宁矣。昨野人出自山林，来谒上郡，帆次於槛侧，卒不识禁，将不呵问，无逗遛於时，无裒敛於货。向至暮夜，则渔者唱，樵者和，荡荡然罢鸣柝吠犬之惊。於戏！昔登太行，摧轮之险，今践通衢，如砥之泰，非所托遇仁贤，所守用德义，则孰能致此欤？是知王者之御四海，得贤而治，失人而乱，诸侯之守封略，以德则固，恃险则亡，其犹影响耶？况大夫宽仁惠和，文武光明，存易简为约束，万夫知禁，倚诚信为政令，千里自化，变我浇俗，浸为贞淳。若察近以远，则他日手持陶钧，心运动植，嗤嗤横目，知受其大赖矣。小子感前後之殊事，乐人庶之服悦，故为《保宁记》以献，敢无愧词。贞元景寅岁夏五月三日，山客符载记。
    ○保安镇阵图记
    甲子岁，我王克蕲春之明年也，是时天子居梁州，丞相司徒勉出於陈留。逆竖乘是，遂为六合鲸吞虎踞，使宿贼杜少诚长短兵三万，方将拔蕲取黄，济江而南，至於五岭，尽以天子之地悬自受署焉。春二月，逆师自穆陵、阴山、白沙三大关支下而进，威声炎炎，如无枝梧。缘道逻守，已陷六七，我师汹然，少阻气势。王感慨激三军，沉略通神明，以为是镇地胜而险固，卒薄而孱弱，彼必知我，将锐志而图之，设伏众，戎尽殪可也。乃命兵马使伊慎杰帅骁悍四千人，衔枚宵入，张诸栅之卒，伏於莽间。贼裸（阙）来，以蝥弧偕登。於是中军一鼓，万夫雷呼，内兵乘高而唐突之，伏卒陵背而芟割之，红旗拉风，长戟如倚，晨暮三接，朱殷渎，获马牛百万蹄，斩首数千级，其馀毙踣疮，皑皑枕籍者。遂大筑京观，以为武功焉。由是氛雾荡八方，日月丽大幽，凶丑怀缔构，江淮完性命。江淮而南，父子夫妇无仆虏之患，皆一举之力也。故自希烈乱常，天下拥兵之诸侯，议鸿勋茂绩者，莫敢承风焉。先是包大夫佶司天下之赋，将自扬徂荆，万樯峨峨，不得安动，ム我之捷，即陆驱车，水方舟，惊飙骇云，集贡於天王。君子为我王之勋绩也大，宜载太常，刊鼎铭，岂独续简素而已。载忝宾介，厕之末，得备书事，扬公休声。贞元元年七月二十日记。
    ○甘露记
    大唐壬午岁，南阳张公宰上元之二年也，有甘露降於庭梧，霭霭，如雨非雨者数日。县大夫谦，不敢自道其美。胥徒洎邑之缁黄幼艾，以状闻於连帅。连帅表奏於天子，天子嘉之，优诏宠答，焕然光曜。癸未岁，复降於庭梧。夏四月，馀自淮南罢去丞相府，将假道以归，主人备劳饯之礼，遂盛於杯器以示予。予取前箸以尝之，即薰喉淬齿，液不及咽，而腑脏涂然矣。辄自揣大化之精，而计之曰：夫天地无私也，至虚也，寂然不动，感而遂通。若御物之心诚，万人之气和，为祥云也，甘露也；或御物之心淫，万人之气冤，为繁霜也，苦雨也。动於此，形於彼，自开辟至於兹日，无他理矣。夫如是，张公之政，徭赋调欤，仓廪实欤，风俗厚欤，人民乐欤。不然，则何嘉祥元贶锺於邑也如此？繇是言之，二千石至於六百石，主有土之教化，操生人之性命，正即为祯祥，邪即为妖，得不严心直志，静操理本，上答神明之旨乎？茂宰之时政也。张君名集，某郡某里人也。其馀风猷义行，存乎碑颂，此不书。甲申岁十月一日记。
    ●卷六百九十
    ☆符载（三）
    ○江陵陆侍御宅宴集观张员外画松石图
    六虚有精纯美粹之气，其注人也，为太和，为聪明，为英才，为绝艺。自肇有生人，至於我侪，不得则已，得之必腾凌绝，独立今古，用虽大小，其神一贯。尚书祠部郎张ロ字文通，丹青之下，抱不世绝俦之妙则天地之秀，锺聚於张公之一端者耶？初公盛名赫然，居长安中，好事者卿相大臣。既迫精诚，乃持权衡尺度之迹，输在贵室，他人不得诬妄而睹者也。居无何，谪官为武陵郡司马。官闲无事，从容大府，士君子由是往往获其宝焉。荆州从事监察御史陆沣字深源，洎令弟曰灞、曰润、曰淮，皆以文行颖耀当世，故含藻蕴奇之士，多游其门焉。秋七月，深源陈宴宇下，华轩沉沉，樽俎静嘉，庭篁霁景，疏爽可爱。公天纵之思，有所诣，暴请霜素，愿奇踪。主人奋裾，呜呼相和。是时座客声闻士，凡二十四人，在其左右，皆岑立注视而观之。员外居中箕坐鼓气，神机始发，其骇人也，若流电激空，惊飙戾天，摧挫斡掣，霍瞥列，毫飞墨喷，ㄏ掌如裂，离合惝恍，忽生怪状。及其终也，则松鳞皴，石岩，水湛湛，云窈眇。投笔而起，为之四顾，若雷雨之澄霁，见万物之情性。观夫张公之艺，非画也，真道也。当其有事，已知夫遗去机巧，意冥元化，而物在灵府，不在耳目。故得於心，应於手，孤姿绝状，触毫而出，气交冲漠，与神为徒。若忖短长於隘度，算妍媸於陋目，凝觚舐墨，依违良久，乃绘物之赘疣也，宁於齿牙间哉？呜呼！由基之弧矢，造父之车马，内史之笔札，员外之松石，使其术可授，虽执鞭之贱，吾亦师之。如不可求，从吾所学，则知夫道精艺极，当得之於元悟，不得之於糟粕。众君子以为是事也，是会也，虽兰亭、金谷，不能尚此，或阙歌颂，取羞前人，命鄙夫首叙，诸公得挥其宏思耳。
    ○上已日陪刘尚书宴集北池序
    才智宏杰者其人尊，政教易简者其民泰，时节和畅者其游盛，地形盘郁者其宴雄。我尚书刘公，挺天姿之英特，采人心之愉乐，乘上已之暄淑，趣北池之汗漫。操四驾，腾百祥，皇皇煜煜，气象飘动，真高会也。况乎九天之泽，滂沱下澍，新握龙节，保宁坤维，苟或风流褊俭不耀，是则欲憔悴宠荣也，岂承荷锡命之意乎？岩岩西蜀，古称天府之奥也，江山数千里，羌蛮万馀落，岁时风俗豪侈，凡所好尚，奇伟谲怪，遭值此际，得摅胸襟，故尤为壮观矣。先期旬日也，严经术，洗涯岸，洞篁，炽台榭。有事之辰也，拥幢盖，揖宾客，寅及於近郊，及於北池。其降车也，鼙鼓发；窝登舟也，丝桐揭；解缆也，百戏作。览水府，摧江蓠，叱天吴，拉冯夷，跃龟鱼，腾蛟螭，召琴高，啸宓妃，引蓬壶以回泊，若云蔚而霞帔，一何壮也。及乎耳烦目剧，绵趣静境，稍自引去於空阔，水波不动，四罗郡山，簪裾坐於天上，思虑游於象表，又何旷也。观夫水嬉之伦，储精蓄锐，天高日晏，思奋馀勇，实有赤县，两为朋曹，献奇较艺，钩索胜负。於是划万人之浩扰，豁一路之清Г，南北稳彻，中无飞鸟，爰挂锦彩，从风为标，烂然长虹，横拖空碧。乃计才力，量远迩，一号令，雷鼓而飞，千桡动，万夫呼，闪电流於目眦，羽翼生於肘下。观者山立，阴助斗志，肺肠为之沸渭，草树为之偃悴。揭竿取胜，扬旌而旋。观其猛厉之气，腾陵之势，崇山可破也，青天可登也，若使移於摧坚陷阵之地，宁有对宇宙乎？夫文质殊涂，古今异宜，君子作事，得时也。是都也，有军旅焉，有南诏焉，有西戎焉，尚或以清流激湍，一觞一咏，为宾客之娱者，是不知变也，而识者ㄉ之。其观一时之能事，成千古之休烈，在今辰也，岂与夫永和少长咸集，同日而言哉！载自顾薄劣，尘厕下介，谬处陈璋之任，被命首叙，敢逡巡乎？请赋八韵，以耀兰亭诸子也。先是故太师韦公，因是令节，课宾寮赋诗，乃取诸黄裳以为韵。今尚书继之以青，盖欲使其五色相宣耳。
    ○九日陪刘中丞贾常侍宴合江亭序
    井络，万方之奥区也；重阳，四序之佳节也；合江，一都之奇胜也。张此筵者，中丞刘公焉；监此军者，常侍贾公焉。是亭鸿盘如山，横架赤霄，广场在下，砥平云截，而东西南北然也。场中罗崇牙大旆，亭上列雕盘玉。主人与宾，朱紫烂然，相与峨冠揖让而临之。雷鼓震动，壶觞波涌，山川风景，凌轩入坐。地形胜，天气嘉，人心洽，三者既极，遂成欢娱，不知醉之无从也。夫和乐之在人心也，未尝不激於衷而形外，此自然之数。是言也，其故何哉？《礼》曰：“有为而为之。”曩者藩隅变故，主帅殂殁，而子继弟及者有之，毒民杀吏者有之，逐将攘位者有之，兵戈一动，膻腥数岁。今坤维祸起，太尉公薨落，山川之所控引，兵车之所杂蹂，蕃蛮之所连属，师漏於涓滴，衅成於波澜，安危之计，悬在丝发。我常侍沉断元机，发如飙驰，以眄睐之力，移山丘之势；我中丞聪明英杰，动与神遇，承要约，当谈笑间，万形施张，已在灵府。遂乃推大诚，布大赏，诛横猾，拔隽异，息老稚，洗故瑕，一日而声作，浃旬而恩被，盈月而政成，森然万户，与令清净。麾幢之所至也，自耆耋至於童孺，瞻其马首，拜其玉颜，唯恐其不为父母也。故兹会之宴赏，今日之愉乐，与彼登桓景之山，落孟嘉之帽，饮菊酒佩绛囊者，岂同日而言哉？於戏！非常侍无以康护全蜀，非中丞无以恢建盛烈，熊罴二美，辉映一时，若使载事者聆而书之，可以耸忠良而惊奸慝也。载忝幕府之旧，谬亲文翰，凭良会之奇胜，来群情之踊跃，敢竭思虑，纪其风流。至於登临眺听之兴，烟霞草树之状，即存乎大雅六韵之什，此无备焉。
    ○中和节陪何大夫会宴序
    中和，王节也，万国承之，光洪庆也。夫天地之大德曰生，发生这盛气曰春。春之於孟也，萌动而方微；於季也，发泄而过强；唯促春木德乃茂，沃生人之恺乐，洗万物之枯槁，当三阳之正中，凝四气之太和，以正星鸟，以推律度。五年春，皇帝负黼，临前殿，酌天心之美，顺人情之煦妪，启襟宸於高琼，建嘉名於振古，遂下明诏诏天下，以每年春二月朔旦为中和之节焉。凡八九州，舟车所至之域，莫不向风蹈跃，承顺帝则。即今日之会，我岳鄂连帅御史大夫何公，盖所以祗明诏、宣德教而欢万民也。夫景不和，无以破昏蒙之气；地不雄，无以壮光华之会。且观夫广场削平，空迥无涯，黄鹤前峙以峥嵘，大江旁注而逶迤。朝之日晴阳始升，镜清无尘，高杨如烟，拂冠垂绅。主人乃揖乎英僚上介，洎簪裾耆老之客，相与罗拜於北向，已而叙登於阼阶之上，脱剑笏，百戏具举焉。旌旗飘飘，马鸣萧萧，始金鼓以一振，忽端立而扬镳，铁衣铮纵，白羽在腰，列高的於虚碧，翻大旆於回飙。既而铿丝桐，耀丸剑，齐入体以岑，涌而川注。暄风徐来，春日未剑，美人盘跚，缓步前墀，态生横波，怨拂蛾眉，感青春之不再，歌失实之离离，音绵眇以切云，块远放而如遗。乐及于繁奏，爵及于无算，检一变至於欢，欢一变至於醉，莫不载时之交泰，饮公之惠洽，恬悦餍饫，充塞脏腑而已哉。大夫涵青云之器，极黄裳之美，忠厚方直，清明而深，竭至忠以辅国，启大诚以御物。下车於江夏，自始至於兹日，德行浃人於骨髓，礼义泽人于思虑，馨香问望，久而益茂。故地方千里，民盖百万口，亲爱如父母，威畏如神明。利剑水镜，日悬户牖，此所以无留讼，无冤志，熙熙穆穆，为清淳之俗焉。今天子以皇极大中之道，居鸿宝之位，垂二十载矣，如天之覆，如地之帱，如春之仁，如秋之威，神圣聪明，文武温龚，侔羲农之遐想，轶唐虞之绝轨。况乎稷、契、咎、夔，︳谟其内也如彼，韩侯、申甫，辑柔其外也如此，则何忧乎北边，何患乎犬戎？异日也，若飞诏发来，大夫有鼎铉之拜，则天下之理，又未可量矣。鄙夫朴野，亦承玉之一人也，授教序述，惭无措，请咸赋八韵，用极中和之美焉。
    ○鄂州何大夫创制夏亭诗序
    丰城有神剑，非司空无以发沉塞，扬光彩，为天下之大宝；江夏有善地，非亚相无以起雄峙，作亭榭，为天下之至胜。虚极必盈，晦极必明，开物之务，系於贤者，此自然之理也。先是郡中寺曰头陀，名与碑并，登临锺萃，大□气色，下配砾石。公政教既备，游心佛寺，慨此颓落，乃沛然而张之。耸阿阁，矗长槛，严像设，炽台塔，凡所相好，皆鼎新也。方务剪伐，用探胜会，一时景欤。值甘心{冖米}入，意谓粹绝，馀将获之，乃缘後殿，穿窈窕，出乎苍莽之巅，果有实境，待我而启，万古不偶，今为知音，通塞之际，若有感也。观乎经营之初也，铲ゃや，堙坎[
VDC]，斩榛苦，掘株，翳荟扫尽，天形嶷然，山川□气，一朝喷泄。公智动於内，形象於外，口疏手指，焕然成亭，侈俭无过，因归於中当。於是延宾介洎郡之士君子，相与开襟而登之，殊解乎氵泱漭，驾峥嵘，压夏口，撑大别。开井於砌下，拥城於宇後，倚槛凝立，在青冥中，连山积水，悠悠渺渺，长想一去，周流物表，何如宇宙，於此为细。繇是言之，因知公宏迈可以拔幽陋，材智可以陶品汇，应用不测，与造物者为徒乎？崇崇夏，籍南岘，何羊祜之事，齐芳永久。夫诗者比兴而咏志也，凡我登览盛美，惰傲无述，岂文士之意乎？况主人唱首，韵铿金石，得不搜思，上承献酬？请咸继大夫之後，赋六韵之作耳。
    ○甘子堂各赋一物诗序
    甘子堂，近取嘉木以名之也。戊寅岁，常侍李公陋旧制，画新制，兹堂一构，官舍增气概，巍然也。堂中广数筵，环轩有六ト，ト有雅琴古籍，绘图篆隶，砌下有短松弱柳，兰荃芳社，名花百品，罗植左右。自春阳至於Ё寒之际，夫尝不铺霞叠雪，照烂庭庑。新花骤发，不留故，态佐以壶酒，与宾娱之，其兴宴当高会，虽登山临水，不敌也。或月满清夜，帘帷沉沉，洞开群扉，敛衽端坐，此际有以见公万累去，百灵集，气冲寥廊，与古为徒，岂独驰心政术，区区於锺陵之氓而已矣。是知此堂也，外可以延风景，内可以辅性灵，改作之思，符规中律。请因此所睹一物赋三韵，极书当时之美，使将来君子，知李公有深旨焉。
    ○送薛评事还晋州序
    十八年秋七月，馀自浔阳来赴丞相府，与评事始相值。初揖其风貌，次聆其嘉话，终览其篇咏，如游三山，入仙洞，沉深窈{穴条}，稍造异境，烟霞草树，别有姿状，使人澹然忘归也。夫诗之所主，大者存讽刺，备劝戒，观风俗之美恶；细者眄江山，采云物，导性情之幽滞。评事公之什，才思凝远，高韵孤枝，跃出寥廓，至於天池，云飞鹤去，不可附近。尚使名声落，晚岁不偶，斯乃执文柄者之咎也，薛生何有哉？广陵握手，秋往汾晋，渺渺长路，萧辰气清，想君马上见落叶，听候雁，一吟一啸，自有遐趣，亦足以开游子颜也。千里之别，勿复恨恨。
    ○送袁校书归秘书省序
    国朝以进士擢第为入官者千仞之梯，以兰台校书为黄绶者九品之英，其有折桂枝，坐芸阁，非名声衰落，体命轲，不十数岁，公卿之府，缓步而登之。袁生富有春秋，挺豪健之姿，心气刚明，端行美文。馀始见於海昏，抵湓浦，西游长安，长安士大夫甚多之。日者昌黎韩公尹京兆，朗鉴之下应乡试，浩浩千辈，生为甲冠，繇是为闻秀才焉。天官侍郎以判铨调士，生涉高级，繇是授雠校之官焉。於戏！人之生也，患词不修，诚不立，苟进取行己者尽并，生也欲逃问望，傲富贵，其可得乎？去年秋，有休汗之请，来觐於伯兄，展礼於亚相，棣萼增кк之盛，宾主得厌厌之乐。道光事备，青春北归，柳茁帝里，兰芳省署，啸侣持觞，吟弄风月，藉藉当年，为乐何如。走以嘉礼，一来江夏，相值於诸侯之馆，因得与群彦赋祖行诗。实亦从此旋归旧隐，偶长松老鹤，为度时之适，岂复以华鬓为肺肠之虑哉。中朝组君子，大半皆匡这庐之旧，间阔久矣，为馀揖其休畅也。
    ○送崔副使归洪州幕府序
    今四方诸侯，裂王土，荷天爵，开莲花之府者，凡五十馀镇焉。以礼义相推，以宾佐相高，长城巨防，悬在一士。苟人非髦彦，延纳失所，虽地方千里，财赋百倍，有识君子，咸举手而指之。我主君常侍李君，以南昌军ヘ辟於崔君，真得贤也。崔君名税字文约，天资方厚，气色淳重，有端正之行业，有操断之利用，柔则水顺，刚乃山峙，工文章，善笑谑言语，饮酒可百觞，交朋好，与游者如攀琼枝，坐瑶圃，油然竟日，而不知厌也。始以贞干调补义兴尉，参河南府军事，割而不细，旷而能断，踪迹清直，风声郁然。是知动公卿之顾，走郡府之檄，士林籍籍，有自来矣。十六年冬，洛阳抵襄州，历江夏，将祗承本府之命。大夫何公，上才硕望，作镇兹地，十四年矣，急才爱士，与饥渴等，每宾客至登膺门下陈榻者，辄损折威重，降就礼数，欢愉周旋，襟期洞开。况与常侍交分重丘山，疆场连风烟，见我从事，暂如会面，不得不留连缱绻，以道平生之意乎。繇是穷胜赏，酬宴醵，景无徒尽，花不浪发。江夏郡东有黄鹤山，山中头陀大云精舍、颢师竹院、惟一师茶圃，又有东城石壁，壁前有桃李树千株。泽国多雨，芳华久困，适值寒食前後，天野清明，众花齐发，火然雪白。是日也，或嗤丸剑之跳跃，鄙丝桐之嘈Γ，大夫乃减徒御，挈琴酒，相与屡游乎其间，遭右而坐，触阴而息，雅杯徐行，微微春风，好鸟一声，为我笙镛，往复如此，弥旬累昼，皆所以竭主人之志，尽公约之欢也。明发理棹，黯然愁慕，南浦悠悠，别如之何。於戏！古人云：“良辰、美景、赏心、乐事，四者难并。”今实并之矣，常恐後会追之不及，恨恨正在於此耳。公约得不思之乎，得不念之乎？展布才力，好辅君子，以成宾主之美，乃所望也。副相视事，久困倦剧，未能操觚抒思，故小生敢於叙述，冠於首章，不知惭怍之无从也。请咸赋春中一物，为道路之志。
    ○送卢端公归巴陵兼往江夏谒何大夫序
    乙岁，主君以清净之理，治洪州之三年也，侍御史卢公，自江夏展礼於我。来之日至往之日，凡甲子四焉，享劳租，慊然不足，即客之重轻可知也。将行，主人赋五言诗一首，韵谐金石，光宠道路，亦命酬和，璨如编玉，顾谓部从事符载序而导之云。端公名泰卿，字成业，有当世才干，瑰玮磊落，不萦苛细，工为文，能读三略六韬。观其发论指画，规横宏拔，真卓然之士也。中岁轲，窜逐江湖，萍泛云游，二十馀年。常侍於公有松柏之心，有管鲍之知，故再游长沙，一至锺陵，相望益重，相欢逾剧。方翻骅骝之足，簸周鹗之翮，电发千里，风生九霄，岂止於实其装橐而已哉？盖通塞有时，难与命言，悠悠北归，怅望如何！山有木，工则度之，常时而语矣，况在其封域焉。载知副相必起羸发困，结揽贤杰，延於参画之地，宁使涉洞庭波，视木叶落，归守蓬户，饥饿旦夕哉？勉矣风水，唯当痛饮，醉高秋之别。
    ○送卢端公归恒州序
    今天子缵嗣鸿业也，雨露滂然，洗濯八荒，藩隅安谧，交修聘以侍御史卢君奉本府司空王公之命，以乘马玉帛展礼於我焉。夫使之来也，拥万里之传，结四邻之欢，大或议兵食，细即道款曲，重轻之齐，悬於俯仰，非才人快士之选，即何以当之？端公少而能断，壮而宏远，练时务之画，负豪爽之声。始至也，其气直而肃，其词逊而婉，其仪恭而和，折旋应对，雅会机要。我太尉公悦而延坐与语，目为隽异，颜色礼数，横加其间，可谓宾之秀发者也。繇是先太师之意达，贤司空之礼备，胸襟之志也展，宾主之好也深，则皇华之美，尽在此矣，亦何必诵诗三百，然後为得乎？太尉南康公作坤维之梁柱，二十三年矣，大勋大德，播塞宇宙，藻藉今古，迥无其曹。明司空英姿粹气，授於天造，忠厚义烈，继芳前休。异日也，合德同心，翊戴是思，勤於王家，康活民庶，小子见史臣载事之笔，濡翰流离之不暇也，实近为司空手而遥知。端公徘徊此地，久而弥畅，太尉严馆戒吏，厚饩具牢，米禾刍薪亦如之，唯恐其超然道别也。端公感惜恩货，屡回徵驾，自去岁之凿冰，至今岁之流火，方遂其行焉。蝉鸣ィィ，凉飙欲动，缭绕长路，愁怀若何。九月、十月之交，想端公下太行，抵常山，停车骑，拂霜雪，严城旦开，矛戟如林，复命於双旌之下，赫然有光也。主君以尊重之命，下介引而叙之，抽毫之际，临深履薄之不啻也。咸赋四韵，以代杂佩之赠焉。
    ○送卢侍御史赴王令公幕序
  </div>
  <div class="pagination">
   <a href="全唐文_page406.html">
    上一页
   </a>
   <span>
    ...
   </span>
   <a href="全唐文_page402.html">
    402
   </a>
   <a href="全唐文_page403.html">
    403
   </a>
   <a href="全唐文_page404.html">
    404
   </a>
   <a href="全唐文_page405.html">
    405
   </a>
   <a href="全唐文_page406.html">
    406
   </a>
   <span class="current-page">
    407
   </span>
   <a href="全唐文_page408.html">
    408
   </a>
   <a href="全唐文_page409.html">
    409
   </a>
   <a href="全唐文_page410.html">
    410
   </a>
   <a href="全唐文_page411.html">
    411
   </a>
   <a href="全唐文_page412.html">
    412
   </a>
   <span>
    ...
   </span>
   <a href="全唐文_page408.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
