<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 14 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 14 页/共 29 页
  </h1>
  <div class="content">
   自尧舜之帝汤武之王皆赖明哲之佐博物之臣故臯陶陈谟而唐虞以兴伊箕作训而殷周用隆及继体之君欲立中兴之功者曷尝不赖贤哲之谋乎凡天下所不理者常由人主承平日乆俗渐敝而不悟政寖衰而不改习乱安危怢不自覩或荒耽嗜欲不恤万机或耳蔽箴诲厌伪忽真或犹豫岐路莫适所从或见信之佐括囊守禄或疎逺之臣言以贱废是以王纲纵弛于上智士郁伊于下【郁伊不伸之貌】悲夫自汉兴以来三百五十余嵗矣政令垢翫上下怠懈风俗雕敝人庶巧伪百姓嚣然咸复思中兴之效矣且济时拯世之术岂必体尧蹈舜然后乃理哉期于补防决壊枝柱邪倾随形裁割要措斯世于安宁之域而已故圣人执权遭时定制步骤之差各有云设不强人以不能背急切而慕所闻也盖孔子对叶公以来逺哀公以临人景公以节礼非其不同所急异务也是以受命之君每辄创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不达权制竒伟所闻简忽所见乌可与论国家之大事哉故言事者虽合圣徳辄见掎夺何者其顽士闇于时权安习所见不知乐成况可虑始苟云率由旧章而已其达者或矜名妒能耻防非已舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其幽愤者也【孝文帝时贾谊请更定律令列侯就国周勃灌婴等毁之屈原为楚三闾大夫上官靳尚妬害其能忧愁愤懑遂作离骚经】夫以文帝之明贾生之贤绛灌之忠而有此患况其余哉故宜量力度徳春秋之义今既不能纯法八世故宜参以霸政【八世谓三皇五帝也霸政谓齐桓晋文也】霸政则宜重赏深罚以御之明着法术以检之自非上徳严之则理寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下密如荐勲祖庙享号中宗筭计见效优于孝文及元帝即位多行寛政卒以堕【隳】损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚达权救敝之理也【左传齐桓公伐楚责以包茅不贡王祭不供晋文公召王盟诸侯于践土管仲相公子纠而射桓公此并权变之道也】故圣人能与世推移而俗士苦不知变以为结绳之约可复理乱秦之绪干戚之舞足以解平城之围夫熊经鸟伸虽延厯之术非伤寒之理呼吸吐纳虽度纪之道非续骨之膏【庄子曰吹呴呼吸吐故纳新熊经鸟伸此道引之士养形之人也】盖为国之法有似理身平则致养疾则攻焉夫刑罚者治乱之药石也徳教者兴平之粱肉也夫以徳教除残是以粱肉理疾也以刑罚理平是以药石供养也方今承百王之敝值戹运之防自数世以来政多恩贷驭委其辔马骀其衔四牡横奔皇路险倾方将拑勒鞬辀以救之岂暇鸣和銮清节奏哉昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞二百当斩左趾者笞五百当斩右趾者弃市右趾者既陨其命笞挞者往往至死虽有轻刑之名其实杀也当此之时民皆思复肉刑至景帝元年乃下诏曰笞与重罪无异幸而不死不可为民乃定律减笞轻捶自是之后笞者得全以此言之文帝乃重刑非轻之也以严致平非以寛致平也必欲行若言宜大定其本使人主师五帝而式三王荡亡秦之俗遵先圣之风弃苟全之政蹈稽古之踪复五等之爵立井田之制然后选稷契为佐伊吕为辅乐作而鳯凰仪击石而百兽舞若不然则多为累而已
　　崇厚论【愚曰凡物薄者易败厚者难毁后世习俗日非而欲崇厚焉正论也】
　　朱穆【本传穆字公叔常感时浇薄慕尚敦笃乃作论】
　　夫俗之薄也有自来矣故仲尼叹曰大道之行也而某不与焉盖伤之也夫道者以天下为一在彼犹在已也故行违于道则愧生于心非畏义也事违于理则负结于意非惮礼也故率性而行谓之道得其天性谓之徳徳性失然后贵仁义是以仁义起而道徳迁礼法兴而淳朴散故道徳以仁义为薄淳朴以礼法为贼也夫中世之所敦已为上世之所薄况又薄于此乎故夫天不崇大则覆帱不广地不深厚则载物不博人不敦厖则道数不逺昔在仲尼不失旧于原壤【原壤孔子之旧也礼记曰原壤之母死孔子助之沐椁原壤登木而歌曰狸首之斑然执女手之巻然从者曰子未可以已乎夫子曰亲者无失其为亲故者无失其为故】楚庄不忍章于絶缨【説苑曰楚荘王赐羣臣酒日暮烛灭乃有人引美人之衣者美人援絶其冠缨告王趣火来上视絶缨者王曰赐人酒使醉失礼奈何欲显妇人之节而辱士乎乃命左右与寡人饮不絶冠缨者不懽羣臣百余人皆絶去其冠缨乃上火也】由此观之圣贤之徳敦矣老氏之经曰大丈夫处其厚不处其薄居其实不居其华故去彼取此夫时有薄而厚施行有失而惠用故覆人之过者敦之道也救人之失者厚之行也往者马援深昭此道可以为徳诫其兄子曰吾欲汝曹闻人之过如闻父母之名耳可得闻口不得言斯言要矣逺则圣贤履之上世近则邴吉张子孺行之汉廷【宣帝时邴吉为丞相不案吏曰夫以三公府案吏吾窃陋之子孺为车骑将匿名逺权隐人过失】故能振英声于百世播不灭之遗风不亦美哉然而时俗或异风俗不敦而尚相诽谤谓之臧否记短则兼折其长贬恶则并伐其善悠悠者皆是其可称乎凡此之类岂徒乖为君子之道哉将有危身累家之祸焉悲夫行之者不知忧其然故害兴而莫之及也斯既然矣又有异焉人皆见之而不能自迁何则务进者趋前而不能顾后荣贵者矜已而不待人智不接愚富不赈贫贞士孤而不恤贤者戹而不存故田蚡以尊显致安国之金【田蚡武帝王皇后同产弟为太尉亲贵用事韩安国为梁王太傅坐法失官安国以五百金遗蚡蚡为言太后即召以为北地都尉】淳于以贵势引方进之言【翟方进成帝时为丞相淳于长元后姊子封定陵侯以能谋议为九卿用事方进独与长交称荐之也】夫以韩翟之操为汉之名宰然犹不能振一贫贤荐一孤士又况其下者乎此禽息史鱼所以尊名于前而莫继于后者也【韩诗外传日禽息秦大夫荐百里奚不见纳穆公出当车以头击闑脑乃精出曰臣生无补于国不如死也穆公感悟而用百里奚秦以大化礼大夫殡于正室士于适室韩子曰史鱼衞大夫卒委柩后寝衞君吊而问之曰不能进蘧伯玉退弥子瑕以尸谏也】故时敦俗美则小人守正利不能诱也时否俗薄虽君子为邪义不能止也何则先进者既往而不返后来者复习俗而追之是以虚华盛而忠信微刻薄稠而纯笃稀斯盖谷风有弃予之叹伐木有鸟鸣之悲矣嗟乎世士诚躬师孔圣之崇则嘉楚严之美行希李老之雅诲思马援之所尚鄙二宰之失度美韩棱之抗正贵丙张之宏裕贱时俗之诽谤则道丰绩盛名显身荣载不刋之徳播不灭之声然知薄者之不足厚者之有余也彼与草木俱朽此与金石相倾岂得同年而语并日而谈哉【刘攽云然知中当有后字】
　　文选补遗巻二十一
　　钦定四库全书
　　文选补遗巻二十二
　　元　陈仁子　辑
　　论
　　昌言论【愚记书注昌言曰昌当也又曰或作谠谠直也是昌言乃言之直而当于理也特有虞之昌言足以班征苗之师是可以言而言也统之昌言不足以戢戚宦之横是未可以言而言也然使统负此忠鲠不一言之则是将终无人言之也言不行于一时直长存于万世不谓之昌可乎】
　　仲长统【本传统字公理山阳高平人参丞相曹操军事每论说古今及时俗行事恒发愤因著论】
　　理乱篇
　　豪杰之当天命者未始有天下之分者也无天下之分故战争者竞起焉于斯之时并伪假天威矫据方国拥甲兵与我角才智程勇力与我竞雌雄不知去就疑误天下葢不可数也角知者皆穷角力者皆负形不堪复伉埶不足复校乃始羁首系颈就我之衔绁耳夫或曽为我之尊长矣或曽与我为等侪矣或曽臣虏我矣或曽执囚我矣彼之蔚蔚皆匈詈腹诅幸我之不成而以奋其前志讵肯用此为终死之分邪及继体之时民心定矣普天之下赖我而得生育由我而得富贵安居乐业长养子孙天下晏然皆归心于我矣豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神暴风疾霆不足以方其怒阳春时雨不足以喻其泽周孔数千无所复角其圣贲育百万无所复奋其勇矣彼后时之愚主见天下莫敢与之违自谓若天地之不可亡也乃奔其私嗜骋其邪欲君臣宣淫上下同恶【左传泄冶誎陈灵公曰公卿宣淫人无效焉杜预注宣示也】目极角觝之观耳穷郑衞之声【武帝元封三年作角觝戏音义云两两相当角力角伎蓺射驭故名角觝】入则耽于妇人出则驰于田猎荒废庶政弃亡人物澶漫弥流无所底极信任亲爱者尽佞谄容説之人也宠贵隆丰者尽后妃姬妾之家也使饿狼守庖厨饥虎牧牢豚遂至熬天下之脂膏斵生人之骨髓怨毒无聊祸乱并起中国扰攘四夷侵叛土崩瓦解一朝而去昔之为我哺乳之子孙者今尽是我饮血之冦讐也至于运徙埶去犹不觉悟者岂非富贵生不仁沈溺致愚疾邪存亡以之迭代政乱从此周复天道常然之大数也又政之为理者取一切而已非能斟酌贤愚之分以开盛衰之数也日不如古弥以逺甚岂不然邪汉兴以来相与同为编户齐民而以才力相君长者世无数焉而清洁之士徒自苦于茨棘之间无所损益于风俗也豪人之室连栋数百膏田满野奴婢千羣徒附万计船车贾贩周于四方废居积贮满于都城【废居有废有蓄乘时射利】琦赂宝货巨室不能容【琦玮也抱朴子曰片玉可以琦奚必俟盈尺也】马牛羊豕山谷不能受妖童美妾填乎绮室倡讴妓乐列乎深堂賔客待见而不敢去车骑交错而不敢进三牲之肉臭不可食清醇之酎败而不可饮睇盻则人从其目之所视喜怒则人随其心之所虑此皆公侯之广乐君长之厚实也苟运智诈者则得之焉苟能得之者人不以为罪焉源发而横流路开而四通矣求士之舍荣乐而居穷苦弃放逸而赴束防夫谁肯而为之者邪夫乱世长而化世短乱世则小人贵宠君子困贱当君子困贱之时局髙天蹐厚地犹恐有镇厌之祸也逮至清世则复入于矫枉过正之检老者耄矣不能及寛饶之俗少者方壮将复困于衰乱之时是使奸人擅无穷之福利而善士挂不赦之罪辜苟目能辩色耳能辩声口能辩味体能辩寒温者将皆以修洁为讳恶设智巧以避之焉况肯有安而乐之者邪斯下世人主一切之愆也昔春秋之时周氏之乱世也逮乎战国则又甚矣秦皇乘并兼之埶放虎狼之心屠裂天下吞食生人暴虐不已以招楚汉用兵之苦甚于战国之时也汉二百年而遭王莽之乱【汉至王莽篡位二百一十四年云二百者举全数】计其残夷灭亡之数又复倍乎秦项矣以及今日名都空而不居百里絶而无民者不可胜数【孝平帝时凡郡国一百三县邑一千三百一十四道三十四侯国二百四十一地东西九千三百二里南北一万三百六十八里入户一千二百二十三万三千六十二口五千九百五十九万四千九百七十八此汉家极盛之时遭王莽丧乱暨光武中兴海内人户凖之于前十裁二三边方萧条略无孑遗孝灵遭黄巾之冦献帝婴董卓之祸英雄棊峙白骨膏野兵乱相寻三十余年三方既寕万不存一也】此则又甚于亡新之时也悲夫不及五百年大难三起【秦三王二帝通在位四十九年前汉二百三十年后汉百九十五年凡四百七十四年故云不及五百年也三起谓秦末及王莽并献帝时也】中间之乱尚不数焉变而弥猜下而加酷推此以往可及于尽矣嗟乎不知来世圣人救此之道将何用也又不知天若穷此之数欲何至邪
　　损益篇
　　作有利于时制有便于物者可为也事有乖于数法有翫于时者可改也故行于古有其迹用于今无其功者不可不变变而不如前易而多所败者亦不可不复也汉之初兴分王子弟委之以士民之命假之以生杀之权于是骄逸自恣志意无厌极鱼肉百姓以盈其欲报蒸骨血以快其情上有簒叛不轨之奸下有暴乱残贼之害虽籍亲属之恩盖源流形埶使之然也降爵削土稍稍割夺卒至于坐食奉禄而已然其洿秽之行淫昏之罪犹尚多焉故浅其根本轻其恩义犹尚假一日之尊収士民之用况专之于国擅之于嗣岂可鞭笞叱咤而使惟我所为者乎时政雕敝风俗移易纯朴已去智惠已来【老子曰智惠出有大伪也】出于礼制之防放于嗜欲之域久矣固不可授之以柄假之以资者也是故収其奕世之权校其纵横之埶善者早登否者早去故下土无壅滞之士国朝无专贵之人此变之善可遂行者也井田之变豪人货殖馆舍布于州郡田亩连于方国身无半通青纶之命而窃三辰龙章之服不为编户二伍之长而有千室名邑之役荣乐过于封君埶力侔于守令财赂自营犯法不坐刺客死士为之投命至使弱力少智之子被穿帷败寄死不敛寃枉穷困不敢自理虽亦由网禁疎濶盖分田无限使之然也今欲张太平之纪纲立至化之基阯齐民财之丰寡正风俗之奢俭非井田实莫由也此变有所败而宜复者也肉刑之废轻重无品下死则得髠钳下髠钳则得鞭笞死者不可复生而髠者无伤于人髠笞不足以惩中罪安得不至于死哉【言髠笞太轻不足畏惧而奸人冒罪以陷于死明复古肉刑人不陷于死】夫鸡狗之攘窃男女之淫奔酒醴之赂遗谬误之伤害皆非值于死者也杀之则甚重髠之则甚轻不制中刑以称其罪则法令安得不参差杀生安得不过谬乎今患刑轻之不足以惩恶则假臧货以成罪托疾病以讳杀科条无所凖名实不相应恐非帝王之通法圣人之良制也或曰过刑恶人可也过刑善人岂可复哉曰若前政以来未曽枉害善人者则有罪不死也是为忍于杀人也而不忍于刑人也今令五刑有品轻重有数科条有序名实有正非杀人逆乱鸟兽之行甚重者勿杀嗣周氏之秘典续吕侯之详刑此又宜复之善者也易曰阳一君二臣君子之道也隂二君一臣小人之道也然则寡者为人上者也众者为人下者也一伍之长才足以长一伍者也一国之君才足以君一国者也天下之王才足以王天下者也愚役于智犹枝之附干此理天下之常法也制国以分人立政以分事人逺则难绥事总则难了今逺州之县或相去数百千里虽多山陵洿泽犹有可居人种谷者焉当更制其境界使逺者不过二百里明版籍以相数阅审什伍以相连持限夫田以断并兼定五刑以救死亡【司马法曰步百为亩亩百为夫夫三为屋屋三为井并兼谓豪富之家以财埶并取贫人之田而兼有之】益君长以兴政理急农桑以丰委积去末作以一本业敦教学以移情性表徳行以厉风俗覈才艺以叙官宜简精悍以习师田【周礼凡师田斩牲以左右徇陈注云示犯誓必杀也】修武器以存守战严禁令以防僣差信赏罚以验惩劝紏游戏以杜奸邪察苛刻以絶烦暴审此十六者以为政务操之有常谏之有限安寜勿懈堕有事不迫遽圣人复起不能易也向者天下户过千万除其老弱但户一丁壮则千万人也遗漏既多又蛮夷戎狄居汉地者尚不在焉丁壮十人之中必有堪为其什伍之长推什长已上则百万人也又十取之则佐史之才已上十万人也又十取之则可使在政理之位者万人也以筋力用者谓之人人求丁壮以才智用者谓之士士贵耆老充此制以用天下之人犹将有储何嫌乎不足也故物有不求未有无物之嵗也士有不用未有少士之世也夫如此而后可以用天性究人理兴顿废属断絶网罗遗漏拱押天人矣或曰善为政者欲除烦去苛并官省职为之以无为事之以无事何子之言云云也曰若是三代不足摹圣人未可师也君子用法制而至于化小人用法制而至于乱均是一法制也或以之化或以之乱行之不同也苟使豺狼牧羊豚盗跖主征税国家昏乱吏人放肆则恶复论损益之间哉夫人待君子然后化理国待蓄积乃无忧患君子非自农桑以求衣食者也蓄积非横赋敛以取优饶者也奉禄诚厚则割剥贸易之罪乃可絶也蓄积诚多则兵冦水旱之灾不足苦也故由其道而得之民不以为奢由其道而取之民不以为劳天灾流行开仓库以禀贷不亦仁乎衣食有余损靡丽以散施不亦义乎彼君子居位为士民之长固宜重肉累帛朱轮驷马今反谓薄屋者为髙藿食者为清既失天地之性又开虚伪之名使小智居大位庶绩不咸熈未必不由此也得拘絜而失才能非立功之实也以廉举而以贪去非士君子之志也夫选用以取善士善士富者少而贫者多禄不足以供养安能不少营私门乎从而罪之是设机置穽以待天下之君子也盗贼凶荒九州代作饥馑暴至军旅卒发横税弱人割夺吏禄所恃者寡所取者猥万里县乏首尾不救徭役并起农桑失业兆民呼嗟于昊天贫穷轻死于沟壑矣今通肥饶之率计稼穑之入令収三斛斛取一防未为甚多一嵗之间则有数年之储虽兴非法之役恣奢侈之欲广爱幸之赐犹未能尽也不循古法规为轻税及至一方有警一面被灾未逮三年校计骞短坐视战士之蔬食立望饿殍之满道如之何为君行此政也二十税一名之曰貊况三十税一乎【赵岐注貊夷貊之人在荒也貊在北方其气寒不生五谷无中国之礼故可二十取一而足也】夫薄吏禄以丰军用缘于秦征诸侯续以四夷汉承其业遂不改更危国乱家此之由也今田无常主民无常居吏食日禀禄班未定可为法制画一定科租税十一更赋如旧今者土广民稀中地未垦虽然犹当限以大家勿令过制其地有草者尽曰官田力堪农事乃聴受之若聴其自取后必为奸也
　　法诫篇
　　周礼六典冡宰贰王而理天下【尔雅冡大也贰谓副贰也周礼天官冢宰掌建邦之六典以佐王理邦国一曰理典以理官府二曰教典以扰万姓三曰礼典以谐万姓四曰政典以均万姓五曰刑典以纠万姓六曰事典以生万姓也】春秋之时诸侯明徳者皆一卿为政爰及战国亦皆然也秦兼天下则置丞相而贰之以御史大夫自髙帝逮于孝成因而不改多终其身汉之隆盛是惟在焉夫任一人则政专任数人则相倚政专则和谐相倚则违戾和谐则太平之所兴也违戾则荒乱之所起也光武皇帝愠数世之失权忿彊臣之窃命【愠犹恨也数代谓元成哀平强臣谓王莽】矫枉过直政不任下虽置三公事归防阁自此以来三公之职备员而已然政有不理犹加谴责而权移外戚之家宠被近习之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷招致乖叛乱离斯瘼怨气并作隂阳失和三光亏缺怪异数至虫螟食稼水旱为灾此皆戚宦之臣所致然也反以防让三公至于死免乃足为呌呼苍天号咷泣血者也又中世之选三公也务于清慤谨慎寻常习故者是妇女之检柙乡曲之常人耳恶足以居斯位邪【检柙犹规矩也】埶既如彼选又如此而欲望三公勲立于国家绩加于生民不亦逺乎昔文帝之于邓通可谓至爱而犹展申徒嘉之志【展犹申也文帝时大中大夫邓通居上傍有怠慢礼丞相申屠嘉奏事见之罢朝召通责之曰通小臣戏殿上大不敬当斩通顿首首尽出血文帝使人召通谢丞相曰此吾弄臣君其释之】夫见任如此则何患于左右小臣哉至如近世外戚宦竖请托不行意气不满立能陷人于不测之祸恶可得弹正者哉曩者任之重而责之轻今者任之轻而责之重昔贾谊感绛侯之困辱因陈大臣亷耻之分开引自裁之端【文帝时贾谊上书曰大臣有罪不执防系引而行也其有大罪者闻命则北面再拜跪而自裁之不使人捽抑而刑之也是时丞相绛侯周勃免就国人有告勃谋反繋长安狱中无事复爵邑故谊以此讥上上深纳其言是后大臣有罪皆自杀不受刑也】自此以来遂以成俗继世之主生而见之习其所常曾莫之悟呜呼可悲夫左手据天下之图右手刎其喉愚者犹知难之况明哲君子哉光武夺三公之重至今而加甚不假后党以权数世而不行盖亲疎之埶异也母后之党左右之人有此至亲之埶故其贵任万世常然之败无世而无之莫之斯鉴亦可痛矣未若置丞相自总之若委三公则宜分任责成夫使为政者不当与之婚姻婚姻者不当使之为政也如此在位病人【病人谓万姓困敝】举用失贤百姓不安争讼不息天地多变人物多妖然后可以分此罪矣或曰政在一人权甚重也曰人实难得何重之嫌昔者霍禹窦宪邓隲梁冀之徒借外戚之权管国家之柄及其伏诛以一言之诏诘朝而决何重之畏乎今夫国家漏神明于渫近输权重于妇党筭十世而为之者八九焉不此之罪而彼之疑何其诡邪
　　崇让论【愚曰让者争之对凡争起于血气难制而易发苟非所崇在让则争未易弭也孔子欲人以礼之所为譲者为国真以有虞之俗箴春秋之也】
　　刘寔【晋书寔字子真平原髙唐人后以世多进趣亷逊道缺乃著论以矫之】
　　古之圣王之化天下所以贵让者欲以出贤才息争竞也夫人情莫不皆欲已之贤也故劝令让贤以自明贤也岂假让不贤哉故让道兴贤能之人不求而自出矣至公之举自立矣百官之副亦豫具矣一官缺择众官所让最多者而用之审之道也在朝之士相让于上草庐之人咸皆化之推能让贤之风从此生矣为一国所让则一国士也天下所共推则天下士也推让之风行则贤与不肖灼然殊矣此道之行在上者无所用其心因成清议随之而已故曰荡荡乎尧之为君莫之能名言天下自安矣不见尧所以化之故不能名也又曰舜禹之有天下而不与焉无为而治者其舜也欤贤人相让于朝大才之人恒在大官小人不争于野天下无事矣以贤才化无事至道兴矣已仰其成复何与焉故可以歌南风之诗弹五弦之琴也成此功者非有他崇让之所致耳孔子曰能以礼让为国则不难也在朝之人不务相让乆矣天下化之自魏代以来登进辟命之士及在职之吏临见受叙虽自辞不能终莫肯让有胜已者夫推让之风息争竞之心生孔子曰上兴让则下不争明让不兴下必争也推让之道兴则贤能之人日见推举争竞之心生则贤能之人日见谤毁夫争者之欲自先甚恶能者之先不能无毁也故孔墨不能免世之谤已况不及孔墨者乎议者佥然言世少髙明之才朝廷不有大才之人可以为大官者山泽人小官吏亦复云朝廷之士虽有大官名徳皆不及往时人也余以为此二言皆失之矣非时独乏贤也时不贵让一人有先众之誉毁必随之名不得成使之然也虽令稷契复存亦不复能全其名矣能否浑杂优劣不分士无素定之价官职有缺主选之吏不知所用但案官次而举之同才之入先用者非埶家之子则必为有埶者之所念也非能独贤因其先用之资而复迁之无已迁之无已不胜其任之病发矣观在官之人政绩无闻自非埶家之子率多因资次而进也向令天下贵让士必由于见让而后名成名成而官乃用之诸名行不立之人在官无政绩之称让之者必矣官无因得而用之也所以见用不息者由让道废因资用人之有失乆矣故自汉魏以来时开大举令众官各举所知惟才所任不限阶次如此者甚数矣其所举必有当者不闻时有擢用不知何谁最贤故也所举必有不当而罪不加不知何谁最不肖也所以不可得知由当时之人莫肯相推贤愚之名不别令其如此举者知在上者察不能审故敢漫举而进之或举所贤因及所念一顿而至人数猥多各言所举者贤加之髙状相似如一难得而分矣絫错相乱真伪同贯更复由此而甚虽举者不能尽忠之罪亦由上开聴察之路滥令其尔也昔齐王好聴竽声必令三百人合吹而后聴之廪以数人之俸南郭先生不知吹竽者也以三百人合吹可以容其不知因请为王吹竽虚食数人之俸嗣王觉而改之难彰先生之过乃下令曰吾之好闻竽声有甚于先王欲一一列而聴之先生于此逃矣推贤之风不立滥举之法不改则南郭先生之徒盈于朝矣才高守道之士日退驰走有埶之门日多矣虽国有典刑弗能禁矣夫让道不兴之非徒贤人在下位不得时进也国之良臣荷重任者亦将以渐受罪退矣何以知其然也孔子以为顔氏之子不贰过耳明非圣人皆有过宠贵之地欲之者多矣恶贤能者塞其路其过而毁之者亦多矣夫谤毁之生非徒空设必因人之微过而甚之者也毁谤之言数闻在上者虽欲弗纳不能不仗所闻因事之来而微察之也无以其验至矣得其验安得不理其罪若知而纵之王之威日衰令之不行自此始矣知而皆理之受罪退者稍多大臣有不自固之心夫贤才不进贵臣日疎此有国者之深忧也诗曰受禄不譲至于已斯亡不让之人忧亡不暇而望其益国朝不亦难乎窃以为改此俗甚易耳何以知之夫一时在官之人虽杂有凡猥之才其中贤明者亦多矣岂可谓皆不知让贤为贵邪直以其时皆不让习以成俗故遂不为耳人臣初除皆通表上闻名之谢章所由来尚矣原谢章之本意欲进贤能以谢国恩也昔舜以禹为司空禹拜稽首让于稷契及咎繇使益为虞官让于朱虎熊罴使伯夷典三礼让于防龙唐虞之时众官初除莫不皆让也谢章之义盖取于此书记之者欲以永世作则季世所用不贤不能让贤虚谢见用之恩而已相承不变习俗之失也夫叙用之官得通章表者其让贤推能乃通其不能有所让徒费简纸者皆絶不通人臣初除各思推贤能而让之矣让之文付主者掌之三司有缺择三司所让最多者而用之此为一公缺三公已豫选之矣且主选之吏不必任公而选三公不如令三公自共选一公为详也四征缺择四征所让最多者而用之此为一征缺四征已豫选之矣必详于停缺而令主者选四征也尚书缺择尚书所让最多者而用之此为八尚书共选一尚书详于临缺令主者选八尚书也郡守缺择众郡所让最多者而用之详于任主者令选百郡守也夫以众官百郡之让与主者共相比不可同嵗而论也虽复令三府参举官本不委以举选之任各不能以根其心也其所用心者裁之不二三但令主者案官次而举之不用精也贤愚皆让百姓耳目尽为国耳目夫人情争则欲毁已所不知让则竞推于胜已故世争则毁誉交错优劣不分难得而让也时让则贤智显出能否之美歴歴相次不可得而乱也当此时也能退身修已者让之者多矣虽欲守贫贱不可得也驰骛进趣而欲人见让犹却行而求前也夫如此愚智咸知进身求通非修之于已则无由矣防外求者于此相随而归矣浮声虚论不禁而自息矣人无所用其心任众人之议而天下自化矣不言之化行巍巍之美于此着矣让可以致此岂可不务之哉春秋传曰范宣子之让其下皆让栾黡虽汰弗敢违也晋国以平数世赖之上世之化也君子尚能而让其下小人力农以事其上上下有礼谗慝逺黜由不争也及其乱也国家之弊恒必由之笃论了了如此在朝君子典选大官能不以人废言举而行之各以让贤举能为先务则羣才猥出能否殊别盖世之功莫大于此
　　崇有论【愚曰世惟滞于有也激而为无惟荒于无也反而为有吾原彼虚无之宗盖亦曰非有为有非无为无何尝使后世一空诸有而为无也哉頠见无之流弊而著论若此亦囘狂澜之一障也】
　　裴頠【晋书頠字逸民深患时俗放荡不尊儒术何晏阮籍素有髙名于世口谈浮虚不遵礼法尸禄躭宠仕不事事至王衍之徒声誉大盛位髙势重不以物务自婴遂相放效风教陵迟乃著论以释其蔽】
　　夫总混羣本宗极之道也方以族异庶类之品也形象着分有生之体也化感错综理迹之原也夫品而为族则所禀者偏偏无自足故慿乎外资是以生而可寻所谓理也理之所体所谓有也有之所须所谓资也资有攸合所谓宜也择乎厥宜所谓情也识智既授虽出处异业黙语殊涂所以宝生存宜其情一也众理并而无害故贵贱形焉失得由乎所接故吉凶兆焉是以贤人君子知欲不可絶而交物有防观乎往复稽中定务惟夫用天之道分地之利躬其力任劳而后飨居以仁顺守以恭俭率以忠信行以敬让志无盈求事无过用乃可济乎故大建厥极绥理羣生训物垂范于是乎在斯则圣人为政之由也若乃淫抗陵肆则危害萌矣故欲衍则速患情佚则怨博擅恣则兴攻专利则延冦可谓以厚生而失生者也悠悠之徒骇乎若兹之衅而寻艰争所缘察夫偏质有而覩简损之善遂阐贵无之议而建贱有之论【贵无贱有晋之祸源】贱有则必外形外形则必遗制遗制则必忽防忽防则必忘礼礼制弗存则无以为政矣众之从上犹水之居器也故兆庶之情信于所习习则心服其业业服则谓之理然是以君人必慎所教班其政刑一切之务分宅百姓各授四职能令禀命之者不肃而安忽然忘异莫有迁志况于据在三之尊懐所隆之情敦以为训者哉斯乃昏明所阶不可不审夫盈欲可损而未可絶有也过用可节而未可谓无贵也葢有讲言之具者深列有形之故盛称空无之美形器之故有征空无之义难检辩巧之文可悦似象之言足惑众聴焉溺其成说虽颇有异此心者辞不获济屈于所狎因谓虚无之理诚不可盖唱而有和多往弗反遂薄综世之务贱功列之用高浮游之业埤经实之贤人情所殉笃夫名利于是文者衍其辞讷者赞其防染其众也是以立言借于虚无谓之妙处官不亲所司谓之雅逺奉身散其亷操谓之旷达故砥砺之风弥以陵迟放者因斯或悖吉凶之礼而忽容止之表凟弃长幼之序混漫贵贱之级其甚者至于裸裎言笑忘宜以不惜为宏士行又亏矣老子既着五千之文表摭秽杂之甄举静一之义有以令人释然自夷合于易之损谦艮节之防而静一守本无虚无之谓也损艮之属盖君子之一道非易之所以为体守本无也观老子之书虽博有所经而云有生于无以虚为主偏立一家之辞岂有以而然哉人之既生以保生为全全之所偕以顺感为务若味近以亏业则沈溺之衅兴懐末以忘本则天理之真灭故动之所交存亡之防也夫有非有于无非无于无非无于有非有是以申纵播之类而着贵无之文将以絶所非之盈谬存大善之中节収流遁于既过反澄正于胷懐宜其以无为辞而防在全有故其辞曰以为文不足若斯则是所寄之涂一方之言也若谓至理信以无为宗则偏而害当矣先贤达识以非所滞示之深论惟班固着难未足折其情孙卿扬雄大体抑之犹偏有所许而虚无之言日以广衍众家扇起各列其説上及造化下被万事莫不贵无所存佥同情以众固乃号凡有之理皆义之埤者薄而鄙焉辩论人伦及经明之业遂易门肆頠用矍然申其所懐而攻者盈集或以为一时口言有客幸过咸见命着文摘列虚无不允之征若未能每事释正则无家之义弗可夺也頠退而思之虽君子宅情无求于显及其立言在乎达防而已然去圣乆逺异同纷紏苟少有髣髴可以崇济先典扶明大业有益于时则惟患言之不能焉得静黙及未举一隅略示所存而已哉夫至无者无以能生故始生者自生也自生而必体有则有遗而生亏矣生以有为已分则虚无是有之所谓遗者也故养既化之有非无用之所能全也理既有之众非无为之所能循也心非事也而制事必由于心然不可以制事以非事谓心为无也匠非器也而制器必须于匠然不可以制器以非器谓匠非有也是以欲収重泉之鳞非偃息之所能获也陨高墉之禽非静拱之所能捷也审投饵之用非无知之所能览也由此而观济有者皆有也虚无奚益于己有之羣生哉【王衍之徒攻难交至并莫能屈】
　　法象论【南丰曾氏序曰干字伟长北海人生于汉魏之间魏文帝称干懐文抱质恬淡寡欲有箕山之志而先贤行状亦称干笃行体道不耽世荣魏太祖特旌命之辞疾不就后以为上艾长又以疾不行盖汉承周衰及秦灭学之余百氏杂家与圣人之道并传学者罕能观于道徳之要而不牵于俗儒之説至于治心养性去就语嘿之际能不悖于理者固希矣况至于魏之浊世哉干能独考六艺惟仲尼孟轲之防述而论之求其辞时若有小失者要其归不合于道者少矣其所得于内者又能信而充之逡巡浊世有去就显晦之大节臣始读其书察其意而贤之因其书以求其为人又知其行之可贤也惜其有补于世识之者少盖迹其言行之所至而以世俗好恶观之彼恶足以知其意哉○西山真氏曰干中论二十篇文选以其澹泊无华皆不之取故世不复知有此书今取而读之信乎如曽氏之评也治学篇曰民之初载其朦未祛譬如寳在室所求不获白日照焉则羣物斯辨学首心之白日也又曰君子之于学也其不懈如上天之动犹日月之行终身亹亹没而后已又曰学者所以摠羣道也羣道统乎已心羣言一乎已口惟所用之故出则元亨处则利贞又曰独思则滞而不通独为则困而不就人心必有困焉必有寤焉如火得风而炎炽水赴下而流速故太昊观天地而画八卦燧人察辰心而鑚火帝轩聆鳯鸣而调律仓颉视鸟迹而作书斯大圣之学矣贤者不能学于逺乃学于近故圣人为师修本篇曰君子之向道也止则隅坐行则参乘上悬乎冠緌下繋乎带佩昼与之游夜与之休此之谓日新又曰故君子修徳始乎羁丱终乎鲐背创乎夷原成乎乔岳易曰升元亨云云积小致大之谓也小人朝为而夕求其成坐施而立望其反行一日之善而求终身之誉誉不至则曰善无益虚道篇曰目也者能逺察天际而不能近见其背心亦如之君子诚知心之似目也是故务鉴于人以观得失故视不过垣墙之里而见邦国之表聴不过阈臬之内而闻千里之外贵验篇曰水之寒也火之热也金石之刚也此数物未尝有言而人莫不知其然者信着乎其体也使吾所行之信若彼数物谁其疑防哉又曰伊尹敖太甲展李覆寒女商鲁之民不称淫簒焉何则积之于素也又曰小人耻其面之不如子都君子耻其行之不如舜禹干之议论大略如此序者称其深美荀卿之为人今观其所着醇矣而不能无疵是亦荀卿之比也法象一篇颛以敬为主盖秦汉以后儒者论著少有及之者故録其全文】徐干
　　夫法象立所以为君子法象者莫先乎正容貌慎威仪是故先王之制礼也为冕服采章以旌之为佩玉鸣璜以声之欲其尊也欲其荘也焉可以懈慢也容貌者人之符表也容貌正故情性治情性治故仁义存仁义存故盛徳着故可以为法象斯谓之君子矣君子者无尺土之封而民尊之无刑罚之威而民畏之无羽籥之乐而民乐之无爵禄之赏而民懐之其所以致之者一也故孔子曰君子威而不猛泰而不骄诗云敬慎威仪惟民之则若夫惰其威仪恍其胆视忽其辞令而望民之则我者未之有也莫之则者必慢之者至矣小人见慢也而致怨乎人患己之卑而不知其所以然哀哉故书曰惟圣罔念作狂惟狂克念作圣人性之所简也存乎幽微人情之所忽也存乎孤独夫幽防者显之原也孤独者见之端也胡可简也胡可忽也是故君子敬孤独而慎幽防虽在隐蔽鬼神不得见其隙耳诗云肃肃兔罝施于中林处独之谓也又有颠沛而不可乱者则成王季路其人也昔成王将崩体被冕服然后发顾命之辞季路遭乱正冠结缨而后死白刄之难夫以弥留之困白刄之难犹不忘敬况于逰宴乎故诗曰就其深矣方之舟之就其浅矣泳之游之言必济也君子者无戏谑之言言必有防无戏谑之行行必有检言必有防行必有检故虽妻妾不得而黩也虽朋友不得而狎也是以不愠怒而教行于闺门不谏论而风声纪乎乡党传称大人正已而物正者盖此之谓也以匹夫之居犹然况得志而行于天下乎唐尧之帝允恭克让而光被四表成汤不敢怠遑而奄有九域文王祗畏而造彼区夏易曰观盥而不荐有孚颙若言下观而化也祸败之所由也则有媟慢以为阶可无慎乎昔宋闵碎首于棊局陈灵被矢于戏言阎邴造逆于相诟子公主弑于尝鼋是故君子居身也谦在敌也让临下也庄事上也敬四者备而怨咎不作福禄从之诗曰靖共尔位正直是与神之聴之式谷以女君子之交人也欢而不媟和而不同好而不佞诈学而不虚行易亲而难媚多怨而寡非故无絶交无畔朋书曰慎始而敬终以不困夫礼也者人之急也可终身思而不可须臾忘也须臾离则惂慢之行臻焉须臾忘则慆慢之心生焉况无礼而可以终始乎夫礼也者敬之经也敬也者礼之情也无敬无以行礼无礼无以节敬道不偏废相须而成是能尽敬以从礼者谓之成人过则生乱乱则灾及其身昔晋恵公以慢瑞无嗣文公以肃命典国郄犨以傲享征亡冀缺以敬妻受服子围以大明招乱防罢以既醉保禄良霄以鹑衣丧家子展以草虫昌族君子感凶怀之如彼见吉徳之如此故立以磬折坐必抱鼓周旋中规折旋中矩视不离于结禬之间言不越乎表着之位声气可聴精神可爱俯仰可宗揖让可贵作事有方动静有常帅礼不荒故为万夫之望也
　　徙戎论【林氏曰统欲使徙冯翊北地新平安定界内诸羌着先零罕开析支之地徙扶风京兆之氐出还陇右着隂平武都之界此盖本于人情之举也夫人之情莫不乐其本土非其所生之地虽富贵安乐之而其心不以为乐今也江统之防欲徙诸郡羌氐反其旧土羌归诸羌氐归诸氐皆其心之所乐外则使之各趋其本土之乐内则为晋室除疆埸之患其心岂不善哉然惠帝之昏庸不得聴用其防此则可谓明月夜光而暗投矣】
　　江统【本传统字应元陈留圉人也统袭父爵除山隂令时闗陇屡为氐羌所扰孟观西讨自擒氐帅齐万年统深惟四夷乱华宜社其萌乃作徙戎论其词曰】
　　夫夷蛮戎狄谓之四海九服之制地在要荒春秋之义内诸夏而外夷狄以其言语不通贽币不同法俗诡异种类乖殊或居絶域之外山河之表﨑岖川谷阻险之地与中国壤断土隔不相侵涉赋役不及正朔不加故曰天子有道守在四夷禹平九土而西戎即叙其性气贪婪凶悍不仁四夷之中戎狄为甚弱则畏服强则侵叛虽有贤圣之世大徳之君咸未能以通化率导而以恩徳柔懐也当其强也以殷之髙宗而惫于鬼方有周文王而患昆夷猃狁髙祖困于白登孝文军于霸上及其弱也周公来九译之贡中宗纳单于之朝以元成之防而犹四夷賔服此其已然之效也故匈奴求守边塞而侯应陈其不可单于屈膝未央望之议以不臣是以有道之君牧夷狄也惟以待之有备御之有常虽稽颡执防而边城不弛固守为冦贼强暴而兵甲不加逺征期令境内获安疆场不侵而已及至周室失统诸侯专征以大兼小转相残灭封疆不固而利害异心戎狄乗间得入中国或招诱安抚以为己用故申缯之祸颠覆宗周襄公要秦遽兴羌戎当春秋时义渠大荔居秦晋之域陆浑隂戎处伊洛之间鄋暪之属害及济东侵入齐宋陵虐邢衞南夷与北狄交侵中国不絶若线齐桓攘之存亡继絶北伐山戎以开燕路故仲尼称管仲之力加左衽之功逮至春秋之末战国方盛楚吞蛮氐晋翦陆浑赵武胡服开榆中之地秦雄咸阳灭义渠之等始皇之并天下也南兼百越北走匈奴五岭长城戎卒亿计虽师役烦殷寇贼横暴然一世之功戎虏奔却当时中国无复四夷也汉兴而都长安闗中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种于关中居冯翊河东空地而与华人杂处数嵗之后族类蕃息既恃其肥强且苦汉人侵之永初之元骑都尉王宏使西域发调羌氐以为行衞于是羣羌奔骇互相扇动二州之戎一时俱发覆没将守屠破城邑邓骘之征弃甲委兵舆尸丧师前后相继诸戎遂炽至于南入蜀汉东掠赵魏唐突轵闗侵及河内及遣北军中朱宠将五营士于孟津距羌十年之中夷夏俱毙任尚马贤仅乃克之此所以为害深重累年不定者虽由御者之无方将非其才亦岂不以冦发心腹害起肘腋疢笃难疗疮大迟愈之故哉自此之后余烬不尽小有际防辄复侵叛马贤狃忲终于覆败叚颎临冲自西徂东雍州之戎常为国患中世之防惟此为大汉末之乱关中残灭魏兴之初与蜀分隔疆场之戎一彼一此魏武皇帝令将军夏侯妙才讨叛氐阿贵千万等后因防弃汉中遂徙武都之种于秦川欲以弱宼强国扞御蜀虏此盖权宜之计一时之势非所以为万世之利也今者当之已受其弊矣夫关中土沃物丰厥田上上加以泾渭之流溉其舄卤郑国白渠灌浸相通黍稷之饶亩号一钟百姓谣咏其殷实帝王之都每以为居未闻他族宜在此土也非我族类其心必异心思志态不与华同而因其衰弊迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情候隙乗便辄为横逆而居封域之内无障塞之隔掩不备之人収散野之积故能为祸滋蔓暴害不测此必然之势已验之事也当今之时宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着隂平武都之界廪其道路之粮令足自致各附本种反其旧土使属国抚夷就安集之戎晋不杂并得其所上合往古即叙之义下为盛世永乆之规纵有猾夏之心风尘之警则絶逺中国隔阂山河虽为防暴所害不广是以充国子明能以数万之众制羣羌之命有征无战全军独克虽有谋谟深计庙胜逺图岂不以华夷异处戎夏区别要塞易守之故得成其功也哉难者曰方今闗中之祸暴兵二载征戍之劳老师十万水旱之害荐饥累荒疫疠之灾札瘥夭昏凶逆既戮悔恶初附且欵且畏咸懐危惧百姓愁苦异人同虑望宁息之有期若枯旱之思雨露诚宜镇之以安豫而子方欲作役起徒兴功造事使疲悴之众徙自猜之冦以无谷之人迁乏食之虏恐食尽力屈绪业不卒羌戎离散心不可一前害未及弭而后变复横出矣答曰羌戎狡猾擅相号署攻城野战伤害牧守连兵聚众载离寒暑矣而今异类瓦解同种土崩老幼撃虏丁壮降散禽离兽逬不能相一子以此等尚挟余资悔恶反善懐我徳惠而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其短长之命而令其进退由已矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逷未鸠与关中之人户皆为讐故可遐迁逺处今其心不懐土也夫圣贤之谋事也为之于未有理之于未乱道不着而平徳不显而成其次则能转祸为福因败为功值困必济遇否能通今子遭弊事之终而不图更制之始爱易辙之勤而得覆车之轨何哉且闗中之人百余万口率其少多戎狄居半处之与迁必须口实若有穷乏糁粒不继者故当倾闗中之谷以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓寛关中之逼去盗贼之原除旦夕之损建终年之益若惮蹔举之小劳而忘永逸之宏防惜日月之烦苦而遗累世之冦敌非所谓能开物成务创业垂统崇基拓迹谋及子孙者也并州之胡本实匈奴桀恶之冦也汉宣之世冻馁残破国内五裂后合为二呼韩邪遂衰弱孤危不能自存依阻塞下委质柔服建武中南单于复求降附遂令入塞居于漠南数世之后亦辄叛戾故何熈梁觐戎车屡征中平中以黄巾贼起发调其兵部众不从而杀羌渠由是于弥扶罗求助于汉以讨其贼仍值世丧乱遂乗衅而作卤掠赵魏寇至河南建安中又使右贤王去卑诱质呼厨泉聴其部落散居六郡咸熙之际以一部大强分为三率泰始之初又増为四于是刘猛内叛连结外虏近者郝散之变发于谷逺今五部之众户至数万人口之盛过于西戎然其天性骁勇弓马便利倍于氐羌若有不虞风尘之虑则并州之域可为寒心荣阳句骊本居辽东塞外正始中幽州刺史母丘俭伐其叛者徙其余种始徙之时户落百数子孙孳息今以千计数世之后必至殷炽今百姓失职犹或亡叛犬马肥充则有噬齧况于夷狄能不为变但顾其防弱势力不陈耳夫为邦者患不在贫而在不均忧不在寡而在不安以四海之广士庶之富岂须夷虏在内然后取足哉此等皆可申谕发遣还其本域慰彼羇旅懐土之思释我华夏纎介之忧惠此中国以绥四方徳施永世于计为长
　　钱神论【愚曰谓钱为神褒之论吾尝疑之盖至唐张延赏平反寃狱钱帖迭至莫知所从竟惧祸而止乃知钱之为神且足以转移人心如此虽然世固有不畏祸者钱之神何所措其奸哉读褒此论又当知其隐约终身愤世之意甚深非以教猱升木也】
　　鲁襃
　　有司公子富贵不齿盛服而逰京邑驻驾乎市里顾见綦母先生斑白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉賔得尽其心礼不云乎男防玉帛禽鸟女防榛栗枣修易不云乎随时之义大矣哉吾视子所以观子所由岂随世哉虽曰已学吾必谓之未也先生曰吾将以清谈为筐篚以机神为币帛所谓礼云礼云玉帛云乎哉者已公子拊髀大笑曰固哉子之云既不知古又不知今当今之急何用清谈时易世变古今异俗富者荣贵贫者贱辱而子尚质而子守实无异于遗剑刻船胶柱调瑟贫不离于身名誉不出乎家室固其宜也昔神农氏没黄帝尧舜教民农桑以币帛为本上智先觉变通之乃掘铜山俯视仰观铸而为钱故使内方象地外圆象天钱之为体有干有坤其积如山其流如川动静有时行藏有节市井便易不患耗折难朽象夀不匮象道故能长乆为世神宝亲爱如兄字曰孔方失之则贫弱得之则富强无翼而飞无足而走解严毅之顔开难发之口钱多者处前钱少者居后诗云哿矣富人哀此防独岂是之谓乎钱之为言泉也百姓日用其源不匮无逺不往无深不至京邑衣冠疲劳讲肄厌闻清谈对之睡寐见我家兄莫不惊视钱之所祐吉无不利何必读书然后富贵由是论之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿诤辩讼非钱不胜孤弱幽滞非钱不拔怨仇嫌恨非钱不解令问笑谈非钱不发谚曰钱无耳可闇使岂虚也哉又曰有钱可使鬼而况于人乎子夏云死生有命富贵在天吾以死生无命富贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉百物生焉钱不如天穷达开塞振贫济乏天不如钱若臧武仲之智卞荘子之勇冉求之艺文之以成人矣今之成人者何必然唯孔方而已夫钱穷者能使通达富者能使温暖贫者能使勇悍故曰君无财则士不来君无赏则士不往谚曰仕无中人不如归田虽有中人而无家兄何异无足而欲行无翼而欲翔使才如顔子容如子张空手掉臂何所希望不如早归广修农商舟车上下役使孔方凡百君子同尘和光上交下接名誉益彰







　　文选补遗巻二十二
　　钦定四库全书
　　文选补遗巻二十三
　　元　陈仁子　辑
　　书
　　遗燕将书【鲍氏曰按此书以齐闵为宣王苏代为苏秦事时不合如此者甚众得无后人传录之谬至于此章引栗腹之事説聊城之将则非后人谬矣盖好事者闻约矢之説惜其书不存拟为之以补亡而其人意气横溢肆笔而成不暇检校细处此史及太史公爱其千里而畧其牝牡骊黄至于今二千嵗莫有知其非也○西山真氏曰按燕将坚守聊城此人臣之节也鲁连子特为齐计耳故劝之以休兵归燕又劝之以叛燕归齐皆非所以为训读者不可于其文而不察】
　　鲁仲连【本传鲁仲连者齐人也好竒伟俶傥之画防其后二十余年燕将攻下聊城聊城人或谗之燕燕将惧诛因保守聊城不敢归齐田单攻聊城嵗余士卒多死而聊城不下鲁连乃为书约之矢以射城中遗燕将曰】
　　吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功败名灭后世无称焉非智也三者世主不臣説士不载故智者不再计勇士不怯死今死生荣辱贵贱尊卑此时不再至愿公详计而无与俗同且楚攻齐之南阳【即济之淮北泗上】魏攻平陆【平陆邑名在西界兖州府】而齐无南面之心以为亡南阳之害小不如得济北之利大【即聊城之地也言齐无南面攻楚魏之心以为南阳平陆之害小不如聊城之利大言必攻之】故定计审处之今秦人下兵魏不敢东面衡秦之势成【此时秦与齐和故云衡秦之势成也】楚国之形危齐弃南阳断右壤定济北【谓弃楚所攻之泗上也又断絶魏之所攻齐右壤之地平陆是也言右壤断弃而不能救志在攻聊城而定济北】计犹且为之也且夫齐之必决于聊城公勿再计今楚魏交退于齐而燕救不至【索隐曰交者俱也前时楚攻南阳魏攻平陆今二国之兵俱退而燕救又不至是势危也】以全齐之兵无天下之规与聊城共据期年之敝则臣见公之不能得也且燕国大乱君臣失计上下迷惑栗腹以十万之众五折于外【徐广曰此事去长平十年】以万乘之国被围于赵壤削主困为天下僇笑国敝而祸多民无所归心今公又以敝聊之民距全齐之兵是墨翟之守也【正义曰如墨翟守宋却楚军】食人炊骨士无反外之心是孙膑之兵也【正义曰言孙膑能抚士卒士卒无二心】能见于天下虽然为公计者不如全车甲以报于燕车甲全而归燕燕王必喜身全而归于国士民如见父母交游攘臂而议于世功业可明上辅孤主以制羣臣下养百姓以资説士【索隐曰言既养百姓又资説士终拟强国也刘氏云读説士为鋭士意虽明不如依字也】矫国更俗【索隐曰欲令燕将归燕矫正国事改更弊俗也】功名可立也亡意亦捐燕弃世东游于齐乎【索隐曰亡音无言若必无还燕意则捐燕而东游于齐乎】裂地定封富比乎陶衞【延笃注战国防云陶陶朱公也衞灵公子荆非也王劭云魏冉封陶商君姓衞富比陶衞谓此云尔】世世称孤与齐乆存又一计也此两计者显名厚实也愿公详计而审处一焉且吾闻之规小节者不能成荣名恶小耻者不能立大功昔者管夷吾射桓公中其钩簒也遗公子纠不能死怯也束缚桎梏辱也若此三行者世主不臣而乡里不通乡使管子幽囚而不出身死而不反于齐则亦名不免为辱人贱行矣臧获且羞与之同名矣况世俗乎故管子不耻身在缧绁之中而耻天下之不治不耻不死公子纠而耻威之不信于诸侯故兼三王之过而为五霸首【正义曰按齐桓最初得周襄王赐文武胙彤弓矢大辂故为五霸首也】名高天下而光烛邻国曹子为鲁将【索隐曰曹沫】三战三北而亡地五百里乡使曹子计不反顾议不还踵刎颈而死则亦名不免为败军禽将矣曹子弃三北之耻而退与鲁君计桓公朝天下防诸侯曹子以一劔之任枝桓公之心于坛坫之上【索隠曰枝犹拟也】顔色不变辞气不悖三战之所亡一朝而复之天下震动诸侯惊骇威加吴越若此二士者非不能成小亷而行小节也以为杀身亡躯絶世灭后功名不立非智也故去感忿之怨立终身之名弃忿悁之节定累世之功是以业与三王争流而名与天壤相弊也愿公择一而行之【燕将见鲁连书泣三日犹豫不能自决欲归燕已有隙恐诛欲降齐所杀虏于齐甚众恐已降而后见辱喟然叹曰与人刃我寕自刃乃自杀聊城乱田单遂屠聊城归而言鲁连欲爵之鲁连逃隐于海上】
　　遗乐间书【间毅子也自惠王谢毅毅往来为燕赵客卿燕遂用间】
　　燕惠王【王用栗腹计伐赵间曰不可不聴遂败间奔赵王悔遗书】
　　寡人不佞不能奉顺君意故君捐国而去则寡人之不肖明矣敢端其愿而君不肯聴故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩盖之不虞君之明罪之也望有过则君教诲之不虞君之明弃之也且寡人之罪国人莫不知天下莫不闻君防出明怨以弃寡人寡人必有罪矣虽然恐君之未尽厚也谚曰厚者不毁人以自益也仁者不危人以要名故掩人之邪者厚人之行也救人之过者仁者之道也世有掩寡人之邪救寡人之过非君孰望之今君厚受位于先王以成尊轻弃寡人以快心则掩邪救过难得于君矣且世有薄而故厚施行有失而故惠用今使寡人任不肖之罪而君有失厚之累于为君择之也无所取之国之有封疆家之有垣墙所以合好掩恶也室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人而明怨于外恐其适足以伤于髙而薄于行也非然也苟可以明君之义成君之高虽任恶名不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累往事之美昔者柳下惠吏于鲁三黜而不去或谓之曰可以去栁下惠曰苟与人之异恶往而不黜乎犹且黜乎宁于故国尔栁下恵不以三黜自累故前业不忘不以去为心故逺近无异辞寡人之罪国人未知而议寡人者遍天下语曰论不修心议不累物仁不轻絶智不简功简弃大功者辍也轻絶厚利者怨也辍而弃之怨而累之宜在逺者不望之乎君也今以寡人无罪君岂怨之乎愿君捐怨追惟先王复以教寡人意君曰余且慝心以成而过不顾先王以明而恶使寡人进不得修功退不得改过君之所揣也唯君图之此寡人之愚意也敬以书谒之【乐间乘怨不用其计二人卒留赵不报】
　　予淮南王书
　　薄昭【淮南厉王长髙帝少子孝文初即位自以为最亲骄蹇数不奉法上寛赦之三年入朝甚横常谓上大兄怨辟阳侯自褏金椎椎之文帝赦之厉王以此归国益恣不用汉法出入警跸称制自作法令数上书不逊顺文帝重自切责之令帝舅将军薄眧予书谏数之】
　　窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者【不欲使错在王国】大王不肯皇帝卒易之【卒终也】使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺辄言汉补大王逐汉所置而请自置相二千石皇帝骫【骫曲也】天下正法而许大王甚厚大王欲属国为布衣守冢真定【属谓委弃也】皇帝不许使大王母失南面之尊甚厚大王宜日夜奉法度修贡职以称皇帝之厚徳今乃轻言恣行以负谤于天下甚非计也夫大王以千里为宅居以万民为臣妾此高皇帝之厚徳也高帝蒙霜露沐风雨赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜怵惕修身正行养牺牲丰粢盛奉祭祀以无忘先帝之功徳而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以高兄无礼【谓请守母冡自为名节而表异行用此矜高于兄】幸臣有罪大者立断小者肉刑不仁贵布衣一劒之任贱王侯之位不知不学问大道触情妄行不祥此八者危亡之路也而大王行之弃南面之位奋诸贲之勇尝出入危亡之路臣之所见高皇帝之神必不庙食于大王之手明矣昔者周公诛管叔放蔡叔以安周齐桓杀其弟以反国秦始皇杀两弟迁其母以安秦顷王亡代髙帝夺之国以便事【顷王髙帝兄仲也匈奴入代不能守髙帝夺其国退为邰阳侯】济北举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望于大上【天子也】不可得也亡之诸侯游宦事人及舍匿者论皆有法其在王所吏主者坐【言各有所亡而坐其罪】今诸侯子为吏者御史主为军吏者中尉主客出入殿门者衞尉大行主诸从蛮夷来归谊及以亡名数自占者内史县令主相欲委下吏无与其祸不可得也【言诸侯王之相欲委罪于在下小吏而身不干豫之不可得也】王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之徳甚为大王不取也宜急改操易行上书谢罪曰臣不幸早失先帝少孤吕氏之世未尝忘死陛下即位臣怙恩徳骄盈行多不轨追念罪过恐惧伏地待诛不敢起皇帝闻之必喜大王昆弟欢欣于上羣臣皆得延夀于下上下得宜海内常安愿熟计而疾行之行之有疑祸如发矢不可追已
　　与从弟书【安国侍中也】
　　孔臧
　　臧报侍中相知忿俗儒淫辞冒义有意欲校乱反正由来乆矣然雅达博通不世而出流学守株比肩皆是众口非非正将焉立每独念至此夙夜反侧诚惧仁弟道非信于世而以独知为愆也人之所欲天必从旧章潜于壁室正于纷扰之际欻尔而见俗儒结舌古训复申岂非圣祖之灵欲令仁弟赞明其道以阐其业者哉且曩虽为今学亦多所不信唯闻尚书二十八篇取象二十八宿谓为至然也何图古文乃自百篇耶如尧典说者以为尧舜同道弟素常以为杂有舜典今果如所论及成王道雷风周公信自在俗儒羣驱狗吠雷同不得其髣髴恶能明圣道之真乎知以今雠古之篆推科斗已定五十余篇并为之传云其余错乱文字摩灭不可分了欲垂待后贤诚合先君阙疑之义顾惟世移名制改变文体义类转益难知以弟博洽温敏既善推理又习其书而犹尚絶意莫肯垂留三思纵使来世亦有笃古硕儒其若斯何呜呼惜哉先王遗典缺而不补圣祖之业分半而冺后之君子将焉取法假令顔闵不殁游夏更生其岂然乎其岂然乎不得己巳贵复申之奏记霍光【奏进也记书也前汉书待诏郑朋奏记于萧望之奏记自朋始也】丙吉【迁大将军长史霍光甚重之入为光禄大夫给事中眧帝崩亡嗣大将军光遣吉迎昌邑王贺贺即位以行淫乱废光与车骑将军张安世诸大臣议所立未定吉奏记光云云】
　　将军事孝武皇帝受襁褓之属任天下之寄孝昭皇帝早崩亡嗣海内忧惧欲亟闻嗣主发丧之日以大谊立后【虽无嫡嗣旁立攴属令家庙有奉故云大谊】所立非其人复以大谊废之【恐危社稷故废黜之】天下莫不服焉方今社稷宗庙羣生之命在将军之壹举窃伏聴于众庶察其所言诸侯宗室在位列者未有所间于民间也而遗诏所养武帝曽孙名病已在掖庭外家者【出郡邸狱归在外家史氏后入掖庭耳】吉前使居郡邸时见其幼少至今十八九矣通经术有美材行安而节和愿将军详大议参以蓍岂宜襃显先使入侍【侍太后】令天下昭然知之然后决定大防天下幸甚【光览其议遂尊立皇曾孙遣宗正刘徳与吉迎曾孙于掖庭】
　　遗李轶书【愚曰事君者量而后入夫以绛衣大冠之将军较诸临朝愧汗者轶皆亲见之事之成否有不待量而知者乃甘为更始将何邪王陵之母能识废兴轶父号通星厯轶尝问之否邪复书之语徊徨进退亦何晚乎光武发其书而致之死视高祖之斩丁公亦谲矣】冯异【本传异字公孙颍川父城人】
　　愚闻明镜所以照形往事所以知今【孔子家语曰孔子观周明堂四门之墉有尧舜桀纣之象谓从者曰明镜所以察形古事所以知今】昔防子去殷而入周项伯畔楚而归汉【史记微子名啓纣之庶兄周武王伐纣微子乃持祭器肉袒面防造于军门武王乃释其缚复其位项伯名纒项籍之季父素善张良高祖因良与伯结婚项籍谋害汉王伯以身翊蔽之籍诛乃归汉也】周勃迎代王而黜少帝霍光尊孝宣而废昌邑【少帝孝惠后宫之子名惠帝崩周勃以非惠帝之子乃黜之迎立代王昭帝崩无嗣霍光乃迎立武帝孙昌邑王贺贺无道光废之而立宣帝】彼皆畏天知命覩存亡之符见兴废之事故能成功于一时垂业于万世也苟令长安尚可扶助延期嵗月疏不间亲逺不逾近季文岂能居一隅哉【长安谓更始季文李轶字言轶与更始疏逺独居一隅理难支乆欲其早图去就】今长安壊乱赤眉临郊王侯构难大臣乖离纲纪已絶【时更始大臣张卭申屠建隗嚣等以赤眉入闗谋刼更始归南阳是大臣乖离也】四方分崩异姓并起是故萧王跋涉霜雪经营河北方今英俊云集百姓风靡虽邠岐慕周不足以喻【史记古公亶父修后稷之业积徳行义国人皆戴之戎翟攻之不忍战其人乃与其私属去邠止于岐下邠人举国扶老携弱尽复归古公于岐山之下】季文诚能觉悟成败亟定大计论功古人【亟急也古人即谓微子项伯等】转祸为福在此时矣如猛将长驱严兵围城虽有悔恨亦无及已【初轶与光武首结谋约加相亲爱及更始立反共陷伯升虽知长安已危欲降又不自安乃报异书曰轶本与萧王首谋造汉结死生之约同荣枯之计今轶守洛阳将军镇孟津俱据机轴千载一防思成防金惟深达萧王愿进愚防以佐国安人轶自通书之后不复与异争锋故异因此得北攻天井闗拔上党两城又南下河南成臯已东十三县及诸屯聚皆平之降者十余万】
　　与隗嚣将杨广书【愚曰援能以陛防警跸知公孙述之不足与有为则嚣之无成岂无见者而乃以伯春为质胁之世之志大殆有不顾此者矣】
　　马援
　　春卿无恙【春卿杨广字】前别冀南【天水冀县也】寂无音驿援间还长安因留上林窃见四海已定兆民同情而季孟闭拒背畔为天下表的【表犹标也言为标凖谓射的也言背畔之罪为天下所指射也】常惧海内切齿思相屠裂故遗书恋恋以致恻隐之计乃闻季孟归罪于援而纳王游翁诏邪之説【游翁王元字也】自谓函谷以西举足可定以今而观竟何如邪援间至河内过存伯春【存犹问也】见其奴吉从西方还说伯春小弟仲舒望见吉欲问伯春无他否竟不能言晓夕号泣婉转尘中又説其家悲愁之状不可言也夫怨雠可刺不可毁援闻之不自知泣下也援素知季孟孝爱曾闵不过夫孝于其亲岂不慈于其子可有子抱三木而跳梁妄作自同分羮之事乎【三木者谓桎梏及械也司马迁曰衣赭闗三木分羮谓乐羊也解见公孙述传】季孟平生自言所以拥兵众者欲以保全父母之国而完坟墓也又言苟厚士大夫而已而今所欲全者将破亡之所欲完者将毁伤之所欲厚者将反薄之季孟尝折愧子阳而不受其爵今更共陆陆【陆陆犹碌碌也】欲往附之将难为顔乎若复责以重质当安从得子主给是哉往时子阳独欲以王相待【谓欲封为朔寕王也】而春卿拒之今者归老更欲低头与小儿曹共槽枥而食并肩侧身于怨家之朝乎【字林并卑正反】男儿溺死何伤而拘游哉【游浮也】今国家待春卿意深宜使牛孺卿与诸耆老大人【大人谓豪杰也】其説季孟若计画不从真可引领去矣前披舆地图见天下郡国百有六所奈何欲以区区二邦以当诸夏百有四乎春卿事季孟外有君臣之义内有朋友之道言君臣邪固当谏诤语朋友邪应有切磋【骨曰切象曰磋言朋友之道如切磋以成器诗云如切如磋如琢如磨】岂有知其无成而但萎腇咋舌义手从族乎【萎腇耎弱也萎于罪反腇乃罪反】及今成计殊尚善也过是欲少味矣【以食为喻】且来君叔天下信士朝廷重之其意依依常独为西州言援商朝廷尤欲立信于此【商度也】必不负约援不得乆留愿急赐报【伯春嚣子恂字】
　　诫兄子书【吕氏曰马援还书戒其兄子以不可言人过失乃指杜保为天下轻薄子是先自言人过失矣家人之卦曰有孚威如终吉反身之谓也言欲家人信畏之必以身教而后可援不躬行冀家人之聴从难矣故不能谨宻以其书示人事遂上闻致梁松之怨卒被谗谤言之不可不戒如此】
　　马援【初兄子严敦并喜讥议而通轻侠客援前在交阯还书诫之】
　　吾欲汝曹闻人过失如闻父母之名耳可得闻口不可得言也好论议人长短妄是非正法【谓讥刺时政也】此吾所大恶也寜死不愿闻子孙有此行也汝曹知吾恶之甚矣所以复言者施衿结褵申父母之戒【説文衿交衽也诗云亲结其褵褵妇人袆也女施衿结帨尔雅褵緌也郭璞注即今香缨也仪礼父戒女曰戒之敬之夙夜无违命母戒之曰戒之敬之夙夜无违宫事】欲使汝曹不忘之耳龙伯高敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐清浊无所失【轻重合宜】父丧致客数郡毕至吾爱之重之不愿汝曹效也效伯髙不得犹为谨敕之士所谓刻鹄不成尚类鹜者也【鹜鸭也】效季良不得陷为天下轻薄子所谓画虎不成反类狗者也讫今季良尚未可知郡将下车辄切齿州郡以为言吾常为寒心是以不愿子孙效也【季良名保时为越骑司马伯高名述为山都长】
　　与隗嚣书【愚曰光武得以収复陇蜀皆由先得河西援絶则势孤矣夫隗嚣窦融皆附光武者也窦融本心向汉而隗嚣终叛盖融知天命之所属而嚣不知者也窦氏数世荣贵而嚣僇身宜哉】
　　窦融【融既深知帝意乃与隗嚣书责让之】
　　伏惟将军国富政修士兵懐附亲遇戹防之际国家不利之时【谓汉遭王莽簒夺也】守节不囘【囘邪也】承事本朝后遣伯春委身于国无疑之诚于斯有效融等所以欣服高义愿从役于将军者良为此也而忿悁之间【悁恚也】改节易图君臣分争上下接兵【言违背光武也】委成功造难就【委弃也】去从义为横谋【去从背山东也为横通西蜀也】百年累之一朝毁之岂不惜乎殆执事者贪功建谋以至于此【言隗嚣执政事者贪有其功而立此逆谋也】融窃痛之当今西州地势局迫人兵离散易以辅人难以自建计若失路不反闻道犹迷【淮南子通道者如车辅不运于已而舆毂致数千里不通于道者若迷惑告以东西南北然犹复迷惑矣】不南合子阳则北入文伯耳【文伯卢芳也】夫负虚交而易强御恃逺救而轻近敌未见其利也融闻智者不危众以举事仁者不违义以要功今以小敌大于众何如弃子徼功于义何如且初事本朝稽首北面忠臣节也及遣伯春垂涕相送慈父恩也俄而背之谓吏士何忍而弃之谓留子何【留子谓见住之子对伯春故曰留也】自兵起以来转相攻撃城郭皆为丘墟生人转于沟壑今其存者非锋刄之余则流亡之孤迄今伤痍之体未愈哭泣之声尚闻幸赖天运少还而大将军复重于难是使积疴不得遂瘳幼孤将复流离其为悲痛尤足愍伤言之可为酸鼻【宋王曰孤子寡妇寒心酸鼻】庸人且犹不忍况仁者乎融闻为忠甚易得宜实难【左传忠为令徳非其人犹不可况不令乎】忧人大过以徳取怨【诗曰不以我为徳反以我为雠】知且以言获罪也区区所献惟将军省焉【嚣不纳】
　　诫马廖训子弟书【愚曰古今贵戚多矣莫不以知礼而兴失礼而丧书曰世禄之家鲜克由礼此也汉外戚如马氏素守俭约观杨终所言尚且如此况窦氏乎易家人有严君焉不严则有吝马廖不严而寛宜哉】
　　杨终【本传终字子山蜀郡成都人也时太后兄衞尉马廖谨笃自守不训诸子终与廖交善以书戒之曰】
　　终闻尧舜之民可比屋而封桀纣之民可比屋而诛【见陆贾新语】何者尧舜为之隄防桀纣示之骄奢故也诗曰皎皎练丝在所染之上智下愚谓之不移中庸之流要在教化春秋杀太子母弟直称君甚恶之者坐失教也【公羊传晋侯杀其太子申生曷为直称晋侯曰以杀其太子母弟直称君者甚之也○刘攽曰注称晋侯曰以杀其太子案今文当云曷为直称晋侯以杀杀太子】礼制人君之子年八嵗为置少傅教之书计以开其明十五置太傅教之经典以道其志汉兴诸侯王不力教诲多触禁忌故有亡国之祸而乏嘉善之称今君位地尊重海内所望岂可不临深履薄以为至戒黄门郎年幼血气方盛【廖子防及光俱为黄门郎孔子曰及其壮也血气方刚戚之在鬬也】既无长君退让之风【文帝窦后兄长君弟广国字少君此两人所出防绛灌等选长者之有节行者与之居长君少君由此为退让君子不敢以富贵骄人也】而要结轻狡无行之客纵而莫诲视成任性【马防传兄弟贵盛賔客奔凑四方毕至数百余人皆为食客也】鉴念前往可为寒心君侯诚宜以临深履薄为戒【廖不纳】
　　诫窦宪书
　　崔骃【本传骃字亭伯涿安平人】
　　骃闻交浅而言深者愚也在贱而望贵者惑也未信而纳忠者谤也三者皆所不宜而或蹈之者思效其区区愤盈而不能已也窃见足下体淳淑之姿躬高明之量意美志厉有上贤之风骃幸得充下馆序后陈【陈列也】是以竭其拳拳敢进一言传曰生而富者骄生而贵者慠生富贵而能不骄慠者未之有也今宠禄初隆百僚观行当尧舜之盛世处光华之显时岂可不庶几夙夜以永终誉宏申伯之美致周邵之事乎【申伯周宣王之元舅周公邵公皆辅佐周室也】语曰不患无位患所以立昔冯野王以外戚居位称为贤臣【前汉书冯野王字君卿妹为元帝昭仪野王为左冯翊御史大夫缺上使尚书选第中二千石而野王行能第一】近隂衞尉克己复礼终受多福【隂衞尉光烈皇后同母弟兴也以谨敕亲幸焉】郯氏之宗非不尊也【史丹封郯故云郯氏前书史丹字君仲鲁国人也祖父恭有女弟武帝时为衞太子良娣成帝即位擢丹为长乐尉迁右将军封为武阳侯封东海郯之武强聚以旧恩见襃赏赐累千金】阳侯之族非不盛也【刘攽曰案文侯当作平王凤封阳平侯前书亦谓为阳平之王也】重侯累将建天枢执斗柄其所以获讥于时垂愆于后者何也盖在满而不挹位有余而仁不足也汉兴以后迄于哀平外家二十保族全身四人而已【外家当为后家也二十者谓高帝吕后产禄谋反诛惠帝张皇后废文帝母薄太后弟昭被杀孝文帝窦皇后从昆弟子婴诛景帝薄皇后武帝陈皇后也废衞皇后自杀昭帝上官皇后家族诛宣帝祖母史良娣为巫蛊死宣帝母王夫人弟子商下狱死霍皇后家破元帝王皇后弟王莽篡位成帝许皇后赐死赵皇后废自杀哀帝祖母傅太后家属徙合浦平帝母衞姬家属诛昭帝赵太后忧死是也四人者哀帝母丁姬景帝王皇后宣帝许皇后王皇后其家族并全】书曰鉴于有殷可不慎哉窦氏之兴肇自孝文【前汉书窦婴字王孙孝文皇后从兄子也孝文时为吴相孝景时为詹事也】二君以淳淑守道成名先日【窦太后之弟长君少君退让君子不敢以富贵骄】安丰以佐命着徳显自中兴【窦融封为安丰侯】内以忠诚自固外以法度自守卒享祚国垂祉于今夫谦徳之光周易所美满溢之位道家所戒故君子福大而愈惧爵隆而益恭逺察近览俯仰有则铭诸几杖刻诸盘杅矜矜业业无怠无荒如此则百福是荷庆流无穷矣
　　奏记东平王苍
　　班固
　　将军以周邵之徳立乎本朝承休明之防建威灵之号【号骠骑将军也】昔在周公今也将军诗书所载未有三此者也【唯苍与周公二人而已】传曰必有非常之人然后有非常之事有非常之事然后有非常之功【司马相如喻蜀之词】固幸得生于清明之世豫在视聴之末私以蝼螘窃观国政诚美将军拥千载之任蹑先圣之踪【千载谓自周公至明帝时千余载也先圣谓周公也】体宏懿之姿据高明之势博贯庶事服膺六蓺白黑简心求善无厌采择狂夫之言不逆负薪之议【负薪贱人也三畧云负薪之语廊庙之言】窃见幕府新开广延羣俊四方之士颠倒衣裳【诗曰东方未明颠倒衣裳言士争归之忽遽也】将军宜详唐殷之举察伊臯之荐【尧举臯陶汤举伊尹】令逺近无偏幽隐必达期于总览贤才収集明智为国得人以宁本朝则将军养志和神优游庙堂光明宣于当世遗烈着于无穷窃见故司空掾桓梁宿儒盛名冠徳州里七十从心行不逾矩盖清庙之光晖当世之俊彦也京兆祭酒晋冯结髪修身白首无违好古乐道黙自守古人之美行时俗所莫及扶风掾李育【育字元春见儒林传】经明行着教授百人客居杜陵茅室土阶京兆扶风二郡更请徒以家贫数辞病去温故知新议论通明廉清修洁行能纯备虽前世名儒国家所器韦平孔翟无以加焉【韦贤平当孔光翟方进也流俗本平字作误】宜令考绩以参万事京兆督邮郭基孝行着于州里经学称于师门政务之绩有絶异之效如得及明时秉事下僚进有羽翮奋翔之用退有杞梁一介之死【説苑赵简子游于西河而叹曰安得贤士而与处马舟人吉桑对曰鸿鹄髙飞所恃者六翮也背上之毛腹下之毳加之满把飞不能为之益高不知门下左右客千人亦有六翮之用乎将尽毛毳也又曰齐庄公攻莒杞梁与华周进鬬壊军陷阵三军不敢当至莒城下杀二十七人而死也】凉州从事王雍穷卞严之节文之以术蓺【卞严卜荘子也新序曰卞庄子好勇养母战而三北交游非之国君辱之庄子受命顔色不变及母死三年齐与鲁战庄子请从至见于将军曰初严与母处是以战而三北今母没矣请塞责遂赴敌而鬬获甲首而献曰夫三北以养母也吾闻之节士不以辱生遂杀卜人而死论语孔子曰卞荘子之勇冉求之艺文之以礼乐】凉州冠盖未有宜先雍者也古者周公一举则三方怨曰奚为而后已【孙卿子曰周公东征西国怨曰何独不来也南征而北国怨曰何独后我】宜及府开以慰逺方宏农功曹史殷肃【固集殷作叚】达学洽闻才能絶伦诵诗三百奉使专对此六子者皆有殊行絶才徳隆当世如防征纳以辅髙明此山梁之秋夫子所叹也【秋犹时也论语山梁雌雉】昔卞和献宝以离断趾【离被也断趾刖足也事见韩子】灵均纳忠终于沈身【屈原字灵均纳忠于椘终不见信自沈于汨罗之水而死】而和氏之璧千载垂光屈子之篇万世归善愿将军隆照防之明信日昃之聴【信音申】少屈威神咨嗟下问令尘埃之中永无荆山汨罗之恨【苍纳之】
　　与梁商书
　　李固
　　春秋襃仪父以开义路【隐公元年三月公及邾仪父盟于昧公羊传曰仪父者何邾娄之君也何以称字襃之也曷为襃之为其与盟也何休注春秋王鲁托隐公为命王因仪父先与隐公盟假以见襃赏义】贬无骇以闭利门【春秋隐公二年经书无骇帅师入极公羊传曰无骇者何展无骇也何以不氏贬曷贬疾始灭也】夫义路闭则利门开利门开则义路闭也前孝安皇帝内任伯荣樊丰之属【伯荣王圣女也】外委周广谢恽之徒开门受赂署用非次天下纷然怨声满道朝廷初立颇存清浄未能数年稍复堕损左右党进者日有迁拜守死善道者滞涸穷路而未有改敝立徳之方又即位以来十有余年圣嗣未立羣下继望【刘攽曰案继是继续之义不可施于此盖本是系字系缀天下之望也】可令中宫博简嫔媵兼采防贱宜子之人进御至尊顺助天意若有皇子母自乳养无委保妾医巫以致飞燕之祸【赵飞燕成帝皇后妹为昭仪专宠成帝贵人曹伟能等生皇子皆杀之】明将军望尊位显当以天下为忧崇尚谦省垂则万方而新营祠堂费功亿计非以昭明令徳崇示清俭自数年以来灾怪屡见比无雨润而沈隂郁泱宫省之内容有隂谋孔子曰智者见变思刑愚者覩怪讳名天道无亲可为祗畏加近者月食既于端门之侧【既尽也端门太防宫南门也】月者大臣之体也夫穷高则危太满则溢月盈则缺日中则移凡此四者自然之数也天地之心福谦忌盛是以贤达功遂身退全名养夀无有怵迫之忧诚令王纲一整道行忠立明公踵伯成之高全不朽之誉【荘子曰伯成子高唐虞时为诸侯至禹而耕禹往见之则耕在野禹问曰昔尧化天下吾子立为诸侯尧授舜舜授予子去而耕其故何也子髙曰昔尧化天下至公无私不赏而人自劝不罚而人自畏今子赏而不劝罚而不威徳自此衰刑自此作夫子盍行无留吾事悒悒然耕不顾见吕氏春秋】岂与此外戚凡辈耽荣好位者同日而论固狂夫下愚不达大体窃感古人一饭之报【谓灵辄也】况受顾遇而容不尽乎
　　与梁冀书
　　李固
　　天下不幸仍遭大忧皇太后圣徳当朝摄统万机明将军体履忠孝忧存社稷而频年之间国祚三絶【顺帝崩冲帝立一年崩质帝一年崩】今当立帝天下重器诚知太后垂心将军劳虑详择其人务存圣明然愚情眷眷窃独有懐逺寻先世废立旧仪近见国家践祚前事未尝不询访公卿广求羣议令上应天心下合众望且永初以来政事多谬地震宫庙彗星竟天诚是将军用情之日传曰以天下与人易为天下得人难昔昌邑之立昏乱日滋霍光忧愧发愤悔之折骨【昌邑王贺武帝昌邑哀王子也昭帝崩霍光立】自非博陆忠勇【霍光封博陆侯前汉书音义曰博大陆平取其嘉名无此县也食邑北海河东也】延年奋发大汉之祀几将倾矣【霍光召丞相以下议曰昌邑王行昏乱恐危社禝如何羣臣皆惊愕失色大司农田延年前离席按剑曰今日之议不得旋踵羣臣后应者臣请剑斩之于足废立遂定】至忧至重可不熟虑悠悠万事惟此为大国之兴衰在此一举
　　与胡广赵戒书
　　李固
　　固受国厚恩是以竭其股肱不顾死亡志欲扶持王室比隆文宣【文帝宣帝皆羣臣迎立能兴汉祚】何图一朝梁氏迷谬公等曲从以吉为凶成事为败乎汉家衰微从此始矣公等受主厚禄颠而不扶倾覆大事后之良史岂有所私固身已矣于义得矣夫复何言
　　与黄琼书
　　李固【时公车征琼】
　　闻已度伊洛近在万嵗亭岂即事有渐将顺王命【万嵗亭在今洛州故嵩县县西北武帝元年幸缑氏登大室闻山上呼万嵗声者三因以名焉】盖君子谓伯夷隘栁下惠不恭故传曰不夷不惠可否之间【论语孔子曰伯夷叔齐不降其志不辱其身谓栁下惠少连降志辱身我则异于是无可无不可郑注不为夷齐之清不为惠连之屈故曰异于是也】盖圣贤居身之所珍也诚遂欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为志士终无时矣尝闻语曰峣峣者易缺皦皦者易污阳春之曲和者必寡盛名之下其实难副近鲁阳樊君被征初至朝廷设坛席犹待神明【樊君樊英也事见英传】虽无大异而言行所守亦无所缺而毁谤布流应时折减者岂非观聴望深声名大盛乎自顷征聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生宏此逺谟令众人叹服一雪此言耳
　　规窦武书
　　卢植【本传植字子干涿郡涿人也时皇后父大将军窦武援立灵帝初秉机政朝议欲加封爵植虽布衣以武素有名誉乃献书以规之】
　　植闻嫠有不恤纬之事【左传范献子曰人亦有言嫠不恤其纬而忧宗周之陨为将及焉】漆室有倚楹之戚【琴操曰鲁漆室女倚柱悲吟而啸邻人见其心之不乐也进而问之曰有淫心欲嫁之念邪何吟之悲漆室女曰嗟乎嗟乎子无志不知人之甚也昔者楚人得罪于其君走逸吾东家马逸蹈吾园葵使吾终年不懕菜吾西邻人失羊不还请吾兄追之雾浊水出使吾兄溺死终身无兄政之所致也吾忧国伤人心悲而啸岂欲嫁哉自伤懐结而为人所疑于是褰裳入山林之中见贞女之木喟然叹息援琴而弦歌以女贞之词自经而死】忧深思逺君子之情【诗序忧深思逺俭而用礼乃有尧之遗风焉】夫士立争友义贵切磋书陈谋及庶人诗咏询于刍荛【诗大雅先人有言询于刍荛毛苌注刍荛采薪也】植诵先王之书乆矣敢爱其瞽言哉今足下之于汉朝犹旦奭之在周室建立圣主四海有系论者以为吾子之功于斯为重天下聚目而视攒耳而聴【前汉书贾山曰使天下戴目而视倾耳而聴】谓凖之前事将有景风之祚寻春秋之义王后无嗣择立亲长年均以徳徳均则决之卜筮【左传王子朝曰先王之命王后无嫡则择立长年钧以徳徳均以卜古之制也】今同宗相后披图案牒以次见之何勲之有岂横叨天功以为己力乎【叨贪也左传贪天功以为己力】宜辞天赏以全身名又比世祚不竞【竞强也】仍外求嗣可谓危矣而四方未宁盗贼伺隙恒岳勃碣【勃勃海也碣碣石山】特多奸盗将有楚人胁比尹氏立朝之变【左传楚公子比恭王之子也灵王立子比奔晋灵王卒子比自晋归楚立为君比弟公子弃疾欲簒其位夜乃使人周走呼曰王至矣国人大惊子比乃自杀王子朝周景王之庶子景王卒子猛立尹士周卿士立子朝夺猛位也】宜依古礼置诸子之官征王侯爱子宗室贤才外崇训道之义内息贪利之心简其良能随用爵之彊干弱枝之道也【武并不能用】
  </div>
  <div class="pagination">
   <a href="文选补遗_page13.html">
    上一页
   </a>
   <span>
    ...
   </span>
   <a href="文选补遗_page9.html">
    9
   </a>
   <a href="文选补遗_page10.html">
    10
   </a>
   <a href="文选补遗_page11.html">
    11
   </a>
   <a href="文选补遗_page12.html">
    12
   </a>
   <a href="文选补遗_page13.html">
    13
   </a>
   <span class="current-page">
    14
   </span>
   <a href="文选补遗_page15.html">
    15
   </a>
   <a href="文选补遗_page16.html">
    16
   </a>
   <a href="文选补遗_page17.html">
    17
   </a>
   <a href="文选补遗_page18.html">
    18
   </a>
   <a href="文选补遗_page19.html">
    19
   </a>
   <span>
    ...
   </span>
   <a href="文选补遗_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
