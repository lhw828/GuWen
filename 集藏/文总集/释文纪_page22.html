<!DOCTYPE html>
<html>
<head>
    <meta charset="UTF-8">
    <title>释文纪 - 第 22 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 22 页/共 43 页</h1>
    <div class="content">　　令防答慧眼无见亦无法可见
　　又谘若云无见有何法身
　　令防答理絶闻见实无法身
　　又谘若无法身则无正觉正觉既有法身岂无
　　令防答恒是寄言故有正觉正觉既在寄言法身何得定有
　　宣武寺法宠谘曰未审法身之称为正在妙体金姿丈六亦是法身【体一作本】
　　令防答曰通而为论本迹皆是别而为语止在常住又谘若止在常住不应有身若通取丈六丈六何谓法身
　　令防答常住既有妙体何得无身丈六亦能轨物故可通称法身
　　又谘若常住无累方称法身丈六有累何谓法身令防答众生注仰妄见丈六丈六非有有何实累又谘若丈六非有指何为身
　　令防答随物见有谓有应身
　　又谘既曰应身何谓法身
　　令防答通相为辨故兼本迹覈求实义不在金姿灵根寺慧令谘曰未审为以极智名曰法身为以全相故曰法身【全一作絶】
　　令防答无名无相是集藏法身圆极智慧是实智法身又谘无名无相则无身不身既有法身何谓无相令防答正以无相故曰法身
　　又谘若以无相故曰法身则智慧名相非复法身令防答既是无相智慧岂非法身
　　又谘如其有身何名无相若是无相何得有身
　　令防答于无名相假説法身
　　又谘若假説法身正存名相云何直指无相而谓法身令防答既于无相假立名相岂得异此无相而説法身灵味寺静安谘曰未审法身乗应以不
　　令防答法身无应
　　又谘本以应化故称法身若无应化何谓法身
　　令防答本以轨则之体名为法身应化之谈非今所轨又谘若无应化云何可轨既为物轨岂无应化
　　令旨答众生注仰防益故云能为物轨化縁巳毕何所应化
　　又谘若能益众生便成应化若无应化何以益物令防答能生注仰轨则自成何劳至人俯应尘俗又谘既生注仰岂无应化若无应化注仰何益
　　令防答正由世尊至极神妙特深但令注仰自然防祐若应而后益何谓至神不应而益故成穷美若必令实应与菩萨岂殊【并广明集昭明集防校】
　　同泰僧正讲诗序
　　大正以贞俗兼解郁为善歌璡师以行有余力縁情继响余自法席既防便思和寂杼轴二年濡翰两器大正今春复为同泰建讲法轮将半此作方成所以物色不同序事或异【昭明集】
　　祭达磨大师文【达磨以梁大通二年终于元魏以其防告梁武帝即赗寳玉诏以祭礼供养太子为文其略曰】
　　洪惟圣胄大师荷十力之智印乘六通而泛海运悲智于梵方拯颠危于华土【佛法正宗记】
　　邵陵王萧纶【字世调武帝第六子】
　　答皇太子示大法颂啓【简文】
　　慈锋郁壮妙辩纵横慧舍两【阙】智包三藏故五时之説既陈七处之礼斯聚防般若之妙源显无生之真谛心注八流意舍五忍能使六地震动四花普雨折木盖鳞开罗散翮香乌步花训游于云圃瑞雀飞环翔舞于风前髙门洞啓不同铜马之饰寳殿霞开寜假凤凰之瑞虽复长卿壮辞曾何足数子云妙句比此蔑如
　　扬州僧正智寂法师墓志铭
　　縁城虚假欲海漂深三相难久八风易侵寔惟上徳为龙为灮凝情内莹被采外扬微言折角精义解頥有同商生譬彼名医妙法方永慧水停滋五通轸慕四众增悲【并艺文类聚】
　　设无碍福防教
　　僚纪大士广济义非为巳导羣生种种方便所以虚已乐静表之内经确乎难拔着自外典又加独徃斯意足论隠不隔真乃为菩萨庐山东林寺禅房智表法师徳称僧杰实号人龙懐道守素多歴年所不为事屈不为时伸上下无常一相无相遂能舍彼耆阇来游垢浊兴言一面定交杵臼余以薄徳谬临大邦教义未闻贵贤总至昔绮季之出汉年巢许之兴唐日兹乃圣主流慈天泽滂被异人间出复在此辰不胜舞蹈帝之恩普也克今月十日于栖贤寺设无碍防并致敬开士躬谘胜福下筵餐道凡厥民爰及庶士罔不率从咸皆请业上答干慈永同彼岸外依事宣行【广明集】







　　释文纪巻二十二
　　钦定四库全书
　　释文纪巻二十三
　　明　梅鼎祚　辑
　　梁【四】
　　范缜【字子真南乡舞隂人歴尚书左丞】
　　神灭论【初缜在齐世尝侍竟陵王子良子良精信释教而缜盛称无佛子良问曰君不信因果世间何得有富贵贫贱缜答曰人生譬如一树花随风而堕自有拂帘幌坠于茵席之上自有关蓠墙落于溷粪之侧贵贱殊途因果何处退着神灭论此论出朝野諠哗子良集僧难之而不能屈至梁武帝初羣僚未达先以奏闻有勅令僧正法云答之以宣示臣下云乃遍与朝士书论之文采虽异而理义俱通　范缜高僧传作范轸】
　　或问予云神灭何以知其灭也答曰神即形也形即神也是以形存则神存形谢则神灭也问曰形者无知之称神者有知之名知与无知即事有异神之与形理不容一形神相即非所闻也答曰形者神之质神者形之用是则形称其质神言其用形之与神不得相异也问曰神故非用不得为异其义安在答曰名殊而体一也问曰名既已殊体何得一答曰神之于质犹利之于刀形之于用犹刀之于利利之名非刀也刀之名非利也然而舍利无刀舍刀无利未闻刀没而利存岂容形亡而神在问曰刀之与利或如来说形之与神其义不然何以言之木之质无知也人之质有知也人既有如木之质而有异木之知岂非木有一人有二邪答曰异哉言乎人若有如木之质以为形又有异木之知以为神则可如来论也今人之质质有知也木之质质无知也人之质非木质也木之质非人质也安有如木之质而复有异木之知哉问曰人之质所以异木质者以其有知耳人而无知与木何异答曰人无无知之质犹木无有知之形问曰死者之形骸岂非无知之质邪答曰是无人质问曰若然者人果有如木之质而有异木之知矣答曰死者如木而无异木之知生者有异木之知而无如木之质也问曰死者之骨骼非生之形骸邪答曰生形之非死形死形之非生形区己革矣安有生人之形骸而有死人之骨骼哉问曰若生者之形骸非死者之骨骼非死者之骨骼则应不由生者之形骸不由生者之形骸则此骨骼从何而至此邪答曰是生者之形骸变为死者之骨骼也问曰生者之形骸虽变为死者之骨骼岂不从生而有死则知死体犹生体也答曰如因荣木变为枮木枯木之质宁是荣木之体问曰荣体变为枯体枯体即是荣体丝体变为缕体缕体即是丝体有何别焉答曰若枯即是荣荣即是枯应荣时凋零枯时结实也又荣木不应变为枯木以荣即枯无所复变也荣枯是一何不先枯后荣要先荣后枯何也丝缕之义亦同此破问曰生形之谢便应豁然都尽何故方爱死形绵歴未已邪答曰生灭之体要有其次故也夫欻而生者必欻而灭渐而生者必渐而灭欻而生者飘骤是也渐而生者动植是也有欻有渐物之理也问曰形即是神者手等亦是邪答曰皆是神之分也问曰若皆是神之分神既能虑手等亦应能虑也答曰手等亦应能有痛痒之知而无是非之虑问曰虑为一为异答曰知即是虑浅则为知深则为虑问曰若尔应有二乎答曰人体惟一神何得二问曰若不得二安有痛痒之知复有是非之虑答曰如手足虽异总为一人是非痛痒虽复有异亦总为一神矣问曰是非之虑不关手足当关何处答曰是非之意心器所主问曰心器是五藏之心非邪答曰是也问曰五藏有何殊别而心独有是非之虑乎答曰七窍亦复何殊而司用不均问曰虑思无方何以知是心器所主答曰五藏各有所司无有能虑者是以心为虑本问曰何不寄在眼等分中答曰若虑可寄于眼分何故不寄于耳分邪问曰虑体无本故可寄之于眼分眼自有本不假寄于佗分也答曰眼何故有本而虑无本茍无本于我形而可徧寄于异地亦可张甲之情寄王乙之躯李丙之性托赵丁之体然乎哉不然也问曰圣人形犹凡人之形而有凡圣之殊故知形神异矣答曰不然金之精者能照秽者不能照有能照之精金宁有不照之秽质又岂有圣人之神而寄凡人之器亦无凡人之神而托圣人之体是以八采重瞳勋华之容龙顔马口轩皥之状形表之异也比干之心七窍并列伯约之胆其大若拳此心器之殊也是知圣人定分每絶常区非唯道革羣生乃亦形超万有凡圣均体所未敢安问曰子云圣人之形必异于凡者敢问阳货类仲尼项籍似大舜舜项孔阳智革形同其故何耶答曰珉似玉而非玉鸡类凤而非凤物诚有之人故宜尔项阳貎似而非实似心器不均虽貎无益问曰凡圣之殊形器不一可也圆极理无有二而周孔殊姿汤文异状神不侔色于此益明矣答曰圣同于心器形不必同也犹马殊毛而齐逸玉异色而均美是以晋棘荆和等价连城骅骝盗骊俱致千里问曰形神不二既闻之矣形谢神灭理固宜然敢问经云为之宗庙以鬼飨之何谓也答曰圣人之教然也所以弭孝子之心而厉偷薄之意神而明之此之谓矣问曰伯有被甲彭生豕见坟素着其事宁是设教而己邪答曰妖怪茫茫或存或亡彊死者众不皆为鬼彭生伯有何独能然乍为人豕未必齐郑之公子也问曰易称故知鬼神之情状与天地相似而不违又曰载鬼一车其义云何答曰有禽焉有兽焉飞走之别也有人焉有鬼焉幽明之别也人灭而为鬼鬼灭而为人则未之知也问曰知此神灭有何利用邪答曰浮屠害政桑门蠧俗风惊雾起驰荡不休吾哀其弊思拯其溺夫竭财以赴僧破产以趋佛而不恤亲戚不怜穷匮者何良由厚我之情深济物之意浅是以圭撮涉于贫友情动于顔色千钟委于富僧欢意畅于容发岂不以僧有多稌之期友无遗秉之报务施阙于周急归徳必于在巳又惑以茫昧之言惧以阿鼻之苦诱以虚诞之辞欣以兜率之乐故舍逢掖袭横衣废俎豆缾鉢家家弃其亲爱人人絶其嗣续致使兵挫于行间吏空于官府粟罄于惰游货殚于泥木所以奸宄弗胜颂声尚壅惟此之故其流莫巳其病无限若陶甄禀于自然森罗均于独化忽焉自有怳尔而无来也不御去也不追乘夫天理各安其性小人甘其垄亩君子保其恬素耕而食食不可穷也蚕而衣衣不可尽也下有余以奉其上上无为以待其下可以全生可以匡国可以霸君用此道也【梁书】
　　萧琛【字彦瑜兰陵人歴侍中特进】
　　难神灭论【并序】
　　内兄范子缜着神灭论以明无佛自谓辩摧众口日服千人予意犹有惑焉聊欲薄其稽疑询其未悟论至今所持者形神所诵者精理若乃春秋孝享为之宗庙则以为圣人神道设教立礼防愚杜伯关弓伯有被介复谓天地之间自有怪物非人死为鬼如此便不得诘以诗书校以往事唯可于形神之中辨其离合脱形神一体存灭罔异则范子奋扬蹈厉金汤邈然如灵质分途兴毁区别则予克敌得儁能事毕矣又予虽明有佛而体佛不与俗同尔兼陈本意系之论左焉
　　问曰子云神灭何以知其灭邪答曰神即形也形即神也是以形存则神存形谢则神灭也问曰形者无知之称神者有知之名知与无知即事有异神之与形理不容一形神相即非所闻也答曰形者神之质神者形之用是则形称其质神言其用形之与神不得相异【案此下问答竝缜原论难为琛辞】
　　难曰今论形神合体则应有不离之证而直云神即形形即神形之与神不得相异此辨而无征有乖笃喻矣予今据梦以验形神不得共体当人寝时其形是无知之物而有见焉此神游之所接也神不孤立必凭形器犹人不露处须有居室但形器是秽闇之质居室是蔽塞之地神反形内则其识防惛惛故以见为梦人归室中则其神暂壅壅故以明为昧夫人或梦上腾虚逺适万里若非神行便是形往邪形既不往神又弗离复焉得如此若谓是想所见者及其安寐身似僵木气若寒灰呼之不闻抚之无觉既云神与形均则是表里俱勌既不外接声音宁能内兴思想此即形静神驰断可知矣又疑凡所梦者或反中诡遇【赵简子梦童子躶歌而吴入邹晋小臣梦负公登天而负公出诸厠之类是也】或理所不容【吕齮梦射月中之兔吴后梦肠出绕阊门之类是也】或先觉未兆【吕姜梦天名其子曰虞鲁人梦众君子谋欲亡鲁之类是也】或假借象类【蔡茂梦禾失为秩王濬梦三刀为州之类是也】或即事所无【胡人梦舟越人梦骑之类是也】或乍验乍否【殷宗梦得传说汉文梦获邓通验也否事众多不复具载】此皆神化茫渺幽明不测易以约通难用理检若不许以神游必宜求诸形内恐块尔潜灵外絶觐觌虽复扶以六梦济以想因理亦不得然也
　　问曰神故非质形故非用不得为异其义安在答曰名殊而体一也问曰名既已殊体何得一答曰神之于质犹利之于刀形之于用犹刀之于利利之名非刀也刀之名非利也然而舍利无刀舍刀无利未闻刀没而利存岂容形亡而神在
　　难曰夫刀之有利砥砺之功故能水截蛟螭陆断兕虎若穷利尽用必摧其锋锷化成钝刀如此则利灭而刀存即是神亡而形在何云舍利无刀名殊而体一邪刀利既不俱灭形神则不共亡虽能近取譬理实乖矣问曰刀之与利或如来说形之与神其义不然何以言之木之质无知也人之质有知也人既有如木之质而有异木之知岂非木有其一人有其二邪答曰异哉言乎人若有如木之质以为形又有异木之知以为神则可如来论也今人之质质有知也木之质质无知也人之质非木质也木之质非人质也安在有如木之质而复有异木之知问曰人之质所以异木质者以其有知耳人而无知与木何异答曰人无无知之质犹木无有有知之形问曰死者之形骸岂非无知之质邪答曰是无知之质也问曰若然者人果有如木之质而有异木之知矣答曰死者有如木之质而无异木之知生者有异木之知而无如木之质问曰死者之骨骼非生者之形骸邪答曰生形之非死形死形之非生形区已革矣安有生人之形骸而有死人之骨骼哉问曰若生者之形骸非死者之骨骼死者之骨骼则应不由生者之形骸不由生者之形骸则此骨骼从何而至答曰是生者之形骸变为死者之骨骼也问曰生者之形骸虽变为死者之骨骼岂不因生而有死则知死体犹生体也答曰如因荣木变为枯木枯木之质宁是荣木之体问曰荣体变为枯体枯体即是荣体如丝体变为缕体缕体即是丝体有何别焉答曰若枯即是荣荣即是枯则应荣时雕零枯时结实又荣木不应变为枯木以荣即是枯故枯无所复变也又荣枯是一何不先枯后荣要先荣后枯何也丝缕同时不得为喻问曰生形之谢便应豁然都尽何故方受死形绵歴未巳邪答曰生灭之体要有其次故也夫欻而生者必欻而灭渐而生者必渐而灭欻而生者飘骤是也渐而生者动植是也有欻有渐物之理也
　　难曰论云人之质有知也木之质无知也岂不以人识凉燠知痛痒养之则生伤之则死邪夫木亦然矣当春则荣在秋则悴树之必生拔之必死何谓无知今人之质犹如木也神留则形立神去则形废立也即是荣木废也即是枯木子何以辨此非神知而谓质有知乎凡万有皆以神知无以质知者也但草木昆虫之性裁觉荣悴生死生民之识则通安危利害何谓非有如木之质以为形又有异木之知以为神邪此则形神有二居可别也但木禀隂阳之偏气人含一灵之精照其识或同其神则异矣骨骼形骸之论死生授受之说义既前定事又不经安用曲辨哉
　　问曰形即神者手等亦是神邪答曰皆是神之分问曰若皆是神之分神既能虑手等亦应能虑也答曰手等有痛痒之知而无是非之虑问曰知之与虑为一为异答曰知即是虑浅则为知深则为虑问曰若尔应有二虑虑既有二神有二乎答曰人体惟一神何得二问曰若不得二安有痛痒之知而复有是非之虑答曰如手足虽异总为一人是非痛痒虽复有异亦总是一神矣问曰是非之虑不关手足当关何也答曰是非之虑心器所主问曰心器是五脏之心非邪答曰是也问曰五脏有何殊别而心独有是非之虑答曰七窍亦复何殊而所用不均何也问曰虑思无方何以知是心器所主答曰心病则思乖是以知心为虑本问曰何知不寄在眼等分中邪答曰若虑可寄于眼分眼何故不寄于耳分问曰虑体无本故可寄之于眼分眼自有本不假寄于他分答曰眼何故有本而虑无本茍无本于我形而可遍寄于异地亦可张甲之情寄王乙之躯李丙之性托赵丁之体然乎哉不然也难曰论云形神不殊手等皆是神分此则神以形为体体全即神全体伤即神缺矣神者何识虑也今人或断手足残肌肤而智思不乱犹孙膑刖趾兵略愈明肤浮解腕儒道方谧此神与形离形伤神不害之切证也但神任智以役物托器以通照视听香味各有所凭而思识归乎心器譬如人之有宅东阁延贤南轩引景北牖招风西櫺映月主人端居中霤以收四事之用焉若如来论口鼻耳目各有神分一目病即视神毁二目应俱盲矣一耳疾即听神伤两耳俱应聋矣今则不然是知神以为器非以为体也又云心为虑本虑不可寄之他分若在于口眼耳鼻斯论然也若在于他心则不然矣耳鼻虽共此体不可以相杂以其所司不同器用各异也他心虽在彼形而可得相涉以其神理均妙识虑齐功也故书称啓尔心沃朕心诗云他人有心予忖度之齐桓师管仲之谋汉祖用张良之策是皆本之于我形寄之于他分何云张甲之情不可托王乙之躯李丙之性勿得寄赵丁之体乎
　　问曰圣人之形犹凡人之形而有凡圣之殊故知形神异矣答曰不然金之精者能照秽者不能照能照之精金宁有不照之秽质又岂有圣人之神而寄凡人之器亦无凡人之神而托圣人之体是以八彩重瞳勋蕐之容龙顔马口轩皥之状此形表之异也比干之心七窍并伯约之胆其大如拳此心器之殊也是以知圣人区分每絶常品非惟道革羣生乃亦形超万有凡圣均体所未敢安问曰子云圣人之形必异于凡敢问阳货类仲尼项籍似虞帝舜项孔阳智革形同其故何邪答曰珉似玉而非玉鶋类凤而非凤物诚有之人故宜尔项阳貌似而非实似心器不均虽貌无益也问曰凡圣之殊形器不一可也圣人圆极理无有二而周孔殊姿汤文异状神不系色于此益明答曰圣与圣同同于心器而形不必同也犹马殊毛而齐逸玉异色而均美是以晋棘楚和等价连城骅骝盗骊俱致千里问曰形神不二既闻之矣形谢神灭理固宜然敢问经云为之宗庙以鬼飨之何谓也答曰圣人之教然也所以从孝子之心而厉偷薄之意神而明之此之谓矣问曰伯有被甲彭生豕见坟素着其事宁是设教而已邪答曰妖怪茫茫或存或亡强死者众不皆为鬼彭生伯有何独能然乍人乍豕未必齐郑之公子也问曰易称故知鬼神之情状与天地相似而不违又曰载鬼一车其义云何答曰有禽焉有兽焉飞走之别也有人焉有鬼焉幽明之别也人灭而为鬼鬼灭而为人则吾未知也
　　难曰论云岂有圣人之神而寄凡人之器亦无凡人之神而托圣人之体今阳货类仲尼项籍似帝舜即是凡人之神托圣人之体也珉玉鶋凤不得为喻今珉自名珉玉实名玉鶋号鶢鶋凤曰神凤名既殊称貌亦爽实今舜重瞳子项羽亦重瞳子非有珉玉二名唯覩重瞳相类又有女娲蛇躯臯陶马口非直圣神入于凡器遂乃托于虫畜之体此形神殊别明暗不同兹益昭显也若形神为一理絶前因者则圣应诞圣贤必产贤勇怯愚智悉类其本既形神之所陶甄一气之所孕育不得有尧睿朱嚚瞍顽舜圣矣论又云圣同心器而形不必同犹马殊毛而齐逸今毛复是逸气邪马有同毛色而异驽骏者如此则毛非逸相由体无圣器矣人形骸无凡圣之别而有贞脆之异故遐灵栖于逺质促神寓乎近体唯斯而已耳向所云圣人之体指直语近舜之形不言器有圣智非矛盾之说勿近于此惑也
　　问曰知此神灭有何利用答曰浮屠害政桑门蠧俗风惊雾起驰荡不休吾哀其弊思拯其溺夫竭财以趣僧破产以趋佛而不恤亲戚不怜穷匮者何邪良由厚我之情深济物之意浅是以圭撮涉于贫友吝情动于顔色千钟委于富僧欢懐畅于容发岂不以僧有多稌之期友无秉之报务施不关周给立徳必于在已又惑以茫昧之言惧以阿鼻之苦诱以虚诞之辞欣以兜率之乐故舍逢掖袭横衣废俎豆列瓶鉢家家弃其亲爱人人絶其嗣续至使兵挫于行间吏空于官府粟罄于惰游货殚于土木所以奸宄弗胜颂声尚壅惟此之故也其流莫已其病无垠若知陶甄禀于自然森罗均于独化忽焉自有怳尔而无来也不御去也不追乘夫天理各安其性小人甘其垄亩君子保其恬素耕而食食不可穷也蚕以衣衣不可尽也下有余以奉其上上无为以待其下可以全生可以养亲可以为已可以为人可以匡国可以霸君用此道也
　　难曰佛之有无寄于神理存灭既有往论且欲略言今指辨其损益语其利害以弼夫子过正之谈子云释氏蠧俗伤化费货损役此惑者为之非佛之尤也佛之立教本以好生恶杀修善务施好生非止欲繁育鸟兽以人灵为重恶杀岂可得缓宥逋逃以哀矜断察修善不必瞻丈六之形以忠信为上务施不茍使殚财土木以周给为美若悉絶嗣续则必法种不传如并起浮图又亦播殖无地凡人且犹知之况我慈氏宁乐尔乎今守株桑门迷瞀俗士见寒者不施之短褐遇馁者不锡以糠豆而竞聚无识之僧争造众多之佛亲戚弃而弗眄祭祀废而弗修良缯碎于刹上丹金縻于塔下而谓为福田期以报业此并体佛未深解法不妙虽呼佛为佛岂晓归佛之防号僧为僧宁达依僧之意此亦神不降福予无取焉夫六家之术各有流弊儒失于僻墨失于蔽法失于峻名失于讦咸由祖述者失其传以致泥溺今子不以僻蔽诛孔墨峻讦责韩邓而独罪我如来贬兹正觉是忿风涛而毁舟檝也今悖逆之人无赖之子上罔君亲下虐俦类或不忌明宪而乍惧幽司惮阎罗之猛畏牛头之酷遂悔其秽恶化而迁善此佛之益也又罪福之理不应殊于世教背乎人情若有事君以忠奉亲唯孝与朋友信如斯人者犹以一眚掩徳蔑而弃之裁犯虫鱼陷于地狱斯必不然矣夫忠莫逾于伊尹孝莫尚乎曽参若伊公宰一畜以膳汤曽子烹只禽以养点而皆同趋炎镬俱赴锋树是则大功没于小过奉上反于恵下昔弥子矫驾犹以义免戮呜呼曽谓灵匠不如衞君乎故知此为忍人之防而非仁人之诫也若能鉴彼流宕舋不在佛观此祸福识悟教诱思息末以尊本不拔本以拯末念忘我以法不后法以利我则虽曰未佛吾必谓之佛矣
　　曹思文
　　难范中书神灭论【幷啓诏】
　　论曰神即形也形即神也是以形存则神存形谢则神灭也难曰形非即神也神非即形也是合而为用者也而合非即矣生则合而为用死则形留而神逝也何以言之昔者赵简子疾五日不知人秦穆公七日乃寤并神游于帝所帝赐之钧天广乐此其形留而神逝者乎若如论言形灭则神灭者斯形之与神应如影响之必俱也然形既病焉则神亦病也何以形不知人神独游帝而欣欢于钧天广乐乎斯其寐也魂交故神游于蝴蝶即形与神分也其觉也形开蘧蘧然周也即形与神合也然神之与形有分有合合则共为一体分则形亡而神逝也是以延陵窆子而言曰骨肉归复于土而魂气无不之也斯即形亡而神不亡也然经史明证灼灼也如此宁是形亡而神灭者也
　　论曰问者曰经云为之宗庙以鬼飨之通云非有鬼也斯是圣人之教然也所以达孝子之心而厉偷薄之意也难曰今论所云皆情言也而非圣防请举经记以证圣人之教孝经云昔者周公郊祀后稷以配天宗祀文王于明堂以配上帝若形神俱灭复谁配天乎复谁配帝乎且无神而为有神宣尼云天可欺乎今稷无神矣而以稷配斯是周旦其欺天乎果其无稷也而空以配天者既其欺天矣又其欺人也斯是圣人之教教以欺妄也设欺妄以立教者复何达孝子之心厉偷薄之意哉
　　原寻论防以无鬼为义试重诘之曰孔子菜羮瓜祭祀其祖祢也记云乐以迎来哀以送往神既无矣迎何所迎神既无矣送何所送迎来而乐斯假欣于孔貎送往而哀又虚泪于丘体斯则夫子之祭礼也欺伪满于方寸虚假盈于庙堂圣人之教其若是乎而云圣人之教然也何哉
　　思文啓窃见范缜神灭论自为賔主遂有三十余条思文不惟闇蔽聊难论大防二条而已庶欲以此倾其根本谨冒上闻但思文情用浅匮惧不能征折诡经仰黩天照伏追震悸谨啓
　　武帝诏答
　　所难二条当别详览也
　　范缜答曹录事难【录事一作舍人】
　　难曰形非即神也神非即形也是合而为用者也而合非即也答曰若合而为用者明不合则无用如蛩駏相资废一则不可此乃是灭神之精据而非存神之雅决子意本欲请战而定为我援兵邪
　　难曰昔赵简子疾五日不知人秦穆公七日乃寤并神游于帝所帝赐之钧天广乐此形留而神逝者乎答曰赵简子之上賔秦穆之游上帝既云耳听钧天居然口尝百味亦可身安广厦目悦黄或复披文绣之衣控如龙之辔故知神之须待既不殊人四肢七窍每与形等只翼不可以适逺故不比不飞神无所阙何故凭形以自立
　　难曰若如论防形灭则神灭者斯形之与神应如影响之必俱也然形既病焉则神亦病也何以形不知人神独游帝所答曰若如来意便是形病而神不病也今伤之则痛是形痛而神不痛也恼之则忧是形忧而神不忧也忧虑痛废形已得之如此何用劳神于无事邪【曹以为生则合而为用则痛废同也死则形留而神游则故游帝与形不同也】
　　难曰其寐也魂交故神游于蝴蝶即形与神分也其觉也形开蘧蘧然周也即形与神合也答曰此难可谓穷辩未可谓穷理也子谓神游蝴蝶是真作飞虫邪若然者或梦为牛则负人辕辀或梦为马则入人跨下明旦应有死牛死马而无其物何也又肠绕阊门此人即死岂有遗其肝肺而可以生哉又日月丽天广轮千里无容下从匹妇近入懐袖梦幻虚假有自来矣一旦实之良足伟也明结想霄坐周天海神昬于内妄见异物岂庄生实乱南园赵简真登阊阖邪外弟萧琛亦以梦为文句甚悉想就取视也
　　难曰延陵窆子而言曰骨肉归复于土而魂气无不之也斯即形亡而神不亡也答曰人之生也资气于天禀形于地是以形销于下气灭于上气灭于上故言无不之无不之者不测之辞耳岂必其有神与知邪
　　难曰今论所云皆情言也而非圣防请举经记以证圣人之教孝经云昔者周公郊祀后稷以配天宗祀文王于明堂以配上帝若形神俱灭复谁配天乎复谁配帝乎答曰若均是圣达本自无教教之所设实在黔首黔首之情常贵生而贱死死而有灵则长畏敬之心死而无知则生慢易之意圣人知其若此故庙祧坛墠以笃其诚心肆筵授几以全其罔已尊祖以穷郊天之敬严父以配明堂之享且忠信之人寄心有地强梁之子兹焉是惧所以声教昭于上风俗淳于下用此道也故经云为之宗庙以鬼享之言用鬼神之道致兹孝享也春秋祭祀以时思之明厉其追逺不可朝死夕忘也子贡问死而有知仲尼云吾欲言死而有知则孝子轻生以殉死吾欲言死而无知则不孝之子弃而不葬子路问事鬼神夫子云未能事人焉能事鬼适言以鬼享之何故不许其事邪死而有知轻生以殉是也何故不明言其有而作此悠漫以答邪研求其义死而无知亦已审矣宗庙郊社皆圣人之教迹彞伦之道不可得而废耳难曰且无神而为有神宣尼云天可欺乎今稷无神矣而以稷配斯是周旦其欺天乎既其欺天又其欺人斯是圣人之教以欺妄以欺妄为教何达孝子之心厉偷薄之意哉答曰夫圣人者显仁藏用穷神尽变故曰圣达节而贤守节也宁可求之蹄筌局以言教夫欺者谓伤化败俗导人非道耳茍可以安上治民移风易俗三灮明于上黔黎悦于下何欺妄之有乎请问汤放桀武伐纣是弑君非邪而孟子云闻诛独夫纣未闻弑君也子不责圣人放弑之迹而勤勤于郊稷之妄乎郊丘明堂乃是儒家之渊府也而非形神之滞义当如此何邪难曰乐以迎来哀以送往云云答曰此义未通而自释不复费辞于无用礼记有斯言多矣近写此条小恨未周邪
　　重难范中书神灭论【啓并诏】
　　思文啓始得范缜答神灭论犹执先迷思文试料其理致冲其四证谨冒奏闻但思文情识愚浅无以析其锋锐仰尘圣鉴伏追震悚谨啓
　　武帝诏答
　　具一二缜既背经以起义乖理以致谈灭圣难以圣责乖理难以理诘如此则言语之论略成可息
　　论曰若合而为用者明不合则无用如蛩駏之相资废一则不可此乃是灭神之精据而非存神之雅决子意本欲请战而定为我援兵也论又云形之于神犹刃之于利未闻刃没而利存岂形亡而神在又伸延陵之言即形消于下神灭于上故云无不之也又云以稷配天非欺天也犹汤放武伐非弑君也子不责圣人放弑之迹而勤勤于郊稷之妄邪难曰蛩蛩駏驉是合用之证耳而非形灭即神灭之据也何以言之蛩非驉也驉非蛩也今灭蛩蛩而駏驉不死斩駏驉而蛩蛩不亡非相即也今引此以为形神俱灭之精据又为救兵之良援斯倒戈授人而欲求长存也悲夫斯则形灭而神不灭之证一也论云形之与神犹刃之于利未闻刃没而利存岂容形亡而神在雅论据形神之俱灭唯此一证而已愚有惑焉何者神之与形是二物之合用即论所引蛩駏相资是也今刃之于利是一物之两名耳然一物两名者故舍刃则无利也二物之合用者故形亡则神逝也今引一物之二名以征二物之合用斯差若毫牦者何千里之逺也斯又是形灭而神不灭之证二也又伸延陵之言曰即是形消于下神灭于上论云形神是一体之相即今形灭于此即应神灭于形中何得云形消于下神灭于上而云无不之乎斯又是形灭而神不灭之证三也又云以稷配天非欺天也犹汤放桀武伐纣非弑君也即是权假以除恶乎然唐虞之君无放伐之患矣若乃运非太平世值三季权假立教以救一时故权稷以配天假文以配帝则可也然有虞氏之王天下也禘黄而郊喾祖颛而宗尧既淳风未殄时非权假而令欺天罔帝也可乎引证若斯斯又是形灭而神不灭之证四也斯四证既立而根本自倾其余枝叶庶不待风而靡也
　　论曰乐以迎来哀以送往此义不假通而自释不复费于无用礼记有斯言多矣又云夫言欺者谓伤化败俗耳茍可以安上治民复何欺妄之有乎难曰前难云迎来而乐是假欣于孔貎送往而哀又虚泪于丘体斯实鄙难之云梯弱义之锋的在此言也而答者曽不慧解唯云不假通而自释请重言之曰依如论防既已许孔是假欣而虚泪也又许稷之配天是指无以为有也宣尼云亡而为有虚而为盈斯爻象之所不占而格言之所攸弃用此风以扇也兹化何得不伤兹俗于何不败而云可以安上治民也何哉论云已通而昧者未悟聊重往谘侧闻提耳【并明集】
　　沈约【见后】
　　难范缜神灭论
　　来论云形即是神神即是形又云人体是一故神不得二若如雅论此二物不得相离则七窍百体无处非神矣七窍之用既异百体所营不一神亦随事而应则其名亦应随事而改神者对形之名而形中之形各有其用则应神中之神亦应各有其名矣今举形则有四肢百体之异屈伸听受之别各有其名各有其用言神唯有一名而用分百体此深所未了也若形与神对片不可差何则形之名多神之名寡也若如来论七尺之神神则无处非形形则无处非神矣刀则唯刃犹利非刃则不受利名故刀是举体之称利是一处之目刀之与利既不同矣形之与神岂可妄合耶又昔日之刀今铸为劒劒利即是刀利而刀形非劒形于利之用弗改而质之形已移与夫前生为甲后生为丙天人之道或异往识之神犹传与夫劒之为刀刀之为劒有何异哉又一刀之质分为二刀形己分矣而各有其利今取一牛之身而剖之为两则饮龁之生即谢任重之用不分又何得以刀之为利譬形之与神耶来论谓刀之与利即形之有神刀则举体是一利形则举体是一神神用于体则有耳目手足之别手之用不为足用耳之用不为眼用而利之为用无所不可亦可断蛟蛇亦可截鸿鴈非一处偏可割东陵之瓜一处偏可割南山之竹若谓利之为用亦可得分则足可以执物眼可以听声矣若谓刀背亦有利两边亦有利但未锻而铦之耳利若遍施四方则利体无处复立形方形直并不得施利利之为用正存一边毫毛处耳神之与形举体若合又安得同乎刀若举体是利神用随体则分若使刀之与利其理若一则胛下亦可安眼背上亦可施鼻可乎不可也若以此譬为尽耶则不尽若谓本不尽耶则不可以为譬也若形即是神神即是形二者相资理无偏谢则神亡之日形亦应消而今有知之神亡无知之形在此则神本非形形本非神又不可得强令如一也若谓总百体之质谓之形总百体之用谓之神今百体各有其分则眼是眼形耳是耳形眼形非耳形耳形非眼形则神亦随百体而分则眼有眼神耳有耳神耳神非眼神眼神非耳神也而偏枯之体其半巳谢已谢之半事同木石譬彼僵尸永年不朽此半同灭半神既灭半体犹存形神俱谢弥所骇惕若夫贰负之尸经亿载而不毁单开之体尚余质于罗浮神形若合则此二士不应神灭而形存也来论又云歘而生者歘而灭者渐而生者渐而灭者请借子之以攻子之城渐而灭谓死者之形骸始乎无知而至于朽烂也若然则形之与神本为一物形既病矣神亦告病形既谢矣神亦云谢渐之为用应与形俱形以始亡末朽为渐神独不得以始末为渐耶来论又云生者之形骸变为死者之骨骼案如来论生之神明生之形骸既化为骨骼矣明生之神明独不随形而化乎若附形而化则应与形同体若形骸即是骨骼则死之神明不得异生之神明矣向所谓死定自未死也若形骸非骨骼则生神化为死神生神化为死神即是三世安谓其不灭哉神若随形形既无知矣形既无知神本无质无知便是神亡神亡而形在又不经通若形虽无知神尚有知形神既不得异则向之死形翻复非枯木矣【广明集】









　　释文纪巻二十三
　　钦定四库全书
　　释文纪巻二十四
　　明　梅鼎祚　辑
　　梁【五】
</div>
    <div class="pagination">
<a href="释文纪_page21.html">上一页</a><span>...</span><a href="释文纪_page17.html">17</a><a href="释文纪_page18.html">18</a><a href="释文纪_page19.html">19</a><a href="释文纪_page20.html">20</a><a href="释文纪_page21.html">21</a><span class="current-page">22</span><a href="释文纪_page23.html">23</a><a href="释文纪_page24.html">24</a><a href="释文纪_page25.html">25</a><a href="释文纪_page26.html">26</a><a href="释文纪_page27.html">27</a><span>...</span><a href="释文纪_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
