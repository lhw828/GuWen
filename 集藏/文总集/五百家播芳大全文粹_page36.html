<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 36 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 36 页/共 129 页</h1>
    <div class="content">　　长剑倚空壮矣平生之志髙牙啓道欢言指日之迎未瞻燕颔之竒姿有宠鵞经之妙墨光生暮齿庇托余防恭惟某官千里折冲一身是胆矫矫戎轺之义英英武纬之雄賸驰铜柱之名暂屈金华之地蛟龙得云雨讵闻鬰鬰之居貂蝉出兠鍪拭目津津之喜某叨丞一障幸歴三时居闻骑气之来殊激懦衷之立顾横槊赋诗之逸可得而闻使磨铅防墨之流亦足以发





　　五百家播芳大全文粹巻二十四
　　钦定四库全书
　　五百家播芳大全文粹巻二十五
　　宋　魏齐贤
　　叶　棻同辑
　　贺啓
　　试中科目【馆职　贤良　状元及第　发举】
　　贺试中馆职啓　　　　　　欧阳永叔
　　被诏试文陞华儒馆伏以某官天麟异禀庙琏至珍学通今古之渊源言合质文之体要英躔髙歩羣俊夐以望风雄彀笼材妙选称为得士果膺帝意入耀书林给札挥毫耸如墙而骇目奏篇称善喧贵纸以传都惟秘府之育贤乃熙朝之盛美优游嵗课岂铅椠之是专选取国材实栋梁之此出蔚然茂业奚测逺涂方懐抃跃之私遽辱置邮之问仰衘隆眷徒切愧诚
　　贺试中贤良啓　　　　　　　杨大年
　　制科攸设崇重贤良仙殿肇开是司图史必得一时之俊彦始膺万乘之选抡恭惟某官兰茝腾芳珪璋挺质钟东南之秀气爰负美材歴州县之下僚久淹初命明诏适求于茂典名卿爰覩于荐抡召对紫庭祗膺清问挥毫洒落见武仲之不休对防称嗟升平津于第一翼日便颁于成命十洲式庆于荣登暂淹对月之曹岂测抟风之势
　　贺试中贤良啓　　　　　　　杨大年
　　贤良之选今古攸难汉道方隆尝闻下诏唐室之盛式覩悬科允属圣朝恢复前制恭惟某官文辞英发学术渊深西洛驰名早聮衡于二陆东堂较艺曽得隽于一枝旋膺聘于旂旌久淹翔于樽爼适大君之虚伫果近列以明扬祗谒紫庭恭膺清问胶西条对明三代之质文主父登延形一人之叹息俄被丝纶之命荣归翰墨之林公朝盖示于育材书府聊资于假道黙诵三箧虽同安世之补亡分判五花即见相如之视草方増喜颂猥沐华牋仰披藻缛之辞尤切琢磨之恳
　　贺试中贤良啓　　　　　　　阙　名
　　设科以求特起之才发防以访可行之论是为髙选果得异能恭惟某官志敏以强词严而赡迹前世之事而博极羣书议当今之宜而常引大体及亲承于圣问遂絶出于时髦方喜闻风遽防枉记仰惟谦抑之过第积感铭之深
　　贺试中贤良啓　　　　　　　张钦夫
　　发防大庭蜚英隽轨所论不苟公言允孚惟皇家设科本取多士之用而君子从政岂为一身之谋故官无尊卑而报国则均事无大小而行志则一方观逺业以慰舆情先辱愧于辞牋徒増深于感抱
　　贺试中贤良啓　　　　　　　朱廷瑞
　　膺诏造庭奏篇入第一时遴选多士荣观窃以唐汉设科盖以符非常之俊刘董论事亦足见有为之才国家累圣相承得一甚盛半为当世之公相或出同门之父兄自非学洞天人识贯古今发愤吐懑不惧撄鳞之危救溢扶衰深知调瑟之变则何以礼隆侧席望重搢绅抗足而脱尘埃矫首而登云汉恭惟某官明烛万里富兼九流不为章句之腐儒窃鄙簿书之俗吏以天下而自任为众人之不能谠论激扬压以万钧而弥壮多闻霶霈窘之一日以如流理物有药石之良及民如布帛之暖通逹国体疑素宦于朝动寤上心恨相见之晚较然明白畧已施行顾论説之有原将陶镕之在手某素惟寡学猥预持衡观水于澜讵穷渤澥按图求骏偶识骅骝惠然投我以夜光何有报君之玉案载懐谦抑益用閟藏得之若惊常欲置之懐袖永以为好犹将示诸子孙感服之私诵言罔既
　　贺秦相子状元及第啓　　　　汪彦章
　　伏审令嗣状元亲承圣问擢冠羣英朝廷欣贡举之得人天下庆公台之有子胪传一出舆颂交驰恭惟某官勲塞两仪泽流百世惟盛徳神明之克相故英才似续以方兴赫门闾之光辉新江山之气象三年而奉诏防固南宫进士之所同一举而首词科盖东阁郎君之未有擅塲屋敢言之气入衣冠盛事之图老成识面以争先童稚祝身而愿学虽廹于典故姑令王勃以居前然结此眷知行见鲁公之拜后某传闻榜帖属守麾符沧溟徒防于鹏抟大厦莫陪于燕贺暑风清淑机务优游愿求有粹之和益茂象贤之庆
　　贺状元及第啓　　　　　　　　汪彦章
　　兰省登贤鼎分三杰枫宸赐第独擅一防首跻纶綍之褒亟陟蓬瀛之峻朝廷着为盛事衣冠流为美谈伏惟某官器博以周才全而敏心传家学世代王言图万里之鹏抟甘十年之蠖屈髙文大册谓非公而谁宜为劲草孤标顾于我不容何病果趋明诏下应劳谦真一世英当万人敌有昔山林肮之气无时科举骫骳之风卓尔不羣褎然为首名未题于雁塔身已致于麟台力追前人每收旧物乃如无状尝佐攸司先覩大篇口诵手披之不厌精研奥旨心悦诚服而可知愧修谒之未遑辱贻音之骤及偹陈至契益服下风惟韩氏之少师曁吾家之大父一时相与四海共传逮至严君亦防特荐仆之恩地公实外门子防文章已増光于太史羊公事业将不愧于中郎静言浮议之有加深激悃悰而无已定交伊始啓事莫穷
　　贺状元及第啓　　　　　　　王瞻叔
　　胪传上第魁冠羣英下明诏于九天恩光桂籍收大名于一日光映儒林伏惟欢庆恭惟某官英气凌云宏材耸壑富以巾箱之学发为金石之辞卓尔异人时推于间出伟然大器不俟于晚成以妙龄秀发之资奉髙谊讲问之对诸老谁先于贾傅天子亲擢于平津喜黉舍之有人掩词塲之得隽惟他日公卿之路当由此而致君凡一时父母之心皆向风而祝子华涂始践逺业难量某久餍虀盐更窥珠玉知洋洋于流水偶賛文衡引皓皓于明堂实由圣鉴拥长牋而肯顾溢陋巷于生光
　　贺状元及第啓
　　唱第中宸冠名上甲虽事从故典推龙首以居先而恩出清衷并桂林而擢秀伏惟庆慰恭惟某官文知体要学有渊源望久重于乡闾声特髙于塲屋屡泣荆山之璞知者其谁独入丰狱之光终然莫掩擅世学以独歩沾皇泽以兼收有孤黄巻之心耻试红尘之吏再鼔作气一鸣惊人冕旒凝乙夜之观轩陛首春雷之震以贤良三防而为举首遂继家风起徒歩数年而取封侯更防晚节某倾因乏使忝预攸司设网于河偶值灵龟之入窥斑以管讵穷文豹之竒方喜得于真才忽过防于盛礼
　　贺第二人及第啓　　　　　　吴叔玉
　　赐第宸廷聮名鼎甲传玉音而申谕蔼桂籍以生光恭惟某官经史淹该文辞赡蔚卓尔功名之志见于议论之英以资为郎欲献相如之赋随计诣阙果防汉武之知殊科收摘颔之功絶技有中眉之恨髙名始唱实居季孟之间故事攸拘遂处王杨之后昭声华于白日开涂辙于青云某顷预攸司获观大对防象犀之寳本自因人标龙虎之称徒欣得士方传盛事赐贶长牋仰谦徳之光亨増鄙悰之感激
　　贺秦相孙及第啓　　　　　　陈阜卿
　　省元较艺南宫首出誉髦之选陞华内阁特新次对之班逮广汉之防名登甲科而赐第朝绅聚叹再观胪句之传宗壸发祥交映本支之盛驩腾遐迩事冠古今恭惟某官当代元勲生民先觉优入圣域非尧舜之道不敢陈化成人文虽管晏之功可复许黼黻皇猷之丽栋梁王室之安西被东渐治巍巍而日起前英后哲福衮衮以川増府聮槐棘之荣庭萃芝兰之秀惟时洪冑诞毓巨儒闲徳艺于晨昏奉义方于左右俯从布韦之士独歩翰墨之塲动喜色于三台标髙名于千佛盖孟子近孔子之世况亲见而闻知而僖公实周公之孙宜炽昌之俾尔矢意永延于相业舆情倾属于师瞻某久托大钧逖闻盛事上圣主得贤之颂虽愧轶材歌君子有谷之诗徒懐胥乐
　　贺秦待制及第啓　　　　　　　阙　名
　　南省擅塲广廷赐第延登次对通内朝侍从之班典领真祠兼史舘刊修之职増公府之盛事耸儒林之美观播之迩遐孰不欣抃恭惟某官清标秀发钜徳早成文章颛华国之才共推大手经术禀趋庭之教自有异闻一从俊造之班再掇巍峩之选洎承圣问仍擢甲科魁星连台曜之晖防服映恩袍之色遂席明纶之宠亟跻禁槖之荣奉香火于琳宫不违娱侍防图书于石室允借编摩式彰眷注之深并集便蕃之渥周公为师而召公为保既左提右挈而仰成顔氏之子而孔氏之孙果后哲前英之继起某滥将使节久托恩门袭紫传龟窃賛相延之庆抽毫进读敢伸賔客之诚
　　贺秦少保男及第啓　　　　　　陈阜卿
　　省元擅塲南省次对西清胪传肃唱于大庭风采复髙于前列一人増体貌之重四方倾星斗之诚武偃文修当昭代世臣之盛隂徳阳报喜庆门有子之贤凡在听闻举深欢抃恭惟某官徳充宇宙功賛陶甄中外倚太平之基父子着大儒之效弥纶治绩有古王佐之才模范士情曰予天民之觉神相百祥之积嗣生一代之英淡墨书名魁星助台堦之象紫荷入侍云衢近天汉之章旋跻甲第之华光贲上游之选益隆誉处进拜宠荣教子义方得师承渊源之自有祖风烈永功名福禄之传某迹托化钧身拘官次诵衣冠之盛事賛恩闳衮衮之祥阻賔客之后尘罄贺悃区区之蕴
　　贺人子及第啓　　　　　　　陈阜卿
　　庆发庭兰荣攀月桂奏名墨榜欣巍压于羣英防第枫宸竚首题于千佛喧腾士论喜溢亲闱恭惟某官学海梯航儒宫柱石崇言闳议鬰为天下之宗师直道公心肃振台纲之风宪久慰士林之望载瞻砌玉之芳想九龄与于文耻一经穷于皓首谈论久闻于歆向才华兼擅于卿云宜慙俗子之籯金况在故乡而衣锦有是父有是子价重搢绅无以立无以言训闻诗礼宜地芥之俯拾防云路之轩昻行观至徳之荣同居禁筦更听成之贵继踵台司某顷佐邑于鄞川获抠衣于绛帐进而加诸膝虽子弟无以加焉退则铭于心若天地不能忘也侧闻舞鱼之腾踏谩驰贺燕之驩呼愿展寸心輙先尺牍永言僭凂弥切凌兢
　　贺人及第啓　　　　　　　　李守真
　　奏艺明廷防名上第喧前驺于广路观者肩摩落余藁于四方传之纸贵望髙时俊光动儒林乃太平飬士之功亦诸生稽古之力恭惟某官天姿峻澈学术粹深璧水升堂七年并席金銮通籍一鸣惊人盖志大而气豪故实修而名至落落髙骞于日下铮铮独韵于彀中御史直声固遗风之自许平津相业不数载而可期某夙仰英游阻闻绪论方欲效李邕之识面慕卢仝之卜交奉诏殿庐幸观落笔曵裾公府复枉过门惠然投我以夜光何有报君之玉案载懐深厚但极感藏通衢在望絶足方遒阳春白雪之音一时寡和金马玉堂之歩指日可期某猥预盛时喜闻荣防虽仰洛中之价未亲麈尾之谈
　　贺人及第啓　　　　　　　　林岂尘
　　两家各生子惟城南能劝其读书一门三秀才故天下皆歆其髙第以古而视于今则荣恭惟某官学有新才文得真诀以胸中之气独尚而耿耿而纸上之语不为乎区区词塲敢对于别头笔阵肯输于先手沙州独鸟须尝占鳌首之题桂林一枝今乃下龙须之拜虽黎岭之姓名偶似亦莆阳之气象所钟士夫交口以剧谈童稚祝身而愿得一第慁子幸已见少年之文累月笞儿将不量老翁之分如其喜跃异乎寻常兹又得珠玑之投焉敢无琼玖之报
　　贺人及第啓　　　　　　　　张钦夫
　　承恩天陛拜庆亲庭闾里为荣士友増慰惟防名委质当思忠义之勉图而学道爱人岂其利禄之是慕愿扩昔贤之志永为乡国之光
　　贺人及第啓　　　　　　　　阙　名
　　子可与娱旧窃慕衙推之请身为劝驾幸许从计吏之行旋闻氊榜之姓名益重鳄溪之人物恭惟某官文多竒气学有古心独婆娑乎海水之南岂栖迟乎衡门之下鲸波一钓手引六鼇雁塔初登名标千佛惟五岭之外无而仅有故一国之中望以为荣造士论官本司马司徒之职笞儿嫁女亦老翁老妇之情某喜不自胜贺非敢后偶未作咫尺之问遽先辱左右之书三年惊人知毋负贤能之举一第慁子愿勉登仕宦之途
　　贺王司理发举啓　　　　　　张子正
　　伏审文闱较艺贡籍登名式符连茹之公言不独朋簪之私喜恭惟司理先軰辞髙黄巻学富青箱家传鹤氅之风流代出乌衣之人物声腾珠树誉报瑶林宜从世阅以拾青不待文塲而脱白尚趋科选俯猎俊髦是诚强学而力行非谓因人而成事曲敦雅好逺逮好音载嘉履尚之勤弥挹谦光之着诗书礼乐岂诵説之空文忠孝功名冀发施于实効但深依咏曷罄敷宣
　　贺人发漕司啓　　　　　　　蒋元辉
　　厌乡党之考艺不足发名就计庭而决科俱云得士凡为知识同助欢愉恭惟某人为蜀显家出周惇史非逃于杨而入于墨愿常守于师成岂愚于虞而智于秦盖始逹于赏鉴勉登髙第以副愿言
　　贺人发漕司举啓　　　　　　宋嗣宗
　　蔚以词华褎为举首英名居八郡之最儒术耀一时之光声气所同欢愉惟一伏惟某人家传师友冑出公侯复元古而贵清真防羣才之有作抱遗经而防终始得五传之未传宜收稽古之功亟取騐今之効果由造选起以文鸣骛骥足以先登连雁行而直上一战决胜已观霸主之凯旋二隽俱来当见洛阳之耸动某猥縁奉檄获遂旁观与盛事以知荣修庆缄而无所好音俯逮弱质増华不意余光及此衡茅之下尚期后幸游公兄弟之间感激云深书言莫尽
　　贺人发举啓　　　　　　　　宋仲渊
　　较艺专塲第名入等持衡藻鉴虽分诸路之权入的英雄实尽一时之选伏惟某人儒林挺秀国器应时奥学深造于渊源掞藻实兼于丽则掩徐谢之誉岂惟锦綉之帷聮愈观之名是称龙虎之榜顾兹流寓获预荣观特迂髙盖之临兼贲华牋之辱诵髙文于广坐已蜚日下之英声冠大对于严宸更防泉南之盛事
　　贺人发举啓　　　　　　　　魏仲光
　　伏审明诏烝髦适逢千载真贤入彀列在三人里闾争望于余光韦布佥腾于公议侧闻盛举倍激欢悰恭惟贡士三辈柱史孤标锦嚢妙句家传人物尚余倒屣之声名世袭风流犹想脱靴之意气聊俛从于塲屋定俯拾于科名廼防车盖之亲临先辱縢缄之见及神仙特秀曽非云路之遥台宿连辉弥觉星阶之近但深佩服曷究悃私
　　贺人发举啓　　　　　　　　张钦夫
　　起从里选遂预计偕顾兹劝驾之初是乃防名之渐惟国之取士岂将富贵其身而士之逢时盍厉忠嘉之节行观大对用卜逺图愿希董子之奏篇更加剀切毋若公孙之曲学徒取讥羞輙因报贶之词少致赠言之义敷陈罔既悚惕増深
　　贺人发举啓　　　　　　　　晁子西
　　预乡大夫而荐贤此云公选为郡刺史而劝驾实有光荣特枉来牋敢忘至意恭惟某人才兼俊造学富渊源逺自先儒不减西河之化善为髙论犹有东坡之风及试于广福之庭殆多于矍相之圃鞠躬以入拭目可观嗟我士无哗不闵有司而不累公上诸大夫皆曰以补文学而以为郎中盖考行以宜然故歴年而未有岂其老守防此休声当更懋于逺图遂先登以髙第
　　贺人发举啓　　　　　　　　郑元显
　　秋闱献赋预唐家流寓之科天府登名亚周室賔兴之选斯名一着吾道有光伏以秘校省元学有本原性无尘滓想见笔耕于平日用能脱颖于妙年姑试长才以当大敌防齿擢角而仕位仅有存焉志目中眉其去的盖几希矣爰乘鋭气遂啓前行谅所向易于摧枯顾其成有如拾芥峥嵘桂籍收事业于青春荣耀萱堂副义方之素志伫观腾踏式慰有朋
　　贺人发举啓　　　　　　　　林岂尘
　　程度既中无患有司之不公简择甚精已见羣儒之相贺盖十室之必有忠信故三年而賔兴贤能岂徒为槐花举子之忙当黙应栁汁神君之梦一第慁子谁云浪者之亦为官累月笞儿将见老翁之不量分
　　贺人发举啓　　　　　　　　林岂尘
　　三年取士选试官得鸿生一鸣惊人兴吾宗必有子想其含英咀华而自得其趣故其操觚濡墨而尽写所长虽儒林枝叶之相传亦泮水渊源之所自莆阳有识姓亦在徐郑之间黎岭题诗名当继藻蕴之后
　　贺人发举啓　　　　　　　　李舜臣
　　伏审妙膺里选荣中贤科于乡有光在道増贵伏惟庆慰国家复古于三代之后造士以六经之纯号令仅及于期年学校必兴于四海宜得成才之彦用彰乐育之能果有誉髦来入英彀伏以某人行纯而懿学博以文笔阵扫乎千军书帙破乎万巻玉韫于椟久懐善价之求鸢飞至天果预作新之庆某缪縁随牒叨此偹员心迷吏牍之烦望絶儒林之盛岂图推致尚辱顾存赐书以先为礼甚宠渐离技痒窃自负于知音李广数竒敢复论于故将苐荷谦冲之防不忘感慰之懐
　　贺正
　　贺秦太师正啓　　　　　　　李舜臣
　　铜仪肇序道已泰于三阳玉歴明时祥必开于五始仁贤所履戬谷攸同恭惟太师一徳享天孤忠许国跻斯民于仁夀之域措当世于泰和之期盛徳大业而上际下蟠伟绩丰功而辉今腾古乾坤整顿已臻晏粲之休宗社监观应享厐淳之庆当两仪之交泰宜百禄之是遒某自顾钝顽久居坱圠欣逢谷旦尚小垒之是拘阻奉椒觞望崇墀而莫及其为欣抃实倍等伦
　　贺文太师正啓　　　　　　　　程子山
　　伏以天序更端人正啓旦实四方之资始庆万寳之咸亨恭惟某官道冒羣伦徳隆间世服华夷之重望着社稷之茂勲坐隆师席之仪刑益重圣朝之羽翼为国硕艾四方犹耸于具瞻亨时休嘉百福同资于康夀某属临献嵗阻跪庆觞仰企崇墉益驰勤颂
　　贺太师正啓　　　　　　　　　汪彦章
　　四序更端三元啓旦纪天时之资始庆物类之向荣伏惟某官道冒羣工徳隆四海服华夷之重望着社稷之茂勲俨居师席之崇増重圣朝之本为国硕艾四方咸赖于熙安亨时休嘉百福宜资于康寿某属临献岁奉阻夀觞企仰门闳益驰颂咏
　　贺丞相正啓　　　　　　　　　毛伯頴
　　王正次春顺孟陬而谨始代天理物颁象魏以布和宜有百祥永绥一徳恭惟某官寅亮天地镇抚国家经体賛元黙运燮调之化行庆施惠荐更开泰之辰顺受春祺永扶斗极某偹员师帅逺托钧陶春日载阳虽抱衰迟之感农祥是正敢忘劝课之勤
　　贺丞相正啓　　　　　　　　张守真
　　伏以尧厯开端夏正啓旦肇天阳之来复庆人道以更新伏以某官海岳纯灵华夷重望勲业久书于竹帛谋谟动应于典刑从容黄阁之经纶宻勿清衷之简注羽仪元化久施兼善之功领袖上台式副具瞻之美方三朝之顺履宜百福之骈臻某叨领藩符阻前槐舍永言祈颂曷罄敷陈
　　贺左右仆射正啓　　　　　　汪彦通
　　伏以厯授人时谨新阳之用事史观天象审正歳之开端伏惟某官全徳自天禔身许国眷注久隆于旒扆勲劳夙着于鼎彛经纶三事之司表式百寮之右调成元化已施济物之仁顺履嘉辰益集自天之祐某猥司宫钥阻造台闳徒驰咏颂之诚莫罄编摩之福
　　贺参政正啓　　　　　　　　宋大用
　　凤厯更华龙躔易次实四序履端之始当三阳兆进之初恭惟参政相公正直禔身忠嘉许国遇中兴之盛旦茂夹辅之元勲聚精防神当两仪之交泰鼎新革故宜百禄之是遒
　　贺两府正啓　　　　　　　　朱子山
　　三阳大亨一嵗更始此天地交泰之际乃精神防聚之时宜有吉祥来荐君子恭惟某官翊亮三世仪刑百工适当龙跃之初屹有栋隆之任天其或者将俯属于治平神实听之方共扶于业履况三微之在序惟百禄之是膺立我烝民繄股肱之是赖锡公纯嘏与邦社以同休
　　贺侍从正啓　　　　　　　　宋仲山
　　天道履端月旅娵訾之次人正布治令颁象魏之和惟辅弼之正臣受福祥于上日恭惟某官体贤人之久大运君子之中庸同寅协恭久着訏谟之效行庆施惠荐更开泰之辰宜茂对于春祺遂翊登于大业某偹员遐壌逺托鸿钧春日载阳慨侵寻于年事农祥是正苐劝课于民功
　　贺宫使少保正啓　　　　　　吴子文
　　帝出乎震太蔟交律气之和星囬于天营室直寅涂之次物所自始人其施生恭惟宫使少保大观文柱石朝家箕裘相业志蕴经纶之素烈跻寅亮之崇英声茂实而腾古辉今粹学髙文而光前絶后明良相遇精神聚防于一堂宗社垂休福禄永隆于四宇式当两仪之交泰茂膺百顺之来宜
　　贺宫使丞相正啓　　　　　　汪彦章
　　史观天象审正嵗之开端厯授人时谨新阳之用事恭惟某官大忠许国全徳自天耸多士之仪刑隆四朝之羽翼文持化轴浸惠泽于黎元累冠公台着勲庸于宗社引年归政飬福在躬适临元吉之辰益享休嘉之庆某属分郡绂阻跪夀觞其在瞻依岂胜祷颂
　　贺帅相端明正啓　　　　　　程子山
　　运囬一气卦画三阳方天地之泰通契君臣之感防恭惟某官蓍龟先觉柱石元勲早賛化于西枢暂偃藩于东面道乘时长福以类来竚衮黼之褒即正钧衡之位某限拘官守阻造賔闳
　　贺留守丞相正啓　　　　　　黄大年
　　天道履端月旅娵訾之次人正布治法垂象魏之和宜辅世之正臣享格天之盛福恭惟某官道光伊吕学贯孔周成谟夙着于庙堂均逸暂留于藩翰兼资文武蔚为百辟之表仪身系安危共仰一朝之耆硕属此履新之节适当促觐之期崇论宏言蕴忠诚而入告隆名异数与刚徳以偕升某托迹鸿钧偹员逺服春祺湛湛喜闻衮绣之来归舆诵每每但见壶觞之相庆其为瞻颂曷罄敷陈
</div>
    <div class="pagination">
<a href="五百家播芳大全文粹_page35.html">上一页</a><span>...</span><a href="五百家播芳大全文粹_page31.html">31</a><a href="五百家播芳大全文粹_page32.html">32</a><a href="五百家播芳大全文粹_page33.html">33</a><a href="五百家播芳大全文粹_page34.html">34</a><a href="五百家播芳大全文粹_page35.html">35</a><span class="current-page">36</span><a href="五百家播芳大全文粹_page37.html">37</a><a href="五百家播芳大全文粹_page38.html">38</a><a href="五百家播芳大全文粹_page39.html">39</a><a href="五百家播芳大全文粹_page40.html">40</a><a href="五百家播芳大全文粹_page41.html">41</a><span>...</span><a href="五百家播芳大全文粹_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
