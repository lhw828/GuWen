<!DOCTYPE html>
<html>
 <head>
  <meta charset="utf-8"/>
  <title>
   中州名贤文表 - 第 7 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   中州名贤文表 - 第 7 页/共 22 页
  </h1>
  <div class="content">
   朕自践阼于今三年洪惟天地祖宗之佑阴阳和平星纬咸若民物丰阜边鄙不耸朕是用大赉于羣工凡尝执政柄理者必追锡及于三世而伉俪之贤亦与嘉褒于戱是旷代之典也具官塔喇台妻某毓秀朱邸作配相门少习仪训闲于妇道贞顺著称垂范闺阃相厥夫子为世英宰而芳兰早萎不终荣显懿彼宗戚失此女师开吉壤于淇阳正邦君之显位服我新宠妥尔幽灵
　　耶律钧赠官制
　　臣克厥艰而始民敏其德子焉能仕皆由父教之忠眷予问义之人师实汉仆射之位长固求还笏难防抗章是用追崇其先庶以垂裕乃后昭文馆大学士中奉大夫国子祭酒耶律有尚之考提领东平路工匠所长官钧中书犹子丞相从兄宗承辽室之遗苗襧死金源而全节尚论其世孰逾尔家而又诲嗣续善诗书之敦于以见平生戛纨袴之习自夫共工之谢晏然同俗之安争馈肆乎五浆振衣冈于千仞奉先惟孝虽耆耋于禴祠也亲焉接下以恭其臧获之久故者民耳匪直入官而知止抑展在家而必闻惜弃世于九龄负为国之三老于乎神游安往定徘徊乎故鄕衮宠即封用昭章于疑墓嘉诔以副殊渥罔遗可特赠昭文馆大学士资德大夫追封漆水郡公諡庄慎
　　髙丽国王封曽祖父母父母制
　　昔我太祖皇帝之奋举漠北也东旌西斾分甸南服昭德示威所向臣妾惟时三韩境壤相聮天戈一临开府仪同三司太子太师上柱国驸马都尉沈阳王征东行中书省右丞相高丽国王王璋之曽祖故髙丽王王防深察机运举国内向事防之来间不容髪自非秉志端慤明识逺虑畴克如是哉又属辽民余孽僭窃岛屿狂肆弄兵陆梁假息重烦命将致讨于时冰雪沍寒馈饷不通而防乃能供待转输师皆宿饱军兴器仗资助无阙复济师徒徃殄残冦其于肇造开基立勲王室保民兴邦莫之与比故得守土享年殆将四纪泽及后昆流庆斯永传子若孙与国连戚不其韪欤是宜追崇上爵仍易嘉名魂而有知歆兹异数可赠敦信明义保节贞亮济美翊顺功臣太师开府仪同三司尚书右丞相上柱国高丽国王諡忠宪
　　崇徳报功法举追荣之典分邦列爵恩颁及内之章酬我旧勲同兹显号具官高丽国王王璋曽祖母栁氏传芳令族作配高门属皇祚之兴隆偕名藩而臣附明贤所化贞信无颇传子至孙极富与贵三韩保国位同异姓之侯王五等疏封名亚寡君之宗室聿新殊渥庸慰淑灵可追封高丽王妃
　　朕观今天下有民社而王者惟是三韩及我祖宗而臣之殆将百载厥父菑而子复肯播曰我舅则吾谓之甥既勲以亲宜贵与富礼克先于事大典可后于追崇具官高丽国王王璋之考纯诚守正推忠宣力定逺保节功臣太尉开府仪同三司征东行中书省右丞相上柱国驸马高丽国王王昛移孝为忠易威以惠礼乐刑政之修者典章文物皆粲然惟大猷之是经与小心之以翼初由世子已帝女之降厘旋俾嗣王非公孙之复始遂罢时贡其方物顾同嵗赐于宗亲责秉钧以东征期奠枕于南面追叛王挺身于辽水出选兵压卵以泰山战踵未旋逆首已授虽居位未周于三纪而享年实过乎七旬中夀共言今代希有矧其子式谷之是似则斯人没世为不忘自官阶而进之至师垣而极矣夫既封菟之墓表沧渤以为襟何必刑白马以盟誓黄河之如带尚期贞魄庸服恤章可赠纯诚守正推忠宣力定逺保节寅亮化奉庆功臣太师开府仪同三司尚书右丞相上柱国驸马高丽国王諡忠烈三韩为国五季巳王虽居东溟之滨实享南面之乐由其先有功于太祖许帝室以连姻故季女钟爱于世皇即公宫而命醮方秾青轩之桃李俄凄白露于蒹葭眷懐懿亲用隆恤典具官高丽国王王璋之妣皇姑安平公主高丽王妃发祥坤掖分派天潢以舜妃癸比之霄明为古公亶父之姜女善于嫓徳车服不矜其夫家乐有娠贤茅土巳缵其父服可谓全妻道之终始允堪作母仪于家邦爰进大封用彰尊属呜呼最遥疆之道里距北阙以五千移近甸之河山尽东秦其十二明灵可作殊报是膺可追封皇姑齐国大长公主高丽王妃
　　铭辞
　　简仪铭
　　旧仪昆仑六合包外经纬从横天常衺带三辰内循黄赤道交其中四游頫仰钧箫凡今改为皆析而异繇能疏明无窒于视四游两轴二极是当南轴攸沓下乃天常维北欹倾取轴榘应镂以百刻及时初正赤道上载周列经星三百六十五度竒赢地平安加立运所履错勒干隅若十二子五环三旋四衡挈焉两缀闚矩随捩留迁欲知出地究兹立运去极防何即游是问赤道重衡四牙张上结北轴移景相望测日用一推星兼二定距入宿两齐视巍巍其髙莫莫其遥荡荡其大赫赫其昭步仞之间肆所頥考明乎制器运掌有道法简而中用宻不穷歴校古陈未与侔功猗欤皇元发帝之蕴畀厥羲和万世其训
　　仰仪铭
　　不可形体莫天大也无竞惟人仰釡载也六尺为深广自倍也兼深广倍挈釡兊也振漑不泄缭以浍也正位辨方日子卦也横宿度中平斜再也斜起南极平釡镦也小大必用入地画也始周浸防浸极外也极入地深四十太也北九十一赤道齘也列刻五十六时配也衡竿加卦巽坤内也以负缩竿子午对也末旋防杖窽纳芥也上下悬直与镦防也视日漏光何度在也旸谷朝宾夕饯昩也寒暑发敛騐进退也薄蚀终起鉴生杀也以避赫曦夺目害也南北之偏亦可概也极浅十七林邑界也深五十二铁勒塞也浅赤道髙人所载也夏短冬永犹少差也深故赤平冬昼晦也夏则不没永短最也二天之书曰浑盖也一仪即揆何不悖也以指为告无烦喙也闇资以明疑者沛也智者是之胶者怪也过者巧厯不亿辈也非让不为思不逮也将窥天朕造物爱也其有俟然昭圣代也泰山砺兮河如带也黄金不磨悠久赖也鬼神禁诃庶勿坏也
　　漏刻钟铭
　　灵台设簴巍以尊元间大吕非其晜挚旷善鼔手自烦宫商良谐等釡盆请无以声以功论一日之中两昕昏一鸣一刻有度存九围一圃折柳樊黔首时作时饔飱日月如是相告敦三辰听命循轨垣四序不忒迭寒暄万物生翕盈乾坤何独治厯逌此源凝熈帝绩髙羲轩积世而运防而元吉金之舌慎莫扪辍响谁其代天言中州名贤文表巻七
　　钦定四库全书
　　中州名贤文表巻八　　　　明　刘昌　编姚文公
　　碑文
　　中书左丞李公家庙碑
　　燧尝观人臣私庙之祭易乎古而难乎今三代不论也汉之时功臣侯者土地人民传及子孙故嗣侯得以致隆数于其祖宗世世无有所杀后封功臣皆虚邑无有土地人民子孙或官卑力微往往不能为庙与虽为庙以记曰父为大夫子为士葬以大夫祭以士祭既用生者之禄势有必不能致隆者姑借先宋氏言之如文潞国作庙洛西其先未尝将相也顾受祭将相潞国尝将相者其及子甫惟得祭以大夫禄是于不为将相者致隆其真为将相者复加杀也如斯者防何人哉惟吕正献惠穆于文靖范忠宣恭献于文正世其将相者史册二百年间才十三见事亦旷世而希有者也然自中元以来汉人父子将相者故丞相史忠武公与今资善大夫中书左丞赠银青荣禄大夫平章政事諡武愍公二家重辉袭芳震耀一时岂独为之子者信敬于昭昭厥考亦足以慰灵于防防矣惟李氏家陇西成纪者实秦将信诸孙汉至六朝门阀甚峻惟与崔卢郑氏姻不连他族唐李王西夏甚盛强虽宋金尝加兵终莫能服我太祖始平之其宗有守兀纳城者独战死不下子惟忠尚少求从父死为今分土淄州诸侯王所得于公为考后以金符监淄州有子十三人公次居四王妃爱其頴异尝子之在先朝故事凡诸侯王各以其府一官入参决尚书事公代其兄为之李璮为逆有迹淄州君独从公驰闻璮系阖门狱中璮诛得出上尽赐偿所亡失授公淄莱路奥鲁总管后改宣武将军益都淄莱路新军万户与城夹寨围吕文焕于襄阳四年而下之加明威将军虎符丞相巴延南征宋兵戍郢十万城西郢鎻战舰絶隘为阵我舟不可越乃渠黄湾拖舟泛藤湖以出唐港弃郢去留公后拒败其追兵行防新城沙洋下复破夏贵阳逻口下鄂汉阳从故丞相阿里公时以左丞战荆口禽高世杰下岳进阬沙市下荆南传檄归峡辰沅靖澧常德诸州皆下之又徙镇常德左丞徇地湖南丞相兵及浙西以地逺援疏诏公与宋都统张茂实吕师防辟都元帅府江右公为左副都元帅破刘槃军下隆兴禽熊飞建昌抚瑞吉贑与广闽诸州皆下防宋幼主出降其将相张世杰陈冝中挟益王昰衞王昺浮海趋福立益王元以景炎闽广诸州应者十五郡县豪杰亦争起兵公出定反地大破呉浚军十万南丰浚走如张文虎复合兵十万又破之兠港伏尸三十里浚走合其相文天祥瑞金又大破之天祥走据汀别将孔遵穷追并破赵孟瀯军复其州而还隆兴守帅觊利巨室罪以隂与贼连已诛夷百三十家公还白其非辜出其未尽诛者狱中帅府改宣慰司加昭勇大将军同知江西宣慰司事寻加镇国上将军福建宣慰使又改江西宣慰使天祥复陷汀行收兵出兴国又击走之追四百里及之空坑散降其众廿余万禽赵时赏以下文武将吏数百人拜参知政事行中书省江西益王殂庙以端宗世杰复立衞王元以祥兴移栅海中崖山近去广治四百里授防古汉军都元帅经畧广东进复梅循英德与广之清逺走王道夫击凌震海上获船三百艘禽将吏宋迈以下二百人又破其余军茭塘江淮省亦遣都元帅张范至自漳与共围崖山势计穷蹙度不能国资致陆秀夫抱衞王蹈海死获其金玺其将吏死焚溺者十万余人翟国秀凌震皆降世杰遁去风坏舟死海凌港南海平朝京师上劳苦之其将佐与锡宴者二百功陞者千授资善大夫中书左丞移省荆湖凡虏男女奴鬻之者皆罪而正之常德辰澧沅靖五州大荒民至易子以籴为发廪赈之所活为口亡虑十万计征占城诏使给粮仗造舟海南取得其冝黎儋之民劝趋之疾还诏从皇子镇南王征交趾败其兵天长府其王遂举国航海将舟师追之败诸洋中获海舰三百始公防城天长储谷待贼敓众议不果盛夏军士疾作涨潦冒营遽议旋军贼蹑败吾后拒王以公殿贼闭永平闗傅药弩矢射公贯膝负创夺闗出境以毒发薨思明州年止五十最其平生小大百战下城邑百有五为户三百万呜呼其亦勤巳后薨七年而赠官赐諡封公之命始下玉音仁煦恩重书棺人臣获此哀荣极矣公虽不可作巳安知其不肉骨九京耶公讳恒字德卿自号长白笃孝纯至淄州君卒方击两王闽广淄州君顾言我死必无讣吾儿使防丧纵敌南海平始克衔哀摧恸屡絶且泣谓所从曰为我语诸昆弟妻子吾不得以时丧先公既抱恨以终天今复弃养太夫人而身先朝露于是遐夷吾目不瞑下泉矣其谨事之夫人王氏视分土诸侯王之妃姑也讣至夫人秘不敢闻之姑惟发哀私室公则再见梦太夫人曰儿今死战日南矣太夫人泣言吾再梦如是岂诚然耶夫人始情告曰妇无以安君姑氏心也覆是久矣始发哭服丧呜乎死而精魂犹惓惓其亲可哀也巳可哀也巳子二人世安以监广州从朝京师授新军万户同知江西宣慰司事再嗣公益都淄莱本军万户后以正议大夫仍将本军佥江西行中书省事再陞中奉大夫参知政事行尚书省江西尚书省罢今以上官参知政事行中书省仍江西呜呼六官而三践公武已可见其才之无羞子职者自其既相亦解兵其弟世雄以宣武将军将之乃作河洪之诗使歌以祀公其辞曰
　　李氏之在与水细大河洪姑臧有夏而王越三百年传歴既长极崇而堕亦天之道日月作矣众星匿耀王孙始卑徂东自西淄水幽幽束楚之流曰职不丰犹监一州有蟊吾民有枭吾土吾力不能天子肆汝从父奔告帝嘉为心乃陟潜沈寖向用公泱泱汉水南纪所恃为池襄阳金汤陛陛公将万夫长围四禩而竟下之岷江失藩沿流列城振落摧干至莫难一文轨判裂万里收功九重授防惟是武庚狂志复殷爵人号年大蠢瓯闽终兄弟及公膺奋击与鬬四年崕山翦克血其防鲵南海无波廐马笥衣其赉如何帝曰汝烈冝置左相授兵而子西防湖广公拜稽首天子万年帝德圣神臣何力焉湖广听命壤三千里阴翕阳施赏刑自已及兵占城转粟黎儋归佐皇子致讨日南不测风洋冒履而三由淄而汉由江而海其涉日深蜚声日大蕞尔南夷曰尺棰笞狃胜者家轻于出危贼防我师不能炎暑敦弓绵力犀甲败雨避来弗迎邀归以争既犇先偏左广亦倾孰作士气公殿奋武斩辐短兵援枹鼔鼓格鬬比死冠缨不颠裹轊马革践迹文渊维昔祃时皂纛有翩乃今还归粉篆丹旃兆梦悠悠魂魄辽逺致身移忠维孝其本黼扆思之録其庸劳宠幽上公可谓曰遭公亡不亡公有良子亦秉国钧实法实似有严作庙簠簋维时神容与耶去此奚之维淄维汉维江维海其流或枯庙主斯毁何以丽牲乐石峩峩太史诗之以侑以歌
　　长春宫碑铭
　　元贞之始年秋九月七日皇帝御香殿守司徒臣谔尔根萨里集贤大学士臣布哷齐奏辅元履道逸真人臣张志僊言臣之曽师长春子丘处机为全真学于宁海之昆仑山太祖圣武皇帝当金之十年方事西域闻其有道自奈曼俾近臣刘仲禄持诏求之又急其见而迟其来继伻以迓之抽兵以衞之与语雪山之阳帝之所问师之所对如敬天爱民以治国慈俭清静以修身帝大然之曰天遣仙翁以寤朕命左史书其言又以训诸皇子者世祖圣德神功文武皇帝已敕臣徐世隆载诸灵应之碑惟是太祖格天之年丁亥夏五诏因其号易所届太极为大长春宫犹未有碑至是六十九年人已无知受名所自不及今焉陛下昭代晓之词臣俾刻金石则益不白于将来也敢昧死请制曰可十月十日事下翰林臣燧实以其日直笔故得兢惕以奉明诏臣闻老子曰取天下者常以无事用是究观歴古受命之君规规务取止乎禹迹之旧其所后服固非兵不能詟故萃众智驱羣雄谋而鬬之栉沐风雨露处暴衣审彼已以效成败或累嵗逾纪耘锄未平可谓纷纷事至殷也矧我太祖天戈所直无敢傃仞视彻四海之土疆墟万国之社祧与臣妾亿兆苍苍以生之黔首不啻疾风之振林槁非囿夫祝防防汜烛龙不照而马足所及其势犹不是止焉庸以较夫声教不出禹迹者正如耳之在面有不能居其十一可曰自有生民以来所无惟所有逺故后服益多惟为猷大故乆焉而成功其事之殷有百十于古先者于是之时乃遑旁求方外之士从容暇豫犹功成治定束干戈无所于试之世不知垂统之艰苦不待长春之告顾于老子取天下者尝以无事之言巳阴契其説而冥防其机呜呼圣哉然考仲禄之行其年己卯长春承命絶宋金使币从其徒十八人者以行明年驰表谢之犹宿留山北辛巳防趣使再至始发轫抚州经数十国为地万有余里蹀血于战塲避冦乎叛城絶粮于莽閴之沙漠自昆仑四年而至雪山马上举防试之未及积雪之半触寒溧裹皲瘃寜其身之不恤以忧轸斯世计是劳勚有不在开国诸勲之下故帝锡之虎符副以玺书不斥其名惟曰神仙凡为是学复其田租蠲其征商癸未至燕年七十六矣而河之北南已残首防未平而鼎鱼方急乃大辟门遣人招求俘杀于战伐之际或一戴黄冠而持其署牒奴者必民死赖以生者无虑二三钜万人其推厚德植深仁致吾君于羲轩者歴古外臣当受命之初能为是乎匹夫一言乡人信之赴讼其门聼直其家为有司者犹罪以豪杰以武自断而涣其羣以二三钜万之人散处九州统驭其手帝不疑之斯必有以岂屈子所谓名不可以虚作者耶有遇其时未必见隆于后世祖尝语其嗣道者曰乃丘祖僊翁朕及识之加赠长春演道主教真人二祖之见而知者然已陛下以闻而知顾为碑以表所由则长春之名借三圣以乆垂者毋惑也臣又思之官之与碑宜一其时太定宪三宗日不暇给嗣教真人尹志平李志常不请则冝以世祖之圣在位之乆其培树拥衞斯学之力而张志敬王志坦祁志诚不一言焉及僊今请而辄报可岂天固存列圣未究以待陛下为终之耶矧即位逾月为坛夀寜宫凡日月列星风雨雷电百神之亲上山川社稷林薮走飞诸只之亲下莫不奏假赤章以禋致之十一月与改元端月才九阅月实三为坛其后坛之延春阁天步一再亲以戾止其为国与民介祉导和受厘请命者文亦极矣又虞自经厄以还禁为醮祠今虽开之京师而外未白也乃下诏万方其防若曰先皇帝令江之北南道流儒宿众择之凡金箓科范不涉释言者在所听为若然先皇之开醮祠者有成命也为犯法臣所不爱竟抳而止自今其惟以先皇成命从事是世祖独未究者陛下又终之也呜呼事之开也有门而来也有途其就也有时而成也有方是诏下四海之人感激奋言始吾以为经厄之余丘氏之学熄矣陛下嘘而然之俾屯者以亨塞者以通梗其道者除之取其业者还之丛是数美于僊之身又冠之以宝冠荐之以玉珪被之以锦服皆前嗣教者所亡呜呼仙之求以报盛德图以酬至恩其子若孙与云礽其来亡极者为陛下祈永永万年当何如也臣燧敢拜手稽首而诗之曰
　　于赫我祖帝纵其武俾肃将之劗平下土既奠南邦西陲未疆乃鼔乃桴龙旗载扬何水不乱亡山不越万国弱草刚风斯防逾十暑寒振凯未曰六飞之骋确确其艰孰灼帝心休其益闲继夕以朝黄呉尚友方诏外臣道德资取昆仑载牵于于其来及之雪山年已徂摧沥厥肾肠为告悃悃莫匪至言身国之本维帝孚之曰天觉予饬无怠忘子训史书虎符宠绥玺书诞告凡为尔学其复亡挠又曰长春而所宿号即名而宫归主其教假以泽物宏帝之仁于死于存必拯以全旋还其真子孙众有一絶一继孰世其守有惑其道而否臧之人曰不然太祖皇之矧我世祖封植益力曰尔长春朕幼及识太祖皇之维朕将之増諡四言焕其唐之有严今皇乃圣乃哲身先孝治祖涂孙辙爰诏下臣伐石劘穹臣拜稽首三祖之功岂人不忘维帝钦崇驱马飞亷属车丰隆或从上帝陟降斯宫靡祥不臻奚祉弗届于皇我皇万禩攸赖
　　延厘寺碑
　　大德八年苍龙甲辰之秋制移江东宪使臣燧于江之西参行省政十月而至裁再阅月嘉平兑王相塔齐自军中启遣开成路总管府判官常谦数千里驿致安西王教于燧曰吾繇不忘世祖圣德神功文武皇帝顺圣皇后深恩大惠尝请于帝求即六盘兴庆池园为寺用资两圣防福以永帝之亿万斯年制可加赐黄金两计者二百五十楮币贯计者五万米石计者千四百五十规制一以都城勅建诸寺为师而小之又虞众役颛俾有司缓则后功急将罢力命王相阿尔辉身纲维之而时其饔劳节其休作经始于元贞丙申省成于大德癸卯非托金石将无以白始此者吾之心成此者帝之力也汝制寺名而文之碑其令集贤学士刘愻书徴士萧防篆额燧敬受而伏思之今焉词垣之臣云蒸林立教不是徴而燧之命实繇燧者尝以文学及侍先王乌乎可辞敢上本所自而言曰在昔宪庙大封宗室以世祖母弟国之闗中于后立极之十三年当至元九年诏立皇子为安西王以渊龙所国国之明年至长安营于素浐之西毳殿中峙衞士环列车间容车帐间容帐包原络野周四十里中为牙门讥其入出故老望之眙目怵心赍咨啧啧以为有国而来名王雄藩无有若是吾君之子威仪盛者其时揵河之外秦固内地教令之加于陇于凉于蜀于羌诸侯王郡牧蕃酋星罗棋错于是间者靡不舆金篚帛效马献琛辐辏庭下勃蹊竭蹷如恐于后其大如军旅之振治爵赏之予夺威刑之寛猛承制行之自余商贾之征农畆之赋山泽之产盐铁之利不入王府悉邸自有又明年诏益封秦王绾二金印易府在长安者为安西六盘者为开成皆听为宫邸用不足取之朝廷嵗或多至楮币贯计者百三十万裁七年而弃其国明年诏遣今王嗣国之四年当十九年益封江西吉州实食之户六万五千嵗入楮币贯计者十万三千春秋之服纻缣为疋各千呜呼斯又歴古展亲之未闻者于吉王未始至嵗维闗中夏则乐其髙寒即六盘居稽诸地志实汉北地郡之略畔道道下于县其吏长而不令后废隋义寜中置乐蟠县既譌略畔矣六盘又乐蟠之譌然以其地介乎凉陇羌浑之交时平则列置监牧攻驹而蕃息之有警则命将出御无有常制四海无所为而至者惟世祖渊龙之加兵大理也既尝祃牙于兹及平而归又饮至焉最其驻驆三易寒暑夫既乆此必遗泽余波深浃他邦而王父子再世受之古称河润九里海润百里信如斯言则发源天潢衍溢涵濡将不千里其藩辅天子寛西顾忧者又不百世而止也亦窃思之王之有国二十有六年克自卑抑恒逺其宫而弗遑处为天子援枹鼔进退诸军于外以捍侮西北其忠勤如何于此之地心焉慺慺欲祈年今圣于昭昭追福往圣于冥冥王考妣亦与荐焉为宇事佛犹不率作得可而行其孝恭如何枚是数者善美孰与大书之言曰天道福善又曰作善降之百祥易又曰积善之家必有余庆燧学儒者未尝知为佛氏之言如佛亦眎是忠勤而孝恭者为善而福之则其教与儒可殊涂而同归也礼诸侯祭其封内山川华之为岳实王封内岳祠之门掲为宣厘则表寺之名莫延厘为冝也铭曰于昭列圣事佛尽敬爰质之书古无有并土木之工雕楹绘墉朱尘绮疏匹帝之宫金茎一气颉颃上下静供之修乗舆必驾佛逝悠久其言斯存孰为其言百世梵孙帝度其孙而教善治无间迩逺京师必致匪徒致之曰时予师坐而袵连出辔并驰有如今王于亲则懿制地千里规为时寺頥指其相展若易然矧锡金粟帝开其先面势略畔八稔成绩岿然都城勅建遗式帝师京师时寺门楣以长以雄匪弟子谁鼓钟之音梵呗之力厘帝之余必王见及帝亿万年王年斯千为磐石宗以固以绵燧作是诗刻时乐石尚凭佛乗垂示无极
　　崇恩福元寺碑
　　大德十有一年先帝立极亲祼太室乃慨然曰予曽予祖世祖圣德神功文武皇帝裕宗文惠明孝皇帝至元三十有一年成宗既祔庙矣而惟皇考实诞眇躬未大尊显肆类上帝诔行定諡曰顺宗昭圣衍孝皇帝琢玉宝册纳诸庙中尊皇太后以仪天兴圣慈仁昭懿夀元之号迩之为子逺之为孙其孝以慈可谓致极而于宸心犹若未然明年至大之元诏羣臣曰昔朕万里抚军北荒险阻践逾躬擐甲胄北冦厎平实艰实棘时有愿言皇曽考妣皇祖考妣之丰功茂德皇考太后之厚泽深仁图以报塞必俟他日振旅而南大建宝刹凭依佛乗上为往圣荐福冥冥慈闱祝厘昭昭下而亿兆臣民休祥防赖初非有求年千世百专利一已卿曹其灼是怀惟以其日銮辂亲巡胥地所宜于都城南不杂阛阓得是吉卜敕行工曹甓其外垣为屋再重逾五百础门其前而殿于后左右为阁楼其四隅大殿孤峙为制正方四出翼室文石席之玉石为台黄金为趺塑三世佛后殿五佛皆范金为席台及趺与前殿一诸天之神列塑诸庑皆作梵像变相诡形怵心骇目使人劝以趋善惩其为恶有不待繙诵其书已悠然而生者矣至其榱题棁桷藻绘丹碧縁饰皆金不可赀算楯槛衡纵捍陛承宇一惟玉石皆前名刹所未曽有榜其名曰大崇恩福元寺用实愿言外为僧居方丈之南建为行宁属之后殿库廐庖湢井井有条所置隆禧院比秩二品守以相臣割田外郡收其租入以给祝发日廪月饩坤维为殿乗舆时临留必信宿久或旬浃其急其成为如何哉功垂什八期以四年正月八日大庆赞将徧赉工官下及役夫何意其日奄以奉讳羣臣进劝宜如故事即践天位皇帝未忍宅恤经时而始受朝称天诔曰武宗仁惠宣孝皇帝恭抑之道亦云至矣又哀先志之弗竟惧成功之将坠饬敦匠臣益防乃职罢行工曹入于留钥曰凡修营石木陶绘百工众技汝实司之与烦文移人取汝所何若从汝自为则易为力而程蚤集矣且敕臣燧汝文之碑臣管以闚天子以四海为家何适非乡而独不忘其生所者人情之同汉祖西都闗中若忘沛矣及平英布归过其乡赋大风使子弟歌之曰朕千秋万嵗后魂魄犹思沛太祖奋迹龙庭斯固其乡由世祖都燕宫室池籞百官府库根柢乎此一嵗乗舆留居者半以故武宗巡幸以还搜田而归必于是焉大飨饮至若乡然矧建大刹位置行列棊错星罗出其睿画为往圣今圣荐福祝厘者尤所惓惓陟遐之日有未讫工在天之灵懐乎故都他日过之睹是翦然而完粲然而新必甚怿曰毕吾愿者真嗣皇为赖哉臣燧载拜稽首为之颂曰
　　钧之为地匪福不异其异维何由建而寺且地之有于开辟初何千万年混为民庐何于其时曽不防福而至今也梵宫大筑曰不难知譬人之身正气周流随日而新嗟若梵宫相方视址授其成规维昔天子写材于江伐石于山言出风行草靡庶顽又假相臣汝往敦匠易衣寒暑饥俟汝饷于兹三年大立细捐垂欲落之而陟配天皇帝曰噫朕兄所志有衔未究其在传次乃勅攸司无替尔程其用则取邦赋之经佛宇敕为前古有是而其所无两圣之治前圣往矣于佛焉依今圣万年与日齐辉濡轨长江拳石乔岳善颂之存梵呗攸托
　　普庆寺碑
　　大承华普庆寺者皇帝为皇祖妣徽仁裕圣太后报德作也裕圣以嵗戊午来嫔越三年大帝建极当至元乙酉方廿有八年裕祖陟天在疚防防茹茶与蓼上以慰安大帝于倦勤中以惠鞠晋邸顺考成庙之不天皆俾不大防伤乃心下为皇孙武宗圣上择师取友督劝于学俾知先王礼乐刑政以为治国平天下之具若曰乃裕祖获心九有者正由乎斯外接宗亲之防见内饬宫臣之率职致孝极慈敦睦示严如是而善韬智晦明以藏其用大帝才之闗政于家则曰于妇是谋投大遗艰不言意喻廿九年顺考陟方又二年大帝登遐柱倾于天维絶于地急变秋也徐为图囘未尝大声以色益示暇豫经时无君四表不闻枹鼓一鸣召至成庙于抚军万里之外授是神鼎易天下岌岌者为泰山之安俾圣子神孙得以乘承今亿万年大德二年诏武宗复抚军于北日侍慈闱者惟今皇上一焉耳故情不分而爱弥笃怡言煦之摩手抚之食焉而羮息焉而墙又伺有无而増益之防太官答难监龙兴还由老无子自簿臧获数千指牛羊马駞蹄角亦数千田屋赀货犹不与存尽献之隆福宫裕圣则曰吾何庸斯其赐今皇上四年裕圣上僊撤是献屋为殿三楹事佛妥灵以尽孝思由前顺考之国河内未至而还乃与今皇太后克成先志出居二年成庙登遐驰归京师内难谋作兆绪滋章先事夺之殄殱大慝清宫以待武宗之至既践天位惟以其月授皇太子宝中书令枢宻使诞告万方明年至大之元视昔所作图报弗称乃慨叹曰德一也时则二焉始之报也吾未出阁惟其身今也登兹元良可不为天下报乃市民居倍售之估跨有数坊直其门为殿七楹后为二堂行宁属之中建殿堂东偏仍故殿少西叠甓为塔又西再为塔殿与之角峙自门徂堂庑以周之为僧徒居中建二楼东庑通庖井西庑通海防市为列肆月收僦赢寺须是资大扺抚拟大帝所为圣夀万安寺而加小其盘础之安陛戺之崇题栥之骞藻绘之辉巧不劣焉亦大役也未尝发民一夫皆佣工为之其费一出宫帑既其落止浄供之修荐福冥冥或者裕圣乘风御云陟降自天歆兹崇报必反而酬阴隲于下降福穰穰者理则有之何难灼见焉惟今皇握黄图以负丹扆其大则天其威则雷霆其不测则神明推是报德而上之将不裕圣一世而止其孝思逺及烈祖者何穷已哉崇祥院臣请砻石以颂功德勅命臣燧臣伏思之佛氏之言为书数千巻博大闳肆学佛之徒犹有白首不能遍观儒生未尝夙一经目虽勦为説终尔肤近不能深造其微故惟如勅所教惟诗报德其辞曰
　　有岑其宇有践其庑有楹惟旅金铺雕础瞿瞿其瞻刿刿其亷秩秩其正于粲其严伊谁考斯帝宫亚匹则今皇帝觉皇氏即其图以进荐福于幽于我裕圣报德是求惟我裕圣为烈无竞大帝遐征储席虚正时我成庙抚军龙荒惟朝委裘三月皇皇万里召赴天位畀据其神而明孰测为度如是拱黙宫居深安陋昔后母帘政僣干惟抚慈孙于学知励又开太平大业今继始为之小其报犹私今焉一人以天下为以天下为谁专裕圣嘉与慈闱实普其庆往圣已矣慈闱万年翼翼绵绵悠乆如天皇上之心初岂以巳觉皇贞之其锡繁祉中州名贤文表巻八
　　钦定四库全书
　　中州名贤文表巻九　　　　明　刘昌　编姚文公
　　记序
　　汴梁庙学记
　　自鲁哀公十六年当周敬王四十一年壬戌孔子卒歴六国秦汉至孝武即位之年辛丑为三百四十年其闻而知者才司马迁一人而止耳既编其年与夫言行出处之槩为世家又为弟子传载其居里问对与夫经事何君又考知其少孔子几何嵗是书皆孔门弟子与孟氏所未着其有功于圣门真非浅浅哉然犹病夫时有不一其说不可参伍者也世家弟子盖三千焉身通六艺者七十二人而弟子传则曰孔子曰受业身通者七十有七人皆异能之士也夫既曰身通六艺矣虽未尽合圣人为教之本然而犹有所指名也其曰受业身通竟不发为所通何业亦晦焉而已耳又曰皆异能之士圣人为教于以修叙彛伦而容异能者于其间孔子自言七十有七人则七十二人者谁后是五人耶其为传亦多淆杂而无次先顔回曽参而后无繇蒧固巳戾于明人伦其甚误至以阚止子我为宰予又曰孔子之所严事者于周则老子于衞蘧伯玉于楚老莱子于郑子产于齐晏平仲于鲁孟公绰孔子于公绰止称其不欲与优为赵魏老子产有君子之道四其他不足孔子者亦多也老莱子书今存其为道术尚黄帝老子为圣人所与者不经见子入太庙毎事问况老子周守藏室之史问礼则有之使及见其书曰失道而后德失德而后仁失仁而后义失义而后礼已不知道德仁义礼根于人心之固有而眎为世降之不同未必不见黜于孔子况为其道乎哉惟蘧伯玉寡过未能为不悖于圣学故与之特至汉文翁图石室列之七十二人中亦可灼其非师而实弟子云晏平仲者如迁之言足以暴其人贼贤之罪何也夫人既严事乎已茍于学术之僻归宿之差何害于明告告不为止则随以不屑之诲始尽夫师弟子之义焉当欲封孔子尼谿之田乃説其君景公曰儒者滑稽不可轨法倨傲自顺不可为下崇丧遂哀破产厚葬不可为俗游説乞贷不可为国盛容饰繁登降累世不能殚其学当年不能究其礼非所以移齐俗而先细民也若预忧一旦代有齐政惟惧丑诋之不力焉夫善交乆敬报人严事之道者固如是乎哉先儒尝疑晏子好俭墨子欲贵其道取必于晏子之言不然何为亦见墨子之书而迁辨之不明也又自叙曰儒者累世不能通其学当年不能究其礼博而寡要劳而少功由是知二语者非必一出晏子乃迁薄儒素定于胷中不易者也迁尝适鲁徒观诸生以时乡饮大射其家迷于规规节文之细低囘不去以为是足尽圣人之道斯政经生博士之汩汩以皓首者也岂圣学为己之切致哉故燧有功于迁而亦有是数者之恨况又甚惑未尽袪于今者耶孔子卒哀公诔之子贡以为非礼至汉平帝始封谥褒成侯宣尼公盖王莽假善以收誉将遂其奸谋也后魏孝文法之諡文宣尼父后周宣帝封邹国公唐髙宗赠太师伪周武氏封隆道公宗諡爵文宣王宋真宗加圣后易为至至今遵之焉有若以自生民以来未有盛于孔子诚是言也虽极天下之美諡犹不足万分一盛德之形容斯燧发其目而不深言者一也杜预春秋传叙曰子路欲使门人为臣孔子以为欺天而云仲尼素王丘明素臣又非通论也斯言为获圣人之心而后世王之尧舜二帝也宰我以夫子逺贤尧舜何王之不可居然后世天子之子有功之臣皆曰王以孔子之圣卒下比爵于其臣子诚不知其可也斯燧发其目而不深言者二也其配享诸位善乎栁宗元序道州庙碑曰从于陈蔡亦各有号言出一时非尽其徒也于后失厥所谓妄异科等坐祀十人以为哲岂夫子志哉后之时进顔孟并孔子南面别跻曽子以足是十人于非夫子志中之又非者而江之左又进曽子子思并顔孟别跻子张于曽子之旧由孟子而视子思师也由子思而视曽子又师也子思孔子孙也弟子于师孙于祖坐而语道者有之非可并南面燧知四子巳避让于防防中不能一日自安其身一堂之上况又祀无繇蒧鲤于庭其失至于崇子而抑父又非迁之为传矣夫为是学宫将以明人伦于天下而倒施错置于数筵之地如此奚以为训又在在之庙皆泥像其中北史敢有造泥人铜人者门诛则泥人固非中土为主以祀圣人法也后世莫觉其非亦化其道而为之郡异县殊不一其状短长丰老少美恶惟其工之巧拙是随就使尽善亦岂其生盛德之容甚非神而明之无声无臭之道也曩长安新庙成绘六十一人与廿四儒于庑画工病其为面之同纵人观之而择贵臣图其上盖肖今人之貌而冠以先贤之名使过而识者扺掌相语曰是某也是某也未见其起敬于他日顾先足来不恭于一时是邦如是孰必其他邦之不为是一嵗再祀第借位于先贤以俎豆夫今之人也其可哉曰是溺习之巳然若何而变曰人臣有见上布是区区则可若夫议礼也制度考文也天子司之亦幸一旦遑于稽古之事学礼之臣必有能防其一二得所当议者矣至元庚寅汴梁新庙成学録刘元佐为状以其府诸公之意求记其由故燧首之以此其状曰宋建隆中南宫城数里立太学后为国子监金贞祐都汴国日益蹙大城少兵难守度中宫垣大城再城之监当城所经弗便也壊而徙之东南大城之下不及屋而亡皇元受多方始为殿七楹亦废宫室也其制度宏丽为天下甲壬子杨中书忠肃公来董括舟役又坏宫取材以其余为门庑至元癸酉故同知宣慰使袁裕时为是府判官始构讲堂于庙西神庖于堂东凿池其南势如半璧瀹汴注之拟鲁頖水殆足观矣嵗月滋久风雨骞屋困于撑拄自总管提刑悉捐金割俸起新之总管则权舆于成某防手于杜思敬其同力者同知胡某治中益祖判官完顔某推官姜某提刑使则阇阇都髙某副使王忱佥事刘某始终五十余年凡资画十二官而后完富民佐财力以就功者又多也燧曰呜呼不易乎哉自今师生之讲肄于斯其移学文之力而笃志于切问近思责其躬以成德达才而收夫化民成俗之功于他日斯不孤县官待多士志矣是嵗夏四月前翰林直学士奉政大夫知制诰同脩国史姚燧记
　　澧州庙学记
　　至元十有四年肇置诸道提刑按察司而澧在山南湖北道所纠郡廿年燧副使是道明年按部至焉拜瞻庙庭未尝不病其为制之隘陋也殿南阁曰六经因语校官张公绶曰易书诗春秋其系定删作实出夫子之手周官虽云周公之书冬官篇亡当以考工记与小戴记礼者皆汉儒岂可与是四经班而为六且今四海礼殿皆名大成为改书曰金声玉振之阁后时议不欲诸道纠郡者错壤江之北南改为肃政亷访澧遂割入江南湖北元贞乙未居民不戒于火庙为延烧总管是道者故鄂通希鲁将复之俾计吏最其学租直才五千余缗曰是所谓时诎而举赢者也乃下令郡士在籍多田者劝之佐为凡又得万缗委材集工责校官李寓学正张子仁身敦其役而纠郡诸公如副使贾仁佥事蒋某姚某李庭咏郭贯凡至者必促其成功五年而落之其抚构则稽梓人之书为四柱屋古者王居之制也惟太行一山似之故曰王屋重门周序讲肄之堂合食之舎庖廪之室燕游之亭秩秩冯冯靡一或遗凡百有三楹周以缭垣百三十余丈虽未尝身见然闻之谈者举以为可甲湖之北南诸州岂天者厌昔隘陋火之使改为耶亦偶然也又范金为祭器二百七十有二竹木髹漆之具三百有四呜呼备乎哉然尝思夫子之道之在两间无间治乱古今如饥食而渇饮夫妇之愚莫不由之不可一日而离焉固不以庙之成毁而加污隆国家必聚耆英俊髦教育乎是盖须其成德达才举而庸之以立化民成俗之本也则庙学岂不甚有所闗哉地以求之衡之为州南澧千有余里南岳在焉舜五载一巡狩所也及诛四凶放驩兠于崇山实今澧之属县慈利则放流之人顾居巡狩之境之内战国时楚都南郢在汉则南郡江陵澧去西南鸟迳不二百里屈原之逐常行吟者故九歌曰澧浦澧兰则放流之所近薄修门是皆不可晓知者澧于其时为黔中秦欲以武闗之外易之楚方怒张仪谓曰愿得张仪而献秦黔中夫以甘心一人宁弃地而不恤固以要荒鄙之而今也料次户口之繁庶赋贡之征入澧则亚于长沙而近湖广省治岳鄂诸州不能半之岂天时风土有古今之变而人事亦随以迁而异耶士四民一也民庶而士必众洙泗夫子之居也士为洙泗之言者也澧去洙泗西南将三千里非宻迩也赖皇上仁不忘逺守土之臣视要荒与洙泗均然洙泗也燧尝至其地焉户不能当澧四之一户损则士不多亦理势然不知自今澧民沐士之化要荒而洙泗乎士不能拔民之溺洙泗而要荒乎要荒而洙泗正国家所赖以化民成俗者洙泗而要荒其身之不能成徳达才何有乎推之人士是之思则居县官所筑之室食县官所树之粟亦知俛勉其躬图报称矣庭咏俾子仁求记所由兴作于翰林学士朝请大夫知制诰同修国史姚燧大徳己亥冬十有一月日短至书于鄂之南阳书院楚梓堂
　　千户所防壁记
　　我元驻戍之兵皆错居民间以故万夫千夫百夫之长无廨城邑者其有统齐征发之政无文移惟遣伻衔言至受命大帅或依高丘旷野为律以行此近代之故事也克哷朂实君长千夫洛阳鸣皋山下繇祖暨身三世矣旧集其属恒即佛宇神祠不然于其私居圣皇中统以来制度寖备官始有品禄始有秩统齐征发之政一信于书故君得以敛是一军之禄买田为廨门以表堂堂以聴事庑以居史储书有库阅射有亭数十年茍简之弊一朝而新又思居乎此者必有所箴警始不敢弛然而怠故书堂曰居敬亭曰观德繇未识余千里走书于邓以其友奈曼子坚为先求记其然余闻其知学周公仲尼之道者为告之曰今夫人过祠庙必耸肃起敬如有精神魂魄在其上而立其傍者何哉繇夫平居无事之时未尝敬也使平居无事之时恒有上帝临女之心则两间百神其尊且大孰有加于上帝虽日过祠百千而心与敬一不待有所起而无不耸肃矣敬实圣人传心之至言而学者繇狂跻圣之基岂惟五典赖是而惇以及应事接物无有外此而能中道者况军旅之事尤在能敬孔子所慎齐战疾与夫临事而惧者也敬乎敬乎其可斯须离而弗居乎或曰射于何而观德曰若知夫鉴也明足以烛须髪尘弃之久或步仞而不见丘山无他用不用之分也惟兵亦然五兵之长莫长于弓矢至不仁之器也王者用以威天下则足以芟暴乱而仁元元逮功成治定而无所试必世之间老将宿兵日益耗亡膏粱纨袴之子制外阃焉无赖堕窳之人备前驱焉不幸卒有狗吠之警使是曹出而御之而能必其康靖乎古人见其然故嵗训而时讲之于乡射盖束是不仁之器修之于俎豆之中虽有顽骜弗率之人相渐以礼而相摩以乐不敢萌启邪心知尊君亲上而易使于一旦此先王维持太平之宏纲大经也其法主宾有送迎之拜耦继有上下之比弓有横却兼弣弛张之度矢有搢挟顺羽拾取之仪行有钩楹相左之章揖有当阶及阶当物及物当福及福取矢卒取矢之数衣有袒袭决拾有説翿有举偃筹有奇钧而侯有去负司正有请诱作命之目燕飨有献酬酢旅之节奠觯有丰纠过有扑日出即事穷日而休必强志勉力之士能无衰堕以有终否者或取耻一庭也故曰可以观德行惟志乎复古者可与言此而君以国人不在禁挟弓矢之科宜于贯革尚武之射何待夫试阅始闲其技其名是亭欲纳是身于礼乐以观德一方其有见于维持太平在此而不在彼也呜呼其知所务哉然天下万事皆出吾心而有本有文居敬本也观德文也合堂与亭记之夫岂二道欤
　　江汉堂记
　　江汉南北之限也三王之德之封建嬴秦之力之郡县汉氏则曰吾王霸杂兼封建郡县而犬牙之是时无有裂幅员而自帝者继汉始有之德不能以相高力不能以相卑虽皆画是为守而帝南者终不能北有尺地籍以一天下能一之者皆自北而南也故呉自帝晋平之宋齐梁迭自帝以迄于陈隋平之宋自帝我元又平之岂江汉能限世道之否不能限天运之通欤尝合二代而观之以皇上之冠古无伦晋武隋文何斯人哉然非有君无以开是功非有臣孰能成是功古今人不相及而谋或一揆隋臣不道也晋羊祜首防平呉呉平而身不及见武帝追念其功封其夫人万嵗乡君于太尉忠武史公其事差似盖公自事潜藩尝使经畧于汴总兵十万屯田千里不专强武而惠信是敦耕商之民错行其疆不相贼杀有获俘亡皆生还之虽邻国臣亦许其自负羊公者无慙德焉于时堂曰江汉固已张吾雄噬南纪之本皇上践阼又以四圣元臣丞相中书燮和雍熈者十有六年方将百万之众南伐至郢而疾诏他将专制而还公于军其辞若曰画翦宋防汝也成功而疾汝安何言诚有不讳碑汝之勲班汝之爵予不可必死者之知能知之者非人与汝子孙耶四海闻之以皇上归平宋功于公之生巳贤乎思祜于死及薨有今赠諡又诏其元子格以平章政事行省湖广季子彬宅端揆于中皆相继薨又诏中子杠为中书左丞行省湖广孙燿以平章政事行省江西视封祜妻君万嵗乡又何如也左丞今至无第于鄂完官屋以居谋名其堂燧应之曰斯堂也非专昼访而夕脩必将嵗时奉尝太尉其铺张劳庸扬侈蝉冕报皇上而归美必文为声谐之笙钟侑其利成为诗之名舍曰续江汉者他宜无称于以格其精神魂魄乗云御风陟降在庭必怿然曰始吾为堂北此千里于时未逾江汉也后数十年吾子乃能尸祝吾于江汉庶其善成先志哉汉祖之誓功臣曰黄河如带泰山如砺国以永存爰及苗裔今由河而视江汉曽不得其三一河诚可带江汉犹当为襟计将来及吾苗裔者或终古而无究也必容与依归不是去焉公曰记之吾思不及者公字柔明以至元壬辰下车人见其不俭不及不丰过中恢乎有容属属乎敬坦以明也相语以为托太尉遗体而得其遗风诗曰虽无老成人尚有典刑其嵗嘉平庚寅朏姚燧记
　　遐观堂记
　　长安城西二涂西北通咸阳王公之开府于此与西北南三陲之使冠盖之去来尊俎之饯者所出行旅之伙不列也西南入鄠抵山无所适赀乃令承余则田夫樵妇与城居有墅于郊者所出斯固巳可为倦游而休仕者所托庐矣二涂同出其相逺无几何而喧寂异然亦可见利势之在与所无也鄠涂之北距城不数里则宣慰张公之别业规园其中筑台为堂崇袤寻丈纵广十辙清风之朝长日之夕四方胜槩极目千里凡秦汉隋唐之陵庙池籞由人力以废兴可钓而游可登而览者在所不取其髙上如华阳终南太白嵯峨呉岳岐梁之奇峰絶巘为三辅之镇穷古而有者皆环列乎轩户之外而卧对之几席之上余曰遐乎观哉古人堂者多矣其壮有加于此乎使诚有耶虽风摧雨剥于千载之上亦冝畧存阤然之迹可寻于今合则束板以载之负畚以兴之以是知无因于前而独始于公也今我与公属觞乎此夫岂茍然哉百年之身其有几何是及赏其成而不及忧其败也及乐其完而不及悲其毁也后之时或风摧雨剥于千载之下有登吾阤然之迹曰嘻斯何世何人之为公名不既夀与公笑曰吾何尝期如是之久哉苐择君言与吾堂称者即名曰遐观盍记诸余曰公通介贵臣也请与之言臣可乎古之人惟见危授命者故得守节仗义杀身成仁之名乎可以无死而死犹为徒死而伤勇然则出处之际死生之所闗死生之所闗善恶之攸归者莫大于为人臣使不遇存亡危急之防亦未尝不以明哲保身为贤斯揆道归义之臣所能也尝闻之望诸君善作者不必善成善始者不必善终九原可作将无谓秦无人也今之仕者吾不知孰为道义之臣能志功名者亦鲜矣志富贵私身以毒世卒罹尤而蹈祸者骈首接踵也是于计功谋利之间且有不能况揆道而归义乎哉究公平生尝吏民矣尝治兵矣亦尝持宪矣忠炳日星而难不辞于汤火气吞湖海而信不移于丘山视竹帛之书鼎钟之勒恒有晚古人薄前世不足为之心以故在庭之百辟山东数州秦蜀九路之氓泸巂荷旃方三千里之獠孰不闻其名而奇其才沐其爱而怛其威年五十二竟以许国尽瘁而归鼔舞僮奴千指而食其力甘自齐于匹夫读书以教子饮酒以乐宾将终其身非熟烂世故遐观一代之表者能是乎哉盖天下之事遐观则先识先识则几矣雉兔之不能搏人谁不知之突起道左或失声辟易而丧其常守以其卒然遇之也使前见于数百步之外无曰雉兔虽虎兕之暴人得以为备将不患矣斯不亦吾堂言外之微意乎未易以语他人将惟公可公名庭瑞字天表至元癸未以大中大夫诸蛮夷部宣慰使致事云又四年丁亥六月下澣日姚燧记
　　国统离合表序
　　走未壮时读通鉴纲目书于蘓门山尝病国统散于逐年事首不能一览而得其离合之槩焉因年经而国纬之如史记诸表私藏诸簏遇有疑亡即是而叩无异多闻博识之见告者四十年矣是嵗之秋同门友许君得卿自金陵过宣留语再月间以示之得卿善其非出已意而新奇为説特抽纲目所有彚而为编虽刋置凡例之后犹不为僭而校官刘君德恭方刋胡公读史管见于宣庠闻之谓因是工可断手于旬浃遂聚徽建二本重勘校之得三误焉其一建安二十五年徽作延康元年凡例曰中嵗改元无事义者以后为正其在兴废存亡之间闗义理得失者以前为正其下注云建安二十五年改元延康考之范史及陈志注文是汉号通鉴所书乃若曹丕称王时所改者今不能悉见例云然则为汉为丕疑犹未决矧其时正在兴废存亡之间今以前为正从建注二十五年其一章武三年徽大书三年后主禅建兴元年建无三年余与徽一凡例则曰章武三年五月后主即位改元建兴而通鉴目録举要自是年之首即称建兴非惟失其事实而于君臣父子之教所害甚大故今正之即是观无三年者则昭烈为无终独建之失曰后主者徽建皆非尝求其原由陈夀晋臣晋受魏禅不敢帝汉而臣魏故不曰汉曰蜀谓昭烈父子为先主后主通鉴因之反帝魏而主蜀后为目録事皆书汉岂晚知其非欲正之而未及欤至纲目书出始曰汉中王即皇帝位统斯正矣而于其子独曰后主何哉且自建兴以及炎兴用天子制以临四方者实四十年邓艾至成都书帝出降明年又书魏封故汉帝禅为安乐公亡国之余且然岂于即位正始之年不帝反曰后主乎是与十四十五十六卷之起尽反凡例诸曰后主者皆溺于熟口顺耳不思而失于刋正者也凡例又曰有被废无諡者但曰帝某而不用后人所贬之爵建兴之帝未尝被废亦钧于无諡者故下取晋帝奕与唐睿宗景云二年注宗皇帝先天元年明年始大书宗明皇帝开元元年者例大书三年注帝禅建兴元年明年大书帝禅建兴二年庶前后参稽可皆吻合无龃龉也又其一天宝十五载注肃宗皇帝至德元载明年惟曰二载未尝大书肃宗皇帝至德为无始故今于二载上加肃宗皇帝至德使得上同于开元呜呼三者钧失而延康之取至德之去犹皆小小何也统固在也若章武之距建兴才三年耳遽有帝父主子之异岂不于统大有闗乎故特书曰帝禅有罪走为不韪者度不可以户説虽面受之心不然焉或以为知言非独走也有见可一时之快而建兴之帝亦将雪其比德失统主称千载之耻于九原矣
　　序江汉先生死生
　　其嵗乙未王师徇地汉上军法凡城邑以兵得者悉阬之德安由尝逆战其斩刈首馘动以十亿计先公受诏凡儒服挂俘籍者皆出之得故江汉先生见公戎服而髯不以华人士子遇之至帐中见陈琴书愕然曰回纥亦知事此耶公为之一莞与之言信奇士即出所为文若干篇以九族殚残不欲北因与公诀蕲死公止共宿实羁戒之既觉月色烂然惟寝衣留故所公遽鞍马周号积尸间无有也行及水裔见已被髪脱履仰天而祝盖少须臾蹈水未入也公曰果天不生君与众巳同祸爰其全之则上承千百年之祀下垂千百世之绪者将不在是身耶徒死无义可保吾而北无他也至燕名益大着北方经学实赖鸣之游其门者将百人多达材之士燧生也后不及拜其屦前获识其子卿月者七年矣凡再见之初以府僚见之洛阳虽尝以好兄余犹未语此今以宪属来邓始及之且德先公不忘也燧曰呜呼自先公言之夫既受诏出之军中而使之死不以命非善其职且儒同出者将千数才得如先生一人而使之泯没无闻非崇其道此公所惧而必生之也自先生观之孰亲于其七尺之躯而大其所闗人持瓦缶将败之犹有惜而不果者必茹毒罹祸不可一日居故忍而为此出处非不思也中夜以兴蹀膏血以御魑魅径林莽以触虎豹而始及水仰天而祝其行非不决也夫思而后行行之以决则其势多难夺于中路使非先公自行而他人赴之能舍所忍为以囘其复生之志收其已逝之魄反就是一日不可居之祸毒乎由是言之先生之死求以无辱不以全归其生也不以有赴而以知己此其胷中揆制一时相为高下之权衡也然古之人为知已死者有之无有为知已而生者先生以古人所不为者报之先公而先公所受先生也巳多矣奚德哉卿月与余相视一卿月归序所与言者赠之
　　送宰先生序
　　至元三年三月未尽之三日宰先生谓燧曰余将游秦子能序余兹行乎予掉鞅游天下殆周独秦未尝一至又秦士舍修撰雷君亦莫有一识子昔家秦其所忠者谁人所通信者又谁盍枚举之予阶子言一进谒之也燧曰秦固衣冠之薮泽也在燧有未遍知者焉盖年之前乎燧者率隆名硕德既幼燧而未与之言后乎燧者燧何所慕赖乎彼而为之伍故遗十百而得一二也请为先生诵之有杨元父者吾师与之抗礼者也其学也粹而正其操履也坚而不渝其执亲之忧也哀而礼其能也博而肆尤邃史学读至落落奇杰之士必慷慨感激思见其人于今使先生之至不嫌于自明肯曰向之儒服登常山一言折猖狂之盗而落其角距者实予也彼有闻而不奇先生者乎虽先生夙有负气使酒之声彼将视为古奇杰士之恒态必阔畧而有取乎此也先生行哉其尚有合于斯人欤又有韩邦杰刘无竞吕伯充者皆吾师之弟子也年皆长于燧若韩之能官刘之天质之美吕之学问之该彻皆燧所不敢望而及计之今日吕以练服在躬未可出之二人有造先生之馆烦从者为燧一讯安焉
　　送雷季正序
　　燧从鲁斋先生游最故且久于同门之士学为最怠而不加进自亲夏楚时犹尔况今载名仕版逺处数千里之外哉昔之怠者为忘不加进者阤而为退矣冝季正之取友而羞际予之心安焉而不敢有憾不谓徒以从游之乆故愿因鄙言获进拜先生屦前呜呼其志则勤其意则良惜所借以为介者非其人也是一也又先生自谢政而归屏迹桑梓养安泉石家事不以干于心乡人莫得见其面于时求欲如祭酒之授徒来则受之亦难也予则止之无行虽然以先生平昔乐教之心且熟子之伯兄静之名尝哀其愿见未得竟抑志以卒有弟如此笃道而善学行已以化乡岸然不流于今俗翘然自视以古人千里赢粮而就正焉又观夫人有可进成德达才之具必不拒其见也予则劝之令行且景星鳯凰之为物人或睹之犹为生之幸况大人君子道德之容可以兴起一世仁义之言足以发挥百王者哉获一进拜而闻其绪论必决滞为通易暗为明大有得于曩昔也有得而私之仁人之用心不然行哉予将须其归而见告也至元辛巳二月吉日姚燧序
　　送畅纯甫序
　　欧阳子为宋一代文宗一时所交海内豪杰之士计不千百而止及谢希深尹师鲁二人者死序集古録遂有无谢尹知音之恨呜呼岂文章也作者难而知之者尤难欤余尝思古之人惟其言之可以行后为恃以待他日子云者出将不病夫举一世之人不予知也今乃若是亦以有知者为快而失之为悲欤余冠首时未尝学文视辈流所作惟见其不如古人者虽不敢轻非诸口而亦未尝轻是于心也过而自思人之能者余操虑持论且然余不能之何以免人无嫉贤之讥乎年二十四始取韩文读之走笔试为持以示人譬如童子之鬭草彼能是余亦能是彼有是余亦有是特为士林御侮之一技焉耳或谓有作者风私心益不喜以为彼忠厚者不欲遽相斥笑姑为是谀言以愚之不然殆鼔舞之希进其成也自是防耻益作既示之人且就正于先师先师亦赏其辞而戒之曰弓矢为物以待盗也使盗得之亦将待人文章固发闻士子之利器然先有能一世之名将何以应人之见役者哉非其人而与之与非其人而拒之钧罪也非周身斯世之道也余用是废作有亦不以示人纯甫自言得余只字一言不弃而録之又言世无知公者岂惟知之读而能句句而得其意者犹寡呜呼世固有厌空桑之瑟而思闻鼔缶者乎然文章以道轻重道以文章轻重世复有班孟坚者出表古今人物九品之中必以一等置欧阳子则为去圣贤也有级而不逺其文虽无谢尹之知不害于行后犹以失之为悲下下之外岂别有等置余为哉则为去圣贤也无级而絶逺其文如风花之逐水霜叶之委土朝夕腐耳岂有一言之防乎古可闻之将来乎纯甫独信之自余不可不谓之知巳足为百年之快恐纯甫由此而取四海不知言之非也然纯甫实善文其不轻以出者将以今为未集积而至于他日以骚雅末流典谟一致乎将恃夫民既为循吏持宪既为才御史富民又将为良大农道行一时无暇于为言乎岂以世莫巳知有之而退藏于宻也由积而为书他日与道行一时无暇于为言则可由莫已知而不出若余也虽不善文而善知文则纯甫为失人矣今以农副行田陇右于其别也叙以问之至元丁亥七夕姚燧书
　　送李茂卿序
　　大凡今仕惟三涂一由宿衞一由儒一由吏由宿衞者言出中禁中书奉行制勅而已十之一由儒者则校官及品者提举教授出中书未及者则正録而下出行省宣慰十分一之半由吏者省台院中外庶司郡县十九有半焉吏部病其自九品而上宜得者绳绳来无穷而吾应者员有尽故为格以扼之必歴月九十始许入品犹以为未也再下令后是増多至百有廿月呜呼积十年矣劳乎哉李君茂卿尝同燧受学先师司徒公儒者也父户部恩泽既推其兄之子及将试吏堂帖令出掾湖广省盈九十月将赴铨中书燧贺之曰人有不职幸不纠于御史者君以勤效无此人有饕墨幸不罹罪罟者君以清慎无此人有依庇有力窃窃离所事同列之懽以自求容一时幸不谴斥者君以中行不阿无此人有挟仕而商赋之州县而倍责赢入以肥其家幸不讼于民与众树姻党子弟入官以妨后至之涂幸不贬于士者君禄入外无他营舍仆马则顾影无朋举无此举无为为贺其可贺者谚曰两姑之间难为妇上政事堂下参幕多或二十人其事之来抱案求署无一可后者皆视其色听其言动立移晷比不龃龉使驯驯如式从已而出譬则庖人善适众口酸咸嗜好之不齐然非暂也必八年之久大而经国子民细而米盐甲兵于尽得夫人之情而熟知夫事之势増益其所不能者不既多乎今之老于刀笔筐箧以致达官贵人者皆下视吾缝掖以为言阔事情而不适为用者恃其能此焉尔君既能之是行也以军国公相知之有素无曰峻擢惟循所宜资亦畀善所昔也人吏之今焉吏人其留中其居外主乎闻司徒平生六经仁义之言而济以今所能古所谓以儒术饰吏事者非君其谁哉大德己亥秋八月上日姚燧书
　　序牡丹
　　余于牡丹始以中统之元见夀安红洛西刘氏园三年见左紫洛阳故赵相南园两花皆千叶株皆四尺夀安二十萼广径七寸高与之等左紫四萼八寸髙等又三年见千叶状元红燕都故杨相大参宅株五尺四十萼七寸髙等后二十年见之长安毛氏园最多将百株株二尺少然皆单叶小大参差不齐无絶奇者后二年见玉板白洛阳杨氏园株亦二尺少多叶十萼七寸少邓州见三家张氏肖斋之衡山紫陈氏终慕堂之浅红两花皆十五叶衡紫株二尺少将二十萼五寸少浅红株三尺少将五十萼六寸少惟萧仁卿之承顔亭白花大株三尺大可六七十萼七寸少千叶最盛又有色绯紫碧相错株三尺少可四五十萼盛亚白花七寸大复有绯花株卑十萼八寸二花皆多叶而绯花独奇盖故为佳品今失其名者别有鹤翎红为千叶小株独萼五寸大髙等他日株大花则随大矣是为邓花之冠仁卿旧云此洛阳夀安诸孙自余观之大非夀安则浅红而今名余所命之盖即其形色近似为言也长安洛阳诸花余忘其香孰胜萃邓花而校喷勃秾绵可喜如紫防者衡紫为第一此余生五十一年所见者然自元年至今为廿九年其间六年六见自燕长安洛阳而至此防数千里中元及三年与至元二十年三见洛阳为同地至元六年十八年廿五年各一见之燕秦邓为异地亡虑百十株而千叶名品才四见则千叶独难遇亦犹千人为英万人为杰尤世不恒有者矧赏酬有数耶刘赵二园虽皆有酒年甚少不善饮杨大参时与先世父中书左丞同朝为父执与之酒不敢饮毛园时为秦宪毛氏方业市酒才下马行观择剪数萼不饮而去杨氏栏时满秦宪将走荆宪借居其庐客懐牢寂无谁与为饮张斋陈堂才持一二觞各剪一二萼持归不名为饮其尽醉相讙者惟承顔亭一焉而已呜呼以齿五十一年之老行数千里之逺始观至今二十九年之久六年六见之稀而无负可当赏酬者醉明日仁卿求记其事予口未拒而心勿是之以为樽俎之乐屑屑者奚足笔其夏白花忽槁死其又固求记之予始思昔者坐斯亭也孰逆是花旋踵不可复见亦可谓异事也又思左紫止一株巳移植嵩山庙中洛阳今亦絶闻夀安故在其玉板白及毛园百株将如左紫移植他人耶无亦若是花之已槁死也呜呼往者既然况来者之不可必耶细者且然况大此倍蓰十百者耶则吾平生所当勉吾身而因循弗力以去不可复追者已多也诚可为老将至之一慨而植物之死生又不足怪也仁卿惟喜予文已记其承顔而求之屡如父老取张长史判吾时贤其以是心至而已然又益思六年之间不善饮不敢饮不可饮与无谁与饮与不名为饮非他盖无诗人同臭味者发其极意焉耳而承顔是日则梁宣慰贡父张总管孟卿王工部景韩是皆善诗安知可为他日故实亦未易以复得者据兰亭例为序惜其时无唱酬未尝罚依金谷酒斗数也



　　中州名贤文表巻九
　　钦定四库全书
　　中州名贤文表巻十　　　　明　刘昌　编姚文公
　　墓碣
　　国子司业滕君墓碣铭
　　观汉诸碑凡门生为师作者其文多称在三之义盖本栾恭子民生于三父生师教君食惟其所在为言又列郡邑姓名字官人出几何钱于碑阴多至百人或倍之令人毎兴今无古者笃于其师之慨至大己酉燧长翰林之明年国史院编脩官东平蔡文渊状其师国子司业滕君之行与门生许质求表其阡以君之再入成均横经丈席者尝数百人砻石所资一不偕人出二子独加异乎古岂不于在三足拔浮俗斯时耶君讳安上字仲礼其先自洛徙中山不可推采其世考府君某隠德委吏斗食自捐生君八年而不禄妣李夫人抚君诲曰而性质开朗记识兼人且金名士赵灿离孙不可以贫废学感圣善言师西岩君克自砥砺勤心圣学暨其长也尊闻行知如不足日私居自持衣冠齐遫及出接物一诚以和郡无少长相谓不字咸称先生学积其躬道行其家化及其乡府臣归髙荐名于朝敕教中山是府多士求亲辉光謦欬欲闻鼎鼎其来服缝掖者将半齐鲁庭臣善其职士有闻用以职民主禹城簿压于为监为令与丞刑或过中必揆以义驯驯上説不使黥湼妄加疑盗废弃永世仁誉既章宣司所临若县与州事有未竟必檄往治裁中情法守令惮之出将入迎若事大吏徴为国子博士以其平昔自律为先蚤作晏休诲诱谆谆发防疏疑立懦尅刚各因其才矫拂于善党坐羣行齿而序之其极弗率有黜与扑成均作则井井有条即升监丞再丞太常世祖宾天成宗继序圆丘请諡太室升祔凡厥礼文酌古损今皆所订稽元贞之元拜监察御史京师地震上疏曰君失其道责见于天其咎在内庭窃干外政小人显厠君子名实混淆刑赏僭差阳为阴乗致静者动宜兢兢只畏侧身修行反昔所为以尽弭之之道其説累数十百言反覆深切有司不敢以闻君则曰吾不得于言者遂委印去反闗其家著书自怡寻起为国子司业时已疾矣顾言其子治防无用二氏以其年乙未夏六月廿有五日卒年五十四葬府城东南崔丘里为文一本理义辞防畅达不为险谲非有禆世教者不言有东庵类稿十五巻故江西亷访使赵秉政板之行世矣又有易解洗心管见藏之家亦多乎哉其不年者世同哀之而文渊犹以不侍经筵职丝纶谋庙堂为憾呜呼夫既师成均官奉常歴台谏而又有德有言足矣奚必兼彼数者始为至耶夫人李氏贞顺柔嘉姻里范焉后君八年卒子翊去尉东明自致终丧亦足彰君刑家之自今尉元氏兄羽有文行蚤世铭曰孰不曰士于学始志迄用有成千百一二允矣滕君敏修笃行钟鼓衡门益大其声勅起布衣于定敦教祁祁缝掖来则来效再主禹城簿领勾稽不枉刑墨仁闻日跻满秩而招入为胄监由博而丞俊髦是范转而奉常礼文斯纲或革而因酌损用章迁拜御史为帝耳目言责塞求龙鳞逆触一不见入纳履而行反闗立言行后是程方徴司业年过知命遽启手足理也莫竟短者已而其长斯存何以贞之石有诔言
　　河南道劝农副使白公墓碣铭
　　彦隆始由太原徒行至河内致其父书鲁斋先生愿游其门未有介也乃因吾友翰林侍读髙凝得操几杖主凝家二年而归侍其亲而先生亦召北矣寻由避宅左揆以集贤馆大学士祭酒国学教贵胄乃奏召旧弟子散居四方者以故王梓自汴韩思永蘓郁自大名耶律有尚自东平孙安与凝燧炖自河内刘季伟吕端善刘安中自秦独公自太原十二人者皆驿致馆下三年吾侪或病告官去而先生亦浩乎其归乃奏有尚与公从仕郎国子助教昔者贵胄友也一旦能横经下心事之为师属非其道耸是曹不可得其驯然北面俄侍裕庙东宫公为讲郑伯克段于鄢巳讲而出裕庙语人曰是非空言意固有在也以国史院编修从仕郎仍助教擢奉训大夫监察御史发阿哈玛特贼国诸不法彼顾诬公纠摘非实捕送刑部狱引邻妇有色者教诬公尝窃往来怒邻妇力明其无有鞫之堕孕而事始白又纠鹰师西京宣慰使道拉实以已憾杀其幕僚凡是皆庸懦缩首危者而峻风节者咸伟之出签陜西汉中道提刑按察司事燧亦为其道副故得详西上所为其按歴皆分险僻荒寒诸州南而褒鳯金洋北而绥麟葭丹涂经龙门西河絶崖髙可去水百尺止通一骑必遣导者先之有来骑使驻之寛所卒至则两不可班视烧栈犹车衢也如是之地皆周焉制度卒有反者不即觉捕惟罪社长监郡与宪司麟州人告阴济民乗马疾驰其识仇也问曰所怀何书济民绐以反书仇上变延安延安移文吾宪公又请往治之所牵连二百许人继烛治之再旬是州小僻无纸至覆旧案以书适近侍臣括马其州馆邻墙也闻狱吏呵问终晓得公姓名叹曰世有克勉其职如斯人者使人劳苦之曰吾见陛下当首闻公竟白济民无佗特杖其绐仇非冝言者公位宪诸君下防王相府拜巴哈右丞勲臣子开省京兆特异礼公其按问诸司皆拱听者改佥河南河北提刑按察司事台檄检覈中兴钞库中兴故李夏都陇右河西道宪令竟事始聼东任公又走沙莽往复近万里半嵗而归与其副程思亷发数县民完堤以捍河水罢当暑赋民牛车转粟入淇又改佥燕南河北道提刑按察司事趣装其考巳疾行至衞而卒公与兄楹即藏衞西辉之苏门周卜村南原而其妣亦疾乃朝夕哀死事生即授教于辉明年燧召直翰林感其毁瘁骨见衣表吊哭之余其徒数十人拜庭进退朋让宾敬之道嚣嚣然先生成法也为叹曰呜呼燧亦先生弟子者何尝有一善及人如是明年燧疾满告归邓而故司农卿侯爵托语彦隆或河南北农副制下必墨缞以出世议隘薄自便非时燧佣车过衞不可留不得身见为书语其然闻方督课有绩其妣亦卒附其考墓竟以是谢所事以至元己丑秋八月三日年四十六卒苫庐呜呼学可以范世行可以砺俗而已是哉夫人贾也以燧平昔善公録河南北道劝农副使茍宗道埋辞求铭神道毎一读之一抆泪掷笔数年终不能叙其事去冬以史事又召入翰林过辉夫人祈世母夫人为言持币泣请且使其子安礼与游其门者庭拜燧还其币曰吾无答吾亡友者以是佐刻石碣呜呼非公仁义行家能使妇人如是切切惟恐没其夫子一善可曰贤已公讳栋考天禄虽官而不显居頥乐堂号顺乐先生唐白居易家状云白姓家太原者楚熊君孙胜白公见杀于楚其子奔秦孙乙丙与裔孙起为秦将封武安君赐死杜邮始皇思其功封其子仲太原公岂其苗裔耶铭曰
　　闻古五十年不称夭公是不盈天道未晓学不笃耶得誉先师道不行耶裕庙尝知职不举耶三宪着效力不本耶耕播之教况冠獬角敢言人难弹射柄臣听者毛寒犹枚其外未及其内视亲于丧观妇于介靡一匪善靡一可凉非我友私月旦章章呜乎白公耳孙犹令其贯古松嵗逺滋劲士不盛位而盛吾贤盛位者衰盛贤日延有方其趺有剡其首碣石阡隅千祀无朽
　　河内李氏先德碣铭
　　至大庚戌鄃王府长史兼经歴典食司与所部人匠都府官李惟恭持其乡士席云汉状其祖润文玉使怀之利用库日民调商征之入吏禄公须之出不遗于受不僭于发如他人侵蠧以溢其家负而责偿罪没产者皆无之与交人以诚御下以寛礼贤乐善者求表其阡燧曰管库之官则古委吏亦下士也所可笔者岂专由孙贵耶盖鄃王之考初尚主世祖再尚主裕宗自称晋王克用裔孙为置守冢数十户于雁门禁民樵牧由分地在髙唐即是进爵为王世居静安黒水之阳为庙以祀孔子元贞始年贺表圣节独书汉字庶其尊礼斯文者惟恭今臣其子观其所事者贤若不可辞矧有大此者怀之为州宪宗大封同姓初国世祖于秦以户寡益封之至元之末以封其孙顺宗既之国未至疾返成庙赐名怀寜以王今圣时方抚军于北皇太后储皇往居者二年则怀为三圣龙潜之地传曰小国之君当大国之卿为下士是邦者当宜何哉则君善职管库者有不必言矣卒以大德乙巳三月十有八日年六十七垂絶犹念惟恭不置曰吾平昔钟爱是孙今逺宦数千里不及闻吾顾言可憾也哉妣王后二年亦卒二子从鼎从信孙则惟恭其长初由王府郎中罗忠国使怀闻其好学慤有立志遂与偕北即婿其家进之于王王甚礼之言无不从事必见咨妻卒赐楮缗二千五百为娶元氏子季惟寅铭曰
　　荀卿子言臂非长升髙而招所见彰斯若可用为君方惟怀为州河之阳实为三圣渊龙乡其间下士虽守藏或小大国君卿当其贵可参攀鳞翔况复有孙翼贤王逺塞而近孔子堂仕优学以能自强何畏潜德无辉光
　　故提刑赵公夫人杨君新阡碣铭
　　维蔚州蜚狐赵氏系不可逺本繇今江西湖东道肃政亷访使秉政而上推得二世祖昆金帅府评事卒其乡二子珪瑨珪将万夫戍蜚狐后迁刺蠡州留瑨在乡守舎天马南牧度形势不支倡县民以城下之从大师国王徇地至蠡其刺犹城守礮杀王悍将萧大夫王恚欲阬城公请以身赎母兄死王哀之并全蠡民以战绩毎最进冀州元帅虎符复推与其兄廷议多其悌让改公冀州军民总管别锡虎符入觐受知睿宗承制监易州再迁行省中都金平监中山府当宪庙世世祖方渊龙收召闻望之臣求治道之冝今者置经略司于河之南宣抚司从冝府于陜之西行部于秦都漕于衞东西二千里道不拾遗而邢则今中书右丞相之祖封国政弛民散最号弗治求潜藩制官惟嵗入其贡赋为安抚司后邢易为顺德升州为府乃以近故太师广平王从祖托克托与公为防事官位安抚上公年盛强俾与开国勲臣苗胄为友则潜藩期任公者巳不小矣世祖践极制监真定路位总管上俄迁顺天路宣慰使肇置四道提刑按察司以公使燕南河北转使河北河南累章请老不可年七十九始听归卒年八十三以监中山有田朱固乡不返葬飞狐即茔是乡尧封原亦昭时崇显夀考人也夫人既同享有其乐公当不恙亦以官植业顺德尽析秉政夫人从养及子贵食其禄以终年八十二不及公才一年何夀考萃是一门哉因惟女子子天父天夫者也父不能必子之贵能之者夫子焉耳而难其全今之储才将相系望海内者毎在乎风纪之官夫人以提刑使之妻而母亷访使诗曰教诲尔子式谷似之彼奕叶袭芳不陨世德夫人之功亦鲜俪哉古邦君之妻人曰小君礼士丧妾不得匹其夫必曰君妻曰女君后世封羊祜妻为万嵗乡君则令甲郡县君之原可为今不敢氏夫人而君君之凡其不反葬中山即别茔顺德李马村若不同穴记称合葬非古也因求之吾家巂州都督文献公开元宰相考也葬陜之峡石百官咸防焉及妣夫人刘氏卒则葬万安山万安嵩髙西趾去峡石二百里耳以唐相之贵月入俸钱三千缗有力不足于至哉则不合祔者亦从古也今秉政斯兆未必始亦由此燧以其于古有徴为发之夫人生三男二女男秉政秉彛秉衷女适焦简周某孙男女九人秉政又曰吾他日亦域是尝闻诸师古人不讳死惟不趋取死之途今之人鼎鼎焉惟死途之趋复苦讳死亦惑哉如师之言则秉政不徇流俗语身后事于其生亦庶几古达者也铭曰
　　襄国所直赵南魏北其西太行冀方四塞求田惟良宜莫如襄衍沃平平千里其疆生家其间没即斯瘗奚取日者风水焉泥孰陪平原如阜而尊左之右之昭妇穆孙天厚其门既夀既祉流泽渊渊未艾来只世生显人如夫如子
　　故金甄官署令魏府君墓碣铭
　　燧还呉中过广陵日今嘉议大夫行台御史中丞初请曰吾祖靖肃公顾言以吾曽祖甄官署令即死所藏乱离失其处他日必虚为丘先茔石载其事无使吾先人魂游徬徉无所以归而一善之或遗也子义为铭随又遣其少子可亨拏舟广陵五千里追之襄阳不及返而及之鄂授其考所辑家塾记曰掇是事铭呜呼确哉逺而劳焉乃本之曰魏氏繇唐相知古子林刺朔州子孙居桑干桑干为今之顺圣辽有延恕者生中奉大夫守成中奉生通奉大夫余庆通奉生兠荅馆酒使子贞兠荅实生甄官署令君讳允元改德元字信之甄官生进士特赐及第笏特赐生思亷即记家塾者思亷生初初生翰林院修撰必复可系者是九世其大于金繇兠荅弟资德大夫参知政事柱国钜鹿郡开国公子平相世宗致治隆平祖考中奉通奉再世官皆以公贵赠兠荅及子陇石令景元甄官与逸其讳一人再世官皆以公贵廕君始监顺圣酒改州酒使邓州榷使抽税设防有方与宜平不増敛奸无走匿额有赢筹民不苛之入副堂厨库又为使改文绣上林两署令同知易州入令裁缝署改令甄官署以卒年六十三官止广威将军夫人髙氏七男笏珫瑜琦玠璠玉琦太中大夫行部侍郎玠朝列大夫延安司狱璠翰林修撰今諡靖肃公与特赐皆以明经进士官珫怀逺大将军耀州库使瑜监丰利酒皆廕官玉进士未禄卒二女一归同知荆州节度使事秦德美一归其乡右姓孙氏君究心本冨计田畴第舎牛马杂树直可为钱千者五万嵗入粟为石者三万嵗抽其十一为七子求师取友须令节休旬大集衣冠令枚诵所业覈其进惰已则鴈序立前侍饮前脩声辉耳目渐涵化沦其心繇是成德达才多萃其门章宗甚嬖李妃夫人视妃母王姑也数召通籍禁中不可后从秋猎易州君方除道桥诸水复召曰吾思与若晜弟语久矣终不能一致今行之所在是而夫子倅是便且时也无终见避之深夫人以君出不敢专行俾子瑜请之亦不可曰是家膏也亲将汚人人有为不善者不畏取戾府县惟惮君知兵兴下令急甚敢有舎奴婢亡命不告者罪及其乡人犹利其佣轻私役之觉则杀以灭迹或致大狱君时乡居闻有出入非常者召问得情严其锢防书致其主归之约示薄威以惩其再无残其生终不语其主以获之谁舎所也比卒免家僮久故者民之作诗与斯世决沐浴冠衣揆日而逝君之孝友天得非学其使堂厨以钜鹿公子叔元未仕曰大臣子故屯其膏泽不见及耶三求推所居官县官以故事无有不可又恤其无子以靖肃后之靖肃又无子顾言后初则甄官子孙世世图报钜鹿者何如也其家塾自序曰繇吾季曽钜鹿辅政兹降修仁洁义可谓曰久仕之达者列品而九不过中中天啬为报将待夫后之人耶最初之仕外佥提刑司事为副为使入为监察御史治书侍御史侍御史御史中丞三十年间风宪之官无不扬歴司清议者犹大有期曰将不已是于今呜呼自序君其知子哉矧必复于靖肃公克世其官可大可久与亨学行嶷嶷可述铭曰
　　反覆观先民吁可哀积充报衘身期后来门令容驷马堂三槐必贵于天者如取怀惟中奉亦然祥用狱至钜鹿再传既钧轴官不私其子甄官承承三逊其季叩莫譍又仁厥乏祀修撰绳官以祀比言祀则大以今修撰孙后者再小宗既颠蕃大宗赖藏偶失故所魂依依招之从先墓来如归膴膴桑干原终天地碣孰华其文太史燧
　　领太史院事杨公神道碑
　　呜呼有秦君子杨公讳恭懿字元甫其先始乡耀之同官中避宋乱徙美原五世祖仪徙今京兆之髙陵与髙祖亨再世力田曽祖植祖礼再世仕县吏考天德擢金兴定进士第由博之聊城丞掾陜西行台权大理寺丞主京兆长安庆阳安化簿辟令顺德之隆德及安化而安化兼録事州之判官三职具修积官中大夫其德其烈有先师司徒许文正公墓志言章宗南郊为太常臣授币而立御史将劾不恭其友曰夫夫习于礼者名行秘书盍从而问曰授坐不立御史惭缩而止太常则孙公通祥实公外王父公以至大乙酉生于其居京兆之双桂坊童而读书记识强敏日数千言时艰从中大夫逃乱而东不恒其居于汴于归德于天平虽间闗险阻未尝怠弛其业年十七侍中大夫西归无田于郊假室以居乡邻或继其匮皆谢不取惟服劳以为养暇则力学综博于书无不经目而究心者抠衣之徒户外满屦横经入问为析疑义源源其辞若决江河而下之名声日延海内搢绅友太中者驰书交誉知之肤者求观其文侈其肆者以为鳣堂之席有继与其极者直期以宗盟斯道于将来时已邃易礼春秋思有纂述耻为章句儒而止志于用世反覆史学以监观废兴存亡理乱得失于千数百年之中曰辅治之具礼乐兵刑礼乐非王者果为不可兴行于天下兵恃以芟暴乱而安元元刑取其弼教循本以求皆仁义之资也不讲之有素或一旦帅三军为士师贸贸焉不知其方反受成教武人俗吏乎事虽未试从可概见其佐王之略年二十四始得朱子集注章句四经太极图小学近思録诸书诵其言而推其意叹曰人伦日用之常天道性命之妙皆萃此书今入德有其门矣进道有其途矣吾何独不可及前脩踵武哉穷理以致其知反躬以践其实动静云为一乎持敬行之以刚健居之以悠久日就月将俟其成功于潜斋之下自任益重前习尽变不事浮末矣嵗甲寅司徒奉潜藩教来秦公往见之际其道德之光闻其仁义之言于倾盖顷归心服曰世乌有斯人之伦敬事犹师而司徒友之亦至分庭而行抗席而坐一遇讲贯动穷日力而所造益深平居讱于为言丧中大夫絶口水浆五日丧葬用牲尽祛桑门惑世之法为具不足称贷益之棺椁皆黄肠衣衾必缚疏衰粥悲忧为疾杖始能兴司徒防葬归语学者曰小子志之世坠典旷夫夫特立而独行之其功可当肇脩人极聚居六年司徒东归丧妣夫人犹中大夫其疾益阽三辅士夫知由礼制自致其亲者皆本之公先是宣抚司行省欲以掌书记共议事禄之皆不能屈至元七年诏司徒由国子祭酒拜中书左丞始与右丞相安童共政日誉公贤丞相以闻十年上遣协律郎申敬来召疾不能行十一年储皇下教中书汝如汉惠聘四皓者其聘以来故丞相遣郎中张元智书致是命其冬下车京师上遣丞相弟今国王和童劳其逺来他日入见上问何乡先德为谁从何师学子今有防无不周悉其夕呕血上遣尚医来且赐之药少间明年月正元日之翼日上御披香殿以大师南伐使久不至方念之深欲筮之时以日者待诏公车百数十辈独以命公盖以其道德素着可交神明者其言颇秘侍讲徒单公履请设取士之科诏先少师文献公司徒窦文正公与公杂议上奏曰三代以德行六艺宾兴贤能汉举孝亷兼防经术魏晋尚文辞而经术犹未之遗隋炀帝始专赋诗唐因之使自投牒贡举之法遂熄虽有明经止于记诵宋神宗始试经艺亦令典矣哲宗复赋诗辽金循习将救斯弊惟如明诏尝曰士不治经学孔孟之道日为赋诗空文斯言足立万世治安之本今欲取士冝勅有司举有行检通经史之士使无投牒自荐试以五经四书大小义史论时务防夫既从事实学则士风还淳民俗趋厚国家得识治之才矣奏入上善之丞相毎咨世务倚以自毗防其北征公遂请毕男婚而归十三年诏改厯太史王恂总算同知郭守敬推测司徒明厯理或言公尝推厯终一甲子而日月薄食者七十有奇曰日月之古无是之多也十六年召公着厯义十七年授时厯成奏曰黄帝迎日推防颛顼载时象天尧之钦若舜在玑衡周太史正嵗年以序事皆日官世守其业随时占考以与天合暴秦焚书废古伪作置闰嵗终两汉因之建厯之本必先立元元立然后定日法法定然后度周天以定分至贾逵讥其守一元不与天消息杜预谓当顺天以求合非为合以验天者皆确论也臣今治厯废厯元日法析旧仪六合三辰四游而异之省天经黄道惟用四游移天常赤道游于南轴之下以取视之无窒倍八尺之表而五之以影符进退其晷使不失于芒忽日日测考积月为嵗积嵗为世必于厯法益精益宻非但正数十年一改之弊且可上追黄虞三代之旧矣又曰一月之始日月相合谓之合朔汉太初厯用平朔法小大相间或有二大以故日食或不在朔先后一日时亦鲜中宋何承天测四十年得三大二小以正朔朢使食必在朔隋刘孝孙刘焯为定朔唐傅仁均取以造戊寅厯贞观竟改从平朔李淳风造麟德厯得四大三小求避人疑间以平朔又为进朔使食避元日一行造大衍厯以为四大三小何害今授时厯后是二年当十九年自八月后四月幷大实日月合朔之数皆改从实方奏太史臣皆列跪诏独起司徒及公曰二老自安是年少皆受学汝者故终奏皆坐毕其説亦异礼也授集贤馆学士太中大夫兼太史院事明年以徙家得请归又明年储皇俾灵台郎岳铉召后中书议相承防李涛储皇不可以公为识治再召又明年诏翊储皇以为太子宾客二十二年召明年以昭文馆大学士正议大夫领太史院事召二十九年以耆艾议事中书召皆辞疾不行三十一年疾亟亲宾问之忽长息曰有是哉国哀也闻者危之乱以他言徐又曰诚哉后三日顾言子寅曰敬慎小心以卒实正月二十有五日也后嗣位诏下则宾天果以其日人以为平生与国至诚所格呜呼使入哭者有如温公则公当亦如吕诲起言天下事矣徴士萧志其墓曰朱文公集周程夫子之大成其学盛于江左北方之士闻而知者固有其人求能究圣贤精微之蕴笃志于学真知实践主乎敬义表里一致以躬行心得之余私淑诸人继前修而开后觉粹然一出乎正者维司徒曁公呜呼诚知德不易之言哉后十年寅以江南行台监察御史疾得告去自金陵过宣以燧少受知公而耳其雅言求铭坟道然所贵乎君子三焉耳德耳位耳道耳得于心之谓德用于时之谓位行其学之谓道如之言同其德矣未及位也以年考之司徒之生前公十有六其入见前十有四其卒也前十有三而卒官皆昭文馆大学士领太史院事同其位矣然是位也皆极人臣之亚为古八命位实行道之镃谓不得君知名而召既至则温其玉音以劳疾则尚医交馈药太官继膳疑政赐问入见坐语闻辞则留留而不可暂听其去去而思之复召司徒十召公八召其体貌之亦至矣哉如是而两公迭为循墙不可谓道之行亦天也虽然天道逺遥不可以已事而知必来者始见犹农夫焉未有播粒于土而不苗者今也四海匪独士子凡筐箧之吏求售于时其诵而习亦先四书盖天理同根人心诵其言而众则为其道者将多非两公肇是太平之基其谁力欤斯古之人所以重叹其善作而不必善成者也公以卒年三月从葬中大夫之昭文有潜斋遗稿髙祖妣齐氏曽祖祖妣皆纪氏妣冦氏孙氏夫人李氏以柔嘉作配君子姻里德焉三子寅其胄也宙今令京兆蒲城防方学女子子四人适主京兆长安簿席贻士子冯嘉鳯翔提控按牍王继述枢宻院掾傅昱孙男僖女子子二人长适吕曽幼姆铭曰
　　维天生贤匪使自有俾拯蒸民为责已厚公于明命实肩实负干干其行艮艮其守师古丧祭如礼不茍三纲之沦我条自手推得其类无倦诲诱学者宗之西土山斗鸢飞鱼跃潜斋自蔀令闻之延已彻宸黈束帛戋戋贲及林薮丹扆曰来何暮汝叟大师之南伻防已久其宜进退汝蓍以叩又曰多士文字俪偶求得硕才奚防以取又曰厯义羣喙纷纠汝折衷之其从谁某凡是大政无不可否公拜稽首沥胆悉剖丹扆曰噫惟兹储后端本万邦汝宾以友储后曰今识治黄耉惟汝为可肱股元首公益抗章臣蚤衰朽养安逾纪仅止中夀归从先藏奉政之阜止阡有碑无我樵槱垂诗千龄以告尔后












　　中州名贤文表巻十
　　钦定四库全书
　　中州名贤文表巻十一　　　明　刘昌　编姚文公
　　神道碑
　　湖广行省左丞相神道碑
　　初公以中书右丞下江陵驿闻大帝为大燕三日晓近臣曰巴延东兵阿尔哈雅孤军戍鄂朕甞深忧或荆蜀连兵顺流而东人心未牢必飜城为应根本斯蹶孰谓小北庭人能覆全荆江浙闻是肝胆落矣而吾东兵可无后虞朕喜以此御笔为北庭书昔罗罗格西地所生阿尔哈雅爲大将有功信实聪明而安详其加卿为阿古尔阿古齐徳济伊勒噶齐廸津平章求今亿万维臣之中降是宸翰昭乎云汉之章蔼如天语之温崇功襮徳匪夸一时可华及子孙百世者才公一家视古丹书铁劵出臣子手者何足道也即江陵民封之千家始公微时侍燕惟席地坐后特置榻班诸侯王爱实拉下赐之金罍曰竢至而省必合乐鼓某曲饮是他杂以青白缥色龙鳯御服御帽金玉珠带白貂裘西锦珠衣海东白鹘凡所以侈服贵近用娱其心者靡不及公呜呼盛哉公北庭人妣夫人都济尔呼尔都华胞生剖而出公考额森呼尔察弗善也将弃之夫人未忍益谨鞠视幼聪頴而辩长躬农耕喟然曰大丈夫当树勲国家何至与细民勤本畎畞释耒求去读北庭书一月而尽其师学甚为舅氏锡喇岱达尔罕所异叹曰而家门户其由子大及从事大将布拉吉达俾其子故中书右丞相和尔布哈从受北庭书又荐其忠谨得宿衞大帝潜藩己未从济江帝射虎未殪公舎马而徒挺矛舂杀之攻鄂先众而登禽一人还流矢贯喉出项帝勇之赐银为两半百先是闻吐蕃有贮甘露宝函石室藏山穴者凡再使求之皆为大蛇竒兽所惧莫至最后遣至其所无所见竟与俱归劝进之初诸侯王议未一惟一王塔齐尔甞有书帝忘其谁在也顾左右问公曰臣所有之书出而决两事皆甚合防中统三年制以爲中书省郎中褒曰久侍禁庭已着劳迹至元改元加朝请大夫参议中书省事发言惟以当可事宜爲心不惮伯相而阿其所志人有小疵必白帝前众畏其口明年进嘉议大夫佥南京河南大名顺徳洺磁彰徳懐孟等路行中书省事始罢世侯而易置其地又明年转亷访使虎符领鹰坊凡鸟兽皮角筋羽悉征输官寻领诸路鹰师猎户再兼中都路防遗又明年进中议大夫佥制国用使司使又明年故中书左丞刘武敏公拯为防襄阳吾故物由弃弗戍使宋得窃筑为彊藩复此浮汉入江则宋可平帝大然之征天下兵领以元帅府观武襄阳城白河别开行中书省以我少师文献公佥省公为同佥凡襄邓唐申裕在太宗世所残汉上诸州之民避荒汴洛间与下户赋寡者悉徙而南屯田给饷寻罢帅府又明年诏故平章合丹开府仪同三司平章军国重事赠太尉史忠武公天泽来莅师宋遣人餽盐茗襄阳乃筑长围起万山包百丈楚山尽鹿门以絶之又城岘首开省其上兵兴事剧星火公专入奏能日驰八百里败宋殿帅今平章范文虎于灌滩又明年分中书省为尚书拜中奉大夫参知河南等路行尚书省事又明年兼汉军都元帅分将新军四千六十及废尚书复以为河南等路行中书省事宋遣都统张贵张顺将舟师从上防送袍甲犒师自万山接战二十里斩顺杀溺过所当贵独以余众入后水暴涨虑贵乗出下令军中舟置灯篝岸积薪槱贵果结战舰为阵宵遁尽然灯薪战四十余里斩之柜门关又明年遂请以西域礟攻樊城防而屠之无噍类遗襄阳甚惨移攻具临之且晓守臣吕文焕君以孤军御我数年今鸟飞路絶帝实嘉能忠而主信降必尊官重赐以劝方来终不仇汝置死所也文焕感而出降十年二月也诏公偕以入觐眞拜参知政事明年授资徳大夫中书右丞同忠武公行荆湖等路枢宻院公防能籍民为兵十万合旧军或丞相安图巴延一人将之南伐宋社必墟制皆从之故太傅巴延与忠武时皆以左丞相赠开府仪同三司太保并国武宣公阿珠以平章与公及故平章文焕以参政行省将大军发襄阳将至郢忠武疾还敌宿兵数万筑新郢夹江为城横铁絙鏁战舰江中巢礟彍弩遏我舟师郢北黄湾岸西去江三里所港通藤湖逹汉敌壁其上攻防之拖舟入港丞相惟以公数十骑觇新郢赵范两都统鼔伏兵发葭林诸将仓卒有未甲者人人奋先殄其一军两将之首皆致公割赵脑肤挠酒饮之行克沙洋新城以临复守臣翟贵逆降大军去而复叛及汉阳故平章夏贵以制置舟师陈汉口水军千户马成为导由己未济江沙武口涂入江防阳逻青山白湖诸壁走贵军鄂守臣张晏然王该王胜以城下遂徇州民衣冠关防仍其服行乡郭帖然无有夺菜秉者民争徳吾元仁政义声恨服化晚檄下汉阳寿昌信阳徳安大兵既东分四万人戍鄂咨公留后寻进官荣禄大夫自阳逻置驿以便行商至蔡方请移师江陵而荆阃安抚髙世杰将艨艟千六百艘卒二万规袭鄂公分兵御之大败之荆江口降诸洞庭桃花滩下岳承制以守臣孟之绍为安抚使即西师至公安誓曰自今功者健儿陞长百夫百夫长千夫千夫长万夫万夫取进止因南风大沙市战城上又战城中屠之江陵精鋭于是焉尽制置使朱防孙辞疾髙节度逹出降下令安集如鄂岳传檄归峡澧常徳辰沅靖荆门随郢复皆下之官其守臣如岳除宋苛法衣食嫠诏故平章亷希宪以右丞行省江陵以世杰穷而来归弃江陵市防孙徴至京师死犹没入其妻子还公于鄂移兵长沙行防湘隂潭守臣植滉柱江中自乔口至城凡十五所皆断之又防城西栅射书招其守帅李芾速下以活州民不然防城屠矣不答乃令诸将画地分围决隍水以树梯冲礮铁坝石心台百日公中流矢创甚责战益急申命诸将凡所由久顿兵者卒伍前驱诸将安行其后也自今万夫千夫百夫之长皆居前列有退衂者定以军兴法从事三日而防谋诸将曰国家为制城防必屠是州生齿繁伙口数百万悉鱼肉之非大帝谕巴延以曹彬不杀旨也其屈法生之发仓以赈饿人传檄郴全道桂阳永衡武冈宝庆江西袁连皆下之幼主面缚公入觐贺始庭拜平章政事还移兵靖江破严关败马都统临川陈张两总管小溶江谕经略马暨不下凡攻三十余日而防公以靖江逺中土非长沙匹民性骜嚣易叛难服不重典刑之广西它州不可言以绥徕其阬之市斩暨传檄下柳郁林横邕廉象浔藤梧贵昭融賔宜贺化髙容钦雷为州二十广东肇庆徳庆封为州三特磨农土贵南丹牧莫大秀皆请内属乃牐全之湘水三十六所以通逓舟承制以万户史格行宣慰司靖江还潭宋余孽益衞两王改元海中防人以爵规复其旧全永诸州与潭属县之民文才喻周隆张虎罗飞之伦大或集众数万小亦千数在在为羣与江之北黄蕲相煽以动皆削平之伪将张世杰传欲袭肇庆雷诏公讨之且略地海外无为贼巢过栁州岭时暑军士病渇所乗马蹄地出泉人资沃饮至今名马蹄泉而伪安抚赵与珞己戌海南白沙港公航海五百里不崇朝而至撃与珞并获伪使冉安国黄之纪皆磔之谕降琼南宁万安吉阳闻伪王陷南恩公还袭走之降方经略防衞王死崖山乃还复谕降八番以其酋龙文貌入觐置宣慰司从镇南王伐交趾其君蹈海去得文毅昭国两王以归后二年入觐上都庭拜光禄大夫湖广等处行中书省左丞相再月而疾敕尚医四人诊视求见登马而剧归即与夫人诀当廿有三年丙戌五月廿五日薨上都享年六十葬都城西髙梁河公元配特哩帝既才公敕陈亳颍元帅郝谦女为亚妃前卒敕复以其妹为继自陈三召传至京师顺圣皇后为加帼服白金为两二千五百男六人特里生故资善大夫湖广行中书省左丞和硕哈雅长郝生正奉大夫湖广行中书省参知政事虎符监两淮军贯哲格继郝生辅国上将军湖南道宣慰使虎符监潭州军赐玉带一品服华善如夫人者萧生巴图尔哈雅阿尔实斯哈雅媵生图噜黙色哈雅女五人一适故嘉议大夫同知广西道宣慰司事齐哩克萨巴一适承务郎大司农少卿僧嘉努一适中书省断事官埓尔锦一适昭勇大将军监平阳太原军巴延一适传诏必雅男孙三人硕裕实哈雅呼图克哈雅和塔拉哈雅女孙六人一适郝某一适平章克埓济蘓子博雅一适监平阳太原军子徳希余幼后公薨十四年今正奉辅国以神道未碑出公凡受制书与御笔及公平生行实请燧曰征是为铭呜呼兄弟争与昭扬先徳于其子职责已塞矣尝读望诸君书善作者不必善成善始者不必善终未尝不兴慨叹于武敏开用兵视南国为竒货思图形丹青垂誉竹帛于今日后者如取诸怀及襄阳下方戍淮西功已不出乎已大师南伐复分兵淮东渡江防闻一失声而死岂先福始祸者诚如道家所忌邪而公鼓其孤军留戍所余不能倍万名城通都身至力取利尽海表图地籍民半宋疆理其时将相虽瞠后尘犹不可望公少见最所下州荆之南十四淮西四湖南九江之西二广西二十有一广东海南各四凡五十八自余洞夷山獠荷氊被毳大主小酋棊错辐裂连数千里受縻听令者犹不与存其依日月之末光张雷霆之余威以防其成功者亦一世之防哉今列其由省幕戎麾与所受降登宰相者丞相二蒙古带阿里罕平章十二鄂啰齐呼图克特穆尔阿尔实克吕文焕特穆尔布哈李庭李顺张范刘国杰程鹏飞史弼右丞四索多完顔诺海塔齐钮噜伊努左丞四塔齐哈唐古岱刘深赵修已参政十三贾文备郑也可何玮张鼎樊楫朱国宝张荣实囊嘉特乌玛喇博啰喀达尔髙逹马应龙云从龙都元帅宣慰使总管万夫千夫之长又什伯是观出其门众多又足征公善推劳人也初北上田租畞取三升户调嵗惟四两及定湖广税法畞取三升尽除宋他名征后征海南度不足于用始权宜抽户调三之一佐军时以为虐今较江浙诸省槩增倍蓰独西南赖以轻平其境馆传修洁亦甲他省生祠所在岳潭栁雷公安兴安皆一而严关与全独二铭曰
  </div>
  <div class="pagination">
   <a href="中州名贤文表_page6.html">
    上一页
   </a>
   <span>
    ...
   </span>
   <a href="中州名贤文表_page2.html">
    2
   </a>
   <a href="中州名贤文表_page3.html">
    3
   </a>
   <a href="中州名贤文表_page4.html">
    4
   </a>
   <a href="中州名贤文表_page5.html">
    5
   </a>
   <a href="中州名贤文表_page6.html">
    6
   </a>
   <span class="current-page">
    7
   </span>
   <a href="中州名贤文表_page8.html">
    8
   </a>
   <a href="中州名贤文表_page9.html">
    9
   </a>
   <a href="中州名贤文表_page10.html">
    10
   </a>
   <a href="中州名贤文表_page11.html">
    11
   </a>
   <a href="中州名贤文表_page12.html">
    12
   </a>
   <span>
    ...
   </span>
   <a href="中州名贤文表_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
