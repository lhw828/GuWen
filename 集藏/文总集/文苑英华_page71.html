<!DOCTYPE html>
<html>
<head>
    <meta charset="UTF-8">
    <title>文苑英华 - 第 71 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 71 页/共 634 页</h1>
    <div class="content">　　日杲而朝隮月胧而宵出禀纯阳而合彩体沉隂而盈质照未被于覆盆光岂周于暗室顾兹灯之燠保谦光于自荐推九华于洞房攅百枝于复殿嗟防琐之陋质侍君子之髙防光逶迤于舞袖影朦胧于歌扇丝竹夜响绮罗春绚玉阶星列金缸花徧至若上客将欢中樽未防吐氤氲于玉宇流艳溢【一作滏】于金盘杂行月而浮桂乘流风而泛兰瑟韵諠兮逾炳更筹深兮转寒觉离筵之閴寂知别恨之良难别有荡子辽水贱妾空闺掩锦屏而绵叹下罗幔而长啼既婵娟于永夕亦委郁于孤栖花伴妆而共落烟绕思而俱迷况复古人处否通道居幽门庭閴寂景物清秋愤书劔之无托意年华之不留抱枯简以锐想对寒灯而足愁及其遇晓韬晖乗昏吐耀明以利物光非自照希助美于太阳岂聨晖于庭燎虽寓词于感物终有类【一作累】于体要
　　取榆火赋【以方春改火用榆鑚燧为韵】　　王　起
　　国家布和令稽旧章候葭灰之所应取榆火之有常鑚之弥坚初若切磋之响动而愈出俄生炜煜之光火则循利人惟向方岂徒宣明于四海固将贻范于百王时也迟迟日升习习风至太簇中律勾芒整辔择木之宜顺天之利歴歴初种常散荚而如钱煌煌是求必鑚木而成燧曲直有伦寻尺为珍啓炎上之气当发生之辰佐暄妍于献岁助煦妪于阳春比皇明之烛幽既自迩而及逺叶时令而委照是舍旧而谋新始青林兮见采终洪鑪兮有待郁攸之气方腾枮槁之容不改其执热也殊金燧之感其攻坚也非水石之鑚佩之或杂于刀砺用之以代其槐檀运手而緑烟乍起属目而朱焰可观余烬收之而有耀死灰燃之而孰难束蕴是繁抱燋【一作憔】众伙何镕铸而不頼何燔炙而不可红星忽迸不异乎种天之星朱火既非【疑】讵同夫敲石之火则知调其玉烛取彼白榆诚国之美利亦君之逺图始韬光而无朕卒既燥而有孚所以微成于着有生于无岂徒严凝之乡树于北塞晼晩之景失于东隅宜乎大化不爽余光必共莫不爱一人之大化为百姓之日用
　　鑚燧改火赋【以顺兹四时取彼众木为韵】
　　乾坤设兮其仪有二寒暑运兮其序有四圣人则天而顺气故改火而鑚燧大矣其功愽哉其利智以济物时以作事万人由是资生六府以之咸遂尔其始也命工徒案林麓选槐檀之树榆桞之木斩而取也期克顺于隂阳鑚而改之序不于寒燠既类夫求美玉而琢山石又似乎采明珠而剖蚌腹尔其鑚也势若旋风声如骤雨星彩晨出萤光夜聚赫戱郁攸赩炽振怒青烟生而阳气作丹焰发而炎精吐影旁射而曜威气上腾而作苦冠五行以斯用审四时而是取司方守赤以备乎南北东西利物济人用配乎金木水土则知火之为德候而为期火之为用无以尚兹辉赫赫而不防性烈烈而自驰其猛也物则望而畏矣其炎也人则寒而附之岂不以阳气所禀厚生所资用于燧人之氏炽于火正之司及乎日月其逝春秋相推取舍有常必假于人力新旧迭用无乖于天时惟火之用其则有顺其初也鑚一木而挺英其大也烧万物而为烬岂止夫田单克燕孟明伐晋或焚舟而济河或爇牛而破阵而已哉今我国家七德聿修九牧入贡若以之烁金为鼎可以备物致用若以之铸金为器可以安人和众然则鑚燧之始既已如彼利【一作和】用之美又亦如此济乎今古逹乎遐迩猗欤火之不可阙也如此
　　庭燎赋【以早设王庭辉映羣辟为韵】
　　王者崇北辰之位正南面之威赫朱燎以具举列彤庭而有辉助彼皇明可烛于夜色【一作艾】叶兹睿哲引曜于宵衣信乎令典有作旧章不违当其冠劔铿锵环佩昭晣峩峩争赴肃肃就列听玉漏而未央仰紫宸而初【疑】爇珠旒将出方熠熠以星悬防仗徐来以【疑作已】煌煌而电设九仪稍布六乐爰分代晨光之昭曜杂佳气之絪緼腾辉于鸳鹭之行若离若合委照于熊罴之旅或分【一作友】或羣昭昭彰彰紫气红光声明灿炜百物荧煌覩炎上之有赫知临下之无荒逺而瞻之谓焚裘之烟昭俭于晋帝迫而察之似流屋之火呈瑞于周王金缸莫齐银烛非竞长风乍拂髙焰弥盛华衮灿烂以相鲜猛虡攫拏而交映其容烈烈其明杲杲附寒者觉其春深假寐者疑其曙早则知统四海朝百辟励夙兴勤夕愓佐盛仪而有待惜流光而无斁昭其明也叶天鍳之清穆望而畏之【左传火烈人望而畏之一作望之俨然】契天威之咫尺彼爟火秦举神光汉觌何足示来仪之容呈入觐之绩则知我皇立人之程为国之经旂渒渒而咸造鸾锵锵而可聆万宇乂多士宁岂徒美君子之至在宣王之庭
　　第二【以天覆之广文德以来为韵】　　　　杨　涛
　　王者亲政以防迟明于未明之前伫来朝于昩爽爰设燎以光宣烂然见举赫以相鲜燧人载驰俾流光而烛地羣后咸造将辨物以朝天时也四照方【一作干】阳千官是候星尚泛于银汉夜未穷于玉漏烘广庭之际赩以朱阳曜紫防之旁皎如白昼伊有烂之通照契无私之光覆于是逮其时灼其姿影摇丹槛光动彤墀凌霜气而炎威转炽拂轻颷而委烬潜遗设必有因盖欲司其明也幽无不察岂假望而畏之事光乎国典咏美乎周诗如是则称兰膏者自防影于是夜言金釭者敢呈晖于此时岂设王庭其照能广既烈烈之旁逹不勤勤于睿想尚早斯至激环佩以锵洋居髙匪遑【疑】烛宫闱而曭朗功殊甸燎事美兰薰燃五夜而幽明已辨辉九重而鸳鹭斯分小投炬以流景嗤衔璧之呈文息其焰而恒让朝日浮其烟而乍杂瑞云有以啓天顔辉至德燐乱炳焕荧煌翕赩连珠户而散彩暎丹柱而混色懿夫勲烈有融用舍合理当其晦可燔爇以生譲其明可扑防而止原燎纵而爰【疑作奚】匹爟火通而何以未若兹燎之举天庭之隈可使九门洞启诸侯毕来
　　兽炭赋【以朱火清耀升为韵】　　　　　蒋　防
　　彼好竒者巧与之俱揉煨烬兮是谋是度象猛兽兮为虎为防将以辉烁殊观焜燿洪炉腹翕赩以凝电口喊呀而夺朱曳尾垂头似无心而暴物嘘烟吐焰若有齿而焚躯寓形兮必果徒搏兮莫可锯牙钩爪乍腾倚于寒灰隅目髙载光芒于烈火所以暖虚室娯密坐稽其状也成鸷兽之雄雄求其类也笑形盐之琐琐其静兮无营其动兮匪惊稍顿足以狼顾时迸列以豺声煜爚交光孰辨犬羊之鞹防顤欲歩似怀林野之情因炎上以委质殊槛中而徇生辉兮赫兮美其容之有焯不贪不暴嘉其身之中清无野心以见诮非内热以自照恒虩虩而出勇复煌煌而引耀威而不猛谓驯扰于中堂攫而莫前疑踡局于余燎袭狐貉者对之而不惊被絺者向之而伏膺佐南薰之煦妪却北陆之严凝金釭近之而发彩玉壶隣之而散氷髣髴枕籍爌晃依冯类火防兮炎丘是托比烛龙兮昆阆斯升此制也不唯资于翫好抑亦彰夫伎能
　　清明日恩赐百官新火赋【以题为韵】　谢　观
　　国有禁火应当清明万室而寒灰寂灭三辰而纎霭不生木铎罢循乃灼燎于榆栁桐花始发赐新火于公卿由是太史奉期司烜不失平明而鑚燧献入匍匐而当轩奏毕初焰犹短新烟未密我后乃降睿防兹锡有秩中人俯偻以耸聴蜡炬分行而对出炎炎就列布皇明于此时赫赫遥临遇恩光于是日观夫电落天阙红排内垣乍歴闱璅初辞渥恩振香炉以朱喷和晓日而焰飜出禁署而萤分九陌入人寰而星落千门于时宰执具瞻髙卑毕赐降五侯以恩渥歴庶僚以简易暖逐来命风随逸骑入权门见执热之象阅有司识烛幽之义咸就地以照临示广徳之遐被于是传诏多士同欢令晨将以明而代暗乃去故而从新均于庭燎贶彼元臣燿燿当门烟助松篁之茂荧荧满目艳如桃李之春羣臣乃屈膝辟易鞠躬踧踖捧煦育之恩惠受覆载之光泽各罄谢恳竞输忠赤拜手稽首感荣耀之无穷舞之蹈之荷鸿私之累百然后各防鼎镬传辉膳官争焚炉炷竞爇膏兰销冷酒之余毒却罗衣之晓寒方知春秋故事未逾于我周礼救灾徒称变火曷若赐于百官万方同荷
　　积薪赋【以后来者居上为韵】　　　　　张敦实
　　积薪如之何伐自中野藏用如之何俟夫防者当就燥而未及固不材而见舍我取彼竭在寖寖以増髙颠之倒之信多多而益寡来因髙冈之上徙殊曲突之下知附热之足食【疑贪】兼防光而是假原乎瞻彼林薄爰发条枚绸缪既束负荷皆来始交积以发地俄重叠而如堆顾遇可期亦有含音之器操持倘用岂无束湿之材匪伐柯于林下疑设燎于庭隈入用虽慙于散木待燃未怯于死灰幸薰灼之可近唯抡择之所裁必能扬大君之光资烹饪以调味岂徒发太守之化祈防雨以禳灾观其叠迹连墙攅形内向功成执热化归炎上催发生于庖人废全模于梓匠曽不知纵横长短之术成结搆髙卑之状犬牙交列未失本枝之形蝇翼巧成犹蓄运斤之望岂徒分彊干弱枝之义留错节盘根之余异抡材而晋用似橧巢而夏居幸爝火未息与兽炭焚如无之实难鑚燧者于兹待乏虽欲勿用和者焉能舍诸古人徴【一作惩】用贤之乖喻积薪为偶奚自我而争先反忽焉而在后念采掇之所在顾髙下而何有倘坚贞之可求庶有心而不朽
　　第二【以帝取汲黯为韵】
　　仆少好读书长而无替谢絶门客幽闗长闭志寻经史见汲黯积薪之言即知君臣有道之契乃废巻愤色竦袂临砌岂吾道业谢于古人君德慙于徃帝竟空盐梅之用长虚舟檝之济于是辞云林裂荷薜赴以时贡拟先【一作光】秋计何岁华之不与几山川之迢逓积薪暗入于心【一作先】期后来空望其他惠积薪何薪唯楚与桂其采之也翘车载驰毕搜其林壑其得之也良材尽取靡遗其巨细风尘尔劳阡陌相继辞云壤而百处指王城而四诣得大有之妙象同萃享之深智无怠其功有司是主虽不近于丹陛幸得贮其华宇然蓄薪而虽多非有命而不取每至膳夫兴造金鼎初汲论食玉而来窥将然桂而先挹勿贵先至在其下兮必弃置于后时勿轻后来居其上兮必取用而先及此自然之理胡物情之可习已矣哉苍苔芜兮白露湛愁来晓夜红顔减君若助化于圣明伏望留情于汲黯
　　第三【并序】　　　　　　　　　李徳裕
　　此郡岩壑重复林麓繁盛【一作榛林郁盛】樵采之子未尝辍音徃徃防流而下诣余求售余因积薪于庭窃有所叹乃为积薪赋赋曰
　　邈岩居之幽逺有楚泽之放臣方絶学以自防诚未暇于披榛悲顔子之饭煤感莱芜之生尘时束蕴以请火访蓬茨之善隣乃遇樵客维舟水濵余讯之曰采樵贱业常栖隐沦诗既嘉于刈楚传亦叹于析薪尔岂延瀬之客不取金而且贫又岂叔敖之子似好亷而苦辛何乃负担不已其生实勤客顾余而叹曰贵则近祸富多不仁寄迹于此以养吾真善大雅之知言信蒭荛之【一作以】可询既而交加累积髙下齐均轰若井干叠似龙鳞避氿泉而无浸生曲突而不陈【一作先曲突以斯陈】苟知防患之术终无焦烂之賔嗟长孺之昩道常喻此而求伸虽后来之髙处亦居上而先焚使薪为能言之物岂欲【一作容】入防而扬芬未若生幽崖之侧糺芳桂之轮不近野田之燎免劳匠者之斤冐霰雪以终嵗齐天年于大椿







　　文苑英华巻一百二十三
　　钦定四库全书
　　文苑英华巻一百二十四　宋　李昉等　编畋渔
　　春搜赋一首
　　皇帝冬狩一箭射双兎赋一首
　　圣人苑中射落飞鴈赋一首
　　三驱赋一首　　　　　畋获非熊赋一首开三面网赋一首　　　弋不射宿赋一首吕望钓玉璜赋一首　　任公子钓鱼赋一首
　　独蠒纶赋一首　　　　钓盈舟鱼赋一首春搜赋【以畋狩得时献禽合礼为韵】　　　常　衮
　　上方究心政理愓虑逰畋顺时而行仁育之恩克洽酌古取则春搜之义攸先所以示军容于有众发号令于初年时惟仲春景则清昼列武卒于天仗选龙媒于御廐野有鸣鹿尔则食君之苹巷无居人我亦从王于狩其仪可觌其理可究春者蠢也象其动以宣威搜者求焉薄于求而在宥固将明其校阅非取乐于驰骤想熊罴之士必在于求贤驱貔豹之师宁惟于逐兽夫其将陈于野先训于国执铙备卒伍战阵之教执镯尽进退疾徐之则六军之节制可观三畋之礼文斯得而原其初也勑司马致髙旗行火弊【出周礼】薙畬菑弯良弓而发彼破修眦以毙之择可取而克成旧事舍将孕而用表深慈虽四海久清礼且崇于国典三冬尚隙役无夺于农时然后筭其获否以行赏劝皆贾艺以求功必极忠而上献若然者岂徒倒逸材之兽落翰飞之禽大发以彰其武力小杀以宜【疑】其道心事且载于周礼迹宁诫于虞箴夫如是子云无以讽其羽猎相如未足言其上林于是天族【疑作旋】景从颷轶电杂皮冠且进虞人之守斯存防仗前驱天子之围不合有司乃申誓人之词具表貉之礼献禽以报其生植充豆以遵其孝悌君子谓是搜焉足观国家之大体
　　皇帝冬狩一箭射双兎赋【以题上六字为韵】
　　路季登
　　大矣哉我唐之盛兮七叶重光袭文明以为徳表武烈而称皇于是行冬令稽旧章当清风之戒节建【疑作逮】律【一作晖】之司方时因展狩礼备肃将信不差于王道岂取乐于禽荒者哉若乃整钩陈严羽卫星旄烛野云旗拂曀周长扬而为阹属甘泉以为缀骋六龙而电发顾双兎而颷逝性毚狡而不恭足轻迅而靡制爰从圣射乃观神艺銮镳却转引柘月而随圆金镞斜飞叠霜毫而俱毙既絶系而逹臆【子虚赋洞胷逹腋絶乎心系注中心絶系也系读曰系】亦洞胷而裂眦岐阳之美不独称于周王上林之雄未可论于汉帝观夫岁聿暮时既冬采吉日咏车攻或备鲜于干豆或荐芬于祖宗匪合围而纵获谅阅武而观农且箭协阳爻兎唯隂兽柔而不犯信尔类之可全彊以多猜信我网之不漏伊省括而一发纷应而双仆所以章圣武于无穷表灵诛于薄狩至如驰騕褭跨深密追防踪腾劲质飘勇气于苍昊抗棱威于白日激流电而指顾蹑奔星而迅疾叠穿兮彼兎则双舎防兮我矢惟一足使百蛮胆防万人股栗遐哉邈乎不可谈悉彼更嬴【出战国策】之絶艺蒲且之妙术曽何足以拟议焉于是杀气肃英风扇信合美于三驱寔挺竒于一箭然后廻雕辇御金殿或畀台阶或归鼎膳乃知我皇之盛德万古之罕所闻见者也
　　圣人苑中射落飞鴈赋【以题为韵次用】　陆　贽
　　于穆我皇受天明命与乾坤而合德配唐虞而齐盛成功斯着射中九霄之禽文教已宣道应千年之圣想彼禽矣雝雝可珍配玉帛于前礼齐山木于至人栖必择处翔无失伦候律南徂洞庭之芳草犹碧顺时北向上林之繁花已春苟应以啓圣同杀身以成仁尔乃云收逺天水落上苑风萧萧而劲夕日杳杳而低晩于是圣人恱年豊修武功有直斯矢有弨其弓因肃杀之候游苑囿之中彼鴈于飞斜当禁掖带轻云之徴【一作防】素暎遥天之晴碧虽逄蒙之絶艺莫敢措心固离娄之明眸其才能觌我弓斯张我矢斯射算分数之逺近则舍防而应镝质毛纷其已坠声振犹未释闻之者足蹈手舞覩之者目骇心愓彼贯心称妙穿叶无怍一则三年而后发一则百歩以为约岂如料必中于飞动骋絶伎于寥廓鴈以逺而矢发矢既中而鴈落异哉莫髙者天戾天者飞彼抟空之逸翰尚无所违矧荒服之逆命曷不咸归则知皇圣有作夷夏无间鄙楚荘之戱猿笑晋平之失鷃固将威九垓而清八荒岂直落翔云之一

　　三驱赋【以搜畋以时网去三面为韵】　　　裴　度
　　古之畋猎自天子逹诸侯秋则狝春则搜非有情于杀戮固无取于盘逰盖以除时稼之所害示军容之克修故王者有三驱之礼也职此之由夫生杀之柄主之于天生诚有之杀亦宜然是乃张我武出于畋植灵旗以凖的应晋鼓以周旋兵作于后兽驰于前背主而去者以其逆而必杀委质而来者以其顺而必全是知从禽之中有古义焉何乎哉三驱之义我则有以且以驱为名至三而止驱者以无合围之道三者以有知足之理盖以明上帝之心见圣人之防初其择吉日戒师期既逐兽以礼亦使人以时不知追军讵设左右之翼有异捕鹿宁分掎角之师夫尧舜而来殷周以徃皆顺时而行令非害物以示养无违者不杀知有异于焚林犯德者取之固无间于漏网故知树德务滋除恶务去所以欲万国之畏威使四方之即叙柔者来服则必觧其罻罗挺而背走则必烹于鼎爼若然者必沮其疆梁而销其旅拒也逮乎大汉逰盘是恣驰骋【一作駃】是躭崇苑囿而大开里宁止百取庖厨之餍饫畋岂惟三不然者何以子云有长杨之讽相如有亡是之谈我国家修古典斥防宴狩不夺于三时网唯留于一面大田多稼聊防猎于长苖四海无虞徒因搜而教战美矣哉三驱之礼因兹而又见
　　畋获非熊赋【以有开必先是膺明盛为韵】　频　喻
　　畋者所以讲武贤者所以辅弼能顺时以阅逄命世之间出得贤于搜狩之塲効获乎覇王之术且以展时巡之明义昭至化之隂隲将入林之有期宁即鹿而无必哉是以赋车攻练吉日驾驷牡之既闲俨七驺以齐跸于是列卒满路张罟竟天倾薮刮野搜林荡川小殷汤之教祝同周文之猎贤治国之规必闻献可从禽之乐宁假献豜如斯则沃心之期乎说啓乃入梦之知夫兆先观夫猎车未贯大绥将弭得贤之繇既符非熊之姿宛是马足不极皮轩遽廻觧云罗之周布广天仗以全开用割鲜之能我则曽事于屠钓夸染轮之味我则将和于盐梅且夫博采为圣旁求斯盛宁知校猎之逰更展弓旌之命白驹皎皎无烦空谷之维束帛戋戋不待中园之聘薄狩有隟畋逰有恒【一作惩】陈虞箴以炯戒得吕望以光膺驰骛乎道德之囿故逸飞之遗走将贤能之是择在麇鹿而何有十旬失位悲夫洛汭之歌三品充庖讵比渭濵之叟此威容兮我武既成彼非熊兮惟时之英来仪则迈种靡怨佐理则日月宣明盛哉三驱之致用也永代垂声
　　开三面网赋【以仁圣之道开此三面为韵】
　　汤既有殷圣德日新敬畋逰必因于无事取禽兽不为乎资身于是设无私之网当去杀之辰加一日而虽期于用开三靣而盖取诸仁乃言曰遂尔之性啓予有圣悲罗者之所重伤诏虞人悉除其令恢恢虽设不为四校之防荡荡无疑必遂三驱之命是用施诸大麓祝以嘉辞举数隅而罔烦曲取当直道而岂假周维故得兽安狂顾鸟释危疑弗虑弗图自乐已生者足矣若亡若存不用吾命者絷之当夫搜狩有常稼苖是寳将遂乎驱逐岂烦乎穷讨所以释从禽之利以絶一源觧竟野之罟欲穷诸道遂得行无所阻物不懐猜念群生而东西必遂嘉众路而逺近咸开弱羽飞空未见触丝之患徴【一作防】行走地曽无系足之哀故曰圣道克美深仁及此虽有畋猎而无荒虽有罝罟而必弛所以冠百王而不怍歴万祀而无慙正其德而惟守一用其网而必去三芳随事【一作业】逺化与恩覃则里革防罟之心庶修遗美西乙放麛之感足继清谈今天子意在搜田志清郊甸庖羲之网屡设成汤之心未变已焉哉谁能述三代之所兴庶可垂永于南面
　　弋不射宿赋【以君子仁及飞鸟为韵】　　王　起
　　禽之生兮择其翔集弋鸟【疑作为】絷兮修其决拾飞则骋伎或雕爼是求宿必表仁亦良弓用戢无欺其处闇必济其不及岂惮杀而为心将好生而是急当其白日既曛皎月才分敛翮争萃来巢有羣同在笼之无见虽惊而不闻岂不知剪其羽饰旌旗之靡靡裂其肉成炮炙之纷纷【诗燔炙芬芬】盖以忘机为心方同海上之子俯窥见害奚恃太平之君四镞既藏六钧遂弨【广韵等少切】物则咸若德用不扰三驱之礼未五豝之仁为小蒲且希伎自贯于青云硩蔟设官爰射乎妖鸟岂以窥城上之乌栖殒月中之鹊绕至道在兹怀仁有归恩同于觧网戒比于合围且以顺行而搜【一作防】宁恨于风毛雨血当夕而殒奚思于不鸣不飞谅身剪而知惧实羽族之有依我思古人聿求夫子蓄矍相之艺不发于非时当山梁之求必资乎顺理从禽之礼斯得夜猎之夫多耻物既全诸直艺亦藏诸身则知率是道也在博施于仁
　　吕望钓玉璜赋【以道济天下神符告休为韵】
　　昔太公之未遇也隐于渭之濵钓于渭之津坐磻石而不易其操垂直钩而不挠其神波万重而我心惟一岁三周而吾道方申既而寒潭晓霁莫不遗乎巨细兀忘形而有待引经纶而不替期隂隲以旁行忽防符而下济于是防深泉激细【疑】涟振锦鳞而云霞焕若获玉璜而篆籕昭然皎皎霜净亭亭月悬表苍兕之期功隣造化腾白虹之气理契先天所以耀川灵所以夸渔者徘徊自适愤惋俱写临清流而素彩荧煌昭白日而祥光上下公乃起川隅怀寳符颙昻志气振奋泥涂捧抵鹊之容弥彰洁白入非熊之兆宁掩瑕瑜众皆钓其名我则钓其道众皆钓其鱼我则钓其寳故知神全者不辞于贫贱志大者不叹于枯槁皤皤兮白髪湜湜兮清流其来也钓于周所谓运【一作抗】良谋拥神休岂芳饵而能获匪嘉鱼而足求异和氏之功疵瑕受戮贱詹何之术溪涧空投然则道感其诚德亦有报天以我为忠告客有悦其性者莫不望兹川而髙蹈
　　任公子钓鱼赋【并序】
　　昔任公子钓鱼经年不获及其获也众人餍之公孙十上不遇及其遇也帝王任之固知饵大则鱼大功髙则禄厚鱼也人也何酷似乎感其义以作赋曰
　　千载崇崇我闻任公独坐防稽之上垂钓东海之中海之广兮混然飞流鱼之大兮邈矣难俦所谓之鱼三千余里何以为饵五十其牛其钓兮星霜已周日居月诸兮吞此大钩吞钩之时其势廻互觉巨【一作长】絙之急惊白波以鼔怒搅大海簸髙涛嶪三山惮群鳌及夫道尽途殚绳穷势蹙突兀出水蹉跎望陆一岸山横半天云矗巨鳞既已倾海水亦以清吞舟之害平若乃飞銮【疑】刀以撞突泉为膏兮岳为骨剥鳞上之重锦抉眼中之明月由河之北逹于东溟万民餍饫三年羶腥向时兮刻意临川劳神有年舟人不顾渔子悠然坐石滑兮积苔藓苍葭变兮老云烟今日兮投竿瞬息以肉为食豫且气慑詹何失色契我心者臧丈人适我愿者龙伯国钓道既尔人亦如此孙未遇买臣家贫海上牧豕江邉负薪常以云霄自致燕雀时人受侮不少守志弥真终逄挺防俱为汉臣典郡则还乡衣锦作相而开閤迎賔则知饵大者鱼大道肥者禄肥获大虽喜虽晩何悲鱼之与人殊途而同归
　　独蠒纶赋【以心专虑宁方尽钓道为韵】　　李君房
　　维丝伊緍体道之要蠒之绪可以为垂钓之纶纶之防可以精用钓之妙绵聨轻竿之上荏弱深泉之徼袅长风而若絶度晴空而引耀剖蚌为饵宁取乎五十之牛悬缕为纶奚期夫三百之钓观夫其钓不钓之又在河之涘期道为筌且夫纶细如忽鱼潜在泉振而不絶则其动也直深【一作心】而能致是其静也专随惊波而乍逐潜流而曳引时髣髴而如见忽漂摇而将尽其细虽尔其用弥深三寻岂劳于人手百丈乍发于泉心神之凝不觉鱼之得纶之细亦随钓而沉美兹纶之褭褭浮长川之浩浩疑空外之逰丝罥波中之弱藻斯纶也异园客之功斯钓也得詹何之道钓术既臧唯道能方其竿不挠其饵非芳中之者功多于金鏁引之者道叶于玉璜信可以投于濮水信可以泛彼沧浪必钓乎深先定乎虑得象以契于忘筌得鱼斯谓之冥助鱼既得兮心亦冥収纎缕兮旋回汀将大钓于方国冀沧流之大宁
　　钓盈舟鱼赋【以心无所望故能取之为韵】　周　鍼
　　詹何以迹系鱼舟心逰水府乐垂钓以放志存大川而为主是故傍遥汀依极浦下纎钩【疑】而任运念红鳞而必取原夫纶抽独蠒钩屈芒针缀香饵半粒袅荆篠【列子荆篠为竿】数寻泛万顷之濶投百丈之深不争之以手而争之以心盖以钓于鱼也无情鱼于钓也奚惧期不中而有中信难遇而终遇自得钓深之防谁明引重之故观其跃涛戱瀬掉尾扬鳍视吾钓为非钓触吾丝为非丝果审之以无物遂吞之而不疑所以入其口挂其颐据洪津而曽不暂惊静宜尅也恐巨力而难乎连制动必随之欲举未举相去几所牵之黙计于轻重纵之潜知其出处且以弱制强者道之以刚鬬柔者死之徴不然则焉得纶甚防而不断鱼至大而不胜势穷则龟龙莫之卫防气作乃波澜为之沸腾我体正而方逸尔力尽而何能此逹守柔彼休用壮沉钓才出于水靣毙质已充于舟上图大且异于任公识时固同于吕望设使专情待物切有于无则手也从操于钓饵鱼也终乐于江湖吾当不躁不挠不驰不趋垂竿于仁义之域鼔檝于道德之衢然后怜【一作歌】玉兎惜金乌当尽钓于人间之盛事岂独盈舟而已乎
　　文苑英华巻一百二十四
　　钦定四库全书
　　文苑英华巻一百二十五　宋　李昉等　编道释
　　玉书赋一首　　　　　　列子御风赋一首太清宫观紫极舞赋二首　求珠赋一首惚恍中有象赋一首　　　凿混沌赋二首盂兰盆赋一首
　　兴唐寺圣容瑞光赋一首
　　玉书赋【以泥丸百节皆说有神为韵】　　　吕　铸
　　上清中元圣立教存书示人以玉为至精之寳谕道于疆名之真使其复归于本近取诸身保长生于气母通不死于谷神妙哉灵诀虚皇之说清紫府之内瑕瑜不藏洗丹田之中琼瑶比洁蓬莱有夀配金石姑射有顔如氷雪讶其与天地相终而莫知寒暑易节时所未谕兹焉在列我是以纪庭庐之位论藏府之官得之于此甚易求之于彼则难嘘吸可以自审性命于焉内观专气致柔则顺途而同辙适性任欲将背驰而走丸五气理于先后三闗啓其户牖精粹自成于渣滓宠辱不惊于纷纠同美玉之韫匵我其善守以随珠而弹雀尔于何有以取诸其怀致于道孔皆目可通于两耀神相应于百骸乃知化自仙册形为真宅传此希言服之无斁神明不见指象帝于虚无覧可寻捧斯文而探赜代所贵人受益不然何道德竝经于五千灵仙自古而累百虽羽化之独跻于国理而无暌用以修真则致虚抱一移于砥行乃立节思齐故錬质者慕凌厉飞腾于碧落致身者以诗书礼乐为丹梯俾克躬以服道乃洁已而如珪悬觧上智之性指南下愚之迷客有仰黄庭之秘録空自叹于尘泥
　　列子御风赋【以至人御风契心寞为韵】　纥干俞
　　列子占风之自履道而至澹防若以轻体每冷然而意遂感时之候临大块以栖真与化为徒谅成形之分类美夫应彼飘举随乎屈伸如假羽翼逈离埃尘必俟乎转绿蕙摇青苹穆以絶俗清乎便人摩九霄以骋望遵一气而逰神是知本于无营且曰何思何虑超然独徃畴为我徒我御瞻徐疾之匪差杳徜徉之有功诚之所待因啸虎以孤骞为用不疲偶化鹏而并翀钦若扇物资乎在躬此焉静骛于以同冝其经隠坌遭鸿蒙【它书多作蒙庄子作蒙】肃以潜畅髙而不穷期则罔虞皇载美于觧愠德之为贵轩后必闻乎顺风其或倒影亏蔽振衣容裔莫逞乎逺孰睹其际方出谷于来宂缥形腾以神契善行无迹顾绥防以何施乘化而防信道途之不系伊在御之有则曷蹑虚而可寻明上士以离代啓至言以修【一作条】心斯气也激浊常全接虚固然初习习以遐迈卒谆谆以思候不奸兮节之八音而咸应福能致矣旬有五日而方旋想乎上下无间乘凌有托既冲天而轻举亦观徼而惟寞鄙萧史兰台之凤轶王子缑山之鹤道之云逺将自保于逍遥时不再来因以翔于寥廓
　　太清宫观紫极舞赋【以大乐与天地同和为韵】
　　张复元
　　乐者所以谐万国舞者所以节八风故宗致紫极之舞朝太清之宫俾观舞以知徳徳以容备省风以作乐乐以文同吾君纉道纪修祖功将有事以朝献必斯舞之是崇方其一人在庭羣后列位奉常执礼以恭命太乐陈仪而蒇事望圣主以龙升见舞童而麇至舞之作矣应其度而展其容乐乃变焉动于天而蟠于地其始也顾歩齐进蹁跹有序既乍抑而复扬遂将坠而还举始蹑迹以盼防毎动容于取与陈噐用之煌煌曳衣裳之楚楚观乎俯仰廻旋乍离乍聨轻风飒然杳兮俯虹霓而观列仙飘飖迁延或却或前清宫肃然俨兮若披云雾而覩青天惟紫也取紫宫之清唯极也明太极之先用之则邦国之光备施之则中和之气宣徐而匪浊比上帝钧天之乐静而不过小圜丘云门之和亦何必持彼羽旌方闻乎得礼执其干戚然后必止戈彼延陵空叹于象箾宋玉徒美其阳阿讵能合天地之大徳调隂阳之大讹者乎洪惟我后遵祖为大道【一作遵】其乐使万物无不宣餙其容使兆人无不頼客有观而作颂愿播之于九域之外
　　第二【同前韵】　　　　　　　　李　绛
　　开元中赐海内以正朔示天下以礼乐舞紫极于宫庭飨元于云幄乃树以旌旃设以宫悬由中出以表静用上荐于告防盛德之容昭之于行缀至和之节奉之以周旋激乎流音之下存乎大乐之先八佾以敷肃然舞于清庙九奏之作杳若享乎钧天如是则文始不得盛于汉日大章未可比于尧年振万古而独出岂百王之相防洎乎秉翟而叙候乐以举协黄钟歌大吕乍阳开于箫管忽隂闭于柷敔淹速以度正直是与若中正而离立复徐动而进旅和之感物应鸟兽以跄跄礼以成文垂衣裳之楚楚由是俾有司夙夜在躬候吉日鼔钟于宫方将万舞爰节八风于以易其俗于以告厥功因乎所自制在其中申敬也其恭翼翼宣滞也其乐融融齐无声于合莫感有情而统同则其业之所肄习之则利作兹新乐着为故事享当其时舞于此地退而成列周庙之干戚以陈折而复施鲁宫之羽籥斯备美乎冠之象以峩峩舞其容以傞傞合九变之节动四气之和散风以条畅洽皇化之多是时也天地泰人神防舞有容歌无外故曰作乐以象德有功而可大求珠赋【以非智求珠以真得为韵】　　白居易
　　至乎哉珠之为物也渊渊绵绵不知其然存乎视听之表生乎天地之先亘古不改【一作其中有象】与道相全求之者刳其心俾损之又损得之者反其性乃之又无音听之则希珠无体抟之甚防【一作抟之则防】故以音而求者忘以体而得者非倐尔去焉将窅防而齐徃忽乎来矣与罔象而同归是以圣人之求珠也捐【一作损】明圣薄仁义索之唯艰失之孔易将在乎【三字一作莫不】以心忘心以智去智其难得也剧乎剖巨蚌之胎其难求也甚乎伺【一作待】骊龙之睡妙乎哉【一作夫】不皎不昩至明至幽将【一作欲】致之于驯致岂求之于躁求性滑【一作失】则遗若合浦之徙去心虚潜至同夜室【一作光】之暗【一作闇】投然则【一作斯乃】动为道枢静为心符至明【一作光】不耀至真不渝察之无形谓【一有其字】有而非有应之有信谓【一有其字】无而非无是以【二字一作故】立喻将为【二字一作此夫】至寳彊名谓之珠名不徒尔喻必有以以不凝滞为圆以不耀【二字一作无假疵】为美盖外明者不如内明之义【一作理】纯白者不若虚白之防藏于身不藏于川在乎心不在乎水夫唯【一作然则】外其心顺其神韬其光寳【一作保】其真虽无胫而求之必臻若乃劳其智役其神肆其志徇其惑虽没齿而求之弗得则知真宗无秘妙本冥黙珠者无形之形者无色之色亦何必游赤水之上造昆丘之侧苟悟漆园之言可臻珠之极
　　一作皆集本比本书反有脱句
　　第二【以道德非智求珠以真为韵】　　　　赵　宇
　　者道之真宗珠者物之至寳南华丑去圣之昏惑因立言以探讨将依物以见真故假名以喻道岂不以精理冥黙妙体希防任览而自契运无涯而返违共趣于真所观皆指齐躯于苟何适不非是以遗之者异迹得之者同归若乃轩辕之理盖以心中正天下肥犹复筑特室静端闱思营之而英华不冺悬之而日月齐辉于是捐聦塞明离形去智兀然而心无所适漠【一作溟】然而体无所寄在宥而同乎太和守静而成乎简易不自矜伐而人受其赐斯则不违黄屋之间而得珠之义岂同夫无胫而走有纇【一作数】可收百金拟价径寸无俦焉假物而则是在身心而自修抟之不得何诟【二字以注第一百巻穿杨叶赋】之能致视之不见岂离娄而足求且夫珠以精真比道道以圆澈比珠岂瓦砾之能杂【一作维反声】固圣贤而不殊是以似之者将千里之逺照怀之者如三光而莫逾况国家腾凌羲轩郁映文史重光累圣抱一而理自元而得之传我皇而未已传之谓何无为是纪得之曷若徴贤选士契漆园之寓言悟珠而有以况人能道道岂逺人体之则是任之则淳独逰于昆仑之侧临乎赤水之濵而在于彼独【疑】得其真夫珠之为义岂只喻道亦以比德将求价而不收同君子之否塞况其劳于翰墨握而为则怀恩欲报照乗斯得料明哲之深知冀投之而不忒
　　惚恍中有象赋【以形象无实全在精至为韵】　谢　观
　　惚不可视无臭无声恍不可听希夷杳冥于不可为之内有不可状之形则可徇其惚恍于无是无非之间见有若存若亡之象似菖蒲之秀闻之而不见其形同合浦之珍知有而难期入掌且夫视之不见将谓虚听之不闻将谓无则虚无之内有罔象之珠及夫视之可见以为真听之得闻以为实则真实之外有彊名之质故执无而求者理则谬焉执有而求者理亦不然寄精于从无之地韬光于入有之权其象也虚其体也谓皦兮尚黙谓亏兮复全其方不中于矩而规不中于圆自索隐于心契可忘形于意筌静以神观黄帝得之于三月反于目听列子寤之于九年然后含兮如容浩兮如海体【一作期】混沌而不殆成胚浑而不宰先天地之始已块然而生后天地之终尚澹然而在何者为在何者为生生万物兮吾象不显成万物兮吾象不呈谓之有兮无朕谓之无兮有精故道我者非常道名我者非常名及夫清有形而为天浊有形而为地列而为九畴八卦播而为五行六位此皆非其象此乃象之器自可外废其境内存其至一谕老氏之言曷无为之不致
　　凿混沌赋【以清浊忽分物来伤已为韵】　　薛　逄
　　有物混成先天地生言乎地兮不浊谓乎天兮不清物我俱亡莫究希夷之际黄未判因标混沌之名有南海之帝曰倐北海之帝曰忽胥遇于兹一言相发伊人以视听食息滋养观尔则耳目口鼻俱阙将欲擿尔听以寘音声抉尔明以分日月防尔凖而通气翕尔喙而容龁厥议既臧厥臂用攘揕颡舂脰真随手伤一之二之日视之茫茫三之四之日听之锵锵六日而穷鼻韝【一作齁】息七日而巨口箕张于戱伪兹始回邪作矣中明役神外物攻已一彼一此无终无已痛乎道德防而仁义生亦由形兆分混沌死嗜欲悲哀声牵响来蘧然寐觉划尔形开日月星辰彊配隂阳之数轮辕榱桷争标曲直之材徒观夫执仁斤横义斵剖圭角析清浊投伊砺乃之器入彼敦弓之朴势腾凌声瀺灂静者地而动者天融为河而结为岳则知朴能成器器成朴分木能生火火盛木焚盖所为聦明着而胜负交战智勇昭而是非紏纷夫如是又安得二气凝而不流万有来而不拂吾欲寂唱和于声响缦文章于黼黻然后弃尔见而阻【疑】尔闻复归于无物
　　盂兰盆赋　　　　　　　　杨　烱
　　粤大周如意元年秋七月圣神皇帝御洛城南门防十方贤众盖天子之孝也浑元告秋羲和奏晓太隂望兮圆魄皎阊阖开兮凉风嫋四海澄兮百川皛隂阳肃兮天地窅扫离宫清重阁设皇邸张翠幕鸾飞凤翔晱旸倐烁云舒霞布翕赫忽【一作胷】霍陈法供饰盂兰壮神功之妙物何造化之多端青莲吐而非夜【一作夏】頳果摇而不寒铜鐡银锡【一作铜鐡□锡】璆琳琅玕映以甘泉之玉树冠以承露之金盘宪章皇【一作三】极仪形万类上寥廓兮法天下安贞兮像地殚恠力穷神异少君王子掣曳曳兮若来玉女瑶姬翩跹跹兮必至鸣鹔鹴与鸑鷟舞鶤鸡与翡翠毒龙拏【一作恕】兮赫然狂象奔兮沉醉怖魍魉潜魑魅离娄明目不足见其精防匠石洗心不足徴其奥秘缤缤纷纷氛氛氲氲五色成文若荣光休气发彩于重云蒨蒨粲粲燠燠烂烂三光啓旦【一字一作壮观】若合璧连珠耿耀于长汉夫其逺也天台杰【一作□】起绕之以赤霞夫其近也削成孤峙覆之以莲花晃兮瑶台之帝室赩兮金阙之仙家其髙也出诸天于大梵其广也遍诸法于恒沙上可以荐元符于七庙下可以纳群动于三车者也于是乎腾声明列部伍前朱雀后武左苍龙右白虎环卫匝羽林周雷鼔八靣龙旂九斿星戈耀日霜防含秋三公以位百寮乃入鸣佩锵锵髙冠岌岌规矩中威容翕【一作习】无族谈无错立若乃山中禅定树下经行菩萨之权现如来之化生莫不汪洋在列欢喜充庭天人俨而同防龙象寂而无声圣神皇帝乃冠通天佩玉玺冕旒垂目黈纩塞耳前后正臣左右直史身为法度声为宫徴穆穆然南靣而观矣人伎初防四影髙悬上妙之座取于灯王之国大悲之饭出于香积之天随蓝寳味舎卫金钱麫为山兮酪为沼【一作洛】花作雨兮香作烟明因不测大福无邉铿九韶撞六律歌千人舞八佾孤竹之管云和之瑟麒麟在郊凤凰蔽日天神下降地祗咸出于是乎上公列卿大夫学士再拜稽首而言曰圣人之德无以加于孝乎散元气运洪鑪断鳌足受龙图定天寳建皇都至如立宗庙平圭臬绣栭文楣山楶藻棁昭穆叙樽罍设以觐严祖之耿光以扬先皇之大烈【或作明孝之盛烈集作大宗之盛烈】孝之始也考辰耀制明堂广四修一上圆下方布时令合蒸尝配天而祝文考配帝【集作地】而祝髙皇孝之中也宣大乗昭群圣光祖考登灵庆发深心展诚敬刑于四海加于百姓孝之终也夫孝始于显亲中于礼神终于法轮武尽美矣周命维新圣神皇帝于是乎唯寂唯静无营无欲寿命如天德音如玉任贤相惇风俗逺佞人措刑狱省逰防披图箓损珠玑寳菽粟罢官之无事恤人之不足鼔天地之化淳作皇王之轨躅太阳夕乗舆归下端闱入紫防
　　兴唐寺圣容瑞光赋【以天地澄齐高相辉烛为韵】
　　李子卿
　　中国之至圣兮西方之大仙凝旒为出代之日立极是分身之年不然者何以垂其拱而镜清四海建其象而烛耀三天故知有相无相而防合前圣后圣而两全不仪形乎何以表三身之义不镕范乎何以塞万人之意乃命鳬氏立法冬官藏事写真于防玉之庭皷铸于布金之地炎帝司火飞亷扇吹九天下观百神【一作链】旁伺声激射气慿凌殷尔而风雷怒嚣然而云雾蒸波旬下囬禄升烁寳刹炘金绳忽星透而泉喷遂烟消而气澄圆相镜开谓太阳新吐真质山立乃胚浑初凝怡然花台耀此金髻晬容若动兹眼如睇清净而青莲始春圆明而白月新霁光然照夜瑞有应于周王像乃见时梦岂慙于汉帝既营珠额仍辉玉毫见之者宜知极乐之近仰之者谁识湏弥之髙心遂得于真正身岂有于尘劳乗流者于焉舍筏滞防者于此操刀夫其发灵光凝瑞相异色旁射晴晖逺畅阳乌自耀于阳【疑】谷之中烛龙防焰于钟山之上自有顶而咸覩歴恒山而逺望赤光照室而多慙紫气度闗而应譲于是百辟奔走万姓知归拂尘而香云自遍着人而花雨如飞莫不请施璎珞愿觧寳衣期誓心于相好聿求福于光辉由是我皇之作也与圣同轨与道合躅降其象使天下有所观播其光使天下有所烛不言而人化不欲而人足泛兮垫溺之济巨川焕乎重昏之照初旭至矣哉法王之教将万代而嗣续
　　文苑英华巻一百二十五
　　钦定四库全书
　　文苑英华巻一百二十六　宋　李昉等　编纪行
　　覧赋一首　　　　　东征赋一首
　　覧赋　　　　　　　　梁孝元帝
　　岁次旃蒙月建司空变凌隂之吕扇广莫之风萧子褰帷九水作牧三宫乃盱衡而言曰惟天为大惟尧则之惟地盖厚惟王国之粤我皇之握镜实乃神而乃圣陈六聨于八则九职于三令运璇枢而御宇执玉衡而齐政大矣广矣无德而称俯齱齵于轩羲谅斗筲于子姒包河图与洛书括龙官乎凤纪超大德于百王髙鸿名于万祀惟天纵于副后逾啓诵而惟首既伦儒于肃成复断狱于长寿岂止丕庄屈膝将令班郑捧帚譬衢樽而待酌若悬钟之湏扣前逾系象之外声髙洙泗之右伊俯已之颛愚谬聨蕚于天衢筮东门而画野创南国而分墟诏伯宗以为傧诰内史而策书用分兹于茅社从侯服而俾予类金兽以封建非桐珪以锡虞尔其湘水之东即我龟蒙魏甘露而分邑呉太平而定中镇麟山之崔嵬傍龙迹其【一作而】穹窿金城髙而相属石燕起而依风岂连镳于分陜羡追踪于二公彼琅台之作守有彭泗之嘉名殊竝海之分地异鱼石之所城经沈子之髙墉盖水运之堤封谢礼乐之干橹阅武骑之輣冲轼锦车而前骛驱鱼轩而继踪无复鸾歌凤舞唯对緑桞青松留呉宫之宿鷰响平陵之夜钟【乐府诗逺听平陵钟】飞余辔而西征戍太真之旧营鸣节鼔之金镯屯戎车于石城戮滔天之封豕斩横海之长鲸每辍书而叹息景树德之风声从王役于镜中浮文鹢而载鸿经谢亭而帐饮想彦伯之髙【或作仁】风度五城而骋望见三冀之无穷故以飞云苍隼白鳢青桐金吾舍利鸣鹤紫宫眺方岳乎云间望赤坂之朱殷想真长之送别怀思旷之还山此桧檝而方逺彼松舟而未闲倦旅泊于新丘同渭水之不流或千人而竝唱乍万人而相钩毁桥由于瑗度凿空资于仲谋睇三茅之灵秘怀九转之仙记紫台石室之文青首银函之字独有披雾之心弥轸凌云之志扪殷碑之怆望挹延州之髙譲井觱沸而防蟺势﨑岖而低昻见传巴之度曲开【疑作闻】安歌之浩唱想观乐乎朝阳忆纡衣乎夕张廻途【疑作余】舲之美风耸余棹乎云阳彼桑梓之必敬况松【疑作枌】榆之旧乡将逰目于五湖乃浩覧【或作夕结覧非】于姑苏临阊门之跨水耸重阙而开都睇太伯之卜祀爰避国于勾呉去西浒之乐政尊东夷之楷模时渡谷水之阳尚想嘉禾之方壮庆亭于呉后雄檇李于越王观泉亭之涌波崖巍巍而峩峩张素盖而萦洲屿驰白马而越江沲鼔洪涛于万里曽未动于纎罗及戾止乎东欧【疑作瓯】登玉笥与铜牛山东武而遥集鴈南海而飞浮岩亭亭其似盖气苕苕其若楼登舜桥而延首瞰禹井而淹留御史之牀犹在督防之门不脩虽滥同于借寇愧人瘼之何求皇覧揆余之忠诚诏入谒于承明既摄州于淮海且作尹乎中京慕张生之摘伏挹邉延之励精珥金貂而待问鸣玉佩而趋庭兼三河及三辅总九纬乎九经扬王庭之俊选闻褎然于前则时滥假于中台掌邦教之观国乍南宫而荐士且右乡而表德判辟雍之乐语辩金马之儒墨驱安车以骋望壮天居之丽极详夫皇王爰处本无定所尧都平阳舜在冀方王居亳成周卜洛故知黄旗紫盖域中为天地之所合风雨之所防防美气之葱葱浮卿云之霭霭耸梁山而成阙萦长淮而似带昔者甘泉晖章平乐未央凌霄飞雨麒麟凤凰九华仁寿百福明光玉阶紫闱雕柱锦墙木兰为栋文杏为梁温台冬燠秋窓夏凉甲乙之帐庚辛之枋未有祗园之右齐之仁寿用拟舟航长为称首日殿月宫金池珠丛七重迢逓千柱玲珑虹桥左【或作右】跨鴈苑南通紫绀之堂临水青莲之台带风及夫皦光未旭更筹曙促犹然阳燧之火尚执骊龙之烛或带桃花之绶乍响山之玉爰八命而建旟诚非亲而勿居应鸣【一作膺】鞞于龙角覆缇幕于熊车开辕门于淮渚泛艅皇之容与吟紫骝之长歌奏云之叠鼔开右座而纳文设左广而投武【或作光而招武】既风起而云飞复摧班而拉虎泛楼船而郁纡忆覇楚之雄图悲骓马之不逝忘鹿逐之长驱岂乌江之天险资赤帝之神符于是途经灌垒【或作罍】水分当利彼吴王之连和延魏后之交质赵将军之建节辛侍中之奉使亮鼎足其何言限脩江而为二泊九井而问津盖六服之都防方函谷之设险譬鲁阳之襟带观弃繻之裂帛见髙车之辅轪顾濡湏之故巘每当食而忘饭鬬二虎于江干争两龙于脩坂既凯防而来旋遂鸣铙而独返彼铜山之可伤何骄容之无方已筑长洲之苑复实海陵之仓遂称兵而内侮冝朝起而夕亡原西陵以肇基始冲梯于士治载为前茅之首实表勤王之师同薏苡之兴谤成贝锦之深疑良弓藏而髙鸟尽入不谦而出不辞逰雷中而徜徉遇日吉而辰良祀公瑾以桂酒荐鲁肃以椒浆賔【疑】讨曹之英策盖谋桓之秘方衣披披而屡舞神欣欣而乐康吊刘安于下雉聊载怀于惇史或防杖而龙飞或叱石而羊起将鸡鸣于天上逐【疑】埋防于蒿里匪仙道之云伪盖为仁其由已经钓台而髙迈过鄂渚而西浮变青门之三袭为黄尘之一丘城逶迆而中断阶坡陁而半留分沙羡而啓镇即开蕃【与藩同】于夏州星尚连于翼轸舍兼分于斗牛丽沧浪之水清良信美乎濯缨嗟【疑】其钓而非钓复何虑而何营羗有愿而不防【疑作获】拂兰桡而上征冬已谢而春辞聊方舟而水嬉看白沙而似雪望却月而成眉临石渚其如镜玩弱桞其犹丝停赤壁而延伫聊怆望而方思呉水乡之舟檝魏陆产之臯貔本呉长而魏短况地利与天时结愤风而炎上燎原火于惊飔灰雾霏而击马箭参差而丽龟成班车之逸气碎当途于鹿麋分洞庭于呉上限东益于巴丘如淄渑之相别似泾渭之分流虽滔滔而直防终耿耿而横浮想兰香之荐枕怀娥皇之夜逰若夫子瑜设险之记阎遨逰【或作浪】涌之地既下车而践境早询求于方志晓泊鬻拳之津夕瞻荒谷之寺居桞下而布德坐棠隂而髙视班六条于宰邑贤十部于从事每题舆于仲举岂虚名乎叔治借务隙于登临乃纷吾之本志时复设羽盖扬旌斾乗雕玉从贝带浮云起登髙唐泛枉渚望涔阳荆棘生于龙门之下狐穴于马牧之旁临章华而流【一作留】盼见旧楚之凄凉试极目乎千里何春心之可伤其旧【一无此字】渚宫也夹江带阡布濩井田通达【一作连】交道高门接连人要【一作腰】水心之劔家有给【一作家给火】耕之田既追随而得性寔燕处而超然若平台之中观阁相通雄梁渡水壮翼临空金堤之路铜鞮之宫阁冩凌霄楼布丽谯横走马而为观拟牵牛而作桥尔乃树之榛栗椅桐梓漆三色【一作巴】黄甘千户朱橘桃防井而成蹊萍浮江而泛实蝉鸣枝而候稻范飞冠【蜂也】而吐蜜复有水底石发山筋地骨书带新抽屏风互发反魂长生灵夀女贞金盐玉防尧韭舜荣交譲之目代谢之名忘忧长乐桃杷【疑】鼔筝竹则筼筜緑箓交战防皮泪沾虞后龙还葛陂便姢防露【七谏便娟之竹葳蕤而防露】檀栾夹池聊右书而左琴且继踵于华隂彼门人之问【疑】道各家求而有心先鈆擿于鱼鲁乃纷定于陶隂识三家之云谬知五门之可寻时仰禀于皇猷讨巴濮于裨鯈乃棱威于华墨出车槛之云修观月窟之入附覩日勒之来游既虎牙而成号又龙额而为侯仰皇德之洪深疑朱离【诗注西夷之乐曰朱离】于佅【文选东都赋僸佅兠离李善注佅东夷之乐也】任见白题之蹋鼔看乌孙之学琴献桂条之良賮奉桃枝之怪琛嗤聚米于马援哂畵地于臧旻彼蠢尔之为鲠伊慿陵而未静异黄巾于黒山非緑林于青岭余喟然以指踪实济寛而持猛负歩光之文劔惊汉阳之夕景麾灵琚之左转光玳簮而右篸白云【一作霜】生而阵合红尘起而军暗于是驱骕骦命蹶张廻翠盖之金临绛宫之玉堂拟都防之戊巳模荆尸之甲裳作齐军之减灶斆燕师之卧墙观田畯于虞泽命车右而前驱犹从戎于细桞若驱马于长榆矜猿鸣之抱木伤走之依株每恻然而作色方载驰而转轼阅放麑而兴悯对乱鳞而动恻矧髙宴于城隅驻五马而踟蹰乃【此上疑作燐】有青琴碧玉绛树緑珠西河王豹东野绵驹兰釭夕然合璧斜天照流风之廻雪映出水之初莲非吾心之所悦曽未始而流连滥叨荣于分陜逾一纪之星躔子既生而冠字嗟留滞以迥邅罢临邉之瑞节观楚黎之卧辙向秋野之苍茫对寒江之幽咽散归云之郁蓊吐长风之飉闻羗笛之哀怨听胡笳之凄切惨【疑作掺】余袂兮泪成行攀余辕兮不忍别奉信珪而入朝驱驷马【一作骏马】而乗轺既緫司于戎旅亦兼餙于豊貂登贙踞而目极忽平原之已超带方逵之九轨接驰道之三条彼重门之击柝冯霞起以建标杂丹楼以藻井间青山于绮寮耆【疑】落星之嵸巃覩防火之迢遥郁如蓬莱之临沧海憬如昆仑之出绛霄函夏之所觌江汉之所朝若夫天不爱道地不爱寳賔连【瑞木见白虎通】紫逹【文选曲水诗序作紫脱】华平朱草【见东观记】麒麟五色飞兔双翼集我君圃之旁逰我帝梧之侧于斯时也天子郊禘于圜丘髙玉简于东汉迈金版于西周奏苍璧而服大裘乐有云翘之舞牲非蠒栗之牛设黄琮而礼地望方泽乎神州节防咸池之琯冕无繁露之旒观三农乎九谷荐黍稷之穜稑命甸师而清尘诏封人而出宿敬青坛而致虞动翠耜而祈谷时季春之上已临祓禊乎沼沚杏花发于露寒棘实浮于蒙汜爰长乆之御节采日精于山趾天策夜而动星钩陈朝而按轨予是时也陪玉轪餙金覊驱騄駬曜翠罴乗倜傥控权竒寳劔昭晰防陆离乍俯马足时仰月支见灵乌之占巽观司南之候离习执鞭而珥笔虽日夕而忘疲奥【疑】重明堂地景【一有邑字】已【丙巳乃明堂之方梁未讳丙或唐人冩丙作景耳】乎正阳乃八窗而四逹开上员而下方置隂鍳之明【或作以朝】水设珪瓉而盈觞谇天官乎冡宰服端委而辩方防植物之蕰藻鄙将飨之牛羊借鸿私而置传复推毂而怀方泝蛟川于滙泽防鹄塞于浔阳何蠡川之浩浩而匡岫之苍苍其匡岫也盘纡崷崪嶾嶙郁律峻极于天干霄秀出岑嵚﨑嶬乌兔蔽亏防岈豁闻【疑作开】背原面野喷飞流于天末鼔雷霆于岩下耸髙舘于云中聨藂祠于星社雕甍绮阁吁可畏其欲落云雾杳冥萦万岭而俱青照曜山庄岧嶤石梁鴈门余帐隆安故床镜临江而分影鑪衔花而共香若乃羽族徘徊察风应雷鸳鸯感梦干鹊知来露华挟防而肃侣衔环带垄而合【或作舎】猜孔接影而防飏防交颈而毰毸尔其彭蠡际天用长百川沸渭渝溢防淡连延大则浩汗滉漾细则浇灌潺湲遇祈【或作神】颷之弗爽彼所【或作祈】报之无且抟摇以九万乍髙颷而三千其中则有瀺灂嘉鱼鷰羽龙须戴星含石蒲【疑】身雉躯乍浮圆镜时泛明珠报荡子之长信送仙人之短书耻观鱼而为乐觧舒鴈于髙缴必冀孔愉之龟当如哙叅之鹤忾冲冠而发愤嗟吾人之施薄观进退于我生每笃靖而居贞羞为金谷之富不矫石闾之清每鞠躬而遵节借王道之既平贵静者人所便予得之于自然非三百之不足惜五十于豊年笑污斜之行潦喜甘雨于石田飞新梅于倡粉拂轻絮于房绵月芝抽而晓落灯花开而夜燃菊从风而金散荷带水而珠圆已寤歌于折桞复行吟而采莲课七分与六日推两地与参天夕章程而勾股亦剡注而叅连幼坟籍以自娯迄方今而不渝云气芝英之简悬针倒薤之书缄乎蒸栗之帙餙乎酸枣之珠拟河献之留真希淳儒【一作于】之席珍笑彭聃之下士聊重义而自欣【一作临秋水之至乐登春台而自欣】凿户牖而长望混木鴈而兼陈嗟今来而古徃方【一作聊】絶笔于获麟
　　凢一作皆艺文类聚节文
　　东征赋　　　　　　　　　高　适
　　嵗在甲申秋穷季月髙子逰梁复乆方适楚以超忽望君门之悠哉防先容以効拙始【一作姑】不隐而不仕宜漂沦而播越出东苑而遂行防浊河而兹始感隋皇之败德划平原而为此西驰洛汭东竝淮涘地豁山开川流波委六宫景从千官逦迤龙舟锦防照耀乎数千【一有百字】里大驾将去羣盗日起尸位者巻舌而偷生直諌者觧颐而后死寄腹心于枭獍任手足于蛇虺终【一作既】受杀于匹夫尚兴疑于爱子岂不为穷力役于征战务淫逸于奢侈六军悲牧野之师万姓哭辽阳之鬼嗟颠覆于瞬【一作曩】目指年代于流水唯见长亭之烟火悲【一无此字】旷野之荆杞至鄼县之旧邑怀萧相之髙风既屈节于主吏每归诚于沛公始俱起于天下乃从定于闗中推金帛于他人挹图籍于我躬按山川之险阻敕【一作救】天地于【一作之】屯蒙嘉盈俸以増邑方挹【一作指】踪而建功纳邵平以防患举曹参而告终经绖城而永望想谯郡而销忧慨魏武之雄图终大济以横流用兵戈以威四海挟天子而令诸侯乃擅命以诛伏徒矫迹以安刘吾始未知夫逆顺胡宁比【一作德字】于殷周下符离之西偏临彭城之髙岸连山郁而【一作其】漭荡分大泽【三字一作大埤平】乎漫忆【一无此字】昔天未厌祸项氏叛换觧齐归楚自萧击汉天地无色风尘溃乱悯君王之坎轲混士卒以奔散苟炎运之克昌岂人生之涂炭次灵璧之逆旅面垓下之遗墟嗟鲁公之慷慨闻楚声之【一作而】悒于歌防山之【一作以】涕洟窃覇图而莫居捐【一作摈】亚父之何甚悲虞姬之有余出重围而狼狈至隂陵以踌躇顾天亡以自负虽身死兮焉如登夏丘而寓【一作纵】目对蒲隧而愁予闻【一作问】取虑之斯在徴长直而舍诸宿徐县之廻津惟偃王之旧域方以小而事大岂无位而有德彼皆昏暴以防邦【一作民】伊何仁义而亡国髙延陵而【一作之】挂劔慕班彪之述职湎【一作缅】沛水之悠悠俯娄林之行【一作纡】直即日河浒依然泗上山川土田耳目清旷眺睢【一作淮】源之呀豁倚【倚一作伟】楚关之雄壮挂轻席于中流顺长风以破浪过盱眙之邑屋伤义帝之波荡虽【一作叹】三户之亡秦知万人以离项越龟山而访泊入渔浦而待潮鸿鴈飞兮木叶下楚歌悲兮雨潇潇霜封野树氷冻寒苖岸草无色芦花自飘幸息肩于人事愿投迹于渔樵思魏阙而天逺向秦川而路遥候鸣鸡以进防趋乱流以争迅纵孤舟于浩大抚垂堂以诫慎遵徃主【二字一作在渚】于淮隂徴昔贤于韩信哀王孙以【一作之】寄食嘉漂母之无愠鄙亭长之不仁乃晨炊而啬恡忽从龙以获骋遂擒豹以自奋破全赵有竒谋【三字一作而用竒】称假齐以益振幸辞通以感惠俄结豨而谋衅当处【一作在】约而心亨曷持盈而不顺陵赤岸之迢逓棹白波之纡余歴山阳之村野投防贲之邑居人多耆【一作嗜】艾俗喜观渔连葭苇于郊甸杂汀洲于里闾感百川之朝宗弥结念于归欤日杲杲以丽天云飘飘以巻舒鲁放情而【一作于】蹈海丘永叹于乘桴遇坎则止吾今不知其所如哉
　　凢一作皆川本文粹乃集本




</div>
    <div class="pagination">
<a href="文苑英华_page70.html">上一页</a><span>...</span><a href="文苑英华_page66.html">66</a><a href="文苑英华_page67.html">67</a><a href="文苑英华_page68.html">68</a><a href="文苑英华_page69.html">69</a><a href="文苑英华_page70.html">70</a><span class="current-page">71</span><a href="文苑英华_page72.html">72</a><a href="文苑英华_page73.html">73</a><a href="文苑英华_page74.html">74</a><a href="文苑英华_page75.html">75</a><a href="文苑英华_page76.html">76</a><span>...</span><a href="文苑英华_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
