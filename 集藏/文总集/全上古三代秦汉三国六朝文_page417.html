<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 417 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 417 页/共 658 页</h1>
    <div class="content">　　国家今已塞成皋之险，杜盟津之路，大驾虎旅百万，自帜关取邺都，金啸穷戍，外无救振动，城下之师，将军所监，岂三千敝卒所能支也？（《十六国春秋》二十九）

　　○为书论张天锡

　　昔贵先公称藩于刘石者，惟审于强弱也。今论凉土之力，则损于往时；语大秦之德，则非二赵之匹。而将军悉然自绝，无乃非宗庙之福也欤？夫以秦之威，旁振无外，可以回弱水使东流，返江河使西注，关东既平，将移兵河右，恐非六郡士民所能抗也。刘表谓汉南可保，将军谓西河全，吉凶在身，元龟不远，宜深算妙虑，自求多福。无使六世之业，一旦而坠地也。（《十六国春秋》三十六，又七十四）
王永
永，猛子，仕苻坚为幽州刺史。坚死，拥立苻丕于晋阳，拜使持节侍中、都督中外诸军事、车骑大将军、尚书令，封清河公。寻拜司徒，录尚书事，进左丞相，为慕容永所败，死之。

　　○宣檄州郡

　　大行皇帝弃背万国，四海无主。征东大将军长乐公，先帝元子，圣武自天，受命荆南，威镇衡海，分陕东都，道被夷夏，仁泽光于宇宙，德声侔于《下武》。永与司空蚝等，谨顺天人之望，以季秋吉辰，奉公绍承大统，衔哀即事，栖谷总戎，枕戈待旦，志雪大耻。慕容垂为封豕于关东，泓冲继凶于京邑，致乘舆播越，宗社沦倾。羌贼姚苌，我之牧土，乘衅滔天，亲为大逆，有生之巨贼也。永累叶受恩，世荷将相，不与骊山之戎，荥泽之狄，共载皇天，同履厚土。诸牧伯公侯，或宛沛宗臣，或四七勋旧，岂忍舍破国之丑竖，纵杀君之逆贼乎！主上龙飞九五，实协天心，灵祥休瑞，史不辍书，投戈效义之士，几三十馀万，少康、光武之功，可旬朔而成。今以卫将军俱石子为前军师，司空张蚝为中军都督。武将猛士，风烈雷震，志殄元凶，义无他顾。永谨奉乘舆，恭行天罚。君臣始终之义，在三忘躯之诚，戮力同之，以建晋郑之美。（《晋书·载纪·苻丕传》，又《十六国春秋》三十九。）

　　○又檄州郡

　　昔夏有穷夷之难，少康起焉；王莽毒杀平帝，世祖重光汉道；百六之运，何代无之？天降丧乱，羌胡猾夏，先帝晏驾贼庭，京师鞠为戎穴，神州萧条，生灵涂炭。天未亡秦，社稷有奉。主上圣德恢弘，道侔光武，所在宅心，天人归属，必当隆中兴之功，复配天之美。姚苌残虐，慕容垂凶暴，所过灭户夷烟，毁发丘墓，毒遍存亡，痛缠幽显，虽黄巾之害于九州，赤眉之暴于四海，方之未为甚也。今素秋将及，行师令辰，公侯牧守，垒主乡豪，或戮力国家，乃心王室，各率所统，以孟冬上旬会大驾于临晋。（《晋书·载纪·苻丕传》，又《十六国春秋》三十九。）
王雕
雕，新平人，仕苻坚为太史令，王猛以为左道惑众，劝坚诛之。追赠光禄大夫。

　　○临刑上疏

　　臣以赵建武四年，从京兆刘湛学，明于图记，谓臣曰：“新平地古颛顼之墟，里名曰鸡闾，记云，此里应出帝王宝器，其名曰延寿宝鼎。颛顼有云，河上先生为吾隐之于咸阳西北，吾之于孙有草付臣，又土应之。”湛又云：“吾尝斋于室中，夜有流星，大如半月，落于此地，斯盖是乎。”愿陛下志之，平七州之後，出于壬午之年。（《晋书·载纪·苻坚传》下，又《十六国春秋》三十八。）
王攸
攸仕苻坚，为京兆尹，迁谏议大夫。

　　○上书献十略

　　一曰君道宜明，二曰臣尚忠敬，三曰子贵孝养，四曰民生在勤，五曰教无偏党，六曰养民在惠，七曰延聘耆贤，人曰惩恶显善，九曰伐叛讨逆，十曰易简弘大。（《十六国春秋》三十六）
彭超
超仕苻坚，为兖州刺史，入寇淮南，兵败征下狱，自杀。

　　○上言攻晋彭城

　　晋沛郡太守戴遂以卒数千戍彭城，臣请率精锐五万攻之，愿更遣重将，讨淮南诸城。（《晋书·载纪·苻坚传》上）
裴元略
元略，仕苻坚，为尚书郎，迁谏议大夫，拜陵江将军，西南夷校尉，巴西梓ㄅ二郡太守。

　　○谏苻坚

　　臣闻尧舜茅茨，周卑宫室，故致和平，庆隆八百。始皇穷极奢丽，嗣不及孙。愿陛下则采掾之不琢，鄙琼室而不居，敷纯风于天下，流休范于无穷，贱金玉，珍谷帛，勤恤民隐，劝课农桑，捐无用之器，弃难得之货，敦至道以厉薄俗，修文德以怀远人。然後一轨九州，同风天下，刑措既登，告成东岳，踪轩皇以齐美，哂二汉之徒封，臣之愿也。（《晋书·载纪·苻坚传》上，又《十六国春秋》三十七。）
郭质
质，冯翊人，起兵广乡以应苻登拜平东将军冯翊太守，兵败归姚苌，以为将军，众皆溃散。

　　○宣檄三辅

　　义感君子，利动小人。吾等生逢先帝尧舜之化，累世受恩，非常伯纳言之子，即卿校牧守之胤，而可坐视豺狼，忍害君父！裸尸荐棘，痛结幽泉，山林无松隧之兆，灵主无清庙之颂，贼臣莫大之甚，自古所未闻。虽茹荼之苦，衔蓼之辛，何以谕之！姚苌穷凶肆虐，毒被人神，于图谶历数万无一分，而敢妄窃重名，厚颜瞬息，日月固所不照，二仪实亦不育。皇天虽欲绝之，亦将假手于忠节。凡百君子，皆夙渐神化，有怀义方，含耻而存，孰若蹈道而没乎！（《晋书·载纪·苻登传》，又见《十六国春秋》四十。）
阙名
○奏天变

　　大白犯东井，东井秦之分野；太白罚星，必有暴兵起于京师。（《晋书·载纪·苻生传》，又见《魏书·苻生传》。）

　　○蒯城石函铭

　　秦建元十年造铜虎马。（《御览》一百八十三引《郡国志》，蒯城大厅前有石函，长二尺，高一尺，人不敢开，铭云。）

　　○广武将军□产碑

　　维大秦建元四年岁在丙辰十月一日，广武将军节□□□□□□□□□□使持节冠军将军益州刺史上党公之元孙，三代侍中右□□□□□□□□□卿建忠将军抚□护军扶风大守迁寿匡侯之胤子，讳产，字君□□□□□□□郡秉德渊□，高韶绝氵不，文柔武烈，令问孔，□拱□□□□持挺□□□□□□匡畋壹主忠训殊异宰政钦千显授池阳令称扬德□□□□□□□□□□□和戎翟绥怀□□即授征西大将军右司马，敷教殊，方，西□□□□□□□□□茂著乃业□□萧□□□于今也君临此城渐再累纪□□□□□□□□□□□享□□□□□□□□□□而□□□惠和导□□□□□□□□□□□□□□□□□□□□□□□□□□□□□□识于当□垂□□□□□□□□□君当列封□□□□司马即□□广武司马孟巨□□□□□□□□□□□节将军董□建□□军杨□建□□军□□□□□□□□□□□□□□□□□郎建武将军王柴鹰扬将军□□□□□□□□□□董盘□□□□□□□躬临南界与冯翊护军苟辅参分所□刊石□□□□山为□□□□□□□□方西至洛水，东齐定阳，南北七百，东西二百，□□□□□□□□□□□□□□{卉口}水统户三万，领吏千人，□将三□

　　赫赫皇秦，诞锺应灵，临有万邦，威□八□，九域攸同，□□□□□□□□□□□明征音氵不咏，基年有成，政区足首道□□刊石□□□□□□（碑拓本。）
卷一百五十三
後秦
姚弋仲
弋仲，南安赤亭羌人。永嘉中自称护西羌校尉、雍州刺史、扶风公。刘曜僭位，以为平西将军，封襄平公。曜亡，石勒以为安西将军六夷左都督，石弘僭位，拜奋武将军西羌大都督，封襄平县公。石虎僭位，迁持节十郡六夷大都督冠军大将军，以平梁犊功封西平郡公，石祗僭位，拜右丞相。以晋永和七年遣使来降，拜使持节六夷大都、督都督江淮诸军事、车骑大将军、仪同三司、大单于，封高陵郡公。明年卒，姚苌僭位，追谥曰景元皇帝，庙号始祖。

　　○上石勒疏谏宠祖约

　　祖约残贼晋朝，逼杀太后，不忠于主，而陛下宠之。臣恐奸乱之萌，此其始矣。（《晋书·载纪·姚弋仲传》，晋豫州刺史祖约奔于勒，勒礼待之，弋仲上疏云云，勒诛约，又《十六国春秋》五十三。）
姚苌
苌字景茂，弋仲第二十四子。苻坚以为扬武将军，历左卫将军、陇东汲郡河东武都武威巴西扶风太守、宁幽兖三州刺史，复为阳武将军步兵校尉，封益都侯。及坚寇晋，以为龙骧将军，督益梁州诸军事。坚败，自称大将军、大单于、万年秦王，建元白雀。以晋太元十一年僭即皇帝位于长安，改元建初，国号大秦。在位八年，谥曰武昭皇帝，庙号大祖。

　　○下书禁复私仇

　　有复私仇者皆诛之，将吏亡灭者。各随所亲以立後，振给长育之。（《晋书·载纪·姚苌传》，又《十六国春秋》五十五。）

　　○下书置学官

　　留台诸镇，各置学官，勿有所废，考试优劣，随才擢叙。（《晋书·载纪·姚苌传》，又《十六国春秋》五十五。）

　　○下书复从征兵吏

　　兵吏从征伐户在大营者，世世复其家，无所豫。（《晋书·载纪·姚苌传》，又《十六国春秋》五十五。）

　　○立苻坚神主请词

　　往年新平之祸，非苌之祸。臣兄襄，从陕北渡，假路求西，狐死首丘，欲暂见乡里。陛下与苻眉要路距击，不遂而没。襄敕臣行杀，非臣之罪。苻登陛下未族，尚欲复雠，臣为兄报耻，于情理何负！昔陛下假臣龙骧之号，谓臣曰：“朕以龙骧建业，卿其勉之。”明诏昭然，言犹在耳。陛下虽过世为神，岂假手于苻登而图臣，忘前征时言邪！今为陛下立神象，可归休于此，勿计臣过，听臣至诚。（《晋书·载纪·苻登传》，又《十六国春秋》五十五。）
姚兴
兴字子略，苌长子，仕苻坚为太子舍人。苌僭号，立为皇太子，以晋太元十九年僭即皇帝位于槐里，至义熙十二年死，在位二十二年，改元二，皇初、弘始，谥曰文桓皇帝，庙号高祖。

　　○敕关尉

　　诸生咨访道艺，修己黜身，往来出入，勿拘常限。（《晋书·载纪·姚兴传》上，又《十六国春秋》六十一。）

　　○班命

　　郡国百姓，因荒自卖为奴婢者，悉免为良人。（《晋书·载纪·姚兴传》上，又《十六国春秋》五十六。）

　　○下书恤战亡士卒

　　士卒战亡者，守宰所在埋藏之，求其近亲，为之立後。（同上。）

</div>
    <div class="pagination">
<a href="全上古三代秦汉三国六朝文_page416.html">上一页</a><span>...</span><a href="全上古三代秦汉三国六朝文_page412.html">412</a><a href="全上古三代秦汉三国六朝文_page413.html">413</a><a href="全上古三代秦汉三国六朝文_page414.html">414</a><a href="全上古三代秦汉三国六朝文_page415.html">415</a><a href="全上古三代秦汉三国六朝文_page416.html">416</a><span class="current-page">417</span><a href="全上古三代秦汉三国六朝文_page418.html">418</a><a href="全上古三代秦汉三国六朝文_page419.html">419</a><a href="全上古三代秦汉三国六朝文_page420.html">420</a><a href="全上古三代秦汉三国六朝文_page421.html">421</a><a href="全上古三代秦汉三国六朝文_page422.html">422</a><span>...</span><a href="全上古三代秦汉三国六朝文_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
