<!DOCTYPE html>
<html>
<head>
    <meta charset="UTF-8">
    <title>全唐文 - 第 442 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 442 页/共 603 页</h1>
    <div class="content">    或问曰：法界真性，超青离见。动念则隔，强言则乖。世尊欲令众生悟自身之法体，何必广说而为华严？答曰：“吾闻诸圭山云：法界万象之真体，万行之本源，万德之果海。故如来演万行之因，华严以本性而显示，诸佛证法性之万德也。故九会之经品，品有无量义。或刹尘数，因地行愿；或恒沙数，果位德用。行布差别，无阂圆融。故佛身一毛端，则遍一切而舍一切也。世界尔，众生尔，尘尘尔，念念尔，法法尔，无一法定有自体而独立者。证此本法，故能凡圣融摄，自在无阂，纳须弥於芥中，掷大千於方外。皆吾心之常分尔，非假於他术也。（原注：世人见说诸佛、菩萨神变，必谓假於他术，或谓虚诞之辞，此二疑皆非也。若言假於他术者，岂可圣人动不合理而假妖怪以惑人哉？若言虚诞之辞者魔妖精魅尚能神变况法身圣人独不能为之哉？）由是观之，则吾辈从来执身心、我人及诸法定相，岂非甚迷甚倒哉！
    然则华严称法界而极谈，犹未为广也。问曰：华严理深而事广，文博而义元。非法身大士，不能证入。今数纸观文，岂能尽显之哉？若观门以文略义广为得，则大经以文繁义局为失矣。答曰：吾闻诸圭山云：夫欲睹宗庙之邃美，望京邑之巨丽，必披图经而登高台，然後可尽得也。不登高而披图，则不可谓真见；不披图而登高，则然无所辨。故法界具三大，该万有，性相德用，备在心不在经也（原注：如宗庙京邑之美丽在城中不在图上）。明因果，列行位，显法演义，劝乐生信，备在经不在观也（原注：如宗庙之远近街衢之阔狭在图不在台）。观者通经法也（原注：入观通经以证性，如登高台披图而望京邑也），文者入观之门也（原注：如高台下有门，得其门然後可升也）注者门之枢钥也（原注：台高门深，非善用枢钥者不能开也）。故欲证法界之性德莫若经（原注：性德广大，非经备说不能尽也），通经之法义莫若观（原注：法义虽广，不出三重法界，非观不能入也），入观之重元必由门（原注：观境幽深，无门不可入也），辟三重之秘门必由枢钥。夫如是，则经不得不广，门不得不束矣。然则其门何以为三重？答曰：吾闻诸圭山云：凡夫见色为实色，见空为断空，内为筋骸所梏，外为山河所眩，故困踣於迷涂，局促於辕下，而不能自脱也。於是菩萨开真空门以示之，使其见色非实色，举体是真空；见空非断空，举体是幻色。则能廓情尘而空色无阂，泯智解而心境俱冥矣，菩萨曰，於理则矣，於事犹未也。於是开理事无阂门以示之，使观不可分之理，皆圆摄於一尘。本分限之事，亦通遍於法界。然後理事圆融，无所挂阂矣。菩萨曰：以理望事则可矣，以事望事犹未也。於是开周遍含容门以示之，使观全事之理，随事而一一可见；全理之事，随理而一一可融。然後一多无阂，大小相含，则能施为隐显，神用不测矣。
    问曰，观文有数家之疏，尚未能显其法，今略注於文下，使学者何以开心目哉？答曰：吾闻诸圭山云：观者见法之智眼。门者通智眼，今见法之门，初心者悟性之智虽明，不得其门，则不能见法。此文即入法之门矣。但应以智眼，於门中观照妙境。若别张义目而广释之，是於门中复设门也。又此门中，重重法界，事理无边，虽百纸不能尽其义。徒以繁文广说，芜没真法，而惑後人尔。且首标修字者，欲使学人冥此境於自心。心彗既明，自见无尽之义，不在备通教典，碎列科段也。然不指而示之，则学者亦无由及其门，故直於本文关要之下，随本义注之。至其门已，则使其自入之也。故其注简而备，不备则不能引学者至其门，不简则不能使学者专妙观。夫观者，以心目求之之谓也。岂可以文义而至哉？问曰：略指其门诚当矣，吾恐学者终不能自入也。答曰：吾闻诸圭山云：夫求道者必资於慧目。慧目不能自开，必求师以抉其膜也。若情膜未抉，虽有其门，亦焉能入之哉。纵广何益？
    问曰，既遇明师，何假略注？答曰：法界难睹，须依观以修之；观文难通，须略注为枢钥之用也。惑者稽首赞曰：入法界之术，尽於此矣。
    ○圭峰禅师碑铭（并序）
    圭峰禅师号宗密，姓何氏，果州西充县人。释迦如来三十九代法孙也。释迦如来在世八十年，为无量人天声闻菩萨说五戒、八戒、大小乘戒、四谛、十二缘起、六波罗密、四无量心、三明、六通、三十七品、十力、四无畏、十八不其法、世谛第一、义谛无量、诸解脱、三昧、持门，菩萨涅，常住法性，庄严佛土，成就众生。度天人教菩萨一切妙道，可谓广大周密。廓法界於无疆，彻性海於无际。权实顿渐，无遗事矣。最後独以法眼付大迦叶，令祖祖相传，别行於世。非私於迦叶而外人天声闻菩萨也。顾此法众生之本源，诸佛之所证，超一切理，离一切相，不可以言语智识有无隐显推求而得。但心心相印，印印相契，使自证之，光明受用而已。自迦叶至达摩，凡二十八世。达摩传可，可传。祭传信，信传忍，为五祖，又传融为牛头宗。忍传能为六祖，又传秀为北宗。能传会为荷泽宗，荷泽於宗为七祖。又传让，让传马，马於其法为江西宗。荷泽传磁州如，如传荆南张，张传遂州圆，又传东京照，圆传大师。大师於荷泽为五世，於达摩为十一世，於迦叶为三十八世。其法宗之系也如此。
    大师本豪家，少通儒书，欲干世以活生灵。偶谒遂州，遂州未与语，退游徒中。见其俨然若思而无念，朗然若照而无觉，欣然慕之，遂削染受教。道成乃谒荆南，荆南曰：“传教人也，当盛於帝都。”复谒东京照，照曰：“菩萨人也。谁能识之。”复谒上都花严观，观曰：“毗卢花藏能随我游者，其汝乎？”初在蜀因斋次受经，得《圆觉》十三章，深达义趣，遂传《圆觉》，在汉上因病僧付《花严》句义，未尝听受，遂讲《花严》，自後乃著《圆觉》《花严》及《涅》《金刚》《起信》《唯识》《盂兰》《法界观》《行愿经》等疏钞，及《法义类例》《礼忏修证图书纂略》，又集诸宗禅言为禅藏，总而叙之，并酬答书偈议论等，凡九十馀卷。皆本一心而贯诸法，显真体而融事理，超群有於对待，冥物我而独运矣。
    议者以大师不守禅行，而广讲经论，游名邑大都，以兴建为务，乃为多闻之所役乎？岂声利之所未忘乎？嘻！议者焉知大道之所趣哉！夫一心者，万法之总也，分而为戒、定、慧，开而为六度，散而为万行。万行未尝非一心，一心未尝违万行。禅者，六度之一耳，何能总诸法哉！且如来以法眼付迦叶，不以法行。故自心而证者为法，随愿而起者为行，未必常同也。然则一心者，万法之所生，而不属於万法。得之者则於法自在矣，见之者则於教无碍矣。本非法，不可以法说；本非教，不可以教传。岂可以轨迹而寻哉！自迦叶至富舟阝奢，凡十祖，皆罗汉，所度亦罗汉。马鸣、龙树，提婆、天亲，始开摩诃衍，著论释经，摧灭外道，为菩萨唱首。而尊者夜，独以戒力为威神，尊者摩罗，独以苦行为道迹。其他诸祖，或广行法教，或专心禅寂，或蝉蜕而去，或火化而灭，或攀树以示终，或受害而偿债。是乃法必同，而行不必同也。且循辙迹者非善行，守规墨者非善巧。不迅疾无以为大牛，不超过无以为大士。故大师之为道也。以知见为妙门，寂静为正味，慈忍为甲盾，慧断为剑矛。破内魔之高垒，陷外贼之坚阵，镇抚邪杂，解释缧笼。遇穷子则叱而使归其家，见贫女则诃而使照其室。穷子不归，贫女不富，吾师耻之；三乘不兴，四分不振，吾师耻之；忠孝不并化，荷担不胜任，吾师耻之；避名滞相，匿我增慢，吾师耻之。故皇皇於济拔，汲汲於开诱，不以一行自高，不以一德自崇。人有依归者，不俟请则往矣；有求益者，不俟愤则启矣。虽童幼不简於敬接，虽骜很不怠於叩励。其以阐教度生，助国家之化也如此。故亲大师之法者，贪则施，暴则敛，刚则随，戾则顺，昏则开，堕则奋，自荣者慊，自坚者化，徇私者公，溺情者义。凡士俗有舍其家与妻子同入其法分寺而居者，有变活业绝血食持戒法起家为近住者，有出而修政理以救疾苦为道者，有退而奉父母以丰供养为行者。其馀憧憧而来，欣欣而去，扬袂而至，实腹而归。所在甚众，不可以纪。真如来付嘱之菩萨，众生不请之良友。其四依之人乎，其十地之人乎，吾不识其境界廷宇之广狭深浅矣！议者又焉知大道之所趣哉！
    大师以建中元年生於世，元和二年印心於圆和尚，又受具於拯律师。大和二年庆成节，徵入内殿问法要，赐紫方袍为大德。寻请归山。会昌元年正月六日，坐灭於兴福塔院。俨然如生，容貌益悦，七日而後迁於函。其自证之力可知矣。其月二十二日，道俗等奉全身於圭峰。二月十三日茶毗，初得舍利数十粒，明白润大。後门人泣而求诸煨中，必得而归，今悉敛而藏於石室。其无缘之慈可知矣。俗岁六十二，僧腊三十四。遗戒深明形质不可以久驻，而真灵永劫以长存，乃知化者无常，存者是我。死後举施虫犬，焚其骨而散之，勿墓勿塔，勿悲慕以乱禅观。每清明上山，必讲道七日而後去。其馀住持法行，皆有仪则，违者非我弟子。今皇帝再阐真宗，追谥定慧禅师青莲之塔，则塔不可以不建，石不可以不斫。且使其教自为一宗，而学者有所标仰也。门人达者甚众，皆明如来知见，而善说法要。或岩穴而息念，或都会而传教，或断臂以酬德，或白衣以沦迹，其馀一礼而悟道，终身而守护者，僧尼四众数千百人。得其氏族道行可传於後世者，纪於别传。休与大师於法为昆仲，於义为交友，於恩为善知识，於教为内外护，故得详而叙之，他人则不详，铭曰：
    如来知见，大事因缘。祖祖相承，灯灯相燃，分光并照，显说密传。摧邪破魔，证圣登贤。渐之者入，顿之者全。孰绍孰兴，圭峰在焉。甚大慈悲，不舍周旋。以引以翼，恐迷恐颠。直示心宗，傍罗义筌。广收远取，无弃无捐。金汤魔城，株杭情田。销竭芟伐，大道坦然。功高觉场，会盛法筵。不染而住，淤泥青莲。性无去来，运有推迁。顺世而叹，众生可怜。风号晓野，钟摧夜川。舍筏而去，溺者谁前。岩崖荆榛，阻绝危悬。轻锡而过，踣者谁肩。不有极慈，孰能後先。吾师何处，复建桥。船法指一灵，徒馀三千。负负法恩，永以乾乾。
    ○唐故左街僧录内供奉三教谈论引驾大德安国寺上座赐紫方袍大达法师元秘塔碑铭（并序）
    元秘塔者，大法师端甫灵骨之所归也。於戏！为丈夫者，在家则张仁义礼乐，辅天子以扶世导俗；出家则运慈悲定慧，佐如来以阐教利生。舍此无以为丈夫也。背此无以为达道也。和尚其出家之雄乎！天水赵氏，世为秦人。初母张夫人梦梵僧谓曰：“当生贵子。”即出囊中舍利使吞之。及诞，所梦僧白昼入其室，摩其顶曰：“必当大宏法教。”言讫而灭。既成人，高颡深目，大颐方口，长六尺五寸，其音如钟。夫将欲荷如来之菩提，凿生灵之耳目，固必有殊祥奇表欤！
    始十岁，依崇福寺道悟禅师为沙弥。十七正度为比邱，隶安国寺。具威仪於西明寺照律师。禀持犯於崇福寺升律师，传唯识大义於安国寺素法师，通涅大旨於福林寺法师。复梦梵僧以舍利满琉璃器使吞之，且曰：“三藏大教，尽贮汝腹矣。”自是经、律、论无敌於天下。囊括川注，逢原委会，滔滔莫能知其畔岸矣。夫将欲伐株杌於情田，雨甘露於法种者，固必有勇智宏辩欤！
    无何，谒文殊於清凉，众圣皆现，演大经於太原，倾都毕会。德宗皇帝闻其名徵之，一见大悦。常出入禁中，与儒道议论。赐紫方袍，岁时锡施，异於他等。复诏侍皇太子於东朝。顺宗皇帝深仰其风，亲之若昆弟，相与卧起，恩礼特隆。宪宗皇帝数幸其寺，待之若宾友，常承顾问，注纳偏厚。而和尚符彩超迈，词理响捷，迎合上旨，皆契真乘。虽造次应对，未尝不以阐扬为务。繇是天子益知佛为大圣人，其教有大不思议事。当是时，朝廷方削平区夏，缚吴斡蜀，潴蔡荡郓，而天子端拱无事。诏和尚率缁属迎真骨於灵山，开法场於秘殿，为人请福，亲奉香灯。既而刑不残，兵不黩，赤子无愁声，苍海无惊浪。盖参用真宗以毗大政之明效也。夫将欲显大不思议之道，辅大有为之君，固必有冥符元契欤！
    掌内殿法仪，录左街僧事，以В表净众者，凡一十年。讲《涅》《唯识》经论，位处当仁，传授宗主，以开诱道俗者，凡一百六十座。运三密於瑜伽，契无生於悉地，日持诸部十馀万遍。指净土为息肩之地，严金经为报法之恩，前後供施数十百万，悉以崇饰殿宇，穷极雕绘。而方丈匡床，静虑自得。贵臣盛族，皆所依慕，豪侠工贾，莫不瞻向。荐金宝以致诚，仰端严而礼足。日有千数，不可殚书。而和尚即众生以观佛，离四相以修善，心下如地，坦无邱陵，王公舆台，皆以诚接。议者以为成就常不轻行者，唯和尚而已。夫将欲驾横海之大航，拯迷途於彼岸者，固必有奇功妙道欤！
    以开成元年六月一日，西向右胁而灭。当暑而尊容若生，竟夕而异香犹郁。其年七月六日，迁於长乐之南原。遗命茶毗，得舍利三百馀粒。方炽而神光月皎，既烬而灵骨珠圆。赐谥大达，塔曰元秘。俗寿六十七，僧腊四十八。门弟子比邱、比邱尼约千馀辈。或讲论元言，或纪纲大寺，修禅秉律，分作人师，五十其徒，皆为达者。
    呜呼！和尚果出家之雄乎？不然，何至德殊祥如此其盛也。承袭弟子义均、自政、正言等，克荷先业，虔守遗风，大惧微猷有时堙没。而ト门使刘公，法缘最深，道契弥固，亦以为请，愿播清尘。休尝游其藩，备其事，随喜赞叹，盖无愧辞。铭曰：
    贤劫千佛，第四能仁。哀我生灵，出经破尘。教网高张，孰辩孰分。有大法师，如从亲闻。经律论藏，戒定慧学。深浅同源，先後相觉。异宗偏义，孰正孰驳。有大法师，为作霜雹。趣真则滞，涉伪则流。象狂猿轻，钩槛莫收。尼制刀断，尚生疮疣。有大法师，绝念而游。巨唐启运，大雄垂教。千载冥符，三乘迭耀。宠重恩顾，显阐赞导。有大法师，逢时感召。空门正辟，法宇方开。峥嵘栋梁，一旦而摧。水月镜像，无心去来。徒令後学，瞻仰徘徊。
    ○清凉国师碑铭
    宝月清凉，寂照法界。以沙门相，藏世间解。澄湛含虚，气清钟鼎。雪沃剡溪，霞横缑岭。真室寥，灵岳崔嵬，虚融天地。峻拔风雷，离微休命。实际庞鸿，奉若时政，革彼幽蒙，ぁ乎禹质，元圣孕灵。德云冉冉，凝眸幻形。谷响入耳，性不可为。青莲出水，深不可窥。才受尸罗，奉持止作。原始要终，克谐适莫。凤藻贵奇，遗演秘密。染翰风生，供盈二笔。欲造元关，咽金一象。逮竟将流，龙飞千扬。疏新五顶，光衔二京。跃出法界，功齐百城。万行芬披，华开古锦。启迪群，与甘露饮。燮赞金偈，怀生保义。圣主师资，聿兴遐裔。贝叶翻宣，译场独步。谭柄一挥，几回天顾。王庭阐法，倾河涌泉。属辞纵辩，元元元元。紫衲命衣，清凉国号。不有我师，孰知吾道。九州传命，然无尽灯。一人拜锡，统天下僧。帝网冲融，潜通万户。历天不周，同时显晤。卷舒自在，来往无踪。大士知见，允执厥中。西域供牙，梵伦遽至。奏启石验，嘉风益炽。敕俾图真，相即无相。海印大龙，蟠居方丈。哲人去矣，资何所参。即事之理，塔锁终南。
    ●卷七百四十四
    ☆萧ㄈ
    ㄈ，大中时为兖海节度使。
    ○请旌表郑神佐室女奏
    当道先差赴庆州行营阵殁押官郑神佐在室女，年二十四。先亡父未行营已前许嫁与右骁雄将官健李元庆，并未受财礼。阿郑知父神佐阵殁，遂与李元庆休亲。截发坏形，自往庆州北淮安镇收亡父遗骸，到兖州瑕邱县，与亡母合葬讫。便於茔内庐墓，手植松柏，誓不适人。伏以闾里之中，罕知礼教，女子之性，犹昧义方。阿郑痛结穷泉，哀深陟岵，投身砂碛，收父遗骸，远自边陲，得还闾里。感蓼莪以起恨，侍邱墓以誓心。此皆陛下孝理宏深，德风煦被，遂燮犷野之性，潜知礼义之方。求之古人，斯为烈女。臣ㄈ忝廉察，敢不上闻。伏望天恩宣下有司，特赐旌表。仍放本户两税，以彰至行。
    ○郑贞女赞
    政教隆平，男忠女贞。礼以自防，义不苟生。彤管有炜，兰闺振声。《关雎》合雅，始号文明。
    ☆李汉
    汉字南纪，擢进士第。文宗朝为屯田员外郎知制造，迁御史中丞吏部侍郎，出为汾州刺史，改州司马，徙绛州长史。大中时召拜宗正卿卒。
    ○仆射不当受中丞侍郎拜议
    左右仆射初上，受左右丞诸曹侍郎诸司四品及御史中丞已下拜。谨按开元礼及六典，并无此仪注，不知所起之由。或以为仆射师长百僚，此语亦无证据，惟有曹魏时贾诩让官表中一句语耳。且尚书令是正长，尚无受拜之文，故事与御史中丞、司隶校尉号三独坐。伏以朝廷比肩，同事圣主，南面受拜，臣下何安？纵有明文，尚须厘革。故礼记曰：君於士不答拜，北其臣则答之。况御史中丞殿中御史是供奉官，尤为不可仪制令虽有隔品之文，不知便是受拜否？及御史大夫亦曾受御史已下拜，今并不行，盖以礼数僭逼，非人臣所安。元和六年七月诏崔、段平仲与当时礼官王泾、韦公肃等同议其事，理甚精详，今请举而行之，庶为折衷。
    ○唐吏部侍郎昌黎先生讳愈文集序
    文者贯道之器也，不深於斯道，有至焉者不也。《易》繇爻象，《春秋》书事，《诗》咏歌，《书》《礼》剔其伪，皆深矣乎。秦汉以前，其气浑然，迨乎司马迁、相如、董生、扬雄、刘向之徒，尤所谓杰然者也。至後汉、曹、魏，气象萎茧，司马氏已来，规模荡尽。悉谓易已下为古文，剽掠僭窃为工耳。文与道蓁塞，固然莫知也。先生生於大历戊申。幼孤，随兄播迁韶岭。兄卒，鞠於嫂氏。辛勤来归。自知读书为文，日记数千百言。比壮，经书通念晓析，酷排释氏。诸名百子，皆搜擢抉无隐。汗澜卓踔，ち泫澄深，诡然而蛟龙翔，蔚然而虎凤跃，锵然而韶钧鸣，日光玉洁，周情孔思，千态万貌，卒泽於道德仁义，炳如也，洞视万古，愍恻当世，遂大拯颓风，教人自为。时人始而惊，中而笑且排，先生志益坚，其终人亦翕然，而随以定。呜呼！先生於文，摧陷廓清之功，比於武事，可谓雄伟不常者矣。长庆四年冬，先生殁。门人陇西李汉，辱知最厚且亲，遂收拾遗文，无所失坠。得赋四，古诗二百五，联句十，律诗一百七十三，杂著六十四，书、启、序八十六，哀辞、祭文三十八，碑、志七十六，笔砚鳄鱼文三，表、状四十七，总七百。并目录合为四十一卷。目为《昌黎先生集》，传於代。又有《注论语》十卷，传学者；《顺宗实录》五卷，列於史书，不在集中。先生讳愈，字退之。官至吏部侍郎。馀在国史本传。
    ☆李款
    款，文宗朝官侍御史，历仓部吏部左司员外郎。
    ○弹郑注奏
    注内通敕使，外连朝官。两地往来，卜射财货。昼伏夜动，干窃化权。人不敢言，道路以目。请付法司，推劾情款。
    ☆薛元赏
    元赏，太和时累迁司农卿京兆尹，出为武宁节度使，徙宁。会昌中进工部尚书，领诸道盐铁转运使。宣宗立，下除袁王傅，拜昭义节度使卒。
    ○东都神主议
    伏以建中时，公卿奏请修建东都太庙。当时之议，大旨有三。其一曰：必有其庙，备立其主，时飨之日，以他官摄行。二曰：建庙立主，存而不祭，皇舆时巡，则就飨焉。三曰：存其庙，瘗其主。臣等立其三议，参酌礼经，理宜存庙，不合置主。
    谨按《礼祭义》曰：“建国之神位，右社稷而左宗庙。”《礼记》云：“君子将营宫室，宗庙为先。”是知王者建邦设都，必先宗庙社稷。况周武受命，始都于丰，成王相宅，又卜于洛。祭岁於新邑，册周公于太室。故《书》曰：“戊辰王在新邑，祭岁，王入太室稞。”成王厥後复立于丰，虽成洛邑，未尝久处。逮于平王，始定东迁。则周之丰、镐，皆有宗庙明矣。
    又按曾子问庙有二主，夫子对以天无二日，土无二王。尝郊社，尊无二上，未知其为礼者。昔齐桓公作二主，夫子讥之，以为伪主。是知二主不可并设亦明矣。
    夫圣王建社以厚本，立庙以尊祖，所以京邑必有宗社。今国家定周、秦之两地，为东西之两宅，辟九衢而立宫阙，设百司而严拱卫。取法元象，号为京师。既严帝宅，难虚神位。若无宗庙，何谓皇都？然依人者神，在诚者祀。诚非外至，必由中出。理合亲敬，用交神明。位宜存於两都，庙可偕立；诚难专於二祭，主不并设。
    或以礼云七庙五庙无虚主，是谓不可无主。所以天子巡狩，亦有所尊尚，饰斋车，载迁主以行。今若修庙瘗主，则东都太庙，九室皆虚，既违於经，须徵其说。臣复探赜礼意，因得尽而论之。所云七庙五庙无虚主，是谓见飨之庙，不可虚也。今之两都，虽各有庙，飨献，斯皆亲奉於上京；神主几筵，不可虚陈於东庙。且《礼》云，“唯圣人为能飨帝，孝子为能飨亲。”昔汉韦元成议废郡国祀，亦曰立庙京师，躬亲承事。四海之内，各以其职来祭。人情礼意，如此较然。二室既不并居，二庙岂可偕。
    但所都之国，见飨之庙，既无虚室，则叶通经，议者又欲置主不飨，以俟巡幸。昔鲁作僖公之主，不於虞练之时，《春秋》书而讥之。合之主，作非其时，尚为所讥。今若置不合之主，不因时而作，违经越礼，莫甚於此。岂有九室合飨之主，而有置而不飨之文？
    两庙始创於周公，二主获讥於夫子。自古制作，皆范周孔；旧典犹在，足可明徵。臣所以言东都庙则合存，主不合置。今将修建庙宇，诚不亏於典礼。其见在太微宫中六主，请待东都建修太庙毕，具礼迎至於西夹室，而不飨。式彰陛下严祀之敬，以明圣朝尊祖之义。
    ☆李
    字子元，举太和二年贤良方正能直方极谏科。调河南府参军，历贺州刺史。
    ○乞旌刘ナ直言疏
    陛下御正殿，求直言，使人得自奋。臣才智懦劣，不能质今古是非，使陛下闻未闻之言，行未行之事。忽忽内思，愧羞神明，今ナ所对，敢空臆尽言，至皇上之成败，陛下所防闲，时政之安危，不私所料，又引《春秋》为据。汉魏以来，无与ナ比。有司以言涉讦忤不敢闻，自诏书下，万口籍籍，叹其诚鲠，至於垂泣。谓ナ指切左右，畏近臣衔怒，变兴非常，朝野惴息，诚恐忠良道穷，纲纪遂绝，季汉之乱，复兴於今。以陛下仁圣，近臣故无害忠良之谋；以宗庙威严，近臣故无速败亡之祸，指事取验，何惧直言！且陛下以直言召天下士，ナ以直言副陛下所问，虽讦必容，虽过当奖，寿於史策，千古光明。使万有一，ナ不幸死，天下必曰陛下阴杀谠直，结仇海内。忠义之士，皆惮诛夷，人心一摇，无以自解。况臣所对，不及ナ远甚，内怀愧耻，自谓贤良，奈人言何。乞回臣所授，以旌ナ直，臣逃苟且之惭，朝有公正之路，陛下免天下之疑。顾不美哉！
    ☆王钊
    钊，武宗朝官沼州刺史，检校刑部尚书兼左金吾卫大将军御史大夫，充左卫使，封太原郡王，除皇城留守。
    ○对字诂判
    〈甲书字诂所由计功不及日请科罪不伏诉云纸类不同〉
    人之从事，则有司存，率由旧章，乃无厥咎。甲以九流贱职，工写为务，理宜不愆于素，钦乃攸司。何得慢其所守，越我王度，挈瓶犹且不假，落简安得有乖。致使鱼鲁阙辨於当时，铅黄莫施於学校。罪自掇也，刑则何逃。然而纸类以难易论功，时日以短长命课。事无准定，或须加减，不伐有词，理从哀矜。待测浅深之量，方申大小之辜。
    ☆崔戎
    戎字可大，举明经。累擢谏议大夫，拜给事中，出为华州剌史，徙兖海沂密观察使。卒年五十五，赠礼部尚书。
    ○请勒停杂税奏
    准诏旨，制置剑南西川两税，旧纳见钱，今令一半纳见钱一半纳当土所在杂物，仍于时估之外，每贯加饶三五百文，依元估充送省及留州留使支用者。今臣与郭钊商量，当道两税，并纳见钱，军中支用将士官吏俸，依赐并以见钱给付。今若一半折纳，则将士请受，折损较多。今请两税钱数内，三分二分纳见钱，一分纳疋段及杂物，准诏每贯加饶五百文，计优饶百姓一十三万四千二百四十二贯文。成都府及诸县并邙、雅、黎等州蛮寇所经处，赋税三分蠲放一分，其不经贼处，亦量减放，共计减放一万七千六百二十贯文。伏缘两税先徵见钱，今三分已一分折纳杂物，计优饶百姓一十三万馀贯文。西川税科，旧有青苗如茄子、姜芋之类，每亩或至七八百文，徵敛不时，烦扰颇甚。今令并省税名目，一切勒停，尽依诸处为两限，有青苗约立等第，颁给户帖。两税之外，馀名一切勒停。今臣与郭钊商量，得报称已是徵夏税之时，改法未得，先已奏请以今年已後，每年冬于本色苗本额税中，并减一半讫，计减放四万二千五百四十四贯文。臣奉使日，伏蒙处置如前。
    ☆柳
    字德辉，右散骑常侍冕子。宝历初进士。开成初官库部员外郎知制诰，以本官充翰林学士，拜中书舍人。会昌时转礼部侍郎，贬信州司马，终郴州剌史。
    ○郊庙告祭请准开元元和敕例差官奏
    准开元二十三年敕，宗庙大祠，宜差左右丞相、嗣王、特进少保少傅、尚书、宾客、御史大夫。又二十五年敕，太庙五享，差丞相、师傅、尚书、嗣郡王通摄，馀司不在差限。又元和四年敕，太庙告祭，摄官太尉以宰相充，其摄司空、司徒以仆射、尚书、师傅充，馀司不在差限。比来吏部因循，不守前後敕文，用人稍轻。请自今年冬季，勒吏部准开元、元和敕例差官。
    ○请续修图谱奏
    今月十二日面奉进止，以臣先祖所撰《皇宗永泰新谱》，事颇精详。令臣自德宗皇帝陛下御极已来，依旧式修续。伏请宣付宰臣。
    ☆卢求
    求，范阳人，宝历初进士，应诸府辟召，位终郡守。
    ○成都记序
    蜀国自秦始通，秦遗蜀王五美女，蜀亦遣五丁迎之。到梓潼，见一大蛇入山穴中，一人览其尾不能得，五人相助。大呼拽之，山遂崩。五丁及秦女皆死。惠王遂遣张仪、司马错从石牛道灭蜀。因封公子通国为蜀侯，以陈壮为相，置巴蜀郡。迁秦人万家实之，民始能秦言。以蜀令张若为太守。前时蜀王开明尚纳美女为妃，盖武都山之精也。及死，葬于城西北。遣五丁担其本山之土以为冢，今有二名尚在，古老言五丁担云。陈壮既为秦公子相数年，遂谋反，杀秦公子。秦伐蜀，诛壮，封子恽为蜀侯。恽後母诬恽有罪，赐剑自杀。蜀人以其冤，因为立祠。又封子绾为蜀侯，後复疑绾反诛死。自此但置守而已。
    後以李冰为蜀守。冰始凿三江，引水以行舟楫。岷山多梓柏大竹，坐致材木。又溉水开稻田，于是沃野千里，号为陆海。置绵、洛二水，用便溉灌。作石犀五，以压毒蛟，命曰犀牛里。後更为耕牛二。又作三石人立水中。冰非常人也，与江神约曰：“水竭不至足，盛不没肩。”大凿岩崖，通沫水道。江之龙大怒，冰乃持刀入水与龙斗，龙死，遂无水害。迄今蒙利。蜀人称郫繁为膏腴，绵洛为浸沃。昭襄王时，又曰白虎为患，意廪君之魂也。历四郡，伤千二百人，王乃募能杀之者，邑万家，金帛称是。巴夷朐忍廖中药何谢作白竹弩於高楼，瞰而射之死。王嫌其夷人，乃刻石复田，顷田不徂，十妻不算，伤人不论，杀人不死。与之盟曰：“秦人犯夷，输黄龙一双，夷人犯秦，偿清酒一钟。”其人安之，遂号曰武夷。
    其族又有濮クク，尤武勇。居渝水，夹水以居。为汉高祖前锋，陷阵善舞。巴与蜀代为仇雠，蜀尝封弟葭萌於汉中，号苴侯，命其邑曰葭萌。至汉高祖六年，始分置广汉郡。高後城道，开青衣。文帝末，以庐江文翁为郡守。穿湔江口，溉田千七百顷。立文学，选吏子弟皆就学。令俊之士张叔等十八人，东诣博士受七经，还以教授。於是岷络之地，学比齐、鲁。孝景帝嘉叹，遣天下郡国皆立文学，自文翁始也。文翁明天文灾异，後以博士徵，至侍中扬州剌史。孝武帝置四郡都尉，俾立十八郭，於是郡县多城观矣。又分置益州，是为南益州。宣帝地节三年，穿临邛蒲江盐井二十，置盐铁官。自汉兴至哀、平，牧守仁贤，宣德立教，英伟命代之士，其出如林，玺书束帛，交驰於梁益之地矣，虽鲁之洙泗，齐之稷下，未足多也。且汉徵八士，蜀预其四，高帝分蜀郡北鄙置广汉，武宗分南鄙为犍为，遂有三蜀之号。王莽改郡守为帅正，以蜀郡为导江。公孙述为帅正，治临邛。述僭号，後汉光武帝灭述，还为蜀郡。顺帝即位，复为益州，郡名依旧，州治大城，郡治小城。灵帝末，以刘焉为牧，及卒，子璋为嗣。建安十九年，璋迎汉左将军刘备至，遂灭璋，称帝继汉，号先主，治成都。魏末，司马昭平蜀，复为益州。
    晋受魏禅，以州领郡。武帝末，以成都为国，封子颖为王。其後ク人李雄僭称王，晋穆帝永和初，遣桓温击灭之，复为蜀郡。谯纵反，安帝命朱龄石讨平之。至梁分益州，更置南北二益州，以武陵王纪为剌史。纪僭帝号，领兵东下，为湘王所杀。後魏废帝前二年，尉迟迥定益州，置总管。後迥举义旗不受代，为隋王坚所戮。隋开皇元年，废总管，置行台，以蜀王修为西南道行台尚书令。三年，复为总管。大业元年，废总管为州，又改州为郡。
    圣唐武德元年，复为总管。三年，置行台，改为益州，以太尉秦王为益州道行台总管，又改为宋大都督府。天後析益州，置彭、蜀、汉二州。开元二年，始以齐景胄为剑南节度营田兼姚等州处置兵马使，自此始有节度使也。八年，以李为使，去兵马使，章仇兼琼兼山南西道采访使。其後或兼或否，亦无定制。上元二年，始分为东西川。广德二年，复合为一。大历二年，又分为两川，至今不改。天宝三载，复为大都督府。十四载，元宗皇帝巡幸，车驾留五月。至德二年，改为成都府，置尹，比东西二京，号南都。後复停。
    大凡今之推名镇为天下第一者，曰扬、益。以扬为首，盖声势也。人物繁盛，悉皆土著，江山之秀，罗锦之丽，管弦歌舞之多，伎巧百工之富。其人勇且让，其地腴以善，熟较其要妙，扬不足以侔其半。况赤府畿县，与秦洛并，故非上将贤相，殊勋重德，望实为人所归伏者，则不得居此。况控带蛮落，厄戎限羌，非文武宽猛，包罗法度之君子，则不能得中庸。以是圣庭慎择，尤难其任。使号有三，曰节度、观察、安抚。先时南蛮六部，不相臣服。天子每有恩赏，各颁一诏，呼六诏。开元末，节度使王昱受贿，上奏合六为一。乃封大酋帅越国公蒙归义为云南王，始独称南诏。至杨国忠遥领蜀郡太守兼采访使，遂扰边阃，希立功伐，乃有泸南不利之变。贞元中，韦令公皋为节帅，招复云南，背蕃归汉。十一月八日，置使安抚，兼统押西山八国近界羌蛮等使，是为三使。韦令公本以奇勋秉旄钺，思立边效，又在镇且岁久，南诏为其用，拓地甚远。公既卒，刘辟继公後，以兵守险，为不顺，诛死，家籍没。後京兆公为节帅，酷易军政，殊不以封域为念，戍卒罔代，边蛮积忿。至太和三年十二月，蒙巅遂以兵剽掠至城下，杜公填门不敢与争。会监军使矫诏宣谕，蛮人遂退。工巧散失，良民歼殄，其耗半矣。列政补完，尚不克称。大中六年四月，诏以丞相太原公有驱制羌戎之成绩，由宁节度拜司徒同平章事镇蜀。蜀为奥壤，领州十四，县七十一，户百万，兵士五万，外疆接两蕃。人性劲勇，易化以道，难诬以智。公至，以俭约帅之，以谨廉不伐临之，以刑赏法制平治之。人欢且舞，旦夕咏公之德矣。
    先是西蜀图经甚备，朝野之士多寄声写录，主兹务者，不胜其烦，遂尽削而潜焚之。长吏至，即据显者集为一轴以献，繇是百不书一。大中八年，户曹参军蔺宏宗甚好学，且目睹司徒相国之异绩，愿付以传于示後。然不以文自任，翦截疏长，芜言不略。相国乃属于小子，令刊益之。且曰：“不以淹徐疾速，归於流布，以为不朽之事。”求受命震怖，又不欲以图经为目，乃搜访编简，目为《成都记》五卷，经与图之附益。愿终宏宗之职，庶以此为助也。大中九年八月五日叙。
    ☆殷侔
    侔，太和中官魏州书佐。
    ○窦建德碑
    □雷方屯，龙战伊始，有天命焉，有豪杰焉，不得受命，而命归圣人。於是元黄之祸成，霸图之业废矣。隋大业末，主昏时乱，四海之内，兵革咸起。夏王建德，以耕崛兴，河北山东，皆所奄有。筑宫金城，立国布号，岳峙虎踞，赫赫乎当时之雄也。是时李密在黎阳，世充据东都，萧铣、王楚、薛举擅秦，然视其创割之迹，观其模略之大，皆未有及建德者也。唯夏氏为国，知义而尚仁，贵忠而爱贤，无暴虐及民，无淫凶於已，故兵所加而胜，令所到而服。与夫世充、铣、密等，甚不同矣。行军有律，而身兼勇武；听谏有道，而人无拒拂。斯盖豪杰所以勃兴，而定霸一朝，拓疆千里者哉。或以建德方项羽之在前世，窃谓不然。羽暴而嗜杀，建德宽容御众，得其归附，语不可同日。迹其英分雄分，指盼备显，庶几孙长沙流亚乎。唯天有所勿属，唯命有所独归，故使失计於救邻，致败於临敌。云散雨覆，亡也忽然。嗟夫！此亦莫之为而为者欤。向令运未有统，时仍割分，则太宗龙行乎中原，建德虎视於河北，相持相支，胜负岂须臾辨哉。自建德亡，距今已久远，山东、河北之人，或尚谈其事，且为之祀。知其名不可灭，而及人者存也。圣唐太和三年，魏州书佐殷侔过其庙下，见父老群祭，骏奔有仪，夏王之称，犹绍於昔。感豪杰之兴奋，吊经营之勿终，始知天命之莫干，惜霸略之旋陨。激於其文，遂碑。
    ☆周太元
    太元，太和时人。
    ○弹义成军节度使李听疏
    臣闻赏罚不明，无以示天下；是非一贯，无能建大中。臣窃见义成军节度使李听，位极宠荣，心无报效。朝廷资其承籍，委以统戎，俾代宪诚，付之雄镇。总三万貔貅之众，兼两藩节制之权。冀其俯安危疑，上副恩遇。况陛下授以神算，假以天威，入魏之期，克日先定。而李听拥旄观望，按甲迁延，荧惑人事，逗挠军政。遂使宪诚陷於屠戮，乱众肆其奸凶。由是六郡无依，全师丧败。委贝州而不守，烧劫无遗；望栈口而疾驰，狼狈就道。自图苟免，不惮包羞，蔑弃朝章，有同儿戏。魏州之乱，职听之由，论其负恩，万死犹幸。伏以封常清河南失律，斩於关门；高霞寓唐邓破伤，投诸遐裔。浑镐节制易定，苦战而兵力不支；袁滋逗留西川，欲进而凶渠尚在。或亲当矢石，或躬履艰危，势屈贼锋，竟申朝典，未当贷法，必振皇威。今李听罪恶流闻，中外愤惋，比之常清等辈，万万过之。若陛下犹视含宏，不置极法，臣等恐宪章坠地，天下寒心。伏望付之法司，以正刑典。
    ☆陈齐之
    齐之，太和时人。
    ○故右内率府兵曹郑君墓志铭
    昔郑桓公为王卿士，始受郑於周，因封命氏。汉魏以降，其族滋大。有唐以来，（阙一字）华（阙一字）轨君其裔也。曾王父，河南少尹。王父溥，尚书右部郎中，历青、邢、相、卫（阙一字）幽、怀七州刺史，入为左庶子。皇考华，驾部郎中吉州剌史，仕济其美，时与其能。君即吉州之少子也。隐不违世，显而成晦，於所与以义，於取入以（阙一字）以（阙一字）游江湖而无所为累也。君讳准，字（阙一字）道。其先荥阳人。有宪也之贫，（阙三字）之贵。人之於此，皆不堪其忧；君之於此，未尝滑其（阙四字）为知命也。太和四年正月二日，遘疾终于苏州华亭县白砂乡徐浦场之官舍，享年六十有三。有子五人。嗣曰宗儒，次曰宗韫，次曰宗庆，次曰宗逊。皆衔恤茹哀，克奉先训。又一子奉释氏教，端壳清净，修无生忍，名曰宏直。嗟乎！伯仲叔季，於执丧之礼，皆得顺变。即以其年秋八月廿五日，权葬于义兴县洞庭乡震泽里下朱村原，从宜也。有女三人，皆在冲幼。五子以余有往年之旧，请余於文。铭曰：
    其生也天，其死也天。死生皆天兮，何适非然。呜呼！苟不达於此，哀何胜焉。
    ●卷七百四十五
    ☆舒元褒
    元褒，宰相元舆之弟。登进士，又擢贤良方正。终司封员外郎。
    ○论温造疏
    国朝故事，供奉官街中除宰相外，无所回避。温造蔑朝廷典礼，凌陛下侍臣，恣行胸臆，曾无畏忌。凡事有小而关分理者，不可失也。分理一失，乱由之生。遗补官秩虽卑，陛下侍臣也。中丞虽高，法吏也。侍臣见凌，是不广敬，法吏坏法，何以持绳？前时中书舍人李虞仲与造相逢，造乃曳去引马；知制诰崔咸与造相逢，造又捉其从人。当时缘不上闻，所以暴犯益甚。臣闻元和、长庆中，中丞行李不过半坊，今乃远至两坊，谓之笼街喝道。但以崇高自大，不思僭拟之嫌。若不纠绳，实亏彝典。
    ○对贤良方正直言极谏策
    问。皇帝曰：朕恭守宪祖中兴之运，穆宗绍宁之业，寅畏兢翼，亦免荒坠。诸侯忠上而奉职，卿士循法而恪官。四夷内向，兆人休息。至於属统垂文，程示後代。终有致人之意，未有理人之术。古人云：希颜之徒，亦颜之流也。又曰：舜何人也，予何人也。予窃不让，欲追踪乎三代，俯视乎二汉。陶今俗于至道，跻兆人于泰和。子大夫皆蕴器应荐，愤愤悱悱，思所以奋者，於日久矣。当竭其虑，开予郁滞。夫礼乐刑政，理之具也。礼乐非谓威仪升降，铿锵拊击也。将务乎阜天时，节地利，和神人，齐风俗也。刑政非谓科条章令，繁文申约也。将务乎愧心格耻，设防消微也。必有其论，何方致之？四人混处，迁於异（一作费）物。历代已降，皆所共患。士本於儒，而有诡道之行；农尚笃固，而多损本之心。工缮用物，而作雕磨之器；商通有无，而赍难得之货。思矫其弊，必有其术。汉高之基称萧、曹，孝宣之兴称丙、魏，朕观其书，灿焉尽在。我国家之盛，其纪年则曰贞观、开元，其辅相则曰房、杜、姚、宋。朕观其书，则拔群绝类者，不能相远。然两朝之盛，四子之能，不可诬也。将与元化合德，谟谋而无际欤！为史官词志，不能久於其事（诏令作其事业）欤！口食至多，而垦辟者惰；供亿至众，而财官是空。官无阙员，而家食者告困；德泽仍臻，而鳏弱者未瞻。必有其旨，何以辨之？无泛无略，无游说，无隐情，以副虚求，朕将亲览。
    对。臣久讶今之天道运行，地力负载，生生滋息，皆与尧舜禹汤之时不异。及言其理乱安危，则邈然数千里而远。臣因静索其源，盖由时君之所致也。在禹以夏王，桀以夏亡，在汤以殷王，纣以殷亡，是古今有异耶？直人事而已矣。臣尝病之，愿抱血诚，而写置於天子之前。天路甚高，无由上达，所以卒岁於悒，如抱沈痼。天意似知臣有移时之术，而能恳恳不已，幸使臣不为霜露所薄，而无犬马之疾，得遭遇陛下嗣位之日，首以直言极谏，徵夫贤良方正之士，而虚心以问之。此乃五帝三王之所难行，而一朝陛下尽能行之，所谓天地交泰之时也。臣不敢惧避，愿就汤镬之诛，愿尽吐成败利害之根，愿解天下元元倒悬之急也。亦不枝蔓藻饰以为言，上缘圣问，下切人情，度陛下必能行之者而後言之。伏惟陛下察其忠而谅其直，实天下幸甚！谨昧死上言。
    制策曰：“古人云：希颜之徒，亦颜之流。又曰：舜何人也，予何人也。予窃不让，愿追踪乎三代，俯视乎二汉。陶今俗於至道，跻兆人於泰和。子大夫皆蕴器膺荐，愤愤悱悱，思所以奋者，於日久矣。当极其虑，开予郁滞”者。陛下首问及此，有以见圣人思虑之深也。臣闻扬雄有希贤之言，颜渊有慕圣之语，皆谓生虽异代，但行其道，即其人也。今陛下蕴上圣之姿，执大宝以御乎大夫，寒暄发於咳唾，生死系於喜怒，其力与天地争大，其财与泉源不穷。臣窃谓以此之力，提五岳而塞乎四海也。今赐策曰：“予窃不让，欲追踪乎三代，俯视乎二汉。”此乃陛下谦光之至也。微臣敢不拜舞称贺，条列而言乎？臣闻三代之理，以义化天下，其犹天地之无不覆载，日月之无不照临。虽负至圣之姿，常若不足，在求贤以辅，张谏以规，忧天下之忧，乐天下之乐，未尝枉一物而私其功也。三代以後，亦求其所理之门，何者足以立功而亲人。此道苟夫，在未尝有思天下之苦。既不知其苦，必轻用其人。所谓轻用者，非谓日杀不辜，盖以天下之力既困，而上之用无节。上之用无节，则有转死沟壑之患，生於无节，足以为生人之刀锯也。又有甚於此者，则爵禄遍於舆台，威福生於左右，刑罚不中，法令不行，天下昏乱，犹不知觉，自以为万代之安。此以求理，何异缘木而求鱼哉！今陛下欲追踪乎三代，则莫若用三代之理。何者？伏望陛下以其德理天下，则思求贤以广其覆载；以贞明并日月，则思纳谏以助其照临。察逆耳之言，则知其为端士而进用之；闻悦心之语，则辨其为邪谄而斥远之。御一膳思天下之饥，披一裘思天下之冻。览国史思祖宗创业之艰难，睹贡赋思黎氓耕织之勤苦。居宫殿思采伐之勤劳，视嫔嫱思离旷之怨恨。声色游宴，悟伐性之言。驰骋畋猎，念垂堂之戒。戢六军无令恃宠，抑近习无纵威权。无使有求恩之名，无使有得幸之号。无使内干外政，无使中夺外权。无垂饰喜之赏，无行迁怒之罚。无求悦耳之华，无好荡心之巧。此乃三代明王理天下之术也。陛下诚能慕之，则宜法而行之。行之不已，自然远超於三代矣，况俯视二汉乎？此则“陶今俗於至道，跻兆人於泰和，”又岂劳圣虑哉！
    制策曰：“夫礼乐刑政，理之具也。礼乐非谓威仪升降，铿锵拊击也。将务乎阜天时，节地利，和神人，齐风俗也。刑政非谓科条章令，繁文申约也。将务乎愧心格耻，设防销微也。必有其论，何方致之”者。臣闻礼乐刑政，理天下之本也。三代之理，未始不先於礼。礼明，则君臣父子长幼尊卑识其分，而人伦之序正矣。人伦之序正，则和顺孝慈之庆感於上，所以阜天时也。贵贱之位别於内，则奢侈耗蠹之弊息於外，此所以节地利也。自然上下交泰，而天下之心悦，天下之心悦，因可以达於乐，乐达，则神人自然和矣。神人和，则风俗自然齐矣。仲尼曰：“安上理人，莫善於礼。移风易俗，莫善於乐。”此之谓乎！固非谓夫威仪升降，铿锵拊击也。伏惟陛下举三代礼乐而行之，而不以形声之为贵，则可以阜天时而节地利，和神人而齐风俗。
    刑政者，国家之大典。臣闻贞观之理，刑政甚明。夫刑者期於无刑，政者期於无政。盖以一人而齐天下，能用之者则理，不能用之者则乱。刑设而不犯，画一之谓也。政立而不易，必行之理也。然後能去奸宄，惩暴乱，而养育黎人也。然其患在於任情好恶，无近雷同，虽尧、舜不可为理也。况今人人自为强御，欲其愧心格耻，设防销微，无由得也。何以言之？今军伍之人，陛下之人也。府县之人，亦陛下之人也。既皆陛下之人，则刑政所宜共守。今有惰游无赖之人，不修本业，输货榷酤，苟求微利，一入北军，张影附势，凭托附籍，恣行凶顽。执宪与尹京者，持陛下刑政以绳其罪，主者则云：“彼越局而挫我也”，遂夸其威权以固护之。持刑政者无由而禁，徒有城狐社鼠之叹耳。此陛下刑政不行於毂下，况其远者乎？其外则守土之臣，或多自开户牖，征徭役税，不本制条，刑罪重轻，率於胸臆，此陛下刑政不行於内地，况其远者乎？伏惟陛下明於用刑，则可与期於无刑矣，岂止於愧心格耻乎。率力为政，则可与期於无政矣，岂止於设防销微乎。伏惟陛下徵贞观刑政而行之，则天下之人有耻且格矣。
</div>
    <div class="pagination">
<a href="全唐文_page441.html">上一页</a><span>...</span><a href="全唐文_page437.html">437</a><a href="全唐文_page438.html">438</a><a href="全唐文_page439.html">439</a><a href="全唐文_page440.html">440</a><a href="全唐文_page441.html">441</a><span class="current-page">442</span><a href="全唐文_page443.html">443</a><a href="全唐文_page444.html">444</a><a href="全唐文_page445.html">445</a><a href="全唐文_page446.html">446</a><a href="全唐文_page447.html">447</a><span>...</span><a href="全唐文_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
