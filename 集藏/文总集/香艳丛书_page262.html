<!DOCTYPE html>
<html>
<head>
    <meta charset="UTF-8">
    <title>香艳丛书 - 第 262 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 262 页/共 467 页</h1>
    <div class="content">　　青山名士老，红粉美人销。纵得做菱花明镜好，不见昔日丰姿绝世妖。 
　　［尾声］空来画里真真叫，安能够破镜重圆宿愿消。好把这相思丢去了。 
　　丁亥秋间，西脊山人客春申浦上，过访余淞隐庐。酒罢茶余，剧谈往事，余援笔记其崖略如此。伤美人之已化，悲名士之云亡。黄土青山，千古抱痛，不禁使余帐触旧怀，泪为之涔涔堕也。 


淞滨琐话（二）　清　长洲王韬仲弢甫　着 
　　淞滨琐话七 
　　谈艳（上） 
　　沪上为繁华渊薮。城外环马场一带，杰阁层楼，连甍接栋，莫不春藏杨柳之家，人闭枇杷之院。每至夕照将沉，晚妆甫罢，车流水，马游龙，以遨游乎申园西园之间。逮乎灯火星繁，笙歌雷沸，酒肴浓于雾沛，麝兰溢而香霏。当斯时也，其乐何极。于中绮罗结队，粉黛成云，莫不尽态极妍，逞娇斗媚，皆自以为姿堪绝世，笑可倾城。盖偻指计之，其拔艳帜而饮芳名者，固不知其凡几矣。昨诣芙蓉城中，得规戊子夏季花榜，仅列十有六人。恐其挂一漏万，所遗者多矣。岂沧海之明珠，未入于珊瑚之铁网欤？ 
　　余自道光末季，以迄于今，身历花丛凡四十年，其间岂无盛衰之感？而以今证昔，觉欢场之非故，花样之重新，殊令人望古遥集，慨想低徊而不能置焉。顾曲无人，红牙绝响；知音谁是，蓝本已亡。嗟乎，此曲已成广陵散矣。至于人材之升降，似可勿计。美人同于名士，必代有英绝领袖之者。前如褚氏、花氏，今如马氏、张氏、吴氏、王氏，遴才选质，代擅艳名。 
　　余于褚金福、褚桂福犹及见之。已卯自粤归来，尚得见花春林、孙文玉。招之侑觞，屈为席纠。文玉尤旖旎温存，色艺双绝。不意数年间，文玉则玉碎香消，春林虽适人，闻为大妇所不容，仍堕风尘，亦足悲己。 
　　王氏四香，皆后起之秀，次者尤无双。一曰兰香，已有所属。一日菊香，姿态明秀，丰韵娉婷，月靥藏娇，星眸流媚。有六如后人者颇眷之，终成啮臂之盟，意欲贮之金屋，未果也。然每赴绮筵，必携与俱。一日不见，驰召者相属于道。菊香亦愿侍巾栉，早经心许。凌水芙蕖，当出淤泥而不染也。一曰逸香，粉输其白，雪逊其妍，玉骨冰肌，丰神俊逸。有某太史一见怜之，曰：“观其一笑百媚，真可惑阳城，迷下蔡矣。不知将来谁家郎得消受也。”由是名誉鹊起。枇杷巷底，宾从如云。作绮游者，辄以不得见逸香为憾事。一曰琴香，姊妹花中，独秀一枝，戛然自异。其容较之逸香，在尹邢嫱旦之间，然酬应弗逮也。惟琴心善变，香韵犹饶。留情话于琴南，对清芬于香北，为足供雅人赏识耳。 
　　吴新卿以当湖之风月，隶沪渎之烟花，色艺推此中翘楚。二分春色，已属东风；一棹秋波，遂离南蒲。自新卿去后，继起而张艳帜者，二人。一曰兰卿，玉颊清矑，纤躯细骨，小蛮腰瘦，樊素脂香。华岳生尝邀之观剧，其时年仅十三四也。含情蓄意，别具灵心，评足品头，别饶妙解。曾有座客索其佳处所在，余以一字评之曰：“清”。一曰佩香，妩媚生怜，窈窕善冶，娟然而静，嫣然无言。余虽于新卿家素所往来，然但识兰卿，而犹未知有佩香也。一夕雾里看花客在座，飞红笺召之。姗姗而来，容光离合，一座皆胎。余以一字评之曰：“秀”。赠以一诗云：“雾里看花分外明，吴娘容貌可倾城。洛妃解佩欣初遇，韩椽留香感夙情。玉骨自怜梅并瘦，冰心好与月同盟。年来懒向花丛顾，今日低头总为卿。”雾里看花客旧有所眷，曰蕴香楼主王玉雯，已从人去；玉玲珑馆主林韵梅，近时踪迹稍疏。故于佩香颇昵云。 
　　昔有自吴门来者，曰李佩玉，曾附庸于吴新卿家。雾里看花客亦尝征之侍酒，态度靡曼，举止娴雅。其容仿佛新卿。琵琶一曲，响可遏云，其艺尤不可及。顾以门前冷落，遽尔一棹天涯。今春忽遇之于申园，则容貌较肥，真觉出落得精神，别样的风流。玉润花嫣，别饶情思。惜未询其所住香巢也。 
　　马氏自失去双珠，芳声顿减。其藉以支持半壁者，则巧珠也。长短适中，纤浓合度。惟鼻准微高，殊损其媚。至于肌肤之白腻，亦不逊于堆雪凝脂也。其妹曰云飞，亦工酬应。 
　　张氏巨擘，旧推书玉，早已自立门户，后得所归。继之者曰书昭、书金。书金年止十五六，后起之秀，尤为矫然特出，以雅丽称于时。性爱文人，喜亲书史，时以疑字问客，一过辄不忘。其容媚而不桃，静而不滞，端庄流利，兼而有之。其尤足动人处，在临去秋波一转耳。书昭年齿稍长，虽弗逮其妹，而一段风情，亦足以消魂而荡魄。 
　　花氏自多福、桂福外，则有十全、宝龄，尚未脱籍。十全如袁宝儿，颇有憨态，齿牙伶俐，善与客谈。客虽剧狎之，亦无忤色。宝龄圆姿斗丽，丰颊扬芬，皓齿明眸，自饶丰采。与余相逢于席上，几不下十余次，余屡询其香名。宝龄笑谓其客曰：“是可称眼中有妓心中无妓者矣，诚道学中人也。”余之老而善忘，亦复自笑。敬亭仙吏，尝誉其美于罗浮逋客前，招之宴于陈家小阁中，极为倾倒。 
　　顾余最为惋惜者，莫如湘云。湘云年甫破瓜，容堪媲玉。纤腰一搦，媚眼双波。细骨轻躯，真可践尘无迹。晚霞生极所眷爱，尝狎抱之，举其体悬空而起，几可作掌中舞，凌风仙去。患咯血疾，不肯延医服药。曰：“此余命也。愿以干净身，还大罗天上。”没后置柩于荒郊，晚霞生思欲买地葬之，未果也。仓山旧主诸诗人，多有诗词吊之。余尝谓湘云当瘗于申园左侧，树碣其旁曰“名妓花湘云之墓”。四围环植梅花三百树，使诸美人驱车而过者，徘徊凭吊，想见其风流。鸣呼！深深葬玉，郁郁埋香，黄土青山，谁能免者。湘云临没之言，大彻大悟。世间一切美人薄命者，皆当作如是想。 
　　李氏姊妹花，有湘舲、云舲者。初自吴门来，以艳色称于一时。始至，犹未著名，居于会香里。赁室一椽，藉延宾客，然所谓佳客者弗至也。湘舲颀身玉立，丰韵自饶，粲齿生嫣，明眸善睐，一里中无出其右者。矫然如天半朱霞，云中白鹤。旋有赏识之者，曰：“此一朵能行白牡丹也，奈何屈居此中哉！”遂令徙居肇富里，得入章台队中。一登龙门，声价十倍。湘舲故有夫，至是啖以佛饼四百枚，遂与离异。余固未识湘舲，淞滨水云客绳其美，偕往访之，果信。茶磨山人见之于绮席，以为胜于姚蓉初，则吾弗信也。自此辄一招之。适有贵人自远方至，款之于园亭，诸美人翩然群集。贵人于众中睹之，目注而神凝。余笑谓之曰：“君其意有所属乎？愿以让君。”湘舲亦善伺贵人意旨，曲意奉承，所以媚之者无弗至。啮臂盟成，欢爱臻至。诸姊妹俱啧啧叹羡曰：“湘舲有福哉！”顾自贵人游西泠回，而湘舲病作矣，盖怀珠遽陨也。自冬徂春，缠绵床蓐，兰摧玉折，促其芳龄。自来红颜薄命如湘舲者，其尤哉！其尤哉！云舲貌虽弗逮其姊，而憨态娇姿，自足动人怜惜。贵人因眷湘舲，遂及云舲。湘舲亦愿进妹以续欢。云舲年甫及笄，尚未破瓜。贵人遂为之梳拢，虽未知情趣，然见金夫不有躬，固此中常态也。每至酒阑宵永，犹陪侍弗去。贵人以为情深，益赏识之。及去，前后缠头费七百圆。仅作二夕淹留也。 
　　别有宝树胡同谢家者，于勾栏中另开生面，别树一帜。以烹饪之精美，屋宇之华敞，陈设之美丽胜。一时名流巨贾、高官贯阀，趋之者如鹜。群以为韦陟厨中，护世城边，不是过也。一曰谢兰香，体态苗条，言词蕴藉。一曰谢月韵，丰硕修整，玉润珠圆。一日谢秀英，素面呈妍，不假妆饰，工唱昆曲。虽并皆中人姿，而颇自矜贵，位置自高。诸呼侑觞者，又率皆富贵中人，不琐琐计较钱帛。姊妹行中，亦并意存攀附。推求其故，为房老之谢玉珍，固拥有厚资者也。呜呼！即作秦楼楚头生涯，亦必乞灵于阿堵，以增其气势。天下事不益从可知哉！ 
　　此外有桂馨里之陆氏，固屡经高昌寒食生为之提唱者也。素云虽已退为房老，然能舞双剑，颇具侠气。二爱仙人尝书楹联赠之云：“却嫌脂粉污颜色，闲与仙人扫落花。”所蓄雏姬，本有数人，如小红、小青、黛云、斐卿，皆群中杰出者。今死者紫玉成烟，白花飞蝶；去者莺迁空谷，燕觅雕梁。尚存大者一，幼者三。一曰小宝，肌肤白哲，体态丰腴。待客以诚，不知人世有机械诈伪事，不坠北里积习。一日黛玉，一曰梦蕖，一日诵琴，年仅十龄许。皆所谓人与琵琶一样长者也。 
　　嗟乎，卅年梦醒，弥深瘗玉之悲；十里花明，尽是销金之窟。聊宣一指之偈，以当九迷之诗。 

　　谈艳（中） 
　　沪上为烟花渊薮。隶籍章台中者，皆非一处之人。以苏帮为上。糜台土艳，芜草皆香，茂苑春浓，名花有种。土著则亦能效吴语，学吴歈。歇浦水温，自饶丰韵，泖峰山秀，妙擅风流。皆窃附于苏，如大国之有附庸焉。其次则为扬帮。邗上繁华，二分月色；竹西歌吹，十里花光，固夙昔著名焉。其来自金陵者，亦附于其间，不独树一帜也。然细腰纤趾，举体若仙；花貌雪肤，尽人如玉。名更出扬帮上。至江北则下于金陵一等矣。又其次曰宁帮。罗四明之奇芬，采十洲之新艳，亦于此中别创一格。湖州一帮，以妆束胜，今则不复着闻。又其次曰湖北帮。神女解佩，来自汉皋；洛妃赠枕，渡从江浒。其有巴蜀之秀，路远而稀至；豫章之英，境接而独多，所谓江西帮者。不独以色着，兼以艺称。能唱大小曲，擅长各剧。人家有喜庆事，亦招之往。锣鼓喧天，笙箫聒耳，于侑觞中，别开生面焉。凡此十者，溯厥来源，别其流派，尽于此矣。 
　　林芝香，云间人。性情靡曼，举止风流。尝为萸庵退叟所赏识，赠以新诗。余尝小宴其阁中，殷勤倍至。寿萱馆主颇眷之，每赴绮筵，则招芝香为觥录事，或与张姬书金迭主侑觞。余为之语云：“芝草无根，香闺有美；书帘惊艳，金屋藏娇。”妹曰书香，亦堪媲美。少室山人曾于席上赠以诗云：“楚腰纤细掌中春，浅笑微频别有神。一种深情谁得似，香君毕竟是前身。” 
　　郑云芝，维扬人。工唱满江红，兼擅昆曲。音韵悠扬宛转，一波三折，饶有馀情。能于氍毹上演《楼会》、《偷诗》诸剧。态度神情，无不毕肖。琴溪子在邗江，即与相识，继来沪上，缱绻弥深。某公子见之，诧为尤物，遂与定情，颇倾心焉。有姊曰云舫，艺亦与之等。色似弗如，然以丰腴胜，不知者不敢以肥婢目之。 
　　王水香、王醉香，皆金陵人，各张旗帜，自立门户。水香能唱大曲，亦工小调，珠喉骤发，响可遏云。曾学《捉放曹》一剧，于曲师声情逼肖，虽登台扮演者，自叹弗如也。惟立品未高，辄有疑似之谤。醉香年仅及笄，初学梳拢，容虽中人，而肤理作玉色，亦可取也。余友梦萱室主赏昵之，去夏招余宴于其家，调冰雪藕，沈李浮瓜，极为欢乐。无何梦萱化去，余步经其地，辄为腹痛。 
　　自甬中来者，推吕翠兰为巨擘。徐蕙珍先张艳帜，著名最早。传闻有铁笛仙者，能舞剑，曾在蕙珍席上，小试其技，万道寒光中，微见一缕人影。蕙珍欲传其术未果。此事想莫须有。鸣呼，今世岂有铁笛仙其人哉？且蕙珍亦何必学剑，腰下寸铁，足以杀人已。其妹曰兰珍，亦楚楚有致。 
　　汤姬蕉林，擅长词曲，遏云裂帛之音，能令听者忘倦。善弹琵琶，有时铮鏦作铁马声，有时抑扬宛转，如大小珠之错落玉盘也。以是容虽中人，而门前车马，颇不寂寥。旋有忌之者，嗾人讼之公庭。事后仍改新名重张旗鼓，仅一夕即败。姬平日颇为萸庵退叟所许可，是夕高烧红烛，设宴香巢，将畀以百金，谋片刻欢。姬婉辞以谢，意盖别有所属也。而翌晨即就逮。退叟笑曰：“此正所谓天夺之魄矣，不然护花铃在，岂令其遽入瓮中。” 
　　金香、玉香，吴氏之秀，而楚北之翘楚也。二香身材皆短小，并如香扇坠。年皆十五六，肤白于雪，貌娟于花。金香妩媚，尤出玉香上，惟抚其肌，时疑起粟，不能作凝脂之滑耳。予偕陶朱君至棋盘街，偶于途猝睹二香，艳之，尾之入深巷中，盖与赵玉卿同居者也。玉卿为幺二局中魁首，体比环肥而容同燕艳，与二香堪称嫱旦。余遂与缔好，于酒旗歌板间，辄折红笺召之，座客俱啧啧称赏。由是声名鹊起。未几即移居荟芳里，身价顿增矣。金香已随人去，玉香尚在。近有妹曰小香，亦后起之秀。 
　　郑桂卿为江西班中领袖，所称为四先生者也。后不屑为，自营香垒，一时名噪北里。结驷其门者，皆名流巨公。癸未秋季，竟魁花榜。桂卿秀骨珊珊，玉容奕奕，顾盼之间，自饶风韵。然位置自高，偶见生客，殊嫌冷峭，以是不为逐热者所心许。今年近徐娘，而尚未能自拔于风尘，或由此也。尚忆甲申夏初，二爱仙人甫自江右来，云谷主人觞之于桂卿家，并招及余。桂卿蹀躞往来，酬应甚至，神情旖旎，吐属风流，几于独秀群中。曾几何时而色衰矣。如花美眷，似水流年，其足恃哉！ 
　　徐凤琴，江北之绝伦超群者也。桐花阁中，湘帘棐几，迥绝纤尘。晚霞生特眷之，几于非凤琴不乐，不得少离左右。久之赁屋别居，惟晚霞生得至，余俱不许问津焉。凤琴含睇宜笑，媚眼流波，固一顾而堪以销魂荡魄。性沉静，工刺绣，不屑与院中人伍。故晚霞生尤为之心赏，或将来晚霞生为金屋之贮，未可知也。 
　　黄幼娟，长身玉立，窈窕多姿。虽处江北，而肤理洁白，抚不留手，洵尤物也。兰月楼主人与之定情时，一段风光，最称旖旎。逮为某军门所眷，则已在豆蔻舒葩、芙蓉结实后矣。始住尚仁里，与陆月舫同居。余昕夕相见，极所属意，惟为蓝桥所阻，不得捣玉杵于元霜，亦一时恨事。姬貌亦可人，所微不足者，眼下留有疤痕一簇，须觅獭髓以灭之，庶称全美耳。刘金枝亦标艳名于北里，纤秾合度，短长适中。时有友人呼其侑觞，邂逅于席上，不及询其家世也，但知为淮扬间人而已。雅善南词，而弹琵琶，亦能入妙。 
　　金彩娥，一字翠梧，海门人。名妓汤爱林养女。授以昆曲，颇有会心，按拍依腔，独饶情韵。长筵广席之中，偶度一曲，听者无不抚掌称妙。尤擅长《楼会》、《琴挑》诸剧。后出赀畀鸨母自赎，移居清河坊，自树艳帜，其年甫十七也。潜溪问梅山人，最与之昵。每值赋闲，辄造访焉。梁溪潇湘侍者，极力为之提倡，以是声名鹊起。题其所居曰“惜余春馆”，猊鼎鸭炉，位置精雅。尝两宴天南遁叟，皆未往。一日于酒楼见之，颇加青眼，顾谓问梅曰：“此即所谓一朵解语花也，何不携归画屏作梅妻伴哉？”问梅笑而不语。未几即有人以千金为之脱籍。明月不常，彩云易散，为足慨己。 
　　武迎芷，自称为邗上人。先隶苏台，后来沪曲，与姊武赛仙同居。铁城仙史尝招余宴于其室，酒间顾曲，花下征歌，别饶情兴。余见其体态轻盈，言词倩妙，问其年，十五不足，十四有馀。一段妖娆，实足为此中领袖。乙酉春杪，余薄游金阊，遇迎芷于留园，似曾相识。迎芷亦屡顾予。高君在旁谓予曰：“此迎芷也。”余乃恍然悟。时已开筵于画舫，遂招迎芷往。仇如意，亦名金瑞卿，同在园中游戏。容光焕发，玉润珠圆，与迎芷堪称双璧，因亦折笺召之。二姬同唱双挑、吃醋二阕，声调悠扬，神情宛转，同座无不悉心倾听，击节称妙。今如意尚滞濡风尘，而迎芷已为有力者量珠聘去，或曰归于延陵公子云。 
　　菊卿陈姓，白门新柳也。年十二，即来海上。双髻初盘，香簪茉莉；四条乍试，韵发梅花。貌固出群，技亦不弱。尝于名花幼品中置第三，评曰：“落花无言，人淡如菊。”瑶华阁主以其娇小聪明，极怜爱之。尝偕余往访，设宴枣花帘底，酒酣以楹联请。余时已醉，为拟数联，一曰：“菊秀兰芳人第一，卿云丽月世无双。”一曰：“菊清梅瘦同标格，卿惜侬怜见性情。”一曰：“菊花影比梅花瘦，卿婿情由爱婿深。”末一联云：“菊花孤雁同寒冷，卿意侬心两寂寥。”则戏言其芳龄尚稚，不足以动心也。阅日往观，三联皆已张诸座间矣。后闻其别营香径，另易新名云王翠芬，以秾艳称于时。枇杷门巷，车马如云，所得缠头，动盈箧笥。籍隶维扬，而名不出三吴诸姊妹下。惟其矢志随人，事多磨折，六张五角，辄叹命之不辰。先适叶君，以丧赀潦倒。后随某甲，营金屋于城中。甲虽宦家子，而挥霍已尽，将于翠芬取偿，所蓄皆为甲所干没。致涉讼庭，仍理旧业。比之汉苑人柳，三眠三起。粤中小饕居士公车北上，见翠芬眷之，翠芬亦倾心焉。余赠以楹联云：“翠黛尚知怜国士，芬芳原自冠群花。”八咏楼主从山左来，与余遇于申园。翠芬亦在，指谓余曰：“此余五年前旧好也。”名媛而遇才士。赏识固有真哉。 
　　李星娥为绿杨城郭间人。余初与之遇，尚未梳拢也。二爱仙人以其丰韵娉婷，颇加眷盼，每遇绮筵，必嘱余征之，为觥录事。初与朱蕊卿同居，二爱仙人旧时所识也。每往，辄与二爱仙人俱。时二爱仙人病足，星娥必欲一见，乃脱袜与之观，竞作攒眉俯视状以为笑乐。星娥媚行烟视，秋波微睇，殊足动人。名誉不甚着，座客无多。余每至其室，辄有一少年子，见余避去。后询之人，知为七十鸟所生云。 

　　谈艳（下） 
　　余自己卯春间，将游东灜，道经沪渎。诸友以余远来，群置酒为余寿。每宴必招名花侑觞，且举所知以荐，为席间佐饮。凡得二人，一曰张小凤，甬上人，一曰李金铃，维扬人。小凤年甫及笄，尚未梳拢，容仅中人，并乏媚态。其姊则颇着艳名于章台，然亦凡鸟耳。金铃体态轻盈，神情靡曼，亦能效吴语。然举止酬应间，终觉时露生硬状。一夕开宴其家，拇战飞觞，催花击鼓，倍极其乐。将行而雨作，檐溜如注，遂留宿焉。是虽滴沥声为之作合，而香衾独拥，终夜无所染云。 
　　秋七月自东灜返棹，同人觞余于徐氏未园。翠绕珠围，群芳毕集。余于众中一人独加赏识，询之杏花仙吏，则曰孙姬交玉也。初名赵文翠，已为俗子量珠聘去。旋以失爱，仍堕风尘，时犹未久。观其静坐不语，若有所思。与之语，旖旎温存，吐词霏玉，吹气胜兰，态冶情柔，香温玉软，洵尤物也。仙吏遂怂恿作撮合山，乃与订好，晚即小宴其阁中。席间有谬誉余能文者，出扇索书。酒后涂鸦不嫌其拙，其重风雅如此，临别余解海南伽楠香串赠之，代系胸前曰：“以此聊志余情。”壬午重来征歌，觅闲别墅，急招之至。问之曰：“别四年矣，尚识余乎？”文玉即指胸前香串曰：“见此如见君面，妾岂善忘若君哉！”视其容丰艳更胜于昔。时余已有朱月琴、朱素贞二人，迭主觞政，与文玉踪迹稍疏。尝赠以楹联云：“文字诵教樊素口，玉容艳夺女贞花。”盖隐寓“素贞”二字于中。或有告之者，梅子梢头，颇含酸意。姬善积财，数年已逾巨万。产后误服人参，竟至香消玉损，惜哉！ 
　　朱素贞，昊门人。居西公兴，与朱月琴、朱竹卿，并在一家。素贞淡妆素面，不事涂泽，而独以幽静娴雅胜。文孝廉偕陈氏昆季自粤来，一见遽垂青眼，屡宴其室中。壬午夏季花榜，独列三人，一素贞，二竹卿，三月琴。评素贞云：“临风芍药，出水芙蕖。不言自芳，凌波独立。”余俱弗录，一时颇招物议。余有小诗调之云：“城北喧传花榜开，文陈并是出群才。朱家姊妹花争艳，贞木含葩独占魁。”“素馨岂是无颜色，贞木由来有性情。十万名花齐俯首，文陈毕竟擅才名。”后余每逢绮席，必飞笺召素贞作觥录事，三年来从未格外索一缠头，亦个中人不可多得者也。卒嫁一米贾，两相心许，仅以二百金脱乐籍。布衣蔬食，甘淡泊焉，其志可嘉也。 
　　朱月琴籍隶琴川，颇工词曲，广额秀眉，清矑玉颊。所不足者，其下稍削耳。后姬改名周逸琴，徙后清河坊。仙萼楼主访美于影像铺，意将按图而索骥。独艳月琴像，购之归，出以示余，夸为心得。余曰：“此余旧好也，可偕往访焉。”既至，方令曲师教授，嚼征含商，用志不纷。余听一曲后别去。近日闻已嫁乐工云。 
　　甲申春间海外归来，定居沪上。去天南之遁窟，筑淞北之寄庐，拟自此不复出雷池一步矣。二爱仙人亦自江右来，载酒看花，颇多雅集。余拟选名媛与缔欢好，乃自文玉死而素贞嫁，风流歇绝。到眼差可者，卒无一人。仙人以李星娥荐，未慊余意也。赠以楹联云：“星辰昨夜疑谁伴，娥月前身问夙因。”盖别有寓意云。铁城逸史为绳李凤宝姊妹之美，代为招致。凤宝琐骨纤躯，婀娜有致，人或比之李香君。久与之狎，娇憨温柔，媚态百出。某太史自京师来，颇眷之，几于一月而费千金。其妹曰金宝，年止十四五，盈盈竞秀，亦殊可人。肤色稍次，而妖冶动人。余与缔好，屡佐觞政。丙戌春间，以事涉讼庭，姊妹花风流云散。闻金宝尚在善堂，择人而嫁，然落花犹未有主也。金宝年虽稚，而醋娘子惯吃杨梅，含妒拈酸，出词尖刻。尚忆余在胡宝玉家小宴，秀林固为主席，余兼招月舫、金宝。月舫迟至，颇为所厄。 
　　胡秀林为宝玉养女。前依宝玉时，常相缱绻。姬性憨而慧，天真未漓，虽与之剧狎，亦卒无忤色。此所谓“尽人调戏，亸着香肩”者也。后出赀自赎，改名姜小玉，别树一帜。太痴生特赏之，谓他日得志，必贮之金屋。近为佩璆所昵，几于跬步弗离，姬亦殆有终焉之志，他人不敢问鼎矣。 
　　甲申秋杪，得识朱素真。先是，以同姓名误招素真，素真未至。继余游朱桂卿家，闻隔房为朱素真所居，试往观之，果与朱素贞截然为两人。素贞淡雅自喜，而素真秾艳有余。眼含秋水，颊晕朝霞，肤润肌丰，自饶玉色。酒量殊豪，一举十觥，终无醉意。余恃有素真在座，酒胆轮国，亦不甘为小户。初居西公和，继迁百福巷。室近通衢，凭栏俯瞰，车流水，马游龙，无日不在目中，殊足以畅襟抱也。姬室中，鼎彝帷幕，位置雅洁，不着纤尘。颖川公子雅爱之，缠头所掷，何啻千金。后虽卒归颖川，未及半载，即有违言。屏声伎而开阁，终放杨枝；抱琵琶而过船，有同商妇。旋闻为菊华生所得，西施一舸，同泛沧波，虽系夙情，亦具有前缘也。 
　　甲申春间，陆月舫年仅十五，已来沪上，居于同庆里。其假母陆五官也，本娄江武弁妾，至是乃为房老。先是，月舫本琴川人，名二宝。随其同乡顾阿招在吴门画舫时，年十四。月舫初来，名誉不甚着。是年冬迁居西合兴里。余初往访之，见其慧心丽质，迥异寻常，招致殷勤，见于词色，遂缔新欢。自此征歌侑酒无虚日，遍处榆扬，极力提倡，香名骤起，而艳帜亦高张。至今屈指计之，已五年矣。 
　　王莲舫名菌，本字蟾香，不知谁为之更名易字。乙酉季夏，年甫二八，尚未破瓜。余初见之于公阳里，腼腆含羞，尚有闺阁态度。淡妆旧服，涂泽不加，愈形其色之真。余誉之曰：“此洵足以领袖群芳矣！”未十日，妆束已焕然改观。亦赴客招，侍坐侑酒，周旋有序。尚忆双星渡河前一日，余招二爱仙人小集于海天酒楼。佩兰素为二爱仙人所赏识。余招莲舫、月舫侑觞致，当时称为三绝。俄而仙人羽蜕去，莲舫亦将有所属。追维往事，曷禁怅惘，爰作一律云：“记否去年同乞巧，海天闲话寄相思。花娇月媚称三绝，酒渴诗狂又一时。痛哭玉楼真见召，深悲金屋已无期。由来世事都如此，曷禁当筵泪满卮”。丁亥七夕重忆曩悰，凄然有感，因填“洞仙歌”两阕，写向天涯，俾知余一段愁绪也。其一： 
　　秋风凉矣，又黄昏庭院。今夜双星渡河汉。记前时悄地，镜约香盟，终不信、竟有而今分散。　　朱阑围十二，何处卿家，渺渺云山梦魂断。纤月度墙来，一半流光，倘照见、那人凄怨。料此际、香闺寂无人，怕红袖单衣，泪珠偷满。 
其二： 
　　啼螀四壁，又沉沉更转。如此星辰有谁伴。算庭虚泼水，烛冷摇花，还尽我、一缕离魂先断。　　罗衣寒恻恻，心怯归眠，风露中宵几曾惯。负了好时光，可惜楼高，望不见天边人远。记并影、雕阑说心伤，怎抵得而今，零星幽怨。 
是年八月十五团圞之夕，莲舫僦居鼎丰里，重理旧时生活，盖所欢弃之也。先是，莲舫之从所欢也，不索一钱，但谓之曰：“以尔车来，以我贿迁。”继为大妇所知，誓不相容，狺语哮声，日焉三至。所欢颊上时有爪痕，又不能供阿堵物，一切皆莲舫自为支持。卜居闸北，为祝融所厄，所有悉付一炬，以是不得已而出此。是夕莲舫招余往饮，乃折简召诸友。第一夕第一筵，余特为之倡。别筮姓曰姚，易名曰芬，更字曰蓉初。门前车马，仍如往时。自佩兰嫁而兰荪去，蓉初独步勾栏，首推巨擘矣。 
　　吴慧珍，胥台人，从其母至沪。自幼时已见之，长益美丽，两颊如海棠着雨。惟短同扇坠，而肥若玉环，终乏娉婷之态。梳拢未几，为云间人以一斛珠易去。 
　　吴金香，湖北人，行五。工唱南词，如新炙莺簧，花阴百啭，清脆异常，一洗筝琵俗耳。余时招之为席纠，最为云林后人所心赏。 
　　王雪香，良家女。雪肤花貌，皓齿明眸，不似寻常俗艳。少时为浪蝶狂蜂所诱，遂堕风尘。定安里王四妪见之曰：“此奇货可居也。”立畀四百金，使居曲院，声价虽高，而入苦海自此始。余久爱其丰丽，思欲作顾家肉屏风。关石道人屡呼之侑觞，益与之稔。逮姬居百福巷，往来遂密。惟姬丁娘十索，颇无厌期，虽时有投赠，不足以供其挥霍，因与之疏。旋姬徙近桂馨里，遣人殷勤招致，于是重寻旧好，为之赎鹔鹴裘于典阁。不久故态复萌，遂不敢往，人亦少间鼎者。乃嫁一优伶，当必倡随相得矣。 
　　张凤珠，吴人。双眸朗若秋水，丰容盛鬋，亦自可人。余初与相逢，尚未破瓜。后居肇富里，芳誉遂腾。旋易姓章，不久即从人去。 
　　朱素芳居西公和里。梁溪瘦鹤词人最为倾倒，谓姬三分憨态，一点灵心，为申江名花十品之一。与余同饮酒楼，遽招之来，宛转随人，殊可人意。词人客山左，寄二诗忆之云： 
　　削肩媚眼楚宫腰，天许生成绝代娇。 
　　曾记画楼西畔醉，黄金十万买春宵。 

　　三千里外飘萍去，十二时中结轖来。 
　　寄语玉人须自爱，夜深花径莫徘徊。 
可谓情深一往矣。此外新相知者，曰张月娥，曰张素云。合之凡十有九人。月娥素云别有传。 

　　粉城公主 
　　蚺蛇亦名蟒蛇，出南海岛，为接骨药中妙品。当涂任生幼失恃，父贾于印度，得一尾携归，遂习伤科。药中入蛇少许，无论损折，投之无不立效。至生改业习读，而蛇剩无多，珍之如拱璧。未几父死。服除，娶某姓女，琴瑟甚敦。而生喜交游，刚毅自任，视阿堵如粪土，家渐中落。同乡余生以工匠捐职，司山左某局差务，骄吝贪鄙，忍刻寡情。闻生名，招司笔札。生鄙其人，却不就。 
　　一日省亲归，至里门，见乡农数十人缚一叟，将肆鞭挞。视之，碧眼虬髯，状貌瑰异。问之，皆曰：“此人醉卧土地祠，身有短兵。恐非善类，故执讯耳。”叟语生曰：“仆昨与友饮，不觉酩酊卧此，妄遭执系。短兵途中备警，曾参杀人，固莫须有也。”生闻其语言高朗，知为不凡，向众缓颊。众素服生，释之。生引叟归，各展邦族。叟自言东海甘姓，往山东公干，穷途遇救，恩不敢忘。生饷以酒食，量兼数人，顷刻尽数器，奇之。命煮豚肩以进，又尽之。食已，掀髯笑曰:“一月乏食，饥欲死。今始得一饱。”遂起身告别，亦不言谢。挽留不可，赠以金。笑曰：“我辈江湖客，视此无足重。他日有缘，再得相晤也。”出门逸去，步履如飞，瞬息已远。生益惊异。 
　　后数年生举于乡，赴春官试。偶饮酒家，见隔座数人，气象轩昂，拇战甚豪。上座一人，则甘叟也。起而呼之，叟喜，招任入座。略致寒暄，即彼此劝醉。饮已，询任寓处。与众别去，生亦归。漏三下，叟忽由窗窦入。任大讶，叟止之曰：“勿怖。向承大惠，耿耿不忘。不图萍水相逢，曷胜庆幸。”任始问故，叟曰：“仆粉城公主靡下探使也。多探天下贪官污吏消息，一一登志。适同饮者皆仆党，虽数千里能飞传羽报。前日主与东海王较骑，马劣颠踬，折左臂，呼痛欲绝。闻南洋有蚺蛇，立七日限，遣仆往觅。三日不得，无以复命，故尚滞于此。奈何？”任喜曰：“果尔，则诚巧矣。仆先世遗有此物，出门必携少许，备不虞。今当相赠，君请释忧。”遂出箧相付。叟喜极再拜叩谢。任曰：“粉城主耳素未闻，彼何人也？”叟曰：“远在数千里外，君且勿问。果得痊，当来相报。限期已迫，不能与故人絮语。异日再畅谈耳。”言已，飞身而出。任惆怅久之。 
　　闱后落第，抑郁无聊。有父执贾于京都，欲回皖中，拟取道北海，由水程而返。任慕海洋之胜，欲往一游，遂与结伴。二十余日始抵芝罘。留连数日，雇舟启行。出洋飓风大作，舵折篷飞，舟子相顾失色，皆袖手以俟天命。须臾舟覆，同溺波中。任抱木飘至一处，山势壁立，藤蔓数十丈，直垂海面。其下水仅没股，瘦石巉巉，矗立如笋。急舍木攀藤，蹲伏浅渚。四顾削壁，无路可升。海中骇浪惊涛，声如奔马。天色将晚，呼救无应。正在仓皇，忽绝壁最高处，有一人行走。任复呼，行者止足俯视。旋垂长藤下，意似欲缒之使上。任急束腰际，其人曳之而登。视之则突眼凹头，遍体绿毛长数丈，盖山怪也。怪得任大喜，挟置怀中，飞奔绝迹，瞬息已过十余山。任自问万无生理，忽笼灯簇簇数十骑飞驶而来。怪委任急遁。任呼救，马上者曰：“荒山深夜，何来人声？”命从者搜之，得任，献马首。任见马上少年短袖弓衣，年二十许，因述所来。少年并不深诘，略一颔首，置任而去。其行甚速。任不解所为，又恐山怪复至，中心忑忐，枵腹雷鸣。俄有二人笼灯飞至，高呼落海人。任遥应之，其人踪迹而至。端视曰：“汝即遇怪者耶？”曰：“然”。曰：“读书否？”曰：“孝廉也。”一人笑抚任首曰：“君恐脑少。”一人曰：“且去见公主，欲如何，便如何也。”遂负之而行。山路曲折，不知几十里。任闻二人语，知不能生，然事已如斯。亦不复畏。 
　　旋至一处，月明中见城堞参差。甫进城，见峻壁高墉，雕楹刻桷，类宫殿。进西首一门，有武士数辈，若司阍者，问曰：“来乎？”二人曰：“来矣。”即释肩挽任入。一路灯光璀璨，历二三重门，入后殿。见堂中灯火如昼，地上亦烧短烛。武士甲胃鹄立无哗。旋传进见，二人令任膝行入。微视堂上，环列艳婢数十人。中坐美女子，年约二十以来，雪貌花颜，锦衣窄袖，红裆绣襭，不施围裙。足小于雉，鞋尖珠颗如龙眼，熠耀有光。左右以任偷窥，大声叱咤，持藤枝笞其背。任震惧不知所出。女子略问姓名，即命左右引去，扃置一室。局促如蜗房，一榻外别无长物。旋有一婢携酒肴来，甚丰腆。食已，携器出，反键其户。 
　　次日婢复饷酒肉，频频窥任，若深怜惜者。如是者数日不释，亦不杀，生死无以自决。见婢多情，婉问之。婢曰：“君不知耶？公主炼成宝剑，须得才人脑血，浸四十九日，方能化为白光。今将取君命，以不忍加诛，故尚迟待耳。”任大惧求计，婢摇手曰：“公主罚甚严，婢子分卑，何能为力。”任求之坚，继以泣。婢沉思曰：“飞天侯之言，公主或可信。奈出门未归。若早施诛戮，亦无良法。苟能缓死，数日俟渠归而转求之，或有救。”遂扃户急去。任转侧不成寐。 
　　天未明，婢掩入曰：“侯已返。君作一书，妾当代白。因授以笔札，任写付之。”婢去良久，率一人来，大呼“任相公”，叩伏于地。视之，甘叟也。悲喜交集，疑是梦中。叟曰：“仆来迟，致贵人受惊，险遭非命。”任急问何地。叟曰：“此即粉城公主桃花奴也。父张某，本大鸟产，为奸臣所陷，一门被戮。女幼学剑术，逃至此，集众义士为父报仇。遇贪污官吏，必行劫而诛杀之。迹虽绿林，然尚怀忠义之心。前蒙赐药，数日即瘳。命仆至君家，以万金相报。君夫人辞不肯受，一再与之。以区区者为盗泉，辞色俱厉。不得已，携归再作计议。君今至此，非奇缘耶！”即命婢人报公主。少顷携衣冠来，促令易讫。叟引任入后堂，女已立俟阶前。任拜，女亦答拜。相将入座，女泣曰：“承郎续骨重生，几负隆恩，不胜愧恧。”叟曰：“彼此不识，何足介怀。”女即命盛筵相款，飞觥劝酹，至暮方已。复别治寝室，衾枕香软，宝帐流芳，即令前婢侍寝。诘之，知婢姚姓，某太守妾也。居数日，供奉极殷。意外奇逢，转难自主。 
　　一日有伟男子人，与姚婢耳语。婢转告女命，夜间传讯。任顾问婢，则已为女呼去。既暮，红烛高烧，光耀内室。诸艳婢拥女入座，勇士几辈，侍列两行。姚婢拽任入内，从门隙窥之。无何有一叟、一少年缧绁至，匍匐阶下，叩首乞哀。女叱曰：“汝为大吏，贪黩殃民。试思三尺法，可轻恕否？”叟力辨不贪。女笑曰：“某人补某守，汝得万金。某人补某令，汝得八百金。奏复某员，汝得五百金。即此数端，罪已莫逭，尚狡辨耶？”掷一纸令自书供。叟顾少年捉刀，女笑曰：“目不识丁，乃为大帅耶。因汝曾筹款赈饥，姑贷一死。贪囊三十万，暂留于此。汝子当用衅剑。汝去后，须时记桃花奴，莫谓青萍不利也。”令左右送叟归。少年则斩首沥血，取脑涂仙剑。处置已，即起入内。任惊汗涔涔，私问姚婢，曰：“此某大帅，向本贪黩。少年乃其子也。”任始恍然。 
　　自是日在山中，虽款待加优，而归心颇切，每与婢及甘叟言之。会重九，女置酒饯别，谓叟曰：“我与若均受渠恩赐，薄有赠贻，可嘱任郎勿却。”又谓任曰：“姚婢面目不恶，且有小技，可备不虞。敬奉高贤，聊供洒扫。今晚即送君返。妾之所居，幸勿泄也。”任唯唯。酒半酣，女笑起曰：“妾久未舞剑，渐已生疏。今当小献微长，为相公佐酒。”遂易小妆束，至庭中。鼻一吹，出两剑，长不盈寸。愈吹愈大，渐三尺有奇。一碧色，一白光如霜雪，锋利无比。姑则纵跃盘旋，继而万刃攒列，终则白如球，在庭滚跃。三跃三坠，戛然一声，均无所见。女独立庭际，鼻中两光，直贯天半如长虹。俄迅雷一瞥，光尽敛，剑亦乌有。女笑曰：“技痒献丑，恐为贵人齿冷。”任极赞其神。重复入席，洗盏更酌，饮至薄暮，沉醉颓卧。比醒，则身在舟中，其行如驶。惟姚婢在侧，舟中堆列累累者，皆不动尊也。惊问姚婢，笑不答。固诘之，曰：“公主赠君，君自受之。此非不义财，不至累君清德也。”任乃与婢同归。 
　　妻先闻凶耗，已易缞麻，至此重更吉服。姚婢以妾礼朝夫人，事上御下，顺敬有则。任得巨款，益挥霍好义。亲友来求，必作小周旋。一夕，有盗党越墙人，夫妇大惊，瑟缩不敢出。婢从容起，持械启室门，咤曰：“鼠子敢尔！有小匮乏，亦可明告。”盗藐其娇弱，持刃奔至。婢飞足颠之。又一人至，又颠之。既而数人并入，任但闻室外格斗声、呼痛声、奔走声，又闻婢曰：“如此无用，亦作盗耶？”已而寂然。天明始敢起，知婢不凡。婢入报曰：“鼠辈已遁。此后但能慷慨慎交，修德行义，则小人自不敢犯。妾去矣！”一跃而逝，急追之，已杳。 

　　邹生 
　　黉山在淄川东北十余里，为汉儒郑康成先生注书处。后人即于山麓建祠，塑公像，旁立数婢，丰彩如生。因恐游人入祠亵渎，故除祭祀外，正殿门终年扃锁。土人于祠中置公产，设义塾，名曰翼经书院。贫不能读者，皆可肄业。山之巅有碧霞元君庙，皆塑女仙，宫侍数辈，妍丑不一。山下为邹家庄。邹生早失怙恃，依族叔而居。少年风雅，性爱幽寂。读书别墅中，惟一僮相随，独寐寤歌，萧然自得。日暮则徘徊山下，遥望耕芸，意态闲适。 
　　一日独立门外，见少妇年约十八九以来，控黑卫，后随苍头，自山腰下，由西而东。飞艳流娇，殆无其匹，生不禁目送之，至去远，乃已。归后颇切怀思。越十余日，见一车驶至，绣幰朱缨，后二婢跨款段从，匆匆而过。生知贵族，就近逼视。婢趋前要遮叱曰：“何处狂且，窃窥宫眷，将谓茕弱不足畏耶？”径以策挝生首。即见车中人搴帘呼曰：“阿英去休。急色儿谁非馋眼脑者，斤斤计较，何为？”生睨之，则前日之控卫人也。喜惧交萦，向车揖谢。女微笑不言，叱卫竟去。生怅然若失，随念女甚多情，不知谁家闺秀，中心颠倒，无以自安。自此日望门前，冀其复过，而惊鸿倩影，渺不复来。因作寄怀二绝云： 
　　疑是飞仙降蕊宫，衣香鬓影太匆匆。 
　　相逢肯恕疏狂态，无恨深情一笑中。 

　　相思憔悴损精神，镜里丰姿梦里人。 
　　何日再从金屋见，心香一瓣拜真真。 
吟赏流连，中心如捣。 
　　会初夏，山云拥絮，天色晦暝。俄大风乱吹，阴黑欲雨。生闭门拥卷，未几雨果至。忽有一婢率女郎匆匆入避，视之，即车中丽人，与前婢阿英也。相见惊喜，急逆入内。女与婢窃窃私语，掩口微笑。生笑曰：“仓卒主人，无以待娇客，奈何？”因展裀于榻，殷勤促坐。复加短足几于榻上，煽竹炉，煎茗设果，蹀躞甚劳。女殊不安，令英转语曰：“暂避风雨，稍霁即行，勿劳秀才足恭。”生指庭中曰：“天色如此，一时恐不得霁。请少安毋躁。”遂诘邦族。英曰：“主姑泰山黄姓，与山上林氏为中表戚。”生曰：“何屡屡至此？”曰：“姨病，前日甫来探问。适游山下，不图遇雨。幸避此，否则濡湿矣。”言次雨益甚，女颦顣视檐溜，一似重有忧者。因循至晚，倾泻不休，女益闷。生慰之曰：“仆虽独居斋中，尚可下榻。卿馁亦可谋晚餐。惟憧适归，仆当自炊耳。”因敲火燃灯，即入炊。闻英小语曰：“个儿郎不怀好意矣！”女俯首筹思，旋命英入代生行厨。生私问女芳年几何，英曰：“十七。”曰：“有婿否？”英笑曰：“痴生琐琐屑屑，将欲以豚蹄而易篝车耶？”生曰：“卿前击仆首，隐痛三日，今见卿犹悸。”英笑曰：“怨否？”生曰：“爱且不暇，又何怨？”英笑曰：“狂郎直得打杀！”生见其娇媚，长跪求欢。英亦不拒，遂与绸缪。草草毕事，共携酒肴出。英恐女知，頳颜不语。见女正翻生书案，得寄怀诗，默诵数四。生幸女未觉，款步至前。女笑问曰：“此诗想为妾咏，真痴情人也。”生感激伏地，自诉相思。女曳之起曰：“男女之私，贤者不免。君之爱色，犹妾之爱才耳。但苟合宣淫，即为非礼。婢子固不知此理，君读书人，乃以灶突作阳台耶？”生大惭，知女尽悉所为，长揖求恕。英亦叩首请罪。女曰：“成事不说，以后愿勿复尔。钻穴逾墙之行，人知之，则败名；人不知，亦伤德。苟两心欢恋，当先媒妁而后好述也。”遂入座行餐。餐已，雨尚不息。生敛具后，煮茗清谈。顾笑语虽谐，而严不可犯。生托诗讽意，占赠云： 
　　相对红妆丽，平生惬素心。 
　　但求春一刻，好赋白头吟。 
女正色曰：“倦倦之意，妾岂不知。然彼此岂能自媒？如蒙不弃，可浼妾姨林氏执柯，则来日方长，不难好合也。”时雨声已息，遽闻叩门。女曰：“姑遣人觅妾矣。”遂同起启关，果有两仆戎装携灯至。见女曰：“何处不寻，疑已饱狼虎，汝姨急欲死，乃在此耶！”女同婢别生，随仆竟去。生见其迤逦登山，久之始远。乃扃门入，展榻孤眠，回忆音容，辗转不寐。次日登山相访，只有二庙，并无林姓其人。疑女诳已，痴念顿消。而默想主婢之情，悲愁交作。 
　　一夕，漏三下，月明如昼。僮已熟睡，生倚槛纳凉，阿英忽至。生笑迎曰：“卿独来耶，汝主姑何在？”英曰：“妾非渠家脾，因伴侍无人，林氏招妾去服使一月。今渠已回泰山，久未临至，消息亦不能知。妾怜君相思，故来一视。”生喜携手挽坐，笑谓曰：“今夕何夕，见此粲者。”英笑曰：“子兮子兮，如此粲者何？”遂拥与登榻，欢爱有加。生始知英系郑氏脾，详问所居，即又不答。问女姑林氏，究在何处，前言得勿诳耶？曰：“英亦不甚了了。君自不能访，何为咎他人。”生恳英设法，英曰：“渠金枝玉叶，未易相谋。然君既不忘，得暇当为一试，成否未可必也。”天甫明，珍重而别。枕畔遗翠环一，细辨之，乃系伪质。以美人之物，什袭而藏。 
　　半月英不至，想念良苦。会秋祭，偶入郑公祠，见东廊一像，酷类英。左耳之环已失，右耳之环，与所藏者无异。大疑，伏地默祷，并潜摘其环而返。夜半英至，笑曰：“窃环贼在此耶？”生略不拒，急抱之曰：“卿泥中人耶？两人情好如此，何不明言。”英曰：“言之恐招骇怪。今既败露，乞勿张扬，方能永好。”生曰：“卿之所为主人不知耶？”英曰：“方今经学支离，主人已投生为司文郎，数十年再当复会。今妾等皆无统辖，各出游戏。与君相遇，亦天缘也。”问女果何人，曰：“泰山王之公主。其母林氏，与碧霞元君为姊妹行。君请往祝，妾乘间图之，或可报命。”生以为然。 
　　次日自制祷文，登山宣诵，并焚寄感二诗。逡巡瞻眺，日暮方回。漏初下，有小鬟持红纱灯至，见生缔审曰：“君邹某耶？杀郡主矣！郡主前自此处回，奄奄即病，医药无少效。每呓语诵‘镜里丰姿梦里人’之句。问之，即不言，日益尫瘠。王妃忧甚，来询妃主，亦不知疾所自来。顷得君寄感诗，始悉其由。命君速去，妃主坐待也。”生且感且喜，即随小鬟登山。甫入门，见殿上红烛高烧，妃主高坐，年三十许。粉白黛绿者环列两旁。小鬟引生跪阶下。妃主命曳起赐坐，谓生曰：“前姊妃信至，知小妮子爱才心切，顿结相思。属觅良人，无从物色。昨承手告，知当时避雨，已种情根。但近来病已垂危，倘玉趾往临，使彼喜而疾愈，则姊妃爱女情殷，姻事当无不遂。”生唯唯首肯。妃主喜，即作书付生，谓救病如救火，须速去。愿左右召神鸦军。旋有两人至，稽首立庭下。展羽衣披之，立化大鸦，高五尺许。又命小鬟随生去。左右扶跨鸦背，令闭目勿开视。鸦展翼而升，便闻耳际风鸣，疾如电掣，须臾已至。鸦就地而伏，生与小鬟俱下，视之已在庭中。 
　　但见金碧交辉，迥非尘世。闻寝室隐隐叹息声。小鬟入报，命生少侯。须臾二婢灯笼出，见生，笑曰：“若个俊郎君，无怪郡主相思死也。”遂引至一室，锦绣纷陈。郡妃已凭几坐侯，年四十以来，福德庄严，雍容华贵。生拜妃，妃命曳起赐坐，略诘世阀。生探怀出书呈妃；启视已，甚喜，即付婢持示郡主。因谓生曰：“郎君清贵，无忝相攸，舍妹执柯，更非无据。然少坐片时，即请入内以慰小女期盼之心。俟勿药早占，当行嘉礼。”生曰：“山野寒儒，过蒙垂注。幸贵妃宠召，死且不惜，敢相违耶。”妃喜，命婢先报郡主。婢人即出曰：“郡主言母妃既允东床，不必相见。”妃笑曰：“为郎憔悴却羞郎，人既远来，偏又腆腼。果尔亦大佳。郎君恐腹馁，老身尚须视郡主，汝等可陪远客伺候夕餐也。”遂别而入。少迭，诸婢纷纷罗酒浆，具肴馔，引生入座。餐已，导至一小房，卷轴图书，堆盈几案。婢仆抱衾枕，设榻上，代剔银釭，引身皆去。生独处默念，感激深情，不觉陨涕。次日甫起，小鬟入报曰：“昨郡主知君来，忽思饮食。进药后，安睡不呻，今早又索啖粉饦，疾去三分矣。”生大慰。自是生居府中，妃时来晤语，隐试生才，深加爱悦。半月后，女病大瘳，乃择吉行嘉礼。琴瑟之好，不言可知。乃修书谢妃主。 
　　居半载，生思归。虑隔幽冥，恐骇物听。女曰：“妾系神人，即可与人无异。当白母，从君归也。”因乘间禀郡妃，妃许可，即日治装送二人回。辎重如云，乡里窃怪。先是，族叔失生，遍招不获。疑游荡他处，访之，亦无知者，久之渐懈。至是见生，不胜错愕。诘之，生诡辞以告，虽不深信，然已无如之何。生以女赀，大治第舍。夫妻倡和，谢绝交游。 
　　一日有女子入，笑曰：“伉俪敦笃，不忆指引人耶？”视之，阿英也。彼此相见，惊喜交集。英见女，仍以郡主呼之。女笑曰：“当日逢郎，不图情缘难杀，无怪汝之失身也。”生亦挽英手，絮诉离衷。夜深，英告别，生欲挽留。英曰：“郡主无言，妾何敢擅。”女笑曰：“当日厨下之欢，亦吾命耶？”遂劝生纳之。次日，女劝生盛备牲醴，往祭碧霞元君。生问女妃主何故不来，且祭亦无奇，不如夜间往谒。女曰：“阴阳道隔，数见即启人疑。且交及神人，恐遭天谴。自今以往，两相致忆，即是神明交合时也。”生以为然，遂盛祭而敬礼之。女与英从生久居，俨然妻妾。惟英常为女使往泰山及妃主两处，音问潜通，生不以为奇。后二人各生一子，娶名家女。三人愿了向平，遂同日尸解。 

　　记沪上在籍脱籍校书 
　　自余相识诸词媛，风流云散，天各一方。虽幸东风之有主，而深嗟北里之空群，殊令人不无今昔之感矣。兹观昔年花榜中人，不禁感慨系之。 
　　兰陵惆怅子所定书寓花榜十名。一曰姚婉卿，性格温柔，煞有见地。二曰徐雅仙，跌宕自喜，尽得风流。三曰陆月舫，豆蔻香初，闺媛风度。四曰周小红，仙露明珠，天然娇好。五曰朱蕊卿，嫣然一笑，使人意消。六日史湘云，余霞绮晚，雏莺初啼。七曰殷墨兰，鹦鹉依人，新月初上。八曰朱素贞，艳如桃李，冷若冰霜。九曰周小翠，清歌婉转，名噪一时。十曰张书玉，倏焉有遗，俄焉有贶。曲中花榜十名。一曰李黛玉，修眉联蜷，风度端凝。二曰金彩娥，秾纤得中，光溢四座。三曰顾兰荪，粲然玉齿，秀骨天成。四曰谢宝云，灈如春月，蝉媛其姿。五曰蔡桂生，肌理可鉴，无言自芳。六曰王素芳，面如满月，不染纤尘。七日薛定锦，长袖善舞，翩若惊鸿。八日赵玉卿，聪慧寡匹，奇花初胎。九曰花桂馥，妖冶可喜，神光合离。十曰许小红，体态浑成，自然娟媚。此二十人，悉已从人去矣。 
</div>
    <div class="pagination">
<a href="香艳丛书_page261.html">上一页</a><span>...</span><a href="香艳丛书_page257.html">257</a><a href="香艳丛书_page258.html">258</a><a href="香艳丛书_page259.html">259</a><a href="香艳丛书_page260.html">260</a><a href="香艳丛书_page261.html">261</a><span class="current-page">262</span><a href="香艳丛书_page263.html">263</a><a href="香艳丛书_page264.html">264</a><a href="香艳丛书_page265.html">265</a><a href="香艳丛书_page266.html">266</a><a href="香艳丛书_page267.html">267</a><span>...</span><a href="香艳丛书_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
