<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 67 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 67 页/共 96 页</h1>
    <div class="content">    ○河东各道许奏判司丞簿奏（大中五年十月，中书门下）
    伏见诸道及州府，如县令、录事参军有阙，及见任官公事阙败，切要替换，即任各举所知闻奏。及须莅官曾有课绩，处已必能清廉，如论荐不当，举主先议惩殿。其判司、参军、文学、县尉、丞、簿等，不在奏限。其河东、潞府、邠宁、泾原、灵武、振武、坊、沧德、易定、夏州、三川等道，或道路悬远，或俸料单微，每年选人，多不肯受。若一例不许，则都俸不在给留别限，仍勒知後判官，不许，则都无正官。今请前件数道，除县令、录事参军外，其判司、县尉、丞、簿，每年量许奏三员。须是元额阙，不得替考深人。其阙一年吏部不注，即注且差摄，二年列部不注，然後许奏请，仍资序不得超越。如是散、试及外身，不得奏第二任官。其京百司，除职事外，不在更奏官限。（《唐会要》七十九）
    ○议依白宏儒奏迁诸太子庙奏（大中六年，礼院）
    伏以列圣祖宗，尚同太庙，追册储嗣，不合别祠。荩以年月各殊，宠恩有异，岁时己久，即宜改更。况春秋荐享之时，礼乐牲牢之用，重烦人力，实为皇居。今据从卑就尊，创置年月，即合移怀懿太子以下三庙，就惠昭太子庙，地既卑下，多有浸湿，非可经久。庄恪太子庙地居高敞，屋更宽广，若移同一庙，只要增置庙室，谨详迁就，诚谓久安，审其便宜，移庙未亏于典故。今列次增室，祔礼尊崇，酌中之道可行，申奠之仪不失。臣与官寮等集议，请依宏儒所奏，事诚允当，实举旧章。（《唐会要》十九）
    ○谏免郑光庄田税奏（大中六年三月，中书门下）
    伏以郑光是陛下元舅，宠待固合异等，然而据地出税，天下皆同，随户杂徭，久己成例，将务致治，实为本根。近日陛下屡发德音，欲使中外画一，凡在士庶，无不仰戴圣慈。今独忽免郑光庄田，则似稍乖前意。况征赋所入，经费有常，差使不均，怨嗟斯起，事虽至微，系体则大。臣等备位台司，每承诫励，苟有管见，合具启陈。谨录奏闻，伏听敕旨。（《唐会要》八十三）
    ○勘审常平义仓奏（大中六年四月，户部）
    请诸道州府收管常平、义仓斛斗，今後如有炎荒水旱外，请委所在长吏，差清强官勘审。如实，便任开仓。先众贫下不济户给贷讫，具数分析申奏，并报户部，不得妄有给与富豪八户。其斛斗仍仰本州录事参军至当年秋熟专勾当，据数追收。如州府妄有给使，其录事参军、木判官请重加殿罚，长吏具名申奏。（《唐会要》八十八）
    ○许岭南各道年终论荐奏（大中六年五月，中书门下）
    岭南、桂管、容管、黔中、安南等道刺史，自今已後，伏请於每年终荐送各官，选择校量资序，稍议迁奖。本道或知有才能，亦许论荐。仍须量资相送，历任分明，更不在奏散试官充司马权知州事限。（《唐会要》六十九）
    ○续修会要添给厨料奏（大中六年六月，宏文馆）
    伏以三馆制置既同，事例宜等。比来无事，未敢申论，今缘准敕修《续会要》以来，官僚入日稍类，囚缘费用，其数至多。纸笔杂物等，不敢别有申请，其厨料从前欠少，伏请准两馆流例增添，给用之间，庶得济办。（《唐会要》六十四）
    ○宰臣周亲宣吊奏（大中六年十月，太常礼院）
    伏查宰臣周亲，如是全叔及亲兄弟，或曾居重任，或位列朝行七品已上官，则请行宣吊之礼。如年齿幼，官位卑，及其馀周亲事，并请不用遣使。庶劝重之宜有节，降杀之义得中。若宣吊例以期年，伏虑有烦圣听。（《唐会要》三十八）
    ○宗子家状送图谱院奏（大中六年十二月，宗正寺）
    当司修图谱官李宏简，伏以德明皇帝之後，兴圣皇帝以来，宗礻方有序，昭穆无差，近日修撰，率多紊乱，遂使冠履僭仪，元黄失位，数从之内，昭序便乖。今请宗子自常参官并诸州府及县官等，各具始封建诸王，及五代祖，及见在子孙，录一家状，送图谱院。仍每房纳，於官取高，处昭穆取尊，转送至本寺所司磨勘，属籍稍获精详。（《唐会要》三十六）
    ○条流诸道俸料职田奏（大中六年十二月，中书门下）
    应诸道节度使、观察、团练使、防御、经略等使，所请俸料、职田、禄粟、时服、杂给，并诸色人事用度等，先奉圣旨，令条流奏来者。伏以藩镇之任，寄切分忧，一方惨舒，系在长吏。近者所在军府，多称穷空，因缘增添，费用滋广，不遵往例，唯徇人情。物力既困于公家，诛敛终归于百姓。稍能厘革，裨益实多。置使之初，必有定额，岁月深远，或多改更。望令诸道帅臣及长吏，各询访事例，检寻簿书，其间苟逾旧规，及有新置，并宜除去，务在至公。于军、府、州、镇经营利纲等项，相承既久，并绝则难，相害于人，亦宜禁止。（《唐会要》七十九）
    ○明立剃度僧尼新规奏（大中六年十二月，祠部）
    当司伏准累年赦文及别敕，建置佛堂，并剃度僧尼等。伏以陛下护持释教，以济群生，出自圣慈，孰不知感？非欲华饰寺宇，广度僧尼，兴作劳人，匮竭物力。近日天下未喻圣心，建置渐多，剃度弥广，奢靡相尚，浸以日繁，恐黎甿因兹受弊。臣职司其局，不敢旷官，当陛下求理纳谏之时，是小臣罄竭肝胆之日。伏乞允臣所奏，明立新规，旧弊永除，天下知禁。如此见佛法可久，民不告劳。（《唐会要》四十八）
    ○量建寺院关防僧尼奏（大中六年十二月，宰臣上言）
    伏以西方之教，清净为宗，拯济为业，国家宏阐己久，实助皇风。然度僧不精，则戒法隳坏，造寺无节，则损费过多。有司举陈，实当职分，但须酌量中道，使可久行。自後应诸州准元敕置寺外，如有胜地名山，灵踪古迹，实可留僧，为众所知者，即任量事修建，却仍旧名。其诸县有户口繁盛，商旅辐辏，愿依香火，以济津梁，亦任量事各置院一所，於州下抽三五人住持。其有山谷险难，道途危苦，赢车重负，须暂憩留，亦任因依旧基，却置兰若，并须是有力人自发心营造，不得令奸党因此遂抑敛乡闾。此外更不得辄有起建，如引别敕处分，不在此限。其僧尼逾滥之源，皆缘私度，本教遮止，条律极严，不得辄有起建。如可容奸，必在禁绝，犯者准元敕科断讫，仍具乡贯姓号，申祠部上文牒。其官度僧尼，数内有阙，即仰本州集律僧众同议，拣择聪明有道性，已经修炼，可以传习参学者度之。贵在教法得人，不以年齿为限，若惟求长老，即难奉律仪。剃度讫，仍具乡贯姓号，申祠部请告牒。其僧中有志行坚精，愿寻师访道，但有本州公验，即任远近游行。所在关防，所宜觉察，不致真伪相杂，藏庇奸人。（《唐会要》四十八）
    ○刺史到任闻奏公事奏（大中六年十二月，中书门下）
    诸州刺史，仰到任後一季以来，寻访凋瘵之由，搜求疾苦之本，两季以後，可以周知。伏以古之报政，备在典章，後代因循，曾无实效。今请观察使、刺史到任一年，即悉具厘革制置诸色公事，逐件分析闻奏，并申中书门下。视其所司，真伪自分，才能可辨。事有可行者，著为令典，使久遵守。既欲责其洁已，须令俸禄少充。以厚薄不同，等级无制，致使俸薄者无人愿去，禄厚者终日争先。应中、下州司马，与军事俸料，共不满一百千者，请添至一百千。其上、中州不满一百五十千者，请添至百五十千。其雄、望州不满二百千者，请添二百千。其先过者仍旧，并於军事杂钱中方圆，置本收利充给。如别带使额者，并依旧，不在添限。其无明文，额外徵求，或送故迎新，广为率敛，或因徵发顿近，横有破除，皆是贫户出钱，惟使奸人得计。其他侵扰，色目至多，不问公私，一切禁断。其刺史为政必除其民瘼，在官必励於公心，日限才终，即议迁奖。其或不出常流，全无政绩，须知事分，合守田园，不可得替求官，稍迟即兴怨谤。自今已後，应诸刺史得替求官者，亦准前任年月为限，满者即量才除授，使免饥寒。未满者任其东西，使营生计。其有课绩殊异，廉使荐论，校勘不虚，诚可优升者，不在此限。若授任之後，声实相乖，即是廉使别带私情，或因权势论说，上罔明主，下困齐民，所罪并归举主。（《唐会要》六十九）
    ○孝女收父遗骸奏（大中年，兖州奏）
    先差赴庆州行营押官郑神佐阵没，其室女年二十四，先亡父未行营已前，许嫁右骁雄军健李元庆，未受财礼。阿郑知父神佐阵没，遂与李元庆休亲，截发往庆州北怀安镇，收亡父遗骸，到兖州瑕北县进贤乡，与亡母合葬讫，便於茔内筑庐。（《北梦琐言》一）
    ○修奉太庙奏（光启元年三月，中书门下）
    伏以前年冬月有霞，俄然巡幸，主司宗祝，迫以仓徨，移跸凤翔，未敢陈奏。今将回銮辂，皆举典章，清庙再营，孝思式备，伏请降敕命，委所司参详典礼修奉。（《唐会要》十七）
    ○建造武成王庙奏（天二年八月十三日，中书门下）
    迁都以来，武成庙犹未置立。今仍请改为武成王，选地建造，其制度配亨，皆准故事。（《唐会要》二十三）
    按：《全文》所收是年九月置武明王庙奏文，虽略同，与此当别，荩八月建议置立，九月始以避朱全忠父讳改成为明。贞元中，常去王字，定为齐太公庙，故文中有“仍请改为武成王”句。
    ○进监生郭应图等状奏（天三年，国子监）
    得监生郭应图等六十人状称：伏睹今年六月五日敕文，应国学与诸道等明经一例解送两人者。应图等早辞耕稼，夙慕诗书，自抛乡邑之中，便忝国庠之内。栖迟守学，轲于时，未谐升进之期，却抱减退之患。苟或诸道解送，监府同条，实谓首尾难分，本枝无异。伏请闻奏，俾遂渥恩者。（《册府》六百四十一）
    ○考试及格举人奏（天三年，河南府）
    当府取解明经举人周定言等二十七人，各据取解，差司录参军崔蕴考试，并已及格。伏缘明经举人，先准敕，诸州府解送不得过二人者。今当府除去留外，见在二十七人，考试并已及格，若只送二人，必恐互有争论，难以指挥者。（同上）


    ●卷五十八
    ☆阙名（六）
    ○李嵷立三所庙奏（开平二年四月，中书门下）
    莱国公李嵷，合於西都选地建立三庙，以备四仲词祭，仍令度支供给祭料。（《五代会要》五）
    ○南郊服色奏（开平三年十一月，南郊礼仪使）
    今检详礼文，皇帝赴南郊，服通天冠、绛纱袍，登玉辂，法驾卤簿。自清游队已下，诸卫将军平巾帻、绯两裆、大口袴，锦滕蛇银隐起，金带刀、弓箭佽飞，执旗人引驾，三卫并武弁绯两裆、大口袴。供奉官并武弁服色，各一人步从，馀文武官及导驾士绛衣、平巾帻，馀并戎服。准式，近侍导驾官自三引车从。本县令州府御史大夫即朝服，各乘辂车前导。其引驾官员，不总备车辂。自中书令、侍中已下则公服。内诸司使并常服。内人服色，礼文不载。（《五代会要》二）
    ○留官俸修文宣王庙奏（开平三年十二月，国子监）
    修建文宣王庙，请率在朝及天政见了任官俸钱，每贯克留一十五文。（《五代会要》十六）
    ○监生出给光学文钞并纳光学钱奏（开平五年正月五日，国子监）
    当监旧例，初补监生有束修钱二千，及第後光学钱一千。窃缘当监诸色举人及第後，多不於监司出给光学文抄，及不纳光学钱，祗守选限年满，便赴南曹参选。南曹近年磨勘选人，并不收竖监司光学文抄为凭。请今後欲准往例，应诸色举人及第后，并先于监司出给光学文抄，并纳光学钱等，各有所业等第，以备当监逐年公使。（《五代会要》十六）
    ○请勿幸东都奏（开平五年二月，宰臣等）
    龙兴天府，久望法驾，但陛下始康，念未宜涉褰，愿少留清跸。（《册府》）
    ○册皇后仪奏（同光元年四月，太常礼院）
    准制，以此月十三日行皇后册礼。今检详临轩命使册皇后旧仪，皇后庙见，如纳后之仪，受册後，合别定庙见日。其日皇后乘重翟车，卤簿鼓吹仪仗前导。（《五代会要》一）
    ○又朝谢皇帝仪奏（同上）
    谨按《开元礼》，临轩册皇后，皇后表谢，朝皇太后，并如纳后之仪，不载朝谢皇帝之礼。准纳后仪，则皇帝服衮冕，降迎於门，恐礼太重。今详酌其日常服御内殿，皇后首饰祎衣，尚仪引入，至殿庭阶间再拜，又再拜讫，退如常仪。（《五代会要》卷一）
    ○停罢不急朝官奏（同光元年十一月，中书门下）
    诸寺、监各请只置大卿、监、少卿、祭酒、司业各一中，博士两员，其馀官属并请权停。唯太常寺事关大礼，大理寺事关刑法，除太常博士外，许更置丞一员。其王府及东宫官属司天五官正、奉御之类，凡不急司存，并请未议除授。其诸司郎中、员外郎，应有双曹处，且置一员。左右散骑常侍、谏议大夫、给事中、起居郎、起居舍人、补阙、拾遗，各置一半。三院御史，仍委御史中丞条理申奏。即日停罢朝官，仍各录衔名，具罢任月日，留在中书，候见任满二十五月，并据资品，却与除官。（《五代会要》二十）
    ○正衙对见奏（同光二年正月四日，四方馆）
    常朝诸职员，多有参杂，今後除随驾将校、外方进奉使文武两班三品已上官，可於内殿对见，其馀并诣正衙，以申常礼。（《五代会要》六）
    ○停废仪仗使奏（同光二年三月，中书门下）
    仪仗法物使李肃，是伪梁置此使额，使令主持，又无考限。况主持法物，各有本司，请准旧停废。（《五代会要》二十四）
    ○准渎广润庙树连理奏（同光三年三月，唐州）
    淮渎广润王庙前有两树，东西相去七尺五寸，其树各出地七尺五寸，两树相向连理，画图以进。（《五代会要》卷五）
    ○录送史馆事件奏（同光二年四月，史馆）
    本朝旧例，中书并起居院诸司及诸道州府，合录事件报馆如右：时政记（中书门下录送），起居注（左右起居郎录送），两省转对、入阁待制、刑曹法官、文武两班上封章者（各录一本送官），天文祥变、占候徵验（司天台逐月录报，并每月供送历日一本，祥瑞礼节逐季录报，并诸道合画图申送），蕃客朝贡使至（鸿胪寺勘风俗、衣服、贡献物色、道里远近，并具本国王名录报），四夷人役来降（表状中书录报，露布兵部录报，军还日并主将姓名，具攻陷虏杀级数，并所因由录报），变改音律及新造曲调（太常寺具录所因，并乐词牒报），法令变革、断狱新议、赦书德音（刑部逐季具有无牒报），详断刑狱、昭雪冤滥（大理寺逐季牒报），州县废置，及孝子顺孙、义夫节妇有旌表门闾者（户部录报）；有水旱蝗虫、雷风霜雹（亦户部录报），封建天下祠庙，叙封、进封邑号词（司封录报），京百司长官、刺史以上除授（文官吏部录报，武官兵部录报），诸色宣敕（门下、中书两省逐月录报），王公百官定谥（考功录行状并谥议，逐月具有无牒报），宗室任官课绩，并公主出降仪制（宗正寺录报），刺史、县令有灼然政著述文章者（本州县不以官秩，勘的实具奏，仍具录报），应中外官薨亡请谥（许本家各录行状一本申送）。右乞宣下有司，条件施行。（《五代会要》十八）
    ○请废北都宗庙奏（同光二年六月十日，太常礼院）
    国家兴建之初，已於北都置庙，今克复天下，迁都洛阳，於此立宗庙。按礼无二庙之文，其北部宗庙请废。（《五代会要》卷二）
    ○许诸道辟举职员奏（同光二年八月八日，中书门下）
    诸道除节度使及两使判官除授外（职），其馀职员并军使判官，伏以翘车著咏，戋帛垂文，式重弓旌，以光樽俎。由是副知己之荐，成接士之荣，必当备悉行藏，习知才行，先奉幕中之画，以称席上之珍。爰自伪梁，颇乖斯义，皆从除授，以佐藩宣。因缘多事之秋，虑爽得人之选，将期推择，式示更张。今後诸道除节度副使、判官、两使除授外，其馀职员并诸州军事判官等，并任本道、本州各当辟举。其军事判官，仍不在奏官之限。（《五代会要》二十五）
    按：《全文》九百六十九所收《任诸藩奏辟军事判官奏》，无“式示更张”以上一百十馀字，而末多“所冀招延之礼”云云四句。
    ○重定州县等官俸料奏（同光三年二月十五日，租庸院）
    诸道州县官并防御围练副使、判官等俸料，各据逐处具到事例、文帐内，点检旧来支遣则例，钱数不等，所给折支物色，又加钱数不定，难为勘会。今除东京管内州县官见支手支课钱且依旧外，其三京并诸州於旧日支遣钱数等第，重定则例，兼切循本朝事体。防御团练副使、判官外，其馀推官已下职员，皆是本处自要辟请圆融，月俸赡给，亦乞依旧规绳，省司更不支给钱物。谨具如後。（《五代会要》二十八）
    ○支给副使以下俸料奏（同光三年二月十九日，租庸院）
    新定四京及诸道副使判官已下俸料，请降敕各下，逐处支遣，兼除所置副使、判官、掌书记、推官外，如本处更妄称简署官员，即敕本道节度使自备请给，不得正破省钱物。（《五代会要》二十七）
    ○虑刑狱迟留奏（同光三年六月二十一日，大理寺）
    准狱例，诸立春已後，秋分已前，不得奏决死刑，违者徒一年。今寺司相次有案牍，若准律文，候秋分後申奏，必虑刑狱迟留者。（《五代会要》卷十）
    ○太祖曹皇后定谥奏（同光三年八月，中书门下）
    据礼仪使状，准礼及故事，太常少卿定谥，太常卿署定讫，告天地宗庙。伏准礼文，贱不得诔贵，子不得爵母。后必谥于庙者，受成于祖宗。今皇太后谥，请太常卿署定後，集百官连署谥状讫，读于太祖武皇帝室，然後差丞郎一人撰册文，别定日命太尉上谥册于西宫灵座，同日差官告谥于天地、太微宫、宗庙，如常告之仪。（《五代会要》卷一）
    ○曹太后定谥告庙奏（同光三年九月，中书门下）
    大行皇太后谥，读于太庙太祖武皇帝室，其日合集两省御史台五品以上、尚书省四品以上官，于太庙序立，俟行告礼毕，中书省班首一人升阶，诣太祖武皇帝读讫奏闻，别择日上谥册於西宫灵俯，及祭告天地宗庙。（仝上）
    ○贞简皇后不宜葬代州奏（同光三年十月，中书门下）
    伏以人君以四海为家，不当分南北。洛阳是帝王之宅，四时朝拜，理须便近，不能远幸代州。且汉朝诸陵，皆近秦雍，国朝陵寝，布列京畿，後魏文帝自代迁洛之後，园陵皆在河南，兼敕应勋臣之家，不许北葬。今魏氏诸陵，尚在京畿，祔葬代州，理为未允。（《五代会要》卷四）
    ○内殿引对番客奏（天成元年，太常礼院）
    臣谨按《开元礼》，以宾礼待番客有六：一、番国王来朝，二、戒番王见日，三、番王奉见，四、受番使表及币，五、宴番国王，六、燕番国使。从开元定礼之後，本朝故事对诸番客，又并於内殿引对，其殿名曰参殿，事在礼宾使、客省使，不下外诸司，见今施行不一。今例惟回鹘番使则正殿引对，况回鹘见居甘州，其地又属河西道凉州所管，每遣使进表币，待以宾礼，皇帝御正殿，列百官，铺陈盛仪，酌礼沿情，事恐太重。伏请今後准诸番客例，只於内殿引对，不临正朝，兼免乖越，又符故事。谨具详酌如前。（《五代会要》三十）
    ○参详引对番客奏（天成元年六月十日，御史台）
    伏睹今月三日入阁班退後，方引对朝贡番使，窃观近制，颇失常仪。且月华门是宰相两省近侍官常朝来往之所，外国番国朝见，不合出在此门，而又殿廷班序先退。比者列其百辟，示彼四夷，俾观多士之羽仪，以显九重之严重，岂可众官退後，番客方来。合自正门，直趋丹陛。此是向来事例，今辰忽有更张。窃以方属中兴，宜循旧典，伏乞宣付中书门下，重令参详，永为定制。（同上）
    ○使相纳礼钱奏（天成元年十二月二十三日，中书）
    伏准故事，应诸道节度使凡带平章事，宜於中书都堂上事，礼绝百寮，等威无异，刊石纪璧，以列名姓，事系殊恩，庆垂後裔。旧例，赴镇後合纳礼钱一千贯，充中书及两省公使。伏自近来，全隳往例。今皇纲再整，坠典咸修，合举成规，冀将集事。臣等商量，今请诸道藩镇带平章事处，各纳礼钱五百千，中书建立石亭子一所，镌纪宰臣使相爵位姓名，授上年月，其所纳钱，请充中书修建公署，及添置都堂内铺陈什物。（《五代会要》十三）
    ○越诉断罪轻重奏（天成二年二月十五日，御史台、刑部、大理寺）
    奉天成元年十二月二十日敕：“越诉之条，本防虚妄，须用惩断，以绝效尤。如或实抱深冤，无门上诉，其越诉律内，不载杖数，仍令大理寺别具奏闻者。”寺司准《名例律》，诸断罪而无正条，若或不经台省，何得复仇？事在酌中，理难执律，其应出律者，则举重以明轻，其应入罪者，则举轻以明重。疏云：“断罪而无条。”谓一部律内，犯无罪名者，准杂律，不应得为而为者，笞四十，谓律令无条理不可为者，事理重者杖八十。疏云：“虽犯轻重，触类宏多，金科玉条，苞罗难尽。”其有在律在今，无有正条，若不轻重相明，无文可以比附，临时处断，量情为罪，庶补遗阙，故立此条。其情轻者笞四十，事理重者笞八十。（《五代会要》卷九）
    ○追尊四庙改置园陵奏（天成二年，中书门下）
    伏以两汉以诸侯王入继帝统，则必易名上谥，广孝称皇，载於诸侯故事，孝德皇孝仁皇、孝元皇是也。伏乞圣慈，俯从人愿，许取皇而荐号，兼上谥以尊名，改置园陵，仍增兵卫。（《五代会要》卷二）
    ○纳夏秋苗子斛斗奏（天成二年六月二十九日，户部）
    先准天成元年五月十五日敕，检纳夏秋苗子斛斗，每斗只纳一斗，官中纳不收耗。人户送纳之时，如有使官布袋者，每一布袋，使百姓纳钱八文，内五文与擎布袋人，馀三文即与会使，充吃食铺衬纸笔盘缠。若是人户出布袋，令只纳三文与仓司。（《五代会要》二十七）
    ○李琪新授仆射上事奏（天成二年八月，中书门下）
    据新授尚书右仆射李琪状：“准旧例，上事日合有恩赐百官酒食，具载《开元礼》文者。”寻下太常礼院，检《开元礼》，祗有从太师已下至六部尚书、太常卿、太子詹事、诸卫大将军、京兆、河南牧、上州刺史受册拜庙，各就本司礼上，无中书门下送上之文，亦无恩赐酒食之事。又检《礼阁新仪》，并不载诸品大臣上事礼例，唯信射初上见群僚轻重之礼。唯元和六年御史中丞窦易直奏，七年尚书左丞段平仲奏，大和元年中书奏覆，下太常礼院并尚书省详议，终未能定。大凡礼上为领本司公事及与官僚相会，并授人吏参贺，内外无异，前後绵同。李琪寻会群僚，不称新授，已领公事，已请料钱，更引上仪，即非通制。今请李琪任便赴省，发遣公事。今後文武两班受恩命者，不计高卑，未领事不得擅落新授字，及便请料钱。内廷学士、中书舍人不在此限。（《五代会要》十四）
    ○解送监生奏（天成三年，国子监）
    诸国子监每年秪置监生二百人。自後更与诸道相次解送，至十月三十日满数为定。又请颁下诸道州府，各置官学，如有乡党备谙文行可举者，录其事实，巾报监司，方与解送。但一身就业，不得影庇户门，兼太学书生亦依此例，不得因此便取公牒，辄免本户差役。又每年於二百人数内，不系时节，有投名者，先令学官考校其学业深浅，方议收补姓名。（《册府》六百二十）
    ○县令两税徵科公事奏（天成三年二月二十三日，中书）
    应天下县令逐年夏秋两税徵科公事。伏以县令之职，徵赋为先，若违限逋悬，自有罚责，如及期了毕，不谓功劳。况今无强名之科徭，绝虚系之税额，百姓据见苗输纳，官中指限程期，盖缘每及徵科，事归烦扰，未容输纳，已切催驱。州都则推勘吏人，县邑则禁系人户，虽云提举，责在徵求，动涉旬时，固须妨事，纵及期限，倍困黎民。自今後请只委主簿、县令勾当，不得更置监徵。
    每一州之中，止限毕日委录事参军磨勘，取最後逋欠县分，具令佐名衔，申三司使举奏，明行责罚。其所欠税额，如是本道长吏及判官衙内节级并形势庄田，不伏县司徵督者，县令即须自经本州论列。如依前不纳，便可直申感情中，责罚这时，以定轻重。
    其县令到官之初，须准近敕交割户口帐籍，至授替之时，比较多少，如或增多即量加酬奖，致逋窜则别示科刑。所冀赏罚不涉於过差，公务率归於修举。
</div>
    <div class="pagination">
<a href="唐文拾遗续拾_page66.html">上一页</a><span>...</span><a href="唐文拾遗续拾_page62.html">62</a><a href="唐文拾遗续拾_page63.html">63</a><a href="唐文拾遗续拾_page64.html">64</a><a href="唐文拾遗续拾_page65.html">65</a><a href="唐文拾遗续拾_page66.html">66</a><span class="current-page">67</span><a href="唐文拾遗续拾_page68.html">68</a><a href="唐文拾遗续拾_page69.html">69</a><a href="唐文拾遗续拾_page70.html">70</a><a href="唐文拾遗续拾_page71.html">71</a><a href="唐文拾遗续拾_page72.html">72</a><span>...</span><a href="唐文拾遗续拾_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
