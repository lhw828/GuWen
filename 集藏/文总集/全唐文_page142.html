<!DOCTYPE html>
<html>
<head>
    <meta charset="UTF-8">
    <title>全唐文 - 第 142 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 142 页/共 603 页</h1>
    <div class="content">    臣说言：臣说顿首死罪死罪言。臣闻小忿不忍，延起大患；小罪不宽，迫成大祸。契丹奚背恩，诚负天地不容之责，然原其状，本是夷戎君臣不和，自相诛戮耳。所望圣慈，且使其族类在朝者，将敕书再三告让，因其所欲立酋长而便定之，或可不战而定也。必告之不驯，则大发兵马，东召羯，西举九姓，来春未青，数道齐入，突之首，可拾而取，未为晚也。天恩若不忍以中国劳事蛮夷，则严兵备塞，弃两蕃如粪土耳。又许钦浃拥二万馀众，据五丈之城，有粮即守不可拔，无粮即鼓而行归，何所虑也？今遗史献非时，远抄近掠，其实甚难，万一未捷，贼气转壮。下臣愚昧，不敢隐情，伏愿圣恩再加裁度。臣说诚惶诚恐顿首顿首。
    ○为留守奏庆山醴泉表
    臣某言：臣闻至德洞微，天鉴不远，休徵秘景，时和则见。是知绵代旷历，庆牒祥经，帝王有必感之符，神灵无虚应之瑞。伏惟天册金轮圣神皇帝陛下金镜御天，衡考政，钦若元象，宏济苍氓。茂功将大造混成，纯化与阳和俱扇，朝百神之乐职，宅万国之欢心。嘉气内充，淫雨外息，岂止摇风纪月之草，列莳於阶除；仪箫衔之禽，相鸣於户阁而已！固有发祯厚载，抽贶泉源，表元德之潜通，显黄之昭报。臣於六月二十五日得所部万年县令郑国忠状，称去六月十四日，县界霸陵乡有庆山见，醴泉出。臣谨差户曹参军孙履直对山中百姓检问得状：其山平地涌拔，周回数里，列置三峰，齐高百仞。山见之日，天青无□：异雷雨之迁徙，非崖岸之骞震。炊尔隆崇，巍然蓊郁，阡陌如旧，草树不移。验益地之详图，知太乙之灵化。山南又有醴泉三道，引注三池，分流接润，连山对浦，各深丈馀，广数百步。味色甘洁，特异常泉，比仙浆於轩后，均愈疾於汉代。
    臣按孙氏《瑞应图》曰：“庆山者，德茂则生。”臣又按《白武通》曰：“醴泉者，义泉也。可以养老，常出京师。”《礼斗威仪》曰：“人君乘土而王，其政太平，则醴泉涌。”《潜潭巴》曰：“君臣和德，道度协中，则醴泉出。”臣窃以五行推之，六月土王，神在未母之象也。土为宫，君之义也；水为智，土为信，水伏於土，臣之道也；水相於金，子之佐也。今土以月王而高，水从土制而静，天意若曰：母王君尊，良臣善相，仁化致重，德茂时平之应也。臣又以山为镇国，水实利人，县有万年之名，山得三仙之类：此盖金舆景福，宝祚昌图，邦固不移之基，君永无疆之寿。自永昌之後，迄於兹辰，地宝屡，神山再耸，未若连岩结庆，并泌疏甘，群瑞同区，二美齐举，高视古今，曾无拟议。信可以纪元立号，荐庙登郊，彰贲亿龄，愉衍万宇。臣辱司京尹，忝寄留台，牧西夏之疲人，荷东蕃之馀宠，游泳鸿露，震悚明神。禧祉有归，光启兹部，喜睹殊观，实百恒流，踊跃一隅，驰诚双阙。伏请宣付史馆，颁示朝廷。无任凫藻之至，谨遣某官绘图奉进。
    ○为留守奏瑞禾杏表
    臣闻天微地杳，惟圣能通；物宝灵禧，在德斯感。伏惟天册金轮圣神皇帝陛下覆翼万方，植生群类，化行至道，风流太和。白耀青光，目日月之瑞；赤文元甲，手河洛之符。既庆溢於山泉，又嘉贲於草木。臣今月三日得所部万年县令郑国忠状，言县界内霸陵乡新出庆山南之醴泉，北岸有瑞杏三树，再叶重花；嘉禾三本，同茎合穗。臣谨差司兵参军郑味元检覆皆实。臣谨按孙柔之《瑞应图》曰：“嘉禾者，五之长也，王者德茂则生。昔炎帝教洽人心而嘉禾秀，周公理合天道而嘉禾丰。”臣又以事可理推，物有类验：蜀桑异叶，李定知其有祥；汉木奇枝，终军以为无外。今植物摇落，而瑞杏繁滋，所谓仁育之风，行於肃杀之序，此盖圣道隆渥，灵祚宏多。朱萼素花，彰孝理於诗传；一茎九颍，合德耀於祥经：旷代殊珍，崇朝累集。方俟山流石髓，杏茂仙林，醴挹轩浆，禾登尧膳，受天介福，锡帝长龄，觐王母於昆台，朝神人於口，今缘苗尚蓓，黄粒未成，当须晚秋，不获早献。臣忝尹兹部，频瞩洪休，跃之诚，倍万常品。
    ○为留守作贺崛山表
    臣闻山川变见，如来有得道之祥；国土远移，至人任不思之力。伏惟皇帝陛下宏惠福深，勤人愿满，莲花授记，应上圣之降生；贝叶开图，握大雄之宝命。司户参军孙履直伏承臣奏所部万年县新出庆山醴泉，有听琶真僧於春首献状，若以梵音所记，此是山。恒河沙佛，必经林下；虚空众圣，常处岩间。隐见外方，涌秀中土，岑泉可识，体类宛然，感应十号之尊，示见千轮之主。此实天威无碍，地宝有归，化於裁成，理窈冥於言说。但瞻三山丹壁，奄灵鹫而飞来；三泉渌池，逐神龙而吐沃。峰高八百，协周室之隆基；地得万年，祈皇灵之资始：儒书分载，望偈希闻。加以坚固开林，吉祥被草，重花瑞杏，藻岫红源，九颍嘉禾，葱峦黛壑。原临白鹿，识鹿苑之仙游；路迩朱城，悟王城之钟听。方俟回舆雪岭，厌香积於群臣；沈璧天沌，荫灵枝於下国。吹法螺而朝玉帛，乘瑞象而会天人，溢宇流观，殊邻浃庆。臣守符京郡，奉神岳於郊畿；系叶皇柯，仰慈□於油露。喜之极，倍百恒诚。
    ○为留守奏羊乳獐表
    臣某言：臣闻灵感无方，每先时以见象；神鉴不昧，必凭物以示人：有德著而休归，或祥来而事应。伏惟天册金轮圣神皇帝陛下端冕驭天，舞柔远，南越瑞贡，久通驿而发仁；西域奇山，近随方而应圣。臣今日得所部万年县令郑国忠状，送新出庆山下牝羊乳獐一头。狎扰因依，动息随恋，如从所产，若素同群，理有可嘉，事无前例。窃以异类相育，外方慕化之徵；野畜自驯，荒服来王之兆。必有远夷解辫，欢心百兽之庭；犷俗怀音，稽颡三朝之会：臣言可验，翘足是期。昔马或生羊，《易》占得人安之体；犬时养彘，天镜显代康之文：援此比踪，实为同贯。况复晨饮醴浦，夕下灵山，翳仙杏之奇花，拾嘉禾之馀穗：羊祯甚玉，獐庆如银。晦朔未移，祥符累集，福应之盛，前古未闻。臣忝尹京都，屡荐嘉瑞，跃之至，兼倍恒流。谨差某官奉表随进。
    ○为留守奏嘉禾表
    臣某言：臣闻天听自人，神和在德，代非乏瑞，遇开泰之期；福不虚徵，必俟休明之主。伏惟天册金轮圣神皇帝陛下仁覆万灵，孝理四海，功莫高於尊祖，道莫大於配天。严备郊，崇肃宗祀，秩百王之礼，兼六代之乐。恩溢胶庠，训优更老，政每光於帝籍，役不紊於农时。嘉气横游，祥风纷洒，腾文炜色，九光连合於贞明；逸辈殊伦，百宝骈滋於动植。臣今月日奉进止，告望凤台庆山醴泉之瑞，其日於山陵东柏城内得嘉禾一本。臣初见众苗亘垄，香颖垂秋，嘉玩繁滋，欲观桴粒，左右无识，折以呈臣。异其绿叶绶舒，葱芒璧秀，熟视奇状，知嘉祥：下则异亩合茎，上又同连双穗。昔雍熙之代，政理之君，虽导出应时，而生不择地，未有托根神域，彰孝德之能深；吐秀寿宫，助粢盛之丰洁。此盖睿诚通感，灵佑降祥，中古以来，未睹斯美。臣籍庆宗枝，久沐星潢之润；躬持瑞颖，预奉天保之符。悦之诚，倍兼恒品。
    ○为清边道大总管建安王奏失利表
    臣攸宜言：今日某乙从峡石山称，前军王孝杰等以某日失利於峡石山。忽闻殒绝，心摧魂死，上孤天威，下惭士卒。死罪死罪，顿首顿首。臣以驽怯，谬职戎麾，衔戴恩荣，统率将士，驱关陇之马，引淮海之饷，旗幕亘於边城，弓甲倾於内府。不堪任使，挠失节度，群帅无决胜之功，偏师有挫衄之咎，长犬羊之孔炽，纵枭獍之未灭。愤结灵，怨毒骨髓，臣实其罪，罪非他人，忍耻苟全，远愧胡颜之责；引慝遄死，内负犹斗之心：无颜，进退靡处。臣既不建师律，有常宪，合即严科，以塞重责。然以见在兵马，交要部统，未敢束手军事，委置旌节，稽缓刑书，伏深兢战。特乞更召严猛，代臣统帅，请归罪司寇，以正国刑，囚伏边陲，唯待斧钺。
    ○让起复黄门侍郎第一表
    草土臣说言：臣私门凶咎，丧纪未终，不自毁灭，苟存圣代。忽降制书，复臣工部侍郎，寻奉後命，授臣黄门侍郎。震惊失图，哀忄希陨绝，臣说诚惶诚恐顿首顿首死罪死罪。臣弱年早孤，母氏训立，得绍基构，忝列簪裾。从宦历年，晨昏多阙，播迁远裔，离别又苦，顾复无答，报养何追？蝎摧感，语不能喻。甫至冬中，礼及祥礻覃，今已春暮，瞻言几何？是臣事朝廷日长，几筵日短，乞寝严命，许达私情，诉衷祈天，所望矜遂。无任荒迫之至，谨诣朝堂路左奉表乞哀以闻。谨言。
    ○第二表
    草土臣说言：臣在疚承荣，布哀陈款，精诚无感，天眷未回，假喘残生，悲惧转集。臣说诚惶诚恐顿首顿首死罪死罪。臣闻苦者不觉声哀，穷者贵其言达，情有至切，辞无敢隐。臣为少子，慈爱所锺，每一离别，辄加忧悯。况臣生年多故，违隔私庭，终堂之日，身限公事，存既数违左右，没复不毕几筵，痛心知伤，特殊人类。臣今望延数月，企及再期，乞恩无多，报国非晚，冒死重请，冀蒙哀遂。无任恳迫之至，谨诣朝堂路左奉表陈乞以闻。
    ○第三表
    草土臣说言：臣荒喘穷情，再渎旒，恳诚不到，未感天心，誓将冒死，祈恩分外。中谢。臣本书生，门非代禄，数叶单绪，族无亲房。臣父遭忧。曾祖未葬。臣有两兄一妹，甥侄九人，又有中表相依，向成百口，吉凶衣食，待臣以办。臣今拜职黄阁，侍奉丹墀，厚禄清班，一朝改官，举族荣赖，为幸过甚。人情所欲，岂合稽恩？正以茕茕苦心，有所未尽。臣亡母在日，朝夕诫臣，以臣独立无徒，好直多忤。知子者母，果验所言：往罹大狱，窜命炎海，晨出晚归，贻虑非一，况涉危难，伤心几途，追忆生平，倍增摧慕。侍养日少。违离日多，即臣母忧臣以终身，臣其忍服以从事？情既不同常例，望在特降殊恩。臣先患风缓，近加虚Φ，陛下倘从臣数月，容过再期，非但宽其哀疚，固亦全其生理，亡身报国，庶竭後图。木植有性，枉之则折；人愿在心，违之则苦。虽强为用，将何以堪？衔泣仰天，冀蒙哀允。无任恳迫之至，谨诣朝堂路左奉表陈乞以闻。
    ○让兵部尚书平章事表
    臣说言：伏奉九月十九日制书到并州，授臣兵部尚书同中书门下三品。王人在门，驿骑首路，奉恩循分，以惭以惕。臣说中谢。臣早以书生射策，载笔圣朝，晚以军志典兵，秉旄乘塞，禄非援进，宠是宸衷。久侍玉阶，四掌纶诰，一心好直，三黜其宜，今复用之，犹夫人也，何足以举明邦政，光缉帝猷，更策疲骖，来尘法驾？又臣已爱命司籍，专意简书，所希散冗，因闲就业，忽叨剧职，责大忧深，人心有限，事难两济。国史无成，臣执其罪，上思荐贤以自代，下愿守分以全节。窃见开府宋，清介独立，倚法不回；詹事陆象先。清明向道，临事能断：其高明有素，历朝之所仗委；其积行无疵，众人之所体信。揆停往任，未尽宿诚，乞回此恩，以纳来效，必能补旧政之缺漏，广前途之轨辙。虽探心角力，臣颇与二子齐驱；然校德考年，彼皆有一日之长。天下者，累圣之公器；宰相者，万方之具瞻。臣所以廷让彰言，不陈密启，伏愿圣恩听与而举，俾谐佥瞩，傥朝任得人，实海内幸甚。无任力微任重惶惧之至谨奉表陈让，二年十月十七日。
    ○让中书侍郎表
    臣说言：伏奉制书，除臣中书侍郎。宠命俯临，惊魂自失，臣说中谢。臣闻□构郁起，非枳棘之任；天波暴集，宁沟浍所容？臣识无通方，文不经国，南宫华省，已忝前行；西垣内阁，将陪近侍。心惭官谤，迹愧时流，何以承掌王言，赞决机务？当今二仪再造，百度皆新，太平之基，惟贤是与。浑成庶政，责在中书，岂以常才，敢膺首选？乞寝恩命，改髦，惟慎庶官，以谐佥议。无任悃款之至，谨诣朝表陈让以闻。臣所让人，别状封进。
    ○让右丞相表
    臣说言：伏奉制书，除臣右丞相兼中书令。臣学惭稽古，早侍春宫，阶缘旧恩，忝窃枢近，虽思致君尧、舜，而才谢伊、皋。今属外中大封，方求俊，猬外端右，实愧朝行。乞停新令，获守旧职，辞讷情恳，希垂察谅。无任屏营之至，谨奉表陈让以闻。
    ○第二表
    臣说言：伏奉今月十日制书，除臣尚书右丞相。恩命自天，战无地，臣说中谢。臣少长儒门，垦凿坟史，才非高格，官不因人，徒以命偶龙兴，位阶鸿渐。五入西掖，七践南宫，中闲拙延谪放，直招玷缺。伤矢之禽，闻弦虚坠；赐环之客，听歌先泣。此则魂为危感，气由惧夺，安可重收废器，再辱端揆？何以师长礼闱，正持宪府？当今典章革故，风教鼎新，野无四隐，朝有三杰，具瞻之地，愿择时髦。臣幸沐遗簪堕履之恩，好生养志之德，朝游简牍，暮对图书，受赐无涯循荣过分，岂更处士之横议，招匈奴之遥哂？艾骨自疮，负乘致寇，虽则愚情怀恋，冒求宠，亦望圣慈限约，令度馀年。愿停今授，长守旧史，罄陈肝胆，非敢饰让。谨诣朝堂奉表自乞，臣说诚惶诚恐顿首顿首死罪死罪。谨言。
    ○让平章事表
    臣说言：臣伏奉宣旨制书，以臣同中书门下平章事。承命战汗，拜舞失容，臣说诚惶诚恐顿首顿首死罪死罪。臣本书生，器识凡近，仕不望於通贵，禄只期於代耕。蒙时宠荣，越践台阁，局心守职，窃所庶几，长经邦，则无逮及。伏以庙堂寄切，军国务殷，循涯审分，非臣攸处。为国者为官择人，为臣者陈力就列，若智小谋大，力微任重，岂敢顾惜微躯？实恐上尘王政。是以披露肝胆，不暇饰词，乞停此授，俯遂诚请。无任怖惧惭惶之至，谨诣朝堂奉表陈让以闻。
    ○让中书令表
    臣说言：伏奉今月十一日制，授臣中书令。恩渥自天，震越无地，臣说中谢。伏惟陛下至孝安亲，大功定国，六合翘首，庶政惟新，雍熙之化，望在兹日。中书理本，臣叨首名，将何以翊赞圣君，光泽天下？自臣摄官禁掖，已涉七旬，不知贤才以举，是不仁也；不辨不肖以退，是无勇也，何足以备乎宰臣？胡颜冒恩，复受真拜？臣之愚执，正在於此。不敢繁辞，以尘圣听，乞回荣授，改择时髦。无任恳款之至，谨诣朝堂奉表陈让以闻。臣所让人，别状封进。
    ●卷二百二十三
    ☆张说（三）
    ○让封燕国公表
    臣说言：伏奉今月七日制书，封臣燕国公，食封三百户。宠灵猥及，中心如忄炎，臣说中谢。臣闻至道之时，重法守义，上无无功之赏，下无无德之禄，故授受礼全，而窬越不起。伏惟陛下光抚宇内，大宁天域，百度维新，万灵翘注。建侯疏壤，允答元功，臣亦何人，首膺是命？自古有传道而爵，说经而封，盖以训蒙成圣，资师通学。臣之侍讲，有异前闻，何者？大明朝，萤爝无助，时雨夕濡，浸灌焉施？幸得依附光景，游泳恩渥岂敢虚承启发之恩，谬荷将就之报？且如人臣之义，二则为罪；愚智之分，一心不回。譬如犬马有不背之性，草木有不凋之理，知何德於天壤，而欲蒙造化之偏施哉？臣之无功，正与此类。叨恩过量，终惧且惭，乞回圣慈，以容介节。无任惶悚之至，谨诣朝堂奉表陈让以闻。
    ○为建安王让羽林卫大将军兼检校司宾卿表
    臣某言：伏承月日敕书，除臣右羽林卫大将军兼检校司宾卿。朝荣对及，恩露洪垂，罄仰惊，环揆惭失，臣某顿首顿首。臣席庆皇枝，辱司天卫，素官成责，久盈人口。顷属山戎自擅，王师震加，谬当推毂之礼，竟空汗马之绩。实赖睿谟幽赞，灵兵潜讨，灭犬羊於辽海，卷旌麾於燕蓟，臣得归功北阙，待罪东藩，沐泳休贶，生死荣幸，安敢卖要塞而告劳，贪天功以为己？又况羽林清禁，上则星辰；主客命卿，下法河海：盖文武具美，方议望佥归，岂臣弊劣，所堪尸忝？伏乞特回眷鉴，更择能贤，俾朝兴薪之歌，臣免伐檀刺。非敢饰让，实披诚请。无任悚戴之至，谨诣朝堂奉表陈让以闻。
    ○为薛稷让官表
    臣稷言：伏奉制书，除臣工部尚书。宠灵俯逮，营魄震飞，揣分何阶，戴恩无力，臣某中谢。臣才乏济川，功微横草，故以业承薪构，泽润葭莩。效雕虫之薄技，蒙金蟪之荣饰，徒参进对，愧无好词。顷以冗职东垣，暂谐清旷。今右统司南省，将招素餐。五翟之正，典事斯重；六官之长，求人未易。以臣叨授，实为非宜，愿寝前恩，致命他士。无任悚惧之至，谨诣朝堂奉表陈让以闻。臣所让人，别状封进。
    ○为郭振让官表
    臣某言：臣本书生，幸事先帝，历践清职，遂参机密。宗武树党，忿疾正人，猜忌眉睫，构结疮。臣与一二贞士，指天誓心，枝梧群邪，城王室，晓入宫省，暮不望归，艰危备尝，几不免祸，日觊一日，以逢开泰，臣之宿图，今已足矣。陛下宝位既复，元良又定，凶雠咸翦，百度惟新，正宜博采屠钓，大变风俗，岂臣微才，空忝重任？外不厌於众望，内实畏於多言。臣父年先婴风疾，五月以来，不离枕席，臣方寸已乱，短效无施，风夜在公，扶持有阙。乞免官秩，归侍私庭，罄心仰恩，期於孝治。无任恳迫之至。
    ○为僧普润辞公封表
    僧普润言：伏奉甲寅制书，以普润加荣沐秩，授邑封公。圣恩无涯，将变枯朽；佛法有教，诚愿住持。普润自剃落坏衣，五十馀载，心不见是，口不言俗，因诫证业，凭禅悟理。幸逢皇祚将启，大运有归，皇太子逼畏凶雠，永怀兴复，忧虞之际，始蒙顾问。贫道起广救之悲决必成之策，奉符命之旨，赞无畏之心，今得众生安，群魔消伏，在於法侣，所愿为多，视身本无，何功受禄？天位有德，陛下享之；天讨有罪，太子行之。岂贪天之功，以为己力；卖佛之法，而求身利？必若冒荣背律，返俗违真，亦恐乖陛下崇信之诚，失如来付属之义。凡所称述，诸佛证明，伏惟圣慈，亦垂开领，乞停恩授，以幸法门。无任护戒传道之至愿，谨诣朝堂奉疏陈情以闻。
    ○进浑仪表
    臣说言：臣闻迎日授时，莫先於历象；先天成务，必归於制作。伏惟开元神武皇帝陛下建中立极，纬武经文，至德难名，神功莫测，於是定历成岁，立象考天，绍唐尧钦若之典，遵虞舜在之义：上皇能事，於斯备矣。臣书院先奉敕造游仪，以测七曜盈缩，去年六月，造毕进奏。又奉恩旨，更立浑仪，臣等准敕，令左卫率府长史梁令瓒检校创造。於是博考传记，旧有张衡、陆绩、王蕃、钱乐之等，并造斯器，虽浑体有象，而不能运行，事非经久，旋亦毁废。臣今按据典故，铸铜为仪，圆以象天，使得俯察，上具列宿赤道，周天度数。注水激轮，令其自运，一日一夜，天转一周。又别立二周轮，络在天外，缀以日月，令得运行，每天转一匝，日行一度，月行十三度十九分度之七，凡二十九转有馀而日月会，三百六十五转而行匝。仍置水柜，以为地平令仪，半在地上，半在地下，晦朔弦望，不差毫发。又立二木人於地平之上，前置锺鼓，以候辰刻，每一刻则自然击鼓，每一辰则自然撞锺。皆於柜中各施轮轴钩键交错，关销相持，转运虽同，而迟速各异，周而复始，循环不息。阴阳不能逃其数，分至不能隐其时，究天地之斡运，极乾坤之变化：斯皆上禀圣谟，傍获神助，臣等愚思，非所能及。望录付史馆，宣示百僚，使知告成之功，迥越前古。无会勤恳之至，谨随表上进以闻，臣说诚惶诚惧。
    ○进佛像表
    臣说言：去年行塞，至朔州忍辱尼寺，见有高祖太宗造金像银跌，刻题尊号，彼州士女，屡瞻佛光，臣恳思圣心，如在咫尺。伏以皇帝事业，远存荒塞，拯溺救焚，身勤虑苦，归诚佛宝，何神不据？信知功遍区域，泽周生人，心凭神灵，躬履危险。故皇天眷命，奄有邦家，後嗣圣人，钦承大宝，所当思由积德而兴帝系，本艰难而成王业，先圣一心奉佛者，盖为百姓求福也。陛下为继文之主，实创业之功，再廓氛，重安庙社，垂统万亿，同符祖宗。夫惟兴王，必籍佐命，咸有一德，克享天心。《书》曰：“非天私我有商，惟天佑于一德；非商求于下民，惟民归于一德。”功臣同德，可不念哉！物有小而感深，事有微而传远，臣谨将金像随表奉进。谨言。
    ○进州斗羊表
    臣说言：臣闻勇士冠难，武夫戴，推情举类，获此斗羊。远生越，蓄情刚决，敌不避强，战不顾死，虽为微物，志不可挫。伏惟陛下选良家於六郡，求猛士於四方，鸟无遁材，兽不藏伎，如蒙效奇灵囿，角力天场，却鼓怒以作气，前踯躅以奋击。若奔□之交触，碎若转石之相叩，裂骨赌胜，溅血争雄，敢毅见而冲冠，鸷狠闻而击节，冀将少助明主市骏骨、揖怒蛙之意也。若使羊能言，必将曰：“苦斗不解，立有死者，所赖至仁无残，量力取劝焉。”臣缘损足，未堪履地，谨遣男驸马都尉谨诣金明门陈进。轻冒宸严，伏深战越。
    ○举陈寡尤等表
    文林郎陈寡尤，年六十四（贯沧州），右出身四十馀年，怀道抱德，博涉经史，白首幽栖，不求闻达。堪激励化俗，处谏诤之官。幽州节度使参谋刘待授，年六十四（贯京兆府），右怀德退静，立操端确，精通术数，堪备顾问。四品于{矛心}，年三十二（贯京兆府），右志定神和，学精文远，达皇王正道，通古今大义，堪拾遗左右。以前幽州都督兼节度管内诸军经略大使摄御史大夫燕国公张说奏称：臣身任边城，心在庭阙，报国之志，莫若进贤。敕旨，陈寡尤等三人，宜并追取试练考覆。臣说言：知贤不达，谓之窃位；闻贤而拒，是蔽君。窃位冒也，蔽君奸也，有奸与冒，何以事君？臣前岁入朝，特蒙顾问，圣情侧席，惧有遗贤，臣以寡尤三人上闻天听，中书宣旨取考覆，吏部写敕，宣下文书，三载於今，一人不至。夫轻进者是干禄之人，静退者是养高之士，天下廉让之风未长，趋竞之俗未惩，若令所司引试，招其隐逸，士宁伏死岩穴，焉肯拜侍郎之庭哉？徒有荐贤之名，竟无进贤之实，非朝廷礼贤之道，岂陛下求贤之心？近因奏谒，具承天旨，请敕州县各以礼徵，至京之日，中书引见，然後付与宰臣，请言探赜，必有可采，彼周行，如当谬荐，罪臣所举。谨录前举状本如前。
    ○举陈光乘等表
    开元九年正月日，洛州临武县主簿陈光乘（摄监察御史在河北）、夔州归州镇将勤思齐（见在桂州）、前申州参军戴师倩（遭忧在都）。敕：戴师倩、勤思齐，或身自有犯，或逆人缘坐，未可擢用，亦不须追以前状。准七月二十二日制，内外文武职事五品以上官，有奇材异略堪任将帅者，封状进内。陛下垂心万机，亲择将帅，欲大顿天纲，收罗□逸。今者塞北有屈强之胡，汉南屯不羁之马，使边郡忧患，朝廷旰食，此天下士君子饥待虏饣盍，渴待虏血，决命於匈奴之时也。臣所举前件三人，光乘积学而善谋，求之古人，吴起、韩信敌也；师倩沈勇而能断，求之古人，彭越、吴汉类也；思齐忠壮而异材，求之古人，张飞、许褚等也：皆怀道藏器，仰望明时，羞自媒，莫能上达。臣闻拔人於死者，必舍生而报恩；荣人於辱者，必尽节而雪耻。至如师倩、思齐，亦尝生窜死地，其为屈辱甚矣，如蒙拯将坠之命，起已废之魂，一言所及，百年可尽，凡情尚知此，况感激之人哉？陛下发使召之，旬月可到，试以军事，必立奇功。若不如所言，请受面欺之罪。
    ○贺祈雨感应表
    臣说言：臣闻水旱常数，尧汤固有；圣贤之理，恭洁为难。自冬逾春，积阳成亢，陛下以时灾系政，人患由君，退巫女之雩，却应龙之请，陛下躬自暴露炎景，瞻仰□汉，推心引谴，为人受咎，诚既发而动天，言克期而降雨。今已霖霪三日，泽漏重泉，草树含欣，郊原变色。加以□平雨细，气润风和，岂惟优渥王畿？必将周遍天下。群心舒释，圣情开畅，无任万姓欢悦之至，谨奉表陈贺以闻。
    ○贺示历书表
    臣说等言：内侍尹凤翔至，奉宣圣旨，内出新撰历书二十五卷，以示臣等。窃窥深奥，仰观英华，涉海登山，罔知攸际。臣闻唐尧光宅，顺昊天而定四时；虞舜登庸，在衡而齐七政。伏惟开元圣文神武皇帝陛下至德广运，文明哲，道冠生知，与神合契，备往圣之能事，绍昔王之阙典。发挥《易》象，以应乘乾之时；考正历书，更表履端之始。上包二帝，下括三王，徵晷运之盈虚，究推步之疏密。备稽气象，载躔坎离，三辰顺轨而更明，五纬合度而增焕，足使天地贞观，神人允谐，唐虞旧章，于斯重睹。臣等幸陪书府，得预朝门，跃之情，实万恒品，谨奉表陈贺以闻。
    ○贺大衍历表
    臣说言：伏以《开元大衍历》，天旨裁其纪纲，日官考基精要，履端更始，敬授惟新。加以辩五行之序，推七精之数，明徵圣期，实光土德。臣又见梁天监中陶宏景著《玉匮记》云：“盛德木子，以肇来运。”顷者僧一行推衡历，得皇家天命，成数千年。古今祥兆，若合符契，历数既在於圣躬，卜年又表於长历，莫大之庆，独冠前王。臣忝迹儒林，预闻昌运，无任跃之至，谨奉表陈贺以闻。
    ○集贤院贺太阳不亏表
    太史奏太阳不亏。圣德上感，变灾为瑞，阳光增晖，阴慝不作，休徵之美，莫盛於斯。臣等无任欣之至，谨进状陈贺以闻。谨进。
    ○礼仪使贺五陵祥瑞表
    右：臣等伏以陛下孝通天地，亲朝五陵：拜桥陵则紫气见，获白兔，甘露降，白鸽巢，天光清和，日色明朗；拜定陵则有景□见，甘露降；拜献陵则甘露被树，祥□抱日；拜昭陵则先圣见於神游，荐享之际，陛下亲闻息，初进服用，乐器自然发声，又素像回面，甘露降滋，从祀先臣，历闻蹈舞；拜乾陵则有灵草生，甘露降，日抱戴之瑞：此皆陛下虔诚上感，神灵福降，四海同欢，万方跃。臣等幸陪大礼，亲睹祯祥，无任大庆之至，谨奉表陈贺以闻。臣说谨言。
    ○请许王公百官封太山表
    臣说等言：臣闻圣人者，与天地合其德。故珍符休命，不可得而辞；鸿名盛典，不可得而让。陛下功格上天，泽流厚载，三五之盛，莫能比崇，登封告成，理叶幽赞。故符瑞必臻，天意也；书轨大同，人事也；莴屡登，和平也；刑罚不用，至理也。今陛下稽天意以固辞，建人事以久让，是和平而不崇昭报，至理而阙荐祖宗。亿兆之情，犹知不可，况上帝临照，祖宗顾讠是，其可止乎？愿纳王公卿士列岳缙绅之众望，回命有司，速定大典。臣等不胜恳祷，敢昧死再拜上言。
    ○请八月五日为千秋节表
    左丞相臣说、右丞相臣等言：臣闻圣人出则日月记其初，王泽深则风俗传其後。故少昊著流虹之感，商汤本元鸟之命，孟夏有佛生之供，仲春修道祖之：追始寻源，其义一也。伏惟开元神武皇帝陛下二气含神，九龙浴圣，清明总於玉露，爽朗冠於金天。月惟仲秋，日在端五，恒星不见之夜，祥光照室之期，群臣相贺曰：“诞圣之辰也，焉可不以为嘉节乎？比夫曲水禊亭，重阳射圃，五日彩线，七夕粉筵，岂同年而语也？”臣等不胜大愿，请以八月五日为千秋节，著之甲令，布於天下，咸令宴乐，休假三日。群臣以是日献甘露醇酎，上万岁寿酒，王公戚里，进金镜绶带，士庶以丝结承露囊，更相遗问，村社作寿酒宴乐，名为赛白帝报田神。上明元天，光启大圣，下彰皇化，垂裕无穷，异域占风，同见美俗。
    ○请置屯田表
    臣说言：臣闻求人安者，莫过於足食；求国富者，莫先於疾耕。臣再任河北，备知川泽，窃见斋可以灌巨野，淇水可以溉汤阴，若开屯田，不减万顷，化萑苇为亢稻，变斥卤为膏腴，用力非多，为利甚溥。谚云：“岁在申酉乞浆得酒。”来岁甫迩，春事方兴愿陛下不失天时，急趋地利，上可以丰国，下可以廪边，河漕通流，易於转运，此百代之利也。当今国储未赡，边军未息，静人业农，愿留圣意。亦尝赐前阶之食，承后骑之顾，竟唯唯而无一言者，岂敢隐情于圣主也？正以职在仗卫，忧於部伍，马上非公议之所，囿游非朝廷之事。今昧死上愚见，乞与大臣筹谋，速下河北支度及沟渠使，检料施功，不後农节。谨附贺正使随军前曹州考城县尉同希再奉表以闻。谨言。
    ○驳行用魏徵注类礼表
    今之《礼记》，是前汉戴德、戴圣所编录，历代传习，已向千年，著为经教，不可刊削。至魏孙炎，始改旧本，以类相比，有同抄书，先儒所非，竟不行用。贞观中，魏徵因孙炎所修，更加整比，兼为之注，先朝虽厚加赏锡，其书亦竟不行。今行冲等解徵所注，勒成一家，然与先儒第乖，章句隔绝，若欲行用，窃恐未可。
    ○为建安王谢赐衣及药表
    臣某言：伏奉某月日恩敕，臣衣及药。渥流极，彩溢旌门，拜捧戴舞，载欣载越。臣受律亏方，城无寄，偏师不振，逋寇仍滋，进惭计日之功，退积逾时之咎，诚合归罪司寇，以厌深责。岂图天宠猥临，宸慈宽假，当从褫服，转承且吉之衣；宜肆典刑，翻加有喜之药。毁车夷马，复振銮和；穷炭枯茎，重敷荣焰。影边塞，驰心（阙一字）城，微命易投，生成难谢。无任感戴之至。
    ○谢观唐昌公主花烛表
    臣说言：内侍尹凤翔宣敕，赐臣观唐昌公主花烛。伏以天人下嫁，王宰送行，苟非荣宠，何阶瞻望？臣免归馀叟，忽承朝请之恩；废贺羸骖，复睹肃之礼：鸿私所被，枯瘁生光。无任欢荷之至，谨奉表陈谢以闻。
    ○荆州谢上表
    臣说言：伏奉二月二十五日制书，除臣荆州大都督府长史。受命荒服，浮舟遄溯，以今月十七日到州上讫。山列楚望，水横南纪，德非羊祜，迹谢宋均，何以镇静流亡，攘除猛？臣说中谢。臣宿滥宸眷，累尘荣奖，福过生灾，至刚多缺。及一辞庭阙，已涉五年，不有自白之书，竟无因人之请。天光独照，□雾顿披，穷鳞更跃，锻翮仍翥，揣分瞻恩，何阶及此？愧乏才能，不足宣畅皇风；敢竭心力，少冀上酬元造。无任欣欣兢惕之至，谨附送丁匠资使所部文林郎守公安县主簿封希鲁奉表陈谢以闻。
    ○岳州刺史谢上表
    臣说言：伏奉四月十有二日制书，除臣岳州刺史。某月二十七日递书到相州，承恩惶怖，狼狈上道，以月一日至岳州上讫。臣以昔侍金华，过蒙荣宠，负乘招寇，日待谴黜，圣慈迟回，仍委符守。刻肌刻骨，诚札幌报恩私；无术无才，将何克宣风化？夙夜惭惕，胡宁启处。伏以贬官到任，理在速闻，不敢循常，稽缓附使。无任荷恩兢惧之至，谨遣递表陈谢以闻。
    ○谢修史表
    臣说言：伏奉今月十六日敕，令臣在家修史。捧恩戴命，且喜且惭。臣服道儒门，策名昌运，掌纶四后，载笔三朝，阶缘宿遇，践蹑端揆，职为剧而心尽，史无闲而功废。自贻官谤，待罪私门，反鲁之感特深，藏周之望已绝。岂意特流天旨，重缉简书，虽才惭左、马，而时盛周、汉。况复编尧、舜之年，事皆目睹；叙羲、黄之德，言匪传闻。善志将训於百王，实录可贻於千古，国家之鸿业办矣，朽臣之志愿毕矣。不胜天恩难任之至，谨奉表附内侍尹凤祥陈谢以闻。
    ○谢赐碑额表
    臣说言：伏奉今日恩旨，赐先臣碑额。悲荷交心，拜捧以泣，臣某中谢。臣亡父先臣骘，安贞下位，不待昌辰，先帝赠之以专城，陛下目之以积善。光贲重渥，感庆三泉，举宗悲喜，外姻欢贺。昔孔篆吴札之坟，秦存里子之垄，事轻列国，义小陪臣。岂若天王礼士，凤书旌墓，荣轶曩贤，道映来籍。在臣在子，移孝为忠，心效草木，何酬雨露？无任幽明感戴之至，谨奉表陈谢以闻。
    ○谢问表
    臣说言：内给事高力士至，伏奉墨制。圣慈绸缪，言及旧昔，拜舞捧读，且惊且喜。臣闻汉主眷骖乘之臣，魏君忆同游之客，诚以故旧不弃，而光阴易往，今之圣情，实过於昔。臣曩蒙侍文北阁，陪宴东堂，庭阙一遥，寒暄二载。不意逢春之草，承湛露之惠渥；容光之隙，引迟日之晖华。无任荷恩恋主之至，谨附高力士奉表陈谢以闻。
    ○谢赐药表
    臣说言：去年某月日，於右银台门蒙天恩引对，特赐慰问。摄理无方，以致热疾，缘在假内，不敢奏闻。圣慈忧轸，诏使临门，伏枕在床，虽气体未适；趋风拜命，觉腠理遂平。恩荣岂止於邱山？朽质永延於龟鹤。无任感戴之至，谨奉表陈谢以闻。
    ○谢赐锺馗及历日表
    臣某言：中使至，奉宣圣旨，赐臣画锺馗一及新历日一轴者。猥降王人，俯临私室，荣钟睿泽，宠被恩辉，臣某中谢。臣伏以星纪回天，阳和应律，万国仰维新之庆，九霄垂湛露之恩。爰及下臣，亦承殊赐：屏群厉，缋神像以无邪；允授人时，颁历书而敬授。臣性惟愚懦，才与职乖，特蒙圣慈，委以信任，既负叨荣之责，益怀非据之忧，积愧心颜，骓胜惕厉。岂谓光回蓬荜，念等勋贤，庆赐之荣，贱微常及，感深犬马，戴重邱山。无任感荷之至。
    ○谢京城东亭子宴送表
    臣某言：力士至，奉宣敕，以臣临岐，特令赐宴。恭承惠渥，念及庸微，天地同仁，木石知感。不胜惶悚戴荷之极，臣某中谢。臣历观自古君臣，凡所际会，或因缘党进，或延接功成，故未竭而知，不言而信。岂有地孤援寡。毁众谤深，察蒙蔽之中，致旷荡之外？逢陛下特达之遇，当陛下圣明之朝，事出非常，泽深恩重。今者誓将沥血，未足竭诚，徒欲杀身，岂能报德？至如励精勤政，与直守公，酬陛下忧人之心，行陛下宏道之化，安敢失坠，以负神明？但函关路遥，长安日远，不任恋主凄怆之至。
    ○郊祀燔柴先後奏
    徐坚等所议燔柴先後，议有不同。据《祭义》及贞观、显庆已後既先燔，若欲正失礼求祭义，请从《贞观礼》；如且因循不改，更请从《显庆礼》。凡祭者，本以心为主，心至则通於天地，达於神明。既有先燔後燎，自可断於圣意所至，则通於神明，燔之先後，臣等不敢裁定。
    ○谏避暑三阳宫疏
    右补阙臣说言：臣闻明主不恶切谏以博览，忠臣不敢隐忠以曲辞，伏愿陛下特加裁察，臣说诚惶诚恐顿首顿首死罪死罪。陛下屯万乘，幸离宫，暑退凉归，未降还旨，愚臣固陋，恐非长策。请为陛下陈其不可：三阳宫去洛城一百六十里，有伊水之隔。反之峻，过夏涉秋，水潦方积，道坏山险，不通转运，河广无梁，咫尺千里，扈从兵马，日费资给，连雨弥旬，即难周济。陛下太仓武库，并在都邑，红粟利器，蕴若山邱，奈何去宗庙之上都，安山之僻处？是犹倒持剑戟，示人柄，臣窃为陛下不取。夫祸变之生，在人所忽，故曰安乐必戒，无行所悔，此不可止之理一也。告成褊小，万方辐辏，填城溢郭，并插无所，排斥居人，蓬宿草次，风雨暴至，不知庇托，孤老疾，流转衢巷，陛下作人父母，将若之何？此不可止之理二也。造设奇巧，诱掖上心，凿山疏观，竭流涨海，俯穷地脉，仰出□端，易山川之气，夺农桑之土，延木石，运斧斤，山连声，春夏不辍：劝陛下作此者，岂正人邪？《诗》云：“人亦劳止，汔可小康，此不可止之理三也。御苑东西二十里所，出入来去，杂人甚多，外无墙垣扃禁，内有榛，猛兽所伏，暴慝是凭。陛下往往轻行，警跸不肃，历蒙密，乘险，卒然有逸兽狂夫，惊犯左右，岂不殆哉？虽万全无疑，然人主之动，不宜容易也。《易》曰：“思患豫防。”愿陛下为万姓持重，此不可止之理四也。
    今国家北有胡寇觑边，南有夷獠骚徼，关西小旱，耕稼是忧，安东近平，输漕方始。臣愿陛下及时旋轸。深居上京，息人以展农，修德以来远，罢不急之役，省无用之费，澄心澹虑，惟亿万年，苍苍群生，莫不幸甚！臣自度刍议，十不一从，何者？沮盘游之娱。闲林之玩，规远图而替近适，要後利而弃前，未沃明主之心，已捩贵臣之意。然臣血诚密奏而不爱死者，不愿釜幂下言责之职耳。轻触天威，伏地待罪。
    ○谏泼寒胡戏疏
    臣闻韩宣适鲁，见周礼而叹；孔子会齐，数倡优之罪：列国如此，况天朝乎？今外蕃请和，选使朝谒，所当接以礼乐，示以兵威，虽曰戎夷，不可轻易，焉知无驹支之辩，由余之贤哉？且泼寒胡未闻典故，踝体跳足，盛德何观？挥水投泥，失容斯甚。法殊鲁礼，亵比齐优，恐非羽柔远之义，樽俎折冲之道。愿择刍言，特罢此戏，冒宸极，伏深战惧。
    ●卷二百二十四
</div>
    <div class="pagination">
<a href="全唐文_page141.html">上一页</a><span>...</span><a href="全唐文_page137.html">137</a><a href="全唐文_page138.html">138</a><a href="全唐文_page139.html">139</a><a href="全唐文_page140.html">140</a><a href="全唐文_page141.html">141</a><span class="current-page">142</span><a href="全唐文_page143.html">143</a><a href="全唐文_page144.html">144</a><a href="全唐文_page145.html">145</a><a href="全唐文_page146.html">146</a><a href="全唐文_page147.html">147</a><span>...</span><a href="全唐文_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
