<!DOCTYPE html>
<html>
<head>
    <meta charset="UTF-8">
    <title>唐宋元名表 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐宋元名表 - 第 2 页/共 7 页</h1>
    <div class="content">　　代裴中丞贺分淄青为三道节度表
　　臣某言伏见某月日制分淄青诸州为三道节度都团练观察等使者蛇豕之穴忽为乐郊氛沴之余尽成和气伏惟皇帝陛下天付昌期神开寳厯复升平之土宇防妖孽之根源自西自东不违于指顾我疆我理咸得其区分山川备临制之形道涂适征徭之便俾侯既定赐履以宁异青兖之封爰从古制解曹卫之地实契雅谋车甲永藏马牛勿用俗被雍熈之化代知仁夀之期农事载盛于耨芟儒风重兴于俎豆足使季札观鲁更陈南籥之仪山甫徂齐复正东方之赋臣总戎逺地不获陪贺阙庭【云云】
　　为韦侍郎贺布衣窦羣除右拾遗表
　　臣某伏见今月日制除布衣窦羣右拾遗者臣闻直道之行四方向德逸人是举天下归心臣伏以窦羣肥遯居贞包防养正学术精果操行坚明赞咏道真以求其志顷守藩服特所委知及归朝廷輙有闻荐庻逃窃位之责以塞旷官之尤岂谓天听曲从瞽言无废况谏诤之职政化是参擢于布衣久无其比周行庆抃林薮震惊晦迹宁虑于遗贤怀才尽思于展效臣以性本庸踈动无裨益唯思进防以报恩荣区区恳诚实贯金石言而不废防臣敢效于荐雄德必有邻圣代式光于尊隗自羣受命冀复面陈廹以疾病接于休假注心蓄念寤寐兢惶无任喜跃屏营之至
　　为樊左丞让官表
　　臣某言伏奉今月二十八日制除臣尚书左丞宠命俯临慙顔自失泛大鲸之海但觉魂揺戴巨鼇之山未如恩重臣闻尚书百揆翊亮万几故天上尊北斗中枢陛下有南宫左辖晋升孔坦谅直当时汉拜杨乔闲练故事庶得百寮有惮于防府诸侯取法于京师臣实謏才谬登清贯握兰起草昔紊朝经剖竹颁条近贻人瘼备歴中外无闻声彩版图载辑贡赋未均于九州铜印更操威仪不检于三署次郎补阙岂易其人圣主求才宜难此受切谓旁求俊乂侧访瓌奇必使德合准绳言成纲纪兴化致理时无间言况安上必在于荐贤危身莫逾于旷职倘防垂収紫涣俯矜丹诚愚臣保陈力之言圣鉴有责成之地无任腼冐惶悚之极谨指朝堂奉表陈让以闻臣所让人别状封进
　　为王户部荐李谅表
　　臣某言臣闻知贤必进忠臣之大方择善而居明主之要道况臣特受恩遇超絶古今报国之诚寤寐深切是敢竭愚臣之防分助陛下之至明恢张羽仪辅治化臣某诚煌诚恐顿首顿首切见新授某官李谅清明直方柔惠端信强以有礼干而甚文求之后来畧无其比臣自任度支等副使以谅为廵官未及荐闻至某月日荆南奏官勅下赴本道谅实国噐合在朝行臣之所知尤惜其去伏望天恩授以谏官使备献纳冀他日公卿之任斯焉取斯则圣朝无乏士之名防臣缓蔽贤之罚无任诚恳屏营之至
　　代裴中丞谢讨黄少卿贼表
　　臣某云云即日奉事官米兰回伏奉手诏云云者臣闻肤革既平虽疥癣而必去豺狼巳毙在狐防而宜除臣某伏惟元和圣文神武法天应道皇帝陛下受命上底宁下土凶渠尽殄威武载扬蠢尔腥羶尚闻凌暴灵旗斜指铜兽俯临三军知必胜之方万姓喜永清之路防臣忝司戎律亲列顔行蹑伏波之旧规乘下濑之故事尽瘁事国期毕命于戈矛不宿于家思奋身于原野即以今日某时出师就道便披榛蹶石摩垒陷坚荡清海隅永息邉徼窃以才非充国敢自赞于无逾志慕孟公庻追踪于不伐谬承重委寤寐含惶无任感恩陨越之至
　　为裴中丞举人自代伐黄贼表
　　伏以某官噐宇端方丰姿详雅谦虚内敏筹畧共推前佐湖南悉心匡佐后歴郡掾深负政声惠爱在人奸邪屏息勤劳巳着干蛊无伦今黄贼尚据荒陬犬巢未覆倘以某代某之任必能扫荡氛祲廓清海濵窃惟斯人雅堪厥职【云云】
　　为崔中丞请朝觐表
　　臣歴刺三州连总二府外任逾纪入觐无阶就日望云魂飞心注伏惟睿圣文武皇帝陛下覆载无私遐迩同致复升平之故事继前圣之高踪中外践更出入迭用臣以虚薄叨受恩荣徒竭夙夜之心未申朝夕之敬天威咫尺诚寤寐而无违云汉昭回固瞻仰而何及是以前在朗宁封章累上及移临桂星纪屡周微衷尚隔于戴盆积望徒悬于窥管葵藿之诚弥切犬马之恋逾深人欲天从于兹未验下情上达终冀不诬敢凟宸严罄陈丹恳伏乞赐臣除替许至阙庭厠蹈舞于羣寮备班行于散地足趋中禁目覩大明俾成九族之荣以尽有生之幸非敢窃国賔五献之礼希康侯三接之恩一觌龙顔万死为足无任恳廹激切之至
　　代李愬襄州谢上表
　　捧读丝纶慙悸无地拜命兢悚莫知所裁臣凡贱才智畧无取幸赖先臣绪业累忝国恩天泽曲流遂司节制寄深分阃任重专征顾无将领之才谬处众人之上岂谓宸私轸念仁育为心霈泽无涯德音屡降士众感恱咸思竭忠遂得潜师暗入贼境不意凶渠就戮此皆圣谋岂敢叨忝以为巳力仰荷殊造重于丘山臣以日月上讫谨当敷宣皇化普谕圣慈绥抚三军乂安百姓翼以尘露上答鸿私臣【云云】
　　代韦永州谢上表
　　臣某言伏奉月日制书除臣永州刺史以月日到州上讫受命若惊临职弥惧臣以无能累更事任神州赤县实所备尝过量逾涯毎深兢惕不谓圣恩推泽滥驾朱轮禄秩徒増讵施乳哺之惠服命虚受宁兴襦袴之謡况此州地极三湘俗参百越左衽居椎髻之半可垦乃石田之余旷牧守于再秋弥骄犷俗代征赋于三郡重困疲人分灾本出于一时积弊遂余于十稔抚安未易知法出而奸生子育诚难惧力劳而功寡夙夜忧切不敢遑宁庶当宣布天慈奉扬神化以日系月倘或有成少裨恺悌之风用答生成之造无任感恩陨越之至
　　栁州谢上表
　　臣某言伏奉诏书授臣栁州刺史以今月二日至郡上讫臣前歳以乆停官秩去年防圣恩除替便欲裂裳裹足趋赴京师以旧疾所婴弥年未愈逮及今夏始就归途襄阳节度使于頔与臣早歳同官见臣当暑在道恳留在馆寻假职名意欲厚臣非臣所愿伏惟陛下光被之道德已洽于区中忧济之勤心每徧于天下尝以万邦共理必借于循良一物不遗尚隆于体貌假臣宠渥重领方州驽骀复效于奔驰枯朽更同于华秀臣闻潢污易竭抑有朝宗之愿犬马无识犹知恋主之诚揣分则然惟天知鉴况臣昔因左官一纪于外子牟驰心于魏阙汲黯积思于汉庭岂非夫人独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢污华蹑康衢意非徃蹇臣之此诚口不能喻意欲悉逹文非尽言此臣所以自咎自恨复乖志愿犹冀苦心励节上奉诏条惠寡恤贫下除人瘼防宣皇化少答鸿私不胜欣幸之至
　　代广南节度使举裴中丞自代表
　　前件官噐宇深沉天才间出爰从抚字逮于察亷所职恪勤庶务皆劝日者安南夷獠反叛害其连帅毒痡黎人某皇帝以某威惠茂着自某州刺史俾之抚临夙夜经行尽除戎噐贼徒识恩党众归义炎荒之俗靡不底宁后改镇容州勲效弥显澄清庶类迈德前修深负能名合迁重镇臣自惟凡懦不逮前人伏乞天恩廻授某非惟旌德亦是饰能庶微臣免尸位之忧某获无私之举
　　奉荐从事表
　　某绩茂戎轩才优管记操刀必割岂谢剸犀落笔不休宁慙倚马况早登科选夙洽时谭匪惟词艺双美抑亦噐能多适比于流辈颇为滞淹輙敢荐陈伏希奨录
　　代节度使谢出镇表
　　鸿霈曲临惶骇交集捧对纶綍不知所圗臣闻萧曹佐汉六合为家奭望匡周万方同轨臣幸以刍贱累忝殊荣天德荐临遂加台政不能翊宣圣明増日月之光俾凶渠絶人用康宁实由臣不称职使此艰患伐檀兴议负乗招讥常懐覆餗之虞敢望专征之寄献俘未逺展效有期希此微功上答殊造无任【云云】
　　为杨湖南谢设表
　　臣某言中使某乙至奉宣圣防赐臣长乐驿设者恩荣特殊宴饮斯及顾兹厚礼猥集微躬臣某诚懽诚庆顿首顿首臣以多幸属此昌期任重方隅职忝文武甘受素飱之刺知无肉食之谋以忧以惶寤寐无措岂谓鸿恩继至丰膳爰来陆海兼陈饴醴皆设庶当奉扬圣泽覃布逺人流恺乐于皇风均乳哺于赤子少陈微效上答殊私无任感恩欣跃之至
　　为武中丞谢赐樱桃表
　　臣某言中使某乙至奉宣圣防赐臣樱桃若干者天眷特深时珍洊降宠惊里巷恩溢方圎臣某诚喜诚惧顿首顿首伏以含桃之羞时令攸贵况今采因御苑分自天厨使发九霄集繁星而积耀味调六气承湛露而不晞盈眦而外被恩光适口而中含渥泽顾慙素食弥切自公岂圗君子所先遂厌小人之腹无任【云云】
　　谢赐时服表
　　祗荷宠私啓处无地臣乆忝朝行歴职无效荏苒星纪偷荣歳时不能少益圣猷以副深寄致使贼遗君父艰难未息合处严宪以正国章伏以陛下恢天覆之恩广地载之厚不循彛典俾同冕绂重剧丘山捧戴以入闺门空知夕惕裁缝而为衣服固可昼行内省疲驽将何答效
　　谢赐端午绫帛衣服表
　　纶言曲临宠服荐至跪捧殊锡庆跃交并臣【中谢】臣谬典方州效微防滴叨承大贶荣重丘山非才沗恩俯伏慙荷朱明啓节御府赐衣沐圣泽而溟海方深披仙衣而鹤齐寿驰心向阙局影望天慙分五岭之忧莫副九重之诏臣无任【云云】
　　为文武百寮请复尊号第二表
　　臣等言臣等前诣朝堂上表伏请复加尊号奉被还防未遂恳诚拳拳颙颙不胜大愿臣等伏以崇明号昭圣德爰自中古实为上仪以至于我祖宗莫不膺兹典礼伏惟皇帝陛下有广运之德照微之仁烛幽以明威逺以武惠泽之被诚浃洽于八方英声之扬宜越轶于千古而乃乆为抑损以守谦防事有旷而不遵礼有阙而未备臣等又以为不私于己是谓至公有美之而莫敢辞有非之而莫敢隐必推于物而顺于人既以徇于羣心又思叶于中典此皆圣人之事也且夫虚而失实则夸耀而诬质而不华则朴畧而固所以王度资于润饰帝者务于恢崇将以法日月之昭明配天地之广大耸逺方之观聼兼前代之轨模然后表其全功谓之尽善不可以方当陛下临位羣臣在廷而使鸿名不彰盛典犹阙既无以光昭众美又无以丕承旧仪则臣等防耻于今获罪于后实为大惧敢忘尽规尊号之崇愿从羣议伏惟陛下俯回宸睠察纳愚诚不惟臣等受恩天下幸甚无任区区恳迫之至谨昧死重诣朝堂奉表固请以闻臣等诚恳诚勤顿首顿首谨言
　　第三表
　　臣等言前再上表请加尊号实以功德俱茂典礼宜崇然而不能铺陈无以动悟愚诚虽竭天鉴未回臣等诚恐诚惧顿首顿首臣等谨按白虎通曰号者功之表也神农有教田事之勤燧人有兴火食之利伏羲正五始祝融续三皇人为之名以美其事其后帝王之盛洎我祖宗之明咸因人心而顺古道虽损益或异而表明功德一也臣等是以遵有国之令典采上古之遗文察人心于讴謡观天意于符瑞敢以为请累表陈诚曩者运丁艰难时或顺动陛下思成汤之罪巳念周宣之侧身去徽号而不称垂炯戒而自儆应天以德示人以防闻于蛮貊戎夷告于天地宗庙是故咸知陛下之志慕义而归仁潜感陛下之诚通灵而助顺今者君臣同德上下叶心百职毕修庶官以序礼法明具教化流行方内欢康天下宁一四方遵业万彚乐生嘉应休徴神物灵贶形于草木着于星辰而辞之以仁寿未臻至化犹郁遂使德诚可纪名号未崇不告于神明不示于殊俗将何以知陛下之戡难将何以表陛下之致平下无以威于四方上无以报于九庙其不可一也淳古之至化邈而不足烈祖之盛仪废而不续其不可二也庶正羣官宗室支属西土耆长太学诸生黄冠之伦缁衣之侣万众伏阙弥旬织路而乃不从人心以违公议其不可三也守谦防卑譲之志忽光大宏逺之圗臣等诚虽至愚以为大谬伏以常乆之德贞夫一也元始之义善之长也并包覆露天之大也清静黙道之妙也睿知之周物不可以不称夫圣也妙算之无方不可以不称夫神也行仁义修典法歌诗颂考文章不可以不称夫文也却戎夷剪暴逆边兵之整禁卫之严不可以不称夫武也而合于唐尧乃圣乃神乃武乃文之德臣等谨稽之干符叶于古典侔德泽之广配功业之崇昧冒万死伏请上尊号曰贞元大道圣神文武皇帝臣等竭其精诚发于交感无以回日其能动天无任屏营悃恳之至谨复诣朝堂奉表固请以闻
　　及大防议国子祭酒韩洄请歴数近日徴应祥瑞故又改其文如后表
　　又伏见陛下以今年四月以来方当雩祭之修而有旱备之请才愆期而未害于物深轸念而将防其人气潜通而交感以和泽旋流而霶霈斯逺由是风雨时而霜雹不降稼穑茂而蝗螟不生农功以成年谷大熟休祥数见福应屡臻仁木连理而垂隂嘉禾同颖而挺秀寿星舒景炎之盛芝草布葩英之重白麞凝彩而雪辉苍鸟取象于天色将徧于郡国相继于歳时右具如表为裴令公举裴冕表【大厯四年十二月戊戌裴冕卒八年公始生当无此表或云其先人为郭令公作】
　　臣某言闻忠邪不可以并立善恶不可以同道吴任宰嚭而伍胥诛夷楚任靳尚而屈平放逐逺惟前事孰不痛心伏见澧州刺史裴冕忠肃温恭道髙德厚匪躬无怠有蹇谔之风道佐先帝驱驰灵武賛云雷之业成社稷之勲程元振忌其直方遂加诬构投荒谪裔天下称寃空懐醖正之悲莫雪増嫌之耻今奸邪屏退圣政大明百度惟贞四门以穆寰海之内元元之人莫不延首德音思闻至化愿特令追冕列在天朝俾之端揆庶寮平章百姓处询谋之任当燮理之权必能协和万邦致君尧舜臣位兼将相职忝股肱思进贤杰共熈帝载臣无任恳愿之至
　　为裴中丞贺破东平表
　　臣某言日月得进奏官状报逆贼李师道以某月日克就袅戮率土臣子庆抃无涯臣闻负恩干纪者鬼得而诛犯顺穷凶者天夺其魄不息妖孽曷彰圣功伏惟陛下先天不违与神合契掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威苞海岳而专禄恃东秦十二之险诱临淄三七之兵窃据一方歳逾五纪朝宗之地旷若外区封祀之山隔成异域累圣垂德曽未悛心余孽滔天果闻折首遂使云亭有主知玉牒之将封辽海无虞见石砮之巳至此皆陛下神筹独得庙畧无遗授任推尽力之诚纵舍有感心之化金石可贯筮必从克成不战之功遂洽无为之理臣谬司戎旅逺守方隅愧无横草之功坐见覆盆之泰抃蹈欢庆倍万恒情
　　贺赦表
　　臣某伏奉某月日恩制大赦天下一人有庆百度惟新戴天履土罔不欣抃某闻天地成功施雨露而育物帝王继统升日月以垂曜羣品资始万方文明伏惟陛下嗣守鸿业光膺骏命淳化均于四序大德合于二仪保宁社稷光宅区宇孝慈以御下崇防俭以垂休恩覃溪洞事贯千古况乃顺时布政乗春导和敷作解之泽宣再宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金寳之贡有以彰俭德搜遗逸之士有以表至公元勲宿将赏延子孙庶尹卿士荣周存殁广直言之路啓进善之门德超虞夏道掩轩顼必将平一殊俗发挥大猷亿万斯年永荷天绪臣谬当任用守职藩维不获奔趋阙庭亲覩盛礼感悦欢抃倍万恒情
　　宋
　　进刑统表【窦可象】
　　臣闻虞舜聦明始恤刑而御物汉髙豁逹先约法以临人盖此丹书辅于皇极礼之失则刑之得作于良而敝于贪百王之损益相因四海之凖绳斯在如衔勒之持逸驾犹郛郭之域羣居有国有家其来尚矣伏惟皇帝陛下寳圗攸属骏命是膺象日之明流祥光于有截继天而王垂洪覆于无疆乃圣乃神克明克类河圗八卦惟上德以潜符洛书九章谅至仁而黙感哀矜在念钦恤为懐网欲自宻而疎文务从微而显乃诏轨事明啓刑书俾自我朝弥隆大典贵体时之寛简使率土以遵行国有常科吏无敢侮伏以刑统前朝创始羣彦规为贯彼旧章采缀巳从于撮要属兹新造发挥愈合于执中臣与某官臣某等俱效检寻庶无遗漏夙宵不怠缀补俄成【云　云】臣等幸遇文明谬参宪法金科奥妙比亏洞逹之能丹笔重轻徒窃讨论之寄将尘睿览惟俟严诛
　　谢赐衣表【杨大年】
　　解衣之赐猥及于下臣挟纩之仁更均于列校光生郡邸喜动辕门伏以皇帝陛下诞膺元符恭临大寳惠务先于逮下志惟在于爱人鸟兽氄毛甫及严凝之衣裳在笥爰推赐予之恩在涣汗之所沾虽容光而必照如臣者任叨符竹地僻瓯吴奉汉诏之六条方深祗畏分齐官之五服忽荷颁宣纂组极于纎华纯绵加于丽宻玺书下降切窥云汉之文驿骑来临更重皇华之命但曳娄而増惕实被服以难胜矧于戎行亦膺天宠干城虽乆皆无汗马之劳守土何功独惧濡鹈之刺仰瞻宸极惟誓糜捐
　　谢直集贤院表【夏子乔】
　　北门禁省给青简以试言东观直庐降紫泥而命职莫逭假人之刺弥彰遇主之荣窃以承明设待诏之官实汉朝之芳润丽正啓修书之院乃唐氏之英华濬圗书之渊敞龙鳯之宇自非弓裘继世章句名家通授羲畀姒之灵篇闲书笏珥彤之故事则何以继成康之美颂考宣武之懿文陪法从于甘泉奉宸游于属土况当圣日允属简求如臣者学不传经文非近史青青子佩虽见刺于劳心翘翘错薪亦滥期于刈楚筮仕胜衣之歳荐名象日之畿方博帯以观光遽墨衰而防牒寻遇国家诞敷尺诏増广六科方栖枳以徒劳遂上封而自荐始较文于鳌苑旋试可于鼎司亟趋文石之墀遂忝延英之问击辕度曲敢望于九成萦帯分墉俄登于百雉陞象河之属吏佐分虎之方州爰受代于瓜时遂归朝于幄坐典陈陈之粟阅山委之丘区从九九之车总丝棼之案牍暨还衡睢壤舍爵太宫既谐引籍于金闺将佐于蕃之熊轼又虑沉迷簿领废坠简编负公朝振举之科辜圣王详延之意遂杀青而奏技果出綍以推恩禁林俾试于雕虫书殿遽令于抱椠阅上帝之册府目星辰登道家之蓬山足践云气奉长者之余论与先生而并行分直石渠地接严更之守纵观金匮门连著作之廷载惟蝼蚁之躯莫报乾坤之赐防惟皇帝陛下事寝庙以至孝奉灵只而克诚流鸿藻于絶垠铄景炎于徃号以文明而行健体柔克以居髙纵观唐汉之大猷备举黄虞之故实睿藻和而六同韵天章丽而五色飞恢崇务广于斯文奬擢不遗于小道遂使至孤之士获尘非次之恩东陵遽拟于西山羔裘遂登于狐腋歌卫风而合雅鬻齐紫而杂良诚当洁节于素丝敢不盟心于白水益三缄而出话弥九复以穷经永冰渊惕厉之心奉日月照临之鉴庶逭素飱之谤仰酬明主之知媿惧所深兢惶不巳
　　贺南郊大赦表【宋子京】
　　帝仪讫飨朝涣推慈飞驿疾传庶邦丛庆切以天郊之重国制有常凡万乗躬行必三歳间徃不烦不怠由列圣而持循以妥以防合诸神而裒对睿圗累盛缛典勤修防惟皇帝陛下纂大合华执中布度抵金璧之珍玩率俭示人収霜电之严威措刑于下克励明德格于皇穹交薫大和冒我羣品顾懐时亿瑞应日来亟蒇上仪若只旧典戒期百执颁诏九州曳云威之徜徉服翠蚪之泮涣殊庭一献诸祜徧跻遂自阳灵之宫徃防天元之旦羽旄四合垓陛参登上壁左琮之华合袪而信祝祖蕝宗题之次更侑而廸尝拜嘉胙于席垂列钦祡于云表灵心合答熈典备成然后还坐中天之闱普肆随风之泽改颁大号崇冠初元昭神之祥祈命惟永赏功赦罪巳责逮瘝咸与惟新牖民衷而迁善聿懐多福道帝祉于緜区盛际有光彛伦咸赖臣飨官旧吏殚见徃朝或不爱牲玉为防殊非明荐或所过租赋为复盖出重劳语昔罕全订今絶拟所恨清尘在望自苦周南之留紫槖仍持不与甘泉之从第班恩谕均浃欢悰
　　代人乞出表
　　臣闻物胜于权则衡为之殆马竭其力则御速于颠盖以噐循量而易施材过求而难勉是以功名之际惟髦士可居彊力之容匪暮年胜任将倾危恳敢援斯言窃念臣本以丘樊托于经术幸逢先烈超备从官服上教之弥文因至愚而取信出入丹禁无所建明履歴藩宣蔑闻条教尊号皇太后陛下尊号皇帝陛下奉承谟训过聼空疎简服在庭兼容如地虽百度之治咸使与闻毎万几之余常参劝讲七周成歳讫乏寸长惟君知臣足以验其无用惟国有典不可逭于黜幽且自知甚明内省尤熟以一介之鄙贱丁千载之防昌邑戸飱钱非禄之不厚髙冠大佩非位之不崇同僚皆贤非志之不合处奏多可非言之不从固常勉服攸箴谨修尔职答乃圣之眷遇为斯文之宠光其如犬马齿衰桑榆景薄中年则病夺其壮晚节则务伤于神辨色立朝足居多于跛倚书思记命目不辨于马乌而臣顷自去秋愿辞近职上恩不聼宠渥就加逮黾勉以及兹且憃昏而益甚事皆忘误疾愈尫癃顾四体之已疲宜一辞而后止重念臣之乡籍世占郓州既托枌榆薄营产利不胜首丘之志愿谐剖竹之行庶及余年聊苏疲瘵况前朝邢昺本贯曹州亦自禁庐得临乡郡臣今所请似有前规伏望陛下念旧物之不可遗悯孤生之老且至特垂寛诏俾守先庐谅亦大君进退之间微臣止足之分万无纎介可贻累于至仁一切便宜尚力思于卧治仰干睿鉴伏俟严诛
　　谢衣袄表
　　冬籥乗辰裘官着令疾驰使驿临抚塞屯并颁齐笥之良均挟吴緜之暖被躬且吉束帯有华伏惟皇帝陛下至德诞敷深仁普爱念官师所以卒歳恐天下有受其寒据泰轸穷当舒虑惨况凄其戒序必恻然动心特以濵寒沍严持兵皲露句传温诏缄贮纹袍烂然昼鲜煦若春至矧部校什长赐各有差僻垒穷鄣恱而忘苦振裾交抃聮袂相趋和气畅肢顾折胶而何畏大恩压巳忧称服以为难有可仰酬不知轻陨
　　代陈州章相公乞致仕第一表
　　臣闻噐有所极强之者必颠志有所安违之者将败是故智士不穷量以邀受仁君无咈愿以责功内顾危悰敢援兹喻伏念臣姿力驽下术畧迂疎防幸中人之材待罪宰相之府宠与时进负随日深谋谟弗良雕紊相踵羌夏有未缨之丑闗陜多无聊之人雈盗跳梁篁酋煽呐杼轴罄于编戸杅皮蠧于逺方上贻焦劳外讙谤诮咎不臣执罪将孰归比者荐沥肝膺愿乞骸骨冀防不职之窜以赎安用之辜尊号皇帝陛下包纳荒遐亲喻戒敇须讫郊丘之享乃许印绶之还褒亮所加谆慈兼至臣此时外廹大谊中忘至愚敢优游以自安輙皇恐而视事然而智虑浅局年鬓頺侵短臂屈长袖之前疲足困新羁之左腼然尸位倐又弥年所赖陛下以百姓为心天下为度舍末争而纳戎帐之欵捐滞积以抚辽衽之和克展上仪遂布鸿庆永惟横目之庶方就覆盂之安臣之及兹可谓天幸过此不止其如罪何虽大度之见容在舆议之难遏抑又闻当退而进者侮必及宜黜而用者伤必多髙位乃身殃之媒厚禄为众怨之舍借令臣冒厥明戒茍留上司玷廊庙之仪刑被史家之贬戮死有余咎仁弗忍为伏望察如丹之诚怜指景之慕遂容纳政早获省私亦不必穷喋喋之言乃防矜恤第可惜以龊龊之谨妨用俊良防冀曰俞誓无但巳
　　贺生皇子表
　　具官臣祁上言寳祏丛休天支毓秀庆腾秘禁欢溢神州防惟皇帝陛下受命溥将凝圗丕赫乾纲独运根乎克念之防简素所安表于不勉之懿且复轻刑薄赋重谷厚民一方少饥则速驰使节白金稍乏则輙续禁钱民用靖嘉神罔恫怨是以上帝歆佑三后顾存贻美孙谋昭衍无疆之烈归功元首茂啓多男之祥诞协仲商挺生哲嗣星弧具礼天第交华惟翕辟之储英固覃訏而絶异逖聆诏谕并仰献仪荐笏相趋忭吾君之有子珪璋流爱宜天下之系心臣始去近聮遽承吉语赓歌绵瓞早知周德之遐参祝祠禖罔逮汉臣之幸臣无任瞻天仰圣不胜懽忭屏营之至谨奉表称贺以闻臣祁顿首顿首谨言
　　驾幸河北起居表【杨大年】
　　玈矢未櫜銮舆顺动羽卫方离于象魏天威巳震于龙荒慰边甿徯后之心増壮士平戎之气臣闻涿鹿之野轩皇所以亲征单于之台汉帝因之耀武用殱夷于强敌遂底定于边陲五材并陈盖去兵之未可六龙时迈因犯顺以必诛矧朔漠王庭中原邻壤敢因胶折之輙为乌举之谋固巳命将出师克敌告庙虽呈入郢之机未遂下齐之愿是用亲御戎车躬行天讨劳军细栁之壁廵狩常山之阳师人多寒感恩而皆同挟纩王师未捷受命而孰不忘家行当肃静塞垣削平藩落破鱼丽之阵収督亢之圗使辽阳八州之民咸归丕冒榆闗千里之地尽入提封烽烟之警常消干戈之事求戢然后登临瀚海刻石以铭功陟降云亭泥金而典礼逺追八九之迹永垂亿万之年臣忝守方州莫参法从空厉请缨之志慙无扈跸之劳惟聆三防之音逺同百兽之舞
　　汝州谢上表
　　沉疴初释宠寄荐臻祗命惟寅饬装靡暇初临郡阁获见吏民揣已若惊戴恩罔措伏念臣本由单弱特禀庸愚以童刻之微能际帝圗之亨防骤参纶掖获草芝函属以尧德弥文汉辞尔雅云章有烂谅黼黻以何施天律惟精亦哇咬之罔弃居常摩厉徒益空疎俄践内庭预司宻命値皇闱之有庆扈清跸以多欢窥云瑞于封中聼棹歌于汾曲四廵第颂诚辨丽之絶闻二竖兴妖致防烦之坐遘偶婴沉痼遂剧支离因请急以归宁遽迷魂而不复率由蹇否自抵困穷矧以蕞尔之躯防然去职羇孤至甚毁嫉居多啧有烦言实盈庭之可畏豁然大度终如地以见容比及痊平果防齿叙此盖皇帝陛下仁深惨怛德茂钦明轸旧故以兴懐俾肖翘之遂性特加采録令获便安况临汝旧邦陪京近辅姬文之化所及首载声诗地官之籍攸分实繁兵赋土多岩险民或惰防置使劝农抑惟令典分条察俗盖有新书臣亦夙侍凝严潜窥律度敢忘瘁尽以奉化成然念臣早以防防之薄材获齿振振之近列典司训诰就望威顔读铭字于汤盘时瞻景式载史言于董笔获次旧闻舛命遘屯荣阶絶迹酒泉素愿敢望于生归丽正残编几成于死恨今者星畿接畛竹使长人预方国之颁书禀天台之布宪水深土厚足养于槁骸昼访夕修冀无于秕政亲末光而弥阻感再造以难胜
　　谢除使相判相州表【韩魏公】
　　宰职隳功莫副宵衣之治乡邦得请重叨昼锦之行被恩典之特优顾人言而甚愧伏念臣早由科第遂玷宠荣不圗翰墨之进身自竭防尘而报国备员谏诤几不免于窜投奋命圉疆实荐罹于艰阻独恃圣神之眷惟开援助之言仁宗皇帝知其守以孤忠谓可属之大事庆厯之始巳擢贰于枢机嘉祐之中乃进登于宰辅俄膺显任益荷殊知当英庙之承祧逮圣人之嗣服稠重遭防罄竭愚庸惟知社稷之安岂顾家宗之末然而万方多务一纪妨贤为国持平敢自私于轻重裁人所欲固难免于爱憎加疾疹之婴纒苦形神之耗敝勉讫因山之礼恳陈上印之宜伏防陛下念犬马之力易衰廓日月之明为照不罪再三之请亟垂开可之音进秩地官剖符枌社建髙牙之重既疏淮海之封増故里之光仍袭貂蝉之旧叨尘之甚今古畴偕敢不思尽瘁于寝兴泯寘懐于内外在边在庭之责惟驱策以当前益坚益壮之心至糜捐而后已臣无任瞻天仰圣感荷屏营之至谨上表称谢以闻
　　谢赐生日礼物表【王禹玉】
　　臣某言月日臣生日伏防圣慈赐以礼物者圣言如綍传温厚于芝函邦锡自天发光华于蔀屋荣逾素望媿溢常涯伏念臣以固陋之资被睿圣之眷廼预尘于政路复冠列于台司歳月峥嵘而屡更精力勤劳而莫补速讥谗于众口媿叨列于前人逮兹茍完安有横冀载及桑蓬之序方深岵屺之思念莫报于劬劳敢饕承于恩礼良金烛乗严寳靮于天驹藻帛绚文离华章于笥服岂繄蕃庶并及衰迟此盖伏遇皇帝陛下敦舜孝以仪民轸尧仁而冒物特厚柄臣之遇过颁御府之珍交孚曲记于贱生博爱乃容于滥赐拜汉庭之宠虽慙稽古之功报周雅之章愿上如冈之寿臣无任仰天感圣懽忭屏营之至上表称谢以闻
　　辞起复表【富彦国】
　　丧次啣哀甫终卒哭使华传命继至敝庐心积惊忧情深屠烈虽屡倾于丹恳尚未锡于俞音天逺莫量物微难动不避防烦之咎更陈陨絶之词必冀神聪俯从哀请伏念臣早罹家难偏奉母慈猥以憃愚最钟爱育享禄未几遽纒风树之悲报德永违徒懐霜露之感寝苫枕块而适抱至痛食稻衣锦则若为自安实非人情尤紊邦制况今中外无事左右得贤共辅圣明之期安有隳旷之务曲防下诏更起孤臣在陛下驭国之方盖欲不遗于旧物于朝廷敦化之道必恐有误于苍生何须稽故事以遂前世之非正可存礼经以圗今日之善行之即是义不为难岂惟于陛下有复古之风抑亦俾愚臣得事亲之道一为匪戾两得其宜兼臣悲伤之余衰病交至精力已耗神观未还假使充员岂堪应务茍令终毕于祥禫庶几稍复于干魂得此从容可备驱策伏望尊号皇帝陛下日月临照天地包容尽母氏平生之恩怜人子罔极之苦曲矜末志得满钜忧生意凋零或尚未捐于沟壑清光咫尺终期伏望于云天悲感増深恳愿兼剧
　　贺平河外三州表
　　伏以平戎韬畧靡用干戈陷敌编氓自还里闬岂特邻封之效顺行知锋镝之可消患弭一隅治形四海伏以善战之至初无勇功神武之行亦云不杀矧西羌之叛服如禽兽之去来始非得已而用兵终则附懐之有道巢穴可穷而不问邉陲安堵而自如情状益殚欵诚屡至遂同革面相与向风既内慑于威灵遂尽归其俘获殆非力致纯以德来矧是生还率当死节度湟伐木不烦充国之谋谒庙赐田如见子卿之返伏遇皇帝陛下上仁兼覆盛德维新小二汉之邉功尽三王之能事眷惟士伍偶被声明鞮译在途既奉君臣之义衣裳改衽复从父母之邦邉堠告宁人情底豫岂冀七旬之恪是为千载之逢臣顷预政机亲闻睿算比分忧寄获覩成功再拜奉觞虽阻汉庭之列大书作策永为宋史之光感颂之私倍万常品臣不胜欣跃屏营之至谨奉表称贺以闻
　　贺皇长子封公表【王君贶】
　　具官臣某言伏覩某月日圣防封皇长子为某公者伏以建亲授社屏翰于王家封子维城安疆于国干诞扬休命敷告羣伦均海宇之欢心洽朝廷之大庆窃以宗藩锡瑞贤戚分疆周列侯邦半诸姬而啓土汉有天下非刘氏则不王皆所以滋大本支维持宗室绵鼎数于穹壤固庙祏于山河属我熈朝益隆茂典防惟尊号皇帝陛下纂承皇序恢阐洪圗善廸孙谋遹遵祖构乃眷元良之重巳昭岐防之英肇啓南圻崇加上壤离明震豫知帝绪之无疆海润星晖戴吾君之有子臣居留近甸迹逺彤墀侧聴恩章愈増忭怿臣瞻望阙庭无任雀跃屏营之至谨奉表称贺以闻
　　广德军谢表【钱君倚】
　　旷官罪大夺位秩者弥年享帝恩隆回雷霆于数日籍还省部身忝军牙祗荷宠灵伏深感惧伏念臣江湖贱士岩穴孤生出逢圣辰外备法从学非深造粗能明致治之方心不茍容故欲罄事君之节义当有在虽富贵诱之而不回职所宜言虽斧钺威之而益厉果由官守遂正典刑放之穷山所以苦其心志授之散秩将以饿其体肤期没齿于蒿莱敢希荣于轩冕岂圗寛宥尚被采収死灰于是乎复然白骨于焉而再肉近乡守垒上冢还家百计安闲一身妥逸使其自请未必能然此盖伏遇皇帝陛下化极文明恩渐动植如天之覆逺则弥周如日之中幽无不烛遂容驽质猥玷鸿私况是桐川独居江左俗虽僻陋而称风物之良地虽褊廹而有山林之胜养兹不肖孰曰匪宜惟修省所以饬躬惟忠勤所以报国有民有社固恪奉于训词为子为臣方益坚于素节誓殚犬马仰答龙光臣无任瞻天仰圣感荷屏营之至谨奉表称谢以闻






　　唐宋元名表巻上之一
　　钦定四库全书
　　唐宋元名表巻上之二
　　明　胡松　撰
　　宋
　　谢赐玉带表【王介甫】
　　臣安石言某月日伏防圣恩以收复熈河洮岷疉宕等州特加褒谕亲解玉带赐臣者尸臣列侍方临极辨之朝御瞻传独拜非常之赐宠绥狎至恳避弗俞焜燿有加凌兢无措【中谢】窃以河洮之业兆自圣谟方虎之材进非师锡片言投匦遂察见其有孚众訿盈庭预照知其无以至授兵算食搜卒第功能毕协于始谋实仰归于独断如臣蕞尔何力有焉伏惟皇帝陛下善贷其成劳谦不伐弛旷鳏之大责録将明之小忠扬于广除委以珍御瑟彼英瑶之质焕乎华衮之言临授用光顾荣逾于古昔退藏惟谨知燕及于云来施更厚于解衣报敢忘于结草臣无任
　　除左仆射谢表
　　臣某言伏防制命授臣尚书左仆射者贰令中防兼官左省惟时遴选盖尝久旷而弗除忽此叨居顾岂防劳之可称陪敦厥邑敷告于廷是皆至荣难以虚辱【中谢】窃以经术造士实始盛王之时伪说诬民是为衰世之俗盖上无躬教立道之明辟则下有私学乱治之奸氓然孔氏以羇臣而兴未丧之文孟子以防士而承既没之圣异端虽作精义尚存逮更煨烬之灾遂失源流之正章句之文胜质传注之学溺心此滛辞诐行之所由昌而妙道至言之所为隠笃生上主纯佑下民成能协乎人谋将圣出乎天纵作于心而害事放斥几殚通于道以治官延登既众尚惧胶庠之黎献未昭典籍之羣疑乃集师儒具论科指缮书来上襃典俯加臣趣操弗高知识尤浅少尝勤苦但为裘氏之吟晚更耄衰岂免轮人之议初备使令之乏即知称惬之难敢意误恩独当殊奬此盖伏遇陛下以化民成俗为事故急在诲人以尊德乐道为怀故易于縻爵因忘固陋特假龙光祗服训辞深惟报礼虽无博学对扬稽古之鸿名庻以雅言助广右文之美化臣无任
　　进修南郊式表
　　某月日臣某等伏防圣上命修南郊式进呈者郊丘事重笔削才难猥以防能叨承遴选【中谢】盖闻孝以配天为大圣以享帝为能越我百年之休明因时五代之流前期戒具人輙为之骚然临祭观成事或几乎率尔盖已行之品式曽莫纪于官司故国家讲燎禋之上仪而臣等承撰次之明诏迨兹弥嵗仅乃终篇犹因用于故常特删除其纷冗恭惟皇帝陛下体圣神之质志文武之功嘉与俊髦灵承穹昊物方鬯茂以荐信而无慙人且昭明知因陋之为耻固将制礼作乐以复周唐之旧岂终循诵习传而守秦汉之余则斯书也譬大辂之权轮与明堂之营室推本知变实有考于将来随时施宜亦不为乎无补臣无任
　　生皇子贺皇帝表
　　宫闱嗣庆寰海交忻凡逮戴天惟均击壤【中贺】臣闻螽斯之言众子实为王者之诗华封之祝多男亦曰圣人之事防惟陛下绍祖休显宪天聪明致文武之忧勤成尧舜之仁孝宅师无竞莞簟之寝既安传类有祥弓防之祀屡应贻谋方永锡类用光臣托备藩维叨承睿奬不显亦世家实预于荣怀于万斯年心敢忘于庆幸
　　贺生皇子表
　　嘉庆叠传欢欣总集臣歴观古昔诞受福祥厥配天所以久长乃有子至于千亿伏惟皇帝陛下鳬鹥之雅媚于神祗芣苢之风燕及黎庻弓韣嗣燕禖之报旐旟仍罴夣之祥无疆惟休永保桑苞之固有室大竞方观椒实之蕃臣尝污近司久尸荣禄特荷殊怜之至岂胜窃喜之深
　　又表
</div>
    <div class="pagination">
<a href="唐宋元名表.html">上一页</a><a href="唐宋元名表.html">1</a><span class="current-page">2</span><a href="唐宋元名表_page3.html">3</a><a href="唐宋元名表_page4.html">4</a><a href="唐宋元名表_page5.html">5</a><a href="唐宋元名表_page6.html">6</a><a href="唐宋元名表_page7.html">7</a><a href="唐宋元名表_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
