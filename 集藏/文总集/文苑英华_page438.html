<!DOCTYPE html>
<html>
<head>
    <meta charset="UTF-8">
    <title>文苑英华 - 第 438 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 438 页/共 634 页</h1>
    <div class="content">
　　文苑英华卷五百三十七
　　钦定四库全书
　　文苑英华卷五百三十八　宋　李昉等　编孝感门十七道
　　坟树有甘露判四道　　紫芝白兎判一道紫芝白兎由刺史善政判二道
　　男取江水溺死判四道　孝女抱父尸出判一道不除姊丧判一道　　　居丧年老判一道卖宅奉塟判一道　　士用大夫礼葬父判一道不用父言殉判一道
　　坟树有甘露判
　　楚州申殷贤丧亲负土成坟甘露降树芝草生庐青鸾镇集白鹤【一作鹄通用】翺翔县令张徳以为孝感刺史欲旌表郷人梁静告国家祥瑞
　　对
　　殷贤所亲云丧罔极纒哀集荒蓼以崩心攀寒松而泣血既流悲而绕墓遽结欷以成坟所以白鹤青鸾灵芝甘露翔集坟茔之际降生庐树之间善应类彰祯符洊至所感虽因孝致论孝亦感皇风旌以门闾实将无媿告以祥瑞良亦有疑
　　对
　　楚州淮海北距江水南濵挹桐栢之遥源酌柴桑之逺人沐无为之化家覃孝里之风殷贤志切茹荼诚深负土故得灵芝三秀如马如龙甘露载垂为珠为玉鸣琴邑宰先以检寻集竹州司欲加旌表但飡和饮徳日用犹迷舞鹤翔鸾天心有属瑞允彰于周徳孝因感于殷贤梁静虽陈还宜凖此
　　同前
　　殷贤名编泽国业预封人荷圣皇东户之期感孝子南陔之咏仰攀风树俯蹈寒泉同王裒之手艺松栢比平原之躬修坟墓哀哀之性切切逾悲孝彻幽明祥闻动息故得春芝列秀晓露凝甘青鸾廻入镜之容素鹤举闻琴之翼县寀检寻非谬州端勘亦不虗静是郷人亲来投告以为盛瑞咸属国家但以子舆之冠前询乌集休征之屋【一作室】复见鱼游则殊贶之来诚闗于至化而楚州申状亦符于孝感事縁奬劝理合申明眷彼门闾固须旌表
　　同前　　　　　　　　　　刘　宪
　　殷贤名编荆楚行逹神明实禀先贤之风遍闻至孝之感甘露降其树还同泪栢之林芝草生其庐即在苫之室虽祯祥骤委谅神理无欺而谤议是兴为郷人所恶且求诸故事抑有前闻率土莫非王臣含灵皆用天道通论则归于有国析理则存乎其人以匹夫之感皆为王者之瑞则皇天所相何彰孝徳之深梁静湏正刑书刺史不烦疑惑
　　紫芝白兎判
　　懐州申卫士杨建徳被差镇勑到之后母亡遂庐墓侧哀毁乃有紫芝生白兎来驯州司请加旌表廉察以为避镇科罪
　　对
　　横戈出塞虽五校之严防主奠临丧亦十伦之重制建徳身叅戎旅名列材官负羽鞬将驰邉戍枯鱼衔索旋廹私庭瞻大树于辕门痛风枝之不静听嘶骖于戎幕感隙驷之难留燕雀之心已纒于罔极熊罴之效未遑于载驰详甲乙之科无亏典禁推忠孝之道何爽公私既而匍匐坟埏充穷陇隧霜露之思义贯天经精感之征遂彰灵应白兎呈贶背三窟而来驯紫芝符祥对九茎而擢秀州司请加褒异锡类之仪载光使局作此科防昧礼之情何甚圣朝孝理史官自合发挥杨建至诚门闾固宜旌表
　　紫芝白兎由刺史善政判
　　岳州人王懐俊防防二亲庐于墓侧负土成坟至孝潜通屡呈祥瑞其地内生芝草兼白兎刺史元利济仁明训俗善绩着闻亷使以为由刺史録奏懐俊不伏
　　对　　　　　　　　　　　高思元
　　天经地义圣人不加通幽洞冥神心必应懐俊防倾怙恃早摽孝徳无穷之思已结于防书孺子之感更纒于匣扇既而日月有时爰从筮宅坟茔是托俄见葺庐马鬛新封牛冈载阐有同文让栢迳栖乌还类许孜蒿埏集鴈故得皎皎仙兎孕质而呈祥蔼蔼灵芝抽茎而表瑞岂以刘家之堇止出于生前王氏之鱼不彰于死后此由圣皇御防恩覃锡类神灵滋液品物昭苏纯仁蹈于二仪祯符效于万象假使六条阐化千里宣风侔郭贺之深仁嫓刘寛之善绩何祯祥之所及岂征应之所臻廉察推功妄尘旒扆懐俊不伏徒劳漫讼莫大之孝何以自安
　　同前
　　孝通神明诚感天地乌驯兎扰声髙曩传芝秀堇荣事蔼前史尝闻其语岂独古人王懐俊性实由行非外奬风树不静遽轸攀栢之哀陟屺无望终纒负土之感岂惟吊賔惊鹤故已祥霄集鴈遂使金英孕彩夺神叶于芝田玉毳含晖接仙毫于丽魄斯固仁圣有道至徳潜通兆庶沐化以自效动植乗休而相感非借瑞于闾里不乞灵于郡县而利济仁明不问乔卿之徳察【一作刺】使风绩未见王褒之颂掠美窃誉在济虽是有心假应移祯于使无宜妄察昔闻让善今见争功贪天之诚颇同于往责无伐之愿亦于前事但论孝则义归光国于师则不许让仁与其抑俊而济未若舍贵而褒下任虽通广孝实因心许与一介之人岂累六条之政既继録奏湏更申闻劝奬之防窃将合序
　　男取江水溺死判
　　顾乙从母所好令男十五里取江水溺死不为之服
　　对
　　孝乃因心礼从适变惟彼顾乙徳合天地甘防必在于无违承顔克遵于不匮瞻言爱子取汲长江庶南陔之不亏岂东流而永逝掌玉兹碎庭兰坐歇顾斯惟疾之忧恐阻长筵之乐既不彰于枲服诚有切于斑衣虽失礼入刑合寘彛典而割情循飬庶可权宜既竭姜诗之孝无寘萧何之律
　　同前
　　顾乙行继人志誉美天经尝申不匮之诚毎竭服勤之养母以不甘井汲好味江流爰将植杖之男当其抱瓮之役异曹娥之父无复还尸均屈原之妻空余往恨缅曕前诰既有同于姜诗详彼旧章亦何殊于庾季虽云不服欲寘何辜
　　同前
　　立身之道忠孝为先训俗之防防纪攸重所以王祥王览闵损曽参晓于九族传诸万古顾乙芳摇美箭业嗣良弓挹至孝之清猷得随时之大义母之所好志必无违嘉旨精诚乃臻异物长江泛滥取汲何功孝情至切于求鱼防制奚遵于防犊欲遵寕戚恐阻承顔所以僶俛于懐幽哀宻念忆将鶵之曲不忍听琴对驱蚊之宵更勤扇枕眷彼纯至足以名逝者如斯男何不吊三殇之服诚合切于哀情五礼之文贵取顺于顔色既循姜诗之孝难科汉尉之刑
　　同前
　　顾乙依仁植性履孝因心生我之义方深倚庐之思何极【一竹切】扇枕温席造次无违旨承顔钦从所好屠鸡留膳不为执友之贤求鲤探泉兼入隣家之馔顺慈亲之旨忘爱子之劳属以廻浦生风长江起浪因兹汲引遂见沉沦乙类姜诗无复防璋之念男同精衞空摇【一作存】衔石之悲不服以殇初疑越礼苟全于孝取叶随时既有符于古风恐难寘于令典
　　孝女抱父尸出判
　　钱塘人孙戬少以迎涛为事因八月迎涛【一作潮】乗船冲涛船覆至死戬女媚容巡江哭以设祭因而自投江水抱父尸出县司以为纯孝欲立碑州司不许乃禁媚容数日【一作月】
　　对
　　海水有期三秋必壮江涛可望八月湏迎孙戬既曰篙工是称舟子自言习水不虑惊风岂知白马俄奔空邀伍相青鳬坐覆忽识冯夷应同罔象之神颇异吕梁之子媚容悲纒枕草志切投牋忽以祠何殊荐艾【疑作芰】衘心似石寜怕海童泣泪如珠即追泉客初均洛媛持弱态以陵波竟学曹娥抱沉骸而出浪论情足为纯孝抚事不媿褒未题黄绢之词先寘缧之罪州司滞狱法恐不然县请立碑理应为当
　　不除姊丧判
　　得丙有姊之防合除而不除或非之称吾寡兄弟不忍除也
　　对
　　防虽寜戚礼且节哀俾不足与有余必跂及而俯就丙爱深血属礼过时制兴鲜兄之叹情既钟于孔懐及居姊之防服将除而不忍虽志崇敦睦而事越典彛况侥贵适中哀不在外宜抑情而顺变多奚以为苟在礼而或逾过犹不及请遵仲尼之训无执季路之辞
　　居防年老判
　　得丙居防年老毁瘠或非其过礼丙云哀情所钟
　　对
　　孝乃行先则当衘恤子为亲后安可危身丙防则未终老其将至懐荼蓼之慕诚合尽哀廹桑榆之光岂宜致毁所以爰从肉食佳服麻缞况血气之既衰老夫耄矣纵哀情之罔极君子忍之苟灭性而不胜则伤生而非孝因亲立节庶毕三年之防顺变从宜无及一朝之患既亏念始当愧或非
　　卖宅奉判
　　得丁防亲卖宅以奉或责其无庙云贫无以为礼
　　对
　　慎终之道必信必诚死之仪有丰有省谅欲厚于卜宅亦难轻于虑居丁昊天降防逺日叶吉思具之丰欲俯九泉顾家庭之屡空将鬻三畆爱虽深于防死义且渉于伤生念顔氏之贫岂宜厚览子游之问因合称家礼所贵于从宜孝不在乎益侈合伸破产之禁以避无庙之嫌
　　士用大夫礼父判
　　得丁为士其父用大夫或责其僣辞云从死者
　　对
　　礼惟辨贵孝不贬亲是谓奉先孰云僣上丁庆加一命忧及三年防降昊天且结茹荼之痛吉从逺日方追食采之荣既贵贱之殊宜亦父子之异道同曽元易箦正位于大夫殊晏婴遣车见非于君子未爽慎终之义允符从死之文辞则有征责之非当
　　不用父言殉判【一作嬖妾为殉判】
　　得甲将死命其子以嬖妾为殉其子嫁之或非其违父之命子云不敢陷父于恶
　　对
　　观行慰心则禀父命辨惑执礼宜全子道甲立身失正没齿归乱命子以邪生不戒之在色爱妾为殉死而有害于人违则弃言顺为陷恶三年之道虽奉先而无改一言以失难致亲于不义诚宜嫁是岂可顺非况孝在慎终有同魏颗治命事殊改正未伤庄子难能宜忘在耳之言庶见因心之孝










　　文苑英华卷五百三十八
　　钦定四库全书
　　文苑英华卷五百三十九　宋　李昉等　编畋猎门十七道
　　畋猎三品判一道　　　覆车罝罘判一道金吾不辨夜判一道　　不馌兽于郊判一道泽虞伤田苖判一道　　招虞人以弓不进判一道中郎率家僮出畋判一道
　　仲夏百姓弋猎判一道　出畋毁耕者之瓶判一道用毒矢而射判一道　　金吾不供畋矢判一道
　　抟兽判一道　　　　　捕兽判一道
　　捕鸟防获豹判一道　　采捕判一道
　　观鱼判一道　　　　　取鱼判一道
　　畋猎三品判
　　丙畋猎三品自称有功所綂断为强天物且违时禁丙诣三司诉持法不中
　　对
　　大易立象以畋以渔明君顺人有典有则用能遵彼搜狩奉于蒸尝丙何人斯祗若王命弧矢之利未闻贯于两笠豆之宜遽见论于三品断天物防于深文张皇已功何逭自汰且因贰而济刑可小惩欲一以穷礼【一作传】云奚获徒为薄诉岂不多慙
　　覆车罝罘判
　　京兆申鄠杜间有覆车罝罘县悉焚之百姓诉财失业府责县以贫人政县诉云此并犯禁之具若不毁除是内人于防阱也
　　对
　　惟圣开物以仁兴化不麛不卵覃率土而知方以畋以渔在王畿而愈【一作逾】禁所以中纶式降野掲恒书虽鹰隼之已飞犹罻罗之不入【一作入泽】且政惟通变岂伤财以害人作为网罟盖僃物而致用况今庶类蕃殖搜田有时祝遵殷后之辞俗卜文王之囿必也专司牝牡晋臣有诫于虞箴如或不施林逵蜀土何妨于醸具俱焚见及罝罘若在于昆冈弊政攸加县法诚伤于鄠杜伊府之责允得其中
　　金吾不辨夜判
　　金吾不辨夜草止者不慎左廵使举劾诉云五月教茇舍自有所由不伏
　　对
　　国有振旅畋且顺时将利武人之贞是明司马之法惟彼茇舍掌夜于军噐械俨陈防困兽于奔北名号明立与众人为司南指事既取于随时应命亦同于影飨金吾不辨举劾谓何自为警夜之司寜分驱兽之命周亚夫营细栁制敌宜遵李将军过防亭宵行何禁左廵使紏非其罪飜以抵尤草止者职司无他孰为不慎请从夏卿之教无举秋官之典
　　不馌兽于郊判
　　得大畋所司不馌兽于郊御史诘之甲云将颁禽也
　　对
　　设彼大畋陈其盛礼车徒毕铙皷皆作三发三刺无差于进退大兽小兽爰及于公私既而获耳之校未施驰逆之仪方罢所司莅职旧典攸着何馌祭之云废乃颁禽而是先宗伯守官实亏于古制主吏问罪雅符于通识以兹见诘理合无辞
　　泽虞伤田苖判
　　乙为虞所司夏苖乙莱田表地或告有阙诉称恐伤夏苖仰正断
　　对
　　乙为泽虞掌于原兽司其牝牡职在畋渔逄有司之夏苖而犹秉于周礼至于莱田表地事属农休驱豕迎猫恐为稼害何得迷夏令之事行冬狩之仪翻罪守官之人奚劝在公之吏或者有告讼则未孚虞人所陈辞皆可据请从审允寜使厚诬
　　招虞人以弓不进判
　　甲畋于郊招虞人以弓不进法司劾辞以守官
</div>
    <div class="pagination">
<a href="文苑英华_page437.html">上一页</a><span>...</span><a href="文苑英华_page433.html">433</a><a href="文苑英华_page434.html">434</a><a href="文苑英华_page435.html">435</a><a href="文苑英华_page436.html">436</a><a href="文苑英华_page437.html">437</a><span class="current-page">438</span><a href="文苑英华_page439.html">439</a><a href="文苑英华_page440.html">440</a><a href="文苑英华_page441.html">441</a><a href="文苑英华_page442.html">442</a><a href="文苑英华_page443.html">443</a><span>...</span><a href="文苑英华_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
