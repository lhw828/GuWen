<!DOCTYPE html>
<html>
<head>
    <meta charset="UTF-8">
    <title>宋文鉴 - 第 40 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 40 页/共 75 页</h1>
    <div class="content">　　臣闻天下之理本诸简易而行之以顺道则事无不成故曰智者若禹之行水行其所无事也舍而之于险阻则不足以言智矣葢自古兴治虽有专任独决能就事功者未闻辅弼大臣人各有心暌戾不一致国政异出名分不正中外人情交谓不可而能有为者也况于措置失宜沮废公议一二小臣实与大计用贱陵贵以邪妨正者乎凢此皆天下之理不宜有成而智者之所不行也设令由此侥幸事小有成而兴利之臣日进尚德之风寖衰尤非朝廷之福矧复天时未顺地震连年四方人心日益揺动此皆陛下所当仰测天意俯察人事者也臣奉职不肖议论无补望允前奏早赐降责

　　宋文鉴巻五十三
　　钦定四库全书
　　宋文鉴巻五十四
　　宋　吕祖谦　编
　　奏疏
　　上皇帝书　　　　　　　　　　苏　轼
　　臣近者不度愚贱輙上封章言买灯事自知渎犯天威罪在不赦席藁私室以待斧钺之诛而侧听逾旬威命不至问之府司则买灯之事寻已停罢乃知陛下不惟赦之又能听之惊喜过望以至感泣何者改过不吝从善如流此尧舜禹汤之所勉彊而力行秦汉以来之所絶无而仅有顾此买灯毫髪之失岂能上累日月之明而陛下飜然改命曾不移刻则所谓智出天下而听于至愚威加四海而屈于匹夫臣今知陛下可与为尧舜可与为汤武可与富民而措刑可与彊兵而伏戎虏矣有君如此其忍负之惟当披露腹心捐弃肝脑尽力所至不知其他乃者臣亦知天下之事有大于买灯者矣而独区区以此为先者葢未信而谏圣人不与交浅言深君子所戒是以试论其小者而其大者固将有待而后言今陛下果赦而不诛则是旣已许之矣许而不言臣则有罪是以愿终言之臣之所欲言者三愿陛下结人心厚风俗存纪纲而已人莫不有所恃人臣恃陛下之命故能役使小民小民恃陛下之法故能胜服彊暴至于人主所恃者谁欤书曰予临兆民懔乎若朽索之驭六马言天下莫危于人主也聚则为君臣散则为仇讐聚散之间不容毫厘故天下归往谓之主人各有心谓之独夫由此观之人主之所恃者人心而已人心之于人主也如木之有根如灯之有膏如鱼之有水如农夫之有田如商贾之有财木无根则槁灯无膏则灭鱼无水则死农夫无田则饥商贾无财则贫人主失人心则亡此必然之理不可逭之灾也其为可畏从古以然苟非乐祸好狂轻易防志孰敢肆其胸臆轻犯人心乎昔子产焚载书以弭众言赂伯石以安巨室以为众怒难犯专欲难成而孔子亦曰信而后劳其民未信则以为厉已也惟商鞅变法不顾人言虽能骤致富彊亦以召怨天下使其民知利而不知义见刑而不见德虽得天下旋踵而亡至于其身亦卒不免负罪出走而诸侯不纳车裂以殉而秦人莫哀君臣之间岂愿如此宋襄公虽行仁义失众而亡田常虽不义得众而彊是以君子未论行事之是非先观众心之向背谢安之用诸桓未必是而众之所乐则国以乂安庾亮之召苏峻未必非而势有不可则反为危辱自古及今未有和易同众而不安刚果自用而不危者也陛下亦知人心之不悦矣中外之人无贤不肖皆言祖宗以来治财用者不过三司使副判官经今百年未尝阙事今者无故又创一司号曰制置三司条例使六七少年日夜讲求于内使者四十余辈分行营干于外造端宏大民实惊疑创法新竒吏皆惶惑贤者则求其说而不可得未免于忧小人则以其意度朝廷遂以为谤谓陛下以万乘之主而言利谓执政以天子之宰而治财商贾不行物价腾踊近自淮甸远及川蜀喧传万口论说百端或言京师正店议置监官防路深山当行酒禁拘収僧尼常住减尅兵吏廪禄如此等类不可胜言而甚者至以为欲复肉刑斯言一出民且狼顾陛下与二三大臣亦闻其语矣然而莫之顾者徒曰我无其事又无其意何恤于人言夫人言虽未必皆然而疑似则有以致谤人必贪财也而后人疑其盗人必好色也而后人疑其滛何者未置此司则无此谤岂去嵗之人皆忠厚而今嵗之士皆虚浮孔子曰工欲善其事必先利其噐又曰必也正名乎今陛下操其噐而讳其事有其名而辞其意虽家置一喙以自解市列千金以购人人必不信谤亦不止夫制置三司条例司求利之名也六七少年与使者四十余辈求利之噐也驱鹰犬而赴林薮语人曰我非猎也不如放鹰犬而兽自驯操网罟而入江海语人曰我非渔也不如捐网罟而人自信故臣以为消谗慝而召和气复人心而安国本则莫若罢制置三司条例司夫陛下之所以创此司者不过以兴利除害也使罢之而利不兴害不除则勿罢罢之而天下悦人心安兴利除害无所不可则何苦而不罢陛下欲去积而立法必使宰相熟议而后行事若不由中书则是乱世之法圣君贤相夫岂其然必若立法不免申中书熟议不免使宰相此司之设无乃冗长而无名智者所图贵于无迹汉之文景纪无可书之事唐之房杜传无可载之功而天下之言治者与文景言贤者与房杜葢事已立而迹不见功已成而人不知故曰善用兵法者无赫赫之功岂惟用兵事莫不然今所图者万分未获其一也而迹之布于天下已若泥中之鬬兽亦可谓拙谋也陛下诚欲富国择三司官属与漕运使副而陛下与二三大臣孜孜讲求磨以歳月则积自去而人不知但恐立志不坚中道而废孟子有言其进锐者其退速若有始有卒自可徐徐十年之后何事不立孔子曰欲速则不达见小利则大事不成使孔子而非圣人则此言亦不可用书曰谋及卿士至于庶人翕然大同乃底元吉若逆多而从少则静吉而作凶今上自宰相大臣既已辞免不为则外之议论断亦可知宰相人臣也且不欲以此自汚而陛下独安受其名而不辞非臣愚之所识也君臣宵旰几一年矣而富国之效芒如捕风徒闻内帑出数百万緍祠部五千余人耳以此为术其谁不能且遣使纵横本非令典汉武遣绣衣直指桓帝遣八使皆以守宰狼籍盗贼公行出于无术行此下防宋文帝元嘉之政比于文景当时责成郡县未尝遣使及至孝武以郡县迟缓始命台使督之以至萧齐此不革故景陵王子良上疏极言其事以为此等朝辞禁门情态即异暮宿州县威福便行驱迫邮传折辱守宰公私烦扰民不聊生唐开元中宇文融奏置劝农判官使裴寛等二十九人并摄御史分行天下招携戸口检责漏田时张说杨埸皇甫璟杨相如皆以为不便而相继罢黜虽得户八十余万皆州县希防以主为客以少为多及使百官集议都省而公卿以下惧融威势不敢异辞陛下试取其传而读之观其所行为是为否近者均税寛恤冠葢相望朝廷亦旋觉其非而天下至今以为谤曾未数歳是非较然臣恐后之视今犹今之视昔且其所遣尤不适宜事少而员多人轻而权重夫人轻而权重则人多不服或敢侮慢以兴争事少而员多则无以为功必须生事以塞责陛下虽严赐约束不许邀功然人臣事君之常情不从其令而从其意今朝廷之意好动而恶静好同而恶异防趣所在谁敢不从臣恐陛下赤子自此无寜歳矣至于所行之事行路皆知其难何者汴水浊流自生民以来不以种稻秦人之歌曰泾水一石其泥数斗且溉且粪长我禾黍何尝曰长我粳稻耶今欲陂而清之万顷之稻必用千顷之陂一歳一淤三歳而满矣陛下遽信其说即使相视地形万一官吏苟且顺从真谓陛下有意兴作上靡帑币下夺农时隄防一开水失故道虽食议者之肉何补于民天下乆平民物滋息四方遗利葢畧尽矣今欲凿空寻访水利所谓即鹿无虞岂惟徒劳必大烦扰凢所擘画利害不问何人小则随事酬劳大则量才録用若官私格沮并重行黜降不以赦原若材力不办兴修便许申奏替换赏可谓重罚可谓轻然并终不言诸色人妄有申陈或官私误兴功役当得何罪如此则妄庸轻剽浮浪奸人自此争言水利矣成功则有赏败事则无诛官司虽知其踈岂可便行抑退所在追集老少相视可否吏卒所过鸡犬一空若非灼然难行必须且为兴役何则格沮之罪重而误兴之过轻人多爱身势必如此且古陂废堰多为侧近冒耕歳月既深已同永业苟欲兴复必尽追収人心或揺甚非善政又有好讼之党多怨之人妄言某处可作陂渠规坏所怨田产或指人旧业以为官陂冒佃之讼必倍今日臣不知朝廷本无一事何苦而行此哉自古役人必用乡戸犹食之必用五谷衣之必用桑麻川之必用舟楫行地之必用牛马虽其间或有以他物充代然终非天下所可常行今者徒闻江浙之间数郡雇役而欲措之天下是犹见燕晋之枣栗岷蜀之蹲防而欲以废五谷岂不难哉又欲官卖所在坊场以充衙前雇直虽有长役更无酬劳长役所得旣防自此必渐衰防则州郡事体憔悴可知士大夫捐亲戚弃坟墓以从宦于四方者宣力之余亦欲取乐此人之至情也若凋太甚厨传萧然则似危邦之陋风恐非太平之盛观陛下诚虑及此必不肯为且今法令莫严于御军军御之法莫严于逃窜禁军三犯厢军五犯犯之大率处死然逃军常半天下不知雇人为役与厢军何异若有逃者何以罪之其势必轻于逃军则其逃必甚于今日为其官长不亦难乎虽使鄕户颇得雇人然至于所雇逃亡鄕户犹任其责今遂欲于两税之外别立一科谓之庸钱以备官雇则雇人之责官所自任矣自唐杨炎废租庸调以为两税取大厯十四年应于赋敛之数以定两税之额则是租调与庸两税既兼之矣今两税如故奈何复欲取庸圣人立法必虑后世岂可于常赋之外别出科名哉万一不幸后世有多欲之君辅之以聚敛之臣庸钱不除差役仍旧使天下怨不推所从来则必有任其咎者矣又欲使坊郭等第之民与鄕户均役品官形势之家与齐民并举其说曰周礼田不耕者出屋粟宅不毛者有里布而汉世宰相之子不免戍边此其所以借口也古者官飬民今者民飬官给之以田而不耕劝之以农而不力于是乎有里布屋粟夫家之征而民无以为生去为商贾事势当尔何名役之且一歳之戍不过三日三日之雇其直三百今世三大户之役自公卿以降无得免者其费岂特三百而已矣大抵事若可行不必皆有故事若民所不悦俗所不安纵有经典明文无补于怨若行此二者必怨无疑女户单丁葢天民之穷者也古之王者首务恤此而今陛下首欲役之此等苟非戸将絶而未亡则是家有丁而尚防若假之数歳则必成丁而就役老死而没官富有四海忍不加恤孟子曰始作俑者其无后乎春秋书作丘甲用田赋皆重其始为民患也青苖放钱自昔有禁今陛下始立新法每歳常行虽云不许抑配而数世之后暴君汚吏陛下能保之欤异日天下恨之国史记之曰青苗钱自陛下始岂不惜哉且东南买绢本用见钱陜西粮草不许折兑朝廷既有着令职司又每举行然而买绢未尝不折盐粮草未尝不折钞乃知青苖不许抑配之说亦是空文如治平之初防刺义勇当诏防慰谕明言永不戍边着在简书有如盟约于今几日论议已揺或已代还东军或欲抵换弓手约束难恃岂不明哉纵使此令决行果不抑配计其间愿请人户必皆孤贫不济之人家若自有赢余何至与官交易此等鞭挞已急则继之以逃亡逃亡之余则拘之邻保势有必至理有固然且夫常平之为法也可谓至矣所守者约而所及者广借使万家之邑止有千斛而谷贵之际千斛在市物价自平一市之价既平一邦之食自足无操瓢乞丐之无里正催驱之劳今若变为青苗家贷一斛则千户之外孰救其饥且常平官钱常患其少若尽数収籴则无借贷若留充借贷则所籴几何乃知常平青苖其势不能两立坏彼成此所防愈多亏官害民虽悔何逮臣切计陛下欲考其实则必然问人人知陛下方欲力行必谓此法有利无害以臣愚见恐未可凭何以明之臣顷在陜西见刺义勇提举诸县臣尝亲行愁怨之民哭声振野当时奉使还者皆言民尽乐为希合取容自古如此不然则山东之盗二世何縁不觉南诏之败明皇何縁不知今虽未至于斯亦望陛下审听而已昔汉武之世财力匮竭用贾人桑羊之说买贱卖贵谓之均输于时商贾不行盗贼滋炽几至于乱孝昭旣立学者争排其说霍光顺民所欲从而予之天下归心遂以无事不意今者此论复兴立法之初其说尚浅徒言徙贵就贱用近易远然而广置官属多出缗钱豪商大贾皆疑而不敢动以为虽不明言贩卖然既已许之变易变易既行而不与商贾争利者未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄为费已厚非良不售非贿不行是以官买之价比民必贵及其卖也复如前商贾之利何縁而得朝廷不知虑此乃捐五百万缗以与之此钱一出恐不可复纵使其间薄有所获而征商之额所损必多今有人为其主牧牛羊者不告其主以一牛而易五羊一牛之失则隐而不言五羊之获则指为劳绩陛下以为坏常平而言青苖之功亏商税而取均输之利何以异此陛下天机洞照圣畧如神此事至明岂有不晓必谓已行之事不欲中变恐天下以为执德不一用人不终是以迟留歳月庶几万一臣切以为过矣古之英主无出汉高郦生谋挠楚权欲复六国高祖曰善趣刻印及闻留侯之言吐哺而骂曰趣销印夫称善未几继之以骂刻印销印有同儿戏何尝累高祖之知人适足以明圣人之无我陛下以为可而行之知其不可而罢之至圣至明无以加此议者必谓民可与乐成难与虑始故劝陛下坚执不顾期于必行此乃战国贪功之人行险侥幸之说陛下若信而用之则是徇高论而逆至情持空名而邀实祸未及乐成而怨已起矣臣之所愿结人心者此之谓也士之进言者为不少矣亦尝有以国家之所以存亡厯数之所以长短告陛下者乎夫国家之所以存亡者在道德之浅深而不在乎彊与弱厯数之所以长短者在风俗之厚薄而不在乎富与贫道德诚深风俗诚厚虽贫且弱不害于长而存道德诚浅风俗诚薄虽彊且富不救于短而亡人主知此则知所轻重矣是以古之贤君不以弱而忘道德不以贫而伤风俗而智者观人之国亦必以此察之齐至彊也周公知其后必有簒弑之臣卫至弱也季子知其后亡呉破楚入郢而陈大夫逄滑知楚之必复晋武旣平呉何曾知其将乱隋文既平陈房乔知其不乆元帝斩郅支朝呼韩功多于武宣矣偷安而王氏之衅生宣帝収燕赵复河隍力彊于宪武矣消兵而厐勋之乱起故臣愿陛下务崇道德而厚风俗不愿陛下急于有功而贪富彊使陛下富如隋彊如秦西取灵武北取燕蓟谓之有功可也而国之长短则不在此夫国之长短如人之寿夭人之寿夭在元气国之长短在风俗世有尫羸而寿考亦有盛壮而暴亡若元气犹存则尫羸而无害及其已耗则盛壮而愈危是以善飬生者慎起居节饮食导引关节吐故纳新不得已而用药则择其品之上性之良可以乆服而无害者则五藏和平而寿命长不善飬生者薄节慎之功迟吐纳之效厌上药而用下品代真气而助彊阳根本已空僵仆无日天下之势与此无殊故臣愿陛下爱惜风俗如护元气古之圣人非不知深刻之法可以齐众勇悍之夫可以集事忠厚近于迂阔老成初若迟钝然终不肯以彼而易此者顾其所得小而所防大也曹参贤相也曰慎无扰狱市黄霸循吏也曰治道去泰甚或讥谢安以清谈废事安笑曰秦用法吏二世而亡刘晏为度支専用果锐少年务在急速集事好利之党相师成风徳宗初即位擢崔祐甫为相祐甫以道徳寛大推广上意故建中之政其声翕然天下相望庶几贞观及卢杞为相讽上以刑名整齐天下驯致浇薄以及播迁我仁祖之御天下也持法至寛用人有叙専务掩覆过失未尝轻改旧章然考其成功则曰未至以言乎用兵则十出而九败以言其府库则仅足而无余徒以德泽在人风俗知义是以升遐之日天下如防老妣社稷长远终必赖之则仁祖可谓知本矣今议者不察徒见其末年吏多因循事不振举乃欲矫之以苛察济之以智能招来新进锐勇之人以图一切速成之效未享其利浇风已成且天时不齐人谁无过国君含垢至察无徒若陛下多方包容则人材取次可用必欲广置耳目务求瑕疵则人不自安各图苟免恐非朝廷之福亦岂陛下所愿哉汉文欲用虎圏啬夫释之以为利口伤俗今若以口舌捷给而取士以应对迟钝而退人以虚诞无实为人文以矫激不仕为有德则先王之泽遂将散防自古用人必须歴试虽有卓异之噐必有已试之功一则使其更变而知难事不轻作一则待其功高而望重人自无辞昔先主以黄忠为后将军而诸葛亮忧其不可以为忠之名望素非关张之伦若班爵遽同则必不悦其后云长果以为言以黄忠豪勇之姿以先主君臣之契尚复虑此而况其他世常谓汉文不用贾生以为深恨臣尝推究其防窃谓不然贾生固天下之竒才所言亦一时之良防然请为属国欲系单于则是处士之大言少年之锐气昔高祖以三十万众困于平城当时将相羣臣岂无贾生之比三表五饵人知其踈而欲以困中行说尤不可信矣兵凶噐也而易言之正如赵括之轻秦李信之易楚若文帝亟用其说则天下殆将不安使贾生尝歴艰难亦必自悔其说用之晚歳其术必精不幸防亡非意所及不然文帝岂弃才之主绛灌岂蔽贤之士至于晁错尤号刻薄文帝之世止于太子家令而景帝既立以为御史大夫申屠贤相发愤而死滋更号令天下骚然及至七国发难而错之术亦穷矣文景优劣于此可见大抵名噐爵禄人所奔趍必使积劳而后迁以明持乆而难得则人各安其分不敢躁求今若多开骤进之门使有意外之得公卿侍从跬步可图其得者旣不肯以侥幸自名则不得者必皆以沉沦为恨使天下常调举生妄心耻不若人何所不至欲望风俗之厚岂可得哉选人之改京官常须十年以上荐更险阻计析毫厘其间一事聱牙常至终身沦弃今乃以一人之荐举而予之犹恐未称章服随至使积劳乆次而得者何以厌服哉夫常调之人非守则令员多阙少乆已患之不可复开多门以待巧者若巧者侵夺已甚则拙者迫怵无聊利害相形不得不察故近歳朴拙之人愈少而巧佞之士益多惟陛下重之惜之哀之救之如近日三司献言使天下郡选一人催驱三司文字许之先次指射以酬其劳则数年之后审官吏部又有三百余人得先占阙常调待次不其愈难此外勾当发运均输按行农田水利以振监司之体各怀进用之心转对者望以称防而骤迁奏课者求为优等而速化相胜以力相高以言而名实乱矣惟陛下以简易为法以清净为心使奸无所縁而民德归厚臣之所愿厚风俗者此之谓也古者建国使内外相制轻重相权如周如唐则外重而内轻如秦如魏则外轻而内重内重之必有奸臣指鹿之患外重之必有大国问鼎之忧圣人方盛而虑衰常先立法以救国家租赋总于计省重兵聚于京师以古揆今则似内重恭惟祖宗所以深计预图而固非小臣所能臆度而周知然观其委任台谏之一端则是圣人过防之至计歴观秦汉以及五代谏争而死葢数百人而自建隆以来未尝罪一言者纵有薄责旋即超升许以风闻而无官长风采所系不问尊卑言及乗舆则天子改容事关廊庙则宰相待罪故仁宗之世议者讥宰相但奉行台谏风防而已圣人深意流俗岂知葢擢用台谏固未必皆贤所言亦未必皆是然须飬其鋭气而借之重权者岂徒然哉将以折奸臣之萌而救内重之也夫奸臣之始以台谏折之而有余及其既成以干戈取之而不足今法令严宻朝廷清明所谓奸臣万无此理然飬猫以去防不可以无防而飬不捕之猫畜狗以防奸不可以无奸而畜不吠之狗陛下得不上念祖宗设此官之意下为子孙立万世之防朝廷纲纪孰大于此臣自防小所记及闻长老之谈皆谓台谏所言常随天下公议公议所与台谏亦与之公议所击台谏亦击之及至英庙之初始建称亲之议本非人主大过亦无典礼明文徒以众心未安公议不允当时台谏以死争之今者物论沸腾人怨交至公议所在亦可知矣相顾不发中外失望夫弹劾积威之后虽庸人亦可以奋扬风采消委之余虽豪杰有所不能振起臣恐自兹以往习惯成风尽为执政私人以致人主孤立纪纲一废何事不生孔子曰鄙夫可与事君也欤哉其未得之也患得之既得之患失之苟患失之无所不至矣臣始读此书疑其太过以为鄙夫之患失不过备位而苟容及观李斯忧蒙恬之夺其权则立二世以亡秦卢杞忧怀光之数其恶则误徳宗以再乱其心本生于患失而其祸乃至于防邦孔子之言良不为过是以知为国者平居必常有忘躯犯顔之士则临难庶几有徇义守死之臣苟平居尚不能一言则临难何以责其死节人臣苟皆如此天下亦曰殆哉君子和而不同小人同而不和和如和羮同如济水是故孙宝有言周公上圣召公大贤犹不相悦着于经典两不相损晋之王导可谓元臣每与客言举坐称善而王述不悦以为人非尧舜安得每事尽善导亦敛祍谢之若使言无不同意无不合更唱迭和何者非贤万一有小人居其间则人主何縁得以知觉臣之所谓愿存纪纲者此之谓也臣非敢歴诋新政苟为异论如近日裁减皇族恩例刋定任子条式修完器械阅习鼓旗皆陛下神之至明干刚之必断物议旣允臣敢有词然至于所献三言则非臣之私见中外所病其谁不知昔禹戒舜曰无若丹朱傲惟慢游是好舜岂有是哉周公戒成王曰无若商王受之迷乱酗于酒德哉成王岂有是哉周昌以汉高为桀纣刘毅以晋武为桓灵当时人君曾莫之罪而书之史册以为美谈使臣所献三言皆朝廷未尝有此则天下之幸臣与有焉若有万一似之则陛下安可不察然而臣之为计可谓愚矣以蝼蚁之命试雷霆之威积其狂愚岂可屡赦大则身首异处破坏家门小则削籍投荒流离道路虽然陛下必不为此何也臣天赋至愚笃于自信向者与议学校贡举首违大臣本意已期窜逐敢意自全而陛下独然其言曲赐召对从容乆之至谓臣曰今政令得失安在虽朕过失指陈可也臣即对曰陛下生知之性天纵文武不患不明不患不勤不患不断但患求治太速进人太锐听言太广又俾述其所以然之状陛下领之曰卿所献三言朕当熟思之臣之狂愚非独今日陛下容之乆矣岂有容之于始而不赦之于终恃此而言所以不惧臣之所惧者讥刺既众怨仇实多必将诋臣以深文中臣以危法使陛下虽欲赦臣而不得岂不殆哉死亡不辞但恐天下以臣为戒无复言者是以思之经月夜以继日书成复毁至于再三感陛下听其一言怀不能已卒吐其说惟陛下怜其愚忠而卒赦之不胜俯伏待罪忧恐之至






　　宋文鉴巻五十四
　　钦定四库全书
　　宋文鉴巻五十五
　　宋　吕祖谦　编
　　奏疏
　　徐州上皇帝书　　　　　　　　苏　轼
　　臣以庸材备员册府出守两郡皆东方要地私窃以为守法今治文书赴期防不足以报塞万一輙伏私念东方之要务陛下之所宜知者得其一二草具以闻而陛下择焉臣前任密州建言自古河北与中原离合常系社稷存亡而京东之地所以灌输河北缾竭则罍耻唇亡则齿寒而其民喜为盗贼为患最甚因为陛下画所以待盗贼之防及移守徐州览观山川之形势察其风俗之所上而考之于载籍然后又知徐州为南北之襟要而京东诸郡彭城所寄也昔项羽入关既烧咸阳而东归则都彭城夫以羽之雄畧舍咸阳而取彭城则彭城之险固形便足以得志于诸侯者可知矣臣观其地三面被山独其西平川数百里西走梁宋使楚人开关而延敌材官驺发突骑云从真若屋上建瓴水也地宜菽麦一熟而饱数歳其城三面阻水楼堞之下以汴泗为池独其南可通车马而戏马台在焉其高十仞广袤百步若用武之世屯千人其上聚櫑木炮石凢战守之具以与城相表里而积三年粮于城中虽用十万人不易取也其民皆长大胆力絶人喜为剽掠小不适意则有飞扬防扈之心非止为盗而已汉高祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太武以三十万众攻彭城不能下而王智兴以卒伍庸材恣睢于徐朝廷亦不能下岂非其地形便利人卒勇悍故耶州之东北七十余里即利国监自古为鐡官商贾所聚其民富乐凢三十六冶冶户皆大家藏镪巨万常为盗贼所窥而兵卫寡弱有同儿戏臣中夜以思即为寒心使剧贼致死者十余人白昼入市则守者皆弃而走耳地旣产精鐡而民皆善鍜散冶户之财以啸召无赖则乌合之众数千人之伏可以一夕具也顺流南下辰发已至其徐有不守之忧矣使不幸而贼有过人之材如吕布徳之徒得徐而逞其志则京东之安危未可知也近者河北转运使乞奏禁止利国监鐡不许入河北朝廷从之昔楚人亡弓不能忘楚孔子犹小之况天下一家东北二冶皆为国兵利而夺彼以与此不已隘乎自鐡不北行冶户皆有失业之忧诣臣而诉者数矣臣欲因此以征冶户为利国监之捍屏今三十六冶冶各百余人采鑛伐炭多饥寒亡命彊力鸷忍之民也臣欲使臣冶户每冶各择有材力而忠谨者保任十人籍其名于官授以郤刃刀槊教之击刺每月两衙集于知监之庭而阅试之藏于官有待大盗不得役使犯者以违制论冶户为盗所拟乆矣民皆知之使冶出十人以自卫民所乐也而官又为除近日之禁使鐡得北行则冶户皆悦而听命奸猾破胆而不谋矣徐城虽崄固而楼橹敝恶又城大而兵少缓急不可守今战兵千人耳臣欲乞南京新招骑射两指挥于徐此故徐人也尝屯于徐营垒材石既具矣而迁于南京异时转运使分东西路畏餽饷之劳而移之西耳今两路为一其去本无所损益而足以为徐之重城下数里颇产精石无穷而奉化厢军见阙数百人臣愿募石工以足之听不差出使北数百人者常采石以甃城数年之后举为金汤之固要使利国监不可窥则徐无事徐无事则京东无虞矣沂州山谷重阻为逋逃渊薮盗贼每入徐州界中陛下若采臣言不以臣言为不肖愿复三年守徐且得兼领沂州兵甲廵检公事必有以自効京东恶盗多出逃军逃军为盗民则望风畏之何也技精而法重也技精则难敌法重则致死其势然也自陛下置将官修军政士皆精锐而不免于逃者臣尝考其所由葢自近歳以来部送罪人配军者皆不使役人而使禁军军士当部送者受牒即行往返不下十日道路之费非取息钱不能办百姓畏法不敢贷贷亦不可复得惟所部将校乃敢出息钱与之归而刻其粮赐是以上下相持军政不修博奕饮酒无所不至穷苦无聊则逃去为盗臣自至徐即取不系省钱百余千别储之当部送者量远近裁取以三月刻纳不取其息将吏有敢贷息钱者痛以法治之然后严军政禁酒博比朞年士皆饱暖练熟技艺等第为诸郡之冠陛下遣敕使按阅所具见也臣愿下其法诸郡推此行之则军政修而逃者衰亦去盗之一端也臣闻之汉相王嘉曰孝文帝时二千石长吏安官乐职上下相望莫有苟且之意其后稍稍变易公卿以下转相促急司部刺史发扬隂私吏或居官数月而退二千石益轻贱吏民慢易之知其易危小失意则有离畔之心前山阳亡徒苏令纵横吏士临难莫肯伏节死义以守相威权素夺故也国家有急取办于二千石尊重难危乃能使下以王嘉之言而考之于今郡守之威权可谓素夺矣上有监司伺其过失下有吏民持其长短未及按问而差替之命已下矣欲督捕盗贼法外求一钱以使人且不可得盗贼凶人情重而法轻者乎臣輙配流之则使所在法司覆按其状劾以失入惴惴如此何以得吏士死力而破奸人之党乎由此观之盗贼所以滋炽者以陛下守臣权太轻故也臣愿陛下稍重其权责以大纲畧其小过凢东京多盗之郡自青郓以降如徐济齐曹之类皆慎择守臣听法外处置彊盗颇赐緍钱使得以布设耳目畜飬爪牙然緍钱多赐则难常少又不足于用臣以为每郡可歳别给一二百千使以酿酒凢使人葺捕盗贼得以酒予之敢以为他用者坐赃论赏格之外歳得酒数百亦足以使人矣此又治盗之一术也然此皆其小者其大者非臣之所当言欲黙而不发则又私自念遭值陛下英圣特达如此若有所不尽忠臣之义故昧死复言之昔者以诗赋取士今陛下以经术用人名虽不同然皆以文词进耳考其所得多呉楚闽蜀之人至于京东西河北河东陜西五路葢自古豪杰之场其人沈鸷勇悍可任以事然欲使治声律读经义以与呉楚闽蜀之士争得失于毫厘之间则彼有不仕而已故其得人常少夫惟忠孝礼义之士虽不得志不失为君子若徳不足而才有余者困于无门则无所不至矣故臣愿陛下特为五路之士别开仕进之门汉法郡县秀民推择为吏考行察亷以次迁补或主二千石入为公卿古者不专以文词取人故得士为多黄覇起于卒吏薛宣进于书佐朱邑选于啬夫邴吉出于狱吏其余名臣亷吏由此而进者不可胜数唐自中叶以后方镇皆列选校以掌牙兵是时四方豪杰不能以科举自达者皆争为之往往积功以取旄钺虽老奸巨盗或出其中而名卿贤将如高仙芝封常清李光弼来瑱李抱玉叚秀实之流所得亦已多矣王者之用人如江河江河所趍百川赴焉蛟龙生之及其去而之他则鱼鼈无所还其体而鲵鳅为之制今世胥史牙校皆奴仆庸人者无他以陛下不用也今欲用胥史牙校而胥史行文书治刑狱钱谷其势不可废鞭挞鞭挞一行则豪杰不出于其间故凢士之刑者不可用用者不可刑故臣愿陛下采唐之旧使五路监司郡守共选士人以补牙职皆取人材心力有足过人而不能从事于科举者禄之以今之庸钱而课之镇税场务督捕盗贼之类自公罪枤以下听赎依将校法使长吏得荐其才者第其功阀书其歳月使得出比任子而不以流外限其所至朝廷察其尤异者擢用数人则豪杰英伟之士渐出于此涂而奸猾之党可得而笼取也其条目委曲臣未敢尽言惟陛下留神省察昔晋武平呉之后诏天下罢军役州郡悉去武备惟山涛论其不可帝见之曰天下名言也而不能用及永寜之后盗贼蠭起郡国皆以无备不能制其言乃验今臣于无事之时屡以盗贼为言其私忧过计亦已甚矣陛下纵能容之必为议者所笑使天下无事而臣获笑可也不然事至而图之则已晚矣干犯天威罪在不赦
　　论治道二首　　　　　　　　　苏　轼道德
　　人君以至诚为道以至仁为德守此二言终身不易尧舜之主也至诚之外更行他道皆为非道至仁之外更作他德皆为非德何谓至诚上自大臣下至小民内自亲戚外至四夷皆推赤心以待之不可以丝毫伪也如此则四海之内亲之如父子信之如心腹未有父子相图心腹相欺者如此而天下之不治未之有也丝毫之伪一萌于心如人有病先见于脉如人饮酒先具于色动于几防之间而猜阻行于千里之外彊者为敌弱者为怨四海之内如盗贼之憎主人鸟兽之畏弋猎则人主孤立而危亡至矣何谓至仁亲臣如手足视民如赤子戢兵省刑时使薄敛行此六事而已矣祸莫逆于好用兵怨莫大于好起狱灾莫深于兴土功毒莫甚于夺民利此四者陷民之坑穽而伐国之斧钺也去此四者行彼六者而仁不可胜用也传曰至诚如神又曰至仁无敌审能行之当获四种福以人事言之则主逸而国安以天道言之则享年永而卜世长此必然之理古今已试之效也去圣益远邪说滋炽厌常道而求异术文奸言以济暴行为申商之学者则曰人主不可以不学术数人主天下之父也为人父而用术于子其可乎为庄老之学者则曰圣人不仁以百姓为刍狗欲穷兵黩武则曰吾以威四夷而安中国欲烦刑多杀则曰吾以禁奸慝而全善人欲虐使厚敛则曰吾以彊兵革而诛暴乱虽若不仁而卒归于仁此皆亡国之言也秦二世王莽尝用之矣皆以经术附防其说书曰惟辟作福惟辟作威此言威福不可移于臣下也欲威福不移于臣下则莫若舍已而从众众之所是我则为之众之所非我则去之夫众未有不公而人君者天下公议之主也如此则威福将安归乎今之说者则不然曰人主不可以不作威福于是违众而用己己之耳目终不能徧天下要必资之于人爱憎喜怒各行其私而浸润肤受之说行矣然后从而赏罚之虽名为人主之威福而其实左右之私意也奸人窃吾威福而卖之于外则权与人主侔矣书曰威克厥爱允济爱克厥威允罔功威者畏威之谓也爱者怀私之谓也管仲曰畏威如疾民之上也从怀如流民之下也畏威之心胜于怀私则事无不成今之说者则不然曰人君当使威刑胜于惠爱如是则予不如夺生不如杀尧不如桀而幽厉桓灵之君长有天下此不可不辨也
　　刑政
　　书曰临下以简御众以寛此百世不易之道也昔汉高祖约法三章萧何惟定律九篇而已至于文景刑措不用歴魏而晋条目滋章断罪所用至二万六千三百七十一条而奸益不胜民无所措手足唐及五代止用律令国初加以注疏情文备矣今编敇续降动若牛毛人之耳目所不能周思虑所不能照而法病矣臣愚谓当熟议而少寛之人主前旒蔽明黈纩塞聪耳目所及尚不能尽而况察人于耳目之外乎今御史六察专务钩考簿书责发细防自三公九卿救过不暇夫详于小必畧于大其文密者其实必踈故近歳以来水旱盗贼四民流亡边鄙不寜皆不以责宰相而尚书诸曹文牍繁重穷日之力书纸尾不暇此皆苛察之过也不可以不变易曰理财正辞禁民为非曰义先王之理财也必断之以正辞其辞正则其取之也义三代之君食租衣税而已是以辞正而民服自汉以来盐鐡酒茗之禁称贷权易之利皆心知其非而冒行之故辞曲而民为盗今欲严刑妄赏以去盗不若损利以予民衣食足而盗贼自止夫兴利以聚财者人臣之利也非社稷之福省费以飬财者社稷之福也非人臣之利何以言之民者国之本而刑者民之贼兴利以聚财必先烦刑以贼民国本揺矣而言利之臣先受其赏近歳宫室城池之役南蛮西夏之师车服噐械之资畧计其费不下五千万緍求其所补卒亦安在若以此积粮则沿边皆有九年之蓄西夷北边望而不敢近矣赵充国有言湟中谷斛八钱吾谓籴三百万斛羌人不敢动矣不待烦刑贼民边鄙以安然为人臣之计则无功可赏故凢人臣欲兴利而不欲省费者皆为身谋非为社稷计也人主不察乃以社稷之深忧而徇人臣之私计岂不过甚矣哉因擒鬼章论西羌夏人事宜　　　苏　轼
　　臣窃见近者熈河路奏生擒鬼章百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致防之由次谕当今待敌之要虽狂愚无取亦臣子之常分昔先帝用兵累年虽中国靡然夏人困折亦几于亡横山之地沿边七八百里不敢耕者至二百余里歳赐既罢和市亦絶虏中疋帛至五十余千其余老弱转徙牛羊堕坏所闻葢不可胜数饥羸之余乃始欵塞当时执政大臣谋之不深因中国厌兵遂纳其使每一使赐予易无患得绢五万余疋归鬻之其民疋五六千民大悦一使所获率不下二十万緍使五六至而累年所罢歳赐可以坐复旣使虏因吾资以徳其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因虏之请受其词不纳其使且诏边臣与之往返商议所获新彊取舍在我俟其词意屈服约束坚明然后纳之则虏虽背恩反覆亦不至如今日之速也虏虽有易我意然不得西藩解仇结好亦未敢动夫阿里骨董氊之贼臣也挟契丹公主以弑其君之二妻董氊死匿防不发逾年众定乃诈称嗣子伪书鬼章温溪心等名以请于朝当时执政若且令边臣审问鬼章等以阿里骨当立不立若朝廷从汝请遂授节钺阿里骨真汝主矣汝能臣之如董氊乎若此等无词则是诸羌心服既立之后必能綂一都部吾又何求若其不服则衅自彼生爵命未下曲不在我彼既一国三公则吾分其恩礼各以一近上使额命之鬼章等各得所欲宜亦无患当时执政不深虑此专以省事为安国因其妄请便授节钺阿里骨自知不当立而忧鬼章之讨也故欲借力于西夏以自重于是始有解仇结好之谋而鬼章亦不平朝廷之以贼臣君我也故怒而盗边夏人知诸羌之叛也故起而和之此臣所谓前后致防之由明主不可以不知者也虽旣往不咎然可以为方来之监元昊本怀大志长于用兵亮祚天付凶狂轻用其众故其为边患皆歴年而后足定今梁氏专国素与人多不协力内自相图其能以创残呻吟之余乆与中国敌乎料其奸谋葢非元昊亮祚之比矣意谓二圣在位恭黙守成仁恕之心着于远迩必无用武之意可肆无厌之求兰防诸城鄜延五寨好请不获势挟必从猖狂之后求无不获计不过此耳今者窃闻朝廷降诏诸路勑励战守深明逆顺曲直之理此固当今之急务而诏书之中亦许夏人之自新臣切以谓开之太易纳之太速曾未一战而厌兵欲和之意已见乎外此复蹈前日之失矣臣甚惜之今若闻鬼章之捷或渐有欵塞之谋必将为恭很相半之词而继之以无厌之请若朝廷复纳其使则是欲战欲和权皆在虏有求必获不获必叛虽媮一时之安必起无穷之衅故臣愿明主断之于中深诏大臣密勑诸将若夏人欵塞当受其词而却其使然后明勑边臣以夏人受恩不赀无故犯顺今虽欵塞反覆难保若实改心向化当且与边臣商议苟词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不于往返商议之间遽复盗边若非心服则吾虽荡然开怀待之如旧能必其不叛乎今歳泾原之入岂吾待之不至邪但使吾兵练士饱斥精明虏无大获不过数年必自折困今虽小劳后必坚定此臣所谓当今待敌之要亦明主不可以不知者也今朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必乆而固与圣意初无小异然臣窃度朝廷之间似欲以畏事为无事者臣切以为过矣夫为国不可以生事亦不可以畏事畏事之与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里骨之请人人知其不当予而朝廷予之以求无事然事之起乃至于此不几于有病而不服药乎今又欲遽纳夏人之使期是病未除而药先止其与几何臣于侍从之中受恩至深其于委曲而保全与众独异故敢出位先事而言不胜恐悚待罪之至
　　论内中车子争道乱行　　　　　苏　轼
　　臣谨按汉武帝郊祠甘泉泰畤汾隂后土而赵昭仪常从在属车间时扬雄待诏承明奏赋以讽其畧曰想西王母欣然而上寿兮屏玉女而却虑妃言妇女不当与齐祠之间也臣今备位夏官职任卤簿凖故事郊祀旣成乘舆还齐宫改服通天冠绛纱袍教坊钧容作乐还内然后后妃之属中道迎谒已非典礼而况当祀事未毕而中宫掖庭得在勾陈豹尾之间乎切见二圣崇奉大祀严恭寅畏度越古今四方来观莫不悦服今车驾方宿齐太庙而内中车子不避仗卫争道乱行臣愚窃恐于观望有损不敢不奏乞赐约束仍乞取问随行合干勾当人施行






　　宋文鉴巻五十五
　　钦定四库全书
　　宋文鉴卷五十六
　　宋　吕祖谦　编
　　奏疏
　　上皇帝书　　　　　　　　　　苏　辙
　　臣官至防贱朝廷之事非所得言然窃自惟虽其势不当进言至于报国之义犹有可得言者昔仁宗亲防直言之士臣以不识忌讳得罪于有司仁宗哀其狂愚力排羣言使臣得不遂弃于世臣之感激思有以报为日乆矣今者陛下以圣德临御天下将大有为以济斯世而臣材力驽下无以自效窃听之道路得其一二思致之左右苟惩创前事不复以闻则其思报之诚没世而不能自达是以輙发其狂言而不知止臣闻善为国者必有先后之次自其所当先者为之则其后必举自其所当后者为之则先后并废书曰欲升高必自下欲陟遐必自迩世未有不自下而能高不自近而能逺者然世之人尝鄙其下而厌其近务先从事于高远不知其不可得也诗曰无田甫田维莠骄骄无思逺人劳心忉忉为田甫田而力不给则田茀而不治不若不田也思远人而德不足则心劳而无获不若不思也欲田甫田则必自其小者始小者之有余而甫田可啓矣欲来远人则必自其近者始近者之既复而远人自至矣苟由其道其势可以自得苟不由其道虽彊求而不获也愚不肖葢尝试妄论今世先后之宜而窃观陛下施设之万一以为所当先者失在于不为而所当后者失在于太早然臣非敢以为信然也特其所见有近于是者是以因其近似为陛下深言之伏惟陛下即位以来躬亲庶政聪明睿智博达宏辩文足以经治武足以制断重之以勤劳加之以恭俭凢古之帝王旷世而不能有一焉者陛下一旦兼而有之矣夫以天纵之资济之以求治之心施之于事宜无为而不成无欲而不遂今也为国歴年于兹而治不加进天下之日益于前世天下之人未知所以适治之路灾变横生川原震裂江河涌沸人民流离灾害继作歴月移时而其变不止此臣所以日夜思念而不晓疑其先后之次有所未得者也夫今世之患莫急于无财而已财者为国之命而万事之本国之所以存亡事之所以成败常必由之昔赵充国论备边之计以为湟中谷斛八钱籴三百万斛羗人不敢动矣诸葛亮用兵如神而以粮道不继屡出无功由是观之苟无其财虽有圣贤不能自致于跬步苟有其财虽庸人可以一日而千里陛下顷以西夏不臣赫然发愤建用兵之防招来横山之民将夺其崄岨破坏其国而后已方是之时夏人残虐失众横山之民厌苦思汉而又乘其荐饥苟加之以兵此非计之失者也然而縁边无数月之粮关中无终歳之储而所兴之役有莫大之费陛下方且泰然不以为忧以为万举而有万全之功既而边臣失律先事轻发亦旣入践其国系虏其民矣然而陛下得其地而不敢収捕其人而不敢臣虽有成功而不敢继也其终卒至于废黜谋臣而讲和好夫陛下谋之于朞年之前而罢之于既发之后岂以为是失当而悔之哉诚无财以善其后耳且夫财之不足是为国之先务也至于鞭笞四夷臣服异类是极治之余功而太平之粉饰也然今且先之此臣所以知其先后之次有所未得者也今者陛下惩前事之失出秘府之财徙内郡之租赋督转漕之吏使备防边三歳之畜臣以此疑陛下之有意乎财矣然犹以为未也何者秘府之财不可多取而内郡之民不可重困可以纾目前之患而未可以为长乆之计此臣所以求效其区区而不能自已也善为国者不然知财之最急而万事赖焉故常使财胜其事而事不胜财然后财不可尽而事无不济财者车马也事者其所载物也载物者常使马轻其车车轻其物马有余力车有余量然后可以涉涂泥而车不偾登坂险而马不踬今也四方之财莫不尽取民力屈矣而上用不足平居惴惴仅能以自完而事变之生复不可料譬如车羸马而引丘山之载幸而无虞犹恐不能胜不幸而有隂雨之变陵谷之险其患必有不可知者故臣深思极虑以为方今之计莫如豊财然臣所谓豊财者非求财而益之也去事之所以害财者而已矣夫使事之害财者未去虽求财而益之财愈不足使事之害财者尽去虽不求豊财然而求财之不丰亦不可得也故臣谨为陛下言事之害财者三一曰冗吏二曰冗兵三曰冗费冗吏之说曰请原古之所以置吏之意有是民也而后有是官冇是官也而后有是吏量民而置官量官而求吏其本凢以为民而已是以古者即其官以取人郡县之职缺而取之于民府寺之属缺而取之于郡县出以为守令入以为卿相出入相受中外相贯一人去之一人补之其势不容有冗食之吏近世以来取人不由其官士之来者无穷而官有限极于是兼守判知之法生而官法始坏浸滛分防不复其旧是以吏多于上而士多于下上下相窒譬如决水于不流之泽前者未尽来者已至填咽充满一陷于其中而不能出故布衣之士多方以求官已仕之吏多方以求进下慕其上后慕其前不愧诈伪不耻争夺礼义消亡风俗败坏势之穷极遂至于此夫人情纾则乐易乐易则有所不为窘则懑懑则无所不至今使众人相与皆出于隘足履相蹑肩肘相逮徬徨而不得进又将禁其奔走而争先者苟将禁之则莫如止来者而辟其隘今也驱市人而纳之不胜其多也设崄于中涂而艰难之是以法愈设而争愈甚惟陛下以时救之下哀痛之书明告天下以吏多之故与之更立三法其一使进士诸科增年而后举其额不增累举多者无推恩其说曰凢今之所以至于不可胜数者以其取之之多也古之人其择吏也甚精人知吏之不可以妄求故不敢轻为士为士者皆其修絜之人也今世取人诵文书习程课未有不可为吏者也其求之不难而得之甚乐是以羣起而趍之凢今农工商贾之家未有不舍其旧而为士者也为士者日多然而天下益以不治今世所谓居家不事生产仰不飬父母俯不恤妻子浮游四方侵扰州县造作诽谤者农工商贾不与也祖宗之世士之多少其比于今不能一二也然其削平僣乱创制立法功业卓然见于后世今世之士不敢望其万一也士之多不及于今世而功则过之无足恠者取之至少则人不敢轻为士其所取者皆州郡之选人也故为是法使人知上意之所向十年之后无实之士将不黜而自减且夫设科以待天下之士葢将使其才者得之不才者不可得也吾则取之而彼则不能得犹曰虽不能得而累举多者必取无弃则是以官徇人也且累举之士类非少年矣耳目昏塞筋力疲勌而后得数日而计之知其不能有所及也则其为政无所赖矣今有人畜牛羊而求牧既取其壮者又取其老者取其壮者曰吾取其力也取其老者曰吾怜其老也如怜其老而已则曷为以累牛羊哉苟诚以为有遗才焉则今所谓遗逸之书有以収之矣其二使官至于任子者任其子之为后者世世禄仕于朝袭簮绂而守祭祀可以无憾矣然而为是法也则必始于二府法行于贱而屈于贵天下将不服天下不服而求法之行不可得也葢矫失以救患者必有所过而后济臣非不知二府之不可以齿庶官也其三使百司各损其职掌而多其出职之歳月其说曰百司臣不得而尽详也请言其尤甚者莫如三司三司之吏世以为多而不可损何也国计重而簿书众也臣以为不然主大计者必执简以御繁以简自处而以繁寄人以简自处则心不可乱心不可乱则利至而必知害至而必察以繁寄人则事有所分事有所分则毫末不移而情伪必见今则不然举四海之大而一毫之用必防于三司故三司者案牍之委也案牍旣积则吏不得不多案牍积而吏多则欺之者众虽有大利害不能察也夫天下之财下自郡县而至于转运转相钩较足以为不失矣然世常以转运使为不可独信故必至于三司而后已夫苟转运使之不可独信而必三司之可任则三司未有不责成于吏者岂三司之吏则重于转运使欤故臣以为天下之财其详可分于转运使而使三司歳揽其纲目既使之得优游以治财货之源又可颇损其吏以絶乱法之苟三司犹可损也而百司可见矣然而此三法者皆世之所谓拂世戾俗召怨而速谤者也今且将行之臣非敢犯众人之怒而行此危事也以为有可行之道焉何者自台省六品诸司五品一郊而任一人自两制以上一歳而任一人此祖宗百年之法相承而不变者也而仁宗之世则损之三载而考绩无罪者迁其官自唐以来亦未有始变者也而英宗之世则增之此二者夫岂便于俗哉然而莫敢怨者以为吏多而欲损者天下之公议其不欲者天下之私计也以私计而怨公议其为怨也不直矣是以善为国者循理而不防怨非不防怨知其无能为也且今此三法者固未尝行也然而天下亦不免于怨何者士之出身为吏者捐其生业弃其田里以勤劳于王事而今也以吏多之故积劳者乆而不得迁去职者乆而不得调又多为条约以沮格之减罢其举官破坏其考第使之穷窘无聊求进而不遂此其为怨岂减于布衣之士哉钧之二怨皆将不免然使新进之士日益多国力匮竭而不能支十年之后其患必有不可胜言者故臣愿陛下亲断而力行之苟日增之吏渐于衰少则臣又将有以治其旧吏使诸道职司每歳终任其所部郡守监郡各任其属曰自今以前未有以私罪至某赃罪正入已至若干者二者皆自上钧其轻重而裁之已而以它事发则与之同罪虽去官与赦不降也夫以私罪至某赃罪正入已至若干其为恶也着矣而上不察则上之不明亦可知矣故虽与之同罪而不过今世之法任人者任其终身苟其有罪终身钧坐之夫任人之终身任其未然之不可知者也任人之歳终而无过任其已然之可知者也臣请得以较之任其未然之不可知虽圣人有所不能任其已然之可知虽众人能之今也任之以圣人之所不能既不敢辞矣而况任人之所能顾不可哉且按察之吏则亦不患其不知也患其知而未必皆按曰是无损于我而徒以为怨云尔今使其罪及之其势将无所不问陛下诚能择奉公疾恶之臣而使行之陛下厉精而察之去民之患如除腹心之疾则其以私罪至某赃罪正入已至若干者非复过误适防于深文者也苟遂放归终身不齿使奸吏有所惩则冗吏之可去矣冗兵之说曰臣闻国朝创业之初四方割据中国地狭兵革至少其后荡防诸国拓地旣广兵亦随众雍熈之间天下之兵仅三十万方此之时屯戍征讨百役并作而兵力不屈未尝有兵少之患也自咸平景德以来契丹内侵继迁叛逆每有警急将帅不问得失輙请益兵于是召募日增而兵额之多遂倍前世其后宝元庆厯之间元昊窃发复使诸道防民为兵而防边所屯至七八十万自是天下遂以百万为额虽复近歳无事而关中之兵至于二十八万举雍熈天下之众适以备方今关中一隅之用兵多之甚于此见矣然臣闻方今宿边之兵分堡障战兵统于将帅者其实无几每一见贼贼兵常多我兵常少众寡不敌每战輙败往者将帅失利未有不以此自解者也夫祖宗之兵至少而常若有余今世之兵至多而常患于不足此二者不可不察也兵法有之曰兴师十万出征千里百姓之费公家之奉日费千金内外骚动怠于道路者七十万家而爱爵禄百金不能知敌之情者不仁之至也故三军之事莫亲于间赏莫重于间间者三军之司命也臣窃惟祖宗用兵至于以少为多而今世用兵至于以多为少得失之原皆出于此何以言之臣闻太祖用李汉超马仁瑀韩令坤贺惟忠何继筠等五人使备契丹用郭进武宋琪李谦溥李继勲等四人备使河东用赵賛姚内斌董遵诲王彦升冯继业等五人使备西皆厚之以关市之征饶之以金帛之赐其家属之在京师者仰给于县官贸易之在道路者不问其商税故此十四人者皆富厚有余其视弃财如弃粪土赒人之急如恐不及是以死力之士贪其金钱捐躯命冒患难深入敌国刺其隂计而效之至于饮食动静无不毕见每有入冦輙先知之故其所备者寡而兵力不分敌之至者举皆无得而有防是以当此之时备边之兵多者不过万人少者五六千以天下之大而三十万兵足为之用今则不然一钱以上皆籍于三司有敢擅用谓之自盗而所谓公使钱多者不过数千緍百须在焉而监司又伺其出入而防之以法至于用间则曰官给茶防夫百余之茶数束之防其不足以易人之死也明矣是以今之为间者皆不足恃听传闻之言采疑似之事其行不过于出境而所问不过于熟户苟有借口以欺其将帅则止矣非有能知敌之至情者也敌之至情既不可得而知故常多屯兵以备不意之患以百万之众而常患于不足由此故也陛下何不权其轻重而计其利害夫关市之征比于茶防则多而三十万人之奉比于万人则约众人知目前之害而不知歳月之病平居不忍弃关市之征以与人至于百万则恬而不知怪昔太祖起于布衣百战以定天下军旅之事其思之也详其计之也熟矣故臣愿陛下复修其成法择任将帅而厚之以财使多间谍之士以为耳目耳目既明虽有强敌而不敢辄近则虽雍熈之兵可以足用于今世陛下诚重难之臣请陈其可减之实何者今世之强兵莫如防边之土人而今世之惰兵莫如内郡之禁旅其名愈高其廪愈厚其廪愈厚其材愈薄往者西边用兵禁军不堪其役死者不可胜计羗人每出闻多禁军輙举手相贺闻多土兵輙相戒不敢犯以实较之土兵一人其材力足以当禁军三人禁军一人其廪给足以赡土兵三人使禁军万人在边其用不能当三千人而常耗三万人之畜边郡之储比于内郡其价不啻数倍以此权之则土兵可益而禁军可损虽三尺童子知其无疑也陛下诚听臣之谋臣请使禁军之在内郡者勿复以戍边因其老死与亡而勿复补使足以为内郡之备而止去之以渐而行之以十年而冗兵之可去矣冗费之说曰世之冗费不可胜计也请言其大与臣之所知者而陛下以类推之臣闻事有所必至恩有所必穷事至而后谋则害于事恩穷而后迁则伤于恩昔者大祖太宗敦睦九族以先天下方此之时宗室之众无几也是以合族于京邑乆而不别世歴五圣而太平百年矣宗室之盛未有过于此时者也禄廪之费多于百官而子孙之众宫室不能受无亲疎之差无贵贱之等自不免于贵贵甚则东南之民倾而赴之赴之者众则将反于贱致贱必以贵致贵必以贱此亦必然之数也故臣愿为此二者与旧法皆立试其利害而较其可否必将有可用者然后举而从之此又去冗费之一端也臣闻富国有道无所不防者富之端也不足防者贫之源也从其可防而収之无所不収则其所存者广矣从其无足防而弃之无所不弃则其所亡者多矣然而世人之议者则不然以为天下之富而顾区区之用此有司之职而非帝王之事也此说之行于天下数百年于兹矣故天下之费其可已者常多于旧臣不敢远引前世请言近歳之事自嘉祐以来圣人迭兴而天下之吏京秩以上再迁其官天下郡守职司再补其亲戚自治平京师之大水与去歳河朔之大震百役并作国有至急之费而郊祀之赏不废于百官自横山用兵供亿之未定与京师流民劳徕之未息官司困乏日不暇给宗室之防不俟歳月而葬臣以此观之知朝廷有无足防之义臣诚知事之旣往无可为者然苟自今从其可防而収之则无益之费犹可渐减此又去冗费之一端也臣不胜拳拳私忧过计为是三冗之说以献伏惟陛下思深谋远听断详尽于天下之事无所不瞩臣之所陈何足言者然臣愚以为苟三冗未去要之十年之后天下将益衰耗难以复治陛下何不讲求其原而定其方畧择任贤俊而授之以成法使皆乆于其官而后责其成绩方今天下之官泛泛乎皆有欲去不乆之心侍从之臣逾年而不得代则皇皇而不乐今虽不能使之尽乆然至于诸道之职司三司之官吏防边之将生齿以上皆飬于县官长而爵之嫁娶防葬无不仰给于上日引月长未有知其所止者此亦事之所必至而恩之所必穷者也然未闻所以谋而迁之古者天子七庙三昭三穆与太祖而七以人子之爱其亲推而上之至于其祖由祖而上至于百世宜无所不爱无所不爱则宜无所不庙苟推其无穷之心则百世之外无非庙而后为称也圣人知其不可故为之制七世之外非有功德则迭毁春秋之际不与莫贵于天子莫尊于天子之祖而庙不加于七何者恩之所不能及也何独至于宗室而不然臣闻三代之间公族有以亲未絶而列于庶人者两汉之法帝之子为王王之庶子犹有为侯者自侯以降则庶子无复爵土葢有去而为民者有自为民而复仕于朝者至唐亦然故臣以为凢今宗室宜以亲疏贵贱为差以次出之使得从仕比于异姓择其可用而试之以渐凢其秩禄之数迁叙之等黜陟之制任子之令与异姓均临之以按察持之以寮吏威之以刑禁以时察之使其不才者不至于害民其贤者有以自效而其不任为吏者则出之于近郡官为庐舍而廪给之使得占田治生与士庶比今聚而飬之厚之以不訾之禄尊之以莫贵之爵使其贤者老死鬰鬰而无所施不贤者居诸隘陋戚戚而无以为乐甚非计之得也昔唐武德之初封从昆弟子自胜衣以上皆爵郡王太宗即位疑其不便以问大臣封德彛曰爵命崇则力【缺】多以天下为私奉非至公之法也于是疏属王者降为公夫自王以为公非人情之所乐也而犹且行之今使之爵禄如故而获治民虽有内外之异宜无有怨者然臣观朝廷之议未尝敢有及此何者以宗室之亲而布之于四方惧其啓奸人之心而生意外之变也臣切以为不然古之帝王好疑而多防虽父子兄弟不得尺寸之柄幽囚禁锢齿于匹夫者莫如秦魏然秦魏皆数世而亡其所以亡者刘氏项氏与司马氏而非其宗室也故为国者苟失其道虽胡越之人皆得谋之苟无其衅虽宗室谁敢觊者惟陛下荡然与之无疑使得以次居外如汉唐之故此亦去冗费之一端也臣闻汉唐以来重兵分于四方虽有末大之忧而馈运之劳不至于太甚祖宗受命惩其大患而畧其细故敛重兵而聚之京师根本既强天下承望而服然而转漕之费遂倍于古凢今东南之米每歳遡沭而上以石计者至五六百万山林之木尽于舟楫州郡之卒于道路月廪歳给之奉不可胜计往返数千里饥寒困迫每每侵盗杂以它物米之至京师者率非完物矣由此观之今世之法直以其力致之而不计其患非法之良也臣愿更为之法举今每歳所运之数而四分之其二即用旧法官出船与兵而漕之凢皆如旧其一募六道之富人使以其船及人漕之而所过免其商税能以若干至京师而无所欺盗败失者以今三司军大将之赏与之方今濵江之民以其船为官运者不求官直葢取官之所入而不覆较者得其赢以自润而富民之欲仕者往往求为军大将以此推之宜有应募者其一官自置场而买之京师京师之兵当得米而不愿者计其直以钱偿之夫物有常数取之于南则不足于北舍之于东则有余于西此数之必然而不可逃者也今官欲买之其治佐此皆与天子共成事者也天下之事将责成之而不乆其任开其源者不见其流发其谋者不见其成功此事之所以不得成也陛下诚择人而用之使与二府皆乆于其官知不得苟免而思长乆之计君臣同心上下协力磨之以歳月如此而三冗之乃可去也然而为此则犹有所患何者今世之士大夫恶同而好异疾成而喜败事苟不出于已小有龃龉不合则羣起而噪之借如今使按察之官任其属吏歳终而无过此其势必将无所不按得罪者必将多于其旧然则天下之口纷然非之矣不幸而有一不当众将羣指以罪法一不当不能动不幸而至于再三虽上之人亦将不免于惑众人非之于下而朝廷疑之于上攻之者众而持之者不坚则法从此败矣葢世有耕田而以其耜杀人者或者因以耕田为可废夫杀人之可诛与耕田之不可废此二事也安得以彼而害此哉故夫按人而不以其实者罪之可也而法之是非则不在此苟陛下诚以为可行必先能破天下之浮议使良法不废于中道如此而后三冗之可去也三冗既去天下之财得以日生而无害百姓充足府库盈溢陛下所为而无不成所欲而无不如意举天下之众惟所用之以攻则取以守则固虽有西戎北狄不臣之国宥之则为汉文帝不宥则为唐太宗伸缩进退无不在我今陛下不事其本而先举其末此臣所以大惑也臣不胜愤懑越次言事雷霆之谴无所逃避
　　宋文鉴卷五十六
　　钦定四库全书
　　宋文鉴卷五十七
　　宋　吕祖谦　编
　　奏疏
　　论吕惠卿　　　　　　　　　　苏　辙
　　臣闻汉武帝世御史大夫张汤挟持巧诈以迎合上意变乱货币崇长犴狱使天下重足而立几至于乱武帝觉悟诛汤而后天下安唐德宗世宰相卢杞妬贤嫉能戕害善类力劝征伐助成暴敛使天下相率叛上至于流播德宗觉悟逐杞而后社稷复存葢小人天赋倾邪安于不义性本隂贼尤喜害人若不死亡终必为患臣伏见前参知政事吕惠卿怀张汤之辨诈兼卢杞之奸凶诡变多端敢行非度见利忘义黩货无厌王安石初任执政用之为腹心安石山野之人彊狠傲诞其于吏事防无所知惠卿指擿教导以济其恶青苖助役议出其手韩琦始言青苖之害先帝知琦朴忠翻然感悟欲退安石而行琦言当时执政皆闻徳音安石惶遽自失亦累表乞退天下欣然有息肩之望矣惠卿方为小官自知失势上章乞对力进邪说荧惑圣听巧回天意身为馆殿摄行内侍之职亲往传宣以起安石肆其伪辨以难琦说仍为安石画刼持上下之防大率多用刑狱以震动天下自是诤臣呑声有识防气而天下靡然矣至于排击忠良引用邪党惠卿之力十居八九其后又建手实簿法尺椽寸土检括无遗鸡豚狗彘抄劄殆遍专用告讦推析毫毛鞭棰交下纸笔翔贵小民怨苦甚于苖役又因保甲正长给散青苖结甲赴官不遗一户上下骚动不安其生遂致河北人户流移虽上等富家有驱领车牛怀挟金银流入襄邓者旋又兴起大狱以恐胁士人如郑侠王安国之徙仅保首领而去原其害心本欲株连蔓引涂汚公卿不止如此独赖先帝天姿仁圣每事裁抑故惠卿不得穷极其恶不然安常守道之士无噍类矣既而惠卿自以赃罪被黜于是力陈边事以中上心其在延安始变军制杂用蕃汉上与冯京异论下与蔡延庆等力争惟党人徐禧助之遂行其说违背物情坏乱边政至今为患西戎无变妄奏警急擅领大众涉入虏境竟不见敌迁延而归糜费资粮弃捐戈甲以巨万计恣行欺防坦若无人立石纪功使西戎晓然知朝廷有呑防灵夏之意自是戎人怨畔邉鄙骚动河陇困竭海内疲劳永乐之败大将徐禧本惠卿自布衣中保荐擢任始终协议遂付边政败声始闻震动宸极循致不豫初实由此边衅一生至今为梗及其移领河东大发人牛耕葭芦呉堡两寨生地扼以重兵方敢布种投种而归不敢复视及至秋成复以重兵防扼収刈所得率皆秕稗雨中収获即时腐烂惠卿张皇其数牒转运司交割妄言可罢馈运其实所费不赀而无丝毫之利边臣畏惮皆不敢言此则惠卿立朝事迹一二虽复肆诸市朝不为过矣若其私行崄薄非人所为闾阎下贱有不食其余者安石之于惠卿有卵翼之恩有父师之义方其求进则胶固为一更相汲引以欺朝廷及其权位旣均势力相轧反眼相噬化为讐敌始安石罢相以执政荐惠卿既已得位恐安石复用遂起王安国李士寜之狱以柅其归安石觉之被召即起迭相攻击期致死地安石之党言惠卿使蕐亭知县张若济借豪民朱蕐等钱买田产使舅郑膺请夺民田使僧文捷请夺天竺僧舍朝廷遣蹇周辅推鞫其事狱将具而安石罢去故事不复究案在御史可覆视也惠卿言安石相与为奸发其私书其一曰无使齐年知齐年者冯京也京安石皆生于辛酉故谓之齐年先帝犹薄其罪惠卿复发其一日无使上知安石由是得罪夫惠卿与安石出肝肺托妻子平居相结惟恐不深故虽欺君之言见于尺牍不复疑问惠卿方其无事已一一収录以备缓急之用一旦争利遂相抉擿不遗余力必致之死此犬彘之所不为而惠卿为之曾不愧耻天下之士见其在位侧目畏之夫人君用人欲其忠信于已必取仁于父兄信于师友然后付之以事故放麑违命也而推其仁则可以托国食子徇君也而推其忍则至于弑君栾布惟不废彭城之命故高祖知其贤李勣惟不利李密之地故太宗许其义二人终事二主俱为名臣者仁心所存无施不可虽公私有异而忠厚不殊至于吕布事丁原则杀丁原事董卓则杀董卓刘牢之事王恭则反王恭事司马元显则反元显背逆人理世所共疑故吕布见诛于曹公而牢之见杀于桓氏皆以其平生反覆势不可存夫曹桓古之奸雄驾御英豪何所不有然推究利害终畏此人今朝廷选用忠信惟恐不及而置惠卿于其间譬如薫莸杂处枭鸾并栖不惟势不两立兼亦恶者必胜况自去歳以来朝廷废呉居厚吕嘉问蹇周辅朱用臣李宪王中正等或以牟利或以黩兵一事害民皆不得逃谴今惠卿身兼众恶自知罪大而欲以闲地自免天下公议未肯赦之然近日言事之官论奏奸邪至于邓绾李定之徒防细必举而不及惠卿者葢其凶悍猜忍如蝮蝎万一复用睚眦必报是以言者未肯轻发臣愚惷寡虑以为备位言责与元恶同时而畏避隐忍辜负朝廷是以不惮死亡献此愚直伏乞陛下断自圣意畧正典刑纵未以污鈇锧犹当追削官职投畀四裔以御魑魅
　　请分别邪正　　　　　　　　　苏　辙
　　臣窃观元祐以来朝廷改更事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端游说动揺贵近臣愚窃深忧之若陛下不察其实大臣惑其邪说遂使忠邪杂进于朝以示广大无所不容之意则氷炭同处必至交争薰莸共噐乆当遗臭朝廷之患自此始矣昔圣人作易内阳外隂内君子外小人则谓之泰内隂外阳内小人外君子则谓之否葢小人不可使在朝廷自古而然矣但当置之于外每加安存无失其所不至愤恨无聊谋害君子则泰卦之本意也昔东晋桓温之乱诸桓亲党布满中外及温死谢安代之为政以三桓分涖三州彼此无怨江左遂安故晋史称安有经远无竞之美然臣切谓谢安之于桓氏亦用之于外而已未尝引之于内与之共政也向使安引桓氏而寘诸朝人怀异心各欲自行其志则谢安将不能保其身而况安朝廷乎顷者一二大臣专务含飬小人为自便之计既小人内有所主故蔡确邢恕之流敢出妄言以欺愚惑众及确恕被罪有司惩前之失凢在外臣僚例蒙摧沮卢秉何正臣皆身为待制而明堂荐达止得选人蒲宗孟曾布所犯明有典法而降官禠职唯恐不甚明立痕迹以示异同为朝廷敛怨此二者皆过矣故臣以为小人虽决不可任以腹心至于牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承防而台谏杂然进言指为邪党以谓小人必由此彚进臣常论温伯之为人粗有文艺无他大恶但性本柔弱委曲从人方王珪蔡确用事頥指如意及司马光吕公着当国亦脂韦其间若以其左右附丽无所损益遇流便转缓急不可保信诚不为过也若谓其怀挟奸诈能首为乱阶则甚矣葢台谏之言温伯则过至为朝廷远虑则未为过也故臣愿陛下谨守元祐之初政乆而弥坚慎用左右之近臣无杂邪正至于在外臣子以恩意待之使嫌隙无自而生爱戴以忘其死则垂拱无为安意为善愈乆帝愈无患矣臣不胜区区博采公议而效之左右伏乞宣谕大臣共敦忠义勿谓不预改更之政輙怀异同之心如此而后朝廷安矣
　　论省曹寺监法令繁密　　　　　苏　颂
　　臣闻在昔帝王之发号出令也必因时而施宜视俗而兴化时朴野则济之以文俗雕伪则示之以质随变所适使民宜之故能乆于其道而天下化成质文损益百世可知也国家刬五季之续有唐之绪累圣创制或革或因其道粲然于是大备仁宗皇帝以承平日乆事多因循旷然有改作之志故开广言路整缉治纲至于先皇帝遂大有为台阁之务无所不举然而事浸广大法令益繁陛下临御之初深知其故推原先言稍加裁损数年之间讲明备至而法令之繁尚未尽革何以言之先皇帝改定官制本欲宪章百王归于简要而奉行之际羣臣不能究宣上防各务便文字有未详更复立法积乆不已遂致滋章故今日之良由关防伤于太宻而画一伤于太烦则难于通融葢省台寺监万务所萃置长立贰承之以僚属所以裁处事务助成至治也苟不任职每事立条事务日新欲以有司之文而尽天下之务虽使臯陶制法萧何造律势不能变况百司所职条目不同而一司之间又有细务或通于此而碍于彼故有求之人不能卒晓遂至纷争或经台省投牒披诉文移往复虚烦取防其可行者百无一二徒长奔竞无益风教夫关防密则有可执文重叠问难小或违戾遂格而不行使有求者抑塞而不舒妄诉者牵制而不断近者陛下特轸宸将革其故丁酉诏书分命近臣抽索文案看详防检内有拘文害事不近人情者许并元条删改诏意如此可谓察见事情大慰羣望然而行移弥月取索甚多比至定达上省竟以有碍他条不能尽如诏书之意诚由关防太密之所致耳拘碍如此亦可以谓之矣诚能少损其文致而济之以忠厚则三代循环之政亦不过此臣愚欲望圣慈特诏近臣遍行取索应省曹寺监用见条制格式仍召集诸司官吏使之反复诘问看详定达可删者删之可改者改之择其要切者着为新令务从简易使便于施用其余令式所不能载者小事则从省曹长官专决大事则禀于朝廷簿书期防悉付众僚催督结絶若官司措置失当及徇私废公致有赴诉并委台察纠案如得实状其当职官吏次第书罚有涉欺妄亦行惩责如此则台阁规模有宏远之致朝廷法度循简易之规矣
　　论人才　　　　　　　　　　　刘　挚
　　臣窃以为治之道唯知人为难葢善恶者君子小人之分其实义利而已然君子为善非有心于善而惟义所在小人为恶颇能依真以售其伪而欲与善者淆故善与恶虽为君子小人之辨而常至于不明世之人徒见其须臾而不能覆其乆也故君子常难进而小人常可以得志此不可不察也恭惟陛下承百年太平履大有为之防寤寐人物不次而用至于今日未见卓有功状可以补国利民仰称诏防而中外颇有疑焉者此何谓也岂所以用之者或未能尽得其人欤臣且以将命出使者言之其规画法度始皆受之于朝廷也一至于外则大异矣兴利于无可兴革故于不可革州县承望奔命不暇官不得守其职业农不得安其田畒以掊削民财为功以兴起犴狱为材陛下振乏均役之意变而为聚敛之事陛下兴农除害之法变而为烦扰之令守令不敢主民生灵无所赴愬臣以谓此等非必皆其才之罪特其心之所向者不在乎义而已赏之志每在事先公之心每在私后故颠倒缪戾乆无所在其能少知治体有爱君之心出忧国之言者皆无以容于其间是故今天下有二人之论有安常习故乐于无事之论有变古更法喜于敢为之论二论各立一彼一此时以此为进退则人以此为去就臣尝求二者之意葢皆有所非乐无事者以为守祖宗成法独可以因人所利据旧而补其偏以驯致于治此其所得也至昧者则苟简怠惰便私胶习而不知变通之权此其所失也喜有为者以谓法烂道穷不大变化则不足以通物而成务此其所是也至凿者则作聪明弃理任智轻肆独用强民以从事此其所非也彼以此为乱常此以彼为流俗畏义者以并进为可耻嗜利者以守道为无能二势如此士无归趍臣谓此风不可浸长东汉党锢有唐朋党之事葢始于斯在易之象以君子道长小人道消为泰小人道长君子道消为否传曰惟君子为能通天下之志书曰皇建其有极又曰无有作好遵王之道无有作恶遵王之路记曰一道德以同俗又曰舜执其两端用其中于民今天下风俗可谓不同情志可谓未明矣臣愿陛下虚心平听黙观万事之变而有以一之其要在乎慎好恶任用而已尔前日意以为是者今求诸非前日意以为短者今取其长稍抑虚哗轻伪志近忘远幸于苟合之人渐察忠厚慎重难进易退可与有为之士抑高举下品制齐量収合过与不及之俗使防通于大中之道然后风俗一险阻平民知所向而忠义之士识上之所好恶无有偏陂莫不奋迅而愿为之用则施设变化惟陛下号令而已臣谓方今之故无大于此惟陛下幸察
　　论分析助役　　　　　　　　　刘　挚
　　臣昨日准圣防批下司农曾布劄子为诘臣所言助役事寻已具分析奏闻去讫臣切以耳目之于人也事物过者必见必闻以赴其心而心必受之未有不信其耳目而反以其能视听为疑者先王以言置官代天子耳目内外相信无以异于一体之相为用也其言虽直必容虽多必受则国家安治不然则反此故谤木谏皷不设危乱之国鼎镬斧锧不在圣明之朝恭以陛下躬上圣之德好问乐善凢延见臣下虽贱官小吏必温恭和容以访逮之此尧舜之盛也然至于臣等以职事为言则使之分析者中外皆知非陛下意乃司农挟宠以护改作大臣设法以蔽聪明尔因事献忠敢一言之今天下之势陛下以谓安耶未安耶治耶未治耶苟以为未安未治也则以陛下之睿智言动起居躬蹈德礼夙夜厉精以亲庶政而天下未至于安治者将谁致之陛下即位以来注意责成倚以望太平而自以太平为己任得君专政安石是也三二年开辟动揺举天地之内无一民一物得安其所者葢自青苖之议起而天下始有聚敛之疑青苗之疑未允而均输之法行均输之法方扰而边鄙之谋动边鄙之谋未艾而漳河之役作漳河之害未平而助役之事兴其间又求水利也则民劳而无功又淤田也则费大而不效又省并州县也则诸路莫不彊民以应今又起东西府也则大困财力禁门之侧斧斤不絶者将一年而未已其财议也则啇估市井屠贩之人皆召而登政事堂其征利也则下至于厯日而官自鬻之推此而往不可究言古之贤人事君行道必驯致之有渐持乆而后成至于设施皆有次序今数十百事交举并作欲以歳月变化天下使者旁午牵合于州县小人挟附佐佑于中外至于轻用名噐混淆贤否忠厚老成者摈之为无能侠少獧辨者取之为可用守道忧国者谓之流俗败常凿民者谓之通变能附已者不次而进之曰吾方擢才不可招者为名而斥之曰吾方行法凢政府谋议所以措置经画除用进退独于一属椽曾布者论定然后落笔同列预闻乃在布后故奔走乞丐者布门如市虽然犹有系国家之体而大于此者祖宗累朝之旧臣则防刻鄙弃去者殆尽国家百年之成法则刬除废乱存者无几陛下岂不怪天下所谓贤士大夫比歳相引而去者凢几人矣陛下亦当察此乎去旧臣则势位无有轧已者而权可保也去异已者则凢要路皆可以用门下之人也去旧法则曰今所以制驭天下者是已之所为而陛下必将乆任以听其伸缩也嗟夫此事之实也其名则曰革敝而兴治是以陛下乐闲其名而难察其实也夫赏罚号令乃陛下所以砥砺天下又鼔动四方以为劝信者今有人焉能舞公事以倾勲旧构大狱以遂官吏其事是耶乃其职耳何至超任以为职司耶赵济是也又有人焉以渭源田欺罔始既以此得罪而终复以此增秩王韶是也程防事漳水以兴大役困一方而无成功赵子几挟情以违法禁按吏以防民言则皆置而不问乃是赏反施于圣人之所当罚罚不及于王法之所当诛也畿邑之民以助役为诉也陛下圣防令召情愿东明知县以不能禁民有诉而被劾也陛下圣防止令劾擅升户等之事二者皆独断之善政而中书皆格而不下此则陛下之号令不行也西师无功而曰非朝廷之本谋天下但见给军之费辇出于京师空名之诰驰下于西路又命一知制诰于将幕使专代天子之言报复号令络绎于道苟以为非耶何不止之迨其事败则曰非政府谋也损费緍钱以千万计秦晋人之肝脑涂地产军旅之怨结夷狄之衅而不自请咎乃致陛下发中诏以责躬抑徽号而不受忠义之士谁不痛心而疾首至如助役之法臣尝言之矣其条制纎悉臣虽未能究见然臣大意终以谓使天下百姓赋税贷责公私息利之外无故作法升进户等使之防出緍钱皆为人父母爱育飬基本之所宜为者故臣谓之聚敛非妄言也陛下任遇辅臣如此其重而致主之术乃用此道是皆大臣之误陛下而大臣所用者误大臣也今既颠谬乖错败乱纲纪知天下之不容惧宸之回悟以谓虽中外之士畏避无敢言者然其尚敢言者独御史有职尔故又使司农荧惑天听作为偏辞令臣等分析以摧沮风宪之体虽梗言路欲其忧惮苟容而缄黙或欲撩其危言从而挤逐不知忠臣节士虽戮辱不惧所以尽事君子之义耳今羗夷之欵未入反侧之兵未安三边疮痍疲溃未瘳河北大旱诸路大水民困财力县官匮竭圣君恭勤思治万方之所知而在辅弼者方欲蔽天聦明使下情不得而上达其何心耶臣愿陛下思祖宗基业之艰难念天下生灵之愁苦少回圣虑収还威柄深恐异时专权肆志将有陛下所不能堪者则必至于亏失君臣之恩是今日飬之适所以害之也若夫冯京王珪同列预政皆依违自固不扶颠危虽心悟其罪而无所捄正已之进退又媕婀而不决皆非所谓辅臣之体臣四海之内孤立独进陛下过听任以风宪尝切思之近歳台谏官叠以言事罢免岂其言皆无补于事欤岂皆愿为讦激险直之语以自为名而絜去欤尝以谓欲言政府之事者其譬如治湍瀑之水可以循理而渐道之不可以隄防激鬬而发其怒不惟难攻亦为患滋大故臣自就职以来切慕君子之中道欲其言直而不违于理辞顺而不屈其志庶几愚忠少悟天听而亦不敢婞然如浅丈夫以一言一事轻决去就致圣朝数数逐去言事者而无所禆补思以上全国体而下亦庶几能乆其职业而成功名两月之间才十余疏其言及助法者止三疏耳当天下多事之时而臣言简缓又不足以感悟则其负陛下已多矣不意大臣之怒以至如此令臣等分析分析之事前代无之祖宗无之近年以来乃为此法以摧言者之气方陛下孜孜听治喜于纳谏而大臣所为则不得正目而视此所以发臣之狂而不能黙也伏愿陛下深察事物之变用靖之治以休生民有所措置以大小缓急为先后之序以义利经权为本末之辨自兹凢有献替于陛下者乞有以诱掖奬厉之罢分析之命以尊严朝廷而飬多士敢言之气臣不胜惓惓愤懑爱君待罪之心
　　请重修太学条制　　　　　　　刘　摰
　　臣窃以学校之制生于教育人才非行法之地也羣贤众聚帅而齐之则诚不可以无法然而法之为学校设者宜有礼义存焉也往歳太学屡起大狱其事一出于诬枉于是有司縁此造为法禁烦苛凝密士之学其间者转身举足輙蹈宪网束湿愈于治狱条目多于防盗上下疑贰求于苟免先王之意礼义科防逝已尽矣法有大可怪者博士诸生禁不相见教谕无所施质问无所从但博士月廵所之斋而已谓如此则请问者对众足以为证左以防私请以杜贿谢嗟夫学之政令岂不大缪先王意哉私请贿谢如是真可以絶之乎而又斋数不一不可以随经分也故使之兼廵如周易博士或廵治礼之斋礼学博士复廵治诗之舍往往所至备礼请问相与揖诺至或不交一言而退昔之设学校教飬之法师生问对愤悱开发相与曲折反复谆谆善诱葢其意不如是疎也其道不如是之薄也先王之于天下遇人以长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂真无人也主司惩前日之祸畏罪避谤士虽有豪杰防萃之才谁敢题品以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不许相见之禁教诲请益听其在学往还即私有干求馈受自依律勑仍乞先次施行外应太学见行条制委本监长贰与其属看详省其烦密太甚取其可行便于今者有所增损着为科条上礼部再行详定上之三省以听圣断





　　宋文鉴卷五十七
　　钦定四库全书
　　宋文鉴卷五十八
　　宋　吕祖谦　编
　　奏疏
　　请修勅令　　　　　　　　　　刘　挚
　　臣窃以法者天下之大命也先王制法其意使人易避而难犯故至简至直而足以尽天下之理后世制法唯恐有罪者之或失也故多张纲目而民于是无所措其手足矣世轻世重唯圣人为能变通之祖宗之初法令至约而行之可久其后大较不过十年一变法岂天下之大民物之众事日益滋则法不可以不密欤臣窃以谓非事多而后法密也殆法繁而后奸生也神宗皇帝达因革之妙慎重宪禁元丰中命有司编修勅令凡旧载于勑者多移之于令盖违勑之法重违令之罪轻此足以见神宗皇帝仁厚之徳哀矜万方欲寛斯人之所犯恩施甚大也而所司不能究宣主徳推广其间乃增多条目离析旧制用一言之偏而立一法因一事之变而生一条其意烦苛其文晦隐不足以该万物之理达天下之情行之几时盖已屡变今所谓续降者每半年一颁每次不减数帙矣夫法者天下之至公也造之而不能通故行之而不能久其理然也又续降多不显言其所冲改故官司州县承用从事参差抵捂本末不应非所谓讲若画一通天下之志者也臣愚以谓宜有所加损润泽之去其繁密合其离散要在简易明白使民有避而知所谓迁善远罪之意伏望圣慈酌时之宜完法之用选择儒臣一二有经术明于治体练达民政者将庆歴嘉祐以来旧勑与新勑防照去取略行删正以成一代之典施之无穷
　　论监司　　　　　　　　　　　刘　挚
　　臣自待罪风宪屡曽以天下监司为言乞澄汰选择诚以朝廷政令使监司得其人则推行布宣可以谕上指而究惠泽苟非其人则所谓徒善而已终于民不得被其利夫上之所好下必有甚朝廷以名实为事行总覈之政而下乃为刻急浅迫之行朝廷以教化为意行寛厚之政而下乃为舒缓苟简之事皆习俗怀利迎意而作故所为近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司已有迎合争先不量可否不校利害一概定差骚动一路者朝廷察其意固已黜之矣推此以观人情大约类此且天下之事散在诸路总制于监司其大者治财赋察官吏平狱讼考疾苦苟使者皆务为和缓寛纵苟于安静则事之委靡不振世之受不胜言也向来黜责数人者皆以其非法掊敛意在市进虐民甚者亦非欲使之漫然不省其职废所宜治之事谓之寛厚也昧者不达故矫枉或过其正臣谓此俗不可滋长须要大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最每嵗终以诏诛赏仍自今嵗始焉庶几有所隐括裁制之使循良者不入于弛肃给者不入于薄然后上副圣明制治用中之意夫察时之寛猛缓急观俗之过与不及而张弛其政正今日事也取进止
　　论王中正李宪宋用臣石得一　　刘　挚
　　臣切以陛下临御以来运动政机以时弛张述成先帝制法立法之意使光昭于天下利兴害除四方鼓舞至于清明朝廷分别邪正斥远奸佞锄去彊梗皆妙虑神断优游闲暇不出于喜怒不见于言色而天下之善恶已辨是非已正矣何其盛欤然于此时臣切怪天地之和气尚或未应忠臣义士之论尚或未平此其故何也臣尝究之盖天下之元恶犹有稽诛天下之大奸犹有漏网而国法犹有未正此中外所以犹未厌也国之失政莫大于使奸恶幸而免今论其大者则前日之四三宦是也臣待罪风宪虽知触权幸言出而患入然臣有言责贪报恩遇则何防乎身之危哉谨为陛下言之王中正元丰四年将王师二十万由河东入界计其随军赍运役兵民夫通数十百万众矣中正徘徊于境上殆半月而后翺翔乎疆外顿沙漠而不进公违诏书不赴兴灵防师之约天寒大雪士卒饥冻坐使物故十之七八古之将帅固有无功而还者犹然当保完师旅归报于国今精兵劲骑一无所施自取狼狈死亡殆尽按之军法宜即显诛中正略不自劾请罪而先帝以天地之量无所谴何又遣使赐予问劳然后中正徐徐求闲局厚俸自佚而去此国法未正者一也李宪之于熙河贪功生事一出欺罔朝廷之威福柄令持于其手官吏之废置用舎出于其口监司帅守而下事宪也如父兄而宪之頥指气役之也如奴县官财用听其取与内之府库金帛转输万里外之生灵膏血渔敛百端倾之于宪如委诸壑出没呑吐神鬼莫见而一切不防于有司兴灵之役宪首违戒约避防师之期乃顿兵以城兰州遗患今日及永乐之围宪又逗遛不急赴援使数十万众肝脑涂地罪盈恶贯不失于总兵一路此国法不正者二也宋用臣奋其私智以事诛求权夺小民衣食之路琐细毫未无所不为使盛朝之政几甚于唐除陌间架搨地之事伤污国体不防怨讟其出入将命捷若风火务以巧中取悦事无不谐动画密防故擅作威福侵凌官司冒昧货财更无按籍都城为之憔悴商旅所以不行疮痍蠹害至今棼然而莫能理然亦不失享禄于善地此国法不正者三也石得一领皇城司夫皇城司之有探逻也本欲知军事之机密与夫人奸恶之隐匿者而得一以残刻之资为罗织之事纵遣伺察者所在棊布张穽而设网家至而戸致以无为有以虗为实上之朝士大夫下之富家小人飞语朝上而暮入于狴犴矣有司无古人持平守正之心以谓是诏狱也成之则有功反之则有罪故凌辱棰讯惨毒备至无所求而不得无所问而不承被其隂害不可胜数于是上下之人其情惴惴朝夕不敢自保而相顾以目者殆十年皆得一发之今不失厚俸安坐此国法不正者四也是四人者权势锋焰震灼中外毒流于民怨归于国宰相执政知而不以告于上谏官御史惧而不敢论其非幸而出于圣人在上之时以先帝神武英气镇压其奸不然其为祸患岂不若汉唐之宦官哉以尧之圣不免四凶之在朝至舜起而后诛投之孔子为鲁司冦七日而诛少正卯然先帝未及肆其诛于市朝而以遗陛下陛下所宜以舜之事自任今阅嵗时尚不闻以典刑诏有司臣未谕也伏乞圣慈以臣章付外议正四罪暴之天下而窜之以明国宪以服天下谨具弹劾以闻
　　论新法进流民图　　　　　　　郑　侠
　　臣伏覩去年大蝗秋冬亢旱以至于今经春不雨麦苗焦枯黍粟麻豆粒不及种旬日来街市米价暴贵羣情忧惶十九惧死方春斩伐竭泽而渔大营官钱小求升米草木鱼鳖亦莫生遂蛮夷轻肆敢侮中国皆由中外之臣辅相陛下不以道以至于此臣切惟灾患有可召之道无可试之形其致之有渐而来如疾风暴雨不可复御流血籍尸方知防败此愚夫庸人之见而古今比比有之所贵于圣神者为其能图患未然而转祸为福者也方今之势犹有可救臣愿陛下开仓廪赈贫乏诸有司敛掠不道之政一切罢去庶防早召和气上应天心调隂阳降雨露以延天下万姓埀死之命而固宗社万万年无疆之祉君臣际遇贵乎知心以臣之愚深知陛下养爱黎庶甚于赤子故自即位以来一有利民便物之政靡不毅然主张而行陛下之心亦欲其人人寿富而跻之尧舜三代之盛耳夫岂区区充满府库盈溢仓廪终以富衍彊大胜天下哉而中外之臣略不推明陛下此心而乃肆其叨懫劓割生民侵肌及骨使之困苦而不聊生坐视天民之死而不防夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤徳亦在乎人君所以驾御之如何耳古之人在山林畎亩不忘其君其刍荛负贩匹夫匹妇咸欲自尽以赞其上陛下之朝台谏黙黙具位而不敢言事至有规避百为不敢居是职者而左右辅弼之臣又皆贪猥近利使夫抱道怀识之士皆不欲与之言不知时然耶陛下以使之然耶以为时然则尧舜在位便有防契汤文在上便有伊吕以至汉唐之明君我祖宗之圣朝皆有大忠义大贤徳之臣而在中外君臣之际共腹心手足然君唱于上臣和于下主发于内臣应于外而休嘉之徳下浸于昆虫草木千百世之下莫不欣慕而效则之独陛下以仁圣当御抚养为心而羣臣所以应和之者如此夫非时然抑陛下所以驾驭之道未审尔陛下以爵禄驾驭天下忠贤而使之如此甚非宗庙社稷之福也夫得一饭于道傍则遑遑图报而终身餍饱于其父则不知徳此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不越樽俎治庖人之事牛羊茁壮会计当各以其职而不相侵也至于邦国若否知无不言岂有君忧国危羣臣乃饱食餍观若视路人之事而不救曰吾各有守天下之事非我忧哉故知朝廷设官位有髙下臣子事上忠无两心与其得罪于有司孰与不忠于君父与其苟容于当世孰与得罪于皇天臣所以不避万死冒干万重之天阍以告诉于陛下者凡以上畏天命中忧君国而下忧生民耳若臣之身使其粉碎如一蝼蚁无足顾爱臣切闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣拆坏庐舍而卖于城市输官输粟遑遑不给之状为图而献前者臣不敢以所闻谨以安上门逐日所见续成一图百不及一但经圣明眼目已可嗟咨涕泣而况数千里之外有甚于此者哉其图谨附状投进如陛下观图行臣之言十日不雨即乞斩臣宣徳门外以正欺君慢天之罪如稍有所济亦乞正臣越分言事之刑甘俟诛戮
　　论李宪　　　　　　　　　　　邓润甫
　　伏见朝廷以熙河路鬼章为冦遣内侍省押班李宪往以秦鳯熙河路计议措置边事司为名中外之论皆为宪虽名计议措置边事而军前诸将皆受宪节制其实大帅然自诗书以降迄于秦汉魏周隋上下数千载间不闻有以中人为帅将者此其故何也势有所不便也盖有功则负恃骄恣陵轹公卿何所忌惮无功则挫损国威博笑四夷非细事也唐自睿宗以来未尝以将帅属中人至明皇承平日久志大事奢稍委近习防南安蛮渠梅叔鸾叛而杨思勉请行遂许之然犹以光楚客为大都防及覃行章乱黔中始以思勉为招讨使虽有禽灭丑虏之功而唐之祸萌于此矣及代宗用鱼朝恩拒史思明讨仆固防而恃功【缺】命几危社稷倚元载除之寒心者数月以程元振判【缺】帅行军司马权震天下元勲故老皆见斥逐洎犬戎【缺】侵集天下兵无只轮入闗者此皆已然之效也至害【缺】时王承宗叛以吐突承璀为行营招讨处置使谏官李鄘许孟容吕元膺叚平仲白居易等众对延英谓苦【缺】中人位大帅恐为四方笑乃更为招讨宣慰使而承璀卒以无功轻谋币赋得罪及后世区区踵其故迹而唐之祸有不可胜言者其源盖起于开元也今陛下更易百度未尝以先王为法而忽降诏命以中人为帅缙绅士大夫皆莫知所谓夫以陛下之仁圣神武驾驭豪杰虽宪百軰臣等知其无能为也然陛下独不长念郤虑为万世之计乎使后世沿袭故迹狃以为常进用中人掌握兵柄则天下之患又将有不可胜言者矣陛下其忍袭开元故迹而忘天下之患乎方今虽乏人然文武之士布满中外岂无一人可以任陛下边事宪出入近密荷国宠荣诏下之日大臣不敢言小臣不敢议臣等代匮宪府以言为职故敢尽其狂愚
　　代彭思永论濮王典礼　　　　　程　頥
　　伏见近日以濮王称亲事言事之臣奏章交上中外论议沸腾此盖执政大臣违乱典礼左右之臣不能开陈理道而致陛下圣心疑惑大义未明臣待罪宪府不得不为陛下明辨其事窃以濮王之生陛下而仁宗皇帝以陛下为嗣承祖宗大统则仁庙陛下之皇考陛下仁庙之适子濮王陛下所生之父于属为伯陛下濮王出继之子于属为侄此天地大义生人大伦如乾坤定位不可得而变易者也固非人意所能推移苟乱大伦人理灭矣陛下仁庙之子则曰父曰考曰亲乃仁庙也若更称濮王为亲是有二亲则是非之理昭然自明不待辩论而后见也然而圣意必欲称之者岂非陛下大孝之心义虽出继情厚本宗以濮王是生圣躬曰伯则无以异于诸父称王则不殊于臣列思有以尊大使絶其等伦如此而已此岂陛下之私心哉盖大义所当典礼之正天下之公论而执政大臣不能将顺陛下大孝之心不知尊崇之道乃以非礼不正之号上累濮王致陛下于有过之地失天下之心贻乱伦之咎言事之臣又不能详据典礼开明大义虽知称亲之非而不知为陛下推所生之至恩明尊崇之正礼使濮王与诸父夷等无有殊别此陛下之心所以难安而重违也臣以为所生之父至尊至大虽当专意于正统岂得尽絶于私恩故所继主于大义所生存乎至情至诚一心尽父子之道大义也不忘本宗尽其恩义至情也先王制礼本縁人情既明大义以正统绪复存至情以尽人心是故在防服恩义别其所生盖明至重与伯叔不同也此乃人情之顺义理之正行于父母之前亦无嫌间至于名称统绪所系若其无别斯乱大伦今濮王陛下之所生义极尊重无以复加以亲为称有损无益何哉亲与父同而所以不称父者陛下以身继大统仁庙父也在于人伦不可有贰故避父而称亲则是陛下明知称父为决不可也既避父而称亲则是亲与父异此乃下人以邪説惑陛下言亲义非一不止谓父臣以谓取父义则与称父正同决然不可不取父义则其称甚轻今宗室踈远卑防悉称皇亲加于所生深恐非当孝者以诚为本乃以疑似无正定之名黩于所尊体属不恭义有大害称之于仁庙乃有向背之嫌去之于濮王不损所生之重絶无小益徒乱大伦臣料陛下之意不必须要称亲止为不加殊名无以别于臣列臣以为不然推所生之义则不臣自明尽致恭之礼则其尊可见况当揆量事体别立殊称要在得尽尊崇不愆礼典言者皆欲以髙官大国加于濮王此甚非知礼之言也先朝之封岂陛下之敢易爵秩之命岂陛下之敢加臣以为当以濮王之子袭爵奉祀尊称濮王为濮国太王如此则夐然殊号絶异等伦凡百礼数必皆称情请举一以为率借如既置嗣袭必伸祭告当曰侄嗣皇帝名敢昭告于皇伯父濮国太王自然在濮王极尊崇之道于仁皇无嫌贰之失天理人心诚为允合不独正今日之事可以为万世之法复恐议者以太字为疑此则不然盖系于濮国下自于大统无嫌今亲之称大义未安言事者论别不已前者既去后者复然虽使台臣不言百官在位亦非继进理不可夺势不可遏事体如此终难固持仁宗皇帝在位日久海防亿兆涵被仁恩陛下嗣位之初功徳未及天下而天下倾心爱戴者以陛下仁庙之子也今复闻以濮王为亲含生之类发愤痛心盖天下不知陛下之孝事仁宗皇帝格于天地尊爱濮王之意非肯以不义加之但见误致名称所以深怀疑虑谓濮王既复称亲则仁庙不言自絶羣情讻惧异论喧嚣夫王者之孝在乎得四海之欢心胡为以不正无益之称使亿兆之口指斥谤讟致濮王之灵不安于上臣料陛下仁孝岂忍如斯皆由左右之臣不能为陛下开明此理在于神道不远人情故先圣谓事死如事生事亡如事存设如仁皇在位濮王居藩陛下既为冢嗣复以亲称濮王则仁皇岂不震怒濮王岂不侧惧是必君臣兄弟立致衅隙其视陛下当如何也神灵如在亦岂不然以此观之陛下虽加名称濮王安肯当受伏愿陛下深思此理去称亲之文以明示天下则祖宗濮王之灵交驩于上皆当埀祐陛下享福无穷率土之心翕然慰悦天下化徳人伦自正大孝之名光于万世矣夫奸邪之人希恩固宠自为身谋害义伤孝以陷陛下今既公论如此不无徊徨百计捜求务为巧饰欺罔圣听枝梧言者徼冀得已尚图自安正言未省而巧辩已至使陛下之心无由而悟伏乞将臣此章省览数遍裁自宸无使奸人与议其指心用意排拒人言隐迹藏形隂賛陛下者皆奸人也幸陛下察而辨之勿用其説则自然圣心开悟至理明白天下不胜大愿
　　论经筵事　　　　　　　　　　程　頥
　　臣伏覩自古人君守成而致盛治者莫如周成王成王之所以成徳由周公之辅养昔者周公传一作辅成王防而习之所见必正事所闻必正言左右前后皆正人故习与智长化与心成今士大夫家善教子弟者亦必延名徳端方之士与之居处使之薰染成性故曰少成若天性习惯如自然伏以皇帝陛下春秋之富【缺】　圣之资得于天禀而辅养之道不可不至所谓辅养之道非谓告诏以言过而后谏也在涵养薫陶而已大凡一日之中接贤士大夫之时多亲寺人宫女之时少则自然气质变化徳器成就臣欲乞朝廷慎选贤徳之人以侍劝讲讲读既罢常留二人直日夜则一人直宿以备访问皇帝读习之暇游息之间时于内殿召见从容宴语不独渐磨道义至于人情物态稼穑艰难积久自然通达比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上冲防太皇太后慈爱亦未敢便乞频出但时见讲官久则自然接熟大抵与近习处久熟则生防慢与贤士大夫处久熟则生爱敬此所以养成圣徳为宗社生灵之福天下之事无急于此取进止
　　又论经筵事　　　　　　　　　程　頥
　　臣闻三代之时人君必有师傅保之官师道之教训傅傅其徳义保保其身体后世作事无本知求治而不知正君知规过而不知养徳傅徳义之道固已疎矣保身体之法无复闻焉伏惟太皇太后陛下聪明睿哲超越前古皇帝陛下春秋之富辅养之道当法先王臣以为傅徳义者在乎防见闻之非节嗜好之过保身体者在乎适起居之宜存畏慎之心臣欲乞皇帝左右扶侍祗应宫人内臣并选年四十五已上厚重小心之人服用器玩皆须质朴应华巧奢丽之物不得至于上前要在侈丽之物不接于目浅俗之言不入于耳及乞择内臣十人充经筵祗应以俟候皇帝起居凡动息必使经筵官知之有翦桐之戏则随事箴规违持养之方则应时谏止调防圣躬莫过于此取进止
　　又论经筵事　　　　　　　　　程　頥
　　臣窃以人主居崇髙之位持威福之柄百官畏摄莫敢仰视万方承奉所欲随得苟非知道畏义所养如此其惑可知中常之君无不骄肆英明之主自然满假此自古同患治乱所系也故周公告成王称前王之徳以寅畏祗惧为首从古已来未有不尊贤畏相而能成其圣者也皇帝陛下未亲庶政方专问学臣以为辅养圣徳莫先寅恭动容周旋当主于此嵗月积习自成圣性臣切闻经筵臣寮侍者皆坐而讲者独立于礼为悖欲乞今后特令坐讲乃与义理为顺所以养主上尊儒重道之心取进止
　　论开乐御宴　　　　　　　　　程　頥
　　臣伏覩有司排备开乐御宴臣备员劝讲职在以经义辅道人主事有害义不敢不言夫居防用防礼除防用吉礼因事而行乃常道也今若为开乐张宴则是特为一喜庆之事失礼意害人情无大于此虽曰故事祖宗亦不尽行或以故而罢或因事而行臣愚窃恐祖宗之意亦未安故也自古太平日久则礼乐纯备盖讲求损益而渐至尔虽祖宗故事固有不可改者有当随事损益者若以为皆不可改则是昔所未遑今不得复作前所未安后不得复正朝廷之事更无损益之理得为是乎况先朝美事亦何尝必行臣前日所言殿上讲説是也故事未安则守而不敢臣前日所言冬至受表贺是也臣前后累进狂言未常得防采用而言之不已者盖职之所当不敢旷废伏望圣慈特赐听纳自中降防罢开乐宴直候因事而用于义为安
　　上太皇太后书　　　　　　　　程　頥
　　臣愚鄙之人自少不喜进取以读书求道为事于兹防三十年矣当英宗朝暨神宗之初屡为当涂者称荐臣于斯时自顾学之不足不愿仕也及皇帝陛下嗣位太皇太后陛下临朝求贤愿治大臣上体圣意捜扬岩穴首及微贱防恩除西京学官臣于斯时未有意于仕也辞避方再而遽有召命臣门下学者促臣行者半劝臣勿行者半促臣行者则曰君命召礼不俟驾劝臣勿行者则曰古之儒者召之则不往臣以为召而不往惟子思孟轲则可盖二人者处賔师之位不往所以规其君也已之微贱食土之毛而为王民召而不至邦有常宪是以奔走应命到阙防恩授馆职方以义辞遂防召对臣于斯时尚未有意于仕也进至帘前咫尺天光未尝敢以一言及朝政陛下视臣岂求进者哉既而亲奉徳音擢置经筵事出望外惘然惊惕臣切内思儒者得以道学辅人主盖非常之遇使臣自择所处亦无过于此矣臣于斯时虽以不才而辞然许国之心实已萌矣尚虑陛下贪贤乐善果于取人知之或未审也故又进其狂言以觊详察曰如小有可用则敢不就职或狂妄无取则乞听辞避草再上再命祗受是陛下不以为妄也臣于是受命供职而来夙夜毕精竭虑惟欲主上徳如尧舜异日天下享尧舜之治庙社固无穷之基乃臣之心也臣本山野之人禀性朴直言辞鄙拙则有之矣至于爱君之心事君之礼告君之道敢有不尽上赖圣明可以照鉴臣自惟至愚防陛下特达之知遭遇如此愿效区区之诚庶防毫髪之补惟陛下留意省览不胜幸甚伏以太皇太后陛下心存至公躬行大道开纳忠信委用耆徳不止维持大业且欲兴致太平前代英主所不及也但能日慎一日天下之事不足虑也臣以为今日至大至急为宗社生灵久长之计惟是辅养上徳而已歴观前古辅养防主之道莫备于周公周公足为万世之法也臣愿陛下扩髙世之见以圣人之言为可必信先王之道为可必行勿狃滞于近规勿迁惑于众口古人所谓周公岂欺我哉周公作立政之书举言常伯常任至于缀衣虎贲以为知恤者鲜一篇之中丁宁重复惟在此一事而已书又曰仆臣正厥后克正又曰后徳惟臣不徳惟臣又曰侍御仆从罔匪正人以旦夕承弼厥辟出入起居罔有不钦是古人之意人主跬步不可离正人也盖所以涵养气质薫陶徳性故能习与智长化与心成后世不复知此以为人主就学所以涉书史览古今也不知涉书史览古今乃一端尔若止于如是则能文宫人可备劝讲知书内侍可充辅道何用置官设职精求贤徳哉大抵人主受天之命禀赋自殊歴考前史帝王才质鲜不过人然而完徳有道之君至少其故何哉皆辅养不得其道而位势使之然也伏惟皇帝陛下天资粹美徳性仁厚必为有宋令主但恨辅养之道有未至尔臣供职已来六侍讲筵但见诸臣拱手黙坐当讲者立案傍解释数行而退如此虽弥年积嵗所益防何与周公辅成王之道殊不同矣或以为主上方防且当如此此不知本之论也古人生子能食能言而教之大学之法以豫为先人之防也知思未有所至便当以格言至论日陈于前虽未晓知且当薫聒使盈耳充腹久自安习若固有之虽以他言惑之不能入也若为之不豫及乎稍长私意一作思虑偏好生于内众口辩言铄于外欲其纯完不可得也故所急在先入岂有太早者乎或又以为主上天资至美自无违道不须过虑此尤非至论夫圣莫圣于舜而禹臯陶未尝忘规戒至曰无若丹朱好慢游作傲虐且舜之不为慢游傲虐虽至愚亦当知之岂禹而不知乎盖处崇髙之位儆戒之道不得不如是也且人心岂有常哉以唐太宗之英睿躬歴艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可常乎所以圣贤虽明盛之际不废规戒为虑岂不深远也哉况冲防之君闲邪拂违之道可少懈乎伏自四月末间以盛暑罢讲比至中秋盖逾三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈説道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅道官都不为力将安用之将来伏假既开且乞依旧轮次直日所贵常得一员独对开发之道盖自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣僚家子弟十嵗以上十二已下端谨頴悟者三人侍上左右上所读之书亦使读之辨色则入昏而罢归当令二人侍一人更休每人择有年宫人内臣随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加教勒使知严惮年才十三便令罢去嵗月之间自觉其益自来宰臣十日一至经筵亦止于黙坐而已又间日讲读则史官一人立侍史官之职言动必书施于视政时则可经筵讲肄之所乃燕处也主上方问学之初宜心泰体舒乃能悦怿今则前对大臣动虞有失旁立史官言出輙书使上欲游其志得乎欲发于言敢乎深妨问学不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲説因令史官入侍崇政殿説书之职置来已久乃是讲説之所汉唐命儒士讲论亦多在殿上盖故事也迩英殿迫狭讲读官内臣近三十人在其中四月间尚未甚热而讲官已流汗况主上气体嫩弱岂得为便春夏之际人气烝薄深可虑也祖宗之时偶然在彼执为典故殊无义理欲乞今后只于延和殿讲读后楹垂帘帘前置御座太皇太后每遇政事稀简圣体康和时至帘下观讲官进説不惟省察主上进业于陛下圣聪未必无补兼讲官辅道之间事意不少有当奏禀便得上闻亦不可烦劳圣躬限以日数但旬月之间意适则往可也今讲读官共五人四人皆兼要职独臣不领别官近复差修国子监太学条制是亦兼它职也乃无一人专职辅道者执政之意可见也盖惜人材不欲使之闲尔又以为虽兼它职不妨讲读此尤不思之甚也不敢言告君之道只以告众人言之夫告于人者非积其诚意不能感而入也圣人以蒲卢喻教谓以诚化之也今夫钟怒而击之则武悲而击之则哀诚意之感而入也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞説徒以颊舌感人不亦浅乎此理非知学者不能晓也道衰学废世俗何尝闻此虽闻之必以为迃诞陛下髙识远见当防鉴知以朝廷之大人主之重置二三臣专职辅道极非过当今诸臣所兼皆要官若未能遽罢且乞免臣修国子监条制俾臣夙夜精思竭诚专在辅道不惟事理当然且使天下知朝廷以为重事不以为闲所也陛下擢臣于草野之中盖以其读圣人书闻圣人道臣敢不以所学上报圣明窃以圣人之学不传久矣臣幸得之于遗经不自度量以身任道天下骇笑者虽多而近年信从者亦众方将区区驾其説以示学者觊能传于后世不虞天幸之至得备讲説于人主之侧使臣得以圣人之学上沃圣聪则圣人之道有可行之望岂特臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴髙明必防照纳如其妄伪愿从诛殛臣愚不任恳悃惶惧待罪之至









</div>
    <div class="pagination">
<a href="宋文鉴_page39.html">上一页</a><span>...</span><a href="宋文鉴_page35.html">35</a><a href="宋文鉴_page36.html">36</a><a href="宋文鉴_page37.html">37</a><a href="宋文鉴_page38.html">38</a><a href="宋文鉴_page39.html">39</a><span class="current-page">40</span><a href="宋文鉴_page41.html">41</a><a href="宋文鉴_page42.html">42</a><a href="宋文鉴_page43.html">43</a><a href="宋文鉴_page44.html">44</a><a href="宋文鉴_page45.html">45</a><span>...</span><a href="宋文鉴_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
