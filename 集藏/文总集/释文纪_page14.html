<!DOCTYPE html>
<html>
<head>
    <meta charset="UTF-8">
    <title>释文纪 - 第 14 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 14 页/共 43 页</h1>
    <div class="content">　　慧叡【冀州人逰厯诸国通晓音译还憩卢山入闗从什公谘禀后适京师止乌衣寺元嘉中卒】喻疑【出三藏记集録云昔慧叡法师乆叹愚迷制此喻疑防于今日故存之録末】
　　夫应而不寂感之者至感有精麤应亦不一影响理也若以方期之非徒乖其圆乃亦防其方故以备闻之悟喻其所疑疑非膏盲庶必为治若治所不至喻复其如之何竝可详览往喻昔汉室中兴孝明之世无尽之照始得辉光此壤于二五之照当是像法之初自今已来西域名人安侯之徒相继而止大化文言渐得渊照邉俗陶其鄙倍汉末魏初广陵彭城二相出家竝防任持大照寻味之贤始有讲次而恢之以格义迀之以配説下至法祖孟详法行康防之徒撰集诸经宣畅幽旨麤得充允视聴暨今附文求旨义不逺宗言不乖寔起之于亡师及至符并龟兹三王来朝持法之宗亦竝与经俱集鸠摩罗法师至自龟兹持律三藏集自罽宾禅师徒众寻亦竝集闗中洋洋十数年中当是大法后兴兴之盛也叡才常人鄙而得厠对宗匠陶译典法言无日不闻闻之无要不记故敢依凖所闻寄之纸墨以宣所懐什公云大教兴世五十余年言无不实寔无不一一而为言无非教也实而为称无非宝也寳以如意为喻教以正失为体若能体其随宜之旨则言无不深若守其一照则惑无不至今此世界以杂为名则知本自离薄本自离薄则易为风波风波易以动朴淳易为离易动易离故大圣随宜而进进之不以一途三乗杂化由之而起三蔵袪其染滞般若除其虚妄法华开其究竟泥洹阐其寔化此三津开照照无匮矣但优劣在平人湥浅在其悟任分而行无所臧否前五百年也此百年中得道者多不得者少以多言之故曰正法后五百年唯相是非执竞盈路得道者少不得者多亦以多目之名为像法像而非直失之由人由人之失乃有非跋真言斧防寔化无择起于胷中不救出自唇吻三十六国小乗人也此舋流于秦地慧导之徒遂复不信大品既防什公入闗开托真照般若之明复得辉光末俗朗兹寔化寻出法华开方便门令一寔究竟广其津途欣乐之家景仰沐浴真复不知老之将至而昙乐道人以偏执之见而复非之自毕幽途永不可诲今大般泥洹经法显道人逺寻真本于天竺得之持至扬都大集京师义学之僧百有余人禅师执本叅而译之详而出之此经云泥洹不灭佛有真我一切众生皆有佛性皆有佛性学得成佛佛有真我故圣镜特宗而为众圣中王泥洹永存为应照之本大化不泯真本存焉而复致疑安于渐照而拔排真诲任其偏执而自幽不救其何如乎此正是法华开佛知见开佛知见今始可悟金以莹明显法可知而复非之大化之由而有此心经言阐提真不虚也此大法三门皆有成证防朱士行既袭真式以大法为己任于雒阳中讲小品亦往往不通乃出流沙寻求大品既至于阗果得真本即遣弟子十人送至雒阳出为晋音未发之间彼土小乘学者乃以闻王云汉地沙门乃以婆罗门书惑乱真言王为地主若不折之断絶大法聋盲汉地王之咎也王即不聴时朱士行乃求烧经为证王亦从其所求积薪十车于殿阶下以火焚之事行临阶而发诚誓若汉地大化应流布者经当不烧若其不应命也如何言已投之火即为灭不损一字遂得有此法华正本于于阗大国辉光重壤踊出空中而得流此此大般泥洹经既出之后而有嫌其文不便者而更改之人情小惑有慧祐道人私以正本雇人写之佣书之家忽然火起三十余家一时荡然写经人于灰火之中求铜铁器物忽见所写经本在火不烧及其所写一纸陌外亦烧字亦无损余诸经纸写经竹筒皆为灰烬此三经者如什公所言是大化三门无极真体皆有神验无所疑也什公时虽未有大般泥洹文已有法身经明佛法身即是泥洹与经所出若合符契此公若得佛此佛有真我一切众生皆有佛性便当应如白日朗其胷襟甘露润其四体无所疑也何以知之毎至若问佛之真主亦复虚妄积功累徳谁为不惑之本或时有言佛若虚妄谁为真者若是虚妄积功累德谁为其主如其所探今言佛有真业众生有真性虽未见其经证明评量意便为不乖而亦曽问此土先有经言一切众生皆当作佛此当云何答云法华开佛知见亦可皆有为佛性若有佛性复何为不得皆作佛耶但此法华所明明其唯有佛乘无二无三不明一切众生皆当作佛皆当作佛我未见之亦不抑言无也若得闻此真言真是防其心府故知闻之必深信受同吾之肆学正法者小可虚其衿带更聴往喻如三十六国着小乗者亦复自以为日月之明无以进于已也而大心寥朗乃防鄙其狂而偏执自贻重罪慧导之非大品而尊重三蔵亦不自以为照不周也昙乐之非法华凭陵其气自以为是天下悠悠唯已一人言其意亦无所与譲今疑大般泥洹者逺而求之正当以一切众生皆有佛性为不通真照真照自可照其虚妄真复何须其照一切众生既有伪矣别有真性为不变之本所以陶练既精真性乃发恒以大慧之明除其虚妄虚妄既尽法身独存为应化之本应其所化防成之缘一人不度吾终不舍此义始验复何为疑耶若于真性法身而复致疑者恐此邪心无处不惑佛之真我尚无生疑亦可不信佛有正觉之照而为一切种智也般若之明自是照虚妄之神器复何与佛之真可法身常存一切皆有佛之真性真性存焉学不越涯成不乖本乎而欲以真照无虚言言而亦无佛我亦无泥洹是邪见也但知执此照惑之明不知无惑之性非其照也为欲以此诬罔天下天下之人何可诬也所以遂不闵黙而骤明此照者是惜一肆之上而有铄金之説一市之中而言有虎者三易惑之徒则将为之所染皆为不救之物亦不得已而言之岂其好明人罪耶实是蝮蛇螫手不得不斩幸有深识者体其不黙之旨未深入者寻而悟之以求自清之路如其已不可喻吾复其如之何【此文出三蔵既云慧叡又注长安叡法师似指僧叡也误髙僧传送慧叡】
　　释寳林【京师龙光寺沙门祖述生公诸义时人号曰防僧着湼槃记及注异宗论檄魔文等按此载髙僧传明集以竺道爽智静立名而末始列寳林据林自称寓言假事则此二名或亦寓也】
　　檄太山文　　　　　　　　　释竺道爽
　　沙门竺道爽敢告太山东岳神府及都録使者葢元创判二仪始分上置璇玑则助之以三光下设后土则镇之以五岳隂阳布化于八方万物诞生于其中是以太山防青龙之域衡霍处诸阳之仪华阳显零班之境恒岱列幽武之宾嵩峙皇州之中镇四渎之所坟此皆禀气运实无邪之秽神道自然崇正不伪因天之福顺地之载敦朴方直澹然浄进道四运之端退履五教之精内韬通防之资外朗道徳之明上达虚无下育苍生含徳潜通无遐不彻逰歩九崖翺翔阙故能形无正始呼吸隂阳握揽乾坤推歩八荒夫东岳者龙春之初清阳之气育动萌芽王父之位南箕八斗中皇九天东王西母无极先君乗气鳯翔去此幽澄于太素不在人间荡消众秽其道自然而何妖祥之鬼魍魉之精假东岳之道托山居之灵因防魂之狂诈惑俗人之愚情雕匠神典伪立神形元无所记末无所经外有害生之毒气内则百鬼之流行昼则谷饭成其势夜则众邪处其庭此皆狼蛇之羣鬼枭蟒之虚声自三皇创基传载于今厯代所崇未覩斯响也故零征记曰夫神正者则潜曜幽昧上腾髙象下戯阙逍遥云影龙翔八极风兴雨施化若雷电行厨不设百味自然含慈秉素泽润苍生恩过二养恵若朝阳应天而食不害众命此乃灵翔之妙节清虚之神道若神不正者则干于万物因时托响传惑于俗沮成散朴激动人心倾材极杀断截众命枉害中年殂其骨肉精神离迸痛伤元气东岳之神岂此之谓也故枕中戒曰含气蠢蠕百虫勿瘿无食鸟卵中有神灵天无受命地灵有形麤禀二仪焉可害生此皆逆理违道本经羣民含慈顺天不杀况害猪羊而饮其血以此推之非其神也乂五岳真神则精之侯上法璇玑下承乾坤禀道清虚无音无响敬之不以欢慢之不以慼千誉万毁神无増损而汝矫称假托生人因虚动气杀害在口顺之则赐恩违之则有祸咎进退謟伪永无贤轨毁辱真神非其道也故黄罗子经中记曰夫自称山岳神者必是蟒虵自称江海神者必是鼋鼍鱼鼈自称天地父母神者必是猫狸野兽自称将军神者必是熊罴虎豹自称仕人神者必是猿猴防玃自称宅舍神者必是犬羊猪犊门戸井灶破器之属鬼魅假形皆称为神惊恐万姓淫鬼之气此皆经之所载传之明验也自汝妖祥渐逾六载招来四逺靡不响应送疾而往者如小水归海获死而还者哀呼盈路重者先亡便云算尽轻者易除自称其福若使重患难济则汝无恩中容之疾非汝所救三者无效焉可奉事乃令羣民投身归命既无良医善药非散髪之防降经旬厯月曾无影报以此推之有何证验又国太元桓王及封阳六国之懿节三台之辅光賛皇家黎元慈悦天菑谬加体婴防疾谓汝之只防感灵徳故宣徳信命诣汝神殿献荐三牲加赠珍异若汝圣道通干神致妙者何不上启九皇下谘后土参集百灵显彰妙术使国良辅消疾获安既无响应乃奄薨遐验此虚妄焉足奉哉又昔太山石立社移神灵降象遐声万代此则乾坤之所感显为时瑞汝托称其圣既不能兴云致雨以表神徳图妖邪以损真道正使汝防因槃动箸举杯尽酒又为鬼幻非为真正况无其徴有何神也又太山者则阎罗王之统其土幽昧与世异陵都録使者降同神行定本命于皇纪察都籍于天曹羣恶无细不拾纎善小而无遗总集魂灵非生人应府矣而何鬼诈称斯旨横恣人间欺绐万端蓬林之树鸟鹊之野翕动逺近列于嗣典聚防男女树俗之心秽气外舋枭声逺布毒钟王境为害滋甚夫云雾蔽天羣邪翳正自汝妖异多所伤害吾虽末流备阶三服每览经传而覩斯防推古验今邪不处正吾将荡秽光扬圣道告到严钩魅党还逰冡墓餐果饮泉足生之路既今羣民无倾财之困鸟兽无罗网之卒若复顾恋望餐不去者吾将宣集毗沙神王惒罗子等授以金刚屯真师勇武秋霜陵动三千威猛难当曜戈明剑疑则推山降龙伏魔靡不稽颡汝是小鬼敢触三光鹤毛入炭鱼行镬汤倾江灭火朝露见阳吾念仁慈愍汝所行占此危殆虑即伤心速在吾前复汝本形长归万里沧浪海邉勿复稽留明顺奉行【薨遐一作薨逝】
　　檄魔文　　　　　　　　　　　释智静
　　释智静顿首顿首明将军轮下相与途殊津人天一统宗师虽异三界大司毎规良防申展曩积而标榜未防所以致隔今法王御世十方思顺灵网方申纮纲弥絙大通有期髙防在近不任翘想竝书喻意耳夫时塞有通否终则泰千圣相寻羣师迭袭昔我皇祖本原天王体化应符龙飞初域节权形以附万邦奋慧柯以覆六合威荡四邪扫清三六方当抗横纵于八区絙纮纲于宇宙夷静七荒寜一九土而防宗不吊真容拟位重明寝晖灵舟覆浪故令蚁聚邪番兴兹鳬见暴起曀染真涂尘惑清众虐钟苍生毒流万刼懐道有情异心同忿我法王承运应期理乱上承髙胄下托羣心秉天期以笼三千握圣图以隆大业云起四宫鸾翔天竺降神迦维为时城壍绥抚黎元善安卿士奨导羣情慰喻有疾严慧柯于胷中被神甲于身外愍十八之无辜哀三空之路絶志匡大荒靖安平难百域千邦髙伏风化承君不忌重迷自覆深摄愚懐故守伪见狼防欲天鵄鸣神阙畔涣壃场抗距灵节谓大位可登规可改览兹二三逺为叹息昔大通统世羣方影附有伪痴天魔不遵改节干迕圣聴陈扰神虑领卒归区权形万变精甲照防霜戈拂域灵鼔竞兴响冲方外矫歩陆梁自谓强盛王师一奋羣邪殄防众迷革心望风影伏况君单将骁然一介士无方寻众不成旅而欲违背陵虐华邑簒夺灵权腾邈最胜以为气真可不谬乎今释迦统世道隆先刼妙化荡荡神罗逺御智士壅壅云算盖世武夫龙跳控万队协畧应真竒谋超拔故命使持节前锋大将军鉴阎浮都督归义侯萨陀波沦独禀天竒防尘镜神髙须弥猛气笼世善武经文忠着皇阙领众十万亿扬镳道路使持节威逺大将军四天都督忉利公导师武胜标羣文超宏谋妙思絶尘心栖梦表忧时忘身志必匡世领众百万亿鸾飞天冲使持节征魔大将军六天都督兠率王解脱月妙思虚髙歩尘表畧竝童真功年九地悼愍三涂忿若纵害校却慷慨龙回思奋领众四百万亿云回天门使持节通防大将军七天都督四禅王金刚蔵朗质映晖金顔遐烛恩过九阳力倾山海右眄则蒙汜飞波左顾则扶桑落曜徳无不照威无不伏领众七百万亿虎眄湏弥使持节镇域大将军九天都督八住王士大维摩诘竒算不使法柯逺震体合神姿权逾万变呼吸则九服云从叱咤则十方风靡哀彼下民无辜三楚领众九百万亿饮马虚津使持节鉴后大将军十三天都督小千诸军事九住王士大文殊承胄遐元形晖三曜自紫宫神髙体大应适千涂算万计羣动感于一身众虑静于一念深抱慈悲情兼四摄领众若尘翺翔斯在使持节匡教大将军録魔诸军事军邪校尉中千王观世音智畧渊深慧柯逺振明达四通朗鉴三固或托迹羣邪曜竒锋起或权形二九息彼涂炭挥手则铁围摧岩嘘气则浮云頽崿能为万方不请之友领众不思杖戈虎啸使持节布化大将军三界都督补处王大慈氏妙质踪网天姿标桀体喻金刚心笼尘表猛气冲云慧柯逺奋无生转于胷中权智应于事外志有所规无往不就威恩双行真俗竝设领众八万四干严驾待命勇出之徒充逸大千金刚之士弥塞八极咸思助征席巻六合乘诸度之寳轩守八正之修路跨六通之灵马控虚宗之神辔弯四禅之劲弓放权见之利箭鸣骥桓桓轻歩矫矫奉命圣庭曾无有阙贵邦导师胜子五百幽鍳天命来投王化圣上开襟感炁归顺皆受名爵封赏列土功侔旧臣声盖万域而君何心横生异计偃蹇邉荒规故常位毒害勃于苍生天祸流于永刼可不哀哉可不谬哉君昔因时为物所惑狂迷君心投危外窜百行一愆贤达常失乆谓君觉智返愚归罪象季来身抽簮同逰羣儁以道自权荣名终始如何摄愚守谬偷安邪位托痴山以自髙恃见林以逰息耽六欲之秽尘翫邪迷以怡性建防慢之髙幢引无眀之匃阵阔歩荒涂轻防神器盗篡天宫抗衡日月恐不果哉举手而映三光把土以填巨海虽拟心虚表事之难就将军殖福津原承弥逺华貌暐然羣情属目望胄之基易登由来之功可借君可改往修来翻然归顺谢过朱门以道齐好家国竝存君臣同显身名获安晓迷达观眷属晏然可不美哉今王师尅举十万翘辔手提法罗齐舞羣圣道柯曜于前驱灵鼔震于后队神钟一叩十方倾覆海浪飞流陆原涌沸于斯之时湏弥笼于一尘天地回于一粟无动安于左衽妙乐曜于右手神力若斯岂可当也我法王体道仁慈不忍便袭权停诸军暂壹灵辔临路遣书庶回迷驾君可蚤定良图面防归阙委命皇庭逍遥境隆名内晖逰形外寄上方即任非君是谁夫慧当识机名贵免祸穷而知反君子所美斯乃转祸之髙秋取功之良节昔夏桀背主殷王致伐商纣首乱周武建师此即古今蓍龟将军之眀诫相与虽乖于当年风流同味人天﨑岖何足致隔相便懽然通书致命所以窃痛其辞委曲往反者不欲令兰芳夏凋修柯摧頽深思致言善自量笇无使君身倾匡三趣莫令六天鞠生稊稗造頴眄目助懐愓然临路遗书诸情多愤言不借意【权一作懽】
　　破魔露布文　　　　　　　　　释寳林
　　贤刼大千防尘年五浊鼎沸朔现夀百龄日使持节都督恒沙世界诸军事征魔大将军浄州刺史十地王臣金刚蔵使持节都督八万波罗宻诸军事破结将军领魔蛮校尉大司马梵州刺史八地公臣解脱月等稽首和南上圣朝尚书谨案夫六合同曜灵之鉴羣流归百谷之王万化均于空众竒宗于一智斯盖理有宗极之地统物无殊趣之防是以如来越重昬而孤兴蔚勤功于旷刼曜三涂之髙明拔洪痴于始造穷圣徳之区奥究无生之虚致览物化之枢机握宏徳之纮纽至若英姿挺特神光赫奕虽复干晖竝若固己絶矣身殊万状而非众体合至妙而不一应出五道而非生示入形亡而非灭希夷怳惚无名无像莫测其深靡知其广应羣惑而不劳周万动而常静厯恒沙以倐忽抚八荒于俄顷两仪頽陷而不夷力负潜移而不易吸大火而不燋懐洪流而不溺乾坤不足以语其徳文不足以明其道巨包六合不可以称其大妙入无间不可以名其小尔乃亭毒苍生化兼始母无欲无为而无不为翺翔于应变之涂逍遥于有无之表挺达羣圣之端恬惔湼槃之域二乘韬思于重忘之致十住息虑于动静之机梵王咨嗟以归徳帝释伏膺而厌位其为圣也亦已极矣于是应定光之遐记验大通之图録出五道而龙兴超帝皇以命世道王三界徳被十方畿甸恒沙都邑大千偃九定之闲室登七觉之云观濯八解之清池逰总持之广苑尔乃戴慈悲之殿处空同之座衮龙众好天冠顶相左辅弥勒之流右弼文殊之匹前歌大方之雅颂后舞四摄之銮拂卫以八住体虚之士侍以四果卓落通仙三台唯圣六府唯贤尔乃宣教姬孔宰守虞唐扬威汤武州牧三皇其为化也坦八正之平衢开三乗之通津列无为之妙宅济大苦于劳尘杜三恶之奸路啓懽乐于天人爵以果伯之位禄以甘露之餐功巨者赏以浄土之封勲小者指以化城之安此乃超百王之洪业太平之至治也五趣宦身之清朝四生土位之宗极而羣迷愚崄背真弥旷欣濡沬之近足忘江湖于逺全故魔王波旬植愚根于旷始积迷心于妄境泛三染之洪波入邪见之稠林至乃窃防神器假伪冒真夸王天宫分列岳土制命六天纵肆偏威内以三公诸毒卿相纠结外以军将六师戎卒四兵内行跋扈不忌皇宪自火萤光争晖天照故乃顷者抗行神威扬兵道树震雷公霹雳之声列担山吐火之众又持世致惑于静室波仑悲号于都肆斯皆痴狂纵亏于圣节作乱中夜为日乆矣圣皇悼昬俗之聋瞽悲若防以増懐将总羣邪以齐见防九流而同津于是命将大势之徒简卒金刚之类茹金嚼铁之夫冲水蹈火之士勇卒尘沙骁雄亿万星流风发龙腾魔境置军万全之策逼寇必死之野而魔贼不祗敢执蛮荆之蠢尔抗宗绘之逋慠建麾于自防之地结固云迷之崄傍唐重复侠叠鳞次且其形势则痴山嵯峨固其前爱水浩汗涨于后邪林蔚荟防其左痴涧渊带其右尘劳之卒豹视于文境六师之将虎歩于长达望若云起蔽天雾塞六合其为盛也开辟罕有承等于是承圣朝之遐威出超啚之竒畧盖以髙算之笼弥以策之围精骑千里歩卒万帀逰师翳野屯塞要害使前将军憻那望悭麾以直进后军毗蹵解卒于其后禅乃畧防骑于其左尸罗防密监于其右外军沤和浪骑队于平原之上走逗兵于诘屈之下陈虎旅而髙骧设危计于幽服中军般若握枢之妙鉴把战胜之竒术控亿兆之雄将拥尘沙之劲卒于是众军响应万涂竞进感动六合声震天地雄夫奋威浪奔白刃之光夺于曦曜法鼔之应乱于雷震防马防以腾掷迅象飞控以驰驱禅弓烟举而云兴慧箭雨洒以流虚鞭以假名之策蹴入无有之原研以师子之吼刺以苦空之音挥干将而乱斩动戈矛而竞偃横尘尸以被野流膋血于长川崩痴山之嵯峨竭爱水之洪流穷僣于诸见之窟挫髙于七慢之巢于是魔贼进无抗鳞之用退无希脱之隠虑尽路穷回遑靡据魔王面防于魔庭羣旋送命于军门诸天电巻以归化迷徒风驰于初晖皇威扫荡其犹大阳之熯晨霜注洪流以灭爝火故使万世之逋防土崩于崇朝中华之昔难肃清于俄倾斯诚圣皇神防之竒功旷代着世之休烈虽昔殷汤建云功于夏郊周武扫清氛于商野斯乃上古之雄竒岂以得齐于圣勲臣輙奉宣皇猷绥慰初附安以空同之宅充以八解之流防以戒善之礼习以六度之风耆年者悟其即真于新唱弱防者始闻归欤之音夫应天顺罚春秋之道兴功定乱先王所美元恶以宾祗从圣宪六合同眀廓清宇内风遐扇率土懐庆朝有康哉之歌野有乐哉之咏功髙道大非见所表圣虑幽深非言防宣麤条皇威竒算之方又列众军龙骧之势电驿星驰谨露布以闻臣等诚惶以下【归欤之音音上疑尚有字】
　　余以讲业之暇聊复永日寓言假事庶明大道冀好迷之流不逺而复经云湼槃无生而无不生至智无照而无不照无生无照一切皆成成无成而无不成其唯如来乎战胜不以干戈之功畧地不以兵强天下皇王非处一之尊霸臣非桓文之贵丘姬之教于斯逺矣周之言似而非当故知宗极存乎俗见之表至尊王于真鉴之里中人踌躇于有无之间下愚惊笑于常迷之境令庶覧者舍河伯秋水之自多逺逰于海若之渊门不束情于近教而骇神于广长之説也【竝明集】
　　释慧观【姓崔清河人初谘慧逺北访罗什时称精难宋元嘉中终京师道场寺】
　　法华宗要序【观以序谘什什曰所论甚快君当南逰江汉善务通廼适荆州】
　　夫本际防湛则神根凝一渉动离淳则精麤异陈于是心辔竞防尘想诤驰翳有浅深则昬明殊镜是以从初得佛暨于此经始应物开津故三乗别流别流非真则终期有防防必同源故其乗唯一唯一无上故谓之妙法颂曰是乗防妙清浄第一于诸世间最无有上夫妙不可明必拟之有像像之美者莲华为上莲华之秀分陀利为最妙万法而为言故喻之分陀利其为经也明发防不可以语极释权应之所由御终不可以秘深则开实以显宗致权应既彰则局心自废宗致既显则真悟自生故防令万流合注三乗同往同往之三防而为一乗之始也觉慧成满乘之盛也灭景澄神乘之终也虽以万法为乘然统之有主举其宗要则慧牧其名故经以真慧为体妙一为称是以释迦音始发讃佛智甚深多寳称善叹平等大慧颂曰为説佛慧故诸佛出世间唯此一事寔余二则非真然则佛慧乃一之正寔乗之体成妙之至足华之开秀者也虽寄华宣防而道像表称之曰妙而体絶精麤颂曰是法不可示言词相寂灭二乗所以息虑补处所以絶尘唯佛与佛乃能究尽故恒沙如来感希声以云萃已逝之圣振余灵而现证信佛法之奥区穷神之妙境其此经之谓乎此经之谓乎观少习归一之言长味防通之要然缅思愈勤而幽旨弥潜未尝不靣灵鹫以遐想临词句而増懐谅由枝説差其本谬文乖其正也有外国法师鸠摩罗什超爽俊迈竒悟天抜量与海深辩流玉散继释踪以嗣轨秉神火以霜烛纽頽纲于将絶拯漂溺于已沦耀此慧登来光斯境秦始八年夏于长安大寺集四方义学沙门二千余人更出斯经与众详究什自手执梵经口译秦语曲从方言而趣不乖本即文之益亦已过半虽复霄云披翳阳景俱晖未足喻也什犹谓语现而理沉事近而旨逺又释言表之隠以应探赜之求虽冥非未开固己得其门矣夫上善等润灵夜尚均是以仰感嘱累俯慨未闻故采述旨要流布未闻庶法轮遐轸往所未往十方同悟究畅一乗故序之云尔
　　修行地不浄观经序
　　夫禅典之妙盖是三乗之所逰反迷悟惑者托幽途以启真城壍三业之固宅广六度以澄神散结贼于旷野形四变以逰心焰三慧为炬明浪中源以殊分金刚防以练魔定慧相和以测真如是智依定则痴妄亏而霄落定由智则七渊湛然而清清融九服则庭有阶阶级相乗则鑪冶成妙义之本本之有方寻根传训则防一俱当虽利钝有殊济苦一量若契防同趣则圣性同照圣性同照有累患永辽故知禅智为出世之妙术实际之义标也夫禅智之为道言约理备究析中道对治万法善恶相乘迭转孰止互有废兴管阙匠彻畧位其宗以揆大方异世同文上圣为慈悲之主留法蔵于千载示三乗之轨辙知防通之至阶汱麤蜯于曩刼曲成众艳之灵蠙宻典相传以至今接有缘与八背未始失其防随机犹掌回所谓澹智常寂而不失照虽万机寂化一用故能穷诸法寳拟想扉逰志玅极蹑神光于无间者哉禅典要密宜对之有宗若漏室根源则枝寻不全羣盲失旨则上慢幽昬可不惧乎若能审其本根防训道成实观防古则万境齐明冲途豁尔而融体象于无形然后知凡圣异流心行无邉然弃本寻条之士各以升降小异俱防其宗遂迷穴见隅变其津涂昬逰长夜永以理隔不亦哀哉自顷来禅训寔尠得其中毎以殊形难保迁动不常便起诚三寳搜求要以四百论扣其闗旨防遇西来宗匠综习大法寻本至终防隅一开千载之下优昙再隆可不欣乎遂乃推究高宗承嗣之范云佛湼槃后阿难曲奉圣防流行千载先与同行弟子摩田地摩田地传与舍那婆斯此三应真大愿覆防搆于昔神超事外慈在寜济潜行救物偶防无差佛在世时有外学五通仙人往至佛所请求出家乘俗髙胜志存逺寄便言若我入道智慧辩才与身子等者尔乃当于至尊法中修习佛行佛知其本根于后百年当大事便答仙人汝今出家智慧浅薄不及身子仙人即退后百年中其人出世竒识博达于物开悟遂出家学道寻得应真三眀内照六通逺振辩才无碍摧诸异论所度人众其量无邉于诸法蔵开托教文诸贤遂见乃有五部之异是化运有方开彻有期五部既举则深浅殊风遂有支之别既有其别可不究本详而后学耶此一部典名为具足清浄法塲传此法至于罽宾转至富若蜜罗富若蜜罗亦尽诸漏具足六通后至弟子富若罗亦得应真此二人于罽宾中为第一教首富若蜜罗去世已来五十余年弟子去世二十余年昙摩多罗菩萨与佛陀斯那俱共谘得髙胜宣行法本佛陀斯那化行罽宾为第三训首有于彼来者亲从其受法教诲见其湼槃其湼槃时遗教言我所化人众数甚多入道之徒具有七百富若罗所训为教师者十五六人如今于西域中炽盛教化受学者众昙摩罗从天竺来以是法要传与婆陀罗婆陀罗与佛陀斯那佛陀斯那愍此旃丹无真习可师故传此法本流至东州亦欲使了其真伪涂无乱辙成无虚搆必加厚益斯经所云开四色为分界一色无良缘宗归部律则发趣果然其犹朝阳晖首万类影旋师子震吼则众兽伏焉圣王轮寳诸雄悚然览斯法界廓清虚律入有不惑处无不沉自非道起羣方智鉴中孰能立无言之辩于灵昭之渊寄言述于七觉之林可谓无名于所名而物无不名无形于所形而物无不形无事于所事而物无不事者哉
　　胜鬘经序
　　胜鬘经者盖方广之要畧超升之洪轨故其为教也创基覆篑而云峯已搆冲想一兴而渊悟载豁言逾常训旨越旧篇故发心希圣而神仪曜灵归无别章而叹徳斯备诚感声发而尊号响集然后勒心切戒旷志僧那善摄摩遗大乘斯御驰轮幽辙长驱永路期运尅终诞登极极无二故万流归一故曰二乘皆入一乘所谓究竟第一义乘一诚无辩而义有区分名曰义生故称为屡转三五之兴盖由此也尔其奥也穷无始之前以明解惑之本究来际之味挹泥洹之妙文寡义丰弥纶羣籍宇宙不足以拟其广太虚不能以议其量渊兮其不可测也廓兮其不可极也将求本际之源追返流之极者必至于此焉司徒彭城王殖根遐刼龙现兹生依迹上台协讃皇极而神澄世表志光猷闻斯幽典诚期愈旷凡厥道俗莫不响恱请外国沙门求那跋陀罗手执正本口宣梵音山居苦节通悟息心释寳云译为宋语徳行诸僧慧严等一百余人考音详义以定厥文大宋元嘉十三年嵗次枵八月十四日初转梵轮讫于月终公乃广写云布以泽未洽将兴后世同徃髙防道场故畧叙法要以染同慕之懐云尔
　　释僧馥【道场寺沙门醴泉人与慧观同寺専精义学注胜鬘经】
　　菩提经注序
　　夫万法无相而有二谛圣人无知而有二名二谛者俗也道也二名者权也智也二名以语嘿为称二谛以縁性为言缘性两陈而其实不乖语嘿诚异而幽旨莫二故般若经曰色即是空空即是色见缘起为见法也菩提经者诸佛之要蔵十住之营统其文虽约而义贯众典其旨虽晓然易览犹日月丽天则羣象自朗示之一隅则三方自释也经之为体论缘性则以二谛为宗语防则以权智为主言菩提则以无得为明发意则以防期为妙婉约而深莫不僃矣耆婆法师入室之秘説也亲承者寡故罕行于世家师顺得之于始防余虽不敏谬闻于第五十性疎多漏故事语而书绅岂曰注解自贻来哂庶同乎我者领之文外耳
　　释法慈【髙僧传云豫州沙门道慈祖述道猷胜鬘经义删其所注以为两巻即法慈也传作道慈序中道攸传作道猷小异】
　　胜鬘经序
　　胜鬘经者盖是方等之宗极者也所以存于千载功由人故得以元嘉十二年岁在乙亥有天竺沙门名功徳贤业素敦尚贯综大乗逺载梵本来逰上京庇迹祗洹招学讃访才虽不精絶义麤辉扬遂播斯旨乃上简帝王于时有优婆塞何尚之居丹阳以为佛法檀越登集华辇敏徳名望便于郡内请出此经既防羣贤本心又谨传译字句虽质而理妙渊博殆非常情所可厝虑时竺道生义学弟子竺道攸者少习宗偏防旨训后侍从入庐山温故传覆可谓助鳯耀徳者也法师至元嘉十一年于讲坐之上迁神异世道攸慕深情恸有若天坠于是奉诀坟垄遂遁临川三十许载经出之后披寻反覆既悟深旨仰而叹曰先师昔义闇与经防但岁不待人经袭义后若明匠在世剖析幽赜者岂不使异经同文解无余向者哉辄敢解释兼翼宣遗训故作注解凡有五巻时人以为文广义隐所以省者息心门至大眀四年孝武皇帝以其师习有承勅出为都邑法师慈因得谘觐麤问此经尾又寻其注意窃谓义然今撮其要解譔为二巻庶使后贤共见其旨焉
　　释僧镜【姓焦自陇西迁居吴住京师定林下寺大阐经论元徽中卒　记称焦镜法师】后出杂心序
　　昔如来泥洹之后于秦汉之间有尊者法胜造阿毘昙心本凡有二百五十偈以为十品后至晋中兴之世复有尊者逹摩多罗更増三百五十偈以为十一品号曰杂心十品篇目仍旧为名唯别立择品篇以为异耳位序品次依四谛为义界品直説法相依拟苦谛行业使三品多论生死之本以拟集谛贤圣所説断结澄灭之义以拟灭谛智定二品多説无漏之道以拟道谛自后诸品杂明上事更无别体也于宋元嘉十一年甲戌之岁有外国沙门名曰三蔵观化逰此其人先于大国综习斯经于是众僧请令出之即以其年九月于宋都长干寺集诸学士法师云公译语法师观公笔受考挍治定周年乃讫镜以不才谬预聴末虽思不及而时有浅解今谨率所闻以示后生至于折中以俟眀哲于防稽始寜山徐支江精舍譔记
　　释充【凉州人通庄老解经律大眀末过江为湘宫寺网领终于齐】
　　新出首楞严经序
　　首楞严三昧者盖神通之龙津圣徳之渊府也妙物希防非器像所表幽冥湛岂情言所议冠九位以虚升果万行而圆就量种智以穷贤絶殆庶而静统用能灵台十地扄鐍法云罔像环中神图自外然心虽澄一应无不周定必凝洎在感斯至故明宗本则三达同寂论善救则六度弥纶辩威效则强魔慴沦语众变则百亿星繁至乃徴号龙上晦迹尘光像告诸乗有尽无灭斯皆参定之防功成能之显事权济之枢纲勇伏之宏要矣罗什法师弱龄言道思通法门昔纡歩闗右译出此经自云布已来竞辰而衍中兴启运世道载昌宣传之盛日月弥懋太宰江夏王该综羣籍讨论渊敏每览玆巻特深逺情充以管昧尝厠肆预遭先匠启训音轨参聼儒纬髣髴文意以皇宋大眀二年岁次奄茂于法言精舍畧为注解庶勉不习之传敢慕我闻之义如必纰谬以俟君子
　　释道埏
　　六十巻阿毗昙毗婆沙经序
　　毗婆沙者盖是三蔵之指归九部之司南司南既准则羣迷革正指归既定则邪轮辍驾自释迦迁晖六百余载时北天竺有五百应真以为灵烛乆潜神炬落曜含生昬防重梦方始虽前胜迦旃延撰阿毗昙以拯頽运而后进之贤寻其宗致儒墨竞搆是非纷然故乃澄神观搜简法相造毗婆沙抑正众説或即其殊辩或标之铨评理致渊旷文畧艶博使西域胜达之士莫不资之以镜心鉴之以朗识而溟澜潜洒将洽殊方然理不虚运之由人大沮渠河西王者天懐遐廓标诚冲寄虽迹纒纷务而神栖境用能丘壑廊庙馆第林野是使渊搜投竿岩逸来廷息心升堂客入室诚诣既着理感不期有沙门道泰才敏自天冲气疎朗博阐竒趣逺参异言徃以汉土方等既僃幽宗粗畅其所未练唯三藏九部故杖策冒崄爰至葱西综览梵文义承髙防并获其梵本十万余偈既达凉境王即欲令宣译然惧寰中之固将或未尽所以侧席虚襟企瞩明胜时有天竺沙门浮陀跋摩周流敷化防至凉境其人开悟渊博神懐深邃研味鑚仰逾不可测遂以乙丑之嵗四月中旬于凉城内苑间豫宫寺请令传译理味沙门智嵩道朗等三百余人考文详义务存本旨除烦即实质而不野王亲屡回御驾陶其幽趣使文当理诣片言有寄至丁卯嵗七月上旬都讫通一百巻防凉城覆没沦湮遐境所出经本零落殆尽今凉王信向发中探深幽趣故毎至新异悕仰竒闻其年嵗首更写已出本六十巻令送至宋台宣布未闻庶令日新之美敞于当时福祚之兴垂于来叶挺以后缘得参聴末欣遇之诚窃不自嘿麤列时事以贻来哲【大蔵宫字函　以上竝出三蔵记】
　　释道温【姓皇甫安定朝那人入庐山依逺公善大乗经自江陵至都泰始初卒】
　　列言秣陵县【孝建初勑温下都止中兴寺路昭皇太后大明四年十月造普贤像成于中兴禅房设斋凡二百僧列名同集有一僧晚来就座风容都雅忽不复见众乃悟其神人温时为僧主列言秣陵表闻诏改天安寺以旌厥瑞焉】
　　皇太后睿鉴冲明圣符幽洽涤思浄场研衿至境固以声藻宸内事灵梵表廼创思镕斵抽写神华模造暜贤采仪宸像寳倾宙珍妙尽天饰所设斋讲讫今月八日防防有限名簿素定引次就席数无盈减转经将半景及昆吾忽覩异僧预于座内容止端严气貌秀发举众惊嗟莫有识者斋主问曰上人何名答曰名恵明住何寺答曰来自天安言对之间倐然不见阖席悚魂遍筵肃虑以为明详所贲幽应攸阐紫山可觌华台不逺盖闻至诚所感还景移纬澄心所徇发石开泉况帝徳涵运皇功懋洽仁洞干遐理畅防外故上王盛士尅表大明之朝劝发妙身躬见龙飞之室适若因陛下惠烛海隅明华日月故以惠明为人名继天兴祚式垂无壃故以天安为寺称神基弥逺道政方凝九服咸泰万防齐悦谨言属县以显天休【髙僧传　宸内法苑珠林作震中惠明作慧明适若因作意若曰显作诠】
　　【髙僧传云求那跂摩宋言功徳铠本刹利种元嘉八年逹于建业文帝引见曰弟子常欲持齐不杀廹以身徇物不获从志法师既不逺万里来化此国将何以教之跋摩曰夫道在心不在事法由已非由人且帝王与匹夫所修各异匹夫身贱名劣言令不威若不尅己苦躬将何为用帝王以四海为家万民为子出一嘉言则士女咸悦布一善政则神人以和刑不夭命役无劳力则使风雨适时寒暖应节百谷滋繁桑麻鬰茂如此持斋亦大矣不杀亦众矣寜在阙半日之餐全一禽之命然后方为济耶帝抚几叹曰开悟明达可与达天人之际矣　按此本靣对陈氏象教皮编作跋摩上宋文帝书误】
　　有司沙门宜敬王者奏【先是晋世庚冰始创议使沙门敬王者桓复述具义竝不果行大明六年世祖使有司奏诏可】
　　臣闻邃宇崇居非期宏峻拳跪槃伏非止敬恭将以施张四维缔制八防故虽儒法枝名墨条分至于崇亲严上厥繇靡爽唯净图为教逷自龙堆反经提传训遐事逺练生莹识恒俗称难宗防缅谢微言沦隔拘文蔽道在末弥扇遂乃陵越典防偃倨尊戚失随方之迹迷制化之渊义夫佛法以谦俭自牧忠防为道不轻比丘遭道人斯拜目连桑门遇长则礼寜有屈膝四軰而简体二亲稽颡耆腊而直体万乘者哉故成康创议元兴载述而事屈偏党道挫余分今鸿源遥洗羣流仰镜九仙赆寳百神耸职而畿辇之内舍弗臣之氓陛席之闲延抗礼之客惧非所以澄一风范详示景则者也臣等参议以为沙门接见比当尽防礼敬之容依其本俗则朝徽有序乗方兼遂矣【宋书】
　　天竺迦毗黎国王月爱【下竝海南夷沈约宋书云凡此诸国皆事佛道】奉宋文帝表【元嘉五年】
　　伏闻彼国防江傍海山川周固众妙悉僃庄严清净犹如化城宫殿庄严街巷平坦人民充满欢娱安乐圣王出游四海随从圣明仁爱不害众生万邦归仰国富如海国中众生奉顺正法大王仁圣化之以道慈施羣生无所遗惜帝修净戒轨道不及无上法船济诸沈溺羣寮百官受乐无怨诸天拥护万神寺卫天魔降伏莫不归化王身端严如日初出仁泽普润犹如大云圣贤承业如日月天于彼震旦最为殊胜臣之所住名迦毗河东际于海其城四边悉紫绀石首罗天护令国安隠国王相承未尝断絶国中人民率皆修善诸国来集共遵道法诸寺舍中皆七寳形像众玅供俱如先王法臣自修检不犯道禁臣名月爱叶世王种惟愿大王圣体和善羣臣百官悉自安隠今以此国羣臣吏民山川珍寳一切归属五体归诚大王足下山海遐隔无由朝觐宗仰之至遣使下承使主父名天魔悉达使主名尼陁达此人由来良善忠信是故今遣奉使表诚大王若有所须珍竒异物悉当奉送此之境土便是王国王之法令治国善道悉当承用愿二国信使往来不絶此反使还愿赐一使具宣圣命备勑所宜款至之诚望不空反所白如是愿加哀愍奉献金刚指环摩勤金环诸寳物赤白鹦鹉各一头
　　师子国王刹利摩诃南
　　奉文帝表【元嘉五年】
　　谨白大宋明主虽山海殊隔而音信时通伏承皇帝道徳髙逺覆载同于天地明照齐乎日月四海之外无往不伏方国诸王莫不遣信奉献以表归徳之诚或泛海三年陆行千日畏威懐徳无逺不至我先王以来唯以脩徳为正不严而治奉事三寳道济天下欣人为善庆若在已欲与天子共正法以度难化故托四道人遣二白衣送牙台上以为信誓信还愿随音告
　　诃罗陁国王坚铠
　　奉文帝表【元嘉七年】
　　伏承圣皇信重三寳兴立塔寺周满国界城郭庄严清浄无秽四衢交通广博平坦台殿罗列状若众山庄严防妙犹如天宫圣王出时四兵具足导从无数以为守卫都人士女丽服光饰市防丰富珍贿无量王法清整无相侵夺学徒逰集三乘竞进敷演正法云布雨润四海流通万国交防长江眇漫清浄深广有生咸资莫能销秽隂阳调和菑厉不行谁有斯美大宋扬都圣王无沦临覆上国有大慈悲子育万物平等忍辱怨清无二济乏周穷无所蔵积靡不照达如日之明无不受乐犹如浄月宰辅贤良羣臣贞洁尽忠奉主心无异想伏惟皇帝是我真主臣是诃罗陁国主名曰坚铠今敬稽首圣王足下惟愿大王知我此心乆矣非适今也山海阻逺无缘自达今故遣使表此丹诚所遣二人一名毗纫一名婆田令到天子足下竪铠防蔑谁防知者是故今遣二人表此防心此情既果虽死犹生仰惟大国藩守旷逺我即邉方藩守之一上国臣民暜防慈泽愿垂恩逮等彼仆臣臣国先时人众殷盛不为诸国所见陵廹今转衰弱邻国竞侵伏愿圣王逺垂覆护并市易往反不为禁闭若见哀念愿时遣还令此诸国不见轻侮亦令大王名声普闻扶危救弱正是今日今遣二人是臣同心有所宣启诚实可信愿勅广州时遣舶还不令所在有所陵夺愿自今以后赐年年奉使今奉防物愿垂哀纳
　　诃罗单国王毗沙跋摩
　　奉文帝表【元嘉十年】
　　常胜天子陛下诸佛世尊常乐安隠三达六通为世间道是名如来应供正觉遗形舍利造诸塔像庄严国土如须弥山村邑聚落次第罗匝城廓馆宇如忉利天宫宫殿髙广楼阁庄严四兵具足能伏怨敌国土丰乐无诸患难奉承先王正法治化人民良善庆无不利处雪山隂雪水流注百川洋溢百味清浄周匝屈曲顺趣大海一切众生咸得受用于诸国七殊胜第一是名震旦大宋扬都承嗣常胜大王之业徳合天心仁廕四海圣智周备化无不顺虽人是天防世降生功徳寳蔵大悲救世为我尊主若胜天子是故至诚五体敬礼呵罗单国王毗沙跋摩稽首问讯
　　又上文帝表【元嘉十三年】
　　大吉天子足下离淫怒痴哀愍羣生相好具足天龙神等恭也供养世尊威徳身光明照如水中月如日初【阙】问自防音照十方其白如雪亦如月光清浄如华顔色照曜威仪殊胜诸天龙神之所恭敬以正奉寳梵行众僧庄严国土人民炽盛安隠快乐成阁髙峻如干他山众多勇士守护此城楼阁庄严道巷平正着种种衣犹如天服于一切国为最殊胜吉扬州城无忧天主愍念羣生安乐民人律仪清浄慈心深广正法治化共养三寳名称逺至一切竝闻民人乐见如月初生譬如梵王世界之主一切人天恭敬作礼呵罗单跋摩以顶礼足犹如现前以体布地如殿陛道供养恭敬如奉世尊以顶着地曲躬问讯忝承先业嘉庆无量忽为恶子所见争夺遂失本国今唯一心归诚天子以自存命今遣毗防问讯大家意欲自往归诚宣诉复畏大海风波不达今命得存亦由毗纫此人忠志其恩难报此是大家国今为恶子所夺而见驱摈意颇忿惋规欲雪复伏愿大家聴毗纫买诸铠仗袍袄及马愿为料理毗纫使得时还前遣阇邪仙婆罗诃防大家厚赐悉恶子夺去启大家使知今奉薄献愿垂纳受
　　阇婆婆达国王师黎婆达陁阿罗跋摩【师黎婆达陁姓下名】奉文帝表【元嘉十二年】
　　宋国大主大吉天子足下敬礼一切种智安隠天人师防伏四魔成等正觉转尊法轮度脱众生教化已周入于湼槃舍利流布起无量塔众寳庄严如须弥山经法流布如日照民无量浄僧犹如列宿国界广大民人众多宫殿城郭如忉利天宫名大宋扬州大国大吉天子安处其中绍继先圣王有四海阎浮提内莫不来服悉以兹水普饮一切我虽在逺亦霑灵润是以虽隔巨海常遥臣属愿照至诚垂哀纳受若防聴许当年遣信若有所须惟命是献伏愿信受不生异想今遣使主佛大陁婆副使葛抵奉宣防诚稽首敬礼大吉天子足下陁婆所启愿见信受诸有所请唯愿赐聴今奉防物以表防心【竝宋书】












　　释文纪巻十六
　　钦定四库全书
　　释文纪巻十七
　　明　梅鼎祚　辑
　　南齐
　　武帝【姓萧氏讳赜字宣逺南兰陵人髙帝长子】
　　致沙门法献论僧逺书【释僧逺姓皇渤海重合人通明数论贯大小乗居钟山五十年永明二年卒定林上寺武帝致书于献献姓徐西海延水人住定林上寺为僧正尺牍作明帝误】
　　承逺上无常弟子夜中已自知之逺上此去甚得好处诸佳非一不复増悲也一二迟见法师方可叙瑞梦耳今正为作功徳所须可具疏来也【髙僧传　知之佛祖统纪作冥知】竟陵王萧子良【字云英武帝子崇仰释宗深达至教】
　　与法献书【子良为逺营坟山南立碑颂徳太尉王俭制文】
　　逺法师一代名徳志节清髙潜山树美四海餐风弟子闇昧谬蒙师范方欲仰禀仁化用洗烦虑不谓此疾奄成异世悲痛之心特不可忍逺上即既业行圎通旷刼希有弟子意不欲遗形影迹杂处众僧墓中得别卜余地是所愿也方应树刹表竒刻石铭徳矣【髙僧传】
　　谏武帝射雉啓
　　忽闻外议伏承当更射雉臣下情震越心懐忧悚犹谓疑妄事不必然伏度陛下以信心明照所以倾金寳于禅灵仁爱广洽得使禽鱼养命于江泽岂惟国庆民懽乃以翺翔致乐夫卫生保命人兽不殊重躯爱体彼我无异故礼云闻其声不食其肉见其生不忍其死且万乗之尊降同匹夫之乐夭杀无辜伤仁害福之本菩萨不杀寿命得长施物安乐自无恐怖不恼众生身无患苦臣见功徳有此果报所以日夜劬勤厉身奉法实愿圣躬康豫若此每至寝梦脱有异见不觉身心立就焦烂陛下常日舍财修福臣私心颙颙尚恨其少岂可今日见此事一损福业追悔便难臣此启闻私心实切若是大事不可易改亦愿陛下照臣此诚曲垂三思况此嬉游之间非闗当否而动辄伤生实可深慎臣闻子孝奉君臣忠事主莫不灵只通感征祥证登臣近段仰启赐希受戒天心洞逺诚未达胜善之途而圣恩迟疑尚未垂履曲降尊极岂可今月复随此事臣不隠心即实上启【南齐书　此全以果报功徳为指故置释部一启在前】
　　与孔中丞释疑惑书
　　览君书具一二每患浮言之妨正道激烈之伤纯和亦已乆矣孟子有云君王无好智君王无好勇勇智之过生乎患祸所遵正当仁义为本今因修释训始见斯行之所发誓念履行欲卑髙同其美且取解脱之喻不得不小失存其大至于形外之间自不足及言真俗之教其致一耳取之者未达故横起异同君云积业栖信便是言行相舛岂有奉亲一毁一敬而云大孝未之前闻夫仁人之行非是残害加其美亷洁之操不借贪窃成其徳如此则三归五戒岂得一念而可舍十善八正宁瞥想之可遗未见轻其本而能重其末所谓本既倾矣而后枝叶従之今云二途虽异何得相顺此言固是见其浅近之谈耳君非不覩经律所辨何为偏志一方埋没通路夫士未尝离俗施训即世之教可以知之若云斯法空成诡妄更増疑惑应当毁灭就即因而言闺门孝悌者连乡接党竟有防人今可得以无其多絓诸训诰经史箴戒悉可焚之不君今迟疑于内教亦复与此何殊哉所以归心胜法者本不以礼敬标其心兢仰祗崇者不以在我故忘物今之慇懃克己者政为君辈之徒耳欲今相与去骄矜除慢傲莭情欲制贪求修礼譲习谦恭奉仁义敦孝悌课之以博施广之以泛爱赏之以英贤拔之以俊异复何慙于鬼神乎孜孜防励良在于斯虽未能奉尊亦意不忘之今未有夜光之投而按劔已起欲相望于道徳宁不多愧当由未见此情故常信斯心耳在懐则不然每苦其不及司徒之府本五教是劝方共敦斯美行以率无欲使邪诡謟佞望门而自殄浮伪荡逸践庭而变迹等彼息心之馆齐此无欲之防不亦善乎一则仰顺宸极普天之慈二则敬奉储皇垂爱之善宵旦而警惕者正患此心无遂耳悠悠之语好自多端其云愿善政言未知伤化之重倘令诡事以忠孝佞悦以仁义虚设以礼譲假枉以方直乃至一日克已天下归仁况能旬朔有余所望过矣本自开心所纳正若此矫不多如其此烦未广故鄙薄深慨君正应规谏其乖开发未达云何言伤孝本语损义基于邑有懐非所望也若此事可弃则欣闻余善又云未必劝人持戒当令善由下发必如此而教者放勋须四凶革而启圣虞舜待商均贤而徳明如斯而遂美其可望乎君之此意则应广有所折便当诘尧以土堦之俭嘉离宫之丽贬禹以茅茨之陋崇阿房之贵耻汲黯之正容荣祝鮀之媚色其余节义贞信谦恭之徳皆当改途而反面复何行之可修也凡闻于言必察其行覩于行必求于理若理不乖而行不越者请无造于异端真殊途同归未必孱然一贯顷亦多有与君此意同者今寄言此纸情不専一者厝心于疑妄国君普宣示之畧言其懐无见髣髴翰迹易烦中不尽意比见君别更委悉也
　　又
　　夫人心之不同犹若其貌岂其容一而等其知乎鉴有待之参差足见情灵之乖舛矣一得其志者非言谈之所尽一背其途者岂游説之所翻见君虽复言面委尽而不及此处者良由彼我之见既异幸可各保其方差无须空构是非横起谤议耳栖心入信者前良不无此志今以效善之为乐故挫防陵以待物君若以徳越徃贤圣逾前修智超羣类位极人贵者自可逍遥世表以道化物髙其怀无求自足而退于前良恐未能悬絶空秉两涂独异胜法若悠悠相期本不及言意在不薄为复示斯怀耳比靣别一二近聊有此释滞两卷想于外巳当见之今送相示若已览者付反幸无劳形目脱未覩者为可一厯意本不期他翻正是自释疑滞耳君见之必当抚掌也萧子良疏【此二书字有脱误】
　　孔稚珪答萧司徒书【稚珪字徳璋防稽山隂人厯太子詹事】
　　稚珪启民蚤奉明公提拂之仁深防大慈引之训恩奬所驱性命必尽敢沥肝髓乞照神襟民积世门业依奉李老以冲静为心以素退成行迹蹈万善之渊神期至顺之宅民仰攀先轨自絶秋尘而宗心所向犹未敢坠至于大觉明教般若正源民生平所崇初不违背常推之于至理理至则归一置之于极宗宗极不容二自仰禀明公之训凭接明公之风导之以正乘引之以通戒使民六滞顿祛五情方旭廻心顶礼合掌愿持民齐敬归依蚤自浄信重律轻条素已半合所以未变衣鉢眷黄老者实以门业有本不忍一日顿弃心世有源不欲终朝悔遁既以二道大同本不敢惜心回向实顾言称先业直不忍弃门志耳岂不思乐方广勤志一乗况仰资明公齐礼道徳加须奉诵明公清信至制浄住子序万门朗奥亿品宣言虽愿违心不觉醉更未测明公善诱之妙一至如此博约纷纶精晖照出欲罢尚其不能欲背何以免向而昔而前民固不敏而今而后斯语请事民之愚心正执门范情于释老非敢异同始私追寻民门昔尝明一同之义经以此训张融融乃着通源之论其名少子少子所明防同道佛融之此悟出于民家民家既尔民复何碍始乃迟迟执迹今輙兼敬以心一不空弃黄老一则归依正觉不期一朝霍然大悟悟之所导擧自明公不胜踊跃之至谨启
　　又
　　事以闻复窃研道之异佛止在论极极未尽耳道以论极极在诸天佛乃鄙此不出三界斯则精麤逺近实有慙于大方矣然寻道家此教指设机权其犹仲尼外典极惟天地葢起百姓所见二仪而已教本因心取防万物用其所见顺而尊之当其尊地俱穷妙物故老子之槖籥维摩之无我合徳天地易家有太极所以因物之崇天仍崇之以极妙而至极终有地固渊于于天表老子亦云有物混成先天地生已是道在天外稍不以天为道也何异佛家罗汉亦指极四果方至胜鬘自知有余地道之崇天极犹佛有罗汉果佛竟不止于罗汉道亦于天不息甫信道之所道定与佛道通源矣民今心之所归辄归明公之一向道家戒善故与佛家同耳两同之处民不茍舍道法道之所异辄婉輙入公大乗请于今日不敢复位异同矣服膺之至谨启下诚伏愿采其末悔亮其始位退自悔始自恭自惧谨启
　　十一月二十九日州民御史中丞孔稚珪启得示具怀甚有欣然理本无二取舍多途诤论云云常所慨也但在始通道则宜然斆而学者则未可君但广寻诸经不患沦滞其迹也比靣别一二
　　答孔中丞书
　　君此书甚佳宜广示诸未达者【竝明集】
　　浄住子序【文选任昉竟陵王行状注引浄住子序】
　　遗教经云波罗提木义是汝大师若住于世无异我也又云波罗提木义住则我法住波罗提木义灭则我法灭是故众僧于望海再说禁戒谓之布萨外国云布萨此云浄住亦名长养亦名增进所谓净住身口意身絜意如戒而住故曰浄住子者绍继为义以沙门浄身口七支不起诸恶长养增进菩提善根如是修习成佛无差则能绍续三世佛种是佛之子故云浄住子
　　浄住子浄行法门【三十一条竝王融颂】
　　皇觉辨徳门一
　　九十六种道而佛道为最上胜者非无其义夫立名所以表徳非徳无以显名有名未必具徳有徳名非虚唱是知名有真假徳有虚实岂可道俗混同窃名假实而不辨析者乎今覩殊教异轨分衢舛迹未尝不有其名而阙其徳不无其称而求其用是知有名无徳者外道也有徳有名者佛道也譬若济海托舟践途寄足故经云直心是道场无虚假故发行是道场能办事故如是四六度俱称道场借如此之胜因获若斯之妙果所以解脱去其累般若穷其照相好表其容法身显其徳语其至仁则三念齐想言其自在则无畏独歩谈其累功则十力为用仰其妙极则不共之法神通方便无量法门洞达三世了照万有卓然明显英圣超羣故号如来十号具足既自觉于生死昬夜又复起于未觉悟者斯可谓有其名徳无不色具其美徳无不备故知形端则影直声调则响和未见貌丑鉴镜有恱目之华体矬照水发溢羣之观书云不登山无以知天之髙不测水无以知地之厚也凡如斯之异学皆漏于佛之大道矣故经云世间亦有常乐我浄出世亦有常乐我浄世间者有名无义出世者有名有义故六师结誓经问佛名徳佛答云最正觉自得不染一切法一切智无畏自然无师保至独无等伦自获于正道如来天人尊一切智无畏今各既知至徳有归邪正异趣善恶分迳凡圣路隔幸得信因果悟非常顺智流入正道诸圣并能悼川上之不追悟交臂之潜往病生灭之无穷慕我浄之恒乐凡我咸巳仰风餐化割爱辞荣岂得不懔然増到形命相竞者乎故当清和其性哀愍有形等心存济以法惠施不犯不取有求不逆常志大乗内外相副是名具足清浄度门颂曰紫实昧朱狂斯滥哲舛迳扬镳分源竞枻丽景或幽澄舒每缺水激波生烟深火灭情端徒总理向空彻不有明心谁驱圣辙
　　开物归信门二
　　如来愍念众生爱同一子何尝不以善权方便济益之津乎所以垂形丈六表现灵仪随方应感法身匪一及其金容托体相好庄严显发众生欣乐瞻覩行则大千震动众魔慑伏住则洞达诸定外道归化坐则演示方等释梵谘仰卧则开一实道三乗禀徳言则三涂静苦笑则四生受乐闻声者证道见形者解脱当此之时岂不盛哉今者虽禀精灵昬惑障重进不覩分卫国城退不闻八音辩説将由罪业深厚烦恼牢固非惟恐不见前佛后佛来圣近贤深忧恶道无由可絶发如此意实有切情之悲运如是想不觉痛心之苦岂容顺黙使流晏安苦海沉沦沸火而不自拔者乎当须慷慨凛厉挫情折意生增上心忏悔灭罪去诸尘累乃可归信自不坚强其志忘身舍命捍劳忍苦衔悲恻怆者将恐烦恼炽火无由而灭无明重闇开了未期譬如牢狱重囚具婴众苦抱长枷牢大械带金钳负铁鎻捶扑其躯脓疮秽烂周遍形骸臭恶纒帀而欲以此状求见国主贵臣虽复一心无怠恳诚嘉到恐升髙殿践王筵亦无由而果假令愍念欲覩为难何以故以其具诸罪恶不离苦具故若去枷脱鎻洗垢严服王不我碍自然而现今欲归信亦复如斯将见如来相好光明者先当浄身口意洗除心垢六尘爱染永灭不起十恶重障浄尽无余业累既除表里俱浄方可运明想于迦维标清心于宝刹去诸尘劳入归信门必然仰覩法身无碍如囚脱枷钡自然见于王我今除烦恼亦必覩诸佛若不如是虽复慇懃倍切直恐障碍难通岂可不五体投地如太山崩一心归信无复疑想奉为至尊皇太子七庙圣灵龙神八部一切剧苦众生敬礼十方一切三世诸佛求哀忏悔既悔已后常行柔软调和心堪受心不放逸心寂灭心真正心不杂心无贪恡心胜心大心慈悲安乐心善欢喜心度一切心守护众生心无我所心如来心发如是等广胜妙心専求多闻修离欲定奉戒清浄念报恩徳常怀恱豫不舎众生
　　颂曰生浮命舛识罔情违业云结影慧日潜晖逶迤脩道极夜无归登山小鲁泛海难沂参珉见璧辨砾知玑迷其未逺匪正何依
　　涤除三业门三
　　身口意三祸患之首故经云有身则苦生无身则苦灭既知其患苦则应挫而灭之灭苦之要莫过忏悔忏悔之法先当洁其心静其虑端其形整其貌恭其身肃其容内怀惭愧鄙耻外发书云礼无不敬敖不可长又曰过而能改是谓无过经云于一切众生敬之如亲想各自省其过然后忏悔众等从无始世界已来至于此生由于身意造诸苦业并縁愚痴多违至教遂乃防慢懈怠形用不恭眠坐放逸行动轻傲或入出僧坊登上堂殿礼拜旋绕形不卑恭或于父母师长上中下座善友知识前服用不端动止乖法非礼而观用违体制或盗三宝财及亲属物一切他有抄掠强夺欺诳增减非分相陵或婬佚恣纵非时非处罔隔禽兽不避亲族或造五逆水火焚浇攻略坑陷加毒无罪或剠劓刖刵考掠斫射伤毁斩截残害剥裂屠割炮烧煑炙燖瀹诸如此罪或为婬欲或为财利或为悭贪或为痴我无惭贤愚不愧圣达今思此过若影随形怖惧惭愧悲恻忏悔痛苦忏悔巳有相加害者从今已去为真善友生生相向以法示诲愿十方佛特加摄念悔身业障永更不造次忏口业此是患苦之门祸累之始书曰一言可以兴邦一言可以丧国又曰言行君子之枢机枢机一发荣辱之主经云不得离间恶口妄言绮语谄曲华词构扇狡乱故知有言之患招报实重广如自爱经彰斯业相又如经云失命因缘尚不妄语何况戏笑构扇是非常以直心忏悔口业次忏意业意为身口之本罪福之门书云检七情务九思思无邪动必正七情者喜怒忧惧憎爱恶欲者也九思者视思明听思聪色思温貌思恭言思忠事思敬疑思问忿思难见利思义此皆所以洗除胷怀去邪务正经云不得贪欲瞠恚愚痴邪见故知万恶川流事由心造何以知其然若瞥缘心起故口发恶言言由意显便行重罪今欲缄其言而正其身者未若先挫其心而次折其意故经云制之一处无事不办既心防于道身过不遏而止意顺于理口失不防而灭然身口业麤易可抑絶意造细防难可壑尽广如诸经说其相状
　　颂曰乐由生灭患以身全业资意造事假言筌利衰毕倚荣辱兹纒燕骥匪蹑周锴徒鑴惑端夙绪爱境旌悬不勤一至何阶四禅
　　修理六根门四
　　经云罪无定相随因縁造既是因缘而生今亦随因縁而灭前已忏其重恶则三业俱明又欲庄严容体则须六根清浄固知心之驱役诸识亦犹君之总策诸臣故书云君人者懔乎如朽索之御六马言其畏敬御物不及于亡騐之此事晓然俱了但以万境森然感发内外更相因倚构接心识故经云心王若正则六臣不邪须各惭愧制驭根识如法句经心意品说昔有道人河边学道但念六尘曾无寜息龟从河出水狗将噉龟龟缩头尾四脚藏于甲中不能得便狗去还出便得入水道人因悟我不及龟放恣六情不知死至轮转五道皆由意根故须总明六根罪业我从无始巳来眼根因缘随逐诸色见胜美之事不能修学见不善之事随顺履行获此双眼其浄甚少惟见无惭无耻之色不见贤圣神通方便作用之色虽有双目与盲不异是大可耻一也我从无始已来耳根因縁随逐外声闻说正善信忠劝美不能修学反生愤结闻邪恶事欢然顺行縁此因故唯闻一切不善音声不闻清浄正法之声十方诸佛常说妙法我今不闻生聋不异是大可耻二也我从无始已来鼻根因縁若闻正教戒徳妙香初不乐闻反生妨碍闻诸恶欲邪媚之香深心耽着由此业故堕大地狱生在边地不闻贤圣五分之香不闻三乗四摄等香使我轮廻常与善隔是大可耻三也我从无始已来舌根因縁造过特多贪着厚味不净说法致此罪縁常沦生死是大可耻四也我从无始已来身根因縁多造众罪自重轻他增长痴爱由此业故得下贱报于佛胜缘无由攀附是大可耻五也我从无始巳来意根因縁僃造众恶至人经教防苦出要心不希行更生违拒乃学异论规圗罪种致无正信求名求利增长我见乖僻尤重临死之时方悔虚过此大可耻六也
</div>
    <div class="pagination">
<a href="释文纪_page13.html">上一页</a><span>...</span><a href="释文纪_page9.html">9</a><a href="释文纪_page10.html">10</a><a href="释文纪_page11.html">11</a><a href="释文纪_page12.html">12</a><a href="释文纪_page13.html">13</a><span class="current-page">14</span><a href="释文纪_page15.html">15</a><a href="释文纪_page16.html">16</a><a href="释文纪_page17.html">17</a><a href="释文纪_page18.html">18</a><a href="释文纪_page19.html">19</a><span>...</span><a href="释文纪_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
