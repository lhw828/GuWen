<!DOCTYPE html>
<html>
<head>
    <meta charset="UTF-8">
    <title>香艳丛书 - 第 461 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 461 页/共 467 页</h1>
    <div class="content">　　丰颐满月，笑口迎风。端庄流丽，神在个中。则王逸卿也。 
　　张家静婉，尺六腰肢。珊珊秀骨，淡淡修眉。 
　　海棠雨后，篱菊黄时。凝眸含睇，寸心相知。则朱佩卿也。 
　　姑射仙人，卬须我友。雅淡得中，幽娴不苟。 
　　梁苑燕归，章台马走。邂逅相逢，骊黄牝牡。则朱湘卿也。 
　　午晴之初，花韵在坞。落落身裁，嬉嬉口辅。 
　　环佩轻移，珠玑徐吐。花底迷藏，色飞眉舞。则花多福也。 
　　二美同居，水月连璧。玉屑纷霏，珠辉清液。 
　　秋云成罗，春水绉碧。寿阳新妆，梅花点额。则张馥林也。 
　　司花女子，可爱在憨。辩如陆贾，技并何戡。 
　　璞玉未琢，智珠内含。齐国美丽，城北无惭。则徐庆云也。 
　　有美十人，瞥然相见。婀娜柳腰，婉娴蓉面。 
　　筑避风台，居赵飞燕。何所拟之，幼妇黄绢。则王秀兰也。并沪北一时之秀。 
　　沈文兰，沪上群芳之领袖也。没后，小影题赠诗词者，不一而足。鸳湖散花仙史首为提唱，一时和者，至二百数十馀首，汇录成册，并摹小像于帙首。顾仙史与姬，固无一面也。巫山神女，本属荒唐，解佩汉皋，尤为杳渺，惟以离魂之倩影，结笔墨之因缘，亦此中韵事也。海昌浣花生特为之作序，骈语雅丽，亟为登录。其序云： 
　　夫章台柳尽，感攀折于路旁；金缕衣残，惜芳菲于年少。歌离吊梦，惄焉伤矣。矧乃萤火身单，杨花春短，丝难续命，画不招魂。聚红绡之泪，绝少人知；化紫玉之烟，竟招天妒。未免有情，谁能遣此？文兰裔出吴兴，居邻长水。毛女避地，桃叶渡江。作寄生之桑，戴抛家之髻。锦回文而谁寄？袖倚竹以增寒。金樽檀板，红儿记曲之年；钗凤钿蝉，碧玉破瓜之岁。徒令纨扇秋风，阳台暮雨。车乘油碧，冀西陵松柏之缘；被织交红，读南部烟花之记。非其志也，实命不犹。所惜苏蕙工愁，西施善病，海外乏长生之药，人间无不萎之花。偶传响板，犹烦鹦鹉之呼；欲问罗鞋，已醒鸳鸯之梦。此则蘖添味苦，絮受泥沾。量海水而难满情波，散天花而未除结习。怕寻陈迹，锁门巷于春风；定有归魂，响佩环于夜月。呜呼！仆本情痴，慨美人之竟逝；卿真命薄，问知己其云谁？则有散花仙史者，本鸳湖词客，作虎阜寓公。伯乐群空冀野，兴公名噪天台。杜牧扬州，寄情风月；士龙洛水，溺志词章。觅得拈花小影，慰羁旅之相思；吟成题叶新篇，增燕莺之声价。韵事争传艺苑，美谈流播寰区。结因缘于剩粉零香，和诗云集；署姓氏于裙边袖角，名士风流。神传阿堵，无环肥燕瘦之嫌；韵角尖叉，极谢草江花之妙。共得诗若干首，将汇刊之。联珠和玉，有句皆仙；剪翠刻红，无词不艳。蛮笺十样，吊洪度而裁诗；顽石三生，为崔徽而作传。 
　　朱湘卿在沪，艳名噪于一时，所往来者，皆文人才士，赠答诗词，几盈箧笥。苕溪听雨楼主人，赠以七绝十章，其序云： 
　　湘卿词史，系出彭城，世居虞麓。晓风杨柳，解按新声；初日芙蕖，自伤丽赞。固已容成妒影，婆律输芳已。仆黏馀泥絮，常怀秋水之心；飘逐波苹，怅隔春风之面。南沙侨寓，北里寻芳。门叩枇杷，鹦哥报客；香搴蓄芷，凤子依人。怜瘦骨之珊珊，结深情于叩叩。戏簪翠羽，陈思之枕留香；待聘珍珠，季伦之园未筑。信乎幽兰抱艳，空谷流芳；悲兮芍药将离，征车又促。子夜之歌才罢，申江之楫来迎。仆本恨人，肠断骊歌一曲；卿须怜我，魂消明月三分。莲菂有心，更谁分苦；杨枝无力，只解牵愁。此日赤栏桥畔，爪印双寻；他时黄浦江头，离情重诉。芜词略赘，感渭何如！ 
诗选四绝句： 
　　秋千架下记芳年，家住华鬟第一天。 
　　碧玉小家浑不似，玉真风格本天仙。　 

　　清流叠嶂净飞尘，真个桃源别有津。 
　　郎自爱山侬爱水，一帘花影两闲人。 

　　背人斜立理熏笼，无限离愁不语中。 
　　鱼魫移栽须护惜，为卿把酒祝东风。 

　　去年苦忆到今年，今日牵衣更黯然。 
　　何似相离不相见，省挥别泪到樽前。 
　　红芙菜仙馆主人，风流调悦士也，至沪与湘卿相识，佳日良辰，辄相过从。以湘卿态度娴雅，有大家风，临别填新词四阕赠之。其序云： 
　　湘卿词史，年华碧玉，擅画双蛾；才调文君，羞吟团扇。倚遍楼头玉笛，不复春愁；吹来江上西风，偏增秋怨。仆也行将小别，魂消客子之槎；偷敩蛩鸣，愧乏江郎之笔。此际秋深南浦，征雁先催；他时月冷邗沟，离情何诉？谱小词四阕，鸿爪且留，想潭水千寻，芳心相证云尔。 
　　词云： 
　　秋萤寂寂，秋风瑟瑟，便何处旗亭画壁，偶来月底。偶做吹箫客，那要销魂今夕。　半卷帘栊，依约广寒清绝，正琐阁馀音未歇。翠袖轻盈，斜凭阑干立，惆怅银河咫尺。 
　　　　　　　　　　　　　　　　　　　　　　　　　调寄《明月逐人来》 
　　凤髻慵梳初睡起，魂梦沉沉知也未。舞云歌雨不胜愁，篆烟腻，蛩声碎。一点芳心因甚瘁？　霜裹月中谁并比？妩媚天然娇引妮。回眸一笑尽无言，金钏曳，银筝倚。曲罢悄呼添半臂。 
　　　　　　　　　　　　　　　　　　　　　　　　　调寄《天仙子》 
　　征衫泪渍，青楼梦断，甚而今憔悴潘郎鬓。磨盾心情偏耐煞，请缨无分。且消凝燕娇莺俊。 
　汉皋解佩，竹西顾曲，记从头，十年馀恨。一楼情丝，又牵系相思方寸。谱新词，漫寻鸿印。 
　　　　　　　　　　　　　　　　　　　　　　　　　调寄《解佩令》 
　　万里蟾光清切，一曲骊歌凄咽。宛转秋心惊客袂，漠漠海天云阔。千古最伤情，好景遍教离别。　百种相思谁识，剩有回肠九折。话到无声相看处，翻羡飘零落叶。回首是天涯，寂寞二分明月。 
　　　　　　　　　　　　　　　　　　　　　　　　　调寄《离亭燕》 
　　李佩兰，沪北名妓之冠。所居为媚香楼，陈设精雅，帷帐尊彝，淡然入古，四壁多粘名人题咏。与沪上缕馨仙史往来尤密，时小宴其家。每当名花初放，佳茗新焙，辄招之往。曾有《媚香楼夜话，赠主人李佩兰》一律，始知情之至深而至清也，是真善用其情者。诗云： 
　　暗翦秋波鬓亸云，江南重见李香君。 
　　梅花骨冷蜂难近，兰蕊香清麝不熏。 
　　妆罢倩谁调锦瑟，酒阑闲自整罗裙。 
　　倾谈我亦浑忘倦，共拨红炉到夜分。 
佩兰在沪，以平话养亲，不染风尘结习。晋省赈饥，佩兰创捐佛饼三百枚寄助，不署姓名，尤称义侠。鸳湖词客赠以二绝句，并称之曰“贞义”。诗云： 
　　空谷幽香第一花，每将哀怨托琵琶。 
　　春风俗煞闲桃李，独抱冰心立水涯。 
　　 
　　移粟河东悯荐饥，芳名不使世人知。 
　　峨眉倘有监门例，郑侠图应上玉墀。 
　　近时青楼中，娴翰墨，工诗词，足与名流相唱和者，当以陈玉卿为巨擘。玉卿于韵语，若有天授，每对客挥毫，不假思索，其词锋犀利，尤能为客解围，不数谢道蕴施青纱步障也。与缕馨仙史往来尤密，每逢树色侵帘，花香入牖，辄招缕馨仙史至，茶熟香温，泊然相对，每得佳句，密咏低吟，以为此乐神仙不啻也。曾三叠前韵寄怀缕馨仙史云： 
　　画楼春锁怨芳时，烦恼多于十丈丝。 
　　只有鹦哥能解意，口传红豆念新诗。 

　　小院沉沉漏滴莲，一帘香雨湿花田。 
　　比来春恨深如海，悔作鸳鸯不学仙。 
玉卿诗既出，诸名士和者如云。乌戍沈壬林和诗云： 
　　人为春忙有几时，东风吹得鬓如丝。 
　　自知未醒樊川梦，犹咏青楼赠答诗。 

　　记得扁舟唱采莲，秦淮风景竟桑田。 
　　而今歇浦留风月，赢得诗名便是仙。 
鸳湖瘦腰生，卧病兼旬，愁怀莫遣，偶见玉卿诗，雒诵再三，觉一种清隽之气，沁人诗脾，不觉霍然，遂以玉卿诗，比之陈琳一檄。一时词林，传为佳话。 
　　陈玉卿，扬州大家女，标格是莲花出水，美冶绝伦。年十九，椿萱并谢，遭家多故，遂落平康籍。丁丑春间，申江小住，初未知名，一经缕馨仙史品题，声誉渐噪。苕溪花月吟庐主人，偕友人往访，见其习礼明诗，自不可作路柳墙花一例视之，爰填《潇湘夜雨》一阕贻焉。其词云： 
　　竹影当窗，柳枝笼月，杨州依旧风光。名花资格本端庄。姿致嫩，晤言自暖，眉目秀，不媚生香。原来是瑶宫仙子，品异群芳。　咏絮才调，簪花手笔，都属精详。试吟新诗句，更复悠飏。声细细，歌吹玉管，意可可，人说金娘。从今早破青楼梦，莫错过情郎。 
　　朱逸卿，沪上群芳中之矫矫者也。为坐花醉月生所眷，赠之新诗，缀以小序，其序云： 
　　今以缔新缘于条脱，还疑仙子多情；演旧梦于梅花，难禁逢场作戏。而况邮亭破寂，调拨相思；幕府偷闲，郎非薄幸。系两心兮脉脉，隔一水之盈盈。未免有情，谁能遣此？余夙有情缘，最怜花命。挥金买笑，未遇娉婷。倚玉生春，相逢邂逅。使君有妇，思乞梦而微兰；小姑无郎，俨咏诗而赠芍。抛来红豆，顾曲则我愧周郎；弄去青梅，怜才则卿同卓女。毕竟天涯沦落，同病相怜；尚期秋月团国，前因早证。落尽江州之泪，缀成巴里之音，聊寄殷勤，藉申倾慕。 
　　诗云： 
　　邂逅相逢笑语亲，如卿雅谊迥无伦。 
　　绿窗剪烛留清福，红袖添香证夙因。 

　　觌面有缘情易密，相思无计事难真。 
　　甘心落拓风尘里，且把知音托美人。 
　　润宝校书，旧住南湖，今居北里。丰姿绰约，刚逢碧玉之年，心性聪明，惯写红笺之句。祗以生来薄命，苏若兰织锦无缘，谪到尘寰，朱淑真断肠有集。曾作《闺情》十绝，风流旖旎，传诵一时。聚星吟社寄庵主人游沪，与姬相识，未亲芳泽，先诵瑶华。知其空谷徘徊，绝少听琴之侣；春江飘泊，谁为打桨之人。因闲情而触绮思，遂有赠章。流御沟之桐叶，今朝己睹题红；问门巷于枇杷，他日还当访素。其诗云： 
　　萍蓬飘泊欲何依，不爱红衣爱素衣。 
　　花下闭门闲觅句，任他蜂蝶隔墙飞。 

　　苏小风流少嗣音，偶从锦字见芳心。 
　　不知潭水留情处，可与鸳湖一样深。 
　　黛香校书，亦众香国里之妙人也。系出安定，籍隶姑苏，业托管弦，性耽翰墨，游踪所至，沪上居多。侣云内史与之相识既久，两情益亲，花朝月夕，暇辄往访，诗酒流连，有同良友。壬申话别后，姬遥寄以诗，有“仙凡身世隔蓬壶”句，识者知其不祥。是年季秋，决计从良，不图飞絮之肩才卸，落花之劫遽逢。三月沉疴，人随春去，十年旧侣，悲从中来。侣云作诗吊之，今录二绝句： 
　　回忆云英未嫁秋，几经翦烛听新讴。 
　　琵琶一曲歌三叠，绝胜当年菊部头。 

　　卷帘愁对月轮孤，玉碎香消可奈何？ 
　　剩有吊卿诗句在，墨痕搀入泪痕多！ 
　　朱雪卿，姿态绝媚，在虞山时，才名大噪，一时无两。继来沪上，亦复车马盈门，所识皆名下士。鉴湖渔隐，久耳其名，尝以不得觌面为恨。丁丑秋间，薄游申浦，半痴道人招饮于胡宝卿家，与雪卿家仅隔半垣，倚窗凝睇间，适雪卿晚妆初罢，梨腮带晕，风致欲仙，不觉令人心醉。因诵白乐天“墙花拂面”之句，率成四绝，以志思慕： 
　　楼头杨柳认依依，酒半醺时星半稀。 
　　明月多情来隔院，送将倩影入罗帏。 

　　虞山旧是女儿家，碧玉芳年未破瓜。 
　　见客羞将名姓问，低鬟敛袖弄琵琶。 

　　旧地重临感不禁，当年鸿爪费猜寻。 
　　应知一样怜花意，移到君边分外深。 

　　若非石上记前因，底事相逢笑语亲。 
　　弱质临风裙欲绉，悄回星眼暗窥人。 
　　沤钵罗花馆主，与如意校书相眷，别后赠之以诗，其序云： 
</div>
    <div class="pagination">
<a href="香艳丛书_page460.html">上一页</a><span>...</span><a href="香艳丛书_page456.html">456</a><a href="香艳丛书_page457.html">457</a><a href="香艳丛书_page458.html">458</a><a href="香艳丛书_page459.html">459</a><a href="香艳丛书_page460.html">460</a><span class="current-page">461</span><a href="香艳丛书_page462.html">462</a><a href="香艳丛书_page463.html">463</a><a href="香艳丛书_page464.html">464</a><a href="香艳丛书_page465.html">465</a><a href="香艳丛书_page466.html">466</a><span>...</span><a href="香艳丛书_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
