<!DOCTYPE html>
<html>
 <head>
  <meta charset="utf-8"/>
  <title>
   文选 - 第 34 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 34 页/共 102 页
  </h1>
  <div class="content">
   金闺之诸彦　袁本、茶陵本「闺」下校语云善作「门」。案：此尤以五臣乱善也。
　　注「金闺金马门也」　袁本、茶陵本无此六字。案：尤增多此注，以就正文之误，甚非。
　　注「史记荀卿」下至「故曰谈天」　袁本、茶陵本无此六十三字，有「汉书曰司马相如既奏大人赋天子大悦飘飘有凌云之气七略曰邹赫子齐人也齐人为谚曰」三十七字。
　　注「赫修邹衍之术」　袁本、茶陵本「赫」上有「言」字。
　　
　　文选卷第十七
　　
　　论文音乐上
　　　论文
　　
　　文赋并序
　　陆士衡臧荣绪晋书曰：机字士衡，吴郡人。祖逊，吴丞相。父抗，吴大司马。机少袭领父兵，为牙门将军。年二十而吴灭，退临旧里，与弟云勤学，积十一年。誉流京华，声溢四表，被征为太子洗马，与弟云俱入洛。司徒张华，素重其名，旧相识以文。华呈天才绮练，当时独绝，新声妙句，系踪张、蔡。机妙解情理，心识文体，故作文赋。
　　余每观才士之所作，窃有以得其用心。作，谓作文也。用心，言士用心于文。庄子，尧曰：此吾所用心。夫放言遣辞，良多变矣，夫作文者，放其言，遣其理，多变，故非一体。妍蚩好恶，可得而言。文之好恶，可得而言论也。范晔后汉书，赵壹刺世疾邪曰：孰知辩其妍蚩。广雅曰：妍，好也。说文曰：妍，慧也。释名曰：蚩，痴也。声类曰：蚩，騃也。然妍蚩亦好恶也。每自属文，尤见其情，论衡曰：幽思属文，着记美言。属，缀也。杜预左氏传曰：尤，甚也。士衡自言，每属文，甚见为文之情。恒患意不称物，文不逮意，尔雅曰：逮，及也。盖非知之难，能之难也。尚书曰：非知之艰，行之惟艰。故作文赋，以述先士之盛藻，因论作文之利害所由，利害由好恶。孔安国尚书传曰：藻，水草之有文者，故以喻文焉。佗日殆可谓曲尽其妙。言既作此文赋，佗日而观之，近谓委曲尽文之妙理。论语，鲤曰：它日又独立。赵岐孟子章句曰：它日，异日也。至于操斧伐柯，虽取则不远，此喻见古人之法不远。毛诗曰：伐柯伐柯，其则不远。注：则，法也。伐柯必用其柯，大小长短近取法于柯，谓不远也。若夫随手之变，良难以辞逮，言作之难也。文之随手变改，则不可以辞逮也。庄子，轮扁谓桓公曰：斵徐则甘而不固，疾则苦而不入，不疾不徐，得于手而应于心，口不能言也，有数存焉。盖所能言者，具于此云。盖所言文之体者，具此赋之言。
　　伫中区以玄览，颐情志于典坟。汉书音义，张晏曰：伫，久俟待也。中区，区中也。字书曰：玄，幽远也。老子曰：涤除玄览。河上公曰：心居玄冥之处，览知万物，故谓之玄览。幽通赋曰：皓颐志而不倾。左氏传，楚子曰：左史倚相能读三坟、五典。遵四时以叹逝，瞻万物而思纷。遵，循也，循四时而叹其逝往之事，揽视万物盛衰而思虑纷纭也。淮南子曰：四时者，春生，夏长，秋收，冬藏。悲落叶于劲秋，喜柔条于芳春，秋暮衰落故悲，春条敷畅故喜也。淮南子曰：木叶落，长年悲。心懔懔以怀霜，志眇眇而临云。懔懔，危惧貌。眇眇，高远貌。怀霜、临云，言高洁也。说文曰：懔懔，寒也。孔融荐祢衡表曰：志怀霜雪。舞赋曰：气若浮云，志若秋霜。咏世德之骏烈，诵先人之清芬。言歌咏世有俊德者之盛业。先民，谓先世之人，有清美芬芳之德而诵勉。毛诗曰：王配于京，世德作求。又曰：在昔先民有作。游文章之林府，嘉丽藻之彬彬。论语曰：文质彬彬，然后君子。孔安国注曰：彬彬，文质见半之貌。慨投篇而援笔，聊宣之乎斯文。韩诗外传曰：孙叔敖治楚三年而国霸，楚史援笔而书之于策。尚书中候曰：玄龟负图出洛，周公援笔以写也。
　　其始也，皆收视反听，耽思傍讯，收视反听，言不视听也。耽思傍讯，静思而求之也。毛苌诗传曰：耽乐之久。广雅曰：讯，问也。精骛八极，心游万仞。精，神爽也。八极、万仞，言高远也。淮南子曰：八弦之外，乃有八极。包咸论语注曰：七尺曰仞。其致也，情曈昽而弥鲜，物昭晣而互进。尔雅曰：致，至也。埤苍曰：曈昽，欲明也。说文曰：昭晣，明也。倾羣言之沥液，漱六艺之芳润。杨子法言曰：或问羣言之长，曰羣言之长，德言也。宋衷曰：羣，非一也。周礼曰：六艺，礼、乐、射、御、书、数也。浮天渊以安流，濯下泉而潜浸。言思虑之至，无处不至。故上至天渊于安流之中，下至下泉于潜浸之所。剧秦美新曰：盈塞天渊之间。楚辞曰：使江水兮安流。毛诗曰：洌彼下泉，浸彼苞稂。于是沈辞怫悦，若游鱼衔钩，而出重渊之深；怫悦，难出之貌。浮藻联翩，若翰鸟缨缴，而坠曾云之峻。联翩，将坠貌。王弼周易注曰：翰，高飞也。说文曰：缴，生丝缕也，谓缕系矰矢而以弋射。收百世之阙文，采千载之遗韵。论语，子曰：吾犹及史之阙文。谢朝华于已披，启夕秀于未振。华、秀，以喻文也。已披，言已用也。观古今于须臾，抚四海于一瞬。高唐赋曰：须臾之间。司马迁曰：卒卒无须臾之间。庄子，老聃曰：俛仰之间，再抚四海之外。吕氏春秋曰：万世犹一瞬。说文曰：开阖，目数摇也。尸闰切。
　　然后选义按部，考辞就班。小雅曰：班，次也。抱暑者咸叩，怀响者毕弹。言皆击击而用。或因枝以振叶，或沿波而讨源。孔安国尚书传曰：顺流而下曰沿。源，水本也。或本隐以之显，或求易而得难。言或本之于隐而遂之显，或求之于易而便得难。之或为未，非也。或虎变而兽扰，或龙见而鸟澜。周易曰：大人虎变，其文炳也。言文之来，若龙之见烟云之上，如鸟之在波澜之中。应劭曰：扰，驯也。庄子曰：君子尸居而龙见。大波曰澜。或妥帖而易施，或岨峿而不安。妥帖，易施貌。公羊传曰：帖，服也。广雅曰：帖，静也。王逸楚辞序曰：义多乖异，事不妥帖。岨峿，不安貌。楚辞曰：圜凿而方枘兮，吾固知其鉏铻而难入。妥，他果切。帖，吐协切。岨，助举切。峿，鱼吕切。罊澄心以凝思，眇众虑而为言。周易曰：神也者，妙万物而为言者也。笼天地于形内，挫万物于笔端。淮南子曰：太一者，牢笼天地也。说文曰：挫，折也。韩诗外传曰：辟文士之笔端，辟武士之锋端，辟辩士之舌端。始踯躅于燥吻，终流离于濡翰。广雅曰：踯躅，跢跦也。郑玄毛诗笺云：志往谓踟也。蹢与踯同，跢跦与踟跦同。苍颉篇曰：吻，唇两边也，莫粉切。字林曰：吻，口边。流离，津液流貌。刘公干诗曰：叙意于濡翰。毛苌诗传曰：濡，渍也。濡，如娱切。汉书音义，韦昭曰：翰，笔也，协韵，音寒。理扶质以立干，文垂条而结繁。言文之体必须以理为本。垂条，以树喻也。广雅曰：干，本也。郑玄礼记注曰：繁，盛也。信情貌之不差，故每变而在颜。楚辞曰：情与貌其不变。思涉乐其必笑，方言哀而已叹。或操觚以率尔，或含毫而邈然。觚，木之方者，古人用之以书，犹今之也。史由急就章曰：急就奇觚。觚，木简也。论语先进篇，子路帅尔而对。毫，谓笔毫也。王逸楚辞注曰：锐毛为毫也。毛诗曰：听我藐藐。毛苌曰：藐藐然不入。
　　伊兹事之可乐，固圣贤之所钦。兹事，谓文也。左氏传，仲尼曰：志有之，言足以志，文足以言，不言谁知其志，言而不文，行之不远。课虚无以责有，叩寂寞而求音。春秋说题辞曰：虚生有形。淮南子曰：寂寞，音之主也。函绵邈于尺素，吐滂沛乎寸心。毛苌诗传曰：函，含也。古诗曰：中有尺素书。列子，文挚谓叔龙曰：吾见子之心矣，方寸之地虚矣。言恢之而弥广，思按之而逾深。杜预左氏传注曰：恢，大也。按，抑按也。言思虑一发，愈深恢大。播芳蕤之馥馥，发青条之森森。说文曰：蕤，草木华垂貌。纂要曰：草木华曰蕤。字林曰：森，多木长貌。以喻文采若芳蕤之香馥，青条之森盛也。粲风飞而猋竖，郁云起乎翰林。尔雅曰：●飖谓之猋。长杨赋曰：翰林以为主人。
　　体有万殊，物无一量。文章之体有万变之殊，中众物之形，无一定之量也。淮南子曰：斟酌万殊。纷纭挥霍，形难为状。纷纭，乱貌。挥霍，疾貌。西京赋曰：跳丸剑之挥霍。辞程才以效伎，意司契而为匠。众辞俱凑，若程才效伎，取舍由意，类司契为匠。老子曰：有德司契。论衡曰：能雕琢文书谓之史匠也。在有无而僶俛，当浅深而不让。毛诗曰：何有何无，僶俛求之。俛僶，由勉强也。论语，子曰：当仁不让于师。虽离方而遯员，期穷形而尽相。方圆，谓规矩也。言文章在有方圆规矩也。故夫夸目者尚奢，惬心者贵当。其事既殊，为文亦异。故欲夸目者为文尚奢，欲快心者为文贵当。惬，犹快也，起颊切。言穷者无隘，论达者唯旷。言其穷贱者，立说无非湫隘；其论通达者，发言唯存放旷。
　　诗缘情而绮靡，赋体物而浏亮。诗以言志，故曰缘情；赋以陈事，故曰体物。绮靡，精妙之言。浏亮，清明之称。汉书，甘泉赋曰：浏，清也。字林曰：清浏，流也。碑披文以相质，诔缠绵而凄怆。碑以叙德，故文质相半；诔以陈哀，故缠绵凄惨。铭博约而温润，箴顿挫而清壮。博约，谓事博文约也。铭以题勒示后，故博约温润；箴以讥刺得失，故顿挫清壮。颂优游以彬蔚，论精微而朗畅。颂以襃述功美，以辞为主，故优游彬蔚。论以评议臧否，以当为宗，故精微朗畅。彬蔚，已见上文。汉书音义曰：畅，通也。奏平彻以闲雅，说炜晔而谲诳。奏以陈情叙事，故平彻闲雅；说以感动为先，故炜晔谲诳。虽区分之在兹，亦禁邪而制放。要辞达而理举，故无取乎冗长。论语，子曰：辞达而已矣。文颖汉书注曰：冗，散也，如勇切。言文章体要，在辞达而理举也。
　　其为物也多姿，其为体也屡迁。万物万形，故曰多姿。文非一则，故曰屡迁。琴赋曰：既丰赡以多姿。周易曰：为道也屡迁。其会意也尚巧，其遣言也贵妍。暨音声之迭代，若五色之相宣。言音声迭代而成文章，若五色相宣而为绣也。尔雅曰：暨，及也。又曰：迭，更也。论衡曰：学士文章，其犹丝帛之有五色之功。杜预左氏传注曰：宣，明也。虽逝止之无常，固崎锜而难便。言虽逝止无常，唯情所适，以其体多变，固崎锜难便也。逝止，由去留也。崎锜，不安貌。楚辞曰：嵚岑崎锜。崎，音绮。锜，音蚁。苟达变而识次，犹开流以纳泉。言其易也。如失机而后会，恒操末以续颠。言失次也。谬玄黄之袟叙，故淟涊而不鲜。言音韵失宜类绣之玄黄谬叙，故淟涊垢浊而不鲜明也。礼记曰：朱绿之，玄黄之，以为黼黻文章。楚辞曰：切淟涊之流俗。王逸曰：淟涊，垢浊也。
　　或仰逼于先条，或俯侵于后章。广雅曰：条，科条也。凡为文之体，先后皆须意别，不能者则有此累。或辞害而理比，或言顺而义妨。周易曰：比，辅也。说文曰：妨，害也。离之则双美，合之则两伤。考殿最于锱铢，定去留于毫芒。汉书音义，项岱曰：殿，负也。最，善也。韦昭曰：第一为最，极下曰殿。又曰：下功曰殿，上功曰最。郑玄礼记注曰：八两为锱。汉书曰：黄锺之一钥，容千二百黍，重十二铢，然百黍重一铢也。应劭汉书注曰：十黍为一絫，十絫为一铢。宾戏曰：锐思毫芒之内。音义曰：芒，稻芒。毫，兔毫。苟铨衡之所裁，固应绳其必当。言铨衡所裁，苟有轻重，虽应绳墨，须必除之。声类，苍颉篇曰：铨，称也。曰铨，所以称物也，七全切。汉书曰：衡，平也，平轻重也。尚书曰：惟木从绳则正。庄子曰：匠石治木，直者应绳。或文繁理富，而意不指适。极无两致，尽不可益。言其理既极，而无两致；其言又尽，而不可益。立片言而居要，乃一篇之警策。以文喻马也。言马因警策而弥骏，以喻文资片言而益明也。夫驾之法，以策驾乘，今以一言之好，最于众辞，若策驱驰，故云警策。论语，子曰：片言可以折狱。左氏传，绕朝赠士会以马策。曹子建应诏诗曰：仆夫警策。郑玄周礼注曰：警，勑戒也。虽众辞之有条，必待兹而效绩。必待警策之言，以效其功也。家语，公父文伯之母曰：男女効绩，愆则有辟。亮功多而累寡，故取足而不易。言其功既多为累，盖寡故以取足而不改易其文。
　　或藻思绮合，清丽千眠。说文曰：谓文藻思如绮会。千眠，光色盛貌。炳若缛绣，凄若繁弦。说文曰：缛、繁，彩色也。又绣，五色彩备也。蔡邕琴赋曰：繁弦既抑，雅音复扬。必所拟之不殊，乃闇合乎曩篇。言所拟不异，闇合昔之曩篇。尔雅曰：曩，久也，谓久旧也。虽杼轴于予怀，怵佗人之我先。杼轴，以织喻也。虽出自己情，惧佗人先己也。毛诗曰：杼轴其空。苟伤廉而愆义，亦虽爱而必捐。言他人言我虽爱之，必须去之也。王逸楚辞注曰：不受曰廉。说文曰：捐，弃也。
　　或苕发颖竖，离众绝致。苕，草之苕也。言作文利害，理难俱美，或有一句同乎苕发颖竖，离于众辞，绝于致思也。毛诗传曰：苕，陵苕也。孙卿子曰：蒙鸠为巢，系之苇苕。小雅曰：禾穗谓之颖。形不可逐，响难为系。言方之于影而形不可逐，譬之于声而响难系也。鹖冠子曰：影之随形，响之应声。块孤立而特峙，非常音之所纬。文之绮丽，若经纬相成，一句既佳，块然立而特峙，非常音所能纬也。心牢落而无偶，意徘徊而不能揥。牢落，犹辽落也。言思心牢落，而无偶揥之意，徘徊而未能也。蔡邕瞽师赋曰：时牢落以失次，咢●蹇而阳绝。说文曰：揥，取也，他狄切。协韵他帝切，或为禘。禘，犹去也。石韫玉而山辉，水怀珠而川媚。虽无佳偶，因而留之，譬若水石之藏珠玉，山川为之辉媚也。尸子曰：水中折者有玉，圆折者有珠。孙卿子曰：玉在山而木润，渊生珠而岸不枯。高氏注：玉，阳中之阴，故能润泽草；珠，阴中之阳，有明故岸不枯。广雅曰：韫，襄也。彼榛楛之勿翦，亦蒙荣于集翠。榛楛，喻庸音也。以珠玉之句既存，故榛楛之辞亦美。毛诗曰：榛楛济济。郭璞山海经注曰：榛，小栗。楛，木可以为箭。缀下里于白雪，吾亦济夫所伟。言以此庸音而偶彼嘉句，譬以下里鄙曲缀于白雪之高唱，吾虽知美恶不伦，然且以益夫所伟也。宋玉对楚王问曰：客有歌于郢中者，其始曰下里。宋玉笛赋曰：师旷为白雪之曲。淮南子曰：师旷奏白雪，而神禽下降。白雪，五十弦瑟乐曲名。下里，俗之谣歌。说文曰：伟，犹奇也，协韵，禹贵切。
　　或托言于短韵，对穷迹而孤兴。短韵，小文也。言文小而事寡，故曰穷迹；迹穷而无偶，故曰孤兴。俯寂寞而无友，仰寥廓而莫承。言事寡而无偶，俯求之则寂寞而无友，仰应之则寥廓而无所承。譬偏弦之独张，含清唱而靡应。言累句以成文，犹众弦之成曲。今短韵孤起，譬偏弦之独张；弦之独张，含清唱而无应。韵之孤起，蕴丽则而莫承也。毛苌诗传曰：靡，无也。应，于兴切。或寄辞于瘁音，徒靡言而弗华。瘁音，谓恶辞也。靡，美也，言空美而不光华也。班固汉书赞曰：纤微憔悴之音作，而民思忧。薛君韩诗章句曰：靡，好也。混妍蚩而成体，累良质而为瑕。妍谓言靡，蚩谓瘁音，既混妍蚩共为一体，翻累良质而为瑕也。礼记曰：玉，瑕不掩瑜。郑玄曰：瑕，玉之病也，胡加切。象下管之偏疾，故虽应而不和。言其音既瘁，其言徒靡，类乎下管，其声偏疾，升歌与之间奏，虽复相应而不和谐。杜预左氏传注曰：象，类也。礼记曰：升歌清庙，下管象武。王肃家语注曰：下管，堂下吹管，象武舞也。或遗理以存异，徒寻虚以逐微。言寡情而鲜爱，辞浮漂而不归。漂，犹流也。不归，谓不归于实。犹弦么而徽急，故虽和而不悲。说文曰：么，小也，于遥切。淮南子曰：邹忌一徽琴，而威王终夕悲。许慎注曰：鼓琴循弦谓之徽，悲雅俱有，所以成乐，直雅而无悲则不成。或奔放以谐合，务嘈囋而妖冶。埤苍曰：嘈啈，声貌，啈与囋及同，才曷切。徒悦目而偶俗，固高声而曲下。言声虽高而曲下。张衡舞赋曰：既娱心以悦目。广雅曰：耦，谐也，耦与偶古字通。寤防露与桑间，又虽悲而不雅。防露，未详。一曰：谢灵运山居赋曰：楚客放而防露作。注曰：楚人放逐，东方朔感江潭而作七谏。然灵运有七谏，有防露之言，遂以七谏为防露也。礼记曰：桑间濮上之音，亡国之音也。郑玄曰：濮水之上地有桑间，先亡国之音于此水上。或清虚以婉约，每除烦而去滥。左氏传，君子曰：臣除烦而去惑。阙大羹之遗味，同朱弦之清汜。虽一唱而三叹，固既雅而不艳。言作文之体，必须文质相半，雅艳相资。今文少而质多，故既雅而不艳，比之大羹而阙其余味，方之古乐而同清汜，言质之甚也。余味，谓乐羹皆古，不能备其五声五味，故曰有余也。礼记曰：清庙之瑟，朱弦而疏越，一唱而三叹，有遗音者矣。大飨之礼，尚玄酒而俎腥鱼，大羹不和，有遗味者矣。郑玄曰：朱弦，练朱弦也，练则声浊。越瑟底孔画疏之，使声迟。唱，发歌句者。三叹，三人从而叹之。大羹，肉湆不调以盐菜也。遗，犹余也。然大羹之有余味，以为古矣，而又阙之，甚甚之辞也。
　　若夫丰约之裁，俯仰之形。广雅曰：约，俭也。因宜适变，曲有微情。毛苌诗传曰：适，之也。楚辞曰：结微情以陈辞。说文曰：微，妙也。或言拙而喻巧，或理朴而辞轻。或袭故而弥新，或沿浊而更清。孔安国尚书传曰：袭，因也。礼记曰：明王以相沿。郑玄曰：沿，犹因述也。或览之而必察，或研之而后精。譬犹舞者赴节以投袂，歌者应弦而遣声。王粲七释曰：邪睨鼓下，亢音赴节。左氏传曰：投袂而起。杜预曰：投，振也。是盖轮扁所不得言，故亦非华说之所能精。庄子曰：桓公读书于堂上，轮扁斵轮于堂下，释椎凿而上问桓公：敢问公之所读者何言也？公曰：圣之言。曰：圣人在乎？公曰：死矣。轮扁曰：然则君之所读者，圣人之糟魄耳。公曰：寡人读书，轮人安得议乎！有说则可，无说则死。轮扁曰：臣也，以臣之事观之，斵轮徐则甘而不固矣，疾则苦而不入矣，不徐不疾，得于手而应于心，口不能言也，有数存焉。于其间，臣不能以喻臣之子，臣之子亦不能受之于臣，是以行年七十，而老斵轮。郭子玄云：言物各有性効，学之无益也。李●曰：齐桓公也。扁，音篇，又扶缅切。斵，丁角切。谓斵轮之人，扁其名也。魄，音普莫切。李●曰：酒滓曰糟。司马彪曰：烂食曰魄。甘，缓也。苦，急也。李曰：数，术也。王充论衡曰：虚谈竟于华叶之言，无根之深，安危之际，文人不与，徒能华说之効也。
　　普辞条与文律，良余膺之所服。尚书，帝曰：律和声。孔安国曰：律，六律也。礼记，子曰：回得一善，则拳拳服膺不失之。练世情之常尤，识前修之所淑。缠子，董无心曰：罕得事君子，不识世情尤非也。楚辞曰：蹇吾法夫前修，非时俗之所服。淑，善也。虽浚发于巧心，或受●于拙目。言文之难不能无累，虽复巧心浚发，或于拙目受蚩。●，笑也，●与蚩同。彼琼敷与玉藻，若中原之有菽。琼敷、玉藻，以喻文也。毛诗曰：中原有菽，庶人采之。毛苌曰：中原，原中也。菽，藿也。力采者得之。同橐钥之罔穷，与天地乎并育。老子曰：天地之间，其犹橐钥乎？虚而不屈，动而愈出。河上公曰：橐钥，中空虚，故能育声气也。王弼曰：橐，排橐。钥，乐器。按：橐，冶铸者用以吹火使炎炽。说文曰：橐，囊也，音托。钥，音药。虽纷蔼于此世，嗟不盈于予掬。毛诗曰：终朝采绿，不盈一掬。毛苌曰：绿，王。两手曰掬。患挈缾之屡空，病昌言之难属。挈瓶，喻小智之人，以注在上。何休曰：提，犹挈也。左氏传曰：虽有挈瓶之智，守不假器。论语曰：回也屡空。尚书，帝曰：禹亦昌言。孔安国曰：昌，当也。王逸楚辞注曰：属，续也。故踸踔于短垣，放庸音以足曲。广雅曰：踸踔，无常也。今人以不定为踸踔，不定亦无常也。庄子曰：夔谓蚿曰：吾以一足踸踔而行，尔无如矣。谓脚长短也。踸，勑甚切。踔，勑角切。国语曰：有短垣，君不踰。尔雅曰：庸，常也。恒遗恨以终篇，岂怀盈而自足。言才恒不足也。答宾戏曰：孔终篇于西狩。惧蒙尘于叩缶，顾取笑乎鸣玉。缶，瓦器而不鸣，更蒙之以尘，故取笑乎玉之鸣声也。文子曰：蒙尘而欲无昧，不可得也。李斯上书曰：击瓮叩缶。
　　若夫应感之会，通塞之纪。纪，纲纪也。周易曰：不出户庭知通塞也。来不可遏，去不可止。庄子曰：其来不可却，其去不可止。毛诗传曰：遏，止也。孔安国曰：遏，绝。藏若景灭，行犹响起。枚乘上书曰：景灭迹绝。王命论曰：趣时如响起。方天机之骏利，夫何纷而不理。庄子，蚿曰：今予动吾天机。司马彪曰：天机，自然也。又大宗师曰：其耆欲深者，其天机浅也。刘障曰：言天机者，言万物转动，各有天性，任之自然，不知所由然也。思风发于胸臆，言泉流于唇齿。论衡曰：吾言潏淈而泉出。纷威蕤以馺沓，唯毫素之所拟。威蕤，盛貌。馺沓，多貌。封禅书曰：纷纶萎蕤。毫，笔也。纂文曰：书缣曰素。杨雄书曰：赍紬素四尺。文徽徽以溢目，音泠泠而盈耳。延笃仁孝论曰：焕乎烂兮，其溢目也。论语曰：洋洋乎盈耳哉。及其六情底滞，志往神留。春秋演孔图曰：诗含五际六情，绝于申。宋均曰：申，申公也。仲长子昌言曰：喜怒哀乐好恶，谓之六情。国语曰：夫人气纵则底，底则滞。韦昭曰：底，着也。滞，废也。兀若枯木，豁若涸流。庄子曰：形固可使如枯木，心固可使如死灰。郭象注庄子曰：遗身而自得，虽掞然而不持，坐忘行忘而为之，故行若曳枯木，止若聚死灰，是以云其神凝也。向秀曰：死灰、枯木，取其寂漠无情耳。尔雅曰：涸，竭也。国语，泉涸而成梁。涸，水尽也。揽营魂以探赜，顿精爽于自求。自求于文也。楚辞曰：营魂而升遐。周易曰：探赜索隐，钩深致远。左氏传，乐祁曰：心之精爽，是谓魂魄。孟子曰：使自求之。理翳翳而愈伏，思乙乙其若抽。方言曰：翳，奄也。乙，抽也。乙，难出之貌。说文曰：阴气尚强，其出乙乙然。乙，音轧。新论曰：桓谭尝欲从子云学赋，子云曰：能读千赋，则善为之矣。谭慕子云之文，尝精思于小赋，立感发病，弥日瘳。子云说成帝祠甘泉，诏雄作赋，思精苦，困倦小卧，梦五藏出外，以手收而内之。及觉，病喘悸少气。士衡与弟书曰：思苦生疾。是以或竭情而多悔，或率意而寡尤。左氏传，赵武曰：范会言于晋国，竭情无私。淮南子曰：人轻小害，至于多悔。论语，子曰：言寡尤，行寡悔。包曰：尤，过也。虽兹物之在我，非余力之所勠。物，事也。勠，并也。言文之不来，非予力之所并。国语曰：勠力一心。贾逵曰：勠力，并力也。故时抚空怀而自惋，吾未识夫开塞之所由。开，谓天机骏利。塞，谓六情底滞。
　　伊兹文之为用，固众理之所因。恢万里而无阂，通亿载而为津。言文能廓万里而无阂，假令亿载而今为津。法言曰：着古昔之，传千里之忞忞者莫如书。轨曰：，目所不见；忞忞，心所不了。小雅曰：阂，限也。俯贻则于来叶，仰观象乎古人。叶，世也。幽通赋曰：终保己而贻则。尚书曰：予恐来世。又曰：予欲观古人之象。济文武于将坠，宣风声于不泯。论语，子贡曰：文武之道，未坠于地。尚书毕命曰：彰善瘅恶，树之风声。毛诗曰：靡国不泯。毛苌曰：泯，灭也。尔雅曰：泯，尽也。涂无远而不弥，理无微而弗纶。法言曰：弥纶天地之事，记久明远者莫如书。周易曰：易与天地准，故能弥纶天地之道。王肃曰：弥纶，缠裹也。配沾润于云雨，象变化乎鬼神。论衡曰：山大者云多，太山不崇朝，辨雨天下。然则贤圣有云雨之智，彼其吐文万牒以上。贾子曰：神者，变化而无所不为也。被金石而德广，流管弦而日新。金，锺鼎也。石，碑碣也。言文之善者，可被之金石，施之乐章。礼记曰：金石丝竹，乐之器也。汉书曰：圣王已没，锺鼓管弦之声未衰。吴越春秋，乐师谓越王曰：君王德可刻之于金石，声可托之于管弦。毛诗曰：汉广，德广所及也。周易曰：日新之谓盛德。
　　文选考异
　　注「机字士衡」下至「系踪张蔡」　袁本、茶陵本无此一百字，有「陆机」二字。案：士衡自于叹逝赋下注讫，增多全非。
　　注「作谓作文也用心言士用心于文」　袁本、茶陵本无此十三字。
　　夫放言遣辞良多变矣又注「夫作文者」下至「故非一体」　袁本、茶陵本「夫」下有「其」字。云善无此二句。案：尤以五臣乱善也。二本无注，十六字尤并增多以就之，甚非。
　　注「文之好恶可得而言论也」　袁本、茶陵本无此十字。
　　注「士衡」下至「为文之情」　袁本、茶陵本无此十三字。
　　注「利害由好恶」　袁本、茶陵本无此五字。
　　注「言既作此文赋」下至「尽文之妙理」　袁本、茶陵本无此二十字，有「言知之易也」五字。案：善于此注「言知之易也」，于下注「言作之难也」，可谓精当。尤误去其一句，甚非。至于增多之注，肤庸乖舛，亦甚易辨，固不假详论矣。余条同此。
　　注「此喻见古人之法不远」　袁本、茶陵本无此九字。
　　注「则法也」下至「谓不远也」　袁本、茶陵本无此二十三字。
　　注「文之随手变改则不可以辞逮也」　袁本、茶陵本无此十三字。
　　注「盖所言文之体者具此赋之言」　袁本、茶陵本无此十二字。
　　注「汉书音义」下至「幽远也」　袁本、茶陵本无此二十四字。
　　注「遵循也」下至「而思虑纷纭也」　袁本、茶陵本无此二十五字。
　　喜柔条于芳春　袁本、茶陵本「喜」下校语云善作「嘉」。案：「嘉」字传写误，下有「嘉丽藻之彬彬」，必相回避无疑。
　　注「秋暮衰落」下至「故喜也」　袁本、茶陵本无此十三字。
　　注「懔懔危惧貌眇眇高远貌」　袁本、茶陵本无此十字，有「眇眇远貌」四字，在此节注之末。
　　注「言歌咏」下至「而诵勉」　袁本、茶陵本无此二十八字。
　　注「又曰在昔」　何校「在」上添「自古」二字，是也。各本皆脱。
　　注「论语曰」下至「孔安国注曰」　袁本、茶陵本无此十六字，有「包咸论语注曰」六字。
　　注「文质见半之貌」　袁本、茶陵本「见」作「相」，是也。
　　注「尚书中候曰」下至「周公援笔以写也」　袁本、茶陵本无此十八字。
　　注「尔雅曰致至也」　袁本、茶陵本无此六字。
　　注「言思虑之至」下至「于潜浸之所」　袁本、茶陵本无此二十八字。
　　观古今于须臾　袁本、茶陵本「于」下校语云善作「之」。案：此无可考也。
　　注「司马迁曰卒卒无须臾之间」　袁本、茶陵本无此十一字。
　　抱暑者咸叩　袁本、茶陵本「暑」作「景」，云善作「暑」。案：「暑」但传写误。
　　注「言皆击击而用」　袁本、茶陵本无此六字。
　　注「言文之来」下至「应劭曰」　袁本、茶陵本无此二十三字。
　　注「公羊传曰」下至「帖静也」　袁本、茶陵本无此十三字。
　　注「妙万物」　案：「妙」当作「眇」。各本皆讹。
　　注「广雅曰踯躅」　何校「踯」改「蹢」，是也。各本皆误。
　　注「与踟跦同」　陈云「跦」，「」误，是也。各本皆误。
　　注「字林曰吻口边」　袁本、茶陵本无此六字。
　　注「言文之体」下至「以树喻也」　袁本、茶陵本无此十六字。
　　注「史由」　袁本、茶陵本无此二字。
　　注「觚木简也」　袁本、茶陵本无此四字。
　　注「子路帅尔而对」　袁本、茶陵本「帅」作「率」，是也。
　　注「兹事谓文也」下至「行之不远」　袁本、茶陵本无此三十六字。
　　注「按抑按也」下至「恢大」　袁本、茶陵本无此十三字。
　　注「纂要曰」下至「青条之森盛也」　袁本、茶陵本无此三十二字。
　　注「文章之体」下至「无一定之量也」　袁本、茶陵本无此二十字。
　　注「俛僶由勉强也」　袁本、茶陵本无此六字。
　　注「言文章在有方圆规矩也」　袁本、茶陵本无此十字。
　　注「汉书甘泉赋曰」下至「清浏流也」　袁本、茶陵本无此十六字。
　　注「故缠绵凄惨」　袁本、茶陵本「惨」作「怆」，是也。
　　注「说以感动为先」　袁本、茶陵本「动」作「物」，是也。
　　注「言文章体要在辞达而理举也」　袁本、茶陵本无此十二字。
　　注「凡为文之体」下至「则有此累」　袁本、茶陵本无此十八字。
　　注「项岱曰」下至「又曰」　袁本、茶陵本无此二十二字。
　　注「应劭汉书注曰」下至「为一铢」　袁本、茶陵本无此十六字。
　　注「宾戏曰」　袁本、茶陵本「宾」上有「答」字，是也。
　　注「苍颉篇曰铨称也」　袁本、茶陵本无此七字。案：上「声类」下「曰」为句，增多在其间，误中之误。
　　注「夫驾之法」下至「故云警策」　袁本、茶陵本无此二十六字。
　　注「左氏传绕朝赠士会以马策」　袁本、茶陵本无此十一字。
　　注「而不改易其文」　袁本、茶陵本「易其文」作「也」。
　　注「说文曰谓文藻思如绮会」　袁本、茶陵本无此十字。
　　注「言所拟不异闇合昔之曩篇」　袁本、茶陵本无此十一字。
　　注「言他人言我虽爱之必须去之也」　袁本、茶陵本无「他人言我虽爱之须」八字。又茶陵本「言」上有「必捐」二字，袁本无。
　　注「毛诗传曰苕陵苕也」　袁本、茶陵本无此八字。
　　注「一句既佳」　袁本、茶陵本「一」作「言斯」。
　　注「言思心」　袁本、茶陵本「思」下有「之」字。
　　注「或为禘禘犹去也」　陈云两「禘」字并当作「褫」，五臣本可据。案：所校最是。各本皆误。
　　注「尸子曰」下至「有珠」　袁本、茶陵本无此十四字。
　　注「高氏注玉」下至「襄也」　袁本、茶陵本无此三十字。
　　注「淮南子曰」下至「俗之谣歌」　袁本、茶陵本无此二十九字。
　　徒靡言而弗华　袁本、茶陵本「徒靡言」作「言徒靡」。案：二本不着校语，盖尤误倒也。
　　注「瘁音」下至「而不光华也」　袁本、茶陵本无此十七字。
　　注「礼记曰玉瑕不掩瑜郑玄曰」　袁本、茶陵本此十一字作「郑玄礼记注曰」六字。
　　注「下管象武」　袁本、茶陵本无「武」字，是也。案：明堂位文。
　　注「淮南子曰邹忌一徽琴而威王终夕悲许慎注曰」　袁本、茶陵本此十九字作「许慎淮南子注曰」七字。
　　注「悲雅俱有」下至「则不成」　袁本、茶陵本无此十六字。
  </div>
  <div class="pagination">
   <a href="文选_page33.html">
    上一页
   </a>
   <span>
    ...
   </span>
   <a href="文选_page29.html">
    29
   </a>
   <a href="文选_page30.html">
    30
   </a>
   <a href="文选_page31.html">
    31
   </a>
   <a href="文选_page32.html">
    32
   </a>
   <a href="文选_page33.html">
    33
   </a>
   <span class="current-page">
    34
   </span>
   <a href="文选_page35.html">
    35
   </a>
   <a href="文选_page36.html">
    36
   </a>
   <a href="文选_page37.html">
    37
   </a>
   <a href="文选_page38.html">
    38
   </a>
   <a href="文选_page39.html">
    39
   </a>
   <span>
    ...
   </span>
   <a href="文选_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
