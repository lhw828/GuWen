<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 54 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 54 页/共 102 页</h1>
    <div class="content">　　谁识名林有逺公闲斋只住郡城东诗禅脱悟追灵澈画墨清虚肖惠崇座上梵追金磬响佛前灯应寳幢红相过莫问三乗道万法由来本是空
　　永定精舎　　　　　　　　　杨循吉
　　古刹呉城里相传始自唐殿髙鹰磨顶门启桧成行布地将千载分灯有数房涵空云沼净当阁野梅长尘动无余法经完室蕴香暂逰非久住灵境独徜徉
　　永定讲寺在呉县东南吴地记云梁天监中苏州刺史吴郡顾彦先舍宅建唐干符间赐今额陆鸿渐书韦应物罢郡寓居寺中故多赋咏初寺在阊门北景福五年始迁于此天福中更名普慈元僧声九臯作海印堂又取韦诗作闲斋元末燬国朝洪武中重建嘉靖间郡守胡纉宗废为金乡书院惟存一房于后出入
　　苏州南禅院白氏文集记　　　白居易
　　唐冯翊县开国侯太原白居易字乐天有文集七帙合六十七卷凡三千四百八十七首其间根源五常枝派六艺恢王教而佛道者多矣然寓形放言縁情绮语者亦往往有之乐天佛弟子也备闻圣教深信因果惧结来业悟知前非故其集家藏之外别録三本一本寘于东都圣善寺塔院律库中一本寘于庐山东林寺经藏中一本寘于苏州南禅院千佛堂内夫惟悉索敝文归依三藏者其意云何且有本愿愿以今生世俗文字放言绮语之因转为将来世世賛佛乗转法轮之縁也三寳在上寔闻此言开成四年二月二日乐天记南禅集云寺重建大雄殿记　　呉寛
　　吴有佛寺曰南禅集云者国初赐额也寺之始建不可考自唐宋以来多名僧居之皇明又有若寳昙和尚者髙皇帝知其名召赴阙下俾住蜀之峨嵋化行其地久之而还因奏先所居吴门集云旁有妙隠大云二寺乞合而一之为是上从之始赐今额寔洪武二十四年也事见左善世道所制寳昙塔铭乃成化十二年十月十三日寺烬于火主僧徳本以为巳事欲重建之而力未能也于是徧叩富室求施积财蓄料盖越十寒暑爰以二十二年五月十一日兴工始克建所谓大雄殿者像设既完供养益盛乃复建方丈以为宴息之所观者称叹以本公之劳其心力役其精神不负乎其教有可嘉者然其意犹以寺之规制未备欲悉建之而力亦未能也特求予记其功之成者至于数四而不巳惟兹寺在城之南有山林幽絶之胜自昔贤士大夫尝辱爱之盖唐开成初寺僧法恵满等作千佛堂经藏刺史白乐天既为之记又尝以文字七帙寘于寺中非以寺之有人而有所托乎及宋苏子美谪湖州长史流寓吴中作沧浪池以乐今其寺后积水犹汪汪然子美尝遗洛中故人诗云吴多佛寺可逰兹寺非其首欤夫前贤遗事其可攷如此予独爱一言而不为本公复哉本公字一源俗出阳湖马氏而受业于半塘夀圣寺曰显祖庭为徒今年老退归旧隠而惓惓于兹寺如此真所谓不负其教者乎
　　赠镜庵上人　　　　　　　　徐缙
　　沧浪池头秋水深沧浪亭上秋月明上人栖隠巳七十披衣拥锡倾相迎竹扉松径自成趣犹记当年濯缨处从兹借榻学无生笑指天花落庭树
　　南禅禅寺唐开成间僧元遂建有千佛堂转轮经藏白居易记居易在郡尝书白氏长庆集留千佛堂旧称南禅寺唐有之今失所在按今寺在郡学东本名集云国朝洪武中名僧示应号寳昙和尚者奏请为南禅集云寺成化中燬僧徳本重建吴寛记正徳中寺僧良定建天王殿嘉靖中住持祖重修杨循吉记
　　大云庵重建殿宇记　　　　　杨循吉
　　天竺圣人一仁而巳矣其法东流二千余年雅为王公大人之所尊仰所以寳坊金刹随方显现吴为大郡尤为栉比焉大云庵者南禅集云之别院也洪武中寳昙师钦奉髙皇帝赐额统之本寺吴中诸兰若多出前代褒崇至于亲承圣渥惟此得之且寳昙遗塔所在前沼后冈古松标夀有广陵南园之旧迹斯非伽蓝之杰然者欤境不能胜必有嗣人燬而复兴兹惟道力于是西房一峰嵩公暨徒松嵓镇公又一治于斯庵也当正徳中庵遭回禄已为瓦砾之塲十二年一峰师徒以已资先建大殿不借檀施之力阅八月告成至今嘉靖三年又建堂宇门庑自为一房亦成座下半云雪溪本防吟笔驰声丛林至是咸预骏奔共落胜举然后祝圣有所居众有寮美哉轮且奂矣十四年南禅主席缺贠众推松嵓为纲纪亦为尽力修盖倾嚢无吝明年随牒上礼部领劄住寺既归具事迹请记寻先约也惟大雄氏之道被四洲匪徒以寂灭为事其中富贵与世谛等惟善嗣者受其福兹庵化旧为新能恢先业非其迓承绍续得人之一验欤且荷国家恩命外縁无扰受赐匪常得不晨香夕灯以竭焚脩之报耶永构法隆传祀无极可不朂诸一峰妙通医术体释行仁由是克裕净财用充兴复既峥嵘于法门矣松嵓刚直有为医学尤精兼好文字皆前修之上足本山之小宗昔之创固不易也今复尤为难焉是宜书以志之
　　草庵纪防诗并引　　　　　　沈周
　　治十年八月十七日余有役于城东寓草庵为始逰也庵名本大云庵前有吉草庵者居之遂譌为结草庵庵近南城竹树丛邃极类村落间隔防望之地浸一水中其水从葑溪而西过长洲县治支港稍南折而东复南衍至庵左流入环后如带滙前为池其势萦互深曲如行螺殻中池广十畆名放生中有两石塔一藏四大部经目一藏寳昙和尚舍利东西二小洲椭而方浮汨塔下犹笔研相倚东洲南次通一桥惟独木板耳过洲复接一木桥人行侧足栗股彻桥若与世絶自此达主僧茂公房房据东偏中有佛殿后亘土冈延四十丈髙逾三丈上有古栝乔然十寻其枝骳深翠数百年物西亦有房与东房等寔茂之侄祯公分栖处也山空水流人境俱寂宜为脩禅读书之地胜国时有断厓和尚肇业于此继之寳昙昙传为断厓转生皆了悟之人地理家谓其四兽俱全风气藏郁以是观之吴城诸兰若莫之及矣是夕宿西小斋纸窓月色耿耿无寐因得五字律一首
　　尘海嵌佛地廻塘独木梁不容人跬歩宛在水中央僧闲兀蒲坐鸟鸣空竹房巍然双石塔和月浸沧浪沈石田寓结草僧院次韵　　　杨循吉
　　门前即人世活板作飞梁古殿崇三寳寒泉绕四央松枯老成怪蜂出晩知房更拟分禅榻来听夜雨浪
　　赠澄上人　　　　　　　　　蔡羽
　　五载栖云宅如浮海上舟断梁僧渡熟踈竹鸟啼稠静得观鱼乐闲堪学道谋棹歌何处起城里有沧洲
　　寓大云庵赠茂公　　　　　　王宠
　　趺坐长眉老棱棱挿五峰池开通寳筏巢古挂云松拄杖胡藤防袈裟金缕缝径行那出户堦藓自蒙茸
　　赠松嵓　　　　　　　　　　顾鼎臣
　　老衲身贫道不贫谈经施药济贫人嵓松可是千年物影落金山丈六身
　　大云庵一名结草庵在南禅寺东即其别院也元至正间僧善庆建
　　碧筠精舍记　　　　　　　　蔡羽
　　天王寺之南洲为精舍竹二畆池倍之阁十寻轩五竹之一客之造南洲先于轩次竹次池次阁还休于轩古器像充焉暑之月池于濯竹于巾窓于书席于琴于奕阁于风酒食之防则于轩其霁也池明竹明窓明席明轩明而阁又极明城中之台榭城外之云山皆在阁前其晦也池暝竹暝窓暝而阁亦暝闻萍藻之声竹之韵而巳余之卧是轩也当壬午六月洞心澄览则得之池焉洒襟臆防毛发则得之竹焉昼书昏诵则得之窓焉慿空御逺观中吴之气云物之变则得之阁焉憩息舒倦守神则得之轩焉弥月居得巳多使终身居之得又何如也书以为碧筠精舍记
　　送常上人住苏城天王寺　　　谢缙
　　巍巍梵刹古宫邉讲席新登况盛年山迥栁桥闻锡振林闲槐市见灯燃芭蕉緑上繙经叶薝卜香飘煮茗烟好对清风挥玉麈莲花漏底坐谈
　　再至天王寺有感　　　　　　王鏊
　　深锁禅扉暂一开竹间那复旧池台嵗寒只有庭前柏五十年前见我来
　　旧日沙弥今老禅白头我亦异当年见恒河性依然在莫为浮生一惘然
　　天王寺访济之不遇　　　　皇甫信
　　特为寻君不见君山牕寂寂锁秋云偶然回首逢僧话满树寒蝉带夕曛
　　天王寺　　　　　　　　　胡纉宗
　　丛竹隂隂覆子城煗云霭霭度瓜泾僧归何处溪头雨野寺寂寥春鸟鸣
　　天王寺在子城西唐大厯元年僧不空建
　　姑蘓能仁庵记　　　　　　　祖瑛
　　有道者不求人知而人自知之故身弥隠道愈显天目幻住本公其道大而弟子至者众逃于穷山海岛弟子追逐之不舍髙丽君长即山问道朝廷屡徴不起于其死也諡之以普应国师之号仍赐其书入藏呜呼何其盛哉夫内不足者急于人知而人不之亲窭人之子得一金日抱之以号于道路曰吾甚富吾甚富而人莫不笑之若夫积富之家深藏若虚其有道者亦若是耶方师之逃于潜至乎皖也有祖震者先隠此山愿为役终身从逰匡庐金陵旋至天目择其劳者躬为之如庚桑之于老聃薛勤之于郭林宗明大禅之于妙善必有厌服其心者也至大四年吴江居士陈无心以白洋山新庵施师名之曰顺心庵俾震主之震以姑苏为禅衲逰访之所而无所归及至治二年买仰家桥严氏地南北至河东西延二百三十三尺卓庵曰能仁以驻飞锡有果庵居士吴志英者佐之施财作观音罗汉之像自门而室及买庵基之右太湖余氏地为园南北至河东西延八十三尺至顺二年复买庵基之左戴氏民地为园南北至河东西延八十五尺爰及松陵赡众之田六十二畆心之所施者毕应庵既成以顺心所度弟子正性领庵事定为甲乙传授立誓以示诲盖震之侍师既巳得师之道焉用其土苴固足以成教况其精者乎于是震之死又一年矣性虑其后罔念先规而斁成法介吾友福庆院长老从雅求文为记为述本公之行震之能勤其师以告之云元至顺三年二月十一日四明沙门祖瑛撰翰林学士承防荣禄大夫知制诰兼修国史赵孟頫题篆
　　能仁庵开山祖师遗嘱　　　法雷震
　　祖震自幼出家滥叨田服唯清苦自持坚守戒法持往淮西天柱山结茅居之时天目幻住和尚方来兹山遂发志防礼而夙縁庆幸乃防摄受誓期终身给侍巳而从师过庐岳之金陵归天目日设夜禅寒暑不惮劳苦至大四年有吴江檀越无心陈君建庵于吴城西白洋山请师开山师名庵曰顺心俾震主之领众焚脩告天祝夀自尔庵縁益隆食指亦众乃剃弟曰善权善涛正午正等正性正智各领庵务复剃正勤正登正行切念十方禅侣防学问道往来无栖宿之所至治二年买府城仰家桥严氏宅第卓庵扁曰能仁及承果庵居士吴公施财作观音罗汉并庄严供养之具仍买庵基之左右太湖余氏戴氏地为园其基若园南北抵河东西总延四百一尺及呉江赡众之田六十二亩九分凡庵之未备者亦化縁而成之复承吾友道翁禅师以长洲之二十都东吴乡山居施余名之曰能仁庆福庵命徒弟正智掌之泰定间震以老病引退檀越隣峰徒弟正午正等领顺心庵事方归休能仁未防衰病日攻复命徒弟正性领能仁庵事自性而下拟为甲乙之传俾后之来者重念其师建始之心当从佛恩次福檀度防济寃苦超度沉沦自利利他令法久住若不然者即邪魔外道重招来业决非吾之眷属也大元至顺二年春正月十二日老僧祖震遗嘱付能仁主僧正性收执元纪元年春正性买东园东北枕河王氏空地一方入深二十丈五尺东西延二十文三尺因付吾师遗嘱摹刻上石遂识于后至元二年十月十七日住山沙门正性立石呉兴赵孟頫书丹并篆
　　能仁庵在城西北隅仰家桥西元至治间僧祖震建僧祖瑛记今为势家所有






　　呉都文粹续集卷三十
　　钦定四库全书
　　吴都文粹续集巻三十一　　明　钱谷　撰寺院
　　平江幻住庵记　　　　　　　明本
　　清净本然云何忽生山河大地楞严有是语昔僧问琅琊琊返是语以荅之僧顿悟防人徒知山河大地是幻而不知清净本然亦幻也镜光本净物像无状而生水体元清月影不期而现原夫昭昭影像所现之幻迹也澄澄水镜能现之幻体也幻与幻尽觉与觉空斯僧所以悟极也大徳庚子予逰吴中郡人陆公徳润施松冈数畆于阊门之西地曰雁荡结茅以栖禅者踵至开净域三见青黄絶际矣上人永中与董庵务一日集众请名其庵因谓众曰二千年外大觉世尊弃王位卧深雪覩明星于无边有情同时涉入如幻三昧嗟乎众僧迨今沉酣情妄而不自知我曹出家虽依此如幻三昧而住如幻三昧亦有所未悟者宜以幻住名之可乎时有避席而言者曰承教有言幻身灭故幻心亦灭幻心灭故幻尘亦灭幻尘灭故幻灭亦灭幻灭灭故非幻不灭其不灭者是住乎非住乎予曰子以识量分别欲知幻法是住非住无乃増益幻见安有悟入之理也尔但能蕴无义语于识藏以究其心捧应量器于檀门以正其命荷八尺出作入息之具以効其劳守诸祖万虑氷消之诚以坚其志一旦识解顿尽功用两忘廓尔无依划然超悟则是住非住正不待借手于无臂之人也越十八年嵗丁巳中忽相值于吴淞江之舟中从容叙旧亟请笔以为幻住庵记拟相传于久远云尔
　　雁荡除夜
　　茅屋三间冷似氷灰头土面十余僧扫除自己闲枝叶不打诸方烂葛藤就手揭开新嵗厯和光吹灭旧时灯顶门别具摩醽眼越死超生似不曾
　　宿幻住栖云堂　　　　　　髙启
　　牕白鸟声晓残钟度溪水此时幽梦回独在空山里松岩留佛灯叶地响僧履余心方正寂无使羣动起
　　游幻住精舍
　　寒扉斜向竹间推此日重来是几回行遍空林僧不见慰人怜有一枝梅
　　宿幻住草庵二首　　　　　　道衍
　　草庵寂寂住城西寒夜重来乐旧栖谯鼓无声更漏永满林残月聴乌啼
　　一灯长夜佛前明庭树枝多宿鸟鸣野外霜寒人未起林僧肃肃又经行
　　访幻住院僧不遇　　　　　　张适
　　扪萝蹑髙岩入院分禅席松风来涧阿烟霞防石壁白鹤向人鸣闲云同客集久为尘縁覊惬此幽境寂道人不知还西崦己含夕
　　幻住木兰花　　　　　　　　伊乗
　　春浓桃李竞追欢一段幽情在木兰且得闲身游寳地凭将老眼送朱丸女郎名在人犹惜甫里才髙和独难愿借黄堂栽数本风流防使庶民安
　　幻住庵作　　　　　　　　　王宠
　　春水抱林流縁源曲迳幽石牀喧鸟覆霁宇法云游寳思虚空发机罔象求凭将百年计长此托灵丘同文太史征仲方山人质父过幻住庵
　　袁袠
　　髙贤劳枉过净域喜相随路转青山郭门临緑水池一官羞宦业尊酒负花时便欲从莲社终当与世辞
　　游幻住　　　　　　　　　　赵孟頫
　　雨后溪水溢横流行地中轻舟何迅迈浩波兼顺风碧芦榦始长柔桑叶己空瞬息抵山曲窈窕微径通青林夹道周流泉响幽丛多惭众衲子前路相迎逢禅居新结构斧斤未辍工双阁出尘嚣六牕自玲珑久矣厌城市飘如脱樊笼妙香清鼻观新莺惊耳聋汲水挿山花开牖纳松风经声出廊庑寂然闻鼓钟蔬食忻一饱亦与膏粱同缅怀老尊宿燕坐毘卢峰尘縁苦未断无由往相从一宿返归棹回望但青葱
　　题幻住寺　　　　　　　　　善住
　　夹径列杉竹茅堂絶四隣野僧秋不到明月夜相亲林静鸟窥室泉清鱼避人何时离城市来此寄吟身
　　秋日游幻住　　　　　　　　沈徳防
　　野寺居僧少林扉傍竹幽緑苔沿砌润红叶冒霜稠炉霭闲风夕茶烟细雨秋履寻松下月衣涴鹤边流不是逢心赏那能惬胜游虑忘因悟幻过此且迟留
　　幻住庵在阊门外雁荡村元大徳间僧明本建初本至吴喜其地名与雁荡山合遂结草庵于此赵孟頫为名之曰栖云其后别创精舍改今名本自为记国朝洪武中重建宋濓记相传结草庵时赵松雪冯海粟为治役云
　　雍熙寺访友不遇　　　　　　良琦
　　暇日逺相问古寺幽且深青苔余花落双树一莺吟炉存散微篆茗熟成孤斟明当持山酒慰子客归心秋日过雍熙寺彩肃二上人　　刘铉
　　支许从来説共游坛场多学冠缁流龙蛇翰墨惊怀素珠玉诗词压贯休祗树绕园灵籁发雨花飘席异香浮多情为我分茶供肯惜徘徊半日留
　　僧院幽深野趣饶浮生来此暂逍遥心当初地机方定身恋尘缘业未消满座白云秋寂寂半帘踈雨竹萧萧寳幢金磬明灯畔坐看慈航驾海潮
　　雍熙寺在城武状元坊内本周瑜故宅梁为陆襄太守宅天监二年舍以为寺僧清闲开山名法水寺唐僧壁法重建宋改今名元燬国朝洪武初以其地为城隍庙僧广宣乃即城隍庙左重建
　　灵鹫寺修造防　　　　　　祝允明
　　修造虽小果之因不修则坏喜舍乃大檀之愿惟舍则成要知来世之縁足证今生之作敬持短防徧叩髙贤兹为苏城灵鹫寺者创由天监之朝元是永光之额久安我佛曾降真仙奈日月之渐深致栋梁之甚敝把茆己失岿然病日之维摩诸漏未除辛苦役中之六祖如是如是念哉念哉今者欲办盖头可嗟空手巧妇不为无米粥独力难成仁恩广度有縁人众擎易举是以托管城子将命乞孔方兄防头所愿长者宰官善男信女各发菩提树同建栴檀林只愿损盈而益虚便可鼎新而革故凡诸助力不日成功大完种种之庄严重现如如之妙相将见南朝四百八十寺寺寺莫加如来千百万亿身身身不坏千椽正直都是缘根万瓦清凉无非福防功在人天而不朽个个圆成福同沙数以无穷人人如愿五风十雨万嵗千秋
　　灵鹫教寺在城东北隅旧名永光院又名东林院梁天监中僧永光建
　　春尽逰马禅寺　　　　　　　蔡羽
　　斜日上河股残春投佛家维摩元有榻优鉢己无花桑下曽闻道松间聴煮茶坐来心自适此地寂无哗
　　马禅赏月二首　　　　　　　陆川
　　鼓角哑哑渐入更短庭长坐候初生魄虚天影双钩小光漏云层几片明酒艳泻霞归木瓮茗波延爽贮磁罂良宵便欲遗书去早订西堂对赏盟
　　彩云呈瑞见玲珑皓魄初悬殿角东好景尽凭今日赏故人聊有一尊同地灵竞发金银气天巧难描造化工香雾满庭还散集无穷玉色醉醒中
　　马禅寺在平权坊内唐大中间郡人司马厚舍宅建吴越钱氏改寳庆院宋大中祥符初始改西竺寺国朝嘉靖中废
　　虎丘陈公楼记　　　　　　　王晓
　　隆兴二年四月己未敷文陈公自天府易镇吴兴憇于苏台惮烦人事避暑虎丘寺之众无虑数百十人庖湢之供日取水剑池当炎赫之时负者登降百级喘吁力屈不暇息肩公恻然念之乃捐金银二十万俾剏楼其上为井榦以便汲寺僧承公之美意度材鸠工不日而成以陈公名之要与此山俱传不朽岂非仁人之利士君子志于道一念一虑之间未尝不以济人利物为己任初无大小之异推是心以往则知公剖符四郡持节两道防民之劳所施者博矣有孚勿幕不特为兹设也池泉清而甘不为旱干水溢而増损其楼悬跨两厓瞰临九仭登之者耸然魄动如厯云栈之险尚虑嵗月浸久震陵所侵藤蔓穿敝勿克保兹成绩期后人加防増葺垂诸有永庶无负公之志矧兹名刹诚古道塲禅河在傍许三兽度化城不逺才一牛鸣寳阁万椽宸奎岳镇玉车千乗仗跸天临其胜概雄视他处为不足道住持广彦真歇大禅师之嗣子且公之里人也余先君与真歇为世外交识师旧矣一日来吿愿纪剏楼之由于是嘉其意而为书八月丙子右朝请郎主管合州崇道观王晓记
　　干顷云记　　　　　　　　家之巽
　　虎阜为吴防絶景幽岩曲沼佳木盘石之瓌丽娟秀悉在寺前剑池镵山腹以出清泉在寺中寺眂山势为髙下广袤规置不能平直而梯空驾虚俯仰避就各有态度丈室尽山之背一目千里以故遐披远眺空蒙浩渺之趣廼在寺后中为致爽阁灌木蔽亏目不得骋少东可十步前无蓊翳望眼始逸屋圮陋弗称今住山古田师撤而堂之前为轩居东面以延纳空翠收拾平逺然后畦畴畎浍之交错遥岑平湖之隠现出没风防陆车樵歌渔唱之断续欸乃千古尘迹盛衰兴亡莽苍寂寞可悲而不可绘可绘而不可言者莫不悠然翼然于几席之上使骚人墨客登髙能赋之士低徊感慨竟日徙倚而不能去也既成摘坡翁千顷云之句扁焉性存子来游而问义师曰宇宙之间人物之众荣枯生灭之相饯盈虚消息之相禅亦犹夫云之一聚一散而不可常也以名吾轩使来者悟此观之本空世谛之非有划然省觉以求吾常住不坏之实体不与形器俱存亡者其庶几乎性存子轩然笑曰师赘矣乍有忽无者云也而云未尝尽倏成倏改者世也而世未尝穷以至天地日月子之教以为刼至皆坏吾意有形虽有数而天地日月无终息也昭昭矣谓云为有谓世为真是之为缚谓云为无谓世为幻是之为脱臧与谷俱亡羊也尹与仆俱昔梦也且翁有言自其变者观之天地不能一瞬自其不变者观之物与我皆无尽吾谓不变者不能一瞬变则亘千古而不老子知云则知易之道矣吾不学佛以吾意言之云尔师曰善哉子之言庄周不如愿受而藏之为记古田名徳垕天台人宗通眼正其主虎丘百废具举景物为一新云咸淳九年正月三日性存子家之防记并书
　　石像大士记　　　　　　　　徐恪
　　有圣人焉得大圆通能以善应妙行不拘一方而随感示现无作妙力不遗一物而自在成就夫何故本如来藏真音闻体如水中月遍一切处观音大士化道无碍本有如是故佛与辟支声闻等身随其得度而为説法人与非人险难诸境随其恐怖而施无畏则妙相示现妙力成就可思议哉吴兴臧逵少侍亲嘉禾以瘵疾常茹斋诵观音梦白衣人鍼其耳疾遂愈逵善丹青弟宁事镵刻因愿以观音像于石且首欲绘相为法不敢以意取而祈以梦证心思颇勤十年如是也一夕梦观音行道之相及觉能追之故臧氏所传吴人以为应梦观音焉逵庆厯丙戍自秀如杭复来苏募众立像往返经画二十年晩得钟离智光者助凡举大缘无能为之资则诱募必以众力逵窭且贫独其心至诚终始不倦虽道途之久覊旅之困世情之艰难人不堪受逵晏如也吴俗乐善好施其视逵所为孰不散所有以助积日月之施为足以成其志因访太湖之洞庭得石寻余玉润而金声宁像之唯相之肖其瑶冠缨服圆容丽质世人皆能为独行道之相梦感心得如有所授而不自知虽大巧在前其能毫发加损耶若厦屋以为帡幪阑楯以为防限大小之材备缔构者皆以良石熙宁癸丑得地于苏州虎丘剑池之西南明年九月朔立宇置像随各就绪又得时公卿大夫观音经墨妙终巻字仅百数勒之石壁以永其传斯时之盛事也且灵明虚寂无相可取上机喻焉中下蔽防随其流转不以相示之则不信不以善导之则不入此西方圣人于有为中随所建立或具以威仪而有名相饰以庄严而为功徳皆以渐次使之信入而己世之佛像其土木瓦甓金碧丹雘取于所募甚众而所积且勤然成非其材寓非其地一失经始则弊不旋踵斯石藏之湖津融结成就浸渍澡雪其体坚其质粹而成之得其材飞甍峻宇乔松絶岭青萝白云气象洒落丛林之冠而寓之得其地则创置之美悉具于此足以副圣相感通之意在物所为供养承事依归瞻仰者愈久而不厌其利可胜计哉夫即相论道而道不异相即方丈之室寻尺之像华藏之道场普门之法身于是乎在以至大干亦复如是何适而非真耶元祐丙寅春季初吉日徐恪记住山慧先立
　　水陆堂记　　　　　　　　　范成象
　　自吴西门出竝城以北十里而近有山孤峙于平田中无有重复绵亘之势而盘积巨石撑突崒转步幽险若在衡庐深窅处中如劈华絶壁划然湛卢之渊下临无极即之危惧若堕而稽虎丘之名闻于天下雄胜次当东南二三殆有神明之所扶持哉故大士説法顽矿至于颔首山鬼留咏岩穴为之生悲惟景胜地灵结为佛庐精严冠他刹释氏有教施及杳冥宜其徒号为水陆环浮图比比是为四方所归向独盛者亦莫虎丘若也宜有道场广博严净然寺之屋踞其巅地不能备众事所谓水陆之供仅列庑下卑隘不称威仪前后领徒虽巨擘咸弗克究度今传法者定慧圆明禅师广彦始至筹室即慨然有兴作意且道行为众所仰乃有信女张氏法济欲成夫薛赟之志命其二子曰澄曰洁捐资率诸家总七百余万有僧义才运其智巧絫石崇基剏营大厦架壑为梁结楼翚飞直小吴轩相对如翼鸠工于乾道乙酉之冬役不逾月藻绘金碧如幻如化既落成又増置田半顷永为祠闱嵗给兰膏蒲塞之助凡城邑聚落与夫舟车冲衢见闻喜跃辇财为供辐凑沓来想其清夜沉寂太虚泬寥铃铎振响梵呗摩空山川草木为之肃然而况三乗十类有情无间灵明所格光涌沉幽法力一加普徧蒙盖诸法施中此为最宏诸庄严中此为最胜彦以一方便成就二善果乃移书属随顺居士范成象为之记成象尝读华严经见诸佛用心得水陆起教之源有曰佛住甚深真法本寂然无相同虚空而为第一实义中示现种种所行事此如来以大事出现知诸法差别相住无为开此施门利益一切也又曰菩萨善知权实以行道虽以相如庄严其身而示受丑陋贫贱之形常备集众善无诸过恶而现生地狱畜生饿鬼之界此大士所以隠其福德假诸恶道以应縁阐教也又曰住于涅槃而示现生死究竟寂灭而现起烦恼此庆喜尊者所以内怀智慧外示悲忧以祈哀显化也此一大教圣贤如是周遮建立于世间法决非小补受付嘱者宜何如哉此定慧圆明传佛祖印而下特垂手以有为法兴建佛事也呜呼善哉先佛以誓愿为众生故此法防不断灭后人以慈悲同一契故此法防常相续【原阙】



</div>
    <div class="pagination">
<a href="吴都文粹续集_page53.html">上一页</a><span>...</span><a href="吴都文粹续集_page49.html">49</a><a href="吴都文粹续集_page50.html">50</a><a href="吴都文粹续集_page51.html">51</a><a href="吴都文粹续集_page52.html">52</a><a href="吴都文粹续集_page53.html">53</a><span class="current-page">54</span><a href="吴都文粹续集_page55.html">55</a><a href="吴都文粹续集_page56.html">56</a><a href="吴都文粹续集_page57.html">57</a><a href="吴都文粹续集_page58.html">58</a><a href="吴都文粹续集_page59.html">59</a><span>...</span><a href="吴都文粹续集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
