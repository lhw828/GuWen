<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 101 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 101 页/共 603 页
  </h1>
  <div class="content">
   於戏！盖五等肇於帝轩，殷周不改其制；六条创於有汉，魏晋必修其道。是知选贤建戚，莫先於藩卫；经邦致治，允资於刺举。惟尔使持节都督遂晋果合四州诸军事遂州刺史彭王元则，幼称歧嶷，夙禀义方。褰帷汝颍之地，声绩可纪；建巴蜀之境，风俗以康。是用率由令典，锡兹宠命，传尔子孙，长为唐辅。朕闻为臣子者，践行冀於忠孝；处富贵者，贻戚在於骄奢。故能播美当时，垂芳後裔。往钦哉，尔其监于经籍，询于著龟，见善如不及，见恶如探汤，无违礼以害身，无纵欲以败俗，夙夜匪懈，罔有後羞，可不慎欤？
    ○册越王泰改封魏王文
    维贞观某年某月某日甲子，皇帝若曰：“於戏！昔在哲后，受命君临，并建茂亲，以为藩卫。然则古之列国，今之按部，循名或异立政实同，皆所以共治黎元。俱奖王室，克隆鼎祚，咸悉由之。惟尔雍州牧左武侯大将军越王泰，生而韶敏，幼而好学，乐善不倦，才德日新，地则维城，礼优分器，惟彼三魏，实号五都。非亲勿居，夹辅攸属。是用命尔为使持节都督相卫黎魏邢贝七州诸军事相州刺史，改封魏王，传之子孙，长为藩翰。古人有言：”皇天无亲，惟德是辅；民心无常，惟惠之怀。“往钦哉，尔其监此格言，无自骄奢，无迩邪佞，兢兢业业，以保尔茅土，可不慎欤？
    ○册郯王恽改封蒋王文
    於戏！朕光膺宝图，钦若前典，崇睦亲之义，固惟城之业，并锡之以土地。授之以刺举，爰誓山河，永作藩翰。惟尔州刺史郯王恽，幼称岐嶷，早闻诗礼式开土宇，允备车服，惟彼汉池，地兼书楚，作镇之重，佥议攸归。是用命尔为使持节襄州诸军事襄州刺史，改封蒋王，传之子孙，长为唐辅。朕闻立身之基，曰忠与孝；为政之本，曰礼与德。行之则成名，违之则丧道，详求大训，莫此为先，往钦哉！尔其服朕诏，敦演经典，无奢侈以乖节俭，无逸豫以亏谨肃，聿修厥德，垂徽於永世，可不慎欤？
    ○册许王元祥改封江王文
    於戏！盖王者受命，圣人作则，垂法度以经邦，选贤戚以布政。作屏王室，莫先於胙土；共治天下，实寄於颁条，惟尔岐州刺史许王元祥，幼禀义方，早有志尚，地惟邢晋，礼优河裴，姑苏奥壤，旧吴是宅，既建作牧，必侯懿亲。是用命尔为使持节苏州诸军事苏州刺史，改封江王，传之子孙，世为唐辅朕闻曰：孝敬忠贞，人之美行也；礼让仁恕，政之善经也。是以奉上者戒於邪僻，御下者儆於骄傲，然後能保其︹土，和其人民。往钦哉，尔其鉴持身之规，求为邦之道，尊五美而屏四恶，近君子而远小人，畏兢兢，无替朕训，可不慎欤？
    ○册赵王孝恭改封河间郡王文
    维贞观某年月日甲子，皇帝若曰：於戏！肇有君长，司牧黎元，虽步骤殊时。损益异术，至於建亲勋而作屏，陈龟鼎於无穷，其揆一也。惟尔光禄大夫行晋州刺史赵郡王孝恭，器识宏通，风略宏赡，亲犹凡蒋，佐比燕荆，王运权舆，寰区未。拥节西骛，靖巴汉之妖氛，受钺南伐，戮荆吴之也豕。诚著经纶，功宣方面。及入侍礼阁，出总藩麾，令闻光於绅，惠化洽於谣俗。析之重，允属勋庸；按部之荣，义存带砺。是用命尔为使持节观州诸军事观州刺史，改封河间郡王，传之子孙，永为唐辅。往钦哉，尔其勉兹忠孝，鉴于典礼，勤恤民隐，无弃朕命，可不慎欤？
    ○论摄养表
    臣某言：臣闻生者天地之大德，人者有生之最灵。是以物无大小，咸爱其命；人无贵贱，咸惜其生。故圣人宏全身之道，而能免於忧患；贤者著养生之术，而能终其寿考。嵇康有云：“导养得理，以尽性命。”上获千馀岁，下可数百年。而皆不精，故罕能得之。又云：“夫为稼於汤代，偏有一溉之功，虽同焦烂，必溉者後枯。然则一溉之益，不可诬矣。”诚哉斯言，实为笃论。但养生之术，故非一途，详求至理，语其大略，莫若顺阴阳之序，节寒温之中。何则？人资阴阳以育，俟寒温以成，虽禀於五常，而连类於万物。在春夏也，万物因而生长，人亦宜微受温暖，以丰其肌肤。在秋冬也，万物因而收成，人亦宜微受寒凉，以坚其筋骨。是以贫贱之人，皆顺其性，而疾病者少，富贵之人，多违其真，而疾病者多。是知春生夏长，秋收冬藏，此天道之大经也。不顺则无以为天下纪纲，故日月四时之顺，不可失也。仲长统曰：“百年者人之常，寿之上者也，顺四时，节饮食，适衣服，远声色，避灾患者，跻上寿之常道，至於吐故纳新，熊经鸱顾，此乃山林之术，非庙堂所行，养生之要，唯斯而已。”窃惟皇帝之位，尊贵斯极。夏则复殿清暑，长庑生寒。金垒浮蚁，无赫曦之色，玉馔含水，有凄凉之气。冬则温室堇户，曲房掩轩。前盈兽炭，轻扇可以在握；躬御狐白，微汗可以沾襟。斯皆阴阳交易，寒温过度，虽适一时之性，实乖四序之宜。故荀卿曰：“喜怒哀乐，好恶必得其中，所以养神也。寒温盈虚，消息必得其中，所以养气也。寝兴动静，屈伸必得其中，所以养体也。”是知摄生之道，必在得宜。况陛下忧勤之心劳於内，岂可使冬夏之节候亏於外哉？伏愿降日月之明，览圣贤之旨，顺阴阳之序，节寒温之中，则南山之寿，更增於亿年，北极之尊，永固於万国。
    ○劝封禅表
    伏愿顺万国之欢心，膺三灵之眷命，备天官以周卫，盛舆服以巡游。五辂齐列，六龙按辔，瞻岱郊而启轫，指嬴里为一息。诏卿士，延礼官，设坛场，陈玉帛，六宗而报上帝，班五瑞而朝诸侯，成天下之壮观，绍帝王之盛节。俾夫山称万岁，坛烛神光，播厚福於无穷，扬鸿徽於来裔。
    ○理侯君集等疏
    臣伏以君集等，或位居辅佐，或职分牙爪，并蒙拔擢，授将帅之任，不能正身奉法，以报陛下之恩，举措肆情，罪负盈积，实宜绳之刑典，以肃朝纲。但高昌昏迷，人神共弃，在朝议者，以其地在遐荒，或欲置之度外。惟陛下运独见之明，授决胜之略，君集等奉行圣算，遂得指期平殄。若论事实，并是陛下之功。君集等止有道路之劳，未足以称其勋力。而陛下天德弗宰，乃推功於将帅。露布初至，便降大恩。从征之人，皆沾涤荡。及其凯旋，特蒙曲宴。又封属国，加之重赏。内外文武，咸欣陛下赏不逾时。而未经旬日，并付大理。虽乃君集等自挂网罗，而在朝之人，未知所犯，恐海内又疑陛下，惟录其过，似遗其功，臣以下才，谬参近职，既有所见，不敢默然。臣闻古之人君，出师命将，克敌则受重赏，不克则受严刑。是以当其有功也，虽贪残淫纵，必蒙青紫之宠，当其有罪也，虽勤躬洁已，不免斧钺之诛。故《书》曰：“记人之功，忘人之过，宜为君者也。”昔汉贰师将军李广利，损五万之师，縻亿万之费，经四年之劳，唯获骏马三十匹。虽斩宛王之首！而贪不爱卒，罪恶甚多。武帝以为万里征伐，不录其过，遂封广利海西侯，食邑八千户。又校尉陈汤，矫诏兴师，虽斩郅支单于，而汤素贪盗，所收康居财物，事多不法，为司隶所系。汤乃上疏曰：“臣与吏士，共诛郅支，幸得擒灭。今司隶乃收系案验。是为郅支报雠也。”元帝赦其罪，封汤关内侯，赐黄金百斤。又晋龙骧将军王，有平吴之功，而王浑等论违诏，不受节度军令，得孙皓宝物，并烧皓宫及船。上表曰：“今年平吴，实为大庆，於臣之身，更为咎累。”武帝赦而不推，拜辅国大将军，封襄阳侯，赐帛万匹。近隋新义郡公韩擒虎，平陈之日，纵士卒暴乱叔宝宫内，文帝亦不问罪，虽不加爵，拜擒虎上柱国，赐物八千段。由斯观之，将帅之臣，廉慎者少，贪求者众。是以《黄石公军势》曰：“使智使勇，使贪使愚。故智者乐立其功，勇者好行其志，贪者邀趋其利，愚者不避其死。”是知前圣莫不收人之长，弃人之短，良为此也。臣又闻之，天地之道，以覆载为先；帝王之德，以含宏为美。夫以区区汉武，及历代诸帝，犹能宥广利等，况陛下天纵神武，振宏图以定六合，岂独正兹刑网，不行古人之事哉？伏惟圣怀当自已有斟酌，臣今所以陈闻，非敢私君集等。是以萤爝末光，增辉日月。陛下若降雨露之泽，收雷电之威，录其微劳，忘其大过，使君集等重升朝列，复预驱驰，虽非清贞之臣，犹是贪愚之将。斯则陛下圣德，虽屈法而德弥显；君集等愆过，虽蒙宥而过更彰。足使立功之士，因兹皆劝；负罪之将，由斯而改节矣。
    ○大水上封事极言得失
    臣闻开拨乱之业者，其功既难；守已成之基者，其道不易。故居安思危，所以定其业也；有始有卒，所以崇其基也。今虽亿兆安，边隅宁谧既承丧乱之後，又接凋弊之馀，户口减损尚多，田畴开辟犹少。覆焘之恩著矣；而疮痍未复；德教之风被矣。而资产屡空。是以古人譬之种树，年纪绵远，则枝叶扶疏，若种之日浅，根本未固，虽壅之以黑壤，暖之以春日，一人摇之，必至枯槁。今之百姓，颇类於此。常加含养，则日就滋息；有征役，则随之凋耗。凋耗既甚，则人不聊生。人不聊生，则怨气充塞。怨气充塞，则离叛之心生矣。故帝舜曰：“可爱非君？可畏非民？”孔安国曰：“人以君为命，故可爱。君失道则人叛之，故可畏。”仲尼曰：“君犹舟也，人犹水也。水所以载舟，亦所以覆舟。”是以古之哲王，虽休勿休，日慎一日者，良为此也。
    伏惟陛下览古今之事，察安危之机，上以社稷为重，下以亿兆为念。明选举，慎赏罚，进贤才，退不肖，闻过即改，从谏如流。为善在於不疑，出令期於必信。颐神养性，省畋猎之娱；去奢从俭，减工役之费。务静方内，而不求辟土，载橐弓矢，而无忘武备。凡此数者，虽为国之常道，陛下之所常行，臣之愚心，唯愿陛下思之而不倦，行之而不怠。则至道之美，与三王比隆，亿载之祚，随天地长久。虽使桑谷为妖，龙蛇作孽，雉ず於鼎耳，石言於晋地，犹当转祸为福，变灾为祥。况雨水之患，阴阳常理，岂可谓天谴之而系圣心哉？臣闻古人有言：“农夫劳而君子养焉，愚者言而智者择。”辄陈狂瞽，伏待斧钺。
    ○定宗庙议
    臣闻揖让受终之后，革命创制之君，莫不崇亲亲之义，笃尊尊之道，虔奉祖宗，爰致郊庙。自义乖阙里，学灭秦庭，儒雅既丧，经籍堙殄。两汉纂修绝业，魏晋敦尚斯文，而宗庙制度，典章散逸，习所传而竞偏说，是所见而起异端。自昔迄兹，多历年代，语其大略，两家而已。祖郑元者则陈四庙之制，述王肃者则引七庙之文。贵贱混而莫辩，是非纷而不定。陛下至德自然，孝思罔极，孺慕逾匹夫之志，制作穷圣人之道，诚宜定一代之宏规，为万世之彝典。臣等奉述睿旨，讨论往载，纪七庙者实多，称四庙者盖寡。校其得失，昭然可见。《春秋梁传》及《礼记王制祭法礼器》孔子家语，并云天子七庙，诸侯五庙，大夫三庙，士二庙。《尚书咸有一德》曰：“七世之庙，可以观德。”至於孙卿孔安国刘歆班彪父子孔昆虞喜干宝之徒，或学推硕儒，或才称博物，商较古今，咸以为然。故其文曰：“天子三昭三穆，与太祖之庙而七。”是以晋宋齐梁，皆依斯义，立亲庙六，岂非有国之茂典，不刊之休烈乎？若使违群经之正说，从累代之疑议，背子雍之笃论，遵康成之旧学，则天子之礼，下Τ於人臣，诸侯之制，上僭於王者，非所谓尊卑有序，名位不同者焉。况复礼由人情，非自天堕。大孝莫重於尊亲，厚本莫先於严配。数尽四庙，非贵多之道，祀建七世，得加隆之心。是知德厚者流光，乃经世之高义；德薄者流卑，实不易之令范。臣等参议，请依晋宋旧典，立亲庙五，其祖宗之典，不在此数。庶承天之道，兴於治定之辰，尊祖之义，成於孝治之日。谨议。
    ○七庙议
    昔孙卿子云：“有天下者事七代，有一国者事五代。”则天子七庙，古今达礼。故《商书》称七代之庙，可以观德。《祭法》称王立七庙，一坛二单。《王制》云天子七庙，三昭三穆，与太祖之庙而七。莫不尊始封之君，谓之太祖。太祖之庙，百代不迁。祭之礼，毁庙之主陈於太祖，未毁之庙主皆升合食於太祖之室。太祖东向，昭南向，穆北向。太祖者，商之元王，周之后稷是也。太祖之外，更无始祖。但商自元王以後，十有四代，至汤而有天下。周自后稷已後，十有七代，至武王而有天下。其间代数既远，迁庙亲庙，皆出太祖之後，故得合食有序，尊卑不差。其後汉高受命，无始封祖，即以高皇帝为太祖。太上皇高帝之父，立庙飨祀，不在昭穆合食之列，为尊於太祖故也。魏武创业，文帝受命，亦即以武帝为太祖，其高祖太皇处士君等并为属尊，不在昭穆合食之列。晋宣创业，武帝受命，亦即以宣帝为太祖，其征西豫章颍川京兆府君等并为属尊，不在昭穆合食之列。历兹已降，至于有隋，宗庙之制，斯礼不易。故宇文氏以文皇帝为太祖，隋室以武元皇帝为太祖。国家诞受天命，累洽重光，景皇帝始封唐公，实为太祖。中间代数既近，列在三昭三穆之内。故皇帝太庙，惟有六室。其宏农府君宣光二帝尊於太祖，亲尽则迁，不在昭穆合食之数。今皇极再造，孝思匪宁。奉二月二十九日敕，宣光以下，依旧号令尊崇。续又奉三月一日敕，既立七庙，须尊崇始祖，速令详定者。伏寻礼经，始祖即是太祖，太祖之外，更无始祖。周庙太祖之外，以周文王为始祖，不合礼经。或有引《白虎通义》云，后稷为始祖，文王为太祖，武王为太宗。及郑元注《诗雍》序，太庙为文王以为说者，其义不然，何者？彼以礼王者祖有功而宗有德，周人祖文王而宗武王，故谓文王为太祖耳，非群主合食之太祖。今之议者，或有欲立凉武昭王为始者，殊为不可，何者？昔在商周，稷Ι始封，汤武受命，汤武之兴，祚由稷Ι，故以稷Ι为太祖，即皇家之景皇帝是也。凉武昭王勋业未广，後主失守，国土不传，景皇帝始封，实基明命。今乃舍封唐之盛烈，崇西凉之远构，考之前古，实乖典礼。魏氏不以曹参为太祖，齐梁不以萧何为太祖，晋氏不以胡公殷王为太祖，宋氏不以楚元王为太祖，陈隋不以胡公杨震为太祖，则皇家安可以凉武昭王为太祖乎？汉之东京，大议郊祀，多以周郊后稷，汉当郊尧，制下公卿议，议者佥同，帝亦然之，唯杜林正议。独以为周室之兴，祚由后稷。汉业特起，功不缘尧，祖宗故事，所宜因循，竟从林议。又《传》称欲知天上事，问长人，以其近之。武德贞观之时，主圣臣贤，其去凉武昭王，盖亦近於今矣。当时不立者，以必不可立故也。今既年代深远，方复立之，岂是三祖二宗之意，实恐景皇失职而震怒，武昭虚位而不答，非社稷之福也。宗庙事重，礼崇，先王以之观德，或者不知其说，既灌而往，孔子不欲观之。今朝命惟新，宜应慎礼。祭神如在，理不可诬。请准敕加太庙为七室，享宣皇帝以备七代，其始祖不合别有尊崇之义。谨议。
    ○钱不行对
    对：去智绝巧，圣人之至德；斫为朴，先王之令图。是以贾多端则贫，士多技则匮。未有崇兹剞劂，竞彼奢淫，而能匡国安家，宣风致化者矣。自文明御宇，大拯黔黎，继礼乐於将绝，反淳风於已散。庶绩伊凝，彝伦攸序。虽复工商异类，四民之禁惟宜；而锥刀必争，三农之务或失。诚宜绝其丽美，敦兹质朴。刻玉雕金，弃之如芥草，挥锄执耒，纪之以贤良。则稼穑惟兴，勤体，之夫知劝；怠惰方革，游手之人自除。谨对。
    ○龙门山三龛记
    夫藏室延阁之旧典，蓬莱宛委之遗文，其源始於六经，其流分於百氏，莫不美天地为广大，嘉富贵为崇高。备物致用，则上圣存其发育；御气乘云，则列仙体其变化，兹乃尽域中之事业，殚方外之天府，逾系表而称笃论，（阙）帝先而谓穷神。岂非徇淼漫於陷井者，未从海若而泳天池也；矜峻极於块阜者，未托山而窥地轴也。乌识夫无边慧日，垂鸿辉於四衢；无相法宝，蕴善价於三藏。洎乎出（阙）器之外，寂焉超筌蹄之表。三界方於禹迹也。犹大林之匹豪端；四天视於侯服也。若龙宫之方蜗舍。升彼岸而舍六度，则周孔尚溺於沈沦；证常乐而捐一乘，则松乔莫追其轨辙。由是见真如之寂灭，悟俗谛之幻化。八儒三墨之所称，其人填邱垅矣；柱史园吏之所述，其旨犹糠比矣。若夫七觉开（阙）八正分涂，离生灭而降灵，排色空而现相。惟妙也掩室以标其实，惟神也降魔以显其权。故登十号而御六天，绝智於无形之地；遗三明而冥五道，应物於有为之域。是以慈悲所衣，跨恒沙而同跬步；业缘既启，积僧而比崇朝，故能使百亿日月，荡无明於大夜，三千世界，齐法□於下土。然则功成道树，非炼金之初；迹灭坚林，岂断筹之末？功既成，俟奥典而垂范；迹既灭，假灵仪而图妙。是以载雕金玉。阐其化於迦维；载饰丹青，发其善於震旦。绳绳乎方便之力至矣！巍巍乎饶益之义大矣！文德皇后道高轩曜，德配坤仪，淑圣表於无疆，柔明极於光大。沙麓蕃祉，涂山发祥。来翼家邦，嗣徽而赞王业；聿修阴教，正位而叶帝图。求贤显重轮之明，逮下彰厚载之德。忠谋著於房闼，孝敬申於宗祀。至诚所感，清フ魄於上，至柔所被，荡震腾於下。心系忧勤，行归俭约。胎教克明，本枝冠於三代；阃政攸叙，宫掖光於二南。陋锦绘之华，身安大帛；贱珠玉之宝，志绝名。九族所以增睦，万邦所以至道。宏览图籍，雅好艺文，酌黄老之清静，穷诗书之溥博。立德之茂，合大两仪，立言之美，齐明五纬。加以宿殖远因，早成妙果。降神渭，明四谛以契无生，应绩昭阳，驰三车以济有结。故绵区表刹，布金犹须达之园；排空散花，踊现同多宝之塔。谅以高祖四禅，俯轻末利；深入八藏，顾蔑胜。岂止降扬蕤，轶有妫之二女；载祀胜实，越高辛之四妃而山已哉！左武侯大将军相州都督雍州牧魏王，体明德以居宗，膺茂亲而作屏，发挥才艺兼苞礼乐。朝读百篇，总九流於学海；日ゼ三赋，备万物於词林。临鲁卫以骖镳，驭梁楚使扶毂。长人称善，应乎千里之外，通神曰孝，横乎四海之滨。结巨痛於风枝，缠深哀於霜露。阳陵永翳，怀镜奁而不追；宫如在，蹈阶除而增慕。思欲弭节鹫岳，申陟屺之悲，鼓龙池，寄寒泉之思。方愿舍白亭而遐举，莹明珠於兜率；度黄陵而抚运，荫宝树於安养。博求报恩之律，历选集灵之域。以为百王建国，图大必揆於中州；千尊托生，成道不（阙一字）於边地。惟地三州，实总六合。王城设险，曲阜营定鼎之基；伊阙带，文命辟襄陵之（阙一字）穹隆极天，峥嵘无景，幽林招隐，洞穴藏金。□生翠谷，横石室而成盖，霞舒丹，临松门而建标。基拒於嵩山，依希雪岭，（阙一字）流注於德水，亻丙佛连河。斯固真俗之名区，人之绝境也。王乃罄心而宏喜舍，开藏而散龟贝。楚般竭其思，宋墨骋其奇。疏绝壁於玉绳之表，而灵龛星列；雕（阙一字）石於金波之外，而尊容月举。或仍旧而增严，或维新而极妙。白豪流照，掩莲花之质；绀扬晖，分檀林之侣。是故近瞻宝相，俨若全身，远（阙一字）神光，湛如留影。嗤镂玉之为劣，鄙刻檀之未工。杲杲焉逾日轮之丽长汉，峨峨焉迈金山之映巨壑。耆在目，那竭可想。宝花降祥，蔽五□之色；天乐振响，夺万籁之音。是以睹法身之妙，而八难自殄；闻大觉之风，而六天可陟。非正真者，其孰能与於此也？善建佛事，以报鞠养之慈；广修福田，以资菩提之业。非纯孝者，其孰能与於此也？昔简狄生商，既轮回於名相；公旦胙鲁，亦流遁於国城。犹且雅颂美其功，同和於天地；管弦咏其德，（阙二字）於鬼神。况乎慧灯普照，甘露遍洒，任姒尊名，具之以妙觉，间平茂实，成之以种智。是用勒绀碣於不朽，譬彼法幢，陈赞述於无穷，同（阙二字）偈。俾夫衣销劫石，与金刚而比坚，芥纳须弥，随铁围而齐固。感（阙二字）词，乃作颂曰：
    十号开绪，二谛分源。有为非贵，无相称尊。光宅沙界，（阙一字）居给园。仁舟戡溺，智炬排昏。缘发现迹，化终还净。色身掩，灵照远镜。布金降真，攻玉图圣。五道有截，三（阙一字）无竞。帝唐（阙一字）纪，太姒定祥。功济赤县，德穆紫房。十品散馥，三慧腾光。广辟香地，载纽元纲。卓尔英王，至哉茂则。丹青神甸，盐梅王国。掷地（阙一字）文，横海迈德。孝思不匮，报恩罔忒。聿修净业，于兹胜境。梯危紫（阙三字）翠岭。勒石表相，因山墓（阙一字）希圣虽遥，求心宁永。豪光（阙八字）树楼似增城。飞泉洒汉，危石临星。岩垂日近，松（阙十三字）来游（阙四字）垂丕川（阙十三字）纯孝克宣，胜业载圆，邪山灭地，顾（阙十二字）皇祚於下（阙）
    ○拟剧秦美新
    伊太极草昧，元气氤氲。二仪肇辟，三才乃分。火化之风既往，结绳之政无闻。遐哉邈矣，故靡得而云也。逮乎书契兴，爻象辨，皇王著，谥号阐。历选列圣，逖听遗篆。牺农崇行道之化，尧舜宏揖让之风。汤武以干戈而称尽美，成康以刑厝而表成功。虽步骤殊时，浇淳异世，道有文质，改有隆替，不在天文，因人垂制。规模焕其有章，声实渺其难继。异哉秦氏之为政也。恃崤函之作固，因襄文之馀烈，穷起剪之暴兵，纳鞅斯不邪说，兼两州之地，削六雄之辙。先生之道废，曩圣之德灭。利觜长距，殚苍生之命；刮语焚书，愚黔首之性。海内訾其凶灭，天下苦其苛政。於是怀道挟术之士，背三秦而远迹；抱朴养素之夫，窜九夷而自适。赵高阎乐启其乱，陈胜吴广伺其隙。丧六玺於二代，隳七庙於一掷，永鉴其弊，吁其剧欤！粤若汉祖之龙飞，践宸极，居大宝，感素灵之符，行元圣之道。靖大乱以永宁，济斯人於难老。洎文景之纂历，乃守文之有声。逮武宣之继统，亦王功之有成。然而阙皇王之要道，惭天地之至精，仍踵秦之制度，尚沿秦之章程，既无关於政作，孰与发其声名？虽时乘於六位，实贻诮於三灵者矣，我有新之创业也，累功而据帝图，积德而膺宝命，政化洽於岩廊，惠泽溢於号令，四表荷其亭毒，万物遂其正性，帝典阙者既补，王纲弛者咸正，其德也弥厚，其道也弥盛。若夫文轨大同，夷狄向风，武功也。制礼栽乐，迁风变俗，文教也。肇改正朔，爰变服色，至圣也。尽礼郊，致敬鬼神，大孝也。幽人咸洎，奇士毕至，哲也，既厝刑书，亦废囹圄，鸿德也。是以天不爱其道，地不爱其宝，龟威浮洛，飞黄服皂。一角九尾之瑞，朝夕牧；并柯共穗之祥，日月畿服。超邃古之芳英，迈前王之简牍。其天意也如此，其人事也如彼。谅可以披绿图，诏青史，降齐郊，下嬴里，登介邱以昭德，同梁甫以播美，ゼ记牒於无穷，播歌诵而盈耳。俾夫千载之上，往圣恧其鸿名；百代之後，下王奉其英声。固皇极於造化，合至道於神明。岂不美哉！岂不美哉！
    ○唐故特进尚书右仆射上柱国虞恭公温公碑
    昔者帝妫升历，九官奋其庸；有周诞命，六卿扬其职，国钧总於公相，（阙一字）乎二（阙三字）归於台成乎（阙一字）晋虽淳（阙二十五字）帝载（阙一字）盛德建（阙五字）也。若夫昴宿丽天，感其灵者人杰；嵩岳镇地，降其神者国桢。叶（阙一字）梦於龙（阙九字）於舟楫其（阙字）也（阙一字）庸器（阙四字）其（阙一字）也（阙八字）岂（阙九字）复（阙二字）矣。公太原（阙一字）人讳（阙四字）临系姬文之远胄，派唐叔之遥源。食邑河内，世功开其绪，著姓晋阳，（阙一字）德派其（阙一字）虽（阙十四字）义（阙三字）於（阙一字）下晋之勋烈（阙一字）真（阙一字）於（阙二字）犹培娄之望（阙四字）之（阙四字）祖裕，魏太中大夫，言为准的，行成表缀，廊庙翘首，绅结辙。（阙一字）公叔而比德（阙一字）思（阙一字）而（阙十二字）司马皇朝赠魏州刺史，（阙三字）学梦鸟（阙一字）文名冠海中（阙三字）下孔门密子（阙二字）不显於当时。颍川陈君，哀荣无间於异代，能兼之者，不亦优乎？公（阙一字）两仪之（阙三字）百（阙一字）之懿（阙三字）义以（阙五字）以（阙八字）所以（阙八字）所以知（阙一字）洋洋焉若洪河之东注，岩岩焉犹华岳之西峙。若乃三德六行，列圣之所（阙一字）也。举厝（阙三字）域（阙十一字）息（阙十三字）□以（阙二字）沦（阙四字）与然则（阙一字）台（阙二字）始於覆（阙三字）维地肇自涓流。是以平津筮仕，由宾王而佩印，文终创业，阶（阙一字）吏而命（阙四字）范同符（阙一字）烈（阙十八字）内史（阙一字）子时隆（阙十一字）薛道衡（阙一字）宗（阙一字）肆牢笼多士，太子洗马李纲，直道正辞，羽仪海内，并下堂见礼，倒屣定（阙四字）称（阙六字）赵（阙十六字）衡岳则夫（阙七字）宣室而（阙二字）谊乃授通事舍人，敛笏凤池，垂绅鸾阁，瑰姿月举，韶音玉振，每至文武在列，华裔（阙一字）庭对越（阙十六字）汉菀（阙三字）其（阙二字）洪（阙五字）以（阙一字）其（阙一字）斯乃（阙一字）贤（阙一字）馀（阙五字）隅（阙一字）欤雅度在乎经国。大业之始，以亲丧去官，孺慕之感，哀毁之极。与夫长孙（阙三字）龙（阙十七字）炀帝（阙二十六字）斯政出奔高丽，既而乘辕南反，诏公衔命蕃境，申明臣节，陈之以逆顺，（阙一字）畅（阙三字）之以祸福，（阙二十八字）岂如（阙八字）海张骞拥节，无功於月氏，又以公为东北道招慰大使，属天地横溃，华戎版荡，（阙三十五字）而（阙一字）天凭（阙一字）握（阙二字）之符授越迁夏商之鼎，艾绶银章，弓旌先於髦俊，建社班瑞，光宠属於勋庸，庶绩所以咸凝，（阙三十七字）虽（阙二字）总其方（阙三字）毗其政刑而灭没不群，岂蹉於吴阪，清越振响，终特达於章台，徵为中书舍人，迁中书侍郎，（阙二十九字）其历（阙一字）则（阙三字）美於（阙三字）其得人则孝若飞声於洛下，云谁嗣响，复在兹焉。属猃狁纵慝，疆场受骇。甘泉（阙三字）之火□（阙四字）之（阙十三字）鞠（阙五字）怀（阙三字）之将琴（阙一字）在（阙一字）伫甘（阙一字）之（阙一字）乃以（阙三字）军长史十万之师，方绝大汉，五饵之术，必系单于，而南风褰律（阙一字）之（阙一字）北（阙一字）肆豺狼之毒，（阙二十八字）皇（阙一字）嗣尧（阙二字）继文治（阙五字）浇俗侔於结绳，叶和万邦，远夷同於编户，威忄龙瀚，泽流龟（阙二字）宝无俟於（阙三十字）拜（阙二字）治中捡校吏部郎（阙一字）寻（阙六字）公望为时宗，才称王佐，鸿翼所渐，自回溪而薄九霄，骥足既驰，游阊阖而（阙一字）千里。虽（阙二十六字）阁纠缪（阙三字）选（阙一字）议武（阙一字）渥洽（阙六字）爵命日隆，宠禄岁厚，犹司马之四至，慈明之十旬。乃以（阙一字）官拜太子右庶子，迁御史大夫，仍（阙二字）中书侍郎，迁中书令，（阙十一字）於廊庙（阙七字）位（阙二字）独（阙四字）职司八柄，公又处之。故能出总纠察，入专机管，执简册以肃周行，奉丝纶以光帝（阙二十四字）其犹（阙二字）俄（阙三字）卫（阙三字）馀如故，（阙二字）虞（阙二字）食邑三千户，德优爵重，镐京之旧制，非功不侯，中阳之令典，逾七命而兼二善。（阙一字）下以（阙六字）佩（阙十五字）矣（阙八字）之职（阙三字）逾於副（阙五字）天道（阙一字）斗极之运四时，下料人事，迈元恺之赞百揆，圣朝钦若前典，宪章往代，怀溪（阙三字）想（阙三字）而（阙四字）公（阙十七字）临（阙一字）而（阙三字）观（阙四字）南宫之故（阙二字）求（阙一字）道勤行而不倦，历选前哲，仰止而无怠。是以忠（阙一字）宽裕（阙一字）内恭之（阙二字）虚（阙三十七字）以事一人，献（阙一字）之规，不（阙一字）於忠恕，损益之义，皆出於仁厚，违规矩，枉寻尺，光其家而弗为，利社稷，安亿兆。（阙一字）其身而无悔。肃肃焉，济济焉，（阙十九字）之毁（阙三字）言（阙十字）心之所同，必择善以利物，意之所异，不是已而违人，辟德义为宫墙，包礼（阙五字）人之善（阙三字）之清（阙十三字）今而（阙一字）毁誉（阙三字）而笃（阙二字）位高矣，（阙二字）兹（阙一字）禄厚矣，治（阙二字）约以孝敬之道，移於哲兄；行慈惠之心，洽於犹子。允所谓朝廷之栋干，（阙五字）焉以贞观十一年（阙八字）洛阳（阙四字）疾（阙一字）动（阙一字）寄深（阙二字）恩息股肱（阙四字）於道路名（阙三字）陈其方技逮辅德愆报弥留旷旬，两楹之奠既兆，二竖之灾乃（阙二字）遣银青光禄大夫行中书（阙二十五字）之（阙二字）尽（阙二字）之德（阙五字）大渐（阙一字）忘於举能，子颜启足，情存於慎赦，眇焉千载。於斯一揆，六月（阙一字）日薨於（阙四字）春秋（阙一字）十有（阙十六字）类齐后（阙三字）即以其日（阙五字）百僚（阙一字）列莫不流涕，乃诏民部尚书莒国公唐俭、工部侍郎卢义恭护丧，行中书侍郎（阙六字）礼部侍郎令狐德（阙二十字）谥曰恭公。（阙五字）碑（阙三字）茔地於昭陵之侧，并给东园秘器，赙赠二千段，丧葬所须，并令官给。（阙一字）祖送之典，坟茔之制，咸（阙一字）礼（阙十八字）篆籀（阙十六字）献之（阙一字）汉室之（阙一字）佐也。密陵当阳，晋朝之贤辅也。虽复卿□ゼ思，班尔运奇，勒铭由其（阙一字）孙表墓（阙一字）於（阙二十四字）诏（阙二字）往载不其伟与。武汤一德，垂之百代。其词曰：
    蔼蔼高门，世膺显命。堂堂盛德，家袭馀庆。抗节飞英，扶危流咏。轩盖接（阙一字）璋（阙一字）映。（阙三十七字）艺（阙一字）德财成（阙二字）范围儒墨。非马擅奇，雕龙贻则。发迹素里，驰声上国，仲舒扬庭，吾邱待（阙一字）数（阙四十四字）释钓滋泉。陈谟德显，定策功宣，纵壑才鹜搏风初矫。密勿鸾阁，便繁凤沼。仲举性（阙六字）我（阙四字）仪表（阙三十二字）铸丹（阙三字）薪理一水逝黄陂，光沈赵日。税驾天府，夷体泉室。麟阁图形，鸟（阙一字）腾实。悲缠（阙十字）恩（阙九字）罗（阙三字）懿范（阙六字）
    ○京师至德观法王孟法师碑铭（并序）
    观夫太阳始旦，指崦嵫其若驰；巨川分流，趋渤而不息。是以至人无已，先天地而御六气，列仙神化，隘宇宙而遗万物。与大齐鲁绅，束名教於俄景；汉魏豪杰，徇荣利於穷途。何异於蜉蝣生於崇朝，争长於龟鹤；秋毫出於末兆，计大於昆阆者哉。若乃岱山龙驾，传神丹之秘诀；秦都凤祠，流洞箫之妙响。用能延颓年於昧谷，振朽骨於元庐。白玉之简，祈西王而可迎；青□之衣，师东陵而易袭。岂非度世之宝术，登遐之妙道焉？法师俗姓孟氏，讳静素，江夏安陆人也。其先徙里成仁，继迹於孔墨；冬笋表德，齐声於曾闵。是以贻则当世，锡类後昆。轩冕之盛，既富於天爵；贤明之质，独表於仙才。固以轶仲弓之奕叶，迈阳元之馀庆者矣。法师禀两仪之灵和，体五常之休德。崇兰散馥，掩萧艾於芳春；朗月扬辉，荡□雾於清夜。盈尺之宝，出鄢郢而连城；径寸之珍，入大梁而照乘。岂惟扬号异才，驰声益部，曹称孝行，播美上虞而已哉？幼而慕道，超然拔俗。志在芝桂，譬刍秦於糠比；心系烟霞，方绮罗於桎梏。既而初笄云毕。迨吉有兴，懿戚托继世之援，慈亲割相离之情，千金甫陈，百两将戒。法师凌霜之操必守节於元冬；匪石之诚，誓捐生於白刃。素概难夺，嘉礼遽寝，乃脱屣通德之门，绝景集灵之馆。虔修经戒，长甘蔬菲，漱元气於亭午，思轻举於中夜。若夫金简玉字之馀论，元化道枢之妙旨，三皇内文，九鼎丹法，莫不究其条贯，犹登山而小鲁，践其户庭。若披□而见日，允所谓天挺才名，人宗模楷者已。隋高祖文皇帝闻风而悦，徵赴京师。亦既来仪，居於至德之观，公卿虚已，士女翘心。於是高视神州，广开众妙，悬明镜於讲肆，陈鸿钟於灵坛。著之侣，升堂者比迹；问道之客，及门者成群。虽列星之仰天津，众山之宗地轴，未足以喻也。我高祖以大圣缔基，功逾覆载，皇上以钦明纂绪，道冠牺农，崇三清以纬民，怀九仙而济俗，天地交泰，中外和平。法师维持科戒，宏宣经典，时历夷险，怀赵璧而无玷；年殊盛衰，鼓吴涛而不竭。迹均有待，心叶无为。循大小於天倪，既齐椿菌；忘寿夭於物化，宁辨彭殇？而灵气有感，仙骨夙著。金液方授，驾白龙而不反；玉棺遽掩，望青鸟之来翔。以贞观十二年七月十二日，遗形而化，春秋九十有七。颜色如生，举体柔弱，斯盖仙经所谓尸解者也。冕旒惜道门之梁坏，绅悼人师之云亡。固以恩侔撤乐，悲逾辍相。有敕赐以赙礼，资给葬事，并加隆焉。弟子陈光等，义结在三，名高入室，对衣履而增绝。瞻风□而永慕，思欲寄铭赞以叙思，勒琬璧以纪德，俾夫成银之室，神变久而若在；遗履之地，灵迹垂於不朽。其词曰：
    西秦箫响，东陵圣迹。霞举玉京，□开金液。飞廉先路，勾芒奉璧。形表丹青，声流金石。元风谁纂？允属贤明。翟衣绝志，鹤御依情。栖心大道，投迹长生。三山可陟，九转方成。灵化人间，高翔羽服。白拥盖，青蚪夹毂。丹灶留烟，仙坛馀竹。贻则终古，永播兰菊。
    ●卷一百五十一
    ☆刘洎
    洎字思道，荆州江陵人。仕萧铣为黄门侍郎，铣败归国，授南康州都督府长史。贞观七年累拜给事中，封清苑县男，累迁侍中。太宗征辽，兼太子左庶子检校民部尚书，留辅太子监国。十九年，为褚遂良所诬赐死，文明初诏复爵。
    ○论左右丞须得人表
    臣某言：臣闻尚书万机，实为政本，伏寻此选，授受诚难。是以八座比於文昌，二丞方於管辖，爰至曹郎，上应列宿。苟非称职，窃位兴讥。伏见比来尚书省，诏敕稽停，文案壅滞，臣诚虽庸劣，请述其源。贞观之初，未有令仆，於时省务繁杂，倍多於今，而左丞戴胄，右丞魏徵，并晓达吏方，质性平直，事应弹举，无所回避。陛下又假以恩慈，自然肃物，百司匪懈，抑此之由。及杜正伦续任右丞，颇亦厉下，比者纲维不举，并为勋亲在位，器非其任，功势相倾，凡在官寮，未循公道，虽欲自强，先惧嚣谤。所以郎中与夺，唯事谘禀，尚书依违，不得断决。或惮闻奏，故事稽延，案虽理穷，仍更盘下，去无程限，来不责迟，一经出手，便涉年岁。或希旨失情，或避嫌抑理。勾司以案成为事了，不究是非；尚书用便僻为奉公，莫论当否。递相姑息，唯务弥缝。且选贤授能，非才莫举，天工人代，焉可妄加？至於懿戚元勋，但宜优其礼秩，或年高耄及，或积病智昏，既无益於时宜，当致之以闲逸。久妨贤路，殊为不可。将救兹宿弊，且宜精简尚书左右丞左右司郎中，如并得人，自然纲维备举，亦当矫正趋竞，岂唯息其稽滞而已？
    ○论太子初立请尊贤讲学表
    臣闻郊迎四方，孟侯所以成德；齿学三让，元良由是作贞。斯皆屈主祀之尊，申下交之义，故得刍言咸荐，睿问旁通，不出轩庭，坐知天壤，率由兹道，永固鸿基者焉。至若生乎深宫之中，长乎妇人之手，曾未识忧惧，无由晓风雅。虽复神机不测，天纵生知，而开物成务，终由外奖，匪夫崇彼干，听兹谣颂，何以辨章庶类，甄核彝伦？历考贤圣，咸资琢玉。是故周储上哲，师望而加裕；汉嗣深仁，引园绮而昭德。原夫太子，宗祧是系，善恶之际，兴亡斯在，不勤於始，将悔於终。是以晁错上书，令先通政术；贾谊献策，务前知礼教。窃惟皇太子玉裕挺生，金声夙振，明允笃诚之美，孝友仁义之方，皆挺自天资，非劳审谕，固以华夷仰德，翔泳希风矣。然则寝门视膳，已表於三朝；艺宫论道，宜宏於四术。虽春秋鼎盛，饬躬有渐，实恐岁月易往，堕业兴讥，取适宴安，言从此始。以臣愚短，幸参侍从，思广离明，轻愿闻彻，不敢曲陈故事，请以圣德言之。伏惟陛下诞睿膺图，登庸历试。多才多艺，道著於匡时；允文允武，功成於纂祀。万方即叙，九围清宴，尚且虽休勿休，日慎一日，求异闻於振右，劳睿思於当年，乙夜观书，事高汉帝，马上披卷，勤过魏后。陛下自励如此，而令太子优游弃日，不习图书，臣所未谕一也。加以暂屏机务，即寓雕虫。纡宝思于天文，则长河韬映；ゼ玉华于光札，则流露成彩。固已锱铢万代，冠冕百王。屈宋不足以升堂，钟张何阶于入室？陛下自好如此，而太子悠然静处，不寻篇翰，臣所未谕二也。陛下备该众妙，独秀寰中，犹晦天聪，俯询凡识，听朝之隙，引见群官，降以温颜，询以今古，故得朝廷是非，里闾好恶，凡有巨细，必关听览。陛下自行如此，而令太子久入趋侍，不接正人，臣所未谕三也。陛下若谓无益，则何事劳神？若谓有成，则宜申贻厥後，蔑而不急，未见其可。伏愿俯推睿范，训及储君，授以良书，娱之嘉客。朝披经史，观成败於前踪；晚接宾游，访得失於当代。间以书札，继以篇章。则日闻所未闻，日见所未见，副德逾光，群生之福也。窃以良娣之选，遍於中国，仰惟圣旨，本求典内，防微慎远之虑。固非群下所测。暨乎徵简人物，则与聘纳相违，监抚二周，未延一士。愚谓内既如彼，外亦宜然者，恐招物议，将谓陛下重内而轻外也。古之太子，问安而退，所以广敬於君父；异宫而处，所以分别於嫌疑。今太子一侍天闱，动移旬朔，师傅以下，无由接见。假令供奉有隙，暂还东朝，拜谒既疏，且事俯仰，规谏之道，固所未暇。陛下不可以亲教，宫き无因以进言，虽有具寮，竟将何补？伏愿俯循前躅，稍抑下流，宏远大之规，展师友之义。则离徽克茂，帝图斯广，凡在黎元，孰不庆赖？太子温良恭俭，聪明睿哲，含灵所悉，臣岂不知？而浅识勤勤，思效愚忠者，愿沧溟益润，日月增华也。
    ○谏诘难臣寮上言书
    臣闻帝王之与臣庶，圣哲之与庸愚，上下相悬，拟伦斯绝。若乃以至愚而对至圣，以极卑而对极尊，徒思自强，不可得也。陛下降恩旨，假慈颜，凝旒以听其言，虚襟以纳其说，犹恐群下未敢对扬，况动神机，纵天辩，饰辞以折其理，援古以排其议，欲令凡庶何阶应答？臣闻皇天以无言为贵，圣人以不言为德。老君称大辩若讷，庄生称至道无文，此皆不欲烦也。是以齐侯读书，轮扁窃议，汉皇慕古，长孺陈讥，此亦不欲劳也。且多记损心，多语耗气，心气内损，形神外劳，初虽不觉，後必为累。须为社稷自爱，岂为性好自伤乎？窃以今日平，皆陛下力行所致，欲令长久，匪由辩博，但当忘彼爱憎，慎兹取舍，每事敦朴，无非至公，若贞观之初则可矣。至如秦政强辩，失人心於自矜；魏文宏才，亏众望於虚说。此才辩之累，皎然可知。伏愿略兹雄辩，浩然养气，简彼缃图，淡焉怡目。固万寿於南岳，齐百姓於东户，则皇恩斯毕，天下幸甚。
    ☆许敬宗（一）
    敬宗字延族，杭州新城人。武德初补秦府学士，贞观时累除著作郎，封高阳县男。高宗朝为礼部尚书，册拜侍中，进封郡公，拜中书令太子少师同东西台三品。咸亨元年致仕，仍加特进，三年薨，年八十一，册赠开府仪同三司扬州大都督，初谥谬，改字恭。
    ○小池赋应诏
    臣忝班下列，胥宇上京。欣托巢之有庇，体堇户之全生，爰凿小池，依於胜地。引八川之馀滴，通三泾之洋泌。慕鉴止而端形，乃游智而清志。尔其潺绕砌，潋滟萦除。拟高阳而不足，比蹄涔而有馀。游莹剑之微鸟，跃露鼎之纤鱼。乃若掎井傍通，桃蹊俯映。仰天津兮共澹洁秋景兮俱净。倒列宿以疑珠，含望舒而似镜，睹江使之潜处，玩波臣之沈泳。於是翻光瓮牖，漾影蓬门。溜激石兮长啸，岛鼓流兮相喧，竹凝露而全弱，荷因风而半翻。足以澡莹心神，澄清耳目。对昆明而取况，喻春兰与秋菊。不羡宝於河宗，岂希光於谷？，彼瑶池之高燕，固幽远而空传。此坳堂之信远，遂腾誉而闻天。降临渭之睿藻，连横汾之曩篇。何微生之一日，荷大赉於千年。
    ○欹器赋应诏
    臣闻人灵贵损，天道忌盈。朱火中而炎景谢，金波满而哉魄生。察递来於四序，揆迭运於三精。浅智昧於成象，通识详於未萌。务循虚而守约，处崇高而慎倾。爰制宥卮，勖兹居位。藏丹楹之峻宇，偶清庙之彝器。礼虚舟之氵养空，鉴扑满之延祟。彼游鳞之盘乐，咸见亡於芳饵。此贪夫之死权，诚{西乏}驾於名利。唯达人兮服道，执温恭兮静志。居泰山以思危，骋高衢而不踬。在大明之元览，犹垂旒以蔽聪。履克让之贞吉，尚养正以希蒙。矧群材之小器，忘戒溢而亏冲。悟负乘之必蹶，敬循崖而饬躬。由是鸣谦君子，卑以自牧。如彼景山，犹藏疾於林麓；譬诸巨海，亦素王於百谷。庶辞满而常正，固怀空而靡覆。若乃求中轨范。流庆次源。峰润由于韬王，叶茂本於根深。草卷ご而不死，木交让以俱存。梅飞英而敛笑，桃绚采而无言。燕迎秋兮遁迹，莺移春兮息喧。皆顺序而行止，得妙物之元门。道雅合於斯器，故保精而养魂。
    ○掖庭山赋应诏
    览先哲之英华，游旧典之场圃。善逾远而斯应，德既昭而必溥。见汉屏於睢阳，验周藩於有鲁。表商邱而作镇，规楚室而兴宇。亦何代其无人？谅吾王之迈古，於是命世作弼，含章挺英。允文允武，惟诚惟明。听甘棠之暇隙，想丛桂之幽情。瞰浮□而志远，莹寒井而神清。乃命仆夫，整驾山隅，胜鸣笳於通谷，拥飞盖於高衢。逍遥仁智之境，放旷道德之区。造中天而式宴，陵倒景而为娱。星悬珠网，日对金铺。□承绮栋，霓萦绣栌。既而近鼎玲珑，远眺溟。隔翠微而半显，历凡穴而才通。等玉京之仙化，侔银阙之神功。於时百卉敷荣，六合清朗。霞淡水而川媚，风飘林而涧响。耸绝壁之千寻，挂悬流之万丈。蔽日月而孤峙，吐□霓而秀上。循折坂而回，蹑危峤而来往。凿离晖於石镜，挹瑞露於云掌。尔其花药芬披，蹊径参差。舒英冒渚，擢干临崖。乍莽苍而横植，忽葑茸而倒垂。扇晨飚而袅袅，含宿雾而猗猗。荫町疃之毛群，ミ间关之羽族。或相贺於薨栋，或竞驰於原陆。驹食藿而驯场，莺含桃而出谷。德泽加於飞走，荣光周於草木。日云暮，时稍阑。畅神襟而体物，纪盛迹以濡翰。发词林之华藻，泻笔海之波澜。命小臣而并作，赋大雅而承欢。
    辞曰：芳园兮郁郁，高岫兮峨峨。君王兮游豫，轩盖兮经过。花同林兮异彩，鸟各啭兮相和。野兽鸣兮应钟石，山英开兮间绮罗。侍荆台之入梦，舞洛之凌波。悬清晖於日月，同眉寿於山河。
    ○麦秋赋应诏
    臣闻五土异宜，四气分序。考宿麦於生类，起严秋於溽暑。扇渐秀於梅风，润岐苗於谷雨。於时阳翘总畅，阴吕潜生。当隆曦之首节，韫秋令之初萌。杂芸黄於绿野，参肃杀於朱明。始自天而下降，终因地而斯成。畴中气爽，垄际风清。引神飚於绮殿，指明月於纨扇。砌积玉兮疑冰，庭飞花兮似霰。矫微阳於修景，溽寒露於方甸。栋刻桂兮含英，井雕莲兮发绚。□标峰而势诡，气登商而节变。若乃叶幄垂秀，条帷光。莺传枝而袅娜，蜂散蕊而芬芳。对银纟舀而偶オ，并金缕而分芒。如炎炎之铄石，若懔懔之怀霜。资高明以纳豫，顺中和以自芳。非甘泉而涤景，异寒气而浮凉。却冰纨於宝笥，屏珍簟於披香。命载笔於蓬渚，赞天文於柏梁。幸千龄兮此遇，奉万寿兮称觞。
    ○竹赋
    惟竹之劲节，伟圣贤之留赏。览山经而逖听，咏周诗而遐想。掩寰中而独秀，非庶物之所仰。若夫ㄍ谷著美，稽山见知。卫国之称淇澳，梁园之赋夹池。山阳之翻密叶，江潭之竦乔枝。虽有闻於在昔，谅无得而标奇。乃徙植於广庭，爰移根於禁苑。亘草而界列，绕醴泉而右转。干横於松径，低枝拂於兰畹。对紫殿之初旭，临丹楼而向晚。望威凤而来仪，伫化龙之为远。尔乃春光变色，夏景开松。枝藏戏鸟，叶间残虹。上便娟而妨露，下檀栾而来风。散归□之掩翳，引落日之玲珑。虽复严霜晓结，惊飚夕扇。雪覆层台，寒生复殿。惟贞心与劲节，随春冬而不变。考众卉而为言，常最高於历选。
    ○曲赦并州管内诏
    门下：上苍育物，大德基於施生；前哲至仁，大造源於去杀。是以矜慎庶狱，得其情而泣辜；兼济含灵，穷其巢而解网。朕怀此道，逾切古人。彼苍垂鉴，使膺司牧。爰自幼齿，乃属时屯。五岳为封豕之墟，四海被长鲸之毒。茫茫区夏，并悬命於焚原；蠢蠢穷黎，咸转骨於冰谷。是用仁心内发，龚讨外申。吟啸风□，揭日月而清大；簸跳山河，补乾坤以正封域。扌求其垂饵之厄，惠其寿考之安。煦以阳和，同被发生之贶；涯以膏润，申兹凯泽之锡。粤自斯壤，首建鸿名，资此义徒，遂登大宝。夫小物不忘，禀灵周於兆庶；惟朕怀旧，植性同其五情。语地虽异中阳，论心不殊代邸。今兹黄发，已留连於广宴；在彼赭衣，宜г恩於宥罪。可曲赦并州管内。贞观二十年正月十六日申时以前，大辟罪已下，已发觉未发觉，已结正未结正，系囚见徒，皆赦除之。其犯十恶，故杀人，动贼伤人，谋杀人已伤，官人枉法受财，监治主守自盗所监治，并常赦不免者，不在赦例。其有挟藏军器，亡命山泽，百日不首，复罪如初。敢以赦前事相告言者，以其罪罪之。
    ○举贤良诏
    门下：高明之天，资星辰以丽象；博厚之地，藉川岳而成形。况於帝王，体元立极，临驭万物，字养生民者乎？所以致治之君，远谗佞，近忠良，屈已以伸人，故能成其治。为乱之主，亲不肖，疏贤臣，虐下以恣情，用能成其乱。明君遵彼而兴国，暗主行此而亡身。是以朽壤毁於莲峰，巨蠹伤於翠叶。莲峰坠涧，竟无反岭之期；翠叶随风，终无归林之望。故知亡者难以复生，败者不可重全。所以御朽临冰，铭心自戒，宵兴旰食，侧席思贤。庶欲博访邱园，搜采英俊，弼我王道，臻於太平。可令天下诸州，明扬侧陋，所部之内，不限吏民，其有服道栖仁，澄心砺操，出片言而标物范，备百行以综人师，质高祖视於琳琅，人不间於曾闵，洁志邱园，扬名里；或甄明政术，晓达公方，禀木铎於孔门，受金科於郑相，奇谟开发，明略可以佐时，识鉴清通，伟才堪於干国；或含章杰出，命世挺生，丽藻遒文，驰楚泽而方驾，钩深睹奥，振梁苑以先鸣，业擅专门，词高载笔；或辩调春囿，谈莹秋天，发研机於一言，起飞电於三寸，盖期奔箭，未遂扬廷，并宜推择，咸同举荐，以礼将送，具状奏闻。限以今冬。并与考使同赴。庶拟焚林之举，咸矫翼於岩廊；尺木之阶，方振鳞於游雾。翘心俊，称朕意焉，主者施行。
    ○劝封禅表
    臣某等言：臣缅寻三古，纵观百王，裁玉牒之灵文，酌金绳之雅诰，稽诸列辟，用考当今。徵天意於礻几祥，昭昭乎溢目，察人心於谣咏，洋洋乎盈耳。参三才之奥赜，验百神之感通。谅可出震登封，申明圣政，乘春告禅，仰答元功。而睿旨谦冲，固违佥愿，徇兹小让，淹斯大典。臣等愚思，窃所未喻，臣某等诚惶诚恐顿首顿首，死罪死罪。臣闻崇高不极，至哉乾象之尊；博厚无涯，大矣坤灵之德。若乃代两仪以亭育，体覆焘之无私，法四序以平分，运阴阳而不测者，非圣人孰能与於此乎？是以天道运昌，灵命系於元后；帝图昭格，礼归於昊穹。鸿名列乎三大，广运由乎一体。齐明合德，抑斯之谓欤？粤自生民，肇兴司牧，朱襄皓英之日，黄轩葛天之世，莫不雷鼗振响，节万舞於□门；大路脂轮，籍千藁於嬴里。使夫空桑孤竹，仰钧天而合奏；十碑再累，齐厚地以相终。斯道既行，常为称首，奉天之务，义极於兹。
    伏惟皇帝陛下陶冶生灵，雕锼品汇。立四维於草昧，再造寰区；射九日之流金，郁兴精耀。德沦垓表，功凝帝先，於是户牖三光，提封六合。不言而化，搴炎燧之菁毕；无为可则，轶尧舜之文轨。故已道光紫极，庆溢乾元，岂与夫七十二君可齐年而语矣？是以圆精朗鉴，眷钦明之同德；方效祉，祚至仁之比义。驰薰风而驿膏露，灵心急於置邮；骤泽马而骛山车。神物切於推毂。上帝之情已见，天人之际乃交，推之不居，畴克与让，臣等中谢。臣又闻之，太岳临云：登其峰而小天下；岱宗零雨，不崇朝而弥海内。信天地之关键，为人之会同。虽复稽社分区，□亭允峙，阴崖俯禅，犹或多途，阳峤乾封，必归斯境。自九皇而发迹，历万代而无差。曩者帝道浸微，淳风不竞，南茅北，绵百世而寂寥；升中告成，历千祀而湮坠。使太山靡纪，梁甫旷巡，复盛礼於休明，企来苏於肆觐。大夫之树，倾柔荑以望尘；仙人之闾，耸危峰而伫贶。中外礻是祝福，幽明会。敬候翠华之旗，纪号青阳之日。实望夙恭储祉，仰副元符，召圆冠，徵博带，缉无怀之逸宪，采夷吾之旧文。式道扬銮，错事介邱之表；飞英腾茂，展采日观之前。阐绝代之丕业，尽天子之能事。荣贶融於往初，尊号洽乎区有。则怀生之类，冠带之伦，甘夕死於朝闻，倾朝野而相贺。接万龄於旦暮，亦何乐以如之？臣等预在普天，咸蒙大造，叫帝阍而引领，伫神仪之改容。昧死干陈，期於获命，不任悃Ы之至，谨诣阙奉表以闻。
    ○贺洪州庆□见表
    臣某等言：臣闻灵心不测，叶至道以升闻；上帝无声，候休明而降祉。同夫影响，在感斯通，相彼天心，实交其际。伏惟皇帝陛下垂光御极，体睿凝图，始自忧勤，宁群飞於海外；赐之仁寿，拯涂地於寰中。总绝代之英声，实无为之美政。三秦咸泰，六府斯歌。首冠往初，功无取譬，德泽共二仪潜运，清明与七曜齐光。是以迩无不安，远无不届。雕题镂齿之类，Ы郊甸以相趋；毡裘板屋之酋，入提封而请吏。上腾下漏，天平地成。嘉气内充，卿□以之舒彩；盛德外发，非烟由其散色。窃见守洪州长史张惟善等称，以六月二十六日於城内见庆□，自旦及申，然後方散。谨按《瑞应图》曰：“庆□者，太平之应。”《孝经援神契》曰：“德至山林，则景□出。”又曰：“天子孝，则庆□见。”金枝玉叶，若临轩帝之管，萧索氤氲，复入唐臣之咏。自非工侔造化，道格上苍，光含六幽，恩流四海，安能致兹神感，式彰灵贶，元黄间起，朱紫相辉，千载合符，如斯之盛也？虽复骈枝合颖，匹此为轻，绛雪元霜，曾何足喻？凡诸率土，预在肖形，沐浴皇风，用伸凫藻。况以臣等谬忝衣簪，旦夕岩廊，亲闻锡瑞，相呼跃，实百常情，不胜悦豫之至。
    ○贺杭州等龙见并庆□朱草表
    臣某言：臣闻休气降祥，与圣人而合契，明灵之贶，候昌辰而咸通。自五帝寂寥，九皇悠缅。神龙逃夏中之世，一去莫追；景灵歇伊帝之朝，千龄不嗣。逮乎兹日，翔骤来仪，天道去人，何其交际？伏惟皇帝陛下化隆乾栋，施厚大炉，驭三光以照临，总万而光宅。虽复荒陬之远，亿兆之多，一物不安，则宵衣载惕；四夷有罪，则纳隍兴叹。日者东师作梗，类农皇之夙沙；交河阻兵，等轩后之獯猃。元戎所鞫，大汉申涌醴之奇；齐斧裁加，昌海效静波之庆。既而西师献捷，东岱希封，日告祯礻几，岁登灵稼。表里礻是福，彰外平而内成，幽显合符，叶天意於人事。伏见杭州刺史潘求仁表称，於钱唐县界见青龙一。又江州刺史左难当称，寻阳县界见青龙二。又得汝州及沂州状称，所部各有庆□见。又延州刺史席辨称，临贞县界有朱草生。臣等以管窥天之意。若曰青者方色，宜顺动以东巡；龙者帝闲，可骖於大辂。非烟五色，杂□旗於翠华；朱草三英，代灵芽於芳籍。岂非以兹幽旨，警悟皇情，促升中以奉高与？臣等自庆一生，预逢千载，虽复仲尼将圣，恨出图之未期；夷吾大贤，嗟比翼之难致。群臣庸昧，窃譬古人。幸遇休明，胜之多矣。披祥溢目，观秘惊心，庇大厦以相欢，荷施生而罔谢，无任凫藻之至。
    ○贺隰州等龙见表
    臣某等言：臣闻徇齐御极，元扈表其麟凤；文思则天，黄河贶其龙马。是知利充於物，乾坤应而合符；行出於身，明灵感而幽赞。伏惟皇帝陛下道登邃古，功济怀生，发轸升而，垦灾除害。坐玉帐，振金鼓，运天机，掩区县。然後散服林塞，偃伯灵台，羁左衽以长缨，同文轨於遐裔，礼高年以执酒（阙）通孝敬於神明。犹且昧旦丕显，凝旒庶政，临草缨而罪已，削金牒以胜残。化洽风移，礼循乐备。是以百灵效职，四海夷波。物不疵厉，人无╃窳。烟□动色，星辰叶契，仪双之骏奔，奠飞甘之清醴。黄金彩，紫玉ゼ英。粤自骊陆之前，其事无得而闻；羲轩之降，书契可略而详焉。未有茂实鸿名，若斯光大，休徵美瑞，如此感通。伏见隰州刺史表里（疑）异度表称，某日月青龙见隰州城北，大四五围，长八九丈。谨按瑞应图云：“青龙水之精，乘雨而下，不处深泉，王者有仁则出。”窃惟升□腾雾，孔氏论而不知；凌江负の舟，大禹对而犹惧。岂如丹文绿错，骤简皇情，或跃日飞，极游明世，蒸哉懿已，绝名（阙）考历观图，将何取譬？臣等抚躬私，鼓腹相欢。忽以微生，同沾大赉。逢物睹之昌运，览天祚之祯符，开辟以来，未闻斯遇。千龄一会，犹谓比肩，何幸之深，亲承旦暮。燕雀相庆，实百常情，不胜悦豫之至。
    ○贺常州龙见表
    臣某言：臣闻圣人作而万物睹，神灵滋而百宝用。是以飞龙御天，五□胜彩，潜龙涵池，四海夷波。轩帝由其受图，太昊以之为纪。莫不游泳宫沼，服舆銮。玉牍丹文，与会昌而契合；金绳绿错，候休明而降祥。伏惟皇帝陛下道极上苍。功成下武，重光焕，体睿凝图。至德充於两仪，大孝刑於四表。网地张天之谓武，制礼裁乐之谓文。惟几惟深，运神枢而不测；无为无事，致宝历於平分。故能网络九重，琢磨三代。溥天之下，用至道而不知；怀生之伦，荷大造而无谢。於是湛恩洋溢，休气氤氲。上格天，下漏泉，不私其照，日月为之扬彩；不爱其道，鳞介所以腾文。神物有征，於斯为忒。伏见常州别驾终文英表称，所部晋陵县尉信都叔卿等七人，以六月十三日於县城南□雨之际，见有青龙，长数十丈。大八九围，久之乃没。谨按熊氏《瑞应图》曰：“有仁圣君子在外不肖斥退则见。”惟皇作极，感而遂通，惟德动天，无远不应。是使四灵嘉瑞，叶千祀之登期；五色荣光，高万古之灵贶。方且以兹嘉祉，造类□亭，颂其徽猷，归功清庙。岂与夫鱼生露鼎，蔡上荷心，竹苇凝珠，晨昏合璧，校其优劣，何可同年而语哉？臣等运偶明时，预闻灵庆，不任凫藻之至。
    ○贺富平县龙见表
    臣某等言：臣等历选前辟，皇王之道详焉；遐观曩载，致治之方备矣。窃闻垂衣垂裳之世，追獯鬻而匪宁；乘舟乘橇之期，即析支而仅叙，尧民有窜，徒谓可封；汤祷无徵，非能具美。道光史册，幽赞祯符，各擅鸿名，俱为称首。况以括地成象，中天作镜，代元功而造物，叶神化以开祥，取譬前修，岂同年而语矣？伏惟皇帝陛下受初或跃，啸命风□，廓彼重昏，裁成法晷。张维立极，不盈少选之间；迈五登三，度越千龄之表。施生灵於动植，日用者不知；混覆焘於华戎，航深者忘远。巍巍乎！赫赫乎！书契已来，未闻之也。犹且留神昧旦，克念终朝。去岁以膏泽迟时，撤八珍而罪已；今春以濯枝未降，辍万骑於某泉。徇物为心，忧勤至矣。於是天先致感，亩积馀粮，圣敬日跻，虚心效祉。近得富平县令独孤仁宗奏云，十二月一日白龙见。又得沂州刺史李道迁状云，去年二月内景□出。又臣闻之，天飞水游，洞阴阳而不测；□行雨施，混神妙而无端。龙之谓灵，义彰於此，至乃千年韩（疑）庆，四和克瑞，名叶尧歌，色符轩纪，卿□所贶，复在於斯。陛下挺睿哲之资，纳明灵之。是以冲天宛宛，贯六位呈祥；秘景纷纷，乱五章而发彩。故能远安迩肃，理定功成，动而弗违，告禅展礼，祀报功，使夫同和之乐，与钧天而并奏，无体之礼，对上苍而比隆，超出万古之前，独立九皇之上，道格区宇，何其盛欤？臣等属会昌辰，曲成惠日，倏闻嘉瑞，再伫升中，庆赖之深，实兼欢忭，不任凫藻之至。
    ○百官贺朔旦冬至表
    臣闻乾坤资始，上元开历象之端，日月还流，朔旦正璇衡之本。事韫有形之表，理遂无物之先，故能运彼神枢，材成庶类，丽兹黄道，孕育群生。惟圣则天，允执在躬之历；惟皇作极，必叶履端之契。所以《书》称敬授，《易》曰明时，克正隆平。无非此道。伏惟皇帝陛下声凝秘，功宏造化，纵如神之宏览，体不言於四海，发就日之光华，同无私於七曜。阶循晷，阿凤吟辰，元精究开辟之初，握先穷名数之始。裁炎凉於玉管，节雨露於金浑。道格彼苍，仁г无外，八受朔，尽入封疆，九译承风，远遵文轨。昆虫涵於凯泽，草木於荣光。由是上感天而下漏泉，不爱道而效其宝，肇一元於甲子，致希世之贞符，挟五始於长至，播光前之茂礼。伏见宣义郎李淳风表称，窃见古历分日，起於子半，勘得今岁十一月甲子朔旦冬至。而故太史令传仁均，欲苟异张曹元法，减馀稍多，子初为朔，遂差三刻，用乖天正。然自初及半，日月全未相离，算与太初，事皆符合。奉敕付有司及经术者详加考定，以议奏闻。於是鸿生硕儒，咸稽茂典，研精覃思，俱考旧文。国子祭酒臣孔颖达十有一人，与尚书八座参议得失，咸以为仁均定朔，事有微差，淳风推校，理尤精密。谨按《汉书》云：“古者黄帝，合而不死。”应劭云：“历合天心，而得仙也。”又按益部《耆旧传》云：“洛下闳改颛顼法，更作太初历，自云後八百岁，此历差一日，有圣人出定之。”斯乃差日滥觞，久著之於冥兆，圣出之验，叶当今之有征。俯会八百之期，远叶九仙之道。臣等缅惟邃古，历考前王，若乃萌气黄锺，兆根元牝，阐其幽而藏其用，窥其奥而开其文，列圣存而不论，故无得而称也。自图书爰始，三统腾镳，皇王以来，六家分轸。帝轩垂宪，大挠汨其洪源；伯禹嗣兴，小正穷其至赜。命羲叔於唐历，考箕子於周年。以或元乙司分，翠虬定箭，登清台而索隐，揆圭表以知微。事绪多途，无闻感应。犹且各称书契。并擅鸿名，改年号以应元符，礼日观而为称首。岂与夫两仪同德，五纬齐明，景延南正，星躔北陆。联珠候朔，的清汉之间，合璧规天，徘徊紫霄之上。校先代之优劣，岂同年而语哉？庶当玉辂徐轮，金泥秘检。涂山之下，会百神而合符；介邱之侧，朝万玉而光辉。天人交际，不亦休欤？臣等生属寿昌，累逢祉福，至於今庆，旷古无俦，何幸如之？亲承旦暮，不任欣跃之至。
    ○谢敕书表
    臣某言：奉今月十一日敕，伏开瑶检，等凿窍而睹虹霓；载荷丝言，似假翼而腾□汉。臣以愚劣，本乏词情，比加衰耄，更增才尽，年逾郭北，滞守周南。引领天庭；望丹霄而结恋，驰魂魏阙，惧黄落而长违。忽预闻韶，方深击壤之慰；词均郑璞，匪无辽豕之惭。精卫衔刍，岂究灵鳌之境；秋萤继日，安测阳羽之？天泽滂濡，恩光曲照，剪拂锡其容彩，吹嘘饰其羽毛。雕朽为妍，窃比铿金之响；涸鳞г润，纵游陆海之深，不胜跃之至。谨附右崇卫副率贺拔俨奉表陈谢以闻。谨言。
    ○为工部尚书段纶请致仕表
    臣纶言：臣质轻散木，运忝连姻，滥叨右戚之荣，曲荷睦亲之礼。攀鳞切汉，顾毛羽而多惭；雕朽成姿，抚簪缨而自失。在梁之诮，甲子徒深，大造之恩，涓尘靡报，常怀战灼，夙夜无忘。况以蒲柳易衰，犬马将暮，沈疴岁积，忄昏耄日侵。虽复年未杖乡，而疾乖陈力，忄曷阴理务，沈迷簿领之书；伏枕当官，敢ル彝伦之序。久尸宠禄，事等旷官，内省愆尤，何颜在职？冒乞骸骨，退就庐田，庶得休闲，微加摄饵。则皇天有施生之惠，庸臣免偷安之责。倘蒙恩许，负岳为轻。但顿惫在躬，方违旦夕，仰轻槛而增恋，望霄极以长怀。伏纸陈诚，心灵战越，不任悲怆之至。
    ○请收叙废黜宫僚表
    臣闻先王慎罚，务在恤刑；往哲宽仁，义在宥过。圣人之道，莫尚乎兹。窃见废宫官僚，五品以上，除名弃斥，颇历温寒。但庶人畴昔之年，身处不疑之地，包藏悖逆，阴结宰臣，所预奸谋，多连宗戚，祸生虑表，非可防萌，宫内官僚，迥无关预。今乃投鼠及器，孰谓无冤？焚山毁玉，稍同迁怒。伏惟陛下至德钦明，哀矜庶类，对情冥感，昭格上苍。是天监孔明，重申灵命，神襟喜念，恩加率土，爰诏宽鞫，覃被普天，惟此数人，未沾洪造。伏寻先典，例有可原。昔吴国陪臣，则爰丝不坐於刘氵鼻；昌邑中尉，则王吉免缘於海昏。譬诸栾布，乃策名於彭越；比乎田叔，亦委质於张敖。主以凶逆陷其诛夷，臣以贤良荷彼收擢。历观往代，此类尤多。近者有隋，又遵斯义。杨勇之废，罪止加於佞人；李纲之徒，旨不预於刑网。古今裁其折衷，史籍称为美谈。而今张元素、令孤德、赵宏智、裴宣机、萧钧等，并砥节砺操，有雅望於当朝，经明行修，播令名於天下，或以直言而遭朴，或以忤意而见猜嫌，一雷同，并罹天宪，恐於王道，伤在未宏。臣早预藩寮，深蒙录旧，趋驰左右，二十馀年。伏见丝言，每求舆诵，所怀狂狷，轻敢以闻。
    ○请定释奠主祭奏
    按《礼记文王世子》：“凡学官春释奠於其先师。”郑元注云：“官谓诗书礼乐之官也。”彼谓四时之学，将习其道，故儒官释奠，各於其师。既非国学行礼，所以不及先圣。至於春秋二时合乐之日，则天子视学，命有司典秩，即总祭先圣先师焉。秦汉释奠，无文可检。至於魏武，则使太常行事。自晋宋以降，时有亲行。而学官主祭，全无典实。且名称国学，乐用轩悬，樽俎威仪，盖皆官备。在於臣下，理不合专。况凡在小神，犹皆遣使行礼。释奠既准中祀，据理必须禀命。今请国学释奠，令国子祭酒为初献，祝辞称皇帝谨遣，仍令司业为亚献，国子博士为终献。其州学刺史为初献，上佐为亚献，博士为终献。县学县令为初献，县丞为亚献，博士既无品秩，请主簿及尉通为终献。若有阙，并以次差摄。州县释奠，既请遣刺史县令亲为献主祭。望准祭社同给明衣，修附礼令为永式。
    ○封禅用玉牒奏
    谨按司马彪《续汉书》，建武三十二年封太山，求元封故事所施用者，有司奏用玉牒书，藏方石中，厚五寸，长尺三寸，广五寸；有玉检，厚二寸，长短阔狭，一如玉牒。又按《说文》云：“简，牒也。”则知牒是简之别名，且牒是片竹，故其字从片。封禅牒虽用玉，其制宜与竹同，广厚五寸。何名简牒？又按《孝经钩命决》云：“六经册长尺四寸，孝经册长尺二寸。”遍检古之简牒，无尺三寸之制。臣等参详典故，务取折衷，春玉牒请同玉简册，长尺二寸，广寸二分，厚三分，以金绳连编，固简之数，随文多少，盛之玉匮，封牒石内，则合古文，於事为允。
    ●卷一百五十二
    ☆许敬宗（二）
    ○代御史王师旦弹莒国公唐俭文
    臣闻古人莅职。不膳池鱼，前良罢官，尚留家犊，拔园葵而自洁，垂往哲之通规，饮吴水而齐清，标曩代之遗则。若乃营求不已，贪猥无厌，徇私利而黩官方，挟朝权而侮天宪，有一於此，必明科。风闻唐俭往任尚书之日，付托前盐州刺史张臣合遣录事参军张正表、元大节等，专令检校牧放私羊，所判文书，自云检示约束剪毛之货易，州僚判署，潜立公文，市司勘佑，一同官案。并有放羊人康莫贺咄所署文牒，共称牧长。依问巡察使杨，状与所声秩同。谨按前兵部尚书光禄大夫莒国公唐俭，门资斗食，器劣瓶筲，在势为优，唯闻酒德，席宾常满。无匪博徒，以逐兔之微庸，属凤翔之兴运，功未参於执帛，赏已茂於桓圭，效无补於经纶，位乃隆於常伯。由是越自泥滓，超骧□汉。甲第高门，与绛灌而并列；朱轮翠盖，共吴邓以齐驱。宠出勋前，化家开国，任超才表，挥翼在梁。沥胆隳肝，未答谬官之刺；驿魂飞魄，岂谢匪服之荣？反复乘此恩波，肆其壑之性；凭慈惠渥，纵其奸慝之心。敢以私产，托於州将。刍豢交易，并立案於曹司；牧圉家童，咸假署於名级，情包僭拟，家有擅除，以此论愆，深惊视听，稽诸往册。国有常科。其盐州刺史张臣合，昔在部符，宠膺繁露，趋其势位，擅役官僚，资给贪夫，成其败类，顺行私令，汨乱天纲，请皆付法，以清攸ル，无任嫉恶之至。谨奉白简以闻。
    ○请立皇太子疏
    臣闻元储以贵，立嫡之义尤彰；罔敢同名，正本之文逾显。所以内崇宗庙，外重郊社，取鉴前王，行之自久。陛下宪章千古，含育万邦，爰立圣慈，母仪天下。继而皇后生子，合处少阳，出自涂山，是谓吾君之允，夙娴胎教，宜展问竖之心。乃复为孽夺宗，降居藩邸。纵然养德，犹韬甲馆之符；未慕承华，尚阻商山之道。是使前星匿彩，瑶岳韬峰。臣以愚诚，窃所未喻。且今之守器，素非皇嫡，永徽爰始，国本未生，权引彗星，越升明两。近者元妃载诞，正允降神，重光有融，爝晖宜息。安可以滥兹皇统，叨据温文？国有诤臣，孰逃其责？谨按《春秋左氏传》云，隐公元年春，不书即位，摄也。昔宋武公生仲子，有文在其手，曰为鲁夫人。故仲子归於我，生桓公。是以隐公立而奉之，自营菟裘，逊而归老。孔子其让嫡，旌於比事之书。又《东观汉史》云，光武皇帝子︹居长，建武之初，为皇太子，及皇后阴氏有子曰庄，繇是︹不自宁，固求逊位，帝乃从之，封︹为东海王，竟以庄为太子，是为孝明皇帝。窃惟息姑克让，可以思齐，刘︹守藩。宜遵往轨，追踪太伯，不亦休乎？踵武延陵，固当安矣。宁可反植枝干，久易位於天庭；倒袭裳衣，使违方於震位？蠢尔黎庶，云谁系心，垂裕後昆，将何播美？又且父子之际，人所难言。事或批鳞，必婴严宪。臣窃为身计，苟且随流，尸禄偷荣，故知无咎。伏自思忖，荷&lt;耳丐&gt;先朝，引於陋巷之中，申以後车之礼。□台画象，十有八人，三纪於兹，唯臣仅在，趋事陛下，绵历二坊。叨处调护之流。滥齿正人之伍，荫璇华於苑，雕朽木以为容，推銮毂於天衢，偶鸡树而徒老。常思勉力，少报洪恩，既属天步康宁，效沈族而无所；太阶平晏，须焚宗而靡由。今兹家嗣执，下枝当璧，孟侯沦屈，大典未申。臣既分职文昌，典司嘉礼，位陪宗伯，弗敢旷官，效命之秋，宜在兹日。所以思不出位，轻叫帝阍，冒严威，干斧钺，忘忌讳，竭精诚。天或弗违，从其至理，朝闻夕殒，忭若登仙。如塞谠言，谴其刍瞽，煎膏染鼎，亦所甘心。仍望奉见，指陈彝典。
    ○笾豆数议
    按令，光禄式祭天地日月岳镇海渎先蚕等，笾豆各四；祭宗庙，笾豆各十二；祭社稷先农等，笾豆各九；祭风师雨师等，笾豆各二。寻此式文，事深乖谬。社稷多於天地，似不贵多。风雨少於日月，又不贵少，且先农先蚕，俱为中祭，或六或四，理不可通，先农之神，尊於释奠，笾豆之数，先农乃少，理实差舛，难以因循。谨按《礼记郊特牲》云：“笾豆之荐，水土之品，不敢用亵味而贵多品，所以交於神明之义也。”此即祭祀笾豆，以多为贵。宗庙之数，不可逾郊。今请大祀同为十二，中祀同为十，小祀同为八。释奠准中祀，自馀从座，并请依旧式。
    ○郊祀燔柴先焚後祭议
    简新礼，祭毕，收玉帛牲醴，置於柴上，然後燔柴燎坛之左。臣敬宗谨按，祭祀之礼，必先降神。周人尚臭，祭天则燔柴，祭地则瘗血，祭宗庙则芮萧灌鬯，皆贵气臭，用以降神。礼经明白，义释甚详。委柴在祭神之初，理无所惑，是以《三礼义宗》等并云，祭天以燔柴为始，然後行正祭；祭地以瘗血为先，然後行正祭。又《礼论》说，太常贺循上言，积柴旧在坛南燎，祭天之牲用犊左胖，汉仪用头，今郊用胁之九个，太宰令奉牲胁，太祝令奉圭璧，俱奠燎薪之上。此即晋氏故事，亦无祭末之文。既□汉仪用牲头，头非神俎之物，且祭末俎皆升，右胖之胁，唯有三礼。贺循既□用祭天之牲左胖，复云今仪用胁九个，足明燔柴所用，与升俎不同。是知自在祭初，别燔牲体，非於祭末，烧神馀馔。此则晋氏以前仍遵古礼，唯周魏以降，妄为损益，纳告庙之币，事毕瘗埋，因改燔柴，将为祭末。事无典实，礼阙降神。又燔柴正傺，牲玉皆别。苍璧苍犊之流，柴之所用；四圭も犊之属，祀之所须。故郊天之有四圭，犹祀庙之有圭瓒，是以周官典瑞，文势相因，并事毕收藏，不在燔例。而今新礼引用苍璧，不顾圭瓒，遂亦俱燔，义既有乖，理难因袭，又燔柴作乐，俱以降神，则处置之宜，须相依准。柴燎在左，作乐在南，求之礼情，实为不类。且《礼论》说积柴之处，在神坛之南，新礼以为坛左，文无典故。请改燔柴为祭始，位乐悬之南，外之内。其阴祀瘗埋，亦请准此。
    ○定宗庙乐议
    臣闻七庙观德，义冠於宗祀；三祖在天，式彰於严祀。致敬之情允洽，大孝之道克宣。是以八佾具陈，肃仪形於缀兆；四悬备展，被鸿徽於雅音。著作乐之明义，择皇王之令典，前圣所履，莫大於兹。伏惟皇帝陛下天纵咸通，率由冥极。孝治昭懿，光被於八埏；爱敬纯深，追崇於百世（一作叶）。永言锡祚，思宏颂声。锺律革音，播铿锵於享荐；羽成列，申蹈厉於蒸尝。爰制典司，加隆（一作加崇）称号，循声实，敬阐尊名。窃以皇灵滋庆，源长委，迈吞燕之生商，轶扰龙之肇汉。咸韬光於九二，渐发迹於三分。高祖纽地补天，重张区宇，返魂肉骨，再造生灵。恢恢帝图，与二仪而合大；赫赫皇道，共七曜以齐明。虽复圣迹神功，不可得而窥测，经文纬武，敢有寄於名言。敬备乐章，式昭彝范，具列如左，皇祖宏农府君宣简公懿王三庙乐请同奏长发之舞；太祖景皇帝庙乐请奏大基之舞；世祖元皇帝庙乐请奏大成之舞；高祖大武皇帝庙乐请奏大明之舞；文德皇后庙乐请奏光大之舞；七庙登歌请每室列奏。谨议。
    ○藏宏农府君神主於夹室议
    谨按旧仪，汉丞相韦元成以为毁主瘗埋，但万国宗飨，有所从来，一旦瘗埋，事不允惬。晋博士范宣意欲别立庙宇，奉征西等三主，安置其中，方之瘗埋。颇叶情理，事无典故，亦未足依。又议者或言毁主藏於天府，祥瑞所藏，本非斯意。今谨准量去祧之外，犹有坛单，祈祷所及，窃谓合宜。今时庙制，与右不同，共基别室，西方为首，若在西夹之中，仍处尊位，祈祷则祭，未绝祈享，方诸旧仪，情实可安。宏农府君庙远亲杀，详据旧章，礼合迭毁。臣等参议，迁奉神主，藏於夹室，本情笃教，在理为宜。
  </div>
  <div class="pagination">
   <a href="全唐文_page100.html">
    上一页
   </a>
   <span>
    ...
   </span>
   <a href="全唐文_page96.html">
    96
   </a>
   <a href="全唐文_page97.html">
    97
   </a>
   <a href="全唐文_page98.html">
    98
   </a>
   <a href="全唐文_page99.html">
    99
   </a>
   <a href="全唐文_page100.html">
    100
   </a>
   <span class="current-page">
    101
   </span>
   <a href="全唐文_page102.html">
    102
   </a>
   <a href="全唐文_page103.html">
    103
   </a>
   <a href="全唐文_page104.html">
    104
   </a>
   <a href="全唐文_page105.html">
    105
   </a>
   <a href="全唐文_page106.html">
    106
   </a>
   <span>
    ...
   </span>
   <a href="全唐文_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
