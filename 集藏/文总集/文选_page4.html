<!DOCTYPE html>
<html>
<head>
    <meta charset="UTF-8">
    <title>文选 - 第 4 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 4 页/共 102 页</h1>
    <div class="content">　　   诔下 哀上  
　　     第五十七卷  
　　       诔下  
　　       哀上  
　　   哀下 碑文上  
　　     第五十八卷  
　　       哀下  
　　       碑文上  
　　   碑文下 墓志  
　　     第五十九卷  
　　       碑文下  
　　       墓志  
　　   行状 吊文 祭文  
　　     第六十卷  
　　       行状  
　　       吊文  
　　       祭文  
　　     附  
　　
　　
　　文选卷第一
　　赋甲赋甲者，旧题甲乙，所以纪卷先后。今卷既改，故甲乙并除，存其首题，以明旧式。
　　　京都上
　　两都赋二首自光武至和帝都洛阳，西京父老有怨。班固恐帝去洛阳，故上此词以谏。和帝大悦也。
　　班孟坚范晔后汉书曰：班固，字孟坚，北地人也。年九岁，能属文，长遂博贯载籍。显宗时，除兰台令史，迁为郎，乃上两都赋。大将军窦宪出征匈奴，以固为中护军。宪败，固坐免官，遂死狱中。
　　两都赋序
　　或曰：赋者，古诗之流也。毛诗序曰：诗有六义焉，二曰赋。故赋为古诗之流也。诸引文证，皆举先以明后，以示作者必有所祖述也。他皆类此。昔成康没而颂声寝，王泽竭而诗不作。言周道既微，雅颂并废也。史记曰：周武王太子诵立，是为成王。成王太子钊立，是为康王。毛诗序曰：颂者，以其成功告于神明者也。乐稽耀嘉曰：仁义所生为王。毛诗序曰：止乎礼义，先王之泽也。然则作诗禀乎先王之泽，故王泽竭而诗不作。作，兴也。孟子曰：王者之迹息而诗亡。大汉初定，日不暇给。汉书曰：高祖，姓刘氏，立为汉王，灭项羽，卽皇帝位。荀悦曰：讳邦，字季。史记曰：虽受命，而日有不暇给也。至于武宣之世，乃崇礼官，考文章，汉书曰：孝武皇帝，景帝中子。荀悦曰：讳彻。汉书曰：孝宣帝，武帝曾孙，戾太子孙。荀悦曰：讳询，字次卿。内设金马石渠之署，外兴乐府协律之事，史记曰：金马门者，宦者署门，傍有铜马，故谓之曰金马门。三辅故事曰：石渠阁在大秘殿北，以阁秘书。汉书曰：武帝定郊祀之礼，乃立乐府，以李延年为协律都尉。以兴废继绝，润色鸿业。言能发起遗文，以光赞大业也。论语，子曰：兴灭国，继绝世。然文虽出彼而意微殊，不可以文害意。他皆类此。论语，子曰：东里子产润色之。剧秦美新曰：制成六经，洪业也。是以众庶悦豫，福应尤盛，白麟赤鴈芝房宝鼎之歌，荐于郊庙。汉书武纪曰：行幸雍，获白麟，作白麟之歌。又曰：行幸东海，获赤鴈，作朱鴈之歌。又曰：甘泉宫内产芝，九茎连叶，作芝房歌。又曰：得宝鼎后土祠傍，作宝鼎之歌。神雀五凤甘露黄龙之瑞，以为年纪。汉书宣纪曰：神雀元年。应劭曰：前年神雀集长乐宫，故改年也。又曰：五凤元年。应劭曰：先者，凤皇五至，因以改元。又甘灵元年，诏曰：乃者，凤皇至，甘露降，故以名元年。又曰：黄龙元年。应劭曰：先是黄龙见新丰，因以改元焉。故言语侍从之臣，若司马相如虞丘寿王东方朔枚皋王襃刘向之属，朝夕论思，日月献纳；汉书曰：司马相如，字长卿，为武骑常侍。又曰：虞丘寿王，字子贡，以善格五召待诏，迁为侍中中书，又曰：东方朔，字曼倩，上书自称举，上伟之，令待诏公车，后拜为太中大夫给事中。又曰：枚皋，字少孺，上书北阙，自称枚乘之子，上得大喜，召入见待诏，拜为郎。又曰，王襃，字子渊，上令襃待诏，襃等数从猎，擢为谏大夫。又曰：刘向，字子政，为辇郎，迁中垒校尉。而公卿大臣，御史大夫倪宽、太常孔臧、太中大夫董仲舒、宗正刘德、太子太傅萧望之等，时时间作。汉书曰：倪宽，修尚书，以郡选诣博士孔安国，射策为掌固，迁侍御史。孔臧集曰：臧，仲尼之后，少以才博知名，稍迁御史大夫，辞曰：臣代以经学为家，乞为太常，专修家业。武帝遂用之。汉书曰：董仲舒以修春秋为博士，后为中大夫。又曰：刘德，字路叔，少修黄老术，武帝谓之千里驹，为宗正。又曰：萧望之，字长倩，以射策甲科为郎，迁太子太傅。或以抒下情而通讽谕，广雅曰：抒，也。抒，食与切。讽，方凤切。毛诗序曰：吟咏情性，以讽其上。楚词曰：抒中情而属诗。或以宣上德而尽忠孝，国语，泠州鸠曰：夫律，所以宣布哲人之令德。雍容揄扬，着于后嗣，抑亦雅颂之亚也。说文曰：揄，引也，以珠切。孔安国尚书传曰：扬，举也。毛诗序曰：言天下之事，形四方之风，谓之雅。故孝成之世，论而录之，汉书曰：孝成皇帝，元帝太子也。荀悦曰：讳骜，字太孙。盖奏御者千有余篇，而后大汉之文章，炳焉与三代同风。苍颉篇曰：炳，着明也，彼皿切。论语，子曰：三代之所以直道而行。马融曰：三代，夏、殷、周。
　　且夫道有夷隆，学有麤密，因时而建德者，不以远近易则。故皋陶歌虞，奚斯颂鲁，同见采于孔氏，列于诗书，其义一也。尚书，皋陶歌曰：元首明哉，股肱良哉，庶事康哉。韩诗鲁颂曰：新庙弈弈，奚斯所作。薛君曰：奚斯，鲁公子也。言其新庙弈弈然盛。是诗，公子奚斯所作也。稽之上古则如彼，考之汉室又如此。斯事虽细，然先臣之旧式，国家之遗美，不可阙也。臣窃见海内清平，朝廷无事，蔡邕独断，或曰：朝廷亦皆依违尊者，都举朝廷以言之。诸释义或引后以明前，示臣之任不敢专。他皆类此。京师修宫室，浚城隍，起苑囿，以备制度。公羊传曰：京师者，天子之居也。京者何？大也。师者何？众也。天子之居，必以众大之辞言也。说文曰：城池无水曰隍。周礼曰：囿游之兽。郑玄曰：囿，今之苑。西土耆老，咸怀怨思，冀上之睠顾，而盛称长安旧制，有陋雒邑之议。长安在西，故曰西土。尚书曰：西土有众。故臣作两都赋，以极众人之所眩曜，折以今之法度。其词曰。
　　文选考异
　　两都赋二首注「自光武至和帝都洛阳」下至「和帝大悦也」　何屺瞻焯校曰：案后汉书班固传，则两都赋明帝世所上，注和帝误。陈少章景云校曰：赋作于明帝之世，注中「故上此以谏，和帝大悦」，语未详所据。今案：此一节，非善注也。善下引后汉书「显宗时除兰台令史，迁为郎，乃上两都赋」，不得有此注甚明。卽五臣铣注亦言明帝云云。然则幷非五臣注也。且此是卷首所列子目，其下本不应有注，决是后来窜入。凡善注失旧，有窜入五臣注者，有幷非五臣注而亦窜入者，说详在后。
　　两都赋序注「亦皆依违尊者都举朝廷以言之」　吴郡袁氏翻雕六臣本，茶陵陈氏刻增补六臣本，「都」上有「所」字，「举」上有「连」字。案：此尤延之校改之也。袁本五臣居前、善次后，茶陵本善居前、五臣次后，皆取六家以意合幷如此。凡各本所见善注，初不甚相悬，逮尤延之多所校改，遂致迥异。说见每条下。
　　有陋雒邑之议　袁本、茶陵本「雒」作「洛」。案：二本不着校语，详赋正文及注俱用「洛」字，其后汉书所载赋亦作「洛」，盖善自作「洛」也。
　　西都赋
　　有西都宾问于东都主人曰：「盖闻皇汉之初经营也，尝有意乎都河洛矣。辍而弗康，寔用西迁，作我上都。主人闻其故而覩其制乎？」孝经钩命决曰：道机合者称皇。尚书曰：厥既得吉卜，乃经营。东都有河南洛阳，故曰河洛也。郑玄论语注曰：辍，止也，张卫切。孔安国尚书传曰：康，安也。谷梁传曰：葬我君桓公。我君，接上下也。主人曰：「未也。愿宾摅怀旧之蓄念，发思古之幽情。博我以皇道，弘我以汉京。」广雅曰：摅，舒也。孔安国尚书传曰：蓄，积也。论语，颜渊曰：夫子博我以文。宾曰：「唯唯。礼记曰：父召，无诺，唯而起。
　　「汉之西都，在于雍州，寔曰长安。汉书曰：秦地于禹贡时跨雍、梁二州，汉兴，立都长安。左据函谷二崤之阻，表以太华终南之山。战国策，苏秦曰：秦，东有殽、函之固。盐铁论曰：秦左殽、函。汉书音义，韦昭曰：函谷关。左氏传曰：崤有二陵，其南陵夏后皋之墓，其北陵文王所避风雨也。表，标也。山海经曰：华首之山西六十里曰太华之山。毛诗曰：终南何有？有条有枚。毛苌曰：终南，周之名山中南也。右界襃斜陇首之险，带以洪河泾渭之川。众流之隈，汧涌其西。长杨赋曰：命右扶风发人，西自襃斜。梁州记曰：万石城泝汉上七里有襃谷，南口曰襃，北口曰斜，长四百七十里。盐铁论曰：秦右陇阨。汉书，幸雍白麟歌曰：朝陇首，览西垠。尚书曰：导河自积石，南至于华阴。山海经曰：泾水出长城北。尚书曰：导渭自鸟鼠同穴。华实之毛，则九州岛之上腴焉；防御之阻，则天地之隩区焉。春秋文耀钩曰：春致其时，华实乃荣。左氏传，君子曰：涧溪沼沚之毛。汉书曰：秦地，九州岛膏腴。杨雄卫尉箴曰：设置山险，尽为防御。说文曰：隩，四方之土可定居者也，于报切。是故横被六合，三成帝畿。周以龙兴，秦以虎视。汉书音义，文颖曰：关西为横。孔安国尚书传曰：被，及也。吕氏春秋曰：神通乎六合。高诱曰：四方上下为六合。三成帝畿，谓周、秦、汉也。乐稽嘉耀曰：德象天地为帝。周礼曰：方千里曰王畿。史记曰：周后稷，名弃，尧、舜时为农师，号后稷，姓姬氏。至孙公刘，周之道兴，至文王徙都丰，武王灭纣。孔安国尚书序曰：汉室龙兴。史记曰：秦之先，帝颛顼之苗裔，至孝公作咸阳，政幷六国，称皇帝。周易曰：虎视眈眈，其欲逐逐。及至大汉受命而都之也，仰悟东井之精，俯协河图之灵。汉书曰：汉元年十月，五星聚于东井，沛公至灞上。又曰：以历推之，从岁星也。此高祖受命之符。尚书雒书曰：河图，命纪也。然五经纬，皆河图也。春秋汉含孳曰：刘季握卯金刀，在轸北，字季，天下服。卯在东方，阳所立，仁且明。金在西方，阴所立，义成功。刀居右，字成章。刀击秦，枉矢东流，水神哭祖龙。然则成功在西，故都长安。奉春建策，留侯演成。汉书曰：高祖西都洛阳，戍卒娄敬求见，说上曰：陛下都洛不便，不如入关，据秦之固。上问张良，良因劝上。是日车驾西都长安，拜娄敬为奉春君，赐姓刘氏。又曰：封张良为留侯也。苍颉篇曰：演，引也。天人合应，以发皇明。乃眷西顾，寔惟作京。天，谓五星也。人，谓娄敬也。皇，谓高祖也。四子讲德论曰：天人并应。毛诗曰：乃眷西顾，此惟与宅。于是睎秦岭，睋北阜。挟沣灞，据龙首。说文曰：睎，望也，呼衣切。秦岭，南山也。汉书曰：秦地有南山。睋，视也，五哥切。北阜，山也。汉书，文帝曰：以北山石为椁。张揖上林赋注曰：丰水出鄠南山丰谷。汉书曰：灞水出蓝田谷。山海经曰：华山之西，龙首之山也。图皇基于亿载，度宏规而大起。长杨赋曰：规亿载。孔安国尚书传曰：十万曰亿。尔雅曰：载，年也。小雅曰：羌，发声也。度与羌，古字通。度或为庆也。肇自高而终平，世增饰以崇丽。历十二之延祚，故穷泰而极侈。高，高祖。汉书，张晏曰：为功最高，而为汉帝太祖，故特起名焉。汉书，孝平皇帝，元帝庶孙。荀悦曰：讳衎。汉自高祖至于孝平，凡十二帝也。国语曰：天地之所祚。贾逵曰：祚，禄也。建金城而万雉，呀周池而成渊。盐铁论曰：秦四塞以为固，金城千里。郑玄周礼注曰：雉，长三丈，高一丈。字林曰：呀，大空貌，火家切。说文曰：城有水曰池。披三条之广路，立十二之通门。周礼曰：匠人营国，方九里，旁三门。郑玄曰：天子十二门，通十二子也。内则街衢洞达，闾阎且千。九市开场，货别隧分。人不得顾，车不得旋。阗城溢郭，旁流百廛。红尘四合，烟云相连。说文曰：街，四通也，音佳。尔雅曰：四达谓之衢。字林曰：闾，里门也。阎，里中门也。汉宫阙疏曰：长安立九市，其六市在道西，三市在道东。郑玄周礼注曰：金玉曰货。薛综西京赋注曰：隧，列肆道也，音遂。郑玄礼记注曰：填，满也。填与阗同，徒坚切。又曰：廛，市物邸舍也，除连切。李陵诗曰：红尘塞天地，白日何冥冥。于是既庶且富，娱乐无疆。都人士女，殊异乎五方。游士拟于公侯，列肆侈于姬姜。论语曰：子适卫，冉有仆。子曰：庶矣哉！冉有曰：既庶矣，又何加焉？曰：富之。毛诗曰：惠我无疆。又曰：彼都人士。又曰：彼君子女。汉书曰：秦地五方杂错，富人则商贾为利。列侯贵人，车服僭上。众庶仿效，羞不相及。郑玄周礼注曰：肆，市中陈物处也。左氏传，君子曰：诗云：虽有姬姜，无弃憔悴也。乡曲豪举，游侠之雄。节慕原尝，名亚春陵。连交合众，骋骛乎其中。庄子曰：治州闾乡曲。史记，魏公子无忌曰：平原之游，徒豪举耳。文子曰：智过十人谓之豪。汉书曰：秦地豪桀，则游侠通奸。史记曰：平原君赵胜者，赵之诸公子也。诸子中胜最贤，宾客盖至者数千人。又曰：孟尝君，名文，姓田氏。孟尝君在薛，招致诸侯宾客，食客数千人。又曰：春申君者，楚人也，名歇，姓黄氏。考烈王以歇为相，封春申君，客三千余人。又曰：魏公子无忌者，魏安厘王弟也。安厘王封公子为信陵君，致食客三千。楚辞曰：朝骋骛乎江皋。说文曰：骋，直驰也。又曰：骛，乱驰也，音务。若乃观其四郊，浮游近县，则南望杜霸，北眺五陵。名都对郭，邑居相承。英俊之域，绂冕所兴。冠盖如云，七相五公。郑玄周礼注曰：王国百里为郊。汉书曰：宣帝葬杜陵，文帝葬霸陵，高帝葬长陵，惠帝葬安陵，景帝葬阳陵，武帝葬茂陵，昭帝葬平陵。文子曰：智过万人谓之英，千人谓之俊。苍颉篇曰：绂，绶也。说文曰：冕，大夫以上冠也。毛诗曰：有女如云。相，丞相也。汉书，韦贤为丞相，徙平陵。车千秋为丞相，徙长陵。黄霸为丞相，徙平陵。平当为丞相，徙平陵。魏相为丞相，徙平陵。公，御史大夫、将军通称也。汉书曰：张汤为御史大夫，徙杜陵。杜周为御史大夫，徙茂陵。萧望之为前将军，徙杜陵。冯奉世为右将军，徙杜陵。史丹为大将军，徙杜陵。然其余不在七相之数者，并以罪国除故也。与乎州郡之豪杰，五都之货殖。三选七迁，充奉陵邑。盖以强干弱枝，隆上都而观万国也。文子曰：智过百人谓之杰，十人谓之豪。汉书曰：王莽于五都立均官，更名雒阳、邯郸、临淄、宛、城都市长安皆为五均司市师。三选，谓选三等之人。七迁，谓迁于七陵也。汉书曰：徙吏二千石、高訾富人及豪杰兼幷之家于诸陵，盖亦以强干弱枝，非独为奉山园也。又元帝诏曰：往者，有司缘臣子之义，奏徙郡国人以奉园陵。自今所为陵者，勿置县邑。然则元帝始不迁人陪陵。自元以上，正有七帝也。春秋汉含孳曰：强干弱流，天之道。宋均曰：流，犹枝也。左传曰：鲁诸大夫曰：禹会诸侯于涂山，执玉帛者万国。
　　「封畿之内，厥土千里。逴跞诸夏，兼其所有。汉书曰：雒邑与宗周通封畿，为千里。又曰：秦地沃野千里，人以富饶。逴跞，犹超绝也。逴，音卓。跞，吕角切。论语，子曰：夷狄之有君，不如诸夏之亡也。其阳则崇山隐天，幽林穹谷。陆海珍藏，蓝田美玉。上林赋曰：崇山嵸巃崔嵬。杨雄蜀都赋曰：苍山隐天。韩诗曰：皎皎白驹，在彼空谷。薛君曰：穹谷，深谷也。汉书，东方朔曰：汉兴，去三河之地，止灞、浐以西，都泾、渭之南，北谓天下陆海之地。范子计然曰：玉英出蓝田。商洛缘其隈，鄠杜滨其足。源泉灌注，陂池交属。汉书，弘农郡有商县、上雒县。扶风有鄠县、杜阳县。说文曰：隈，水曲也，于回切。孔安国尚书传曰：滨，涯也。又曰：泽鄣曰陂，停水曰池。竹林果园，芳草甘木。郊野之富，号为近蜀。言秦境富饶，与蜀相类，故号近蜀焉。汉书曰：秦地南有巴、蜀、广、汉山林竹木蔬食果实之饶。尔雅曰：邑外曰郊，郊外曰野。其阴则冠古乱以九嵕子红，陪以甘泉，乃有灵宫起乎其中。秦汉之所极观古乱，渊云之所颂叹，于是乎存焉。汉书，谷口县九嵕山在西。战国策，范雎说秦王曰：大王之国，北有甘泉谷口。汉书，公孙卿曰：仙人好楼居。于是上令甘泉作延寿馆、通天台。汉宫阙疏曰：甘泉林光宫，秦二世造。汉书曰：王子渊为甘泉颂。又曰：杨子云奏甘泉赋。下有郑白之沃，衣食之源。提封五万，疆埸绮分。沟塍刻镂，原隰龙鳞。决渠降雨，荷插成云。五谷垂颖，桑麻铺棻。史记曰：韩闻秦之好兴事，欲罢，无令东伐。乃使水工郑国间说秦，令凿泾水，自中山西抵瓠口为渠，并北山东注洛，溉卤之地四万余顷。收皆亩税一锺。命曰郑国渠。又曰：赵中大夫白公，复奏穿渠引泾水，首起谷口，尾入栎阳，注渭，溉田四千余顷，因曰白渠。人得其饶，歌之曰：田于何所？池阳谷口。郑国在前，白渠起后。举插为云，决渠为雨。泾水一石，其泥数斗。且溉且粪，长我禾黍。衣食京师，亿万之口。天子畿方千里，提封百万井。臣瓒案：旧说云，提，撮凡也。言大举顷亩也。韦昭曰：积土为封限也。毛诗曰：疆埸有瓜。周礼曰：十夫有沟。郑玄曰：遂，广深各二尺，沟倍之。说文曰：塍，稻田之畦也，音绳。尔雅曰：高平曰原，下湿曰隰。周礼曰：以五谷养病。汉书音义，韦昭曰：黍、稷、菽、麦、稻也。毛诗曰：实颖实栗。毛苌曰：颖，垂颖也。小雅曰：禾穗谓之颖。尔雅曰：铺，布也，普胡切。王逸楚辞注曰：纷，盛貌也。棻与纷，古字通。东郊则有通沟大漕，溃渭洞河。泛舟山东，控引淮湖，与海通波。言通沟大漕，既达河渭，又可以泛舟山东，控引淮、湖之流，而与海通其波澜。汉书武纪曰：穿漕渠道渭。如淳曰：水转曰漕。苍颉篇曰：溃、旁决也，胡对切。说文曰：洞，疾流也。国语曰：秦泛舟于河，归籴于晋。史记曰：荥阳下引河东南为鸿沟，以与淮、泗会也。西郊则有上囿禁苑，林麓薮泽，陂池连乎蜀汉。缭以周墙，四百余里。离宫别馆，三十六所。神池灵沼，往往而在。上囿禁苑，卽林苑也。羽猎赋曰：开禁苑。谷梁传曰：林属于山为麓。郑玄周礼注曰：泽无水曰薮。汉书有蜀都汉中郡。缭，犹绕也。三辅故事曰：上林连绵，四百余里。缭，力鸟切。离、别，非一所也。上林赋曰：离宫别馆，弥山跨谷。三秦记曰：昆明池中有神池，通白鹿原。毛诗曰：王在灵沼。其中乃有九真之麟，大宛之马。黄支之犀，条支之鸟。踰昆仑，越巨海。殊方异类，至于三万里。汉书，宣帝诏曰：九真献奇兽。晋灼汉书注曰：驹形，麟色，牛角。又武纪曰：贰师将军广利斩大宛王首，获汗血马。又曰：黄支自三万里贡生犀。又曰：条枝国临西海，有大鸟，卵如瓮。山海经曰：帝之下都，昆仑之墟，高万仞。河图括地象曰：昆仑在西北，其高万一千里。子虚赋曰：东注巨海也。
　　「其宫室也，体象乎天地，经纬乎阴阳。据坤灵之正位，仿太紫之圆方。七略曰：王者师天地，体天而行。是以明堂之制，内有太室，象紫微宫；南出明堂，象太微。春秋元命苞曰：紫之言此也，宫之言中也。言天神图法，阴阳开闭，皆在此中也。周易曰：坤，地道也。杨雄司命箴曰：普彼坤灵，侔天作制。春秋合诚图曰：太微，其星十二，四方。又曰：紫宫，大帝室也。树中天之华阙，丰冠山之朱堂。因瓌材而究奇，抗应龙之虹梁。列棼橑以布翼，荷栋桴而高骧。列子曰：周穆王筑台，号曰中天之台。汉书曰：萧何立东阙、北阙。周易曰：丰其屋。汉书曰：萧何作未央宫，潘岳关中记曰：未央宫殿，皆疏龙首山土作之。然殿居山上，故曰冠云，埤苍曰：瓌玮，珍琦也。应龙虹梁，梁形似龙而曲如虹也。广雅曰：有翼曰应龙。尔雅曰：螮蝀，虹也。螮，音帝。蝀，音董。虹，音红。说文曰：棼，复屋栋也，扶云切。又曰：橑，椽也，梁道切。又曰：翼，屋荣也。尔雅曰：栋谓之桴，音浮。雕玉瑱以居楹，裁金璧以饰珰。言雕刻玉礩，以居楹柱也。尔雅曰：玉谓之雕。郭璞曰：治玉名也。广雅曰：磌，礩也。瑱与磌，古字通，并徒年切。说文曰：楹，柱也。上林赋曰：华榱璧珰。韦昭曰：裁金为璧以当榱头。发五色之渥彩，光爓音艳朗以景彰。毛诗曰：颜如渥丹。郑玄曰：渥，厚渍也，乌学切。字林曰：爓，火貌也。于是左墄右平，重轩三阶。闺房周通，门闼洞开。列锺虡于中庭，立金人于端闱。七略曰：王者宫中，必左墄而右平。挚虞决疑要注曰：凡太极乃有陛，堂则有阶无陛也。左墄右平，平者，以文砖相亚次也；墄者，为陛级也，言阶级勒墄然，七则切。王逸楚辞注曰：轩，楼板也。周礼，夏后氏世室九阶。郑玄曰：南面三，三面各二也。尔雅曰：宫中门谓之闱，小者谓之闺。毛苌诗传曰：闼，门内也。史记曰：始皇大收天下兵器，聚之咸阳，销以为钟鐻，铸金人十二，重各千斤，置宫中。徐广曰：鐻，音巨。毛诗曰：设业设虡。毛苌曰：植曰虡，与鐻古字通也。三辅黄图曰：秦营宫殿，端门四达，以则紫宫。闼，他曷切。仍增崖而衡阈，临峻路而启扉。尔雅曰：仍，因也。仍或为岌，非也。孔安国论语注曰：阈，门限也，胡洫切。又曰：峻，高大也。尔雅曰：阖谓之扉。徇以离宫别寝，承以崇台闲馆。焕若列宿，紫宫是环。孔安国尚书传曰：徇，循也。尔雅曰：室无东西厢，有室曰寝。又曰：四方而高曰台。春秋合诚图曰：紫宫，大帝室，太一之精也。汉书曰：中宫天极星，环之匡卫十二星，藩臣。皆曰紫宫也。清凉宣温，神仙长年。金华玉堂，白虎麒麟。区宇若兹，不可殚论。三辅黄图曰：未央宫有清凉殿、宣室殿、中温室殿、金华殿、太玉堂殿、中白虎殿、麒麟殿，长乐宫有神仙殿。孔安国尚书传曰：殚，尽也。长年亦殿名。增盘崔嵬，登降照烂。殊形诡制，每各异观。乘茵步辇，惟所息宴。毛苌诗传曰：崔，高大也，兹瑰切。王逸楚辞注曰：嵬，高也，才回切。广雅曰：照，明也，音照。烂，亦明也，力旦切。应劭汉官仪曰：皇后、婕妤乘辇，余皆以茵，四人舆以行。郑玄礼记注曰：茵，蓐也，于申切。周易曰：君子以乡晦入宴息也。后宫则有掖庭椒房，后妃之室。合欢增城，安处常宁。若椒风，披香发越。兰林蕙草，鸳鸾飞翔之列。汉书曰：诏掖庭养视。应劭曰：掖庭，宫人之官。汉官仪曰：捷妤以下皆居掖庭。三辅黄图曰：长乐宫有椒房殿。汉书曰：班婕妤居增城舍。桓子新论曰：董贤女弟为昭仪，居舍号曰椒风。汉宫阁名，长安有合欢殿、披香殿、鸳鸾殿、飞翔殿。余亦皆殿名。昭阳特盛，隆乎孝成。屋不呈材，墙不露形。裛以藻绣，络以纶连。随侯明月。错落其间。金釭衔璧，是为列钱。翡翠火齐，流耀含英。悬黎垂棘，夜光在焉。汉书曰：孝成赵皇后弟绝幸，为昭仪，居昭阳舍。其璧带，往往为黄金釭，函蓝田璧，明珠翠羽饰之。音义曰：谓璧中之横带也。引汉书注云音义者，皆失其姓名，故云音义而已。说文曰：釭，毂铁也。列钱，言金釭衔璧，行列似钱也。釭，古双切。说文曰：裛，缠也，于劫切。又曰：纶，纠青丝绶也。淮南子曰：随侯之珠，和氏之璧，得之而富，失之而贫。高诱曰：随侯，汉中国姬姓诸侯也。随侯见大蛇伤断，以药傅而涂之，后蛇于夜中衔大珠以报之，因曰随侯之珠。盖明月珠也。李斯上书曰：有随、和之宝，垂明月之珠。张揖上林赋注曰：翡翠大小如爵，雄赤曰翡，雌青曰翠。韵集曰：玫瑰，火齐珠也。战国策，应侯谓秦王曰：梁有悬黎，楚有和璞，而为天下名器。左氏传曰：晋荀息请以垂棘之璧，假道于虞以伐虢。许慎淮南子注曰：夜光之珠，有似明月，故曰明月也。高诱以随侯为明月。许慎以明月为夜光。班固上云随侯明月，下云悬黎垂棘，夜光在焉。然班以夜光非随珠明月矣。以三都合为一宝，经典不载夜光本末，故说者参差矣。西京赋曰：流悬黎之夜光。吴都赋曰：随侯于是鄙其夜光。邹阳云：夜光之璧。刘琨云：夜光之珠。尹文子曰：田父得宝玉径尺，置于庑上，其夜明照一室。然则夜光为通称，不系之于珠璧也。于是玄墀扣砌，玉阶彤庭。碝磩彩致，琳珉青荧。珊瑚碧树，周阿而生。汉书曰：昭阳舍中庭彤朱，而殿上髹漆，砌皆铜沓，黄金涂，白玉阶。然墀以髹漆，故曰玄也。扣砌，以玉饰砌也。说文曰：扣，金饰器，枯后切。广雅曰：砌，戺也，且计切。说文曰：碝，石之次玉也，如兖切。磩，碝类也，音戚。郑玄礼记注曰：致，密也。郭璞上林赋注：珉，玉名也。张揖上林赋注曰：珉，石次玉也。广雅曰：珊瑚，珠也。淮南子曰：昆仑山有碧树在其北。高诱曰：碧，青石也。韩诗曰：曲景曰阿。然此阿，庭之曲也。红罗纚，绮组缤纷。精曜华烛，俯仰如神。薛综西京赋注曰：纚，长袖貌也。，思合切。纚，山绮切。说文曰：绮，文缯也。孔安国尚书传曰：组，绶也。楚辞曰：佩缤纷其繁饰。王逸曰：缤纷，盛貌也。缤，匹人切。战国策，张仪谓楚王曰：彼郑国之女，粉白黛黑，立于衢间，非知而见之者以为神。后宫之号，十有四位。窈窕繁华，更盛迭贵。处乎斯列者，盖以百数。汉书曰：大星正妃，余三星后宫。又赞曰：汉兴，因秦之称号，帝正适称皇后，妾皆称夫人，号凡十四等云。昭仪位视丞相，婕妤视上卿，娙娥视中二千石，傛华视真二千石，美人视二千石，八子视千石，充依视千石，七子视八百石，良人视七百石，长使视六百石，少使视四百石，五官视三百石，顺常视二百石，无涓、共和、娱灵、保林、良使、夜者，皆视百石。毛诗曰：窈窕淑女，君子好逑。史记，华阳夫人姊说夫人曰：不以繁华时树本。方言曰：迭，代也，徒结切。娙，音刑。左右庭中，朝堂百寮之位。萧曹魏邴，谋谟乎其上。尚书曰：百寮师师。汉书曰：萧何，沛人。汉王卽皇帝位，拜何为相国。又曰：曹参，沛人也，代萧何为相国。又曰：魏相，字弱翁，济阴人也。宣帝卽位，代韦贤为丞相。又曰：邴吉，字少卿，鲁国人也。宣帝卽位，代魏相为丞相。孔安国尚书传曰：谋，谟也。佐命则垂统，辅翼则成化。流大汉之恺悌，荡亡秦之毒螫。李陵报苏武书曰：其余佐命立功之士。易干凿度曰：代者赤兑；黄，佐命。宋衷曰：此赤兑者，谓汉高帝也。黄者，火之子，故佐命，张良是也。孟子曰：君子创业垂统，为可继也。礼记曰：保者慎其身以辅翼之。长杨赋曰：今朝廷出凯悌，行简易。四子讲德论曰：秦之时，处位任政者并施螫毒。说文曰：螫，行毒也，舒亦切。故令斯人扬乐和之声，作画一之歌。功德着乎祖宗，膏泽洽乎黎庶。孔丛子曰：孔子曰：古之帝王，功成作乐。其功善者其乐和，乐和则天下且由应之，况百兽乎？汉书曰：萧何薨，曹参代之。百姓歌之曰：萧何为法，较若画一。曹参代之，守而勿失。载其清净，人以宁一。又景帝诏曰：者，所以发德；舞者，所以立功。申屠嘉奏曰：高皇帝宜为太祖，孝文帝宜为太宗。史记，太史公曰：成王作颂，沐浴膏泽，而歌咏勤苦。孟子曰：膏泽下于民。孔安国尚书传曰：黎，众也。又有天禄石渠，典籍之府。命夫惇诲故老，名儒师傅。讲论乎六蓺，稽合乎同异。三辅故事曰：天禄阁在大殿北，以阁秘书。石渠，已见上文。然同卷再见者，并云已见上文，务从省也。他皆类此。尔雅曰：惇，勉也。孔安国尚书传曰：诲，教也。周礼曰：六艺：礼、乐、射、御、书、数。孔安国尚书传曰：稽，考也。又有承明金马，著作之庭。大雅宏达，于兹为羣。元元本本，殚见洽闻。启发篇章，校理秘文。汉书曰：严助为会稽太守，帝赐书曰：君猒承明之庐。张晏曰：承明庐在石渠门外。金马，已见上文。大雅，谓有大雅之才者。诗有大雅，故以立称焉。汉书，武帝曰：司马相如之伦，皆辨智闳达。元元本本，谓得其元本也。孔丛子曰：苌弘曰：仲尼洽闻强记。孝经钩命决曰：丘掇秘文。周以钩陈之位，卫以严更之署。总礼官之甲科，羣百郡之廉孝。乐汁图曰：钩陈，后宫也。服虔甘泉赋注曰：紫宫外营，勾陈星也。然王者亦法之。薛综西京赋注曰：严更，督行夜鼓也。汉书曰：奉常掌礼仪，属官有五经博士。天曰：匡衡射策甲科，除太常掌故。又曰：秦分天下为郡县。又曰：兴廉举孝也。虎贲赘衣，阉尹阍寺。陛戟百重，各有典司。尚书，周公曰：缀衣虎贲。公羊传曰：赘，犹缀也。赘，之锐切。周礼曰：内小臣奄，上士，又有阍人、寺人。汉书曰：太后盛服，坐武帐，武士陛戟，陈列殿下也。周庐千列，徼道绮错。史记，卫令曰：周庐设卒甚谨。汉书音义，张晏曰：直宿曰庐。汉书曰：中尉掌徼循京师。如淳曰：所谓游徼循禁，备盗贼也。辇路经营，修除飞阁。辇路，辇道也。上林赋曰：辇道纚属。如淳曰：辇道，阁道也。司马彪上林赋注曰：除，楼陛也。自未央而连桂宫，北弥明光而亘长乐。凌隥道而超西墉，掍建章而连外属。设璧门之凤阙，上觚棱而栖金爵。汉书曰：高祖至长安，萧何作未央宫。三辅旧事曰：桂宫内有明光殿。毛苌诗传曰：弥，终也。方言曰：亘，竟也。亘与絙古字通。汉书曰：高祖修长乐宫。薛综西京赋注曰：隥，阁道也，丁邓切。毛苌诗传曰：墉，城也。方言曰：掍，同也，音义与混同，胡本切。汉书曰：建章宫，其东则凤阙，高二十余丈，其南有璧门之属。汉书音义，应劭曰：觚，八觚有隅者也，音孤。说文曰：棱，柧也，柧与觚同。棱，落登切。三辅故事曰：建章宫阙上有铜凤皇。然金爵则铜凤也。内则别风之嶕峣，眇丽巧而耸擢。张千门而立万户，顺阴阳以开阖。尔乃正殿崔嵬，层构厥高，临乎未央。经骀荡而出馺娑，洞枍诣以与天梁。上反宇以盖戴，激日景而纳光。三辅故事曰：建章宫东有折风阙。关中记曰：折风，一名别风。广雅曰：嶕峣，高也。嶕，兹尧切。汉书曰：建章宫度为千门万户，前殿度高未央。然前殿则正殿也。长门赋曰：正殿嵬以造天，其高临乎未央。高之甚也。崔嵬，高貌也。关中记曰：建章宫有馺娑、骀荡、枍诣、承光四殿。馺，素合切。娑，苏可切。骀，音殆。枍，乌诣切。天梁，亦宫名也。尔雅曰：盖戴，覆也。激日景而纳光，言宫殿光辉，外激于日，日景下照，而反纳其光也。神明郁其特起，遂偃蹇而上跻。轶云雨于太半，虹霓回带于棼楣。虽轻迅与僄狡，犹眙而不能阶。汉书曰：孝武立神明台。王逸楚辞注曰：偃蹇，高貌也。公羊传曰：跻者何？跻，升也。三苍曰：轶，从后出前也，余质切。汉书音义，韦昭曰：凡数三分有二为太半。尸子曰：虹霓为析翳。棼，已见上文。尔雅曰：楣谓之梁，靡饥切。方言曰：僄，轻也，芳妙切。郑玄礼记注曰：狡，疾也，古饱切。字书曰：愕，惊也，五各切。字林曰：眙，惊貌，勑吏切。攀井干而未半，目眴转而意迷。舍棂槛而却倚，若颠坠而复稽。魂怳怳以失度，巡回涂而下低。汉书曰：武帝作井干楼，高五十丈，辇道相属焉。干，音寒。司马彪庄子注曰：井干，井栏也。然积木有若栏也。苍颉篇云：眴，视不明也，侯遍切。说文，棂，楯间子也，力丁切。王逸楚辞注曰：槛，楯也，胡黯切。说文曰：稽，留止也。长门赋曰：神怳怳而外淫。王逸楚辞注曰：怳，失意也，况往切。既惩惧于登望，降周流以彷徨。步甬道以萦纡，又杳窱而不见阳。广雅曰：惩，恐也。楚辞曰：寤从容以周流，聊逍遥而自恃。毛诗序曰：彷徨不忍去。淮南子曰：甬道相连。高诱曰：甬道，飞阁复道也。说文，萦纡，犹回曲也。又曰：杳，杳窱也。广雅曰：窈窕，深也。窈与杳同，乌鸟切。窱，他吊切。毛苌诗传曰：阳，明也。排飞闼而上出，若游目于天表，似无依而洋洋。广雅曰：排，推也，簿阶切。闼，门闼也。楚辞曰：忽反顾而游目。王逸楚辞注曰：洋洋，无所归貌。前唐中而后太液，览沧海之汤汤。扬波涛于碣石，激神岳之嶈嶈。滥瀛洲与方壶，蓬莱起乎中央。汉书曰：建章宫，其西则有唐中数十里，其北沼太液池，渐台高二十余丈，名曰太液，池中有蓬莱、方丈、瀛州、台梁，象海中仙山。如淳曰：唐，庭也。尚书曰：汤汤洪水方割。苍颉篇曰：涛，大波。尚书曰：夹右碣石入于河。孔安国曰：海畔山也。毛诗曰：应门将将。说文曰：滥，泛也，力暂切。列子，渤海之中有大壑，其中有山，一曰岱舆，二曰员峤，三曰方壶，四曰瀛州，五曰蓬莱。于是灵草冬荣，神木丛生。岩峻崷崪，金石峥嵘。神木、灵草，谓不死药也。史记曰：三神山，仙人不死药皆在焉。杜预左氏传注曰：岩，险也。说文曰：峻，峭高也。峻，思俊切。崷，高貌也，慈由切。尔雅曰：崪者，厜也，慈恤切。郭璞方言注曰：峥嵘，高峻也。峥，力耕切。嵘，胡萌切。抗仙掌以承露，擢双立之金茎。轶埃堨之混浊，鲜颢气之清英。言承露之高也。汉书曰：孝武又作柏梁、铜柱、承露仙人掌之属矣。方言曰：擢，抽也，达卓切。金茎，铜柱也。王逸楚辞注曰：埃，尘也。许慎淮南子注曰：堨，埃也，堨与壒同，于害切。鲜，絜也。楚辞曰：天白颢颢。说文曰：颢，白貌，胡暠切。鲜，或为厘，非也。骋文成之丕诞，驰五利之所刑。庶松乔之羣类，时游从乎斯庭。实列仙之攸馆，非吾人之所宁。汉书曰：齐人李少翁以方术见上，拜少翁为文成将军。言上卽欲与神通，宫室被服非象神物不至。乃作甘泉宫，中为台，画天、地、泰一诸鬼神，而置祭具以致天神。又曰：乐成侯登上书言栾大，天子见大悦。曰：臣之师，有不死之药可得，仙人可致。乃拜大为五利将军。毛苌诗传曰：刑，法也。列仙传曰：赤松子者，神农时雨师也。服水玉以教神农。又曰：王子乔者，周灵王太子晋也。道人浮丘公，接以上嵩高山。
　　「尔乃盛娱游之壮观，奋泰武乎上囿。因兹以威戎夸狄，耀威灵而讲武事。史记，相如封禅书曰：斯事天下之壮观。礼记曰：西方曰戎，北方曰狄。又曰：孟冬之月，天子乃命将帅讲武习射御。毛诗序曰：有常德以立武事。命荆州使起鸟，诏梁野而驱兽。毛羣内阗，飞羽上覆。接翼侧足，集禁林而屯聚。尚书曰：荆及衡阳惟荆州。又曰：华阳黑水惟梁州。然则南方多兽，故命使之。枚乘园赋曰：翶翔羣熙，交颈接翼。水衡虞人，修其营表。种别羣分，部曲有署。周礼，水衡。郑玄曰：川，流水也；衡，平其大小也。周礼曰：虞人莱所田之野为表。郑司农曰：表，所以识正行列也。司马彪续汉书曰：将军皆有部，大将军营五部，部有校尉一人，部下有曲，曲有军候一人。罘网连纮，笼山络野。列卒周匝，星罗云布。郑玄礼记注曰：兽罟曰罘，扶流切。纮，罘之网也，胡萌切。方言曰：络，绕也，来各切。羽猎赋曰：涣若天星之罗。韩子曰：云布风动。于是乘銮舆，备法驾，帅羣臣。披飞廉，入苑门。蔡雍独断曰：天子至尊，不敢渫渎言之，故托于乘舆也。又曰：天子出，车驾次第，谓之卤簿，有法驾。司马彪曰：法驾，六马也。汉书武纪曰：长安作飞廉馆。遂绕酆鄗，历上兰。六师发逐，百兽骇殚。震震爚爚，雷奔电激。草木涂地，山渊反复。蹂躏其十二三，乃拗怒而少息。世本曰：武王在酆、鄗。杜预左氏传注曰：酆，在始平鄠东，孚宫切。说文曰：镐，在上林苑中。镐与鄗同，胡道切。三辅黄图曰：上林有上兰观。尚书曰：司马掌邦政，统六师。又曰：百兽率舞。震震爚爚，光明貌也。震，之人切。字指曰：儵爚，电光也，弋灼切。说文曰：电，阴阳激耀也。汉书曰：一败涂地，广雅曰：涂，污也。反复，犹倾动也。字林曰：蹂，践也，汝九切。说文曰：蹸，轹也。躏与蹸同，力振切。拗，犹抑也，于六切。尔乃期门佽飞，列刃钻鍭，要趹追踪。鸟惊触丝，兽骇值锋。机不虚掎，弦不再控。矢不单杀，中必迭双。汉书，武帝与北地良家子期诸殿门，故有期门之号。又曰：佽飞，掌弋射。佽，音次。苍颉篇曰：攒，聚也。钻与攒同，作官切。尔雅曰：金镞箭羽，谓之鍭，胡沟切。广雅曰：趹，奔也，古穴切。孔安国尚书传：机，弩牙也。说文曰：掎，偏引也，居蚁切。又曰：匈奴名引弓曰控。控，引也。飑飑纷纷，矰缴相缠。风毛雨血，洒野蔽天。飑飑纷纷，众多之貌也。说文曰：飑，古飙字也，俾姚切。周礼曰：矰，矢也。郑玄曰：结缴于矢谓之矰。矰，高也。说文曰：缴，生丝缕也，之若切。又曰：洒，所买切。平原赤，勇士厉，猨狖失木，豺狼慑窜。郭璞山海经注曰：猨，似猕猴而大，臂长便捷，色黑。苍颉篇曰：狖，似狸，与救切。尔雅曰：豺，狗足。郭璞曰：脚似狗也。说文曰：狼，似犬，锐头白颊。淮南子曰：猨狖颠蹶而失木。郑玄毛诗笺曰：慑，惧也，章涉切。尔乃移师趋险，并蹈潜秽。穷虎奔突，狂兕触蹶。尔雅曰：潜，深也。慎子曰：兽伏就秽。字书曰：秽，芜也。尔雅曰：兕，似牛。广雅曰：蹶踶，跳也。蹶，居卫切。踶，徒帝切。跳，达雕切。许少施巧，秦成力折。掎僄狡，扼猛噬。脱角挫脰，徒搏独杀。许少、秦成，未详。说文曰：捉，搤也。搤与扼，古字通，于责切。王弼周易注曰：噬，啮也，音誓。郑玄礼记注曰：挫，折也，祖过切。何休公羊传曰：脰，颈也，徒镂切。尔雅曰：暴虎，徒搏也。郭璞曰：空手执曰搏，补洛切。挟师豹，拖熊螭。曳犀牦，顿象罴。超洞壑，越峻崖。蹶崭岩，巨石隤。松栢仆，丛林摧。草木无余，禽兽殄夷。尔雅曰：狻猊，如●猫，食虎豹。郭璞曰：卽师子也。狻，先丸切。猊，五奚切。●，音栈。猫，音苗。说文曰：拖，曳也，徒可切。熊，兽，似豕，山居，冬蛰。欧阳尚书说曰：螭，猛兽也，勑离切。郭璞山海经注曰：犀，似水牛而猪头，黑色，有三蹄三角，一在顶上，一在额上，一在鼻上。又曰：牦，黑色，出西南徼外，力之切。又曰：象，兽之最大者也，长鼻，大者牙长丈。尔雅曰：罴，似熊而黄色。毛苌诗传曰：崭岩，高峻之貌也，七咸切。说文曰：仆，顿也。尔雅曰：殄，尽也。杜预左氏传注曰：夷，杀也。于是天子乃登属玉之馆，历长杨之榭。览山川之体势，观三军之杀获。原野萧条，目极四裔。禽相镇压，兽相枕藉。汉书宣纪曰：行幸长杨宫属玉观。服虔曰：以玉饰，因名焉。三辅黄图曰：上林有长杨宫，尔雅曰：阁谓之台，有木谓之榭，辞夜切。羽猎赋曰：三军忙然。楚辞曰：山萧条而无兽。左氏传曰：投诸四裔，以御螭魅。然后收禽会众，论功赐胙。陈轻骑以行炰，腾酒车以斟酌。割鲜野食，举烽命釂。左氏传曰：归胙于公。毛诗曰：炰之燔之。毛苌曰：以毛曰炰，薄交切。子虚赋曰：割鲜染轮。孔安国尚书传曰：鸟兽新杀曰鲜。方言曰：烽，虞，望也。郭璞曰：今烽火是也。说文曰：釂，饮酒尽，子曜切。飨赐毕，劳逸齐。大路鸣銮，容与徘徊。礼记，大路者，天子之车也。白虎通曰：天子大路。周礼曰：巾车掌玉辂。凡驭辂仪，以銮和为节。郑玄曰：銮在衡，和在轼，皆以金铃也。集乎豫章之宇，临乎昆明之池。左牵牛而右织女，似云汉之无涯。茂树荫蔚，芳草被堤。兰发色，晔晔猗猗。若摛锦布绣，爥耀乎其陂。三辅黄图曰：上林有豫章观。汉书曰：武帝发谪吏穿昆明池。汉宫阙疏曰：昆明池有二石人，牵牛、织女象。毛诗曰：倬彼云汉。苍颉篇曰：蔚，草木盛貌。说文曰：堤，塘也，都奚切。尔雅曰：芹，蘼芜。郭璞曰：香草也。，齿改切。汉书曰：华晔晔，固灵根。说文曰：晔，草木白华貌。毛诗曰：瞻彼淇澳，绿竹猗猗。毛苌曰：猗猗，美貌。说文曰：摛，舒也，勑离切。杨雄蜀都赋曰：丽靡摛爥，若挥锦布绣。鸟则玄鹤白鹭，黄鹄鵁鹳。鸧鸹鸨鶂，凫鹥鸿鴈。朝发河海，夕宿江汉。沈浮往来，云集雾散。上林赋曰：轥玄鹤。尔雅曰：鹭，舂锄。郭璞曰：白鹭也。说文曰：鹄，黄鹄也。尔雅曰：鴢，头鵁。郭璞曰：似凫。鴢，鸟绞切。鵁，呼交切。毛苌诗传曰：鹳，水鸟也。尔雅曰：鸧，麋鸹也。鸹，音括。郭璞曰：卽鸧鸹也。郭璞上林赋注曰：鸨，似鴈，无后指。鸨，音保。杜预左氏传注曰：鶂，水鸟也，五激切。尔雅曰：舒凫，鹜。毛苌诗传曰：凫，水鸟。郑玄诗笺曰：鹥，凫属也。毛苌诗传曰：大曰鸿，小曰鴈。孝经钩命决曰：云委雾散。于是后宫乘輚辂，登龙舟，张凤盖，建华旗。袪黼帷，镜清流。靡微风，澹淡浮。埤苍曰：輚，卧车也，士眼切。淮南子曰：龙舟鹢首，浮吹以虞。桓子新论曰：乘车，玉爪华芝及凤皇三盖之属。上林赋曰：乘法驾，建华旗。高诱淮南子注曰：袪，举也。刘歆甘泉赋曰：章黼黻之文帷。澹淡，盖随风之貌也。澹，达滥切。淡，徒敢切。棹女讴，鼓吹震。声激越，謍厉天。鸟羣翔，鱼窥渊。方言曰：楫谓之棹，直教切。说文曰：讴，齐歌也，于侯切。汉武帝秋风辞曰：箫鼓鸣兮发棹歌。尔雅曰：越，扬也。声类曰：謍，音大也，呼宏切。韩诗曰：翰飞厉天。薛君曰：厉，附也。说文曰：翔，回飞也。方言曰：窥，视也，缺规切。招白鹇，下双鹄。揄文竿，出比目。西京杂记曰：闽越王献高帝白鹇、黑鹇各一双。尔雅曰：下，落也。战国策，更嬴曰：臣能虚发而下鸟。说文曰：揄，引也，音头。文竿，竿以翠羽为文饰也。毛诗曰：籊籊竹竿。尔雅曰：东方有比目鱼焉，不比不行，其名谓之鲽，他合切。抚鸿罿，御缯缴。方舟并骛，俛仰极乐。尔雅曰：繴谓之罿。罿，罬也，竹劣切。郭璞曰：繴，音壁。尔雅曰：大夫方舟。郭璞曰：并两船。庄子曰：俛仰之间。杜预左氏传注曰：俛，俯也，音免。遂乃风举云摇，浮游溥览。前乘秦岭，后越九嵕。东薄河华，西涉岐雍。宫馆所历，百有余区，行所朝夕，储不改供。孔安国尚书传曰：薄，迫也。河，黄河也。华，华山也。汉书，右扶风美阳县有岐山。又右扶风有雍县也。礼上下而接山川，究休佑之所用。采游童之讙谣，第从臣之嘉颂。尚书曰：并告无辜于上下神祇。又曰：望于山川。列子曰：昔尧理天下五十年，不知天下治欤？乱欤？尧乃微服游于康衢，闻儿童谣曰：立我蒸人，莫匪尔极，不识不知，顺帝之则。汉书曰：宣帝颇好儒术，王襃与张子侨等并待诏，所幸宫馆，輙为歌颂，第其高下，以差赐帛也。于斯之时，都都相望，邑邑相属。国藉十世之基，家承百年之业。士食旧德之名氏，农服先畴之畎亩。商循族世之所鬻，工用高曾之规矩。粲乎隐隐，各得其所。周易曰：食旧德，贞厉终吉。汉书音义，如淳曰：今陇西俗，麻田岁岁粪种，为宿畴也。尚书曰：浚畎浍。孔安国曰：广尺深尺曰畎，古犬切。淮南子曰：古者至德之时，贾便其肆，农安其业，大夫安其职，而处士循其道。谷梁传曰：古者有士人，有商人，有农人，有工人。
　　「若臣者，徒观迹于旧墟，闻之乎故老。十分而未得其一端，故不能徧举也。」
　　文选考异
　　西都赋　案：赋下当有「一首」二字。东都赋下有，袁本、茶陵本无。盖五臣每题俱无也。又上两都赋序下，以三都赋序例之，亦当有。又东京赋、南都赋、吴都赋下同。
　　众流之隈汧涌其西　何云后汉书无此二句。陈云善此八字无训释，疑与范书同。案：各本皆有，恐五臣多此二句，合并六家，失着校语，尤以之乱善也。凡袁本、茶陵本所失着校语者，说具每条下，其尤本无误，多不复出。
　　注「乐稽嘉耀曰」　案：「嘉耀」当作「耀嘉」。各本皆倒。
　　注「然则成功在西」　案：「则」字不当有。各本皆衍。凡「然则」，善例祇云「然」，全书尽同，其或衍者，当依此求之，不具出也。
　　挟沣灞　案：「沣灞」当作「丰霸」。「丰」字注可证。必善「丰霸」，五臣「沣霸」而乱之。「霸」字说见后。今注中亦作「灞」，非善旧也。余依此求之。后汉书作「酆霸」，「丰」「酆」同字。
　　度宏规而大起　案：「度」当作「庆」，必善「庆」，五臣「度」。袁、茶陵二本所载五臣铣注云「度大规矩」，作「度」无疑。各本失着校语，尤以之乱善也。注亦失旧，见下。
　　注「度与羌古字通度或为庆也」　陈云「度」当作「庆」，是也。各本皆误，下同。「庆」当作「度」。案：云「庆」与「羌」古字通者，正文作「庆」，与所引小雅广言之「羌」古字通也，云「庆」或为「度」者，此赋作「庆」，或本为「度」，如今后汉书之作「度」也。五臣因此改「庆」为「度」，后来合幷，又倒此注以就之，而不可通矣。今特订正。
　　注「高高祖汉书」　袁本、茶陵本此五字作「汉书高祖」四字，是也。案：此尤校改之，下同。
　　注「为功最高」　袁本、茶陵本「为」上有「以」字，是也。
　　注「而为汉帝太祖」　袁本、茶陵本「太」作「之」，是也。
　　而观万国也　袁本、茶陵本无「也」字，何云后汉书无。
　　注「王莽于五都立均官」　茶陵本「于」下有「长安及」三字，「均官」作「五均」，袁本与此同。
　　注「城都市长安」　袁本「城」作「成」，茶陵本亦误「城」。陈云「长」下衍「安」字，是也。各本皆衍。
　　注「司市师」　茶陵本「市」下有「称」字，袁本与此同。
　　注「逴跞犹超绝也」　茶陵本此六字作「卓荦」，或作「逴跞」，袁本与此同。案：茶陵乃校语错入注也。正文，善「逴跞」，后汉书「逴荦」，五臣「卓荦」。二本作「卓荦」者乱之。尤所见未误，袁此注亦未误。
　　注「在彼空谷」　何校「空」改「穹」，陈同，是也。各本皆讹。案：陆机苦寒行注引正作「穹」。
　　注「北谓天下陆海之地」　陈云「北」当作「此」，是也。各本皆讹。
　　注「穿漕渠道渭」　袁本、茶陵本「道」作「通」，是也。
　　注「汉书有蜀都汉中郡」　袁本、茶陵本「都」作「郡」，是也。
　　条支之鸟　袁本、茶陵本「支」作「枝」，是也。注中字各本皆作「枝」，后汉书亦是「枝」字。
　　注「杨雄司命箴曰」　何校「命」改「空」，陈云据范书注当作「空」，是也。各本皆误。
　　注「玉谓之雕」　袁本、茶陵本「雕」作「雕」，是也。
　　注「言阶级勒墄然」　茶陵本「阶」作「陛」，是也。袁本亦误「阶」。
　　合欢增城　何校「城」改「成」，注同，是也。后汉书亦是「成」字。
　　注「汉中国姬姓诸侯也」　陈云「中」当作「东」，是也。各本皆误。
　　注「傛华视真二千石」　袁本、茶陵本「傛」作「容」。案：此尤校改之也。
　　注「充依视千石」　袁本、茶陵本「依」作「衣」。案：此尤校改之也。
　　注「天禄阁在大殿北」　何校「大」下添「秘」字，是也。各本皆脱。
　　注「除太常掌故」　袁本、茶陵本「故」作「固」。案：此尤校改之也。上序注，孔安国「射策为掌固」，茶陵「固」，袁「故」，尤亦未改。「固」卽「故」字耳。凡尤改每未必是。
　　注「方言曰亘竟也」　案：「亘」当作「絙」，观下注可见。各本皆误。此所引在第六卷中，今本正作「絙」，后答宾戏引作「緪」，緪，卽「絙」字也。
　　内则别风之嶕峣　袁本、茶陵本无「之」字。案：后汉书有，或尤依彼添耳。
　　注「尔雅曰盖戴覆也」　案：「尔」当作「小」。各本皆误。此所引广诂文。又章怀注后汉书所引，今本亦误「小」为「尔」，皆不知小雅者改也。
　　注「窈窕深也」　陈云「窕」当作「窱」，是也。各本皆误。
　　激神岳之嶈嶈　案：善引毛诗「应门将将」为注，似其本但作「将将」，袁、茶陵二本所载五臣济注云「嶈嶈，水激山之声」，或各本所见，皆以五臣乱善。后汉书作「嶈嶈」，章怀无注，而此与彼不必全同也。
　　注「台梁」　何校「台」改「壶」，陈同，是也。各本皆讹。
　　注「堨埃也」　案：「堨」当作「壒」，观下注可见。各本皆误。
　　注「周礼水衡」　茶陵本「水」作「川」，是也。袁本亦误「水」。
　　注「纮罘之网也」　案：「网」当作「纲」。各本皆讹。
　　于是乘銮舆　案：「銮」字衍也。注引独断以解乘舆，中间不得有「銮」字甚明。考后汉书，章怀注引独断与此同，亦不得有「銮」字。今本皆衍耳。上林赋曰：「于是乘舆弭节徘徊」。甘泉赋曰：「于是乘舆乃登夫凤皇兮。」句例相似，孟坚之所出也。袁、茶陵二本「銮」作「鸾」，详五臣济注，仍言「乘舆」，是其本初无「鸾」字，各本之衍，当在其后。读者罕察，今特订正。又东都赋「乘舆乃出」注云：「乘舆，已见上文。」指谓此，可借证。
　　注「酆在始平鄠东」　袁本、茶陵本「鄠」下有「县」字，是也。
　　注「何休公羊传曰脰」　陈云「传」下脱「注」字，是也。各本皆脱。
　　注「崭岩高峻之貌也」　袁本、茶陵本「高」上有「石」字，是也。
　　注「行幸长杨宫属玉馆」　陈云「长」当作「萯」。案：所校「最是长杨」，别注在下。各本皆误。此所引文，在甘露二年。
　　注「阁谓之台」　何校「阁」改「阇」，陈同，是也。各本皆误。
　　注「三军忙然」　何校「忙」改「芒」，是也。各本皆讹。
　　若摛锦布绣　袁本、茶陵本「锦」下有「与」字。案：后汉书无，或尤依彼删耳。
　　鸟则元鹤白鹭　何云：后汉书无「鸟则」二字。今据文义，当以后汉书为是。案：各本盖传写衍。
　　注「说文曰揄」　袁本、茶陵本「说」上有「投与揄同」四字。案：此尤校删之也。疑本云「揄与投同」，故五臣因此改正文作「投」，二本误互易「揄」「投」二字耳。删者未必是。
　　商循族世之所鬻　袁本、茶陵本「循」作「修」。案：后汉书亦是「修」字。
　　注「而处士循其道」　何校「循」改「修」，陈同，是也。各本皆讹。案：章怀注后汉书所引正作「修」。
　　东都赋
　　东都主人喟然而叹曰：「痛乎风俗之移人也！子实秦人，矜夸馆室，保界河山，信识昭襄而知始皇矣，乌睹大汉之云为乎？论语曰：夫子喟然叹曰：吾与点也。汉书曰：人有刚柔缓急，音声不同，系水土之风气，故谓之风。好恶取舍，动静嗜欲，故谓之俗。郑玄礼记注曰：矜，谓自尊大也。汉书，田肯曰：秦带河阻山。史记曰：秦武王卒，无子，立异母弟，是为昭襄王。又曰：庄襄王卒，子政立，是为始皇帝也。夫大汉之开元也，奋布衣以登皇位，由数朞而创万代，盖六籍所不能谈，前圣靡得言焉。汉书，高祖曰：吾以布衣提三尺剑取天下。高祖五年诛项羽，故曰数朞也。孔安国尚书传曰：帀四时曰朞。六籍，六经也。封禅书曰：六经载籍之传。左氏传曰：籍谈司晋之典籍。当此之时，功有横而当天，讨有逆而顺民。故娄敬度势而献其说，萧公权宜而拓其制。时岂泰而安之哉？计不得以已也。娄敬，已见上文。凡人姓名，皆不重见。余皆类此。汉书曰：萧何修未央宫，上见其壮丽，甚怒。何曰：天下方未定，故可因遂就宫室。且夫天子以四海为家，非壮丽无以重威，且毋令后代有以加也。上说之。吾子曾不是睹，顾曜后嗣之末造，不亦暗乎。言吾子不覩度势权宜之由，反以后嗣末造而自眩曜，不亦暗乎，言暗之甚也。仪礼曰：愿吾子教之。郑玄曰：吾子，相亲辞也。吾，我也。子，男子美称。今将语子以建武之治，永平之事。监于太清，以变子之惑志。东观汉记曰：建武，光武年号也。永平，孝明年号也。淮南子曰：太清之化也，和顺以寂漠，质直以素朴。高诱曰：太清，无为之化。
　　「往者王莽作逆，汉祚中缺。天人致诛，六合相灭。汉书曰：王莽，字巨君，王皇后之弟子也。初居摄，后卽天子位。贾逵国语注曰：祚，位也。尚书曰：我则致天之罚。六合，已见上文。于时之乱，生人几亡，鬼神泯绝。壑无完柩，郛罔遗室。原野厌人之肉，川谷流人之血。秦项之灾犹不克半，书契以来未之或纪。尚书曰：生人保厥居。杜预左氏传注曰：几，近也，渠机切。周礼，大宗伯掌天神人鬼之祀。礼记曰：在床曰尸，在棺曰柩。杜预左氏传注曰：郛，郭也，芳俱切。杨子法言，秦将白起长平之战，四十万人死，原野厌人之肉，川谷流人之血。史记曰：周孝王分非子土为附庸，邑秦，至始皇初幷天下。又曰：项籍，下相人，自立为西楚伯王。周易曰：上古结绳，后代圣人易之以书契。故下人号而上诉，上帝怀而降监。乃致命乎圣皇。尚书曰：并告无辜于上下神祇。孔安国曰：言百姓兆人，诉天地也。毛诗曰：皇矣上帝。又曰：天命降监，下人有严。命于下国，封建厥福。于是圣皇乃握干符，阐坤珍。披皇图，稽帝文。赫然发愤，应若兴云。霆击昆阳，凭怒雷震。谓光武也。东观汉记曰：光武皇帝，讳秀。王莽末，荆州下江平林兵起，王匡、王凤为之渠率，上遂率舂陵子弟随之。王莽惧，遣大司徒王寻、大司空王邑将兵来征。上入昆阳，城中兵下，昆阳谷少，留王凤令守城。夜出城南门，二公兵到，遂还昆阳城。时上遂选精兵三千人奔陈，二公大奔北，杀王寻。昆阳城中兵亦出，中外并击，二公大众遂溃乱奔走，赴水溺死以万数，滍水为之不流。尔雅曰：疾雷为霆。左氏传，吴子之弟蹶由谓楚子曰：今君奋焉，震雷凭怒。遂超大河，跨北岳。立号高邑，建都河洛。东观汉记曰：圣公为天子，以上为大司马，遣之河北，安集百姓。尚书曰：至于北岳。东观汉记曰：诸将请上尊号皇帝，于是乃命有司设坛场于鄗之阳千秋亭五成陌。皇帝卽位，改鄗为高邑。又曰：建武元年十月，车驾入洛阳，遂定都焉。春秋汉含孳曰：天子受符，以辛日立号也。绍百王之荒屯，因造化之荡涤。礼记曰：百王之所同，古今之所一也。淮南子，大丈夫恬然无为，与造化逍遥。高诱曰：造化，天地也。乐纬曰：殷汤改制易正，荡涤故俗。体元立制，继天而作。左氏传，元年春正月，公卽位。春秋元命苞曰：元年者何，元宜为一。谓之元何，曰君之始年也。杜预左氏传注曰：凡人君卽位，欲其体元以居正。谷梁传曰：为天下主者，天也；继天者，君也。周易曰：神农氏作。系唐统，接汉绪。茂育羣生，恢复疆宇。勋兼乎在昔，事勤乎三五。尔雅曰：系，继也，奚计切。汉书，刘向高祖颂曰：汉帝本系出自唐帝。孔安国尚书传曰：尧以唐侯升为天子。东观汉记曰：光武皇帝，高祖九叶孙。汉书，王太后诏曰：奉天地而成施，化羣生而茂育。汉书曰：羣生啿啿。音湛。国语曰：古曰在昔，昔曰先人。史记，楚子西曰：孔丘述三、五之法，明周、召之业。春秋元命苞曰：伏羲、女娲、神农为三皇。史记五帝本纪曰：黄帝、颛顼、帝喾、帝尧、帝舜也。岂特方轨并迹，纷纶后辟，治近古之所务，蹈一圣之险易云尔哉？险易，喻治乱也。周易曰：辞有险易也。且夫建武之元，天地革命。四海之内，更造夫妇，肇有父子。君臣初建，人伦寔始。斯乃伏牺氏之所以基皇德也。周易曰：天地革而四时成。又曰：汤、武革命。尔雅曰：九夷、八蛮、六戎、五狄，谓之四海。周易曰：有天地然后有万物，有万物然后有男女，有男女然后有夫妇，有夫妇然后有父子，有父子然后有君臣。毛诗序曰：厚人伦。礼含文嘉曰：伏牺德洽上下，始画八卦。分州土，立市朝，作舟舆，造器械，斯乃轩辕氏之所以开帝功也。汉书曰：昔在黄帝，画野分州，周易曰：神农氏日中为市，致天下之人，聚天下之货。黄帝、尧、舜氏刳木为舟，剡木为楫。礼记曰：圣人殊徽号，异器械。郑玄曰：器械，礼乐之器及兵甲也。史记曰：黄帝名轩辕。龚行天罚，应天顺人，斯乃汤武之所以昭王业也。尚书，武王曰：今予惟龚行天之罚。周易曰：汤、武革命，应乎天而顺乎人。礼含文嘉曰：汤、武顺人心应于天。史记曰：天乙立，是为成汤。汤伐夏桀，桀奔于鸣条，汤践天子位。又曰：文王太子发之立，是为武王。伐殷纣，纣走，自燔死。武王革殷，受天明命。毛诗序曰：七月，陈王业也。迁都改邑，有殷宗中兴之则焉；尚书曰：盘庚迁于殷。史记，盘庚之时，殷已都河北。盘庚渡河南，复居成汤之故都，行汤之政，然后殷复兴也。谓盘庚为宗，班之误欤？卽土之中，有周成隆平之制焉。尚书召诰曰：王来绍上帝，自服于土中。孔安国曰：今来居洛邑，地势之中也。春秋命历序曰：成、康之隆，醴泉踊出。孝经钩命决曰：俱在隆平，优劣殊迹。不阶尺土一人之柄，同符乎高祖。孟子曰：纣之去武丁未久也，尺地莫非其有也，一人莫非其臣也。又曰：舜、文王相去千有余岁，若合符节也。克己复礼，以奉终始，允恭乎孝文。论语，颜回问仁，子曰：克己复礼为仁。孙卿子曰：生，人之始也；死，人之终也。终始俱善，人道必矣。尚书曰：允恭克让。汉书曰：孝文皇帝，高帝中子也。荀悦曰：讳恒。宪章稽古，封岱勒成，仪炳乎世宗。司马彪续汉书曰：建武三十二年，上斋，读河图会昌符，言九叶封禅。礼记曰：仲尼宪章文、武。尚书云：粤若稽古帝尧。汉书武纪曰：上登封泰山。又宣纪曰：尊孝武皇帝庙为世宗庙。案六经而校德，眇古昔而论功，仁圣之事既该，而帝王之道备矣。
　　「至乎永平之际，重熙而累洽。盛三雍之上仪，修衮龙之法服。铺鸿藻，信景铄。扬世庙，正雅乐。人神之和允洽，羣臣之序既肃。东观汉记曰：孝明皇帝，光武中子也，以东海王为皇太子。光武崩，皇太子卽位。永平二年正月，上宗祀光武皇帝于明堂，祀毕，登灵台。二月，上初临辟雍，行大射礼。汉书曰：武帝时，河间献王来朝，对三雍宫。应劭曰：辟雍、明堂、灵台也。东观汉记，永平二年，上及公卿列侯始服冕冠衣裳。周礼曰：王之吉服，享先王，卽衮冕。郑玄曰：衮，卷龙衣也。续汉书曰：明帝为光武起庙，号世祖庙。东观汉记，孝明诏曰：璇玑钤曰：有帝汉出，德洽作乐名雅，会明帝改其名郊庙乐曰太予乐，正乐官曰太予乐官，以应图谶。乃动大辂，遵皇衢。省方巡狩，躬览万国之有无。考声教之所被，散皇明以爥幽。东观汉记曰：永平二年十月，西巡幸长安。周易曰：风行地上，观。先王以省方观民设教也。礼记逸礼曰：王者以巡狩之礼，尊天重人也。巡狩者何？巡者，循也；狩，牧也。谓天子巡行守牧也。有无，谓风俗善恶也。尚书曰：东渐于海，西被于流沙，朔南暨声教。然后增周旧，修洛邑。扇巍巍，显翼翼。光汉京于诸夏，总八方而为之极。论语，子曰：巍巍乎舜、禹之有天下也。毛诗曰：商邑翼翼，四方之极。诸夏，已见西都赋。其异篇再见者，并云已见某篇。他皆类此。于是皇城之内，宫室光明，阙庭神丽。奢不可踰，俭不能侈。言奢俭合礼，故奢者不可而踰，俭者不能更侈。外则因原野以作苑，填流泉而为沼。发苹藻以潜鱼，丰圃草以毓兽。制同乎梁邹，谊合乎灵囿。顺流泉而为沼，不更穿之也。昭明讳顺，故改为填。毛诗曰：鱼在在藻。苹，亦水草，故连言之。说文曰：潜，藏也。韩诗曰：东有圃草。薛君曰：圃，博也。有博大茂草也。毓与育，音义同。毛诗传曰：古有梁邹。梁邹者，天子之田也。毛诗曰：王在灵囿，麀鹿攸伏。若乃顺时节而搜狩，简车徒以讲武。则必临之以王制，考之以风雅。左氏传，臧僖伯曰：春搜、夏苗、秋狝、冬狩，皆于农隙以讲事也。又曰：大阅，简车马。讲武，已见上文。礼记王制曰：天子诸侯无事，则岁三田。田不以礼曰暴天物。风，国风，驺虞、驷铁是也。雅，小雅，车攻、吉日是也。历驺虞，览驷铁。嘉车攻，采吉日。礼官整仪，乘舆乃出。毛诗序曰：驺虞，搜田以时，仁如驺虞也。又曰：驷铁，美襄公也，始命有田狩之事。又曰：车攻，宣王复会诸侯于东都，因田猎而选车徒焉。又曰：吉日，美宣王也，能慎微接下，无不自尽以奉其上焉。汉书：景帝诏曰：礼官具礼仪。乘舆，已见上文。于是发鲸鱼，铿华钟。尚书大传曰：天子左五钟，天子将出则撞黄钟，右五钟皆应。薛综西京赋注曰：海中有大鱼曰鲸，海边又有兽名蒲牢。蒲牢素畏鲸，鲸鱼击蒲牢，辄大鸣。凡钟欲令声大者，故作蒲牢于上，所以撞之者，为鲸鱼。钟有篆刻之文，故曰华也。登玉辂，乘时龙。凤盖棽丽，龢銮玲珑。天官景从，寝威盛容。辂，已见西都赋。周易曰：时乘六龙。凤盖，已见上文。刘歆七略曰：羽盖棽丽，纷循悠悠。说文曰：棽，大枝条。棽，音林。丽，音离。和銮，已见上文。埤苍曰：玲珑，玉声也。玲，力经切。珑，力东切。蔡雍独断，百官小吏曰天官。焦贡易林曰：龙渴求饮，黑云景从。寝威，寝其威武也。寝或为侵。龢与和，音义通。山灵护野，属御方神。雨师泛洒，风伯清尘。山灵，山神也。属御，属车之御也。方神，四方之神也。韩子曰：师旷谓晋平公曰：黄帝合鬼神于太山之上，风伯进扫，雨师洒道。风俗通曰：雨师，毕星也；风伯，箕星也。千乘雷起，万骑纷纭。元戎竟野，戈鋋彗云。羽旄扫霓，旌旗拂天。蔡雍独断曰：大驾，备千乘万骑。毛诗曰：元戎十乘，以先启行。说文曰：鋋，小矛也，音澶。又曰：彗，扫竹也，苏类切。左氏传曰：晋人假羽旄于郑。焱焱炎炎，扬光飞文。吐爓生风，欱野歕山。日月为之夺明，丘陵为之摇震。说文曰：焱，火华也，弋剑切。字林曰：炎，火光，于拑切。说文曰：欱，啜也，火合切。歕，吹气也，敷闷切。公羊传曰：地震者何？地动也。震，协韵音真。遂集乎中囿，陈师按屯。骈部曲，列校队。勒三军，誓将帅。毛诗曰：陈师鞠旅。汉书音义，臣瓒曰：律说云：勒兵而守曰屯。部曲，已见上文。骈，犹并也，步田切。汉书曰：从胡人大校猎。如淳曰：合军聚众，有幡校鼙鼓也。杜预左氏传注曰：百人为一队，徒对切。然后举烽伐鼓，申令三驱。輶车霆激，骁骑电骛。毛诗曰：钲人伐鼓。钲，之成切。孔安国尚书传曰：师出以律，三申令之，重难之义。周易曰：王用三驱，失前禽也。毛诗曰：輶车銮镳。毛苌曰：輶，轻也。说文曰：骁，良马也。由基发射，范氏施御。弦不睼禽，辔不诡遇。飞者未及翔，走者未及去。左氏传曰：养由基蹲甲而射之，彻七札焉。括地图曰：夏德盛，二龙降之。禹使范氏御之，以行经南方。孟子曰：赵简子使王良与嬖奚乘，终日不获一禽。反曰：天下贱工也。王良请复之，一朝而获十。反曰：良工也。简子曰：吾使汝掌乘。王良曰：不可，吾为范我驱驰，终日不获一焉。为之诡遇，一朝而获十。刘熙曰：横而射之曰诡遇。说文曰：睼，视也，音递。指顾倐忽，获车已实。乐不极盘，杀不尽物。马踠余足，士怒未。先驱复路，属车案节。倐忽，疾也。高唐赋曰：举功先得，获车已实。郑玄礼记注曰：极，尽也。尔雅曰：盘，乐也。踠，屈也，于远切。先驱，则前驱也。周礼曰：王出入，则自左驭而前驱。汉书音义曰：大驾，车八十一乘，作三行。子虚赋曰：案节未舒也。于是荐三牺，效五牲。礼神祇，怀百灵。左氏传，郑子大叔曰：为五牲三牺。杜预曰：五牲，麋、鹿、麏、狼、。三牺，祭天、地、宗庙三者之牺也。周礼曰：大宗伯掌天神地祇之礼。然天神曰神，地神曰祇也。毛诗曰：怀柔百神。觐明堂，临辟雍。扬缉熙，宣皇风。登灵台，考休征。东观汉记曰：永平三年正月，上宗祀光武皇帝于明堂，礼毕，升灵台。三月，上初临辟雍，行大射礼。周书曰：明堂者，明诸侯之尊卑也。故周公建焉，而朝诸侯于明堂之位，制礼乐，颁度量。礼记曰：天子辟雍。毛诗曰：维清缉熙，文王之典。郑玄毛诗笺曰：天子有灵台，所以观祲象，察气之妖祥也。尚书曰：休征。孔安国曰：叙美行之验也。俯仰乎乾坤，参象乎圣躬。周易曰：庖牺氏仰则观象于天，俯则观法于地，近取诸身，远取诸物。目中夏而布德，瞰四裔而抗棱。礼记曰：布德和令。字书曰：瞰，望也，苦暂切。汉书，诏曰：投诸四裔。又曰：威棱憺乎邻国。李奇曰：神灵之威曰棱。西荡河源，东澹海漘。北动幽崖，南耀朱垠。汉书曰：汉使张骞穷河源。案：古图书名河所出曰昆仑墟。毛诗曰：寘之河之漘兮。毛苌曰：漘，厓也。尚书曰：宅朔方，曰幽都。朱垠，南方也。甘泉赋曰：南炀丹崖。殊方别区，界绝而不邻。自孝武之所不征，孝宣之所未臣。莫不陆詟水栗，奔走而来宾。孝武耀威，匈奴远慑。孝宣修德，呼韩入臣。举前代之盛犹不如今。说文曰：詟，失气也，章涉切。遂绥哀牢，开永昌。东观汉记曰：以益州徼外哀牢王率众慕化，地旷远，置永昌郡也。春王三朝，会同汉京。是日也，天子受四海之图籍，膺万国之贡珍。内抚诸夏，外绥百蛮。汉书，董仲舒策曰：春秋之文，正次王，王次春。春者，天之所为也。正者，王之所为也。三朝，岁首朔日也。汉书，谷永上书曰：今年正月朔，日有蚀之于三朝之会。周礼曰：时见曰会，殷眺曰同。贾逵国语注曰：膺，犹受也。诸夏，已见上文。其事烦已重见及易知者，直云已见上文，而它皆类此。毛诗曰：因时百蛮也。尔乃盛礼兴乐，供帐置乎云龙之庭。陈百寮而赞羣后，究皇仪而展帝容。汉书成纪曰：三辅长无供帐繇役之劳。张晏曰：帐，帷帐也。洛阳宫舍记有云龙门。百僚，已见上文。尚书曰：班瑞于羣后。于是庭实千品，旨酒万锺。列金罍，班玉觞。嘉珍御，太牢飨。左氏传，孟献子言于公曰：臣闻聘而献物，于是有庭实旅百。毛诗曰：我有旨酒。说文曰：锺，酒器也。孔丛子曰：尧饮千锺。毛诗曰：我姑酌彼金罍。汉书音义曰：觞，爵也。珍，八珍也。大戴礼曰：牛曰太牢。尔乃食举雍彻，太师奏乐。陈金石，布丝竹。钟鼓铿鍧，管弦烨煜。蔡雍礼乐志曰：汉乐有四品。一，天子乐，郊祀陵庙殿中诸会食举也。礼记曰：客出以雍彻。周礼曰：太师，下大夫。又曰：播之以八音：金、石、土、革、丝、木、匏、竹。郑玄曰：金，钟镈也。石，磬也。土，埙也。革，鼓鼗也。丝，琴瑟也。木，柷敔也。匏，笙也。竹，管箫也。礼记曰：子夏曰：钟声铿。铿，苦耕切。鍧，亦声也，呼萌切。烨煜，声之盛。煜，由鞫切。抗五声，极六律。歌九功，舞八佾。韶武备，泰古毕。左氏传曰：子曰：五声六律。杜预曰：五声，宫、商、角、征、羽也。六律，黄钟、太蔟、姑洗、蕤宾、夷则、无射。阳为律，阴为吕。此十二月之气也。尚书禹贡曰：水、火、金、木、土、谷惟修，正德、利用、厚生惟和，九功惟叙，九序惟歌。谷梁传曰：舞夏，天子八佾。马融论语注曰：佾，列也。八人为列，八八六十四人也。论语曰：子谓韶尽美矣，又尽善也。谓武尽美矣，未尽善也。泰古，泰古之乐也。四夷间奏，德广所及。僸佅兜离，罔不具集。孔安国尚书传曰：间，迭也，古苋切。毛苌诗传曰：儛四夷之乐，大德广所及也。孝经钩命决曰：东夷之乐曰佅，南夷之乐曰任，西夷之乐曰株离，北夷之乐曰僸。毛苌诗传曰：东夷之乐曰韎，南夷之乐曰任，西夷之乐曰朱离，北夷之乐曰禁。然说乐是一，而字并不同，盖古音有轻重也。僸，音禁。佅，莫芥切。兜，丁侯切。万乐备，百礼暨。皇欢浃，羣臣醉。降烟熅，调元气。毛诗曰：烝畀祖妣，以洽百礼。周易曰：天地絪缊，万物化醇。春秋命历序曰：元气正，则天地八卦孳也。然后撞钟告罢，百寮遂退。撞，犹击也。尚书大传曰：天子将入，则撞蕤宾之钟，左五钟皆应之。
　　「于是圣上覩万方之欢娱，又沐浴于膏泽，惧其侈心之将萌，而怠于东作也，孝经曰：故得万国之欢心。沐浴膏泽，已见西都赋。尚书曰：分命羲叔，平秩东作。乃申旧章，下明诏。命有司，班宪度。昭节俭，示太素。去后宫之丽饰，损乘舆之服御。抑工商之淫业，兴农桑之盛务。遂令海内弃末而反本，背伪而归真。女修织纴，男务耕耘。器用陶匏，服尚素玄。耻纤靡而不服，贱奇丽而弗珍。捐金于山，沈珠于渊。左氏传，季桓子曰：旧章不可忘也。汉书曰：文帝躬节俭素也。汉书，诏曰：农，天下之大本也，而人或不务本而事末，故生不遂。李奇曰：本，农也；末，贾也。淮南子曰：守道顺理者，不免于饥寒之患；而欲民之去末反本，是犹发其源而壅其流也。礼记曰：女织纴组紃。杜预左氏传注曰：织纴，紃缯布也。毛苌诗传曰：耘，除草也。礼记曰：器用陶匏，尚礼杀也。庄子曰：捐金于山，藏珠于渊，不利货财，不尚富贵也。于是百姓涤瑕荡秽，而镜至清。形神寂漠，耳目弗营。嗜欲之源灭，廉耻之心生。莫不优游而自得，玉润而金声。杨雄集曰：涤瑕荡秽而犹若然。毛苌诗传曰：瑕，犹过也。字书曰：秽，不絜清也。淮南子曰：镜大清者视大明。又曰：形者生之舍也，神者生之制也。又曰：和顺以寂漠。尚书曰：弗役耳目，百度惟贞。淮南子曰：至人之治也，除其嗜欲，优游委纵。又曰：吾所谓有天下者，自得而已。礼记，孔子曰：君子比德于玉焉，温润而泽仁也。尚书传曰：天下诸侯，受命于周，莫不磬折，玉音金声。是以四海以内，学校如林，庠序盈门。献酬交错，俎豆莘莘。下舞上歌，蹈德咏仁。汉书曰：平帝立学官，郡国曰学，县道侯国曰校，乡曰庠，聚曰序。韦昭曰：小于乡曰聚。尚书曰：受率其旅若林。毛诗曰：韩侯顾之，烂其盈门。又曰：献酬交错。论语，孔子曰：俎豆之事，则尝闻之矣。毛苌诗传曰：莘莘，众多也。莘，所巾切。礼记曰：歌者在上，匏竹在下，贵人声也。诗序曰：嗟叹之不足，故咏歌之；咏歌之不足，不知手之舞之，足之蹈之也。登降饫宴之礼既毕，因相与嗟叹玄德，谠言弘说。咸含和而吐气，颂曰：盛哉乎斯世！毛诗曰：傧尔笾豆，饮酒之饫。毛苌曰：不脱屦升堂谓之饫。薛君韩诗章句曰：饮酒之礼，下跣而上坐者谓之宴。尚书曰：玄德升闻，乃命以位。字林曰：谠，美言也，音党。淮南子曰：故圣人执中含和，不下庙堂而行于四海。
　　「今论者但知诵虞夏之书，咏殷周之诗。讲羲文之易，论孔氏之春秋。罕能精古今之清浊，究汉德之所由。尚书有虞书、夏书。毛诗有周诗、商颂。周易曰：古者，庖牺氏始作八卦，以通神明之德，以类万物之情。又曰：易之兴也，其当殷之末世，周之盛德邪，当文王与纣之事邪？史记，孔子曰：吾道不行矣。乃因史记作春秋。唯子颇识旧典，又徒驰骋乎末流。温故知新已难，而知德者鲜矣！班固汉书游侠传论曰：不入于道德，苟放纵于末流。论语曰：温故而知新，可以为师矣。又曰：由，知德者鲜矣！且夫僻界西戎，险阻四塞，修其防御。孰与处乎土中，平夷洞达，万方辐凑？史记曰：秦僻在雍州。毛诗序，秦风曰：襄公能备其兵甲以讨西戎。战国策，苏秦说孟尝君曰：秦，四塞之国也。高诱曰：四面有山关之固，故曰四塞之国。防御，已见上文。文子曰：羣臣辐凑。张湛曰：如众辐之集于毂。汉书，上曰：智略辐凑。秦岭九嵕则工切，泾渭之川。曷若四渎五岳，带河泝洛，图书之渊？尔雅曰：江、河、淮、济为四渎。又曰：泰山为东岳，霍山为南岳，华山为西岳，恒山为北岳，嵩山为中岳。周易曰：河出图，洛出书，圣人则之。建章甘泉，馆御列仙。孰与灵台明堂，统和天人？建章、甘泉，已见上文。礼含文嘉曰：天子灵台，以考观天人之际，法阴阳之会也。太液昆明，鸟兽之囿。曷若辟雍海流，道德之富？白虎通曰：天子立辟雍者何？所以宣德化也。壅以水，象教化流行也。三辅黄图曰：辟雍，水四周于外，象四海也。游侠踰侈，犯义侵礼。孰与同履法度，翼翼济济也？游侠，已见上文。汉帝年纪曰：禁踰侈。尔雅曰：翼翼，恭也。毛诗曰：济济多士。毛苌曰：多威仪也。子徒习秦阿房之造天，而不知京洛之有制也；识函谷之可关，而不知王者之无外也。」史记曰：秦皇上林苑中作阿房宫，未成，欲更择令名。作宫阿房，故天下谓之阿房宫。公羊传曰：天王出居于郑。王者无外，此其言出何？不能于母弟也。
　　主人之辞未终，西都宾矍然失容。逡巡降阶，然意下，捧手欲辞。主人曰：「复位，今将授子以五篇之诗。」说文曰：矍，惊视貌也，许缚切。公羊传，赵盾逡巡北面再拜。郭璞尔雅注曰：逡巡，却去也。周书曰：临摄以威面气。，犹恐惧也，徒颊切。孔子三朝记曰：孔子受业而有疑，捧手问之，不当避席。宾既卒业，乃称曰：「美哉乎斯诗！义正乎杨雄，事实乎相如。匪唯主人之好学，盖乃遭遇乎斯时也。小子狂简，不知所裁。既闻正道，请终身而诵之。」杨雄、相如，辞赋之高者，故假以言焉。非唯主人好学而富乎辞藻，抑亦遭遇太平之时，礼文可述也。论语，子曰：吾党之小子狂简，斐然成章，不知所以裁之。又曰：不忮不求，何用不臧，子路终身诵之。其诗曰：
　　明堂诗
　　于昭明堂，明堂孔阳。毛诗曰：于昭于天。又曰：我朱孔阳。圣皇宗祀，穆穆煌煌。孝经曰：宗祀文王于明堂，以配上帝。毛诗曰：穆穆皇皇，宜君宜王。上帝宴飨，五位时序。汉书曰：天神之贵者太一，其佐曰五帝。河图曰：苍帝神名灵威仰，赤帝神名赤熛怒，黄帝神名含枢纽，白帝神名白招拒，黑帝神名汁光纪。杨雄河东赋曰：灵祇既飨，五位时序。谁其配之，世祖光武。东观汉记曰：明帝宗祀五帝于明堂，光武皇帝配之。左氏传，舆人诵：子产若死，其谁嗣之？普天率土，各以其职。毛诗曰：普天之下，莫非王土。率土之滨，莫非王臣。孝经，子曰：四海之内，各以其职来祭。猗欤缉熙，允怀多福。毛诗曰：猗欤那欤！缉熙，已见上文。尚书曰：兆人允怀。又曰：永膺多福。
　　辟雍诗
</div>
    <div class="pagination">
<a href="文选_page3.html">上一页</a><a href="文选.html">1</a><a href="文选_page2.html">2</a><a href="文选_page3.html">3</a><span class="current-page">4</span><a href="文选_page5.html">5</a><a href="文选_page6.html">6</a><a href="文选_page7.html">7</a><a href="文选_page8.html">8</a><a href="文选_page9.html">9</a><span>...</span><a href="文选_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
