<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 186 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 186 页/共 658 页</h1>
    <div class="content">　　臣愚驽垢秽，才质疵下，过受陛下日月之恩，不能摧身碎首以答陛下厚德。而狂悖发露，始干天宪，自分放弃，抱罪终身，苟贪视息，无复幸。不悟圣恩爵以非望，枯木生叶，白骨更肉，非臣罪戾所当宜蒙。俯仰惭惶，五内战悸，奉诏之日悲喜参至，虽因拜章陈答圣恩，下情未展。（《艺文类聚》五十一）
　　◇求习业表
　　虽免大诛，得归本国。（《文选》曹子建《责躬诗》注）
　　◇请招降江东表
　　臣闻士之羡永生者，非徒以甘食丽服宰割万物而已，将有以补益群生，尊主惠民，使功存于竹帛，名光于后嗣。今臣文不昭于俎豆，武不习于干戈，而窃位藩王，尸禄东夏，消损天日，无益圣朝。淮南尚有山窜之贼，吴会犹有潜江之虏。使战士未获归于农亩，五兵未得戢于武库。盖善论者不耻谢，善战者不羞走。夫凌云者，泥蟠者也；后申者，先屈者也。是以神龙以为德，尺蠖以昭义。昔汤事葛，文王事犬夷，固仁者能以大事小。若陛下遣明哲之使，能继陆、贾之踪者，使之江南，发恺悌之诏，张日月之信，开以降路，权必奉圣化，斯不疑也。（《艺文类聚》五十二）

　　◇上责躬应诏诗表（黄初四年）
　　臣植言：臣自抱衅归藩，刻肌刻骨，追思罪戾，昼分而食，夜分而寝，诚以天纲不可重离，圣恩难可再恃。窃感《相鼠》之篇，无礼遄死之义，形影相吊，五情愧赧。以罪弃生，则违古贤「夕改」之劝，忍垢苟全，则犯诗人「胡颜」之讥。伏惟陛下德象天地，恩隆父母，施畅春风，泽如时雨。是以不别荆棘者，庆云之惠也；七子均养者，尸鸠之仁也。舍罪责功者，明君之举也；矜愚爱能者，慈父之恩也：是以愚臣徘徊于恩泽，而不能自弃者也。前奉诏书，臣等绝朝，心离志绝，自分黄无复执圭之望。不图圣诏猥垂齿召，至止之日，驰心辇毂。僻处西馆，未奉阙廷，踊跃之怀，瞻望反仄。不胜犬马恋主之情，谨拜表并献诗二篇，词旨浅末，不足采览，贵露下情，冒颜以闻。臣植诚惶诚恐顿首顿首死罪死罪。（《魏志·陈思王植传》，《文选》）
　　◇表（《百三家集》作《望恩表》）
　　臣闻寒者不贪尺玉而思短褐，饥者不愿千金而美一飧。夫千金尺玉至贵而不若一飧短褐者，物有所急也。（《艺文类聚》五）
　　欲遣人到邺，市上党布五十匹，作车上小帐帷，谒者不听。（《御览》八百二十）
　　昔欧冶启视，铅刀易价；伯乐所眄，驽马百倍。（《御览》三百四十六）
　　情注于皇居，心在乎紫极。（《文选》潘岳《西征赋》注）
　　◇乞田表
　　乞城内及城边好田，尽所赐百年力者。臣虽生自至尊，然心甘田野，性乐稼穑。（《御览》八百二十一）
　　◇请赴元正表（黄初四年）
　　欣豫百官之美，想见朝觐之礼，耳存九成，目想率舞。（《艺文类聚》三十九）
　　◇又谢得入表
　　不世之命，非所致思，有若披浮云而晒白日，出幽谷而登乔木，目希庭燎，心存泰极。（《艺文类聚》三十九）
　　◇罢朝表
　　觐玉容而庆荐，奉欢宴而慈润。（《文选》陆云《大将军宴会被命作诗》注）
　　◇谢周观表
　　诏使周观，初玩云盘。北观疏圃，遂步九华。神明特处，谲诡天然。诚可谓帝室皇居者矣。虽昆仑阆风之丽，文昌之居，不是过也。（《艺文类聚》六十一）
　　◇求出猎表
　　臣自招罪衅，徙居京师，待罪南宫。（《文选》曹子建《责躬诗》注引《植集》）
　　于七月伏鹿鸣尘，四月五月射雉之际，此正猎乐之时。（《艺文类聚》九十五）
　　◇谢鼓吹表
　　许以箫管之乐，荣以田游之嬉。陛下仁重有虞，恩过周旦，济世安宗，实在圣德。（《艺文类聚》六十八）
　　◇献马表
　　臣于先武皇帝世得大宛紫も马一匹，形法应图，善持头尾，教令习拜，今辄已能拜，又能行与鼓节相应，谨以奉献。（《艺文类聚》九十三，《御览》八百九十四）
　　◇上银鞍表
　　于先武皇帝代敕此银鞍一具，初不敢乘，谨奉上。（《初学记》二十二，《御览》三百五十八）
　　◇上牛表
　　臣闻物以洪珍，细亦或贵。入不见僬侥之微，不知决漭之泰，不见果下之乘，不别龙马之大。高下相悬，所以致观也。谨奉牛一头，不足追遵大小之制，形少有殊，敢不献上。（《艺文类聚》九十四）
　　◇上铠表
　　先帝赐臣铠，黑光、明光各一领，两当铠一领，赤炼铠一领，马铠一领，今世已平，兵革无事，乞悉以付铠曹自理。（《初学记》二十二，《御览》三百五十六）
　　◇上文帝诔表
　　陛青云而诞德。（《文选》沈约《齐安陆王碑文》注）
　　◇求自试表（太和二年）
　　臣植言：臣闻士之生世，入则事父，出则事君；事父尚于荣亲，事君贵于兴国。故慈父不能爱无益之子，仁君不能畜无用之臣。夫论德而授官者，成功之君也；量能而受爵者，毕命之臣也。故君无虚授，臣虚无受。虚授谓之谬举，虚受谓之尸禄，《诗》之「素餐」所由作也。昔二虢不辞两国之任，其德厚也；旦不让燕、鲁之封，其功大也。今臣蒙国重恩，三世于今矣。正值陛下升平之际，沐浴圣泽，潜润德教，可谓厚幸矣。而位窃东藩，爵在上列，身被轻暖，口厌百味，目极华靡，耳倦丝竹者，爵重禄厚之所致也。退念古之受爵禄者，有异于此，皆以功勤济国，辅主惠民。今臣无德可述，无功可纪，若此终年，无益国朝，将挂风人「彼己」之讥。是以上惭玄冕，俯愧朱绂。
　　方今天下一统，九州晏如，而顾西有违命之蜀，东有不臣之吴，使边境未得脱甲，谋士未得高枕者，诚欲混同宇内以致太和也。故启灭有扈而夏功昭，成克商、奄而周德著。今陛下以圣明统世，将欲卒文、武之功，继成、康之隆，简贤授能，以方叔、邵虎之臣镇御四境，为国爪牙者，可谓当矣。然而高鸟未挂于轻缴，渊鱼未县于钩饵者，恐钓射之术或未尽也。昔耿不俟光武，亟击张步，言不以贼遗于君父也。故车右伏剑于鸣毂，雍门刎首于齐境，若此二士，岂恶生而尚死哉？诚忿其慢主而陵君也。夫君之宠臣，欲以除患兴利；臣之事君，必以杀身靖乱，以功报主也。昔贾谊弱冠，求试属国，请系单于之颈而制其命；终军以妙年使越，欲得长缨缨（《文选》作「占」。）其王羁致北阙。此二臣岂好为夸主而耀世哉？志或郁结，欲逞其才力，输能于明君也。昔汉武为霍去病治第，辞曰：「匈奴未灭，臣无以家为！」固夫忧国忘家，捐躯济难，忠臣之志也。今臣居外，非不厚也，而寝不安席，食不遑味者，伏以二方未克为念。
　　伏见先武皇帝武臣宿将，年耆即世者有闻矣。虽贤不乏世，宿将旧卒，犹习战阵，窃不自量，志在效命，庶立毛发之功，以报所受之恩。若使陛下出不世之诏，效臣锥刀之用，使得西属大将军当一校之队，若东属大司马，统偏舟（《文选》作「师」）之任，必乘危蹈险，骋舟奋骊，突刃触锋，为士卒先。虽未能禽权馘亮，庶将虏其雄率，歼其丑类，必效须臾之捷，以灭终身之愧，使名挂史笔，事列朝策。虽身分蜀境，首县吴阙，犹生之年也。如微才弗试，没世无闻，徒荣其躯而丰其体，生无益于事，死无损于数，虚荷上位而忝重禄，禽息鸟视，终于白首，此徒圈牢之养物，非臣之所志也。流闻东军失备，师徒小衄，辍食弃餐，奋袂攘衽，抚剑东顾，而心已驰于吴会矣。
　　臣昔从先武皇帝，南极赤岸，东临沧海，西望玉门，北出玄塞。伏见所以行军用兵之势，可谓神妙矣。故兵者不可豫言，临难而制变者也。志欲自效于明时，立功于圣世。每览史籍，观古忠臣义士，出一朝之命，以徇国家之难，身虽屠裂，而功铭著于鼎锺，名称垂于竹帛，未尝不拊心而叹息也。臣闻明主使臣，不废有罪。故奔北败军之将用，秦、鲁以成其功；绝缨盗马之臣赦，楚、赵以济其难。臣窃感先帝早崩，威王弃世，臣独何人，以堪长久！常恐先朝露，填沟壑，坟土未干，而身名并灭。臣闻骐骥长鸣，则伯乐照其能；卢狗悲号，则韩国知其才。是以效之齐、楚之路，以逞千里之任；试之狡兔之捷，以验搏噬之用。今臣志狗马之微功，窃自惟度，终无伯乐、韩国之举，是以於邑而窃自痛者也。
　　夫临博而企竦，闻乐而窃者，或有赏音而识道也。昔毛遂，赵之陪隶，犹假锥囊之喻以寤主立功。何况巍巍大魏多士之朝，而无慷慨死难之臣乎！夫自炫自媒者，士女之丑行也；干时求进者，道家之明忌也。而臣敢陈闻于陛下者，诚与国分形同气，忧患共之者也。冀以尘务之微补益山海，荧烛末光增辉日月，是以敢冒其丑而献其忠，必知为朝士所笑。圣主不以人废言，伏惟陛下少垂神听，臣则幸矣。（《魏志·陈思王植传》，《文选》，又见《艺文类聚》五十三）
　　◇又求自试表
　　五帝之世非皆智，三季之末非皆愚，用与不用，知与不知也。夫相者，文德昭者也；将者，武功烈者也。文德昭，则可以匡国朝，叙百揆，稷、契、夔、龙是矣；武功烈，则可以征不庭，广邦境，南仲、方叔是矣。昔伊尹之为媵臣，至贱也；吕尚之处屠钓，至陋也。及其见举于汤、文，诚道合志同，岂复假近习之荐，因左右之介哉？昔骐骥之于吴坂，可谓困矣。及其伯乐相之，孙子御之，形体不劳，而坐取千里。伯乐善御马，明君善御臣，诚任贤使能之明效也。（案：篇首至此，与《魏志》本传所载《陈审举疏文》同，《艺文类聚》作《又求自试表》。考《文馆词林》载明帝答诏云：「省览来书，至于再三。」则《求自试》，似非一表，盖《艺文》据《植集》本，因与本传异耳，录之不嫌复出。）昔段干木修德于闾阎，秦军为之辍攻，而文侯以安；穰苴授节于邦境，燕晋为之退师，而景公无患。皆简德尊贤之所致也。愿陛下垂高宗傅岩之明，以显中兴之功。（《艺文类聚》五十三）
　　夫人贵生者，非贵其养体好服，终竟年寿也，贵在其代天而理物也。夫爵禄者，非虚张者也，有功德然后应之，当矣。无功而爵厚，无德而禄重，或人以为荣，而壮夫以为耻。故太上立德，其次立功，盖功德者所以垂名也。名者不灭，士之所利，故孔子有夕死之论，孟轲有弃生之义。彼一圣一贤岂不愿久生哉？志或有不展也。是用喟然求试，必立功也。呜呼！言之未用，欲使后之君子知吾意者也。（《魏志·陈思王值传》注引《魏略》。植虽上此表，犹疑不见用，故曰云云。）
　　◇谏伐辽东表
　　臣伏以辽东负阻之国，势便形固，带以辽海。今轻军远攻，师疲力屈，自有其备，所谓以逸待劳、以饱制饥者也。以臣观之，诚未易攻也。若国家攻而必克，屠襄平之城，悬公孙之首得其地，不足以偿中国之费；虏其民，不足以补三军之失：是我所获不如所丧也。若其不拔，旷日持久，暴师于野，然天时难测，水湿无常，彼我之兵，连于城下，进则有高城深池，无所施其功；退则有归涂不通，道路氵洳。东有待衅之吴，西有伺隙之蜀，吴起东南则荆阳骚动，蜀应西境则雍凉参分。兵不解于外，民罢困于内；促耕不解其饥，疾蚕不救其寒。夫渴而后穿井，饥而后殖种，可以图远，难以应卒也。臣以为当今之务，在于省徭役、薄赋敛、劝农桑。三者既备，然后令伊、管之臣，得施其术；孙、吴之将，得奋其力。若此，则泰平之基可立而待，《康哉》之歌可坐而闻。曾何忧于二敌，何惧于公孙乎？今不恤邦畿之内，而劳神于蛮貊之域，窃为陛下不取也。（《艺文类聚》二十四）
　　◇转封东阿王谢表（太后三年）
　　奉诏：太皇太后念「雍丘下湿少桑，欲转东阿，当合王意，可遣人按行，知可居不」？奉诏之日，伏增悲喜。臣以无功，虚荷国恩，爵尊禄厚，用无益于时。脂车秣马，志在黜放。不图陛下天父之恩，猥宣皇太后慈母之念，迁之陛下，幸为久长计。圣旨恻隐，恩过天地。臣在雍丘劬劳五年，左右罢怠，居业向定，园果万株，枝条始茂，私情区区，实所重弃。然桑田无业，左右贫穷，食裁饣胡口，形有裸露。臣闻古之仁君，必有弃国以为百姓，况乃转居沃土，人从蒙福。江海所流，无地不润；云雨所加，无物不茂。若陛下念臣入从五年之勤，少见佐助，此枯木生华，白骨更肉，非臣之敢望也。饥者易食，寒者易衣，臣之谓矣。（《艺文类聚》五十一）
　　◇上卞太后诔表（太和四年五月）
　　大行皇太后资坤元之性，体载物之仁，齐美姜原，等德任姒，佐政内朝，惠加四海，草木荷恩，含气受润，庶锺元吉，永膺万祚。何图一旦早弃明朝，背绝臣庶？悲痛靡告。臣闻铭以述德，诔尚及哀，是以冒越谅暗之礼，作诔一篇，知不足赞扬明明，贵以展臣《蓼莪》之思，忧荒情散，不足观采。（《艺文类聚》十五）
　　容车饰驾，以合北辰。（《文选》颜延年《宋文帝元皇后哀策文》注引曹植《宣后诔表》）
　　◇谢妻改封表（太和六年二月）
　　玺书：今以东阿王妃为陈王妃，并下印绶，因故上前所假印，以其拜授书以即日到。臣辄奉诏拜。其才质底下，谬同受私，遇宠素餐，臣为其首。陛下体乾坤育物之德，东海含容之大，乃复随例显封大国，光扬章灼，非臣负薪之才所宜克当，非臣秽衅所宜蒙获。夙夜忧叹，念报罔极。洪施遂隆，既荣枝干，猥复正臣妃为陈妃，熠耀宣朗，非妾妇蠢愚所当蒙被。葵藿草物，犹感恩养，况臣含气，衔佩弘惠，没而后已，诚非翰墨屡辞所能答。（《艺文类聚》五十一）
　　◇入觐谢表（太和六年）
　　臣得出幽屏之城，获觐百官之美，此一喜也。背茅茨之陋，登阊阖之闼，此二喜也。必以有之容，瞻见穆穆之颜，此三喜也。将以杌之质，禀受崇圣之训，此四喜也。（《御览》四百六十七，引曹植礼上表）
　　◇答诏示平原公主诔表（太和六年）
　　奉诏并见圣思所作《故平原公主诔》，文义相扶，章章殊兴，句句感切，哀动神明，痛贯天地。楚王臣彪等闻臣为读，莫不挥涕。（《御览》五百九十六）
　　◇答诏表
　　近得赐御食，拜表谢恩。寻奉手诏，愍臣瘦弱。奉诏之日，涕泣横流，虽文武二帝所以愍怜于臣，不复过于明诏。（《御览》三百七十八）
　　◇谢赐柰表
　　即夕殿中虎贲宣诏，赐臣等冬柰一奁，诏使温啖。夜非食时，而赐见及。柰以夏熟，今则冬至，物以非时为珍，恩以绝口为厚，实非臣等所宜蒙荷。（《艺文类聚》八十六，《御览》九百七十）
　　◇冬至献履袜颂表
　　伏见旧仪，国家冬至，献履贡袜，所以迎福践长。先臣或为之颂。臣既玩其嘉藻，愿述朝庆。千载昌期，一阳嘉节。四方交泰，万物昭苏。亚岁迎祥，履长纳庆。不胜感节，情系帏幄。拜表奉贺，并献文履七纟两，袜百副。茅茨之陋，不足以入金门登玉台也。上献以闻，谨献。（《书钞》一百五十六，《初学记》四，《御览》二十八，六百九十七）
　　◇献璧表
　　臣闻玉不隐瑕，臣不隐情。伏知所进，非和氏之璞。万国之币，璧为充贡。（《艺文类聚》八十四）
　　◇贺瑞表
　　臣闻凤皇复见于邺南，黄龙双出于清泉，圣德至理，以致嘉瑞，将栖凤于林囿，豢龙于陂池，为百姓旦夕之观也。（《艺文类聚》九十八）
　　◇谢赐谷表
　　诏书念臣经用不足，以船河邸阁谷五千斛赐臣。（《御览》八百三十七）
　　◇表
　　诸公立朝铺作粥食之，侯卧择薤。（《书钞》未删改本一百四十四）
　　赐迈越纽。（《书钞》十九）
　　即日表油囊之赐。（《书钞》一百三十六）
　　爵重才轻。（《文选》张茂先《答何劭诗》注）

卷十六·魏十六
◎陈王植（四）
　　◇求存问亲戚疏（《文选》作《求通亲亲表》）
　　臣植言：臣闻天称其高者，以无不覆；地称其广者，以无不载；日月称其明者，以无不照；江海称其大者，以无不容。故孔子曰：「大哉尧之为君！惟天为大，惟尧则之。」夫天德之于万物，可谓弘广矣。盖尧之为教，先亲后疏，自近及远。其《传》曰：「克明峻德，以亲九族；九族既睦，平章百姓。」及周之文王亦崇厥化，其《诗》曰：「刑于寡妻，至于兄弟，以御于家邦。」是以雍雍穆穆，风人咏之。昔周公吊管、蔡之不咸，广封懿亲，以藩屏王室，《传》曰：「周之宗盟，异姓为后。」诚骨肉之恩爽而不离，亲亲之义实在敦固，未有义而后其君，仁而遗其亲者也。
　　伏惟陛下资帝唐钦明之德，体文王翼翼之仁，惠洽椒房，恩昭九族，群后百寮，番休递上，执政不废于公朝，下情得展于私室，亲理之路通，庆吊之情展，诚可谓恕己治人，推惠施恩者矣。至于臣者，入道绝绪，禁锢明时，臣窃自伤也。不敢乃望交气类，修人事，叙人伦。近且婚媾不通，兄弟乖绝，吉凶之问塞，庆吊之礼言废，恩纪之违，甚于路人，隔阂之异，殊于胡越。今臣以一切之制，永无朝觐之望，至于注心皇极，结情紫闼，神明知之矣。然天实为之，谓之何哉！退惟诸王常有戚戚具尔之心，愿陛下沛然垂诏，使诸国庆问，四节得展，以叙骨肉之欢恩，全怡怡之笃义，妃妾之家，膏沐之遗，岁得再通，齐义于贵宗，等惠于百司，如此，则古人之所叹，风雅之所咏，复存于圣世矣。
　　臣伏自惟省，无锥刀之用。及观陛下之所拔授，若以臣为异姓，窃自料度，不后于朝士矣。若得辞远游，戴武弁，解朱组，佩青绂，驸马、奉车，趣得一号，安宅京室，执鞭珥笔，出从华盖，入侍辇毂，承答圣问，拾遗左右，乃臣丹诚之至愿，不离于梦想者也。远慕《鹿鸣》君臣之宴，中咏《棠棣》匪他之戒，下思《伐木》友生之义，终怀《蓼莪》罔极之哀。每四节之会，块然独处，左右惟仆隶，所对惟妻子，高谈无所与陈，发义无所与展，未尝不闻乐而拊心，临觞而叹息也。臣伏以为犬马之诚不能动人，譬人之诚不能动天。崩城、陨霜，臣初信之，以臣心况，徒虚语耳。若葵藿之倾叶，太阳虽不为之回光，然终向之者，诚也。臣窃自比于葵藿，若降天地之施，垂三光之明者，实在陛下。
　　臣闻《文子》曰：「不为福始，不为祸先。」今之否隔，友于同忧，而臣独倡言者，窃不愿于圣世使有不蒙施之物。有不蒙施之物，必有惨毒之怀，故《柏舟》有「天只」之怨，《谷风》有「弃予」之叹。故伊尹耻其君不为尧舜，孟子曰：「不以舜之所以事尧事其君者，不敬其君者也。」臣之愚蔽，固非虞、伊，至于欲使陛下崇光被时雍之美，宣缉熙章明之德者，是臣忄娄々之诚，窃所独守，实怀鹤立企伫之心。敢复陈闻者，冀陛下倘发天聪而垂神听也。（《魏志·陈思王植传》。五年复上疏求存问亲戚，因致其意，《文选》。）
　　◇上疏陈审举之义
　　臣闻天地协气而万物生，君臣合德而庶政成。五帝之世非皆智，三季之末非皆愚，用与不用，知与不知也。既时有举贤之名，而无得贤之实，必各援其类而进矣。谚曰：「相门有相，将门有将。」夫相者，文德昭者也；将者，武功烈者也。文德昭，则可以匡国朝，致雍熙，稷、契、夔、龙是也；武功烈，则可以征不庭，威四夷，南仲、方叔是矣。昔伊尹之为媵臣，至贱也；吕尚之处屠钓，至陋也。及其见举于汤武、周文，诚道合志同，玄谟神通，岂复假近习之荐，因左右之介哉！《书》曰：「有不世之君，必能用不世之臣；用不世之臣，必能立不世之功。」殷、周二王是矣。若夫龌龊近步，遵常守故，安足为陛下言哉？故阴阳不和，三光不畅，官旷无人，庶政不整者，三司之责也。疆场骚动，方隅内侵，没军丧众，干戈不息者，边将之忧也。岂可虚荷国宠而不称其任哉？故任益隆者负益重，位益高者责益深，《书》称「无旷庶官」，《诗》有「职思其忧」，此其义也。
　　陛下体天真之淑圣，登神机以继统，冀闻《康哉》之歌，偃武行文之美。而数年以来，水旱不时，民困衣食，师徒之发，岁岁增调，加东有覆败之军，西有殪没之将，至使蚌蛤浮翔于淮、泗，《鼠军》鼬喧哗于林木。臣每念之，未尝不辍食而挥餐，临觞而扌益腕矣。昔汉文发代，疑朝有变，宋昌曰：「内有朱虚、东牟之亲，外有齐、楚、淮南、琅邪，此则磐石之宗，愿王勿疑。」臣伏惟陛下远览姬文二虢之援，中虑周成、召、毕之辅，下存宋昌磐石之固。昔骐骥之于吴阪，可谓困矣，及其伯乐相之，孙邮御之，形体不劳而坐取千里。盖伯乐善御马，明君善御臣；伯乐驰千里，明君致太平；诚任贤使能之明效也。若朝司惟良，万机内理，武将行师，方难克珥。陛下可得雍容都城，何事劳动銮驾，暴露于边境哉？
　　臣闻羊质虎皮，见草则悦，见豺则战，忘其皮之虎也。今置将不良，有似于此。故语曰：「患为之者不知，知之者不得为也。」昔乐毅奔赵，心不忘燕；廉颇在楚，思为赵将。臣生乎乱，长乎军，又数承教于武皇帝，伏见行师用兵之要，不必取孙、吴而暗与之合。窃揆之于心，常愿得一奉朝觐，排金门，蹈玉陛，列有职之臣，赐须臾之问，使臣得一散所怀，摅舒蕴积，死不恨矣。
　　被鸿胪所下发士息书，期会甚急。又闻豹尾已建，戎轩骛驾，陛下将复劳玉躬，扰挂神思。臣诚竦息，不遑宁处。愿得策马执鞭，首当尘露，撮风后之奇，接孙、吴之要，追慕卜商，起予左右，效命先驱，毕命轮毂，虽无大益，冀有小补。然天高听远，情不上通，徒独望青云而拊心，仰高天而叹息耳。屈平曰：「国有骥而不知乘，焉皇皇而更索！」昔管、蔡放诛，周、召作弼；叔鱼陷刑，叔向匡国。三监之衅，臣自当之；二南之辅，求必不远。华宗贵族，藩王之中，必有应斯举者。故《传》曰：「无周公之亲，不得行周公之事。」唯陛下少留意焉。
　　近者汉氏广建藩王，丰则连城数十，约则飨食祖祭而已，未若姬周之树国，五等之品制也。若扶苏之谏始皇，淳于越之难周青臣，可谓知时变矣。夫能使天下倾耳注目者，当权者是矣。故谋能移主，威能慑下。豪右执政，不在亲戚。权之所在，虽疏必重；势之所去，虽亲必轻。盖取齐者田族，非吕宗也；分晋者赵、魏，非姬姓也。惟陛下察之。苟吉专其位，凶离其患者，异姓之臣也；欲国之安，祈家之贵，存共其荣，没同其祸者，公族之臣也。今反公族疏而异姓亲，臣窃惑焉。
　　臣闻孟子曰：「君子穷则独善其身，达则兼善天下。」今臣与陛下践冰履炭，登山浮涧，寒温燥湿，高下共之，岂得离陛下哉？不胜愤懑，拜表陈情。若有不合，乞且藏之书府，不便灭弃。臣死之后，事或可思。若有豪厘少挂圣意者，乞出之朝堂，使夫博古之士，纠臣表之不合义者。如是，则臣愿足矣。（《魏志·陈思王植传》。又略见《御览》五十六，三百五十九）
　　◇上书请免发取诸国士息（太和五年）
　　臣闻古者圣君，与日月齐其明，四时等其信，是以戮凶无重，赏善无轻，怒若惊霆，喜若时雨，恩不中绝，教无二可，以此临朝，则臣下知所死矣。受任在万里之外，审主之所以授官，必己之所以投命，虽有构会之徒，泊然不以为惧者，盖君臣相信之明效也。昔章子为齐将，人有告之反者，威王曰：「不然。」左右曰：「王何以明之？」王曰：「闻竟子改葬死母；彼尚不欺死父，顾当叛生君乎？」此君之信臣也。昔管仲亲射桓公，后幽囚从鲁槛车载，使少年挽而送齐。管仲知桓公之必用己，惧鲁之悔，谓少年曰：「吾为汝唱，汝为和，声和声，宜走。」于是管仲唱之，少年走而和之，日行数百里，宿昔而至。至则相齐，此臣之信君也。
　　臣初受封，策书曰：「植受兹青社，封于东士，以屏翰皇家，为魏藩辅。」而所得兵百五十人，皆年在耳顺，或不逾矩，虎贲官骑及亲事凡二百余人。正复不老，皆使年壮，备有不虞，检校乘城，顾不足以自救，况皆复耄耋罢曳乎？而名为魏东藩，使屏翰王室，臣窃自羞矣。就之诸国，国有士子，合不过五百人，伏以为三军益损，不复赖此。方外不定，必当须辨者，臣愿将部曲倍道奔赴，夫妻负襁，子弟怀粮，蹈锋履刃，以徇国难，何但习业小儿哉？愚诚以挥涕增河，鼷鼠饮海，于朝万无损益，于臣家计。甚有废损。又臣士息前後三送，兼人已竭。惟尚有小儿，七八岁已上，十六七已还，三十馀人。今部曲皆年耆，卧在床席，非糜不食，眼不能视，气息裁属者，凡三十七人；疲瘵风靡，疣盲聋者，二十三人。惟正须此小儿，大者可备宿卫，虽不足以御冠，粗可以警小盗；小者未堪大使，为可使耘Θ秽草，驱护鸟雀。休候人则一事废，一日猎则众业散，不亲自经营则功不摄，常自躬亲，不委下吏而已。
　　陛下圣仁，恩诏三至，士子给国，长不复发。明昭之下，有若日，保金石之恩，必明神之信，画然自固，如天如地，定习业者并复见送，ㄙ若昼晦，怅然失图。伏以为陛下既爵臣百寮之右，居藩国之任，为置卿士，屋名为宫，冢名为陵，不使其危居独立，无异于凡庶。若柏成欣于野耕，子仲乐于灌园；蓬户茅牖，原宪之宅也；陋巷箪瓢，颜子之居也；臣才不见效用，常慨然执斯志焉。若陛下听臣，悉还部曲，罢官属，省监官，使解玺释绂，追柏成、子仲之业，营颜渊、原宪之事，居子臧之庐，宅延陵之室。如此，虽进无成功，退有可守，身死之日，犹松、乔也。然伏度国朝终未肯听臣之若是，固当羁绊于世绳，维系于禄位，怀屑屑之小忧，执无已之百念，安得荡然肆志，逍遥于宇宙之外哉？此愿未从，陛下必欲崇亲亲，笃骨肉，润白骨而荣枯木者，惟遂仁德，以副前恩。（《魏志·陈思王植传》注引《魏略》）
　　◇与杨德祖书（建安二十一年）
　　植白：数日不见，思子为劳，想同之也。仆少好词赋。（《文选》作「少好为文章」）。迄至于今二十有五年矣。然今世作者，可略而言也。昔仲宣独步于汉南，孔璋鹰扬于河朔，伟长擅名于青土，公干振藻于海隅，德连发迹于大魏，足下高视于上京。当此之时，人人自谓握灵蛇之珠，家家自谓抱荆山之玉也。吾王于是设天网以该之，顿八弦以掩之，今尽集兹国矣。然此数子，犹不能飞翰绝迹，一举千里也。以孔璋之才，不闲于辞赋，而多自谓能与司马长卿同风，譬画虎不成还为狗者也。前为书啁之，反作论盛道仆赞其文。夫锺期不失听，于今称之。吾亦不敢妄叹者，畏后之嗤余也。世人之著述，不能无病。仆常好人讥弹其文；有不善者，应时改定。昔丁敬礼尝作小文，使仆润饰之，仆自以才不能过若人，辞不为也。敬礼云：「卿何所疑难乎！文之佳丽，吾自得之。后世谁相知定吾文者邪？」吾常叹此达言，以为美谈。昔尼父之文辞，与人通流；至于制《春秋》，游、夏之徒不能错一字。（《文选》作「一辞」。过此而言不病者，吾未之见也。）
　　盖有南威之容，乃可以论于淑媛；有龙渊之利，乃可以议于割断。刘季绪才不逮于作者，而好诋呵文章，掎摭利病。昔田巴毁五帝，罪三王，砦五伯于稷下，一旦而服千人，鲁连一说，使终身杜口。刘生之辩未若田氏，今之仲连，求之不难，可无叹息乎！人各有所好尚。兰ぇ荪蕙之芳，众人之所好，而海畔有逐臭之夫；《咸池》、《六英》之发，众人所共乐，而墨翟有非之之论：岂可同哉！今往仆少小所著辞赋一通相与。夫街谈巷说，必有可采，击辕之歌，有应风雅，匹夫之思，未易轻弃也。辞赋小道，固未足以揄扬大义，彰示来世也。昔杨子云，先朝执戟之臣耳，犹称「壮夫不为」也；吾虽薄德，位为藩侯，犹庶几戮力上国，流惠下民，建永世之业，流金石之功，岂徒以翰墨为勋绩，辞颂为君子哉？若吾志不果，吾道不行，亦将采史官之实录，辨时俗之得失，定仁义之衷，成一家之言，虽未能藏之名山，将以传之同好，此要之白首，岂可以今日论乎！，其言之不怍，恃惠子之知我也。明早相迎，书不尽怀。植白。（《魏志·陈思王植传》注引《典略》，又见《文选》）
　　◇与吴季重书
</div>
    <div class="pagination">
<a href="全上古三代秦汉三国六朝文_page185.html">上一页</a><span>...</span><a href="全上古三代秦汉三国六朝文_page181.html">181</a><a href="全上古三代秦汉三国六朝文_page182.html">182</a><a href="全上古三代秦汉三国六朝文_page183.html">183</a><a href="全上古三代秦汉三国六朝文_page184.html">184</a><a href="全上古三代秦汉三国六朝文_page185.html">185</a><span class="current-page">186</span><a href="全上古三代秦汉三国六朝文_page187.html">187</a><a href="全上古三代秦汉三国六朝文_page188.html">188</a><a href="全上古三代秦汉三国六朝文_page189.html">189</a><a href="全上古三代秦汉三国六朝文_page190.html">190</a><a href="全上古三代秦汉三国六朝文_page191.html">191</a><span>...</span><a href="全上古三代秦汉三国六朝文_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
