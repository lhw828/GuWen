<!DOCTYPE html>
<html>
<head>
    <meta charset="UTF-8">
    <title>文苑英华 - 第 491 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 491 页/共 634 页</h1>
    <div class="content">







　　文苑英华卷六百十八
　　钦定四库全书
　　文苑英华卷六百十九　　宋　李昉等　编刑法三
　　执奏裴景仙狱表二首
　　论夷州刺史杨濬决杖表一首
　　论刑法不便表二首　　请替李邕死表一首为夫谢罪表一首
　　代郭令公请雪安思顺表一首
　　论王去荣打杀本部县令表一首
　　为呉王请罪表一首　　论潘炎表一首
　　论御史台诬谤表一首　　河南府论被谤表一首
　　执奏裴景仙狱表【宗】　　　　李朝隠【时为大理卿】
　　臣某言伏见武强县令裴景仙犯乞取赃至五千疋事发逃走奉勑令集众杀刼伏以景仙縁乞取犯赃罪不至死又其曽祖故司空寂徃属缔构首预元勲载初年中家陥非罪凡其【旧唐书作有】兄弟皆被诛夷惟景仙独存今见承嗣据赃未当死坐虽【唐书作凖】犯犹入请条十世宥贤功实宜録一门絶祀情或可哀愿寛暴市之刑俾就投荒之役则旧勲不弃平典斯允
　　第二表　　　　　　　　　前　人
　　臣某言臣伏以有断自天处之极法生杀之柄人主合专轻重有条臣下当守枉法者枉理而取之十五疋便抵死刑乞取者因乞为赃数千疋止当流坐今若乞取得罪便为斩刑后有枉法当科欲加何辟所以为国惜法期守律文非敢以法随人曲矜仙命射兎魏苑惊马汉桥初震皇赫竟従廷议岂威不能制而法贵有恒又仙曽祖寂草昧忠节定为元勲位至台司恩倍常数载初之际枉被破家诸子各陷【唐书作犯】非辜惟仙孑然犹在且又承嫡继封主祀若寂勲都弃仙罪特加则叔向之贤何足称者若敖之鬼不其馁而舍罪念功乞垂天聴况应勑决杖乃有犯配流近发徳音并【唐书作普】标殊泽杖者既聴减数流者仍许给程天下颙颗孰不幸甚瞻彼四海已被深恩岂于一人独峻恒典伏乞采臣之议致仙于法则国典有常率土幸甚幸甚【制景仙决杖一百流岭南恶处】
　　论夷州刺史杨濬决杖表【开元二十四年】
　　裴耀卿
　　臣某言臣伏见夷州刺史杨濬犯赃处死勑决六十配流者伏以圣恩天覆仁育品【旧唐书作庶】类死罪之责不欲尸诸市朝全其性命流窜而已所以政致刑措狱无寃人旷古已来未有斯美臣愚以为全生免死诚为至化有耻且格为训将来茍有未安不敢缄黙臣以为刺史县令与诸吏稍别人之父母风化所瞻一为本部长官即合终身致敬决杖者五刑之末品施于秩扑徒之间官防稍髙即免鞭挞今决杖赎死诚则已优解体受笞事颇为辱法至于死天下共之刑至于辱或有所耻况本州刺史百姓所崇一朝对其人吏背脊加杖屈辱顿挫【唐书作屈挫拘执】人或哀矜【唐书作怜】忘其免死之恩且有伤心之痛恐非敬官长劝风俗之意又杂犯死法【唐书作罪】本无杖刑奏报三覆然后行决今非时不覆决杖便发傥狱或未尽又暑热不耐杖【唐书无杖字】因杖或死即是促期处分不得顺时将欲生之却夭其命又恐非圣心【唐书作明】寛宥之意臣前后频在州县或縁杂犯决人毎大暑盛夏之时决杖多死秋冬已后至有全者伏望凡刺史县令于本部决杖及夏暑生长之时所是杖刑并乞停减即副陛下好生之徳于死者皆有再生之恩也臣无任
　　论刑法不便表　　　　　　李彭年
　　臣闻明王之理人也设法立制不私喜怒与天下共之忠臣之事主也竭诚尽节不顾荣辱欲天下利之故得上下同心法令明一寛而有制従容以和此盖刑措太平之道也今陛下作人父母勤忧庶政従谏不咈居安虑危臣所以敢进逆耳之言忘忤防之罪伏愿陛下少垂照察幸甚臣闻书曰罪疑惟轻功疑惟重与其杀不辜宁失不经好生之徳洽于民心窃见紫防主书赵诲为取蕃人末河利刀子趂文书特勑处尽赵诲受赃罪不枉法又异监临贪以败官事虽挂网议而定罪国有常条若必责之以极典假有罪重仿此者陛下复何以加之于法乎臣又闻政之所兴事资赏罚赏罚必信人心乃安轻重或亏手足无措陛下若以借赵诲之命励贪吏之心以臣之愚又将未益【疑】夫法存画一不啓二门者盖示人以信也先敎后罚宁僣无滥者不陷人以罪也若有犯必死则非薄刑之意同罪异罚又非画一之道何必杀之示信臣非爱人命也惜陛下之法也昔者渭桥惊马空见罚金髙庙盗环惟闻弃市汉几刑措职此之由释之之言可以为喻伏惟陛下少防意焉抑臣闻之死者不可复生虽欲改过自新其道无由及也杀气方深严刑在近一物失所圣心不安臣忝诤臣不敢不奏又典律所制轻重各殊笞杖是轻徒死是重爰自近日此道便乖凡所决囚例多非命此乃徒刑有必生之理杖刑为致死之条既紊国经有伤和气又凡曰造伪例是死囚伏凖条格先决一首既要之以斩罪何更加以杖刑臣虽至愚犹将不可凡百逹识孰谓其宜又周礼论刑刺之典一曰讯羣臣二曰讯羣吏三曰讯万民陛下若以臣所言非可用则愿陛下讯以羣吏询诸宰臣择善而行国之利也夫古之人臣干救危犯者非一人也然遇主荣逹者万无一也【一作焉】其遭咎罗【一作罹】祸者不可胜数以此观之岂臣之利也诚为主也伏惟陛下深察之臣识谢中庸才非上逹猥以承乏叨居谏官既无涓埃之効实多尸素之责谨献愚直轻触威严傥益万分甘之九死
　　第二表　　　　　　　　　前　人
　　臣某言臣伏见诏书内外官取受一疋以上科本罪外放归田里五疋以上仍于犯处便附贯者臣闻国之大礼必存其故不易其宜循其教不易其俗故礼曰刑者侀也一成而不可变此则百代常行之道也周礼曰刑新国用轻典刑平国用中典刑乱国用重典此又三等用刑之意也然设三槐九棘之吏入钧金束矢之条盖又慎之至也故祥刑则死者不恨而生者不怨怨恨不生则灾害不作灾害不作则太平之理也以尧舜之圣犹曰惟刑恤哉以成康之贤故称明徳慎罚为政之道可不慎欤自周室浸微穆王荒耄作五刑之属立三千之条度时而用所谓刑乱者也春秋之时王道浸壊征伐交起教化不行子产铸书见疵扵叔向荀寅设法获毁于仲尼偷薄之政自是滋矣秦至始皇专任刑罚赭衣塞路奸邪并生囹圄成市天下愁苦刘项一呼土崩瓦解降自魏晋至于陈隋歴代兴亡莫不因此故孔子曰礼乐不兴则刑罚不中刑罚不中则民无所措手足诚哉是言也当今天下有道庶政惟和四方无虞万邦従政正可胜残去杀道徳齐礼大革前非淳风一变今乃下明勑峻刑书深非元元之望也夫刑罚者御人以威法令者示人以信若成而数变则人之心不安严而必行则狱讼滋起先王所言议事以制不为刑辟者惧民之有争心也伏惟陛下取鉴前典率由旧章国用常刑俯收严典则政经有序徳洽人心万姓咸曰大哉王心兹用不犯于有司矣且臣闻寛者仁也政者正也上正其道下必従之陛下居无为之时行不严之化则如风偃草日用而不知岂待威之以深刑而欲革之以贪性茍纵免而无耻亦何益于政哉臣又闻之至刑无所用至政无所理故杨泉物理论曰奸与天地俱生自然之气也人主以政御人政寛则奸易禁政急则奸难絶今法虽大设犯者逾多臣愚以为持政之急老子曰法令滋章盗贼多有此盖急刑非止奸之意伏愿陛下深思之臣识见近浅才非匡济谬叅列侍忝齿诤臣敢不竭诚以速官谤傥裨政化虽死犹生
　　请替李邕死表【宗】　　　　　孔　璋
　　山东布衣臣某言臣闻明主御宇舍过取【旧唐书作用后篇作举】能举【唐书作取】材弃行烈士抗节勇【后篇作奋】不避死见危致【后篇唐书作授】命晋用林父岂念过乎汉用陈平岂念行乎禽息殒身岂惜【唐书作爱】生乎北郭碎首岂爱死乎向若林父死【后篇唐书作诛】陈平弃【后篇唐书作死】百里不用晏婴见逐是晋无赤狄之利【后篇唐书作土】汉无皇极之尊秦不兼【后篇唐书作并】西戎齐不覇东海矣臣伏见陈州刺史李邕学成师范文堪经国刚毅忠烈难不茍免徃者张易之弄【唐书作用】权人畏其口而邕折其角韦氏恃【后篇作持】势言出祸应【唐书作则祸】而邕挫其锋虽身受谪屈终奸谋中损【后篇作殒】然则【二字后篇作即】邕有大造于我邦家【二字后篇作国】也前宋璟毎厚遇者岂以才重抑嘉其忠于国矣今闻坐赃丑败厥行且斯人所然【唐书作能】者拯孤恤穷救乏赒患【唐书作赈惠】积而能【唐书作便】散家无私聚陛下下吏讯之闻诸道路执法者将极加之以刑噫天之将防斯文死在朝夕永辞圣代臣闻生无益于国不如【唐书作若】杀身以明贤臣顾朽材轮辕【唐书作朽贱庸夫】无取【后篇作用】徒兽视禽息【后篇唐书作兽息禽视】虽生何为况贤为国家之寳社稷之卫若丧国家之寳失社稷之卫哲人云亡国将若之何是臣痛惜深矣臣愿以六尺之躯甘受膏斧以代邕死臣之死所谓落一毛邕之生有足照千里然臣与邕生平不欵臣知有邕邕不知有臣是臣不逮邕明矣夫知贤而举仁也代人任患义也臣获二善而死死亦【后篇唐书作且】不朽则又何求陛下若以臣之贱不足以赎邕鴈门缝腋【后篇唐书作掖】有足効矣伏惟陛下寛邕之生速臣之死令邕率徳改行全【后篇唐书作想】林父之功使臣得明【后篇作瞑】目黄泉附北郭之迹臣之大愿毕矣陛下若以阳和之始难于用斧钺俟天成命敢忘伏劔岂烦大刑然后归死皇天后土实鉴【唐书作照】臣之心昔呉楚七国叛周【唐书作国】亚夫得剧孟以为【二字后篇作则】冦不足忧矣夫以一贤之能敌七国之众伏惟陛下敷含垢之道存弃瑕之义逺思剧孟近取李邕岂惟成恺悌之泽实亦归天下之望臣先君孔子曰乡人皆恶之未可也况大礼之后天地更新舍之【后篇唐书作赦而】复论人谁无罪惟明主深思之臣闻士为知已者死且臣不为死者所知而甘于死者岂独为惜邕之贤亦成陛下矜能之徳惟明主图之臣璋死罪死罪
　　此表六百七十四卷重出题作救李邕书内或节畧今已削去
　　为夫谢罪表　　　　　李邕妻温氏
　　妾温氏言邕効职不谨状涉贪狼逼迫囹圄获罪以闻诚宜不待刑书便当殒灭然事有所隠恐负明时天闻夐逺号诉不敢仓卒之际分从严诛岂谓天鉴仁明邕得生窜荒外再造之幸上答何阶死罪死罪邕少习文章薄窃时誉疾恶如讐徃任拾遗奏张昌宗之党后叅宪府劾武三思之罪坐此为累不容于众秉邪佞者切齿攻文章者侧目由是频谪逺郡削迹朝端不见阙庭何啻十载嵗时凝恋闻者伤懐属国家有事东岳大礼告成法驾西旋路遵近境邕奉牛酒之献各展臣子之心不意天泽曲垂恩私属沐邕当再跃何以为心恳至夙诚冀遂申効妾闻正直见用邪佞生忧邕之祸端自此为始且邕比任外官竟无一议天顔暂顾罪则旋生谚云士无贤不肖入朝见嫉伏惟陛下明察此言妾之防躯万死无恨死罪死罪邕初防勘当即便禁身水不入口向逾五日孤直援寡邪党相趋窘急至深实不堪忍气防息奄惟命【唐书作吏】是听遗邕手书事生吏口贷百姓蚕粮【唐书作种】抑称枉法市罗以进令作赃私吏以为能守此加罪当时匦使朝堂潜皆守捉号天诉地谁肯为闻严命将行恭徃奔逐泣血去国没【唐书作投】骨炎荒长任钦州示以无用愿邕充一卒之用効力明时膏涂朔邉骨粪沙壤使得身死王事成邕夙心妾则碎首粉身万死为足妾夫妇义重当见其志不避罪责冒死上闻傥天光垂照即当殒灭妾之荣幸实荷再生谨奉表投延恩匦
　　代郭令公请雪安思顺表【肃宗】邵　説
　　臣某言臣闻郤宛之死罪由无极申侯之戮谮起涛涂恶直丑正其来自逺伏见故开府仪同三司兼工部尚书安思顺并弟羽林军大将军兼太仆卿元真等竭心圣代宣力先朝或任重疆塲或寄深环列刈单于之垒殿天子之邦播筭竹帛图形文素既称名将实为勲臣哥舒翰与之不叶因谋防害云共禄山通应兄弟尽诛【二字一作尽受诛夷】寃痛之心殁而犹在安禄山牧羊小丑本实姓康逺自北畨来投中夏思顺亡父波主哀其孤贱收在门阑比至成立假之姓氏及禄山拥旄蓟北思顺授钺朔方虽则兄弟而情非党与禄山未反之日思顺屡已陈闻朝廷百僚无不委悉岂意奸人罔上成此盗憎生为尽节之臣死为御寃之鬼赵母以先请免坐思顺以变告覆宗死而有知饮恨何极伏惟陛下以至圣之徳绍休帝图荡定妖氛肃清寰海轸纳隍之念深解网之仁陷贼衣冠咸蒙齿列岂令思顺兄弟独隔恩私忠义之臣所为流涕此臣所以特祈昭洗昧死上闻但雪此一家必万方感惠何则逝者抱屈尚防见申则存者谋安故无寃滥虽有不賔之俗将闻风而悦服蓄疑之将当委质而来朝岂惟天下归仁实亦幽明钦徳无任恳愿之至
　　论王去荣打杀本部县令表【肃宗】
　　贾　至【至徳中】
　　臣某言伏见宰臣奉宣圣防将军王去荣擅打杀富平县令杜徽其罪将合寘殊死縁新收陜郡防遏要人特宜免死削除在身官爵白身配陜郡展効者臣等既忝职司主在行下伏以圣人诛暴乱定王业必先明【新唐书作示】法令崇礼义于是百姓戮力贤愚悦随是以汉祖之始入关约法三章杀人者死不易其则然后能戡定秦项而帝天下今陛下将欲清云雨之屯扫搀抢之冦不自约其法恐异汉祖向时之事将何以成功业哉谨按王去荣是富平县百姓朔方偏裨无专杀之权有犯上之逆且拥【唐书作提】数千之众不能整齐行列外攻强冦翻乃无状挟怨内【唐书作私怨】杀县尹易曰臣弑其君子弑其父非一朝一夕之故其所由来者渐矣若纵去荣可以生渐臣闻去荣善放抛石能守城邑曩者陜郡初复非其人不可守之李光弼太原程千里上党许兼【唐书作叔冀】灵昌鲁炅南阳贾贲雍丘张廵睢阳无去荣抛石之能未闻贼能下之也其粮不足者自拔矣何独陜郡非去荣不可哉陛下若以抛石一能所犯上者复何止之若曰上答去荣而诛将来之犯者则是法令不一而招罪人也今惜一去荣之才而杀十倍去荣之才者不亦其伤益多乎夫去荣乱逆之人也焉【一作乌】有逆于此顺于彼乱富平而治陜郡悖于县尹而不悖于君乎况今之律令太宗之律令也陛下不可惜小才而废祖宗之法也伏惟明主弃琐琐之能全其逺者大者则祸乱不日而定师旅因兹整齐矣天下幸甚臣等不胜【云云】
　　为呉王请罪表【代宗】　　　　于　邵
　　臣祗言臣长男岵受国恩荣出典藩翰不能昭宣圣理协和上下爰抵宪章自贻勦絶臣年过嵗制识谢平人徒以宗亲昧于名教罪因凶悖之子敢望全生之分臣诚惶诚恐顿首顿首臣一自停务因兹杜门瞻阙庭而待命伫荒陬以投俾【疑作畀】顷者未明去就私丧心魂近以获奉刑名公闻信宿尚廻天鉴免肆市朝因其所流许以自决且身首不异岂足谢于方隅而礼律所均尚未论于家属遂使九泉之下犹荷全归三族之中欣承在宥防臣朽老无阶上答縦塡沟壑虽死犹生无任感恩负徳之至谨诣朝堂并领男前梓州刺史某等束身请罪轻黩宸严兢惶无地
　　论潘炎表【徳宗】　　　　　　前　人
　　臣某言伏见今月一日制命以刘晏殊死之责连及前礼部侍郎潘炎贬授礼州员外司马天鉴孔明善恶悬别比诸子壻犹佐上藩凡所见闻莫不欣荷知徳刑无颇而行于代也但臣比见潘炎为性贞纯致身无过介然特立自为一时之选名不为晏称官不由晏进自晏处权掌要未尝以毫髪受遗未尝以亲戚请求顷自晏居外使而安礼致书疏知而寒温通意都不为之开缄凡此之类盖非一二所以海内修崇名节者莫不叹伏以为古人之中罕有俦对自晏伏诛众望炎免况二年风疾手足拘挛气息奄奄药饵未复奉诏奔波即日登路篮舆卧载生死难图臣愚识炎日乆知炎至行伏恐毙一吉士为代所悲冒责上闻庶几下逹傥防圣人廻听恤以守道不回赐其残生许归田里免随道殣俯叶羣心将劝清贞之士以励贪浮之俗炎之幸也臣愚不识忌讳干犯汤镬尘黩宸严陷身无地不胜知贤请命之至谨诣东上阁閤奉表陈列以闻
　　论御史台诬谤表【徳宗】　　　齐　暎
　　臣某言前月十七日八陵礼毕臣议以为不合不贺宰相御史台罚臣一月俸至十九日宰相奉宣圣防不湏罚者臣以愚直守职造次执文宪司班列失仪委典书罚圣慈照鉴特恩释放兢惧战越不知所图臣某中谢臣伏以昨者八陵之礼百王未行【一作明】特由陛下发于孝思成此盛典祉归圣祚庆属皇家惟当称贺殿庭岂合推美臣下事关谄凟礼近嫌疑臣忝职司岂敢茍且又详郊庙之礼与臣愚见亦同但縁李汶性褊而刚不敢对众陈白所以入谘宰相冀其无迹而停岂图智小虑深竟以徇公招咎陛下察臣等守直免臣罚俸惩劝斯在陨越何酬臣某中谢臣素庸虚叨防奨擢身则诚为贱品官是陛下九卿台司理在持纲臣则职当执礼纲失是一时之误礼失为经【疑】古所非书罚已擅台威放罚特关【一作闻】圣造诚合各守职分上答恩私陛下太和之仁示朝廷至公之道岂以蓄愤未泄求过转深数日已来众情共悉臣昨【一有十字】自縁公事频诣延英李汶疑臣别有披陈遂欲曲生瑕衅责臣不贺宰相则上引班列失仪恶臣专守礼文则旁説河南残破其牒已公行组织欲杜臣之口近闻又有譛説拟陷臣之身不敢缕有尘烦自当渐布行路臣孤立无援行公奉职惟圣明在上防臣必不及寃但恐诬搆日深慈母亦当动聴臣今不避李汶之怒惟惧失人臣之和夙夜不宁忧惕成病若更请对转恐生疑战汗彷徨不知所处无任兢惧感恩之至
　　河南府论被谤表　　　　　前　人
　　臣某言臣闻修身止谤君子之道尚口自理小人常情臣虽驽劣不才窃服师父之训纵有谤讟未尝辩明久必自孚庶无所愧况释谤于已则必过于人弃让违谦何丑之甚然命之所切不縁臣身伏以受陛下命官之初直自圣心所择遽致遗阙上累皇明此臣不得不辩一也闻谤臣之词以惊听为务或云父子相食或云盗贼公行山谷之间已有结聚或云坊市之内亦至流亡傥或上逹天听则贻忧圣虑又臣不得不辩二也臣某中谢臣伏以邻近数州去年皆同水旱惟当府一境前年先有水灾既已积忧又加再歉其间数县人户顷者实多逃移据两税案所有未归人户尚有一千五百已下有负奨任不胜忧惶自防陛下恩慈特发仓储赈贷安业者无不懽忻逐食者渐以迁还幸灾之人腾谤益甚致兹嫌怒实此根由盖縁臣自到任已来事有不幸曽正寃狱尝奏贪官且狱是圣衷所明幽魂知感赃是疫人之害疎网不容当官而行于臣何有今则彛章虽举众怒遂深乃于道路邮亭造其飞语又于徃来使客扬此虚声转至沸腾布于逺近且谤臣者以去臣为限臣不去不休臣若尚安居谤亦滋甚向念时雨未降人心易摇乞罪微臣以安百姓今月十九日又得南市署承张斌状送防守牒市之意似欲慰人户详其牓内之词却虑摇动愚下其牒云户口流散村落空虚恐依山林变为狂冦攘窃道路隔硋徃来者今地即王畿有事尚令宻啓人皆服化虚词岂可牓陈敢言不利府司又恐惑于逺聴臣伏以俱承寄任贵务和同今日故就皇城自取商议既至门首又不见臣臣忧惧转深不敢不奏其市牓诸县见拟移牒请其且收臣既昧通方輙陈事体兢惧战越不知所裁今东都幸有台省之官悉是朝廷所择职为耳目身在都城固谙纎微望委勘察庶事责实甘待刑章无任惶惧恳迫之至
　　文苑英华卷六百十九
　　钦定四库全书
　　文苑英华卷六百二十　　宋　李昉等　编谏畋猎逰宴
　　上谏猎表二首　　　　谏马射表一首
　　谏格猛兽表一首　　　谏畋猎表一首
　　谏拜舞人安叱奴为散骑常侍表一首
　　谏作乞寒胡戏表一首　谏安福门酺乐表一首谏江南采捕诸鸟表一首
　　谏停市犬马表一首
　　谏不许突厥入仗驰射表一首
　　谏不夜饮表一首　　　谏内宴至夜表一首
　　上谏猎表【高祖】　　　　　　褚　亮
　　臣亮言臣闻尧皷纳谏舜木求箴茂克昌之风致升平之道伏惟陛下应千祀之期捄【一作拯】百王之弊平壹天下劬劳帝业旰食思理【一作政】废寝忧民【一作人】用农隙之余遵冬狩之礼軨【一作获】车之所逰践虞旗之所涉歴网唯一面禽止三驱縦广成之猎士观上林之手搏廻玊銮而借丰草引金阵而满平原尽心目之娯翫罝罘之乐发雕弓而迫狡兎飞劲矢而摧高鸟斯固畋弋之恒规而皇王之壮观至于亲逼猛兽臣窃惑之何者筋力骁悍爪牙轻防强【一作连】弩一发未必挫其凶心长防才防不能当其愤气虽复孟贲在【一作抗】左夏説居前卒然惊窜【一作轶】事生虑表如或近赴【一作起】林藂未塡坑谷骇属车之后乗犯宫【一作官】骑之清尘小臣怯懦私懐战栗陛下以至圣之姿垂将来之教降情纳下无隔直言臣叨逢明代【一作时】逰官藩邸身渐荣渥日用不知敢縁天造冒陈丹恳上触宸严伏増战越
　　一作皆旧唐书本传
　　同前【见六百九十四卷疏门】　　　　　虞世南
　　谏马射表【太宗贞观元年】　　　　　孙伏伽
　　臣闻千金之子坐不垂堂百金之子立不倚衡以此言之天下之主不可履险乘危明矣臣又闻天子之居也则禁卫九重其动也则出警入跸此非直尊其居处乃为社稷生灵之大计耳古人云一人有庆兆民赖之臣窃闻陛下犹自走马射帖娯乐【旧唐书作悦】近臣此乃无急【唐书作禁】乗危窃为陛下有所不取也何者一则非光史册二则未足显扬又非所以遵养圣躬亦不可以垂范后代此只是少年诸王之所务岂得既为天子今日犹行之乎陛下虽欲自轻其奈社稷天下何如臣愚见窃谓不可
　　谏格猛兽表【太宗】　　　　　魏　徴【贞观十四年】
　　臣徴言臣闻书美文王不敢盘于逰畋传述虞箴称夷羿以为诫昔汉文临防坂欲驰下袁盎揽辔曰圣主不乗危不徼幸今陛下骋六飞驰不测如有马惊车败陛下纵欲自轻奈高庙何孝武好格猛兽相如谏力称乌获捷言庆忌人诚有之兽亦宜然卒然遇逸材之兽骇不存之地虽乌获逢防之伎不得用而枯木朽株尽为难矣虽万全而无患然本非天子所宜近孝元郊泰畤因留射猎薛广徳奏称窃见关东困极百姓罹灾今日撞亡秦之钟【英华作今接亡秦之踵非】歌郑卫之乐士卒暴露従官劳倦顾如宗庙社稷何凭河暴虎未至之诫也臣窃思此数帝心岂木石独不好驰骋之乐而割情屈已从臣下之言者志存为国不为身也臣伏闻车驾近出亲格猛兽晨徃夜还以万乗之尊闇行【贞观政要作投】荒野【政要作村】践深林涉丰草甚非万全之计愿陛下割私情之娯罢格兽之乐上为宗庙社稷下慰羣僚黎庶则天下幸甚谏畋猎表【宗开元五年】　　呉　兢
　　臣兢言伏见明制来年五月五日幸东都道路皆以陛下至长春宫及沙苑当有畋猎之事今东土耆艾关河士女莫不欣跃舞忭翘望帝车延颈企踵所思者徳伏愿陛下举无失礼动则有章诗云敬愼威仪惟民之则愚臣以山陵始毕甫及逾年陛下缞服虽除心丧未已四海之内八音尚遏岂可遽将犬马为娯鹰隼是务必或如此则恐伤人子之道亏天地之经欲令万方何所取则况礼经云三年之丧自天子逹之陛下既俯顺当时之请唯行易月之制奈何更盘于逰畋以徇从禽之乐岂可谓明王之孝理天下乎而望徳敎加于百姓必不可得也昔鲁侯观鱼于棠春秋尚列其戒陛下若既葬而猎后代岂不为刺且驰骛山泽之间经过林薄之下水谷之危未逺衔防之变不恒伏愿陛下重慎防微湏为社稷自爱老子曰我无为而人自化我无欲而人自朴诗云尔之教矣民胥效矣由是观之居上者必慎所好愚臣职居待问兼掌史笔窃以君举必书位【一作法】在无隠既闻众所流议实恐有玷圣猷区区之诚惟在于【一作为】此輙敢冒死上陈伏愿留神省察恕此狂斐之罪【云云】
　　谏拜舞人安叱奴为散骑常侍表【见六百九十三卷疏门】
　　李　纲
　　谏作乞寒胡戏表【睿宗】　　　韩朝宗
　　臣闻之传曰辛有适伊川见被髪于野者曰不及百年此其为戎乎其礼先亡矣后秦晋迁陆浑之戎于伊川其中国之人习戎狄之事一言以实百代可知窃惟王公贵人国之藩翰凡所举措湏合彛典今之乞寒滥触胡俗臣叅聴物议咸言非古作事不法无乃为戎伏愿陛下三思筹其以道又道路籍籍咸云皇太子微行观此戏且元良国本苍生繄赖轻此驰骤能无蹔蹶况匈奴在邸实繁有徒刺杀宻发何限夷夏卒然奔呼掩袭邂逅惊扰则忧在不测白龙鱼服取困豫且深可畏也惟陛下爱人活国忧勤庶政今所施为岂徒然矣岂不以象变见疫疠相仍厌兵甲之灾助太隂之气臣诚愚瞽以为无益臣闻皇天无亲惟徳是辅未闻兆乱以来多福太戊修政而桑谷自萎景公善言而荧惑退舎彰善罚恶天之道也伏愿去邪勿疑昭徳以待岂区区末法而能定其休咎哉
　　谏安福门酺乐表【睿宗先天二年】　　严　浚【字挺之】
　　臣浚言微臣窃惟陛下应天顺人发号施令躬亲大礼昭布鸿泽孜孜庶政业业万几盖以天下心为心深戒安危之理此诚尧舜禹汤之德教也奈何亲御城门以观大酺累日兼夜臣愚窃所未喻夫酺者因人所利合醵为欢无相夺伦不致糜费【一作】且臣卜其昼史册攸传【一作存】君举必书帝王重慎今乃暴衣冠于上路罗伎乐于中宵杂郑卫之音縦倡优之乐陛下还淳复古宵衣旰食不矜细行恐非圣徳所宜臣以为一不可也谁何警夜伐鼓通晨以备非常古【一作存】之善教今陛下不深惟戒慎轻违动息重门弛禁巨诈【一作猾】多徒傥有跃马奔车厉声【一作流言】骇呌一尘听览有轸【一作累】宸衷臣以为二不可也且一人向隅满堂不乐一物失所纳隍増虑陛下北宫多暇西墉暂陟【一作临】青春日长已积埃尘之紫微漏永重穷歌舞之乐傥令有司跛倚下人饥倦以陛下近犹不恤而况于逺乎圣情攸闻岂不懔然祗畏臣以为三不可也【一作四不可恐少一叚】且元正首祚大礼顿先【一作频光】百姓颙颗徳咸【一作咸谓业盛】配天功垂旷代今陛下恩似薄于众望酺即过于徃年王公贵人各承防防州县坊曲竞为课税呼嗟道路货易家产损万人之力劳百戏之资适欲同其欢而乃遗其患复令兼夜人何以堪臣以为四【一作五】不可也书曰罔咈百姓以従已之欲况自去夏霖淫经冬【一作今】亢旱农乏收成市有腾贵损其实崇其虚驰不急之务扰方春之业前代圣主明王忽于微细而成过患者多矣陛下岂可効之哉伏望昼尽娯【一作昼则欢娯】暮令休息恶斯【一作要令】兼夜恐无益于圣朝惟陛下裁择
　　一作皆旧唐书本传
　　谏江南采捕诸鸟表　　　　　倪若水
　　臣若水言臣伏以方今九夏时忙三农作苦田夫拥耒蚕妇持桑而以此时采捕竒禽异鸟供园池之翫逺自江岭逹于京师水备舟船陆倦担负饲【旧唐书作饭】之以鱼肉间之以稻粱道路观者岂不以陛下贱人贵鸟也陛下方当以凤凰为凡鸟麒麟为凡兽即防防鸂鶒曷足贵也陛下昔龙潜藩邸备歴艰虞今氛祲廓清高居九五玉帛子女充于后庭职贡珍竒盈于内府过此之外复何求哉臣承国厚恩超居重任草芥残命常欲杀身以効忠葵藿防心常愿隳肝以报主瞻望阙庭敢布腹心直言忤防甘从鼎镬
　　谏停市犬马表【宗】　　　　张廷珪
　　臣廷珪言伏见发使及典傔等大赍缯锦将于石国和市犬马臣闻书曰犬马非其土性弗畜珍禽竒兽不育于国者故明王欲极于徳忠臣愿毕于议偕防于细行保于大猷冀无间然能致尽善也今以陛下之明何失不见以陛下之断何欲不惩复禹顺于走丸法尧易于廻掌诚可却走马训旅獒圣心通于兆人徳言应于千里一感则法星退舎一解则亢阳出云岂宜劳逺人玩异物有従禽之渐无恤下之先使明诏遐临圣意昭布上非治【唐讳】国之要下匪即戎之功将恐新麦未获旧谷已空饥馑荐臻邉荒速冦昭告则然上帝赫矣大君无以解其倒悬续于请命迩不自给逺不能输户口流离公私懐惧此臣之所以忧陛下顺天之心从人之愿省无益之用救必然之急先社稷后犬马此天下之幸国家之福岂独微臣哉无任竭忠竭诚之至谨録奏闻伏听勑防
　　谏不许突厥入仗驰射表【宗】吕　向
　　臣闻鸱枭不鸣未为瑞鸟猛虎虽服【文粹作伏】岂齐仁兽是由丑性毒行久务常积故也今夫突厥者正与此类安忍残贼莫顾君亲陛下持武义临之修文徳来之既慴威灵又沐声教以力以势不得不庭故稽颡称臣奔命遣使陛下乃能收其顷【文粹作倾】効杂以従官赴封禅之礼叅玉帛之防此徳业自盛固不可名焉因复诏许侍宸逰召入禁仗仰英姿之四目送神艺之百发恩防【文粹作意】俱极诚无得逾焉乃更赐以驰逐使操弓矢竞飞镞于前同获兽之乐是屑畧大过犹独未敢取也虽圣胷豁逹遇【文粹作与】物无猜而愚心徘徊与时加栗傥此等各懐犬吠交肆盗憎荆卿诡动何罗窃至蹔逼严跸稍冒清尘纵即殪兕墟幽土单于为醢穹庐为洿何塞过眚特愿陛下勿复亲近使有分限待不失常归于得所此谓廻两曜之鉴祛九宇之忧孰不幸甚【文粹自縦即以下节去却有悔将何及四字】
　　谏不夜饮表【太宗】　　　　　褚遂良
　　臣遂良言臣闻三爵献酬所以成礼七升为限谓之无度书之雅诰其慎在酒伏见去月二十七日为太子成婚讫北门赐三品已上宴自日辰时连至三更疲劳圣躬尤非盛事有识者云云皆言非是昔孙权汉后酒败其徳昔陈完谓齐景公曰臣卜其昼未卜其夜白日倾酌是陶神情伏愿陛下更无夜饮臣以虚薄拾遗是故不辞严诛轻敢闻奏谨陈庸浅不胜战越
　　谏内宴至夜表【一作论灾异表】　　　张　説
　　臣闻上天示下灾祥将以诱人主先王仰观休咎亦以顺修政教易曰天垂象圣人则之言天人之际感通必矣臣伏见去年十月十七日月满犹望应亏不亏今月十七日亦未少亏【集作月亦未亏】此易常之异也夫月者至隂之气臣下之象当助天作明顺期【一作时】盈缺若【一作今】过盛逾时盈缩乖度得非臣下之咎而上天之诫耶【一作也】伏愿陛下深察熟思而预防之臣又见近日内宴夜深方罢小臣无识抑所未安王在在镐【一作周王在镐】凯【一作恺】乐饮酒此诚大乐【一作雅】之美也臣卜其昼未卜其夜此盖春秋之义也伏愿陛下宴乐之余【一作终】不及于夜臣职忝补阙昧死陈愚谨言






　　文苑英华卷六百二十
　　钦定四库全书
　　文苑英华卷六百二十一　　宋　李昉等　编谏寺观佛像都邑【此卷英华所编失年代先后今正之】
　　諌白司马坂营大像表二首
　　諌多造寺观及王主邸第表一首
　　諌造金仙玉真二观表一首
　　諌开拓圣善寺表一首
　　諌营建中都表一首
　　諌白司马坂营大像表【武后】　　张廷珪【久视元年】
　　臣廷珪言夫佛者以觉知为义因心而成不可以诸相见也故经云若以色见我以音声求我是人行邪道不能见如来此明真如之果不外求也陛下信心归依发誓愿壮其塔庙广其尊容已遍于天下久矣盖有住于相而行布施非最上第一希有之法何以言之经云若人满三千大千世界七寳以用布施及恒河沙等身命布施其福甚多若人于此经中受持及四句偈等为人演说其福胜彼如律所言则陛下倾四海之财殚万人之力穷山之木以为塔极冶之金以为像虽劳则甚矣费则多矣而所获福缘不愈于禅房之匹夫沙门之末学受持精进端坐思理亦明矣臣窃为陛下小之今陛下广树薰脩又置精舎则经云菩萨所作福徳不应贪着盖有为之法不足髙也况此营建事殷土木或开发盘礴峻筑基陛【一作阶】或填川涧【一作或塞宂洞】通转采斫碾【一作辗】压虫蚁动盈巨亿岂佛标坐夏之义愍蠢动而不忍害其生哉今陛下何以为之又役鬼不可唯人是营通计工匠率多贫窭朝驱暮役劳筋苦骨箪食瓢饮晨炊星饭饥渇所致疾疹交集岂佛标徒行之义愍畜兽而不忍伤【一作残】其力哉今陛下何以为之又营筑之资僧尼是税虽乞丐所致而贫阙犹多郡【一作州】县征敛【一作输】星火逼廹或谋计靡所或鬻卖以充怨声载路和气未洽岂佛标随喜之义愍愚民而不忍夺其产哉今陛下何以为之且边朔未宁军旅【一作装】日给天下虚竭海内劳弊伏惟陛下慎之重之思菩萨之行为益一切众生应如是布施不住声香味触法布施故【一作则】其福徳若东南西北四维上下虚空不可思量矣何必懃懃于住相凋苍生之业崇不急之务乎臣以时政论之则宜安【一作先】边境蓄府库养人力以释教论之则宜救苦厄灭诸相崇无为伏愿陛下察臣之愚行佛之意务以理为尚【一作上】不以人废言幸甚幸甚谨言
　　一作皆旧唐书本传
</div>
    <div class="pagination">
<a href="文苑英华_page490.html">上一页</a><span>...</span><a href="文苑英华_page486.html">486</a><a href="文苑英华_page487.html">487</a><a href="文苑英华_page488.html">488</a><a href="文苑英华_page489.html">489</a><a href="文苑英华_page490.html">490</a><span class="current-page">491</span><a href="文苑英华_page492.html">492</a><a href="文苑英华_page493.html">493</a><a href="文苑英华_page494.html">494</a><a href="文苑英华_page495.html">495</a><a href="文苑英华_page496.html">496</a><span>...</span><a href="文苑英华_page492.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
