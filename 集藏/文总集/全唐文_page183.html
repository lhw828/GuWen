<!DOCTYPE html>
<html>
<head>
    <meta charset="UTF-8">
    <title>全唐文 - 第 183 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 183 页/共 603 页</h1>
    <div class="content">    ○府庭双石榴赋（以“平生少年日”为韵）
    公府洞豁，群木罗生，历众芳而选妙，得双榴之美名。擢质森耸，垂阴凄清，埽危阶之数级，荫庭之四平。夹砌骈罗，则东西表宾主之位；与时消息，则寒暑任荣枯之情。故其异影同庇，芬芳对出，夏景焯而开花，秋气结而成实，剖之则珠彩辉掌，捧之则金光照日。其生也，虽杂居幽迳之兰；其用也，亦若雕盘之栗。若当公务之总，偶讼庭之要，爰趋爰揖，或长或少，皆指而称曰：彼石榴之所生，何托根之至妙，俯环廓之回合，拂危檐之窈窕，类甘棠之勿翦，人纵去而犹思，若若李树之无言，蹊自成而不召。是以固其根，美其华耀，乍开轩而翠彩重合，甫褰帷而红荣四照也。或曰：物恶近以招累，事贵远而克全，空遁幽以独美，抱甘香而自捐。岂比夫善生者托仁以远害，能寿者辅道以延年？是以蒙君子之惠渥，故终保夫自然。
    ○驾幸天安宫赋
    卓哉有唐之开元也，拉五帝而轶三王，洒□雨之{滂}泽，炯日月之重光。惠及豚鱼，则鸟兽咸若；化被草木，则行苇不伤。尔其尚节俭，反贞淳，照之如日，育之如春。犹以为震出而亨，而随方而东狩；豫顺以动，则因时而西巡：非以肆志放欲，荩观风劳人。於是乎天子命群僚，考吉日，升玉辇，驰清跸，霍沸涌，铿訇洋溢，龙舆驰地，杳空山而自鸣；红旗照天，转洛桥而半出。若宸襟远览，睿赏遐宣，则野泛佳气，树生彩烟，过渑池而怀古，入傅岩而想贤，览唐墟之遗迹，嘉舜风之慨然。白□初飞，澡秋思於汾水；黄河一变，濯圣虑於秦川。是以问年德，恤独，望秩山浸，肆觐群牧，属车所止，罔不清肃。有邑老田父，进而歌曰：岁既稔而时清，我后来兮应天行。东都士庶扶轮送，西土诸侯扫地迎。君之德兮德无有，路旁劳赍皆牛酒。乘舆一至长安城，千秋万岁南山寿。
    ○对官门误不下键判
    安上门应闭，主者误不下键。
    门闼洞开，国都以赫，禁钥崇设，王府则有。兹率厥典，钦攸司，重城建扃，安上题榜。当天衢以南豁，临帝庭而北峙，上以发皇明之壮观，下备他盗之非常。瞻彼主司，或殊善闭：阖而不钥，已彰慢藏；开而不键，谁测深意？但人同於失，虽有类于茅茹；法贵从宽，尚未方於苋陆。若谓一时有误，须稽错失之由；必当外户不扃，宁累升中之化？请舍小过，无伤大猷，幸未深於灭耳，庶无劳於噬脐。
    ○对马惊师徒判
    仆氏为御，马惊师徒小却，监军纠为无勇，仆氏遂死之。或诔其功，监军请於理，诔者执云非罪。
    将执御乎？必使能者，伎苟有素，失非愆，仆氏御戎，岂其败绩？六艺之末，尚勤夫子之言；十乘之先，遂执王良之辔。既而师贞以律，骑勇争锋，外强中乾，忽陆离而莫制；大军小将，却迁延而欲奔。非马其人，异叔之没怨；有矢在肉，知贲父之非罪。圉人以告，诚合诔之，正也不欺，将子无怒。
    ○对陂防判
    甲秉权决去陂水，人相传云：有两黄鹄云陂当复。甲以惑众劾之，众云：自决陂之後，饭我豆食羹芋，魁科不服罪。
    秉国之权，非贤奚可？因人所利，君子不夺，甲为政者，异於是乎？以为畜水不流，竭之何害？岂知旧防是要，罢之或损。且川浸薮泽，殖物於是乎生；蒲鱼稻粱，为利於是乎博。济人理国，职此之由，溃塘涸源，过孰斯盛？荩藏或寡，纯固则盈。割鲜厌粱，空思於旧贯；饭豆煮芋，奚取於讹言？愚谓载以既陂，政可遵於夏训；废而兴谤，事无取於汉臣。此则有过能改，彼当内讼自直。无往不复，传者何伤？聊以抒忧，未为惑众。甲自不典，人无匪彝，辄欲笞之，末由也已。
    ☆宋温璩
    温璩，元宗时人。
    ○哀皇后哀册文
    维开元六年岁次戊午夏五月甲午朔三日景申，哀皇后裴氏梓宫启自先殡，将迁於恭陵之山茔，礼也。皇上御寰区而翼翼，纂洪绪而亲亲，感上仙於周嗣，痛未从於虞嫔。攀鹤驾於终古，赠辂而增新，时无远而惟吉，物有容而必陈。纂芳伫思，徵幽寄神，载扬清懿之烈，爰属有司之臣。其词曰：
    月丽云升，灵叶爽冯。{非邑}乡茂族，晋邑丕承。土厚河广，祥发庆膺。公侯必复，绂冕攸兴。艮精兑象，宜家化国。昌胄延和，荣门诞德。淑问不已，柔风允塞。素里扬英，清闺仰则。一人元良，万邦大本。天作之合，兴能烈壶。家本於汉封，地先归於晋衮。主馈旌善，贺酒腾欢。承晖养德，奉景访安。摇金羽之，结环之珊珊。贲日月之光色，妙灵象而无端。含章握文，敬微慎独。崇法服於组，接懿筐於蚕簇。觐皇英而上亲，宵烛而下睦。庶无违於信顺，期有凭於福灵。忽亏光於轮月，奄落彩於前星。爽仁寿於偕老，遘夭祸而斯丁。瞻神宇之惟漠，感灵衣之靡形。惊迥风於虚殿，宿众鸟於空庭。顾长御以挥涕，甘自殉於山扃。制历时而遽终，情徇节而恒苦。草骄春而绕砌，虫吟秋而入户。限百刻之不延，调六脉其谁顾？呜呼哀哉！殂谢缅其永久，气节漫以流换。感窀穸之冥漠，轸皇情以凄叹。稽旧章之典礼，崇新命之纶涣。济天地而德合，综神灵而道贯。呜呼哀哉！日吉兮辰良？玉佩兮金章。命骐校以进驾，翊龙而上骧。伐灵兆瘀河鼓，建参旗於太常。号宫女之嗷嗷，遣使臣之皇皇。腾鱼轩兮背北渚，乱凤管兮越南冈。当赫曦之畏日，如徙靡之秋光。望层城而不返，尊厚夜而何长？呜呼哀哉！神理惟昧，万物同宅。人生有终，驷马过隙。讯虞妃於前古，闻宾帝於在昔。感伊洛於山川，怀灵仙之显迹。彼宵形兮天壤，云谁固兮金石？惟彤管之芳辉，与青史而无攵。呜呼哀哉！
    ☆权寅献
    寅献，元宗时冠氏尉，终临淮太守。
    ○对乡贡进士判
    乡举（一作贡）进士至省，求考秀才，考功不听，求诉不已。
    拔茅称吉，大易至言；刈楚飞音，诗人起咏。进士以铺翰振藻，见举於乡闾；文丽笔精，允光於省闼。据才虽称片玉，无状须依一名，出敬梓之乡，但论进士；入握兰之署，旋求茂才。名异奏名，事便迂僻，诉非诉礼，义甚乖疏。瞻乎不已之词，何哉无状之缪？请依乡举，谓充公途。
    ○对鬯酒不供判
    太常申博士请郁鬯酒，光禄以久无匠人，且金草不知所出，不造。祠部亦以为礼有沿废，不允所请。寺执见著唐礼，岂得不行？祠部云：藉田准令，兼给廪牺。藉田今或不供，牺亦废用，酒无郁鬯，於事何阙？寺犹固执。
    五帝殊功，不相袭乐；三王异俗，岂同常礼？是以因事立制，则制施而下从；量时署官，官修而人理。苟有其阙，谁执其愆？且祭天飨神，太常攸主，郁人酒正，光禄是司。率彼旧章，博士诸供而有裕；顾瞻新职，匠人久废而何凭？夫以诚敬无文，精灵不测，若昭之以明德，听之以和声，则涧溪沼之毛，可羞宗庙；潢行潦之水，堪荐鬼神。且亏季兰之诚，何必郁金之草？况国家光膺骏命，克享天心，合昭穆以洁精，下神而诚感。酌至元之酒，七庙孔修；奏无声之乐，六宗攸序。所以郁鬯之礼，见遗而不行；金草之司，有文而且阙。省司含香推妙，起草称工，酌一人之心，是言沿废；引三推之令，遽比兼供。藉田既不供牺牲，造酒何烦供郁鬯？礼虽见著，令式空存。请从祠部之言，无听太常之执。
    ☆韩覃
    覃，扬州兵曹参军，开元朝入为丽正院校书，迁莱州别驾。坐诬告刺史流远方。
    ○谏营建中都表
    臣闻古者明王之制也，史书过，瞽诵诗，公卿谏，士传言，庶人谤於道，商旅议於市：然後君得闻其过失而後改之，见义而从之，所以永有天下者也。陛下不以臣不肖，忝在学士，敢不竭忠尽节，有隐避乎？《诗》曰：“靡不有初，鲜克有终。”老氏曰：“慎终如始，则无败事。”曩者韦氏称制，万邦忧惶，实赖陛下神武，克复社稷。其初也，贱珍宝，禁奢华，罢土功，敦朴素，革众弊，代天工，垂拱无为，凝心虚静，追踪尧舜，比德羲轩：天下禺禺，倾耳注目，喜遇非常之主，复在於今日矣；《康哉》之歌，复闻於黎庶矣。奈何简易未几，而又兴建中都乎？畜於闲厩数倍乎？溺於声色无极乎？耽於游畋不节乎？营为缮造众多乎？都邑课税烦剧乎？不省亡国之风，因循覆车之轨，天下失望，四海惊嗟。朝野心知，而惧罪钳口，以斯统御天下，岂所谓可久可大之业耶？且自历代之君，皆欲建万代之业，使子孙长有天下者也，岂使子孙倾覆天下者哉？子孙若觉所行必将败亡，则必恐惧不敢为之矣。以亡国之主，自谓必不亡也，然後至於败亡也；存国之君，恐惧必将亡也，然後至於不亡也。《易》曰：“知进退存亡得丧，而不失其正者，其惟圣人乎！”又曰：“其亡其亡，系於包桑。”此言惧亡，获坚固也。管仲曰：“古之隳国家、失社稷者，非故且为之也。有乐焉，不知其陷於恶也。”陆凯曰：“有道之君，以乐乐人；无道之君，以乐乐身。乐人者其乐弥长，乐身者不久而亡。”惟陛下居安虑危，在得图失，防患於无形之始，慎祸於纤微之初，念管仲之至言，弃少乐而存社稷，览陆凯之笃论，思乐人而弥长也。
    《礼记》曰：“孟夏之月，无有坏隳，无起土功，无发大众，无伐大树。”昔鲁夏城中邱，《春秋》书之，垂为後戒。今建国都，长久之大业也，犯天下之大禁，袭《春秋》之所讳。《诗》曰：“畏天之怒，不敢戏豫。”《孝经》曰：“理国者不敢侮於鳏寡，而况於士人乎？”今不恤庶人扰而建都国，不畏上天之怒而长戏豫，弃安就危，弃存就亡，弃易就难，弃约就奢，而欲永有天下，恐不可得也。但恐顷年已来，水旱不节，天下虚竭，兆庶困穷，户口逃散，流离艰苦，巩洛暴水，所丧尤多，江淮赤地，饥馁者众。加以东北有不宾之寇，西凉有丧失之军，戈岁增，疆场骚动，近又胡羯逆命，徵发不宁：料事度宜，岂应更建中都乎？至若两都，虽旧制矣，然而分守官众多矣，费耗用度，尚以为损，岂况更建中都乎？夫河东者，国之股肱郡也，劲锐强兵，尽出於是，其地隘狭，今又置都，十万之户，将安投乎？夫惟所造城阙，爰及苑囿，毁拆闾阎，令其别创，损坏冢墓，令其改眩，殷富者破其产业，贫窭者莫知所从。外迫威诏，内怀汤火，怨嗟之声，惊惶之扰，盈於途路，逮於鬼神，老小孤，茫然无计，忧悲苦恼，不可胜说，此甚不可也。且陋东都而幸西都，自西都而造中都，取乐一君之欲，以遗万人之患。务在都国之多，不恤危亡之变；悦在游幸之丽，不顾兆庶之困：非所以建深根固蒂不拔之长策矣。昔汉帝感锺离意之言，息事德阳之殿；魏主采续咸之谏，止造邺都之宫。臣职非其位，言发微细，然圣主不以人废言，不以微摈人矣。臣愚诚愿陛下发德音，垂明诏，深恤黎庶，罢事中都，则福履无疆，天下幸甚。谨言。
    ☆赵冬曦
    冬曦，定州鼓城人。第进士，开元时官考功员外郎直学士，迁中书舍人内供奉，终国子祭酒。
    ○谢燕公江上愁心赋
    江上之仙鹤兮凤翥而龙跃，气摩青天兮遥横碧落，集洞庭兮乍驻，倏回翔兮寥廓。江上之鸣雁兮违阴以就阳，中霄翻翰兮上带青霜，虽主人兮感会，蹇淹留兮潇湘。湘水兮岑岑，荆山兮深深，荆有玉兮玉为音，湘有芷兮芷为心。我所思兮，不得见兮沾襟，搦芳札兮援宝瑟，申短章兮吐长吟。草萋萋兮自绿，目征帆兮春水曲，永一望兮空踯躅。望眇眇兮思绵绵，忆都门兮夏云边，邈千里兮无由缘。送凉风兮脱叶，复穷阴兮冒天。缅一日其如岁，矧四运之相迁。离别也？骚愁焉？恶乎然？恶乎不然。
    ○三门赋（有序）
    砥柱山之六峰者，皆生河之中流，荩夏后之所开凿。其最北有两柱，相对距崖而立，即所谓三门也。次於其南，有孤峰揭起，峰顶平阔，夏禹之庙在焉。西有孤石数丈，圆如削成。复次其南有三峰；东曰金门，中曰三堆，西曰天柱。湍水从黄老祠前东流，湍激蹙於虾石，折流而南，氵敕於三门，包於庙山，分为四流。淙於三峰之下，抵於曲限，会流东注。加以两崖夹水，壁立千仞，盘纡激射，天下比。时以内兄牛氏，壮而游焉，相顾赋之，以纪奇迹。
    大河弥漫，上应天汉，浚灵波於积石之西，瀑悬流於昆仑之半。茫茫禹功，兹焉会同，凿连岩而泻潋，罗崛岛以攒空。阔兮若横两阙於江上，岌兮若拔三山於海中。崇山，呀水淙射，左右飞涛，起伏相击，截奔湍兮跻石台，目霍兮心徘徊。三峰砥其却立，架崇门以洞开，连嶂纡河以壁峭，叠乔空而半颓。洪流蹙折以坌涌，氵敕湍窟而相追：苞峦秘兼，水其鼓作，回荥澎瀑，漓以山摧；奔涛迅氵复，纷其汤骇，蓬渤滑氵屈，霍以云回。盘涡{穴孝}寥以旋，奔石砰磕以成雷，拗怒未泄，横流逆折，合如地转，散若天裂。摇腾屿，刷荡册穴，岩腰而沫沸，淙隘口而湍咽。然後澡云霁霭，收涛卷濑，汩以无声，漫浩浩以东会。总四流而混合，注三穴而滂沛，泛洪涟於大碛之东，薄馀怒於天地之外。当其时也，山兽惊跃，水禽乱飞，鱼獭沈潭以不动，犭斩猱拱树以相依。窜鲛人於洞壑，帖舟子於涟漪，莫不愁白鹭之初下，叹黄牛之暝归。若降望金门，彳襄徉石觜，穷岩万仞，一曲千里，松历历而生涯，草而覆水。云蓬去茸兮历地生，风飕兮百籁惊，猿惜暮而悲叫，鸟辞春而不鸣。阽や兀兮杪峥嵘，飞客心兮动客情，怜石菌之冬茂，赏瑶芝之夜明。惟夏君兮永蛰，拜灵庙兮何及？榱梁古兮山鸟栖，阶壁芜兮野鼯入，感微禹之叹深，亢幽歌以伫立。歌曰：申负石兮空自奇，客乘查兮何远为？君不见虚舟之泛泛，浩乘流而不羁。
    ○请明律例奏
    臣闻夫今之律者，有千馀条，近有隋之奸臣，侮弄其法，故著律曰：“犯罪而律无正条者，应出罪则举重以明轻，应入罪则举轻以明重。”立夫一辞而废其数百条，自是迄今，竟无刊革，遂使生死罔由乎法律，轻重必因乎爱憎，被罚者不知其然，举事者不知其犯：臣恐贾谊见之，恸哭必矣。夫立法者，贵乎下人尽知，则下不敢犯而远机阱；文义深，则吏乘便而朋附盛。律令格式，谓宜刊定科条，直书其事，其以准加减比附量情，及举轻以明重，不应为之，类皆勿用，使愚夫愚妇相率而远罪，犯者虽贵必坐。律明则人信，法一则主尊。
    ☆赵和璧
    和璧，国子祭酒冬曦弟，擢进士。
    ○对伏日出何典宪判
    〈广汉等四郡，俗并不以庚日为伏。或问其故，云：地气温暑，草木早生，异於中土，常自择伏日。既乖恒经，出何典宪。〉
    天平四序，有寒暑之殊；地列九州，著华夷之别：风土既其不等，节候於是莫同。广汉夷陬，境连巴俗，岷隅沓转，云峰与霞岫争辉；江溜横分，锦派共沙湍递映。候乖中壤，弃茂三秋；气离炎州，草长二月。至若时锺季夏，节一重阳，金方始萌，火德不竞，非无典司之主，必告伏匿之辰。当复取舍因循，何得辄为改革？国家明堂布政，象法已行，岂使均雨之乡，翻闻易日之义？虽殊风俗之典，恐非得时之宜。勒依恒式，谓符通理。
    ☆赵居贞
    居贞，国子祭酒冬曦弟。擢进士第，官吴郡太守兼江南采访处置使。
    ○新修春申君庙记
    酋轩莅郡，十有一月矣。猥以薄材，谬承重寄，炊自淮服半刺，超为江南方伯，郡领二十，地亘五千里。皇皇者华，几惭辉道，兢兢其志，常戒饮冰。周爰咨询，申命行事，损以惩忿窒欲，益以改过迁善。豺狼拥路，埋轮以逐之；骐骥伏枥，揽辔以骋之：宣王化而尽觉风行，安心而不知日用。宽猛相济，威恩兼洽，长吏肃警，疆土宁。日月其除，冰霜再履，始也务不暇给，今也处有馀。别祈神仙，获岁丰稔，乘公堂之宴，纵灵庙之游。城不复隍，树无禁伐，陬荒以毁，梁木小而摧，喟然叹曰：“神必依人，人兹望福，依无所据，福安来哉？”昔越践灭吴，楚威灭越，考烈王继立，春申君登相，封江东之巨县，城吴墟为大都。专主威权，救国灾患，与赵魏为四公子，招宾旅有三千人，挤聘使之玳簪，夸上客之珠履。王久无嗣，君方患之，琐兮李园，托其女弟，既歆然而有娠，遂秘之以献王。王殂落，子为君主，无妄之人靡信，无妄之祸遄兴：舍人其亡，死士常侦，棘门之下，蒿里相催，天乎天乎，胡宁忍此？令尹多居郢国，假君恒守吴宫，鸟焚其巢，何笑号之先後？蛟没其舳，系父子之沉埋。夷尽其家，贼园之故，一朝冀将灭口，千古犹为痛心。今邦牧所居，使臣所理，故宫之内，故事备闻。
    於是大葺堂庭，广修偶像，春申君正阳而坐，朱英配享其侧，假君西厢视事，上客东室齐班。李园死士，庚方授戮，仆夫闲骏，辰位呈形：大雪久冤之魂，更申如在之敬。家属穆穆，展哀荣也；仪卫肃肃，振威名也。巨木拥肿而皆古，小栽青葱而悉新，总之一门，是谓神府：宜正名於黄相，削讹议於城隍。昔韩整守吴，创吴伯之庙；太史适楚，壮楚相之宫：余顾兼之，言可则也。神有新宇，享之落之，人有贞石，追之琢之，我躬披文，纪之告之，君宜密应，之福之。初余之拜命也，表授广陵纠曹张禺、兵曹苏相为判官，安喜尉李冈为支使，同郡旧知，精明深识，异途新合，历落环材，三人冀有我师，四牡慎行尔职，钦刷往贤之耻，叹垂後昆之裕。长史宋尚，主臣馀庆，佑岳良能；司士杨彦琮，每忧司存，实称佳吏：预乎作庙翼翼，观乎降神欣欣，咸亦相因，斯焉附出。唐天宝单阏岁除日，散大夫守吴郡太守兼江南道采访处置使柱国天水赵居贞记。
    ☆赵颐贞
    颐贞，国子祭酒冬曦弟。擢进士第，官安西都护。
    ○对小吏持剑判
    乙为小吏，持剑执烛事功曹，後忽带剑於槐，弃炬於地。功曹将罚之，乙不伏。
    王爵高悬，惟才是与，君子陈力，必厕周行。虽士庶区分，固有限於流品；而忠信之道，是无隔於胥徒。乙也鲰生，职司小吏，业非地望，有殊代禄之家；才同怀宝，颇异名人之子。念荆璧之未断，惜连城之莫知，吾道不行，斯命也已，执鞭之士，抑亦为之。遂亻黾亻免於下寮，俄鞠躬而从役，持剑旷久，执炬斯勤，竟无自明之效，莫骋铅刀之割。扫丞相之门，忠贞未表；备功曹之卒，日月其除：无徐君之知已，追延陵之桂剑。尔位其旷，诚逃王者之规；严罚将加，恐有蔽贤之责。司徒尚犹不拜，主吏更欲何尤？不伏之辞，恐为妄作。
    ○对清白二渠判
    清白二渠，交口不著斗门堰，府司科高陵令罪。云：是二月一日以前。
    清白二渠，其来自远，善利万物，闻诸古昔。故疏沟若雨，荷锸如云，利彼秦，兴功郑白。虽垦凿南亩，人歌日出之功；而翘望西成，不假月离之润。所以每加修葺，式建堤防，各有司存。标诸今式，高陵令以迁莺入仕，翔鸾布德，宣风百里，早副天心。管辖二渠，正当交口，欲加门堰，谅有前规，即此经营，非无往例。但以金堤柳色，未变新枝；玉葭灰，尚飘春雪。节未逾於二月，事不越於三章，府局论辜，窃以未可，欲加罪也，其如词乎？
    ●卷二百九十七
    ☆闾邱均
    均，益州成都人。景龙中为安乐公主所荐，起家拜太常博士。公主被诛，坐贬循州司仓卒。
    ○浮屠颂
    法定寺浮屠者，先德僧琮始起立，周一甲子，今而圮倾。宰君太原王公讳瑰，鉴操清能，善营福道，每听临必睹，惜乎时坠，勉督清众，速於扶持。主僧释处真，实膺堪任，及派流经久，致法加心，柱上出与金轮相依，累兮则全新巧便（阙）岷城此制，惊壮多有，改量兹模，曾不得匹焉。处真聪英上士，谈（阙）等章句辨才见称，大勋可嗟，夫颂之而已。
    灵哉浮屠，岌业凌踊。十一其级，千楹万ㄆ。形比孤峭，势如飞动。赤霞晨开，金光昼拥。清哀县乐，音响百种。暂升情周，高神恐。真分中，灯花长奉。
    ○为公卿请复常膳第二表
    臣某等言：前以减膳日久，忧损圣躬，率土迥惶，轻陈管见，而孝情凝邈，犹未俯同，诚不感天，增其履薄。臣闻先王垂教，以礼制情，圣人无心，以身从物：故能上安七庙，下字兆人，所以孝理，莫非斯道。伏惟陛下率由过礼，至性光前，想终身之忧，怀茹荼之酷愆子卯之制，淹晦朔之期，生灵皆所不堪，圣体必将劳。贻臣子之危惧，忘社稷之晏虞，缅兹一善，方招两失。求诸典故，兼且未安，询及普天，孰云其可？既守高祖之天下，为万国之欢心，先当爱身，以宁宗社，无宜独善，用杜众情。伏愿俯顺礼经，仰回天眷，则群臣荷赖，庶品咸康。不任恳切之至。
    ○贺连理树表
    臣闻灵气所生，恒起於无形；祥迹所凭，名属於圣日：虽微物之成象，固王者之明徵。臣所部官园中有李树，质茂宗生，异标恒类，交枝两出，共理三连，绿叶密而泛烟，白花糅而似雪，观於即事，知者称瑞。当今星精下流，天意元寄，嘉图谁载？休徵莫俦。昔上林树生，中兴刘氏，推神议物，我则居多。臣谬齿劳章，惭名首席，欣逢偶数，窃跃昌期。
    ○为益州刺史贺赦表
    臣某言：臣伏奉二月二十二日制书，大赦天下，恭惟大赍，踊跃无地。臣闻德至於天，真符幽感；业齐於圣，神物昭光。伏惟应天皇帝陛下纂复睿谟，定天保，英茂开聪圣之体，文章焕皇王之烈，道禄锡允，卜食延休。顺天翊圣皇后垂耀轩辕，命兆沙麓，明章教训，以致其功，阴助宣於阳灵，坤德承顺於乾道。是故贶流椒掖，庆发瑶筵，祥五云，绚丹黄而振色；プ六服，合黼藻而融文。皇欢载纡，滂泽时降，洗涤逋秽，洽润资生，恩宥生死之愆，荣加命妇之爵，凡在区宇，孰不戴欣？臣忝二方岳，化理蔑闻，参一物而г恩，齿同列以称庆。无任下情蹈舞之至。
    ○为益州父老请留博陵王表
    臣某言：臣伏见陛下睿图兴复，宝命维新，救宇县於阽危，拯苍生於涂炭，凡在戴发，孰不幸甚？蜀乡财产，古称天府，疲弊始西军之役，屡空拯冒贿之夫。满路吁嗟，弃亲亡散，维货是视，爱养谁能？陛下所以惠赐藩王，镇抚梁益，因之博利，期以政成，而元至止，才移弦朔，除替旋闻，临筵不暧。陛下与而夺之，勾萌未达於方春，济舟忽渡於中水，天下何谓亡此哀怜？今者百姓甚情於官人，贪留元（阙）师恩（阙）斯弊遂革，美其风而不见其好，移其政而不失其宜。且益州者，列岳之雄望；元者，朝廷之忠良。明使是推，能术尤急，理以才名相副，义与随时不乖。陛下何惜一贤，以遗百姓？特望俯回授受，留借期年，沥恳上陈，驰情无地，瞻帝阍而遐叶，伫天眷而西流，获遂丹诚，戴恩瞑目。无任悃款屏营之至。
    ○为益州父老请摄司马邓某为真表
    臣闻天工人代，安危所存，得其情则风化淳厚，失其性则庶流离。臣等本部益州司马臣某，雅虑忠纯，贞心刚克，通识人理，博综古言。州无牧伯，居摄端右，静以镇抚物情，功隐於视听，事益於国家，故不可一二而言也。臣又闻寇恂为郡，甚得人心，将拜汝南，百姓遮道，汉皇如请，竟留一岁，敢缘斯义，上犯天颜。伏乞陛下悯垂涕之慈，惠黎民之愿，即其所守，除以为真。使生人无惜去之嗟，孤贫有永绥之赖，则上下咸得，中和可期。伏表上祈，以惊以震。
    ○为益州父老请留史司马表
    益州大都督府草莽臣某等若干人谨冒死言：臣闻理有所藉，颍川重睹於黄霸；惜其不可，河南一借於寇恂：古之恩迹，今亦宣有。臣等出身草莽，茂育元德，井饮田食，齿老年衰，安全家道，倾遂天性，皆赖陛下圣情恩利，惠及苍生，择循吏以共康，官贤才而俾牧者也。臣州佐某官，英明兴气，忠志居心，该举坟典，犹协文史，充美价於一省，著能声於邦国。缇油至止，光辅藩维，体要而庶政必凝，忧勤而自公知退。伏见今月日除节彭州刺史，玺函适到，熊轼将登，吏人传闻，惊嗟相惜。臣闻天地之道，每从人欲，帝王之义，必顺人心：所以黎庶安宁，上下礻是福。今此百姓，乞留一年，庶得服习其教而易安，优柔其道而自得。阊阖天远，上祈犹难，伏乞圣慈回眷，殊涣中留，停已出之旨，复如初之望，使折心重至，惊魂还归，时雨一г，同养万物。无任瞻望伫回之至。
    ○为蜀州刺史第八息进云母粉表
    臣某言：伏按云母者，千二百玉石之精，七十二气雾之英也。体华而光，不为水毁，不为火煅。夫万物之精者，神气所会，未有不化神而能长久者也，是以服食者则翱翔自任，役使百灵。臣肌性虚羸，小婴疾苦，务求摄理，验讨方书，品丹石之名，徵草木之气。前圣所录，粗知其体，即味消邪厉，力辅神年，类非难得之珍，价无兼金之重，触疾则愈，莫若兹物。伏惟越古金轮圣神皇帝陛下福德所符，天祚攸久，岂假上药，方固南山？然一日万机，或烦圣虑，色力营卫，必有相资。臣从西山野人得其良者，其色多白，是名云液。臣不揆拙昧，辄采古仙要方，量事施艺，翦弃粗，收聚轻英，开洁清之所，远淹秽之迹，浸以茅露，洮以东流，旷日弥时，然後功就。果得光润融烂，质理研微，试之柔肤，随手化灭，皆云所见，未始相侔。臣意其精殊，倘涉灵秘，岂以凡妄，所敢飧尝？谨诣朝堂，敢冒死封进。伏希陛下兼爱博物，受其区区，不以凡人，忽弃神宝。无任下情。
    ○为僧履空进图书古器物等表
    僧履空言：履空幸沐国恩，谬齿和众，虽居邻壤，志尚幽古，礼诵之馀，每得披玩。前件真迹书及图书古物等，积集既久，众推奇异，岂下僧蒙鄙之资，所得自畜？如将服用，必是保卫圣躬，谨因括图使臣某辄附进上表以闻。尘黩旒，伏增战灼之至。
    ○唐朝故使持节河东州诸军事河东州刺史上护军王府君碑铭（并序）
    夫神有所服谓之威，名有所宗谓之德：威非大者，则不能以率服；德非厚者，则不能以独宗。是故灵凤（阙一字）绝於□气，（阙一字）从众鸟；猛虎穴踞於山林，震（阙一字）百兽：岂其缔饰毛羽，以求嘉（阙一字）之殊；磨利爪牙，以取雄群之势？盖云材力所素出，（阙一字）象所自全，固其然也。抑闻赭（阙一字）明珠，多从於西域；异物奇玩，必致於南州。期於服用（阙二字）充光内府，十金是资，万乘为器者，何必顾（阙一字）隍而（阙二字）黜幽荒而靡录哉？君讳仁求，安宁郡人也。其胄出於太原，因迁播而在焉，十有馀世。氏族之系，肇命王子，（阙二字）之美，旅高汾晋。（阙一字）品节义气，相缵於家风；（阙一字）代（阙三字）历书於史笔。故知今古（阙二字）其（阙一字）昔有夏之衰，弃稷不务，至乎不，用失其官，自窜於戎狄之，莫思於先君之业。守以敦笃，奉以忠信，（阙一字）世（阙二字）不忝前人，拟之其伦，庶以匹合，（阙二字）有瞩，所居必（阙一字）而太伯逃吴，文身之风既习；少卿降虏，毳幕之化无违。夫岂（阙八字）事有与适，安土恒（阙一字）其宜；时（阙一字）可从，（阙一字）礼必同其欲。祖（阙二字）漏随别驾，具英爽，风（阙一字）轩迈，鹰扬推於显化，骥足整於长途。（阙四字）随大都督，身日律度，材（阙一字）梓漆，刘（阙一字）望贤於十部，陶侃荣重於八州。
    君遇行运之秀德，膺鬼神之灵会，道与其（阙一字）而（阙一字）聪（阙一字）月在怀（阙一字）宝（阙一字）目谓海盖广；土量（阙一字）澹而（阙二字）谓山盖高。（阙一字）容隆（阙一字）而难仰，智则有达，明则能通，推可而斯行，择善而（阙一字）动，不事於所欲，不为於所求，（阙二字）所以久恃，贞果所以立（阙三字）多其信行，州里高其义声。大略观书，知风听乐，击剑尽腾犭爰之术，（阙三字）敛羽之妙，可以往（阙一字）尔事，匡饰有邦，故王制辅成以（阙一字）贡赋。至於五千里州十二师，外薄四海，咸建五长，君有运理群物之才，（阙二字）保边裔之略，无待累次，直综（阙二字）出（阙一字）使持节河东州诸军事河东州刺史，加上护军。由乎大翼负风，凌天地以绝奋；巨鳞激水，期（阙三字）而一（阙一字）若训以生聚之方，开其资财之道，颛川泽之利，（阙一字）山林之饶，内足以养老尽孝，外足以事上供税。力役齐平，教化清静，通其变数纤不倦，爱其费数纤以时，赏及马牛，恩肥土（阙一字）庶心咸服，冀俗（阙一字）归，（阙一字）未能大革情性，均之雅俗，（阙二字）一变风声（阙二字）贤吏矣。初（阙一字）将求宠於大国，以和其民人，招慰奏置姚府已西廿馀州，俾睦（阙二字）德（阙一字）前汉六代，外事四夷，开夜郎之道，绥哀牢之（阙五字）声化率流既处於僻界荒垂，不能为中国轻重，时复废弃，但云羁縻。君以地形平衍，生殖丰阜，（阙一字）延企而（阙一字）思，宜郡县以（阙一字）事。（阙一字）乎唐运，实（阙一字）其勤，孰与使者唐（阙一字）疆略南э，转粟深於惊恐，发卒至於残伤，可同一论哉？然贪戾君长，负远放命，灾我城邑，延（阙一字）平人。（阙二字）州刺史蒙（阙一字）实治其乱，咸亨之岁，犬羊大扰，枭将失律，元凶莫惩。君武（阙三字）义以愤惋，（阙一字）犀（阙一字）以奋击，驱虎（阙一字）而先（阙三字）猖狂之种，歼厥逋（阙一字）之师，遐垠是赖，到於今而克宁。勋在王室，藏於盟府，则侯子绮吾破虏截级，中国蒙其惠，帝王（阙一字）其身（阙三字）山岩（阙一字）所谓（阙一字）密无形为计（阙一字）主坚强不变为国（阙二字）者已。呜呼！（阙一字）曰故矣，谁留於变化？梁其坏乎，已非於畴昔。圣贤皆死，天道谓（阙二字）咸亨五年八月十五日，寝疾而终，春秋四。
    长子云麾将军行左鹰扬卫翊府中郎将使持节河东州诸军事河东州刺史上轻车都尉新昌县开国子公士善宝，炳灵滇水，（阙一字）神禺山，端俨有望，简贵不杂，音仪朗乎秋月，词令润乎春云，如兰之精，犹金之利，能（阙一字）能惠，不忌不克，诚立无易於暗昏，言出必应於远迩，故能保世滋大，昭前之光。鸣将惊人，飞而食（阙一字）张博望收虏於属国，魏献子受（阙二字）和戎。功熙亮采，职庀中外，虽则符守方镇，恒以宿卫京都。至於朝廷班爵之仪，彝伦上下之序，乐悬礼牧之数，军麾国宪之容，莫不（阙一字）怀胸襟，流入骨髓。感念追远，永言孝思，污隆适从，无所失道，（阙二字）兼有执，而能修，张於神明之器，附於绞衾之物。崇其封茔，设（阙三字）郁郁润泽，白虎之候可占；洪洪博平，雄龙之象终吉。故其土性质，有如上代，安错仪轨，弗践终经，闻斯行诸，宜我告始。则知（阙二字）合葬，自周公而来；古不高坟，传孔某而其立。固率而作者，聊使於事业；迹而用者，遂成於典谟。夫身已没而名不尽，世弥久而功愈劭，凡百（阙一字）哲，托乎镌纪，一（阙一字）至行，二美具存，爱之斯录之矣，敬之斯尽其道焉。铭曰：
    先王疆理，其义宾睦。小国附庸，罔弗服。圣人在位，群生蒙福。实育（阙一字）贤，为之司牧。翼翼夫子，守终纯（阙一字）振鳞洪波，骧首天路。（阙二字）郡道，名携款慕。平此凶骄，扫兹氛露。高烈时畅，懋赏惟嘉。敦爱种落，辅助邦家。尝闻仁善，享寿宜遐。（阙二字）不续，黄鸟嗟嗟。先以远日，安其宅兆。墓门将，阴堂不晓。（阙二字）陇烟，哀凄山草。行人堕泪，空见铭表。
    ☆裴耀卿
    耀卿字焕之，宁州刺史守真子。擢童子举，睿宗朝授国子主簿。开元二十一年拜黄门侍郎同中书门下平章事，充转运使，迁侍中，二十四年拜尚书左丞相，罢知政事，累封赵城侯。天宝元年进尚书左仆射，俄改右。薨年六十三，赠太子太傅，谥曰文献。
    ○论夷州刺史杨决杖表
    臣某言：臣伏见夷州刺史杨犯赃处死，敕决六十配流者。伏以圣恩天覆，仁育品类，凡死罪之属，不欲尸诸市朝，全其性命，流窜而已，所以政致刑措，狱无冤人，旷古已来，未有斯美。臣愚以为全生免死，诚为至化，有耻且格，为训将来，苟有未安，不敢缄默。臣以为刺史县令，与诸吏稍别，人之父母，风化所瞻，一为本部长官，即合终身致敬。决杖者五刑之末，只施於扌失朴徒隶之，官荫稍高，即免鞭挞。今决杖赎死，诚则已优，解体受笞，事颇为辱。法至於死，天下共之，刑至於辱，或有所耻。况本州刺史，百姓所崇，一朝对其人吏，背脊加杖，屈辱顿挫，人或哀矜，忘其免死之恩，且有伤心之痛：恐非敬官长、劝风俗之意。又杂犯死法，本无杖刑，奏报三覆，然後行决。今非时不覆，决杖便发，傥狱或未尽，又寒热不耐杖，因杖或死，即是促期处分，不得顺时，将欲生之，却夭其命：又恐非圣明宽宥之意。臣前後频在州县，或缘杂犯决人，每大暑盛夏之时，决杖多死，秋冬已後，至有全者。伏望凡刺史县令，於本部决杖，及夏暑生长之时，所定杖刑，并乞停减，即副陛下好生之德，於死者皆有再生之恩也。臣无任。
    ○请行礼乐化导三事表
    三者，礼乐化道也。州牧县宰，所守者宣扬礼乐，典书经籍；所教者返古还朴，上奉君亲，下安乡族：若皆气和浃洽，自然化理清平，由此言之，不在刑法。圣朝制礼作乐，虽行之自久，而外州远郡，俗习未知，徒闻礼乐之名，不知礼乐之实。窃见《乡饮酒礼》颁於天下，比来惟有贡举之日，略用其仪，闾里之，未通其事。臣在州日，率当州所管县贰与百姓劝导行礼，奏乐歌至《白华》、《华黍》、《由庚》等章，言孝子养亲及群物遂性之义，或有泣者，则知人心有感，不可尽诬。但臣州久绝雅声，不识古乐，伏计太常具有乐器，大乐久备和声，伏望令天下三五十大州，简有性识，於太常调习雅声。仍请笙竽琴瑟之类，各三两事，令比州转次造习，每年各备礼仪，准令式行礼，稍加劝奖，以示风俗。又以州县之学，本以劝人，禄在其中，闻於学也。今计天下州县所置学生，不减五六万人，及诸色并国子每年荐举擢第，过百人已上，虽有司明试，务在择才，而学校衰微，居然可验。州县补学生之日，皆不愿为远郡，送乡贡之时，多有不愿来集。恐成颓弊，不可因循，伏望详择其宜，微加劝革。
    ○贺平奚契丹表
    奚及契丹，尤近边鄙，侵轶是虑，式遏成劳，臣庶常情，欲其防御，所谓长策，无出此者。陛下独断宸襟，高夺群议，以为顿兵塞下，转粟边军，旷日持久，役无宁岁，若不因利乘便，一举遂平，使迁善者自新，为恶者就戮，事若不尔，无息我人。且命大兵临之，凶徒必溃，不出此岁，当并成擒。臣等初奉圣谋，高深未测，及闻凯捷，晷候不差，两蕃遗噍，莫不稽颡，缘边戍卒，咸已返耕，卧鼓熄烽，诚自此始。斯皆陛下睿谋先定，神算非常，观变早於未萌，必取豫於无象。臣伏以成功不宰，君人所以为量；有美不宣，臣子所以成罪：臣虽蒙瞽，安敢无言？既豫闻始谋，又幸见成事，岂可使天功虚往，日用不知？竹帛相传，复纪何事？请具状宣付史馆，垂示将来，仍许将吏等刊石立颂，以纪功德。臣耀卿等不胜区区跃之至，谨奉状以闻。谨奏。
    ○贺献长春酒方表
    伏承逸人姜抚献同度山长生药，秘精英而日久，候圣明而彰。伏惟陛下大圣抚运，深仁济俗，和气时若，淳风穆然。上帝式臧，用分景福，逸人斯至，表长生。药荐长春，酒和甘露，天否暂御，神策逾增，益光明於日月，齐长久於天地。臣子大庆，开辟所无，朝野多欢，蹈舞相继。况自中外，赐药兼方，远使人寰，同升寿域，庆流渥泽，驰景回光，凡在生灵，不胜悦庆。臣等望进礼食，以称寿觞，欢宝祚之无疆，乐微生之有遇。
    ○请以讲读尚书周易道德庄列宣付史官奏
    臣等伏承陛下讲读《尚书》、《周易》、《道德》、《庄》、《列》毕。圣心宏道，国训崇儒，元风远被，更自兹始。况以事殷四海，念切万方，日旰罢朝，既披文於内殿；风回问俗，亦函丈於行宫：汉皇乙夜，无以过此。悟老庄之旨，齐物而仁恕以行；运尧舜之心，稽古则宪章攸备。钩深致远，不疾而速，陶钧庶类，品物之欢幸实深；宏奖大猷，简策之辉光载远。臣等叨陪献纳，窃奉徽音，庆跃之诚，倍百常品，伏望宣付史官，腾芳盛烈。
    ○请减宁王圹内食味奏
    尚食所料水陆等味一千馀种，每色瓶盛，安於藏内，皆是非时瓜果，及马牛驴犊獐鹿等肉，并诸药酒三十馀色，仪注礼料，皆无所凭。臣据礼司所科，尊祭相次，事无不备，典制分明。天恩每申让帝之志，务令俭约，礼外加数，窃恐不安。又非时之物马驴犊等，并野味鱼雁鹅鸭之属，所用铢两，动皆宰杀，盛夏胎养，圣情所禁。又需造作什物，动馀千计，求徵市井，实谓烦劳。千味不供，礼无所阙，伏望依礼减省，以取折衷。
    ○复手敕论外族服制奏
</div>
    <div class="pagination">
<a href="全唐文_page182.html">上一页</a><span>...</span><a href="全唐文_page178.html">178</a><a href="全唐文_page179.html">179</a><a href="全唐文_page180.html">180</a><a href="全唐文_page181.html">181</a><a href="全唐文_page182.html">182</a><span class="current-page">183</span><a href="全唐文_page184.html">184</a><a href="全唐文_page185.html">185</a><a href="全唐文_page186.html">186</a><a href="全唐文_page187.html">187</a><a href="全唐文_page188.html">188</a><span>...</span><a href="全唐文_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
