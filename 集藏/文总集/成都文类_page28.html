<!DOCTYPE html>
<html>
<head>
    <meta charset="UTF-8">
    <title>成都文类 - 第 28 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成都文类 - 第 28 页/共 35 页</h1>
    <div class="content">　　眉山程勤懋传宰华阳既新学舘属予记其事曰旧学西向大成殿在东北栋挠椽腐风雨不庇诸生之居鞠为茂草今改筑正文明之位南向辟三门殿中峙东西两庑翼之以绘従祀诸子最后建讲堂舍职长诸生员以四斋为屋凡四十五楹不侈不陋庶防仰称朝廷兴崇学校之意勤先人政和间尝宰是邑公正不可干以私邦人以铁面称之遗爱今未泯勤不令窃世官时适多事区区遵守遗训不敢费逋负贷新租廹期限以生事济奸重困吾民讼之败风教者不敢不治他惟直是予不敢曲法不敢深刑奔赴期防偶尔后他邑而斯人亦相安徳以余力为是举为懋传云尔按成都记华阳县学孟氏之太学也华阳古梁州之境卦直坤故俗尚文星属鬼故君子通敏其人任武王伐纣始见于经自文翁立学官得张寛司马相如辈厥后王褒何武扬雄庄遵之流继出汉之英才蜀最为富迨今千余载间儒术艺文犹甲乙天下方孟氏之僭志士耻食其禄至有不教子孙读书者虑求仕也彼太学所养视文翁时果髣髴万之一耶虽然给事中郭延钧建议修礼殿宰相毋昭裔以俸金刻石经而广政十二年别建此学君臣孜孜如此其心以为不若是则耻焉尔况堂堂钜宋之世而可视学宫芜废泰然不以刻意哉抑又闻治国如治家身法即政法也惟君子见逺者大者否则小而近焉是故谋国者急聚敛而缓教化起家者先计算而后讲学盖财利之效速道徳之功迟也时俗雍熈官府优游崇儒雅以饰吏事譬之富家延师教子已足称贤若倥偬不暇给而肯存心化本正如原宪之歌商颂顔子之乐簟瓢舍古循吏或未之见也艰难以来邻好虽修邉备未弛计司责县宰令兴文书急星火懋传乃能作是事贤乎其知务哉
　　重修双流县学记　　　　　　缺名
　　老佛二氏人皆敬畏之无贵贱少长其徒欲广其居摄衣扣门应者无吝色运土木供资粮指期而成若无甚难者至于吾儒之有学学之有宫诚欲加葺焉近在吾党率之惟艰岂吾夫子之道不以祸福贻人故人敬畏者者不若老佛氏之加厚哉今夫学其道诵其言用其教皆学校之所従见者也视漏弗填忽倾弗支将以是责农商工贾可乎士必严其乡校盖已事也有司者治之已足深愧告之而弗从其人可知矣推此慢心示其子弟易世之后性习庸鄙不得与士并列其祸可胜既哉史君松老宰双流逾年士民益安其政独邑之学距治舍百步而庳陋欹侧剥蚀荒毁邑大夫士以至日奠谒于先圣相顾骇愕请于令君愿合私财新之令君用其请鸠工合材督视其役浃嵗而毕事若殿若堂若廊若庑焕然更新与向之所见大异矣夫园囿陂池楼观台榭人之所以自娱者孰不先焉君顾不暇问于吾儒之乡校则汲汲然兴起之而邑大夫士视所当为不待告戒必尽其力易衰陋之风返全盛之观使后生子弟得于观瞻因文以修其实因教以起其行则是役也不特新令君之贤知所先务亦以见乡俗之美知所崇尚也
　　重修温江县学记【续添】　　　　　杨绾
　　古之学者为己非以干禄也修其天爵而人爵従之故曰学者禄在其中矣始其以正治心以直养气以诚复性以通制行明于穷理而达于知命孝于事亲而忠于致君端已以格物脩身以齐家父子严兄弟睦夫妇敬朋友信得志与民由之坐庙堂断国论代天工熈帝载则化行于天下三公上爵万钟厚禄若固有之不以为泰夫如是何尝有盗儒而钧名假诗书以牟利逞浮辞而昧至理骛虚声而丧实守若后世为者哉后世之为吾尝悯之因温江令尹欲予铭其所学也复感慨于斯言皇宋以文治序庠徧四海而温江学校逮三徙方为得地盖有贤令尹刘君勃者倡之曰郭君瑜者续营之多士悦而成之予谓二尹士志于道恶衣恶食在所不耻况乎宫室今更新是学将备祠祭燕处之所欤抑以长育人材为务馆诸生于是学将以科第禄利诱之欤抑以进徳修业为之劝予谓多士于学必至于圣人而为君子儒非特褒衣博带书畵诵説而已诸君于此相与切磨读古人之书而求其所以言古人之书而求其所以言绎古人之言而考其所以行非仁弗居也非义弗由也微言妙防决自得之志意完固思虑审定徳期于备行期于成因履召祥福祐来助功名富贵设不求焉亦自获矣科第禄利曽何足云苟异诸此唯流俗是狥世好是溺虽得之亦不足算也则峩峩新宫直祠祭燕处之所耳岂吾所以望于诸君者哉请观铭诗江出岷山其源滥觞昼夜不舍万折必东其流汤汤永不可方爰归沧溟波涛驾空大江之阳古邑万春作新泮宫于邑之南有门有垣有斋有堂惟师暨生于时讲明乐胥讲明惟一惟精先王之道古圣之经如播良田五谷既分是穮是蓘必有丰年咨若多士罔或弗勤学海至海视此大江勉旃多士勿复自轻有为亦尔舜乎何人







　　成都文类巻三十一
　　钦定四库全书
　　成都文类巻三十二
　　宋　扈仲荣等　编
　　记
　　祠庙一
　　诸葛武侯庙记　　　　　　唐吕温
　　天厌汉德俾絶其纽羣生坠涂四海飞灰武侯命世实念大极魏奸吴轻未获心膂胥宇南阳坚卧待主三顾稍晚羣雄粗定必也彗扫是资鼎立变化消息谋成掌中战龙黄再得云雨于是右掲如天之府左提用武之国因山分力与水合势蟠亘万里张为龙形亦欲首吞咸镐尾束河洛翼出中夏飞于天衢然后鱼驱勾吴东入晏海大勲未集天夺其魄至诚无忘炳在日月烈气不散长为风雷英雄痛心六百年矣于戏以武侯之才知已付托土虽狭国以勤俭富民虽寡兵以节制强魏武既没晋室非敌而戎车荐驾不复中原或曰竒谋非长则斩将覆军无虚举矣或曰餽粮不继则筑室反耕有成筭矣甞试念之颇赜其原夫民视德以为归抚则思虐则忘其思也不可使忘当汉道方休哀平无政王莽乃欲慿戚宠造符命胁之以威动之以神使人忘汉终不可得也及髙光旧德与世衰逺桓灵流毒在人骨髓武侯乃欲开季兴振絶绪谕之以本临之以忠使思汉亦不可得也向使武侯奉先主之命告天下曰我之举也匪私刘宗唯活元元曹氏利汝乎吾事之曹氏害汝乎吾除之俾虐魏偪从之民耸诚感动然后经武观衅长驱义声咸洛不足定矣奈何当至公之运而强人私此犹力争彼未心服勤而靡获不亦宜哉乃知务开济之业者未能审时定势大顺人心而克观厥成吾不信也惜其才有余而见未至述于遗庙以俟通识唐贞元十四年记
　　城隍庙记　　　　　　　唐叚全纬
　　阳之理化任乎人隂之宰司在乎神人保于城城保于德德者神所慿依也则都邑之主其城隍神之谓乎蜀地土惟涂泥古难板筑至秦惠王始命张仪与蜀守张若城成都其环十二里其髙七十尺廨署防里画其下井干楼橹森乎上其金椎初作壤頺莫就有大蔡周旋而行俾垒堵依凖而立即今城也其神功乎由此而来乃墉洫崇濬啓塞扄固万雉逦迤一都繁会臣民支持金汤缮完故前年蛮防卒来戎备无素但扰郊鄙不近闉阇闭閧戒严即时罢退则扶倾捍患之力其隂灵幽賛之神乎前之旧祠寓托隈堞偏陋偪隘星嵗滋深是用改度方隅惟新经搆去乎幽奥就于髙眀其日惟丙其辰惟己其卦直巽其宫在四掲署于髙门敞于正堂丹雘于周墉图缋于廻廊庙貎如生像容有睟神保是飨永安定位俾夫农无水旱人不夭札屏絶蛮夷阜安闾里防乎封域富庻乎亿年爰书经营以昭祀事南渎大江广源公碑　　　唐李景让
　　戴礼有之曰五岳视三公四渎视诸侯古之礼于岳渎尚矣在昔夏后氏随山濬川以画九州华阳黒水界我庸蜀劒阁之阳益部饶焉岷山江东别为沲禹绩也渎者曰江曰河曰淮曰济积石桐栢沇水凡四流皆发源注海者也唐天宝六载开元神武皇帝加封南渎为广源公其三者亚焉漰沛滈汗自峡奔荆且北且东百川会同爰及吴楚万里归海水府恠神非江不安水物族生非江不全海门二山逆我为沧由岷激沲逺迈无壅斯所谓祗上天而被下土南渎之为大也壮矣开元皇帝古礼是式诏曰惟夏四月肈辰迎气太守其率祭官祀南渎于益州设玉篚及洗罇罍簠簋既举幂初献祝进神右跪扬我词其文曰维某年嵗次月朔日子嗣天子遣某官某昭告于南渎大江惟神包总大川朝宗于海功昭润化德表灵长今因夏首用率常典敬以玉帛牺牲粢盛庶品眀荐于神尚飨至于今不衰诏之嵗嵗直丁亥迨及戊寅当大中十二年合一百一十有二嵗越五月朔辛酉日甲戌臣防让承圣敬文思和武光孝皇帝诏自御史大夫检校吏部尚书尹成都镇蜀西川又五日戊寅复加检校尚书右仆射其他如故凡再命皆以兼御史大夫宠焉秋七月庚午乘轺至止遂谒渎庙惟神盛烈不金石刻他所必见于斯阙耶惟神奉大禹之休得蚕藂鱼鳬望帝之勲开明之没王李氷之穿二江嘉而保之沃此黎首水旱不作于今頼之赫哉成功其可黙耶乃作铭曰滔滔沲江发自岷山浪溢流飞走峡之荆迨及吴楚百川以归南北东西万里汤汤电激雷驰水府神宅鲛人阳侯世不可窥南渎之功载主载张隂烈希夷上戴大禹丕承我唐开元其期先主不容天絶刘宗匪渎殆而洸洸孔明鞠防堕星匪渎不悲念此下民于万斯年九谷繁滋我来守土敬扬神休以琢丰碑
　　新修江渎庙碑　　　　　　苏德祥
　　五行迭用水实居多四渎朝宗江惟其长八卦之画也坎之爻冥契北方之数水实主之二仪之判也岷之山腾为东井之精江实出之惟尧之世斯水未治遂有民垫之虞以差方割惟禹之兴斯江既道故有纳锡之效以示成功其利万物也大不可极深不可测而灵润之功着焉其纳百川也则察之无象寻之无邉而灵长之德昭焉昔者三国连衡吴人擅命六朝割据陈氏称雄及晋祚之隆也下楼船于玉垒隋基之盛也进戈甲于金隣降孙皓则济为安流擒叔宝则寂无骇浪得非有道则应无道则否威灵不昧肹蠁斯在若乃方轨十二惟帝之都邑胜兵百万惟帝之牙非富庻无以示国威非漕运无以资邦计语其顺流而下委输之利通西蜀之宝货转南土之泉谷徤帆髙挂则动越万艘连樯直进则倐逾千里为富国之资助经邦之畧此又妙不可尽之于言事不可穷之于笔也当隋之开皇二年文帝以沈祭之缺礼乃营之以庙貎唐之天宝六载宗以广源之羙号爰封之以公爵而自梁室暴兴蜀人僣命王氏则起之于前孟氏则继之于后或征或战越四五朝称帝称王垂七十载化风乆隔祠典莫修应天广运圣文神武明道至徳仁孝皇帝握干枢而御极吊坤维而问罪聊施良防才举偏师未越六旬已平三蜀既而王道坦泰阶平四夷八蛮有跋扈者尽为臣妾矣名山大川有隔越者尽入提封矣爰伸昭谢用酬贶乃下明诏徧立严祠有司承制绘様于素颁之于所部长吏祗命官蒇其事取之于大壮土木尽其妙丹雘穷其利僝功斯毕列状以闻我其洁笾豆馨黍稷永享神以明德神其助造化和隂阳潜祐我之治世式覃睿防俾建丰碑臣敢颂皇猷刋之翠琰岂比夫沉于江底杜元凯惟尚功名赋彼江流郭防纯但矜词藻而已哉铭曰江之源兮出蜀之界江之流兮歴呉而大利万物于南方纳百川而东防嗟乎盗发于唐兵起于梁神之祀兮乆废烝尝美哉我宋之昌彼蜀之亡神之庙兮复构栋梁我其享神以蠲洁神其祐我以丰穰勒铭垂裕休无与疆
　　江渎庙醮设防记　　　　　　冯浩
　　四渎以善利视爵号秩祀事有国之通制江发于岷防于海广溉遐浃地产羙厚惠大固不可负其为报之礼所宜重益之谯门之南庙貎存焉庙前临清池有岛屿竹树之胜红蕖夏发水碧四照为一州之观庆厯乙酉春枢宻学士平阳文公来帅用立夏斋祭又祷雨屡至庙下谓其僚曰太祖皇帝始平蜀崇庙制而新之朝廷嵗驰所署祝再命刺史承祀惟谨神实惠于民民奉之不忘又乐防池上当乖崖时尤盛因相外门之东得壖地二百步别为醮设之宇驿闻于朝而后蒇事墆洼薙茀新基固厚方练材庀用防西江暴溢浮美木千计而至栋榱欂栌咸给其求役者笑咢争劝其力不逾时而工休丛宇耽耽飞檐将翔隐隆闳奥面池负庙不侈不陋境寂气肃一日公来视之曰吾将享神于斯娱民于斯乃钟鼔而乐之蜀之老相与议曰公相山西兵二年有功于邉上念吾蜀逺倚公来临下车乘民之饥纯用仁义格于治振公廪减稍食谕益及诸郡富室损有余之积得米三十二万斛以活吾民省嵗供缣帛革常平之法罢藁秸之赋使吾父子夫妇皆安而居和气生于众心仍嵗大穰兴学校以训士子弟刜奸荐良大小罔不治今兴土木公由享神乐民而后为无毫敛于民公之徳于蜀可谓至矣其将推是心以及天下岂吾蜀能乆其幸耶浩辱公命俾识其事且闻老者之语敢次第云
　　江渎庙碑　　　　　　　　胡宗愈
　　皇帝嗣位之十三载圣徳诞敷格于上下兵革不用舆地来复覆载之内罔不驩喜乃正月丙戌大赦天下抚宁神人无所不至命长吏葺诸神之祠而江渎广源王庙在成都艰难以来嵗乆弗治守臣世将既再拜奉命退切惟念江水祠蜀逺着祀典而其涤源岷山朝宗于海以节宣天地之气灵润所被东西万里功利及物不可数计祀秩之尊冠于四渎今祀在吾地而壊不加葺以重劳上命臣之罪也其不可弗防即斋戒祗懐躬至祠下阅栋宇之倾挠者垣墉之穿败者涂茨之剥落者陛墄之陷缺者丹垩之漫闇者度所以新之周行庭庑间见一碑巍然其一唐节度使李防让文载天宝六年诏书惟夏四月肇辰迎气其率祭官祀南渎于益州而其祝词曰嗣天子某遣某官某昭告于南渎大江恭以玉帛牺牲粢盛庻品明荐于神其一国朝右补阙苏德祥文载艺祖干德六年诏举唐祀典以立夏日祭江渎于益州开宝五年帝以旧祠隘甚命有司绘河渎庙制度增取赵廷隠故第以建今庙葢祀事之修备严唐制而庙貎之盛爰自本朝载瞻防摹用意宏逺顾将废于因循益震惧不自宁于是励官僚称事任市材甓募工徒稽课程谨出纳一物之直皆取于官一夫之役弗病于农以三月丙寅命工至六月丁巳落成凡为屋百六十有九楹用钱七百二十万有竒虽轮奂一新而旧贯无改于以崇开宝之成规修前代之令典仰承圣上中兴复古之意臣诚不佞窃庻几万有一焉谨再拜稽首作诗曰艺祖继天百神受职命蜀祠江有庙奕奕圣主中兴我祖是承其守臣蜀庙以新有严
　　其栖有秩其祀羣吏祗肃惟天下使祀贶于神
　　弭灾致祥佑我下民江水汤汤惠此坤维其永无疆
　　重修江渎庙碑　　　　　　　陆防
　　自古水土之工莫先乎禹纪其事于书莫备乎禹贡之篇禹之所载莫详乎江汉曰嶓冡漾东流为汉又曰岷山导江防甞登嶓冢之山有泉防防出两山间是为汉水之源事与经合及西防岷山欲穷江源而不可得葢自蜀境之西大山广谷谽谺起复西南走蛮费中皆岷山也则江所从来尤荒逺难知而汉过三澨至大别之麓亦卒附江以逹于海故江为四渎之首三代典祀秩视诸侯而楚大国亦以为望有事必祷祠焉可谓盛哉成都自唐有江渎庙其南临江唐末节度使髙骈大成都庙与成江始隔歴五代之乱滛昏割裂神弗受职庙亦弗治宋兴干徳三年平蜀越八年当开宝六年有诏自京师绘图遣工侈大庙制杰阁广殿修廊邃宇闻于天下庆厯七年故太师潞忠烈公以枢宻直学士来作牧则又筑大堂并庙东南以为彻祭饮福之所而庙亦宏丽矣厥后虽屡缮治有司不葺寖以大壊上漏旁穿风雨入屋支倾苴罅苟偷嵗月淳熈二年六月令尹敷文阁待制范公之始至也躬执牲币祗肃祀事既退读开宝中修庙碑愓然改容曰此太祖皇帝之诏敢弗防南出登堂见忠烈公之识则又叹曰潞国予自出也敢弗嗣始有葺庙意矣防嵗旱公洁齐以祷曰三日而雨且大治祠宇以报如期髙下洽足嵗以大穰公饶私余蛮夷顺报乃自三年二月庀工讫四年五月庙成总其费木以章计者八千一百二十有八竹以个计者四万九千四百七十甎甓钉以枚计者十八万七千七百二十有四丹青黝垩以斤计者一万八千有七梓匠役徒以口计者二万三千八百为屋二百有九间墙六千八百七十尺庙之制度复还开宝庆厯之盛而有加焉于是府之属吏来请防刻文丽牲之石且繋于诗诗曰井络之躔下应岷山蟠踞华夷江出其间奔蹴三峡放于荆扬我考禹迹九州茫茫干础之宫肇自开宝吏靡严恭庭有茀草范公来止事神是力庙未克成当食太息江流东倾于海朝宗庙成公归与江俱东壮哉汤汤环我蜀城万古不竭亦配公名
　　益州増修龙祠记　　　　　　田况
　　祭法山川林谷丘陵能出云为风雨见怪物皆曰神郑氏谓怪物云气非常见者也愚谓既曰出云为风雨又曰见怪物是怪物非止于云气但能耸动人耳目灵应非常亊皆是也蜀之西山有池曰滋茂亦曰母慈以其能兴云雨救旱暵楙养百谷而得是名唐开元中章仇兼琼既得平戎城梦一女子谓曰我此城之龙也今弃戎归唐愿有以居我仇异之表为立祠在益州城西北隅厥后水旱禳祈防嘉应者数矣逮髙骈广新城其祠乃入城中既而板筑至其处輙有大风雨壊之骈亦梦神女自称滋茂池龙君求其祠限闉外以便徃来骈寤而从之蜀人记其事传为信然皇朝典是邦者多为民祷雨获应故其祠益严予署事明年春三月雨时□仅沾土而复止麰麻被野日燥以病江流势微酾者不足以溉旁山羣邑尤惧失嵗羣祀无不徧走或曰西山滋茂湫稔闻其异意将有所待乎愿遣吏诚洁者取池水具音乐缁黄歌呗迎而恳祠之宜有冥感吏至其所亟取水以走谓为偷湫然雷风亦随而起及抵郛外祠中云色靉叇晦矣是夕大雨三之日逺近告足遂致有年先是祠之中扉前皆不屋蒿榛污塞垣墙缺然因命干集工徒虑物材増完而敞大之以答神之休然欲作文记之而未果也眀年春复旱如初又迎水而祈之其应亦如初予乃谓同僚曰是岂非祭法所谓神而非常事者耶退而为之记皇祐二年记
　　郫县蜀丛帝新庙碑记　　　　张俞
　　水于五行为利害最大四渎为之原水而江又为四渎之长其为利害益大矣昔洚水警尧天下昏溺江实为暴民受其害帝乃命禹决江防河东放于海则天下受其利然后受舜禅让终陟元后功配天地徳被万世自水始也故孔子修书述禹之事尤勤备焉继而叹曰禹尽力乎沟洫吾无间然矣刘定公亦曰防禹吾其鱼乎然圣人之功大而易法简而易循因时制治必通其变厥后千五百年蜀有开明氏能振其道故禹之功复兴焉在昔蜀有贤主曰望帝获楚人鼈灵以为相当是时巫山龙战崩山壅江水逆襄陵蜀沉于海望帝乃命鼈灵凿巫山开三峡决江沲通绵雒合汉沔济荆扬然后蜀得陆处人保厥命望帝以其功髙让位而去鼈灵遂称丛帝号开明氏袭都于郫故蜀人诵先王功者以开明氏比夏后氏焉其后三百年秦强伐蜀命其臣李氷为守是时江妖为瀑沫水滛流沃野嵗灾民受其害氷乃诛水妖通水道凿二山酾二江灌溉千里变防为沃人頼其利故史氏羙氷之功于蜀为大自氷没后千五百载其功益彰焉夫禹大圣人也智极于水用能因天顺地永生厥民若丛与氷道不行于周秦而能迹禹之功厚利三蜀非有大贤之业安能至此天水赵君曰予观蜀之山川及其图记能雄于九丘者葢乘成水利以富殖之其国故生生不穷然非开明氏则巴蜀鱼其民淮汉污其泽湮禹之力遗后之患忧可弭乎其后复得秦守之亊谓其功出开明氏之下而蜀人独神氷之庙祀史氏虽载氷之后功反使绍圣之烈闇而不耀世祀湮灭予甚惧焉葢所谓日用而不知遂忘其本矣按礼祭法圣王之制祀功施于人则祀之能御大菑则祀之能捍大患则祀之若开明氏可谓功施于人能御大菑能捍大患者也予适治兹土而垅墓在邑之南彼民无知古阙祭享非所谓遵明诏存功烈者也康定二年春二月五日始作新庙成益州牧乐安公命辞来祭赵君乃躬执祀事会民吏以享之众始大悦赵君名可度字叔仪治郫有称观其所举可知也铭曰江发坤险尧忧怀襄夏后瘠力其流洋洋巫龙崩山江沈蜀疆开明防凿民复其常外通淮海内殖岷梁利尽西海实惟华阳圣圣同功千载合符微圣之力蜀其鱼乎江阳之腴郫惟旧都丘坟巍岌拱木号呼血祀不作神何以居新庙奕奕牲牢孔硕民享其文神歆其质旧功克照大患斯逖不有博雅孰跻圣匹载徳者言铭厥金石
　　杜宇鼈灵二坟记　　　　　　陈臯
　　战国时蜀灾昬垫杜宇君于蜀不能治举荆人鼈灵治之水既平乃禅以位死皆葬于郫今郫南一里二塜对峙若丘山独鼈灵坟净林寺寺僧夷其崇为台观隠士张俞惧其遂湮没请于郡而碑之因置祠其上与杜宇冈势相及宇之坟尤盘大民菑畬之其来逺矣皇祐壬辰春浄林僧死寺籍为田许民垦甸而鼈灵坟与寺俱化为民亩张俞闻之建言于县尹虞曹外郎郭公公愀然动色驾而省之明日进士杜常等五十八人以状理于庭公报曰昔者七国相血生民肝脑涂地独杜宇亡战争之竞有咨俞之求以拯斯民虽鼈灵成洪水之功微宇不立议其贤则杜宇居多载其烈则鼈灵为大二人嗣兴其舜禹之业九之一焉况勤民御灾皆载祀典微此则古之圣贤暴于原莽而吾不之知矣于是具不可籍之议闻于郡郡嘉其请俾复其寺访名僧以主之得防德寺禅者垂白焉白好静退能禅寂邑人所向仰公于是命之因尽域二坟于寺命刻石志其事庶来者知二人有大造于西土宜与惠无穷皇祐四年九月二十四日记
　　灵泉县圣母堂记　　　　　　苏恽
　　灵泉邑北直向驰道俯仅一舍地聚落帯镇市去市径行越距半里防秀众山环列崇阜遭廻嵒岭瞰若百雉城隅崯岑缭汇崛竦天外緜亘固防髙掲云表由其峯半挺设平岗健盘壮垣方秩千步中搆佛宫领僧刹迨百室有古褚氏圣母祠堂在焉谨按隋开皇中褚氏名信相自江都来本唐安郡青城县黒水溪人也黄冠草帯幼悟佛心葛帔练裙夙叅法要先逰方外首下此山端择胜址芟薙芒枿枓树枯栢尘初地之位创安居之渐偃息禅梵韬秘声味勤亊大雄氏教本为空寂师表日月进精一无怠当时所闻见者亦未甚悉而奉之适値嵗歉田稼民伤饥馑则持龙头小铛散粥而饲之救拯生聚众给千万活病充疲咸告丰饫厥后以圆明相空俗身委化奉之者指其故地置祠塔以归其灵俗议习传号曰米母院俄属唐武皇防昌嵗削废天下寺宇斯院与塔亦例除毁时革宣皇大中九载白丞相敏中按节右蜀首谋兴建寻得法润禅师主之仍访遗基再蒇能亊掲崇搆堂殿廊庑牙阁寝室之备咸与惟新就刻旧塔石绘其遗像遂设祠焉逮咸通中悟逹国师知元由长安来观两蜀名地寓此侨隠亦继住持因题为圣母院其山亦从而名之唐室下衰荐经王孟两世胙土僣朔斯地灵异之应愈新于人救旱乘时灼示为霖之兆拯民布惠尤司及物之仁神变屡闻曾无旷嵗炎宋大中祥符二嵗府主宻直任公中正聆其显迹拜章闻上愿钖名额未几诏下院新瑞应之号至宝元庆厯皇祐之初亢闵时泽蜀土遘厉府主宻直张公逸杨公日严相国文公彦博端明杨公察毕谕将校就堂祭请置府佛庙设钟梵焚献以祈之匪夕而应甘澍浃于百里之内农稼稔字蕃固秋成享大年之望洎三殿省丞潘公洞徐公汾刘公永咸出宰是邑轸民告雨来拜祠下皆获祥应着文赋诗大志其异迩后动越两蜀走巴卭繇绵汉梓遂列郡县镇凡属旱奔来千里请祷于前动皆恊恳章章然以愿从人其神化之若是与夫包山奠宅庸列圣姑之名崧岳升髙亦着啓母之祀可并驾而议其明效祠前旧刋李唐大中时朱道异譔记辞防防懦颇肆诬诞尤不可详究观其统载剏院时禩祷雨应祈之状咸阙如也院僧惟膺惧其故亊湮废因集其本末请序而申之贵乎圣母之遗烈斯院之所以兴尽传于时不冺余故执笔为録其实时皇祐六年三月日记












　　成都文类巻三十二
　　钦定四库全书
　　成都文类巻三十三
　　宋　扈仲荣等　编
　　记
　　祠庙二
　　新繁县新建灵应庙记　　　周良翰
　　昔晋楚治兵子玉梦河神求琼弁玉缨子玉弗与晋果败楚师楚人归咎子玉符坚冦东南防稽王道子以威仪鼔吹求助钟山之神奉以相国之号及坚北望八公山见草木皆类人形若将赴敌者颇有惧色遂以百万之师败于肥水河神以琼弁玉缨败楚师此固不足道而钟山之神受相国之封然后助晋师吾亦少之惟我英显武烈王自东晋以来逮于有宋功德卓然灵异昭著镂之金石殆不可以一二数葢助顺辅正不待祈祷除邪讨逆防若影响方黠狄慿陵中原涂炭河朔河东陕西百余州尽为贼有兵骄乘胜欲来防蜀者屡矣率皆及门逡廵而不敢进夫三路甲兵非不劲也山川形势非不险也独我四川晏然无虞且为朝廷中兴根本虽一时将帅尽忠士卒用命以三路较之葢有非人力所能致者实神之威力是頼以今凖古岂可与钟山之神同日而语哉宜国家崇极封爵蜀人严侈庙貎以奉祠事尽诚致钦而不敢后也良翰承乏邑事且将及年一夕梦冠而法服者甲而持斧者虽在梦中意其为神君勇义侯也乃亟下气神顾而颔之而被甲者引导指殿宇廊庑有未就处俄而寤惊骇汗遍体明日语同寮皆云神君祠宇虽因神霄废宫然未就者十之四五岂有待耶时予方董役灌口相继部粮益昌葢未暇也将行之夕忽迷闷委顿阖县之人惊曰前数日神降而附语于人曰吾今所居之殿旧甞奉要玉皇县令有意为吾改建特不肯出一言耳更数日当自知之今令如此乃知前日之言不妄于是数千百人奔走祠下相与燎香再拜而祷之曰若县长无恙即士民尽力营建如神之意予俄倾复苏自此邑人咸愿移建乃相与卜地而未得也一日法要院僧继文有言曰院旁有隙地为人睥睨乆矣愿舍为神君庙基冀絶争讼时众议纷然莫知孰从神忽现于所指之地众讙呼曰神意在此不可违也其议遂定然深沟丈余主事者颇以为忧无何邑民三十一乡鸣鼔结社千百为羣来助上工者源源不絶不阅月视平地増髙五尺于是富者出财壮者出力巧者出技各舍所有以答神休又有分任庙亊者二十余人或主营造或掌出纳皆邑中好事者也经始于绍兴四年三月落成于五年之春广殿长廊挟以楼观旁有翼殿后有寝堂更衣受厘咸有室处共八十五间清沟横于前大江缭于后乔木修竹映带左右气象雄伟称王者之居凡自外来莫不咨嗟叹息曰壮矣丽矣敏矣速矣是孰使之然哉方今军旅数起赋敛百出为邑令者但知从事簿书期防间曾何惠爱以及民予视邑人厚顔多矣何以使人乐从劝成如此之速乎得非神之功烈昭著威灵赫然人自欢趋葢非有司所得而与也落成之日民大和防士女阗咽箫鼓沸天自是骏奔走执豆笾者无虚日不独繁上之人也有士人王孝友者自成都挈其家奉三牲之祭于祠下且语人曰予有夙志本诣七曲山忽梦神君若相告戒云吾今在繁上无劳逺去谨遵神言是以来此且神之功德施于宗社及于生民所在有祠宇而云居于繁上岂乐斯庙之得其地而安于此耶抑亦鉴邑人奉事之勤而少留也庙成之初予适授代而去邑中士人每有书来未甞不以庙碑为请且曰邑人因公崇建此庙其何以辞耶乃为记其兴建之由复作迎享送神诗三章系于其后俾繁人歌以祀焉神之来兮自帝所百灵导从兮前歌后舞驾风马与云车兮和鸾锵而翠旌举将挥斥乎八极兮忽弭节乎此土乐新宫之壮丽兮聊逍遥而容与【其一】夀宫敞兮白玉堂奏钧天兮酌琼浆蕙肴兰烝兮荐以苹藻神欢欣兮载色载笑畀斯人兮乐康千秋万嵗兮俾民不忘【其二】神之去兮我心悲乘廻风兮载灵旗电扫妖氛兮海波静澄疵疠不作兮年谷顺成保我国祚兮亘千万祀吾人报事兮有隆无替【其三】时绍兴丙辰中秋日记
　　双流县城隍庙记　　　　　　任渊
　　郡邑通祀城隍之神葢必有初乆而失其传也古者祀事下逮户灶中霤况城隍郡邑所恃有神司之其尚何疑昔梁武进兵郢城有毛人数百逾堞而下见于史防则知崇墉深壑当隆盛时神所守防也双流为邑甚古邑治东北有城隍祠乔木苍然地势深邃昔人相宅于此葢以为冈阜磅礴淑气所钟而东北艮方于道家书是谓鬼神出入之门其祠之地宜也绍兴二十五年有因其頺圯改筑治西南者令长亟易邑居不宁父老以咎傥在是后二年眉山李焘仁甫来令兹邑始复其故栋宇像设既已具体仁甫去为宾幕予以无能猥嗣其事争讼稀简催科不烦官寺终日閴寂如古招提圄空或至连月岂惟风俗淳厚士民哀予踈拙不忍累之抑神之庇贶是頼遂以余力増饬祠宇绘塑之工各致其巧侍卫俨列扁榜崇丽气象葱鬰神用燕娱稚耋懽忻奉事弥谨降祥储祉自今益蕃葢神虽无方无体不常厥居而其好恶之情计亦与人不甚相逺如大家世族转徙侨寓一旦返其百年故居能不忻然乐之耶汉家用诸儒议徙甘泉汾隂之祠于南北郊而咎异着见由此观之虽天地之神亦各愿歆其旧也夫神贶不敢弥忘旧贯不当改前人之善不可没其实而图籍记载其事物废兴又将有考皆所宜书也遂书而刻之
　　重修先主庙记　　　　　　　任渊
　　智力之不胜义也乆矣自昔英雄豪杰乘时崛起有能仗义而行伟然正大指麾号令天下从之虽其不幸不克大有所成就于当时而风烈之余犹足以耸动后世歴千百载尊仰而懐思之有不能自已者非以义胜故欤东汉之季王室陵夷曹氏怙奸贼之资以擅中原孙氏席疆大之势以并江左皆矜尚智力求所非望非有志于王室也海内之士刼于威制虽俛首听从而心不与之至后世利害不相及则排贬讥笑未始少容惟蜀先主昭烈帝以宗冑之英负非常之略﨑岖奔走经理四方最后伐刘璋遂有蜀汉葢将慿籍髙祖兴王之地建立本基然后列兵东向诛有罪而吊遗民以绍复汉家大业其理顺其辞直非若孙曹氏之自为谋也当是时丞相忠武诸葛侯实左右之人品意象髙逺英特骎骎乎伊吕之间应变机权本于道德内修综核之政外举节制之师欲以攘除奸防混一区宇不负其君付托之意可谓社稷臣矣彼其君臣仗义而行正大如此是以海内之士心与而诚服之举无异论虽厄于运数屈其逺图而后世有读其遗书过其陵庙者未甞不咨嗟流涕尊仰而懐思之也夫义之所在俯仰无愧天地且将直之见信于人亦其理之然哉成都之南三里所丘阜岿然曰惠陵者实昭烈弓劔所藏之地有庙在其东所从来逺矣大殿南向昭烈弁冕临之东夹室以祔后主而西偏少南又有别庙忠武侯在焉老栢参天气象甚古诗人甞为赋之庙乆不治风雨摧剥殿庑门墙率皆頺圯破缺像设仅存至或露处绍兴二十有八年秋九月蜀当谋帅上亲择廷臣文武兼资可属方面者得中书舍人王公命以龙图阁待制制置四川使出镇成都临遣甚宠粤明年夏四月公始至用故事谒诸祠奠献至此顾瞻太息曰有大功德于蜀人宜莫若昭烈忠武庙貎乃尔亦独何心亟命有司缮治之鸠工庀材咸有程度以是嵗十月己巳经始落成于明年三月己丑虽号为因旧起废实再造而一新之栋宇宏敞丹雘鲜明坚壮精宻足以经乆祠与惠陵皆护以垣墉限禁樵牧筑室忠武祠北明洁幽邃有事于神者得以休焉葢旧所无也用工万一千六百七十有八为钱无虑二百万木章竹个取于津歩商旅之征劳与费民不知焉既成命渊记之渊惧陋不克称固辞公不许乃冒昧书其事葢尝妄论王覇之説以谓义近王智力近覇窃观昭烈忠武之所为非深于王道未易明其心于千载上也今公之所学宏逺髙明正论凛然一以宗王为本尝过公孙述庙笑唾不顾至刘蜀君臣严事之如此意固有在非特以钦崇秩祀为牧守之所当先也镇蜀未几威德流闻民夷宁谧视忠武不愧异时志得道行其助恢汉业兴三代之礼乐不难矣公名刚中鄱阳人开豁迈徃而克勤庶事综练周宻治蜀之政百废具举不独新此庙之可书也绍兴三十年记
　　郫县善应庙记　　　　　　黄夷则
　　乾道四年五月左承议郎王君倬以四川制置使兼知成都军府事晁公武之辟知郫县事是嵗蜀旱郫四郊之土裂而不合实者秕植者僵秧者死君忧见顔色眎事之日走郡祀无应者闻诸父老曰有浮屠氏之宫曰金僊唐之灵泽寺慈姥池龙娑竭罗王者故居也以公精神祷之或者其应乎公即衣冠率僚吏燎芗执板告念起而云旋烟升而雨防百里内外沟浍皆盈君却葢而返民拥君马首手加额喜至泣下嵗用有年或议彻故祠新之君方究求民瘼蠲省浮令兢兢亹亹未皇也明年又旱乡大夫士若民相顾邑落大作佛事塔庙葢凡古所谓求雨之术者既用矣公作而言曰乡吾与尔有事于金仙之龙而应今旱势如此尔将焉之吾尝读忠文张公记滋茂池龙娑竭罗者登仙龙也以慈为心以慈为行宅幽深隠不为物先廹而后应其得道者意如何民曰大夫吾父母也吾敢不唯父母命君走祠下民閧然严旂旛奏钟鼓错讽防从君且饬坛宇奉像设安置之如君防雨霈然下者三日君愀然曰今凡再祷而再应率不旋踵令不令岂宜有此民输其诚神听其聪吾将何以称之眎民媿矣明日乡大夫士之贤者谒君且言大夫为政未几而成士力学农力田工商安其业顾俗无悍骄吏亡猾奸矣龙之灵抑知君之为夫有德焉不报非民也固愿新龙之祠求公一言诺君曰是德尔民者而报之宜予何辞唯唯退合财力为之楹以枚计者若干广袤以丈寻计者若干幽深壹家可宅可隠将以明年七月大作乐落成走行李宝山下谒记于导江黄夷则且订疑焉夷则曰予读忠文公记僧供事之事异矣予闻娑竭罗龙者咸海龙也江河淮济是惟四渎大川三百小川三千合焉而一之是为海今环郫之地不满百里而金仙之湫视海当不适合勺顾安焉不以为小何也岂得道者合散无常潜飞以时乘云气御隂阳得于易所谓知进退存亡而不失其正者故能不大渤不隘杯水莫迎其首孰尾其后彼超忽变化者宜优于此矣尚何疑惟滋茂之山考之登真书一曰慈姥在益西南四百里有灵药可以已疾山无毒害犹慈姥焉故曰母访诸秩祀庙号善应而已佗未之闻也今蜀人曰善应夫人而忠文公之记亦曰封为善应夫人者抑苐弗深考耳庙故有像王服而坐祀即所谓娑竭罗者今当以庙像为正而名其祠曰善应或者其庻几耶予固未之必也虽然是固不可记也为之记王君字令修双流人所至以岂弟慈祥得其民再祷雨而应也或问故君曰天地惟无心焉一于诚而已至人亦惟无心焉一于诚而已人苟惟无心而返于诚是之谓以一合一天地可叅也而况于鬼神乎况于人乎吾非能然也闻之师然也而吾信之县故有便斋君至字之以敬简尝曰使今南面之君子皆敬以自持简以行之如仲弓父之言以为治何有哉已而喟然然则君之心尚防见于此夫乾道六年记
　　灵泉县尉防南康王祠记　　李流谦
　　尉廨之南康祠不治乆矣颓壁蠧椽厄以风雨像设黯晦香火衰寒过者弗庄非神则然也所宅之地然也尉之居如蚁垤如蜗庐吏卒如冻蝇尉窘悴清苦如寒蝉而神下临之其祠之陋兴废而莫之葺固理也予之来更二十晦朔慨然欲葺之而不果今仅如志然既尽用其力亦姑补其缺坏与祓饰其旧而不能大有所更革又自秋徂冬凡数阅月始讫役其难若此嗟乎亦可怜矣既已事酌酒而告之曰督奸诘盗尉职也神不耻而宅于是亦其职也尉职明神职幽然尉不告神之灵明不若幽之察则神举职为易尉实頼焉苟疆隅妥清防梗遏伏尉安于明则神安于幽矣夫如是神之祠一日不葺尉何面目视神谨用书之壁以告神且以告后来之尉俾曰若予之谬犹知倚神而葺是祠其不谬于予者祠必可保其勿壊
　　南康郡王庙记　　　　　　　张縯
　　郡邑通祀有功德于其民者葢古制也秦时蜀守氷凿离堆辟沫水之害溉田以亿万计相与尸而祝之者今环蜀境汉兴守文翁饬厉诸生于学蜀地学京师者比齐鲁其后学校官为石室以祠翁至欲与周公孔子配秦守以功惠汉守以德教光明俊伟世传诵之自是以来凡守之贤者蜀人必为建祠或绘其像天下名镇未是有也甚者蜀逺而地胜受蜀之寄必其要官大人所可倚重者丞相御史徃徃不尽拘以文法政令能专膏泽可下而蜀之人亦以所事于君师者事之安其令而不违故虽去而敬其奉尝犹不敢忘然则蜀视天下其亦可谓敦厚而易治矣唐制用节度使治蜀前后名人相望韦南康王在治最乆德惠最着今蜀人之祠王者秩于土神家有其像而府城内外独无专祠于礼为不称今龙图阁直学士四川制置使内相胡公镇蜀之明年惟蜀诸路盐之额浮茶之赋重与夫防峡科买金银之垂六十年民力重敝吏隂拱熟视莫一措手公悉审核精考以闻凡所以为民之瘼者不一而足公讨理脉络刮求根株尽变革乃止初青羌奴结之未就顺也公时方入境増调西兵指授方略扼其脊尾制不得肆至是慑服面缚塞下环蜀地数万里安于静简雨旸顺序年谷屡丰众政既举廼讲旧典之缺度故宫宇之隙地新庀王祠门屋耽耽广殿渠渠修廊环拥便坐后列经始于八月之庚申告成于十二月之庚戌土木陶甓杇墁之工凡九千六百五十四费一出于官而民不与知蜀人戴公之徳犹昔之德王也王祠既建民益抃舞縯以部中守吏入受约束于公府下公命縯记其事辞不获请縯乃复考王之终始而复于公曰王治蜀二十一年当贞元姑息猜忌之间外能折吐蕃之防张以功自结于朝中能抚柔其民三嵗一复使蜀士晏然皆乐其生王之德于蜀盖如此然王之始进也以陇州假守斩朱泚之使至其末也露章斥王叔文之奸建请宪宗监国朝廷为之増气大节凛凛皎若日月岂独书治蜀之功哉且今之蜀犹昔之蜀也王用蜀兵破吐蕃四十八万众俘其骁酋靡不如志虽诸葛孔明南定之功无以尚之而徃者数嵗间黎雅小夷陆梁山谷吾将士乃巽懦不武乆无尺寸功今始闻其稽防屈服然则王之折冲英略着于简防之旧者其可不崇大之以昭示来叶公方将奋张王灵洒扫宇县以成陛下复古之烈宜于王眷然兴怀而不置也语未既众皆起曰予之言然盍遂书之縯因以其事敬书于石王讳臯字城武唐史有传淳熈五年十一月壬申记
　　城北灵应庙记　　　　　　杨祖职
　　惟天地人势异而理一自其异而言之不知其相距几千万里而升降徃来若为其相通也自其一而言之则所以主张是维纲是推行是者皆有所主非偶然者自军兴以来蜀土无风尘之警所以庇之者诚国家德泽之滂流亦神灵効顺之隂助也尝谓敌人窥境草窃扣关咸见威光烜赫震怖崩溃师旋之后梓潼祠门马背汗洽而后知神之赐也众目感泣恨无报于是所在设行祠以昭奉事维神居撑参宫治在水府佐姚佑唐助顺翦逆逮于我宋逾八百禩厥功愈昭自国家龙兴以来蜀四受兵咸平中均顺悖于成都熈宁中生羗扰于汶川建炎绍兴之间北鄙大警凡再不靖神皆以隂兵助王师使蜀父子兄弟不困锋镝而朝廷无西顾之忧灵迹晣晣具载纪牒若夫雨旸之祈应于影响梦寐之祥契于符节使人移孝为忠助国施化炳然一方如在上下如在左右故丞相文公彦博韩公绛张公浚其司川蜀皆先严奉成都防府也而旧祠附于城北羌神七圣庙中蜀人大以为慙于是四民尽技以自献于神即故地而改筑之规模宏大既十四年弗能就其什五主事者半已散亡或几于废今制置龙学胡公过而耸然曰嘻此民之庇也而缓如是何以为国事神然民力微矣成功隳矣前日之费其可复得乃出缗钱终之以侈神赐以毕民愿以息人劳不负国家宁神之意而民不知凡为费无虑四万七千缗为屋百四十有七楹大殿四设防一更衣之所斋宿之居庖厨廪藏莫不严备门观翚飞修庑绳直洞户閟宫倚汉薄云逺迩聚观又以为公与神夙契非偶然者也祖职尝读书沉思静虑若有所得黙喻身世之去来了然胷中而不能以告人嵩岳之神降为申甫箕尾之宿本于傅说当时所传必有受授昔江渎祠宇宻学蒋公代其木而潞国文公壮其居皆有其故如公设施要有知其解者岂祖职所能识哉工以淳熈五年六月五日防手以六年七月六日而祖职为之记以是月旦繋之以祠以送迎神使巫觋歌之词曰荃来朝兮帝阍理集计兮天阶抗霓旌兮上征纚琼佩兮植圭将歴参躔兮揖太微羗按节兮中堂整星弁兮峩峩澹容与兮重行载朱鸟兮冯苍龙出天门兮上扶桑荃归宿兮紫坛云裾翩兮下来阊阖啓兮奔飞廉骑缭转兮西南复緤马兮中唐脱劒履兮从容外告辨兮方归左虫象兮右文鱼掩贝兮严水扉荃倐忽兮徃还监兹土兮相羊伯正直兮民康能齐宿兮事神眷頩顔兮劳之篆云鸟兮记将将用复兮帝庭降钖伯兮纯嘏溢斯民兮鼓舞醑芳烈兮牲肥蹇报祀兮无穷仰肹飨兮亿年与国祚兮天长
　　灵应庙记　　　　　　　　　章森
　　神孔子不语神哉其茫忽乎蜀人指汗马城呼等事神我七曲祠张王旧矣至今父老语咸平成都均顺之变熈宁茂州生羗之扰犹震詟自失故祠王徧郡国虽里社亦屋以祭皆曰耿耿王灵功在蜀其不可诬葢非祝史觋人执戃怳谲怪以乱斯民耳目者王祠七曲自唐我圣朝屡颁勲爵今为英显武烈忠祐广济王极所尊礼也森闻之神则天天徧体于物神体物而不遗者也阳开隂阖乎覆载之两间无一弗察焉犹曰官各以其职凡南面出政教皆天子所也海岳山川之灵匪天也耶王天人涖蜀犹所治宜执尺诛扫荡丑逆以振我国家以燕佑我蜀人如此成都根抵得祠成都尤宜故祠在城北五里与神羗并规制下窄像室黯漫独两额有咸平政和嵗月可考用知蜀人以功祠王信如状今祠即故地而更徙之是崇是廓隆伏衍迤卜惟吉淳熈六年夏四月森实来成都主铨试事事已之明日谒王今祠下大扄杰观层殿中屹隆栋翚起坚础磐踞翼之修棼护之椓垣殖殖其庭万骑斯容夕牲之所隅列焉葢伙为王宫沈沈者王得祠蜀蜀祠莫此拟问孰何所经始退曰蜀守杨君从望与其乡大夫士若而人问之日月则前歴八十五甲子矣问役曰凡则事半前之人功倍之今制置使胡公力矣公于蜀宁固根本众蛊具饬摘山煑泉昔病而今瘉椎结卉服始叛而终臣时雨时旸仍嵗大熟蜀廓廓无事矣于是因我蜀人所以德王者求妥王灵以永我终庇乃捐寛储与之讲画四蜀部使者闻之求助取材某山以时简某工惟良歴十有四月祠成民不知所为役也呜呼废兴时哉成否人哉辞丽牲之石公以属之森元年秋森泝舟连三日惊夜梦賛者肃入庭呼语云云自是渉惊湍无恐今眎之处尝所梦者王若惟我私傥属焉其在兹森不得辞公名元质字长文平江人近防加敷文阁学士再任若主计考工条目之详有碑隂在辞曰莫见乎隠莫显乎微天耶人耶阖辟一机我蜀父兄兵革不识惟天子徳惟王之力于赫王灵帝命孔将靡谲用张觋资而猖移孝为忠我观厥初施于我民帝心之符玉蚪骖云灵奄来下双锷余佩流余帯宏贲兹宫且焉止斯匪王其宁以宁我西师帅今公为天子使王命自天亦相天子肃肃我疆万诗书家王燕翼之公心孔嘉曰王曰公我蜀敢私帝其命哉四方其图之淳熈七年记











　　成都文类巻三十三
　　钦定四库全书
　　成都文类巻三十四
　　宋　扈仲荣等　编
　　记
　　祠堂一
　　诸葛武侯祠堂记　　　　　唐裴度
　　度尝读汉史详求徃哲或秉事君之节无开国之才得立身之道无治人之术四者备矣兼而行之则蜀丞相诸葛公亮其人也公本系在简册大名葢天地不复以云当汉祚衰陵人心竞逐取威定覇者求贤如不及藏噐在身者择主而后动公是时也躬耕南阳自比管乐我未从虎时称卧龙诗曰潜虽伏矣亦孔之炤荆州平心与徳神交洎乎三顾而许以驰驱一言而定其机势于是翼扶刘氏纉承旧服结吴抗魏拥蜀称汉政刑逹于荒外道化行乎域中谁谓阻深殷为强国谁谓轻脆励为劲兵则知地无常形人无常性自我而作若金在镕故九州之地魏有其七我无其一由僻陋而啓雄图出封疆而延大敌则用足而不曰浚我以生干戈动而不曰残人以逞其底定南方也不以力制而取其心服震慑诸夏也不敢角其胜负而止候其存亡法加于人也虽死而无怨德及于人也虽奕叶而见思此所以谓精义入神自诚而明者矣若其人存其政举则四海可平五服可倾而陈夀之评未极其能事崔浩之说又诘其成功此皆以变诈之畧论节制之师以进取之方语化成之道不其谬欤夫委弃荆州不能遂有三郡此乃务増徳以吞宇宙不黩武以争寻常及出斜谷防武功分兵屯田谋乆驻之计与敌对垒待可胜之期杂乎居人如适虚邑彼则丧气我方养威若天假之年则继大汉之祀成先主之智不难矣且权倾一国威震八纮上下无异辞始终无愧色苟非运膺五百道冠生知曷以臻于此乎故徳知人之明者倚仗曰鱼之有水仲逹姧人之雄者嗟称曰天下竒才度每迹其行事度其逺心愿奋短防以排羣议而文字蚩鄙智愿未果元和二年冬十月圣上以西南奥区防乱余孽罢甿未息汚俗未清辍我股肱为之父母乃诏相国临淮公由秉钧之重承推毂之寄戎轩乃降藩服乃理将明帝道陬落绥怀溥畅仁风闾阎滋殖府中无留事宇下无弃才人知向方我有余地则诸葛公在昔之治与相国当今之政异代而同法矣度谬以庸薄获叅管计随旌旄而爰止望祠宇而修谒有仪可象以赫厥灵虽徽烈不忘而碑表未立古者或拳拳一善或师长一诚尚留斯文以示来裔况如在之叹终古不絶其可阙乎乃刻贞石庻此都之人存必拜之感云尔铭曰昔在先主思啓疆宇扰攘靡依英雄无辅爰得武侯先定蜀土道徳城池礼义干橹煦物如春化人如神劳而不怨用之有伦柔服蛮落铺敦渭濵摄迹畏威杂居怀仁中原旰食不测不克以待可胜允臻其极天未悔祸公命不果汉祚其亡将星中堕反旗鸣鼓犹走司马死而可作当小天下尚父作周阿衡佐商兼齐管晏总汉萧张易代而生易代而理遭遇丰约亦皆然矣乌虖竒谋奋发美智夭遏于嗟平立咸受谪罚闻之痛之或泣或絶甘棠勿翦骈邑斯夺繇是而言殊途共辙本于忠恕孰不感悦苟非诚慤徒云固结古栢森森遗庙沈沈不殄禋祀以迄于今靡不骏奔若有照临蜀国之风蜀人之心锦江清波玉垒峻岑入海际天知公德音元和四年记
　　縻枣堰刘公祠堂记　　　　　何渉
　　益居三蜀中地广衍防众流以沃民田以堑都邑由是得川名故时汶江跳波刮午门南东注治有子城而无郛郭唐丞相髙公骈之作牧也惩蛮诏张吻择腴而噬且谓走集宜险因度髙域其外周数十里开包槖以容居民筑堤鄣江号糜枣堰折湍势汇于新城北以休养生聚护此土不然【句】五代遘屯靡皇西畧两僣相继弗恤弗备皇朝乾徳四载秋七月西山积霖江水腾涨拂郁暴怒溃堰蹙西阊楼址以入排故道漫莽两壖汹汹趋下垫庐舍防闬浩乎若尾闾横决傍无厓漘思次之旌与交易之质剂离聨浑沄杂百物资储蔽波而逝独用画故民得不为鱼开宝改号之初天子辍端明殿学士尚书兵部侍郎刘公熈古帅州始大修是堰约去讫民害招置防河健卒列营便地伺坏隙輙补以故连絶水虞比屋防仁多绘像而拜恩之与乖崖等自时厥后緜祀八十功忽而嵗轻事乆而日遗言言巨防朘薙隤毁陞髙遐望江之端頫城大齧如馁鸷焉恬而弗图可为骇叹庆厯乙酉朝议曩霄归叹西邉粗定回顾井络宜得良帅遂自陇右加今知府文公枢直改辕而来畀厥饥羸使安业乳哺公力勤才敏不以髙简自饰视剧穴若坦解牛若石运斤幽隂阬蹊烛露夷易巨细防宻莫不曲到一日尝从僚吏诣所谓縻枣堰者左右临顾推本利害而曰非中山公成都其潴乎昔者勤劳何谓后者解施何谓将利近易知害逺难究哉以吾为尹于兹诚不可遗西人它日戒惧由是大营工揵益庳附薄为数十百年计盘据广袤罔分隖属汤汤洪波演漾徐转堰脊旧有神宇榜曰龙堂俚而且巫义不足训公以为思人爱树国风所由着羙今中山之徳入人深如是而庙貎弗建实前所阙因易新制敞刘公祠堂其上为里禜水旱报丰穰之所矧自经始公发之既作公廵之已成公落之可谓惠训不倦功施于民君子矣越逾月渉承檄至府下公具道首尾仍命缕其事将金石刻涉按祭法能御大菑则祀若刘公者筑堰以除民害其御大菑者与春秋常事不书非常书公增修兹为无穷利其非常者与众皆曰然遂列言以献庆厯六年记
　　张忠定公祠堂记　　　　　　缺名
　　我国家天命开基艺祖以圣功神武烜赫寰海初防上党取维扬纳髙氏复长沙乃议伐蜀一日召诸将于便殿出川峡地图指示方畧灵旗西展剑南悉平元元仰首始见白日非发于渊衷授以成筭畴能若此之速也自干徳三年距嘉祐四年守是邦者三十九人皆巨公硕望政孚惠洽镇安逺俗诚有頼焉惟清河尚书张公乘狂防之余负济时之术制权臣平乱阶庸蜀底定吾民汔康恩沦骨髓而不竭信坚金石而不变一言一话谈之者以为美一举一动守之者不敢逾何其徳之重才之杰也如此书曰民心无常惟惠之懐诗曰恺悌君子民之父母公之有焉天子知公政成发节促召吏民叩庭而告愿留仪形得慰去思智不自满拒而弗许尝留书一幅遗僧希白题曰后十年方开公捐舘宛丘希白闻讣持以趋府言如所期啓封敛观乃公画表自号乖崖公命绘于天庆观之仙逰阁今年春素承乏来益始谒诸庙见公之容愀然叹曰张公勲业在人祠尚未立阙孰甚焉因谕从事兴起之防钤辖营东署材具而待嵗月之便至和中增廵检司废而不居合二宇而成之不掊民力不夺农时无可得而讥也遂集寮宩整衣冠洁笾豆严奠献是日州人无幼艾捧牢酒或喜或泣拜于堂下众怀感慕如公复生昔周人之思召公爱其甘棠勿翦勿伐今此举也予何愧焉继此守者升公之堂见公之像畏之如神明尊之若师表勉当重寄无忝前良使贤躅羙政亘燿千古不其伟欤嘉祐四年记
　　文翁祠堂记　　　　　　　　缺名
　　蜀之庙食千五百年不絶者秦李公氷汉文公翁两祠而祀氷为蜀凿离逐捍水以溉民田溉所常及无旱年西人徳之因言氷身与水恠鬪不胜死自是江无暴流蛟蜃怖藏人恬以生故侈大房殿嵗击羊豕雉鱼伐鼓笑籥倾数十州之人人得侍祠奔走鼓舞以娱悦神祝已传嘏而后敢安公之治蜀开学校以诗书教人澡刷故俗长长少少尊尊亲亲百姓顺頼其后司马相如王褒扬雄以文章倡张寛以博闻显庄遵李仲元以有道称何武入为三公汉家号令典章赫然与三代等蜀有儒自翁始班固言之既详矣初公为礼殿以舍孔子及七十二子之像殿右庑作石室舍公像于中晚汉学焚有守曰髙防能兴完之后人又作防像进偶公室嵗时长吏率掾属诸生奉笾豆饔醪荐于前防跽谨洁一再奠而退辞无不敢信焉氷以功翁以德功易见德难知故祠虽偕而优狭异焉嘉祐二年予知益州徃欵公祠至则区位湫湢埃蚀垢防不称所闻大惧礼益懈忽神弗临享其明年乃占学宫之西攻位鸩工弗亟弗迟作堂三楹张左右序及献庑大抵若干间布寻以度堂累常以度庭防窻以快显壮阖以严闭采有青丹陛有级夷瓦宻栋强若棘若飞乃省公像于宁间绘相如等于东西壁本古学之复莫若□本今学之盛莫若古枢宻直学士蒋公堂故绘二公于宦漏皆配祠焉于是择日告成于神揖而升簠斝果酒脯修纷罗而有容可以造防趋而降罍罇巾洗度燎并施而不慁可以尽仪相者循循任者舒舒礼生于严广灵妥于闲寂故也噫自公以来蜀之人自视若邹鲁宋兴名臣巨公踵相逮于朝先帝时巨盗再作乱弄库兵争劒阁是时蜀豪英无一污贼者羣顽愁窘不容啄而灭非人知忠家知孝使然耶所使然者不自公欤传曰非此族也不在祠典公在之矣则是祠之作愿自余而古无俾外息云祠之兴同尚之贤则转运使赵抃及提防刑狱使者凡三人贤辅之勤自通判军州事祝谘以降六人营董之劳自兵马都监毛求保而下二人咸画像于西厢列官里于石阴铭曰公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼翼兮耽耽庭广直兮序岩岩吏奉神兮不哗神来此徒兮此其家俨羣贤兮并陈公所教兮如其仁庖鱼挺兮爼肉鲜神来享兮憺寃延公教在人兮无有颇蜀贤不乏兮才日多俗祥顺兮考慈公祀百世兮庸可知治平四年记
</div>
    <div class="pagination">
<a href="成都文类_page27.html">上一页</a><span>...</span><a href="成都文类_page23.html">23</a><a href="成都文类_page24.html">24</a><a href="成都文类_page25.html">25</a><a href="成都文类_page26.html">26</a><a href="成都文类_page27.html">27</a><span class="current-page">28</span><a href="成都文类_page29.html">29</a><a href="成都文类_page30.html">30</a><a href="成都文类_page31.html">31</a><a href="成都文类_page32.html">32</a><a href="成都文类_page33.html">33</a><span>...</span><a href="成都文类_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
