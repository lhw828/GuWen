<!DOCTYPE html>
<html>
<head>
    <meta charset="UTF-8">
    <title>全唐文 - 第 189 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 189 页/共 603 页</h1>
    <div class="content">    伏奉去月二十七日敕：太常卿韦纟舀奏称“正月十八日恩赦节文，笾豆之荐，或未能备物；服制之纪，或有所未通。宜令礼官学士详具奏。令诸馨香之物，甘旨新鲜肥浓之味，陆海所产，皆充祭用。每座笾豆，各加十二。酒爵制度，亦令广大”者。褊学固陋，尝闻於师，猬参廷议之末，思答守官之用。谨按《礼》曰：“夫祭不欲烦，烦则黩；亦不欲简，简则怠。”又郑元云：“人生尚亵食，鬼神则不然。神农时虽有黍稷，犹未有酒醴。及後圣作为醴酪，犹存元酒，示不忘古。”《春秋》曰：“蘩蕴藻之菜，潢行潦之水，可羞於王公，可荐於鬼神。”又曰：“大羹不致，粢食不凿。”此明君人者，有国奉先，敬神严享，岂肥浓以为尚？将俭约以表诚。则陆海之物，鲜肥之类，既乖礼文之情，而变作者之法，皆充祭用，非所详也。《易》曰：“樽酒簋贰，用缶，纳约自牖。”此明祭存简易，不在繁奢。所以一樽之酒，二簋之奠，为明祀也。抑又闻之，夫义以出礼，礼以体政，违则有紊，是称不经。荐肥浓则亵味有登，加笾爵则事非师古。与其别行新制，宁如谨守旧章？又汉家园陵，八节上食，自兹以降，代行其典。国初贞观之後，礼法刊定，今陵寝见有八节之奠，兼朔望常食。圣心追远，每物加荐，不敢黩於宗庙，请施之於园陵。愚忝主司，顾非知礼，布之执事，惟裁择焉。又外祖父母请加至大功九月，姨舅齐类加至小功五月，堂姨舅、舅母并请加至袒免者。谨按《仪礼》曰：“外亲皆缌。”又曰：“外祖父母以尊加，从母以名加，并为小功五月。”其为舅缌，郑文贞公魏徵已议同从母例，加至小功五月讫。今之所加，岂异前旨？虽文贞贤也，而周、孔圣也，以贤改圣，後学何从？堂舅堂姨舅母并升为袒免，则何以祖述礼经乎？如以外祖父母加至大功，则岂无加报於外孙乎？如以外孙为报服大功，则本宗庶孙，何同等而相陵乎？傥必如是，深所不便。窃恐内外乖序，亲疏夺伦。情之所沿，何所不至，理必然也。昔子路有姊之丧而不除，孔子问之，子路对曰：“吾寡兄弟，而不忍也。”子曰：“先王制礼，行道之人，皆不忍也。”子路闻而遂除之。此则圣人因言以立训，援事而抑情，是明例也。《礼》不云乎，“无轻议礼”。明其蟠於天地，并彼日月，贤者由之，安敢小有损益也？况乎《丧服》之纪，先王大猷，奉以周旋，以匡人道。一词宁措，千载是遵，涉於异端，岂曰宏教？伏望各依正礼，以厚儒风。太常所请增加，愚见以为不可。谨议。
    ○对建国判
    〈典同置臬昼，参诸日中之景，夜考之极星，或告其越司视事，词云知无不为。〉
    考工建官，匠人营国，既匡政本，将懋彝伦。惟彼京师，式模大壮，三门烟竦，九轨绳列。殷称重屋，周曰明堂，必有以悬之工理，资置臬之审。昼规日景，夜考星躔，阳不Т来，月焉藏往？属吾君稽古，庶政文明，将大朴为城池，用无私为宫阙。凡诸奢靡，咸悉弃捐，瞻言主司，虽设何有？况典同之务，隶在宗伯，虽举公道，全非守官。辄相夺伦，焉以逃责？望贻出位之诫，以厚正名之典。
    ○对马惊师徒判
    〈仆氏为御，马惊，师徒小却，监军纠为无勇，仆氏遂死之。或诔其功，监军请置乎理，诔者执云非罪。〉
    师贞以律，大易微言，群吏听誓，先王垂则。仆氏致躬厮役，颇事戎昭，似乘邱之总立，宁执御而无勇？遂使秋（一作狄）还塞北，介胄惭容；日暮城南，鼓鼙伤气。监军执简而往，操刀必割，冀图赏罚，以制忠邪。但授绥匪愆，流矢斯验，嘉赴敌以徇节，亦议功而何妨？礼经孔昭，诔德惟允，实仆也之非罪，宜舍诸而无惑。
    ☆韦陟
    陟字殷卿，宰相安石子。十岁授温王府东阁祭酒、朝散大夫，肃宗朝为吴郡太守。会永王兵起，委陟招谕，乃授御史大夫江东节度使。事平，除御史大夫，拜吏部尚书。卒年六十五，赠荆州大都督。永泰元年赠尚书左仆射，谥忠孝。
    ○誓众文
    淮西节度使兼御史大夫、江东节度使御史大夫陟、淮南节度使御史大夫适，衔国威命，各镇方隅，纠合三垂，翦除凶慝，好恶同之，无有异志。有渝此盟，队命亡族，无克生育，皇天后土，祖宗神明，实鉴斯言。
    ☆张楚
    楚，初仕为临淄掾，调长安尉，转起居舍人，迁礼部员外郎。出历司马、长史、治中。
    ○游刃赋（以“目无全牛，必有馀地”为韵）
    善乎庖丁之养刃也，锋不钝，锐不韧，横爽气以凛凛，顿霜威之肃肃。内则道协於心，外则手庆於目，三年之後，不见全牛。於是手以之发，刃以之投，其虚其徐，刃以吻合。所倚所触，血自潜流，牛之间兮称有，刃之厚兮云无。以无厚之刃，入有间之躯，与切泥而不别，将委土而保殊？忘其骨节之难易，未尝肯綮其斯须，以天合天，骤然响然。目不视矣，手有存焉，之导兮自大，却之批兮自穿。始以一剖，终以万全。匠石代之以运斤，未可争长；孔（阙一字）杀之而用剑，难乎同年。则说屠羊以浅术，望鼓刀以战栗，期百发而百中，笑无固而无必。乃知丁之道也可久，丁之伎也难有。利推百炼，不愧於太阿；声中八音，自合於经首。日居月诸，勇其贾馀。君欲口传，等文惠之相好；我方神遇，觉良庖之不如。若然者，游合逍遥之事，刃合虚白之意。傥游必有方，刃何不利？冉冉兮虽不可知，恢恢兮常有馀地。方将解千牛，然後踌躇以满志。
    ○应文辞雅丽科对策（并问）
    问：朕闻至道虽微，不言而化，皇天阴骘，相叶其彝。信寒暑而生成，施云雨而沐润；垂范作训，树君育人。时有浇淳，教垂繁略；成汤既圣，禹道云亡。《桑扈》、《谷风》，屡动诗人之刺；塞门、反坫，时遗宣父之嫌。我国家拯彼颓纲，开兹盛业。朕以不德，袭号乘时，而皇极之道未敷，谟明之轨尚阙。思宏厥理，其义安从？至如视听貌言，恒若时若，会极归极，作哲作，一以贯之，何方而可？夫礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要。又《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释余疑。
    对：臣闻昔在上皇之抚运也，政宽事明，法简心一。仰察天道，中顺人情，至於不言，混然而化。故上元所以眷命，罔违於德；下人安定厥居，俾获其利。暑往寒来以信之，□行雨施以从之。於是乎疫疾不生，祯祥氵存至，巍巍荡荡，荩无德而称焉。自大道既隐，淳原且散，或救弊以忠敬，亦随时而损益。成、康已往，颂声不作，俗薄礼废，政荒人亡。故其诗曰：“交交桑扈，率场啄粟。习习谷风，以阴以雨。”此则刺上不能行政者也。仲尼生周末，伤道不行，乃删《诗》、《书》，定礼乐，立君臣上下之节，明奢俭揖让之序。尚不敢救当代变於陪臣，而称曰“邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼”者矣。自兹厥後，颓波浸流，有圣哲之君、聪明之后，岂能振彼凋弊、张其纪纲？不有我唐，兴建鸿业，宁黔首，则扫地将尽，求野多遗。陛下统皇纲，纂休运，德泽汪，仁风洋溢。不宝远物，则远人格；所宝惟贤，则迩人安。劝农桑，恤刑狱，不夺三时之务，且惜十家之产。左右伊吕，郡县龚黄，是以驱俗於雍熙，纳人於轨物者也。岂不徵贤良，论政要，所以达四聪也；临前殿，察群言，所以收九术也。梓匠舒幕，所以礼贤也；凌人散冰，所以救渴也。臣窃以自古求贤之盛，未若今日者矣！
    赐臣制策曰“皇极之道未敷，谟明之轨尚阙，思宏厥理，其义安从”者。臣实见可久可大之规，非有未敷尚阙之事。此陛下让之至也，愚臣安敢奉之。若乃考前古之庶徵，究礼乐之同异，辨皇王之制度，详宗庙之礼仪，此则陛下悬镜九流，常览百氏，索隐探异，钩深致远，已在圣断，岂有韪而疑者欤！今下问愚臣，远议其事，陛下岂不欲广於明试，察臣微才？臣幸对扬，敢不悉情以对。制策曰“视听貌言，恒若时若，会极归极，作哲作，一以贯之，何方而可”者。臣闻王者立极，必本於天，天事著於上，人事应於下。昔者禹平水土，天告成功，锡之以《洪范》、《九畴》，彝伦攸序。又皇天降其有极，皇大极中也，言王者能行大中之道，则阴阳和，风雨时，百谷用成，俊用章也。如是则视曰明，听曰聪，貌曰恭，言曰从。则无恒若之生，自去咎徵之应矣。今天瑞降，地灵集，所有动作，光孚化先，则一以贯之，道斯不远矣。制策曰“礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要”者。臣闻夫礼由阴作，乐以阳来；乐与天地同和，礼与天地同节。诚能感神动物，安上移风。或以理内为同，或以修外为异。率由和敬，靡不从之者乎？施之人俗，靡不尽善者乎？制策曰“《四时》、《武德》，制自何君？《五行》、《文始》，本之谁代？《昭德》、《武德》，莫辨所尊；《昭容》、《礼容》，未祥所出”者。臣闻嬴政失御，汉皇乘极，文、景致刑措之美，武、宣当雄富之盛。故有《四时》、《武德》之乐，《五行》、《文始》之舞。《昭德》、《盛德》，因之而尊；《昭容》、《礼容》，自兹而备。臣才识愚陋，学业虚浅，猥当圣问，茫然有失。谨对。
    ○对祭五岳判
    〈所司有事恒山，用沈辜，御史纠失礼，不服。〉
    恒山临代，惟岳降神，赵主藏其宝符，武侯图以兵势。是称灵镇，且在祀典，眷此宗伯，用祭祁寒。黍稷惟馨，德之是赖；牲牢不识，职尔之由。苟失沈埋之规，何班咸秩之礼？匪黩而慢，宜其不歆。自孽致尤，将欲谁咎？请从直指之按，以塞旷官之责。
    ○与达奚侍郎书
    公横海殊量，干霄伟材，郁为能贤，时负公望。雄笔丽藻，独步当时，峻节清心，高迈流俗。其为御史也，则察视臧否，纠遏奸邪；其任郎官也，则弥纶旧章，发挥清议；其拜舍人也，则专掌纶，翱翊掖垣；其迁侍郎也，则综才名，规模礼物。良由心照明镜，手握纯钩。龙门少登，鹏翼孤运，犹且谦能下士，贵不易交。顷辱音书，恍若会面，眷顾之重，宿昔不渝。执玩徘徊，缄藏反覆，《伐木》之诗重作，《采葵》之咏再兴。何慰如之？幸甚幸甚！仆诚鄙陋，素乏异能，直守愚忠，每存然诺。背憎尊沓，少小不为，蘧戚施，平生所耻。故得从游君子，厕迹周行，欢会之间，常多企慕，聊因翰墨，辄写刍荛。公往在临淄，请仆为曹掾，喜奉颜色，得接徽猷。美景良辰，必然邀赏，斗酒脔肉，何曾忘？分若芝兰，坚逾胶漆。时范、穆二子，俱在属城，仆滥同人，见称“四友”。尝因醉後，遂论晚慕，官资众职，许公荣阳，勃然不顾，公诚相期於下郡，咸及为荣，志气之间，悬殊久矣。今范郎中永逝，穆司直寻殂，唯仆尚存，得观荣贵。此畴昔之情一也。寻应制举，同赴洛阳，是时春寒，正值雨雪。俱乘款段，莫不艰辛，朝则齐镳，夜还连榻。行迈靡靡，中心摇摇，及次新乡，同为口号。公先曰：“太行松雪，映出青天。”仆答曰：“淇水烟波，半含春色。”向将百对，尽在一时，发则须酬，迟便有罚，并无所屈，斯可为欢。此畴昔之情二也。初到都下，同止客坊，早已酸寒，复加屯踬。属公家竖逃逸，窃藏无遗，赖侨装未空，同衅斯在。殆过时月，以尽有无，巷虽如穷，坐客常满。还复嘲谑，颇展欢娱，公咏仆以衣袖障尘，仆咏公以浆粥和酒。复有憨妪，提携破筐，频来扫除，共为笑弄。此畴昔之情三也。公授郑县，归迎板舆，仆已罢官，时为贫士。於焉贳酒，犹出荒郊，候得轩车，便成野酌。留连数日，款曲襟怀，旋怆分离，远行追送。他乡旅寓，掺袂凄然，虽限山川，常怀梦想。此畴昔之情四也。公在畿内，仆尉长安，多陪府庭，是称联吏。数游魏十四华馆，频诣武七芳筵。婉娈心期，绸缪宴语，应接无暇，取与非他。车公若无，悒然不乐；黄生未见，鄙吝偏形。此畴昔之情五也。公迁侍御，仆忝起居，执法记言，连行供奉。举目相见，为欢益深，焕烂玉除之前，馥郁香炉之下。仰戴空极，尽睹朝仪，若在钧天，如临元圃。此畴昔之情六也。仆转郎署，先在祠曹，公自台端，俯临礼部。昔称同舍，今则同厅，退每得陪行就食，寻常接坐。攀由鸿鹄，倚是蒹葭，咫尺馀光，环回末职，官连两载，事同一家。此畴昔之情七也。复考进士文策，同就侍郎厅房。信宿重关，差池接席，掎摭之务，仰山弥高。於时贤郎，幼年词翰，公以本司恐谤，不议祁奚。仆闻善必惊，是敬王粲，骤请座主，超升甲科。今果飞腾，已迁京县，虽云报国，亦忝知人。此畴昔之情八也。凡人有一於此，犹有可论，况仆周旋若斯，足成深契。所以具申前好，用呈寸心，非欲称扬，故为繁冗。今公全德之际，愿交者多；昔者未达之前，欲相知者少。於多甚易，在少诚难。则公居甚易之时，下走处诚难之日，本以义分相许，明非势利相趋。早为相国所知，累迁官守。其在铨管也，用仆为京兆掾；其在台衡也，用仆为尚书郎。只字片言，曾蒙激赏；连谗被谤，备与辨明。察於危难之情，知在明教之地。後缘疏惰，自取播迁，顾三省而多惭，甘一黜而何赎？历司马、长史，再佐任治中，万里山川，七周星岁。从闽适越，染瘴缠疴，比先支离，更加枯槁，尽作斑鬓，难为壮心。常情尚有咨嗟，故旧能无叹息？非辞坎Б，但鬼揶俞。遍观昔人沈沦，多因推荐，其有超然，却贵自达，十不二三。以管仲之贤，须逢鲍叔；以陈平之智，须遇无知；以诸葛之才，见称徐庶；以祢衡之俊，见藉孔融。如此之流，不可称数。其於樗散，必待吹嘘。如公顾ツ生光，翦拂增价，岂忘朽株之事，而轻连茹之词乎？即有言而莫从，未有不言而致。世称王阳在位，贡禹弹冠，彼亦何哉？非敢望也。复恐傍人疏间，贝锦成章。仆既无负於他人，人岂有嫌於仆。愚之窃料，当谓不然，彼欲加诸，复难重尔？尝试（疑）大抵如之。或在苍黄，或於疑似，都由听授，不至分明，便起猜嫌，俄成衅隙。廉、兰独能生觉，萧、朱杳不深知，备出时谈，可为殷鉴。
    且今之执政，必也择人，若非文儒，祗应吏道。仆於藻翰留意，则下笔成章；仆於干蛊专精，则操刀必割。历官一十五任，入事三十馀年。夫琢玉为器者，尚掩微瑕；亻孱木为轮者，犹藏小节。仆纵有短，身还有长。至如高班要津，听望已久；小郡偏州，常才为之。嗟乎！不与其间，益用惆怅。要欲知某郡太守，以示子孙，未知生涯几何，竟当遂否？天不可问，人欲奚为？然则同时郎官，及馀亲故，自仆贬黜之後，亡者三十馀人，皆负声华，岂无知已？不与年寿相次，殁於泉扃。有若范宣城等，就中深密，最与追从，亦思题篇，匪朝即夕，索然皆尽，非恸而谁？不奈吾侪，多从鬼录，独求荣进，实愧无厌，向前借誉，於公是谬。自顷扌突释氏苦空之说，览庄生齐物之言，宠辱何殊，喜愠无别。希求速进者，示必以前有；永甘弃废者，未必以後无。倚伏难知，吉凶何定？朝荣暮落，始富终贫，范卷箦而後荣，邓赐钱而饿死。当黥而贵，折臂犹亨，翻覆何定，（阙二字）波澜。飘飘风雨，任运推转，何必越性干祈？但以邺城最当官路，使命来往，宾各纵横，马少憩鞍，人当倒屣，俸禄供币，盖不足云，筋力渐衰，故难堪也。傥少乖阻，即起憾词，诚兼济之义存，若屡空而理在。加以物务牵率，形役徒劳。幸有田园，在於河内，控带泉石，交映林亭。密迩太行，尤丰药物，数千卷足览古今。子侄五六人，薄间诗赋，兼令佐酒，何处生愁？更引围棋，别成招隐，风来北牖，月出东岑。往往观鱼，时时梦蝶，唯开一径，懒问四邻。潘岳於是闲栖，梁竦由其罢叹，行将谢病，自此归耕。傥不遂微诚，明神是殛。远陈本末之事，庶体行藏之心。秋中渐凉，唯纳休谧，出处方异，会合无期，愿以加餐，匪唯长忆。不具。张楚白。
    ●卷三百七
    ☆彭殷贤
    殷贤，开元七年进士。
    ○大厦赋（以“君子用吉”为韵）
    遐观邃古，逖听前闻，北辰居正，南面为君，莫不茅茨土阶，以恭俭而为度；上栋下宇，避燥湿以为文。声芳︳谟乎五典，德广兆映於三坟。迨乎缵戎天秩，启迪人群，以为百堵仄陋，不足以光先正；九筵迫狭，不足以垂景勋。於是资奥区而写城阙，凭大壮而列宫棼；杞梓庞匠於季稚，林衡亻孱木於毫分。既而工用其法，人来以子；鼓逢逢，版筑拟拟。离娄督绳以为度，般输削墨而为砥；侔造化以制作，越埃盍而资始。珠网滴沥而露垂，丹刻飞而霞起；危檐矗以露断，高阁立而□倚。远而望之，莫测其端倪；迫而察之，但惊其峻峙。仰鹏之不逮，岂燕雀之能拟？於是发礼以衅之，励乐以乐之，可谓休以令闻、垂之亿秭者也。既而冯陈就闲，是游是纵；笑语卒获，声色攸重。邀观则环拜兴舞，命赏则夹道罗从。以为一生之歌斯笑斯，千载之善祷善颂。岂知海县则天下所有，帝王则黔黎攸共？固惟不节之嗟，盖不知其所用也。岂与夫明主君临，边鄙静谧；俭以足用，贵在无佚；尚菲陋，卑宫室；为无为以自保，事无事以终日！故得国家载宁，帑藏充实；福祚乃於万斯永，子孙则百而逢吉。屡降哀矜之诏，频优耆老之秩，斯可谓皇哉！唐哉皇哉！而天地长久，何三五之能匹也！
    ○应文辞雅丽科对策（并问）
    问：朕闻至道虽微，不言而化，皇天阴骘，相叶其彝。信寒暑而生成，施云雨而沐润；垂范作训，树君育人。时有浇淳，教垂繁略；成汤既圣，禹道云亡。《桑扈》、《谷风》，屡动诗人之刺，塞门、反坫，时遗宣父之嫌。我国家拯彼颓纲，开兹盛业。朕以不德，袭号乘时，而皇极之道未敷，谟明之轨尚阙。思宏厥理，其义安从？至如视听貌言，恒若时若，会极归极，作哲作，一以贯之，何方而可？夫礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要。又《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释余疑。
    对：臣闻孔子云：“大道之行，与三代之英，某未之逮也，而有志焉。”又颜回对孔子云：“回愿得明王圣主而辅相之，此二者皆伤，不可得而见也。”况臣生大道淳风之运，属圣主立政之秋，不能有所建明，以佐大化，此微臣夙心愧耻，窃有惭焉。日者圣敕颁宣，远覃幽隐，振废滞，收介特，本州徵臣，充赋於王庭。陛下温颜，屡赐宴见，司饔行食，群事颁冰，亦可谓厚德矣。自顾性识愚驽，智术微浅，既蒙清问，敢不具素所闻乎！臣闻伏羲、神农氏往，黄帝、尧舜氏作，莫不体道以育物，立德以兴化，用阐无为之教，以宏不宰之功，齐饮啄於鹑居，绝往来於犬吠。岂不以我清净而人自正，我无欲而人自朴乎？迨乎政及三王，君临万国，亦承奉天地，变赞阴阳，顺四时之气，理五行之叙，仁义以安庶类，先博爱以悦群生，使人迁善远恶，而不知其所以然也。观夫三王之为君也，谨其所好恶而已。故君好之则下为之，上行之则下效之。莫不清心以率物，正身以御下。九女序列於内，三公分职於外，度数有恒，徭役不作。其取人赋也薄，而役人力也寡；其育物也广，而兴利也厚。故征伐有道，《大明》咏其功；什一而税，《大田》歌其事。所以家给人足，而理安兴矣。《易》曰：“圣人久於其道而天下化。”其斯之谓乎？爰及末俗，政渐浇伪，而礼乐弥烦，奸盗滋起。桀纣昏乱於上，幽厉纵逸於下。崇台榭之峻，恐其不高也；广宫室之居，恐其不大也；聚淫色之美，恐其不多也；穷声音之巧，恐其不乐也。其敛人财也厚，而使人力也众；其害物也博，而兴利也寡。其後兴役无常，《桑柔》病而叹之，故其诗曰：“自西徂东，靡所定处。”盖言其役之甚也。徵发无度，下人劳病，《南山》疾而刺之，故其诗曰：“赫赫师尹，不平谓何？”盖言其政之乱也。自兹厥後，强凌弱，众暴寡，千官树奸於朝廷，百贾穷伪於市邑，财用匮竭，寇攘不止。《大东》又刺之曰：“小东大东，杼轴其空。”言小大俱尽也。又云：“东人之子，职劳不来。西人之子，粲粲衣服。”孰有为人上者不平若此，而可久安天下哉！此则上失其道，政逐多门，故天下败而不之觉。乃至所以为夏者，转而为殷也；所以为周者，转而为秦也。《诗》云：“高岸为谷，深谷为陵。三代之後，於今为庶。”此史墨所载，社稷无常奉，君臣无常位，自古以言。及秦始皇平定六国，隋炀帝富有四海，不务廉耻，唯存战伐。内造阿房，继以骊山之作；外征林邑，重以辽东之戍。凿驰道则隐以金椎，通鸿沟则树以柳杞。役及闾左，人不聊生；曲泛龙舟，声多哀思。倾天下之赋，不足以周其事；殚帑藏之财，不足以盈其欲。是以众怨难犯，人自为战，所以陈胜、顺广，奋挺以挞之，王充、李密，扬声以逼之，衅起郊垒，而祸生左右。望夷宫中，不免阎乐之难；江都城内，卒死裴通之手。《故易》曰：“天之所助者信也，人之所助者顺也。”此二君者，动而之险，不由信顺，失天人之所助，能无及此乎？然则合大中之道者如彼，失皇极之用者如此，古之兴败，备在典谟。
    迨隋室道消，数锺百六，衣冠礼乐，扫地无馀，贤人君子，稽天并浸，此乃大人利见之日、圣主驱除之时。我太宗志在救焚，心存拯溺，因兹感激，投袂而起，车及於平阳之郊，剑及於盟津之会。既而戡翦多难，克清中夏，建非常之功，定不拔之业。洎位登九五，富有万国，制礼以示其让，作乐以兴其和，兼爱以厚其仁，节用以崇其义。非先王之服不敢服，非先王之言不敢道，言必本於风雅，行务去乎枝叶。明刑赏，严号令，赏当其功，则劳臣劝勉；罚当其罪，则奸人畏惧。名器不妄假，必俟其能；爵禄不虚授，必先有德。是以四海之内，靡然向风。我太宗以至道之心为天下也，所征无不克，所向无不成，孝弟通於神明，易简合於天地。如此则天地德之，鬼神之，使风雨以序，灾害不作，万国莫不欢心，四夷莫不咸赖。良由不僭不滥，无怠无荒，所以享国久长，多历年数。陛下禀天然之姿，定不伐之略，披肝胆以决大计，殄宫闱之氛，除诈伪之昏狡。日月载廓，宗社以安。深思祸乱之原，乃皇天所以开圣人也。自南面临天下，九年於兹，封候无警，干戈再戢。置鼓以招谏，设木以待贤，故得近臣尽规，远人献政。出宫女则使心不乱，属大旱则引咎自责。盖禹汤之罪已，实尧舜之用心。《诗》云：“一人有庆，兆人赖之。”其斯之谓欤？深合太宗之宏略，远符贞观之故事。
    赐愚臣制策云“朕以不德，袭号乘时，而皇极之道未敷，谟明之轨尚阙”者。微臣何以识陛下之深远，而辄欲议之！或恐日月有遗照，圣智所不及，故略陈其愚，伏惟陛下留听。臣闻《书》云：“惟先格王，正厥事。”言灾害之起，事有不正者也。去岁水旱不时，咎徵屡作，匈奴侵轶，边将气沮。天其或者正训我也，欲令陛下知爵禄之虚授、冗散之职多欤？乐荡志欤？服失度欤？何皇极之不建，遂至於此也？臣闻省官不如省事，省事不如清心。诚能克已复礼，正身率物，表有功而彰明德，复古而贵能变，禁异服，革慢声，远便佞，近忠谠，断断之士，必擢於庙堂，九九之术，不遗於管库，可谓虚其心而众象应，正其本而万事理焉。《书》云：“天既孚命，正厥德。”言正德以顺天也。若舍此道，是不知其所从矣。制策曰“视听貌言，恒若时若，会极归极，作哲作，一以贯之，何方而可”者。臣闻《易》曰：“崇高莫大乎富贵，备物致用，立成器以为天下利，莫大乎圣人。”古之王者，享圣人之资，乘大宝之位，北辰居正，南面而理，亦可谓富贵乎？当须存至公之行，立大中之道，覆焘同於天地，通明合乎日月，志远迩之化，存易简之功。庶徵顺序，五纪和叶，百谷用成，六畜遂字者，无不由焉。传曰“皇建其有极”，其斯之谓矣。若貌之不恭，是谓不肃，厥罚雨，其极恶，若得其道，则攸好德以应之；言之不从，是谓不，厥罚，其极忧，若得其道，则康宁以应之；视之不明，是谓不哲，厥罚燠，基极疾，若得其道，则寿以应之；听之不聪，是谓不谋，厥罚寒，其极贫，若得其道，则富以应之；思之不睿，是谓不圣，厥罚风，其极凶短折，若得其道，则考终命以应之。皇之不极，是谓不建，厥罚阴，其极弱。故经曰：“响用五福，威用六极。”斯之谓矣。臣闻貌言视听，以心为主。故有正心者必有正德，正德临人，犹树直表而望影之曲也，得乎？《大雅》云：“仪刑文王，万邦作孚。”此之谓矣。有邪心者有枉行，枉行临人，犹树曲表而望影之直也，得乎？孔子云：“《诗》三百，一言以蔽之，曰思无邪。”盖戒此也。故王者修身以道，修道以仁。仁也者，亲亲为大；义也者，尊贤为大。是以君子先正身，而後及於天下。如此则六不作，五福相生，贻厥孙谋，永无极矣。制策曰“夫礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要”者。臣闻拨乱反正之主，继体守文之君，抚驭之道虽殊，礼乐之用为急。自土鼓蒉桴之後，始自无声；樽坏饮之初，彰乎有用。既而莫不曲谐九变，信合四时。是知大乐与天地同和，大礼与天地同节。移风易俗，义切乎钟鼓；安上理人，事寝乎揖让。既而祀历三王，时更七国，经籍道息，宣榭之烟埃；儒生数穷，赴秦坑而歇灭。迨乎断蛇立极，乘牛设位，纪绵之仪，鸣鼓舞之节，必欲乐宣，礼释回邪，取其不肃而成，必在既富而教。我唐功高邃古，德迈往圣，坐宣室而访道，登明堂以思政。六乐为驭，利则不争；五礼有经，思而无犯。思闻同异，下访刍荛。臣闻古之明君之御天下也，身坐九重，心遍四海，礼以导其志，乐以防其淫。乐以理内为同，礼以修外为异。礼乐之不悖，内外之相亲，可以感於神明，通於天地矣。《诗》云：“肃雍和鸣，先祖是听。”夫肃录敬也，雍雍和也，既敬且和，何事不行？其斯之谓矣。制策曰“《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释予疑”者。臣闻皇王御宇，步骤相仍，莫不作乐以飨其德，立谥以明其行。此五帝之常道，百王之所不易也。且《咸池》、《六英》，《韶》、《》两听，尽善尽美，窃无间然。自秦失盛位，汉杂霸道，文、景相袭，刑措不用。武、宣承统，华夷再清，乐舞居功，可略言也。《武德》舞者，高祖作之，定祸乱也；《四时》舞者，孝武作之，示和平也。《五行》者，本周曲也；《文始》者，本舜舞也。孝景采《武德》为《昭德》，以尊太宗也；孝宣采《昭德》为《盛德》，以尊武帝也。《昭容》、《礼容》，犹古《韶》、《夏》，绍之於汉祖，备之於《乐志》矣。臣材非多士，不游六合之间；梦异赵君，总睹九天之上。启处无地，战汗不宁，况承讠叟问，敢以轻议。谨对。
    ☆卢象
    象字纬卿，汶水人。开元中由前进士补秘书郎，转右卫仓曹掾，擢左补阙、河南府录事，迁司勋员外郎。左迁历齐、、郑三郡司马，入为膳部员外郎。安禄山之乱，受伪署，贬永州司户。起为主客员外郎。
    ○对不受征判
    〈甲有赐田，不受征税。〉
    惟甲受兹明命，允膺旧德，公侯之勋，著在盟府。恩泽不泯，传之子孙，锡圭田以厚贤，在王制而无税。徵斯什一，颇涉无稽之言；议以三章，终发有孚之讼。
    ○送贺秘监归会稽歌序
    先生紫阳真人，（阙一字）耳河目，神气有异。年八十六，而道心益固，时人方之赤松子。去年寝疾累日，冥然如梦。长男曾子求於神鬼，长请於天，窃司命之籍，与鬼物相竞，而角抵焉，而告真人，乃泠然而归。于是表请辞官，乞以父子入道，俱还故乡，仍以山阴旧宅为观焉。皇帝嘉尚其事，寻而见许，择日度公与男田。时公卿大夫观者如堵，皆曰贤才也。正月王日，上令周公、邵公洎百僚饯别青门之内。元鹤摩於紫霄，吹笙击鼓，尽是仙乐，闻者莫不增叹，轻轩冕焉。余与真人相知，不以年，不以位，俱承太公之後，见赏王粲之词。悠悠此别，不觉流涕，辄赠古歌辞一首，庶为真人传用之尔。
    ☆韦纟舀
    纟舀，叔夏之子。开元时历集贤修撰、光禄卿，迁太常卿。终太子少师。
    ○祠龙池祭仪奏
    臣谨按《周礼》：“以辜祭四方百物。”《祭法》曰：“能出□为风雨者，皆曰神。”龙者四灵之畜，亦百物也；能为□雨，亦曰神也。《礼》有“公食大夫飨”之文，即生曰食，亦曰飨矣。其飨之日，合用仲春之月。《易》曰“震为龙”，震者东方，春用事於二月也。飨之法请用二月，有司筮日，池傍设坛，官致斋，设笾豆，如祭雨师之仪，以龙致雨也。其牲用少牢，其乐用鼓钟，奏姑洗，歌南吕。郑元云：“风师雨师及小祀用此乐，凡六变者，三亦而致鳞物。”今飨龙亦请三变，舞用舞，尊用散，酒以一献。《周礼》曰：“凡祭群小祀用之也。”
    ○姨舅服制奏
    谨按《仪礼丧服》：舅缌麻三月，从母小功五月。《传》曰：“何以小功？以名加也。”堂姨舅、舅母恩所不及。外祖父母小功五月。《传》曰：“何以小功？以尊加也。”舅缌麻三月，并是情亲而服属疏者也。外祖正尊，同於从母之服。姨舅一等，服则轻重有殊。堂姨舅亲既疏末，恩绝不相为服。亲舅母来承外族，同爨之礼不加。窃以古意犹有所未畅者也。且为外祖小功，此则正尊，情甚亲而服属疏者也，请加至大功九月。姨舅侪，亲既无别，服宜齐等，请为舅加小功五月。堂姨舅疏降一等，亲舅母从服之例，先无制服之文，并望加至袒免。臣闻礼以饰情，服从义制，或有氵公革，损益可明。事体既大，理资详审。望付尚书省集众官吏详议，务从折衷，永为典则。
    ○年数议
    二礼，俱为殷祭。谓合食祖庙，谓缔序尊卑。申先君逮下之慈，成群嗣奉亲之孝，事异常享，有时行之。然而祭不欲数，数则黩；亦不欲疏，疏则怠。故王者法诸天道，制祀典焉。蒸尝象时，如闰。五岁再闰，天道大成，宗庙法这，再为殷祭者也。谨按《礼记王制》、《周官宗伯》，郑元注解、高堂所议，并云国君嗣位，三年丧毕，於太庙，明年於群庙。自尔已降，五年再殷，一袷一。汉魏故事，贞观实录，并用此礼。又按《礼纬》及《鲁礼袷注》云：“三年一袷，五年一。”所谓五年而再殷祭也。又按《白虎通》及《五经通义》许慎异议、何休春秋、贺循祭议，并云三年一。何也？以为一年一闰，天道小备，五年再闰，大备故也。此则五年称殷，通计其数，一一，迭相乘矣。今庙，各自数年，两歧俱下，不相通计。或比年频，或同岁成序；或一之後，并为称；或五年之後，骤有三殷。法天象闰之期，既违其度；五岁称殷之制，数又不同。求之礼文，颇为乖矣。说者或云：“二礼，大小不侔；祭名有殊，年数相舛。以三纪，杀小而合；以五断，至十而周，有兹参差，难为通计。窃以三五之说，本出《礼纬》；五岁称殷之数，同在其篇。会通二文，非相诡也。盖以後置，二周有半，举以全数，谓之三年，一闰一闰只用三十二月也。其有异称，各称四时，秋冬为袷，春夏为。祭名虽异，为殷则同，譬如礻勺祠蒸尝，其体一也。郑元谓大小，傅咸谓小大。夫肆陈之间，或有增减，通计之义，初无异同。盖象天之法，相传不失。惟晋代陈舒，有三年一殷之议，自五年八年历十一十四年。寻其议文所引，亦以象闰。五年一，又奚所施？矛盾之说，固难凭也。夫以天之度，既有指归，稽古之礼，若兹昭著。二祭，通计明矣。今请以开元二十七年已卯四月，至辛巳年十月；至甲申年四月又，至丙戌年十月又；至己丑年四月又，至辛卯年十月又。自此五年再殷，周而复始。
    又之说，非惟一家。五岁再殷之文，既相师矣；法天象闰之理，大抵亦同。而後置，或近远盈缩之度，有二法焉。郑元宗高堂，则先三而後二；徐邈之议，则先二而後三。谨按郑氏所注，先王之法，约三五之文，存三岁五年之序。以甲年既，丁年当；已年又，壬年又；甲年又，丁年又。周而复始，以此相承。袷後去十有八月而近，後去三十二月而遥，分析不均，粗於算矣。假如攻乎异端，置於秋，则三十九月为前，二十一月为後，虽有小愈，其间尚偏。窃据本文，皆云象闰，二闰相去，则平分矣。两殷之序，何不等耶？且又三年之言，本数全数。二周有半，实准三年，於此置，不违文矣。何必拘滞，遂隔三年乎？盖千虑一失，通儒之蔽也。徐氏之议，有异於是，研核周审，最为可凭。以为二相去，为月六十，中分三十，置一焉。若甲年夏，丙年冬，有象闰法，豪不偏。三年一之文，既无乖越；五岁再殷之制，疏数又均。较之诸儒，义实长久。今请依据，以定二殷，预推祭月，周而复始。
    ○请以今年夏为殷祭之源并停今年冬奏
    礼有，俱称殷祭，二法更用，鳞次相承。或云五岁再殷，一一；或云三年一，五年一。法天象闰，大趣皆同。皆以太庙，计年有差，考於经传，微有所乖。顷在四月已前享，今指孟冬，又申仪，合食礼频，恐违先典。伏以陛下能事毕举，旧物咸甄，宗┙祗慎之时，经训申明之日。臣等忝在持礼，职司讨论，辄据旧文，定其伦序。请以今年夏，便为殷祭之源。自此之後，相代，五年再殷，周而复始。其今年冬袷，准礼合停，望令所司，但行时享。即严不黩，庶合旧议。
    ○孟浩然集序
    宜城王士源者，藻思清远，深鉴文理，常游山水，不在人间。著《亢仓子》数篇，傅之於代。余久在集贤，尝与诸学业士命此子，不可得见。天宝中，忽获《浩然文集》，乃士源为之序传。词理卓绝，吟讽忘疲，书写不一，纸墨薄弱。昔虞坂之上，逸驾与驽骀俱疲；吴灶之中，孤桐与樵苏共爨。遇伯乐与伯喈，遂腾声於千古。此诗若不遇王君，乃十数张故纸耳。然则王君之清鉴，岂减孙蔡而已哉？余今缮写，增其条目，复贵士源之清才，敢重述於卷首。谨将此本，送上秘府，庶久而不泯，传芳无穷。
    ●卷三百八
    ☆孙逖（一）
    逖，潞州涉县人。开元初应哲人奇士举，山阴尉，迁秘书正字。十年应制登文藻鸿丽科，拜左拾遗，转左补阙，累拜中书舍人。天宝三载权判刑部侍郎，病风求散秩，改太子左庶子，转太子詹事。上元中卒。广德二年赠尚书右仆射，谥曰文。
    ○帘赋
    智者创物，有以而然，帘之为用，博利存焉。若乃少妇重闺，王孙华馆；映锦屏以猗猗，增绣户之焕焕。琼钩上而齐女讴，珠影垂而楚妃叹；盖私宴之乐饰，异在公之达观。至於因依华省，隐映长廊；交辉朱绂，接影金章；隔至人之清镜，杂仙署之馀香。禁钟启明，纳晴天之曙色；严城惊夕，引华月之宵光。盼睐成宝，终然允臧，岂备物而致用，亦道同於君子。轻明无隔，将引喻於虚心；卷舒任时，足炯诫於行已。组织成象，含游夏之文；绳约善结，得老庄之理。岂徒然哉？斯尽美矣！原夫青青梁苑，猗猗淇澳；冒雪停霜，是称修竹。纡匠人之巧思，列冢卿之华屋；甘剖节而离根，奉荣光而再穆。则有制长笛，成洞箫；器同握玩，声引风飙；徒擅名於昔日，岂齐美於今朝？
    ○席赋
    彼美嘉席，施於高堂；广狭有准，卷舒匪常。承以彩荐，贮之牙床；玉几蟠蜿而上列，宝屏逦迤而外张。狎高瑟以透响，染薰炉以流香；瞰金窗以隔影，莹珠箔而凝芳。洎乎？礼义多则，卑高异行。或主或宾，浃欢於北院；东响西响，取上於南方。南方何有？是肴是酒。或因食而即前，或属虚而尽後。彼固若是，不亦如斯。必顺时以革易，乃任人以推移。不正不坐，道通於曩仪；寒温暑靖，自有其先规。所以簟因夏设，席乃冬施；倾庄敬以揖让，诚君子之攸宜。管宁别居，且申情於分割；曾子避坐，将有敏於谦。若夫行之於俗，兰房之曲；有美一人，容颜如玉。抠长裾而来就，敛双眉而下瞩；怜织缀而留心，赏华新而不足。凌晨启镜，入夜烧烛。每因眠而取暖，加以罗衾；怨孤坐而多寒，增之锦褥。则有务学之子，安贫顺理；洁（一作挈）酒携琴，耽籍玩史。居环堵而养性，遥泰阶而虚俟；出陈子之幽扃，慕戴公之重美。既怀珍而待骋，当弹冠而入仕。《诗》言“我心匪席，不可卷也。”斯言岂谬矣？
    ○授徐安贞中书侍郎制
    门下：中枢之要，久阙其官，仄席而求，实难其选。中大夫检校尚书工部侍郎兼集贤院学士上柱国徐安贞，清才特达，雅量深沈，为德行之宗师，是文词之雄伯。顷司水土，兼典图书，博综惟精，弥纶有叙。王言是属，公议攸归，宜增秩於五字，俾齐名於三入。可守中书侍郎，馀如故。
    ○授薛稷中书侍郎制
    门下：庆传於家者，代济其美；才许於国者，时无与让。由是密勿为用，︳谟所归。银青光禄大夫行黄门侍郎修文馆学士河东县开国男参知机务薛稷，河汾之英，廊庙之宝。相门前社，则名优作诰；词场旧业，则誉动飞文。公贞性成，仁和道胜。坦然之量，群物不干其静；穆如之风，九流不测其度。顷罹多难，克仗嘉谋，翼戴朕躬，保宁王室。厥功茂矣，朝廷赖焉，俾回践於纶闱，以增辉於鼎席。可行中书侍郎，馀如故。主者施行。
    ○授褚廷诲给事中制
    门下：朝议大夫守谏议大夫上柱国褚廷诲，师臣旧业，官序良才，文儒实百行之资，翰墨当一时之妙。正为务，畴咨所难，宜迁左禁之荣，式允中朝之望。可守给事中，散官如故。
    ○授尹谏议大夫制
    门下：右省署掌谏之官，立司过之史，所以书君举，箴王阙，不次而授，唯才是与。道士尹，识洞微妙，心游淡泊，祗服元言，宏敷圣教。虽浑齐万物，独谙於清真；而博通九流，兼达於儒墨。朕方贵无名之璞，期不言之化。资其妙道，彼周行，宜居纳诲之职，仍存记言之地。可朝请大夫守谏议大夫集贤院学士，兼知史官事。
    ○授宋浑谏议大夫制
    门下：朝议大夫前行尚书驾部郎中上柱国襄国县开国男宋浑，清才敏识，人望时英，未可易量，将其必复。顷辞省闼，言侍庭闱，虽私心则然，而公用久阙。策名委质，非无古人之训；移孝为忠，宜在诤臣之列。可守谏议大夫，散官如故。
    ○授杨慎矜谏议在夫依旧知大府出纳制
    门下：太子右赞善大夫兼御史专知大府出纳权知御史中丞事杨慎矜，坚正有才，通明足用，久持天宪，兼掌国泉。竭忠公之一心，杜讹伪之千变，爰升独坐，用肃具寮。而潜恳固辞，执谦难夺，愿收恩於後命，祈尽节於前功。得失不惊，将敦薄俗，始终如一，以劝守官。特遂由衷之诚，仍居出纳之任（一作纳谏之职）。可行谏议大夫兼侍御史，仍依旧知大府出纳。
    ○授达奚中书舍人制
    敕：朝议大夫守职方郎中兼试知制诰达奚，文学素优，忠勤克著，自经试用，备问详密。草奏南宫，已擅一时之妙；掌纶西掖，愈彰五字之能。宜就列於即真，俾正名於近侍。可守中书舍人，散官如故。
    ○授贾登中书舍人制
    门下：朝请大夫守给事中骑都尉贾登，修词自达，守道为师，有大雅之文章，禀中和之德行。正之地，已著能名；纶之司，更膺高选。可守中书舍人。
    ○授梁淑中书舍人制
    敕：朝议郎守尚书兵部郎中梁淑，通明致用，博雅为文，才冠时英，望高人誉。五字之选，一台所推，宜旌起草之能，俾效司纶之职。可中书舍人，散官如故。
    ○授韦斌中书舍人制
    门下：国子司业韦斌，贞规不杂，敏识惟精，标丽则以工文，秉直声而济美。久从散秩，未展清才，岂避姻亲，遂妨公用。宜特於禁掖，俾专事於司言。可行中书舍人。
    ○授李元成中书舍人制
    敕：朝议郎守尚书考功郎中仍试知制诰兼知史官事李元成，中和有裕，直道自然，文章为致用之资，慎密是周身之本。久司纶，深惬器能，宜拜命於即真，俾甄才於试可。可守中书舍人，兼知史官事。
    ○授杨齐宣起居郎制
    敕：朝议郎前行左补阙杨齐宣，规行介立，守道安贞，雅致表於文词，清标传於绪业。顷参谏职，考绩已深；自闻谢病，岁年滋久。虽宰臣立节，每避举亲，而公器须才，终难滞用。宜发命於中旨，俾分官於左言。可行起居郎，散官如故。
    ○授陈九言起居舍人刘贶起居郎制
    敕：朝议郎守太子舍人摄殿中侍御史朔方节度判官陈九言、朝议郎行太常博士兼史馆修撰刘贶等，清才雅望，敏学工文，周行之俊，有致远之良具。史臣之选，公议所归，宜并拜於轩墀，俾分官於左右。九言可行起居舍人，散官如故。贶可行起居郎，馀如故。
    ○授杨齐宣左补阙制
    敕：朝议郎前行右拾遗内供奉杨齐宣，耿介不群，精明有识，传清白之素业，著词华之令名。达礼云终，外除将久，宜承密命，更列近臣。可左补阙，馀如故。
    ○授卢惟等通事舍人制
    敕：前行润州丹徒县主簿卢惟等，士族见推，人才亦著，威仪有则，词令可观。明试以言，既间於敷纳；为官而择，宜在於轩墀。并可通事舍人，馀如故。
    ○授李林甫左仆射兼右相制
    门下：端揆之职，官之师长；宰辅之位，朕之股肱。有能兼领，必在时杰。光禄大夫吏部尚书兼集贤殿学士上柱国李林甫，国之懿属，有济时之明略。自委三事，於兹九年，大猷是经，庶绩惟叙。使夫人登福寿，俗致和平，垂拱而化，以臻，於道。盖天之赞我，亦时乃之休。况矜慎有恒，终始如一，外无满盈之色，内秉谦卑之诚。岁寒弥坚，夕惕弥厉，[B14A]德之义，又何与之。宜兼三绶之荣，俾在百僚之首。可尚书左仆射兼右相，馀如故。
    ○授陆景融尚书右丞等制
    门下：纪纲中省，赞贰六卿，称职惟难，任贤斯在。荥阳郡太守陆景融等，夙昭时望，见重人伦，修德行为本源，用文章为润饰。清心雅道，独运虚舟，敏识英才，高标利器。著名滋久，更事亦多，天台缺官，廷议佥属。宜膺求旧之举，俾叶往谐之命。可依前件。
    ○授张绍贞尚书右丞制
    门下：朝议大夫守益州大都督府长史持节剑南节度支度营田副大使知节度事兼采访处置使摄御史中丞上柱国张绍贞，中积温惠，外形严肃，通才应物，妙理为心。亟践方州，咸推课最，爰施密命，且寄专征。而纪纲一台，弥纶百事，缺官斯久，选众尢难，宜辍南辕，用右辖。可尚书右丞，散官、勋如故。
    ○授宋鼎尚书右丞郭虚已尚书户部侍郎制
    门下：纪纲一台，爰资右辖；弥纶五教，必择亚卿。通议大夫尚书刑部侍郎借紫金鱼袋宋鼎，雅操贞规，为律人之器；朝议大夫守尚书工部侍郎上轻车都尉郭虚已，通才敏识，有成务之能。并文行相资，公忠自达，履周行而有裕，在历官而必闻。柯叶不移，芳声可久，宜允副於朝选，俾递迁於省闼。鼎可守尚书右丞，虚已可尚书户部侍郎，散官各如故。
</div>
    <div class="pagination">
<a href="全唐文_page188.html">上一页</a><span>...</span><a href="全唐文_page184.html">184</a><a href="全唐文_page185.html">185</a><a href="全唐文_page186.html">186</a><a href="全唐文_page187.html">187</a><a href="全唐文_page188.html">188</a><span class="current-page">189</span><a href="全唐文_page190.html">190</a><a href="全唐文_page191.html">191</a><a href="全唐文_page192.html">192</a><a href="全唐文_page193.html">193</a><a href="全唐文_page194.html">194</a><span>...</span><a href="全唐文_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
