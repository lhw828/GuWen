<!DOCTYPE html>
<html>
<head>
    <meta charset="UTF-8">
    <title>明文海 - 第 20 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 20 页/共 134 页</h1>
    <div class="content">　　之派则贫富平粮有多寡役无轻重毋需花分毋为诡寄则册籍清便民利国信无善于此者盖始于都御史周如斗剏议继之以刘光济奏可以行之于江西而通行于天下所当世世守之者也
　　泉货议【王祎】
　　天下之物以至无用而权至有用者泉货是也谓之泉者言其形谓之货者言其用其制先有铜钱后有楮币铜钱之制自五帝三王下更歴代莫之有改其为法最古而楮币之制所谓闗防交钞者又所以权钱而行金宋之末造也之二物者握之非有补于暖也食之非有补于饱也而先王以守财物以御人事而平天下命之曰衡有国家者恒赖以为生民之大命而不能以一日废一日或废则国家之命几乎息矣故曰以至无用而权至有用者泉货是也国朝因时制宜袭近代之法一切用钞而钱尽废不用自中统至元钞之行且一百年中更至大虽尝改法然旋亦即复旧乃自顷嵗以中统交钞重其贯陌与至元宝钞相等并行京师复铸至正新钱使配异代旧钱与二钞兼用其意殆将合古而逹今而不知适以起天下人心之疑夫中统本轻至元本重二钱并行则民必取重而弃轻钞乃虚文钱乃寔器钱钞兼用则民必舍虚而取寔故自变法以来民间或争用中统或纯用至元好恶不常以及近时又皆纯不用二钞而惟钱之是用而又京师鼔铸寻废所铸钱流市不甚广于是民间所用者悉异代之旧钱矣嗟乎二钞者国家之所用而民则以为弃物而弗之用旧钱者国家未尝专以为用而民争相宝爱而用之是天下之民反操国家之柄而国家之命已下制于民泉货之莫此时为甚矣诏防屡饬禁令愈严民顽然相视而弗之恤而上之人亦坐视其法之举无防以救之民情所至如水就下势之趋向不可复遏是故善为天下者因民之所利而利之民以为利上之人何故而不为今外宰相得承制行事亦既审察民情即浙江省府治鼓铸累月之间国用颇赖以资给则其为效固有不可诬者然其为铸乃当十大钱止用于杭城而不足以行逺间有流布诸路者民亦易视之弗信泉货之自若也愚窃以为今日钞法宜姑置弗问而钱法当在所速讲钱法之议有二一曰广开鼔铸二曰罢铸大钱考之史传汉郡国皆得鼓铸而县官往往即多铜山而铸钱唐亦即出铜所在置监天下罏九十有九宋铸钱总二十六监而诸路所铸其数多寡各有差其法皆为不可废贾谊所谓事有召福而法有起奸今令细民人撡造币之势者此谓不可使人私铸尔非谓官不当广铸夫钱便于贸易而铜不便于转输转输不便故即其所出而鼔铸贸易相便故随其所在而流布此势之必然而国朝至大中亦置江淮等六监此可见鼓铸之开当广矣自周景王楚庄王欲铸大钱其臣即以为非汉之赤仄以一当五王莽之大钱五十蜀之直百后周之当千唐之乾元后唐之永通宋之熈宁皆为当十大抵一时茍且之为张商英言当十钱自唐以来为害甚明盖大钱质轻而利重利重故盗铸者多质轻故宝爱者少小钱费厚而利均费厚故盗铸者少利均故贸易者平此亦势之必然故歴代大钱皆旋踵而废而至大大钱今亦存者无几此可见大钱之铸当罢矣由是言之鼔铸不可不开而监之置不可不广大钱不可不罢而小钱之铸不可不多为今之计无逾此者且今江浙地大物众省府鼓铸固必仍旧其浙东西江东闽中诸路宜各斟酌所在分置监局或一州二州置一罏而凡所铸钱必以汉五铢唐开元金大定宋大观及今至正小钱为则其大钱更不复铸夫鼓铸广则造钱多而人易致小钱多则称物均而人知贵易致则其用不匮知贵则其行可久推而放之其法将徧诸天下而准固不特浙江一省而已至于权铜有禁尤当加严宜如唐制佛像以铅锡土木为之惟鉴磬钉环钮得用铜余皆禁絶又民间所有铜皆得入官官为鼓铸除工本之费更取其三而以七归于民而又鼓铸之际闗防严宻制作精致定其轻重而有度平其出纳而有常如是则今日之钱始可流于地上而异代之钱将不销而自废矣于是国家之命得以伸于民民生由之而可遂因民之所利而利之莫此为便匡今之以复古之道为计宜无逾于此者上之人岂亦不是之思诚思之顾胡为而不急于行也抑尝因是复有其说古者三币珠玉为上黄金为中白金为下后世或为二币秦制黄金以鉴为名即铜钱是也今诚使官民公私并得铸黄金白金为钱随其质之髙下轻重而定价之贵贱多寡使与铜钱母子相权而行当亦无不可者且今公私贸易苦于铜钱重不可致逺率皆挟用二金借使有司不明立之制而使之用公私之间有不以之为用者乎是则用黄金白金为钱与铜钱并行亦所谓因其所利而利之者也或者顾谓废钱而用钞寔祖宗之成宪而于术数之说为有符今唯用钱无乃稽之典章验之圗防有相乖违者乎是不然天下之法虽圣人不能使之久而无及其也固未尝无法以捄之变而通之存乎人焉耳而可泥于拘挛之见偏于寻常之论哉记曰一张一弛文武之道夫弛而不张张而不弛要皆非先王之所以为天下者弛之张之与时宜之斯为善矣嗟乎当今时事之急可言者众矣然孰有急于泉货者故述斯议庶上之人得采择焉
　　疏通钱法议【髙克正】
　　自成周制九府圜法权子母而行之嗣功贝而钱之用盖重歴代已来行之不废制亦代更焉其轻重利病可得而言要以天下之利权不可使操于下而其利源不可使壅于上上令之而下不行行矣而以儇巧溷之上为是惩而止是利权自下操也下过上欲令下之行也而上固不行行矣而且有所竒赢以抑之下不见利而且望上是利源自上壅也上亦过于乎钱者宝于金利于刀而取法于泉夫泉出不穷而注无方财币欲其行如流水与民相灌输上而下下而复上亡少阏塞而乃称便也国家钱法上林三官职之今上酌古制诏天下省直开局鼓铸以赡国用亡何而私钱公行制钱为厉虽悬重辟以绳之犹不能止也龃龉不已遂成废格若然废之是使盗铸者擅其权而官为作止也非国体矣然犹有可诿者曰饶今天下用诎矣计嵗所入仅百一十三万八千有竒而嵗出不翅倍之主计者廪廪焉忧不足则有仰屋叹耳夫钱者天地间不涸之源不竭之府先王制之以利民伯主借之以强国而今自弃之此所谓舛也谈者曰钱之制必权其重轻轻则费一而利三之民且殽什为他巧而与上争其利即欲禁之必作重而行使肉好轮厚后民无所牟利而盗铸自息然而用之之利不足以当铸之之费也若之何夫王人以四海为家费百万以铸百万则民已得二百万之用矣费千万以铸千万则民已得二千万之用矣积钱渐广民用渐舒此谁非官之财乎其铸之也业已不爱铜不惜工导利以予之下矣然而复不行者夫有所撡之也豪强右族不顾上之文网而隂以私钱易之司市者明知其姧而弗敢诘也驵驓又从而倚之力能敛钱而使之贵又能散钱而使贱贱徴贵贵徴贱愚民睹听靡常疑駴日生始既以私铸行而欲避其赝继乃以避私铸而并弃其真钱法之蠧大率由此夫上实自有法而下骳之患岂独在钱哉此不有一大创之不可者顾是犹易弭也一精悍之吏足制其命矣然而复不行者夫有所壅之也今制朝廷之贡赋官府之锾赎闗市之榷税盐銕之存留俱以镪毋以钱为其轻防而输将易逹也若是则钱之行也丰于出而啬于入藩封之禄食百僚之俸薪军兴之市赏戚畹之赉锡又以钱不便故輙罢不行其所为督之必行罪其不行者夫皆其贫无力者也若是则钱之行也严于下而寛于上夫上自贱之而求其贵上自塞之而求其通势必不能得之于下矣试以两者相提而用金用其六钱用其四如循环然所出之涂亡不开也所入之涂亡不广也所不便者于贱不必信也所便者于贵不必诎也夫既明示以钱之当于用矣而用之寔自上始民其谁不趋焉行之数年而钱法尚壅者未之前闻也虽然天下事法屡变人亦屡变以法而授之人不若得人而听其法矧钱法之行原非细故而内责之二局外听之有司事权不一法何由行请下廷臣议两郡以水衡主之郡国添设臬使一员耑督鼓铸令与民相灌输上而下下而复上一以便宜从事而毋以文法绳之捄时之筭宜无出此昔尝闻刘晏陈恕杜镐軰曾以重臣领钱使彼所谓心计臣能以利权通造化学士家故弃置不道乃今知其裨于寔用也令今得数子者为度支使何忧钱法哉至于足国裕民尚有至计则庙堂之上在而何以佐末议焉







　　明文海巻七十七
　　钦定四库全书
　　眀文海巻七十八　　　　　余姚黄宗羲编议五
　　钱法【郭子章】
　　钱法者不收之田不计之海不出之府库无大损于国贮而博利于民生诚今日捄弊之急务也考之列星图曰天钱十星在北落西岂天之所布不可变而治天下者当因之与夏铸厯山商铸庄山成周圜法泉府其制独详则先王所借也汉自元狩至元始成五铢钱二百八十亿万库开元中天下七十余炉嵗入钱百万宋元丰中天下五十三监嵗入钱千万则后王所资也国家百典上稽三代下陋汉唐宋乃独铸钱一事自洪永迄今阻格不甚行而欲其富之埒古人乎此愚所未觧也铸之不得其方用之不尽其法一或龃龉辄曰钱法难行吁亦过矣愚请悉言之其说有六一曰收铜之权二曰固铜之源三曰开铜之利四曰精钱之制五曰广钱之涂六曰专钱之官古今议铸无若西汉二贾谊之言曰铜毕归于上山之言曰民不应与主共柄今天下奸民私铸隂持主柄以厉公钱果如谊言上收铜勿令布民安所得铜而私铸之故收铜之说人主持柄息奸之要术也髙皇帝神智洞烛止令军民铸鉴及军器一切废铜并听官收毋令私藏即二贾意也后寝不行至于今铜布于下极矣浮屠佛像及民间钟磬盂炉之类比比皆铜今欲收之无故而夺民铜则民乱尽贸之以金则国困愚意两亰各立一收铜厰督以司空之属外省责之藩臣外郡责之府倅毎月定期与民市铜毎铜若干估直予钱若干其私藏者罚如律大约一嵗收尽民铜则民以无用之铜易有用之钱既可为私家之利而又得免于私藏之罪其谁不欣然而输之官官以既铸之钱易未铸之铜既可为续铸之赀而略无费于公帑之金又何惮而不收之民况藏铜于民铜皆铜也而私铸有訾铜一入官铜尽钱也而国家日富圣主所以独持大柄而利天下者无出于此故铜之权不可不收也铜器收矣铜源未固民得滥取其私铸犹故也防水者先源后流披木者先根后枝铜山者钱之根源也黄帝封山令十里外乗者行行者趋桓公封山令犯者左足入刖左右足入刖右禁至严矣乃今滇中之铜商得私贩盗掘铜锡罪止戍边则私铸之贼何虑无铜今欲禁私铸当先禁私贩欲禁私贩当先封铜山欲封铜山当先严盗掘之律铜源一絶即有项梁叅木之徒无自而逞故铜之源不可不固也或曰天地之利不导之开而反封之何也曰非终锢而不开也公钱未布则闭之以塞奸公钱既流则开之以疏利顾今之铜止滇南一隅亦云隘矣山海经曰海内铜山四百六十七汉邓通铸于严道吴王铸于豫章唐置于陜宣衢信铜冶九十六宋铸于诸路铜冶百三十六国初令天下藩司设寳钱局文皇帝遣官于江浙闽广铸钱宣徳间始罢信饶铜塲则亦非止滇南一路也若尽籍天下铜山仿汉唐宋故事随山掘铜设置鼓铸则天下之铜尽为国计故铜之利不可不开也善乎孔顗之言曰民之盗铸严法不能禁者縁上惜铜爱工也或曰铸钱利国先以耗国钱成之利不以偿工其识末矣王者以四海为家费百万以铸百万则二百万费千万以铸千万则二千万一生二二生四四生八生生不已铸铸无穷何契契乎铢两之较也苐顗之説容有未尽者不惜铜似矣不择铜而定其衡则杂不爱工似矣不择工而峻其防则疏铜者钱之质也苍则苍黄则黄而谁能违之轻重者钱之衡也四铢则太轻六铢则太重而谁能准之工者钱之范而弊之薮也模不模范不范而谁能覈之故惟不杂以锡镮之铜以亏其肉好而独流五铢之制以一其品目择二局之良者分布天下以为之工师而髙其垣圉严其防检以稽其私挟故曰钱之制贵精也夫钱泉也流于下而壅于上行于贱而塞于贵即日肆诸人于市无以为也今自折俸募役外朝廷不入赏赉不予是自贱之也自贱之而欲人贵之其势焉得志曰天用莫如龙地用莫如马人用莫如龟此言用钱之涂不可狭也汉隆虑主以钱千万为其子赎死今锾金独不可入乎汉律人出一算算百二十钱今民赋独不可入乎汉募豪民入粟县官而内钱于都内今开纳独不可入乎汉馆陶主为其子求郎不许赏钱千万今赏赍贵戚阉尹独不可予乎汉制降者赡以少府禁钱今各边互市独不可予乎夫钱下而不上则其权在市井上而下下而上则其权在朝廷诚用之如循环行之如流水上辟其出之涂若赏赐若俸薪若顾募之类无不以下下辟其入之涂若军兴若榷税若锾赎之类无不以上银用其六钱用其四又何不行之足虑乎故曰钱之涂贵广也虽然治法治人相为表里钱法之行原非细故内责之二局外办之藩司事权不重稽覈未严奈之何其卒行之也周公太公管敬仲孙叔敖则宰相主之唐赐炉止世民元吉则亲王领之晏琦以侍郎领铸钱使于江淮杜镐等以秘阁校理讨铸钱故事于禁苑惟其利溥而用钜耳今宜略仿古制令两京领于工部侍郎各省添设督铸司道嵗终严考成之法差竣正举刺之典薄恶者黜壅塞者黜自防汚者黜纵民开山藏器者黜纵民盗铸者黜又何不行之为虑乎故曰钱之官贵专也夫收铜之权则利不散之委巷固铜之源则商贾无所牟于山泽开铜之利则地不爱寳精钱之制则民铸不得乱其形广钱之涂则下不贱钱专钱之官则法必行而民重于犯刑盖虽管贾之余谈而国家之完计何以易此嗟乎海内宗室鷇食者半百官秩薄势将渔民边海闾左动至脱巾水旱天行民空悬磬当此之时使公钱之贯山积帑藏则以亲亲重其禄可也以劝百官加其秩可也以养兵増其直可也以存百姓减其筭可也不食之而人饱不分之而家给弭其乱而经其费释其怨而救其竭籍民之众以为强守国之富以为封岂非所谓治天下之本也哉
　　钱谷议【万恭】
　　今制天下生民之命者非银谷二权哉顾银贱则病商谷贱则病农善养民者必持二权而盈缩之勿使偏胜而后天下安人之言曰年歉则谷贵年丰则谷贱今天下比年往往病年歉矣而谷愈贱人之言曰谷贵则民饥谷贱则民饫今天下比年在在病谷贱矣而民愈饥乃三农终嵗疲妇子毙耕鉏其所获曽不足以供官府银帑铢两之积给闾檐瓶釜旦夕之储此其故非谷之多也患在银之少也夫银少则谷不得不贱售而输之官贱售则谷益乏谷乏则民养日微民命日蹙而又比年大司农水旱灾伤在天下往往见告矣奈之何不年愈歉而谷愈贱谷愈贱而民愈饥也循此安穷制民命者则岂可不为之寒心哉其救之防莫若多银夫银非从天降也地之所产也人之所变化也其防在广银矿广钱法夫矿者银之母也钱者银之子也计今国家天下常供四百余万两而发边独二百万两徃年发边之银所得者皆吾军也吾边之民又转贸易而归于腹之民军民相化边腹相通而天下之银故在也自互市之法起而发边之银嵗入于敌地者一去而不复还又自风涛之患起而商舶之银嵗沉于江水者一陷而不复起终嵗计之岂百万已哉是中国之银嵗以百万消铄也厯代所开之矿银有限而坐令消铄不尽不止乃今开矿有厉禁则银之母索然矣古者虑矿银不足则为之铸钱以济之其意令民大用则以银小用则以钱是小以济大之不足也比年通钱百姓欣欣相告矣偶以庸人一二不善流布遂报罢之则银之子又索然矣是银为无母无子之妇也而又嵗嫁于敌嵗溺于水夫妇见存海内者防何而上需之益急下输之益艰奈之何不银益贵而谷益贱民益贫且饥也故其防急在开矿在通钱开矿之防有三一曰广矿地往年浙尝开处矿矣民竞趍之旋复闭之诚惧争也不思万室之国一人陶则争十人陶则和百人陶则相忘于无事矣今何不令两京十三省凢有矿山者尽令所司发之各发各矿则民各趋各矿是万室而百人陶者也何争之有二曰严矿防今天下边腹之兵坐而食者奚啻数百万哉矿利既开即令践更就近守矿月粮之外仍给矿砂为行粮每日约以出银五分为率则兵得分外之行粮民得出矿之隂利两便之计也三曰公矿利矿既尽开不必笼而归之官也不必厉而禁之民也若苏浙之织造江饶之烧造有司者治其争耳兵防者遏其乱耳诸色人等尽许贩矿镕矿母有所禁久之则山矿之利既广民间之银愈多上之赋役易以供下之衣食易以饶百姓足君孰与不足其视与民争山泽之利孜孜然归之内帑需之官库者所得孰多也通钱之法有三一曰广钱铸往年大司农议天下税契官银留贮本省铸钱万厯八九年间鼓铸成市流通如泉乃浙江钱法以强抵军粮而塞遂为惩噎废食江西钱法以严禁私贩而塞尤为阻流废源国家大计庸人壊之一至此哉今令甲两京十三省者成法具在但在速举无俟旁求二曰濬钱流夫钱流之不大通于天下者非源之不广也以流之术未通也今钱源在铸钱局一流而为官库再流而为大贾三流而为市肆四流而为贩夫五流而为小民故官库纳则大贾有所售而欲之矣大贾纳则市肆有所售而欲之矣市肆纳则贩夫有所售而欲之矣贩夫纳则小民有所售而欲之矣故通钱法者先通流今有司者不责官库而责大贾不责大贾而责市肆不责市肆而责贩夫不责贩夫而责小民流之不濬源将安施此所谓舛也今而后宜立钱法考课县官不能通者则有让因而生事者削其籍则钱法亡不流矣三曰公钱利夫吴浙之织造江饶之烧造所以万古流通而亡塞者固以天下用之又四边用之假令织造不出吴浙之境烧造不出江西之境此两者坐而废耳往年万厯钱法大通各省转贩识者以为大一统气象在万厯间矣乃肉食者鄙自私其钱自夸其铸该省四境委官盘诘甚则背铸私记令不得透于他省是织造不得出吴浙烧造不得出江饶也奈之何不塞今宜止严私铸之条大开私贩之禁彼此流通则万物一体四海一家岂不荡荡大一统哉所条二防非迂也盖天下嵗以银开十万两之矿则并其母二之矣又嵗以银铸十万两之钱又并其子而二之矣是嵗以二十万两益天下也而况四海之广母子相生益不止此十年之后何有纪极而谋国者坐受困盍亟借箸筹之乎又非言利也传有之因天地自然之利是义之利也王道之上驷也彼令富商大贾亡所牟大利是利之利也伯者之陋轨也今天下民命若悬丝矣唯经国者流涕筹之
　　屯田盐法议【万恭】
　　今国家制用理财之法常赋正供之外利莫大于盐法屯田亦莫大于盐法屯田尤莫大于沿边之盐法屯田盖治以前沿边二法合而为一嘉靖以后沿边二法分而为二盖尝熟厯鴈门诸边覩二法而流涕长太息久矣治以前边外屯田原属荒沙朝廷视之全不甚惜捐而给边将养廉者又捐而为军士之屯种者原未履亩定赋特曰给此不毛之产优边帅边卒耳但以种地得石则官之石也得亩则官之亩也边外人所驻牧帅臣养防之地必整队出边而耕如总兵则率四千兵以耕叅游则率三千人以耕守偹则率千人以耕而各边军之屯田因借大众出边通力竭作弓马器械无日不戒遇敌零骑则以屯田之众而殱之敌众至则纠屯田之众而殱之敌大至则纠各屯田众而闘之而边商遂籍出边兵帅耕作之期亦纠边民偹军器农器依附以耕屯田之所不及恣其耕作官不问之而夏秋所获兵师得之以养生边商得之以种盐以故千里莽苍之塲尽成禾黍万众夏秋之入尽为粮饷官富商裕士饱马腾遂使石粟止直一钱即可种盐二引买窝卖窝禁之不止上粟易引拒之益至时则有六便焉边将富足号召罴虎一便兵有余粟无待月粮二便以边之食养边之军三便户部絶无发银之劳止操盐引之柄四便军士盐商出边耕作屯可为农阵可为战即耕作为操练即力穯为防边五便商以荒地之粟遂获盐引之利养军之饷不可胜食支盐之益不可胜用六便此不可募民而塞下自充寔不必发银而边卒自富强祖宗御敌之法度越前代万万者此也正嘉之际戴御史者忿边商以贱粟而得贵引遂定输银之制若曰天下盐引可坐而得银百万大司农岂不坐得嵗百万称富哉奈何以惠奸商粟一石得盐二引此二引者在户部可得一两之利在奸商不过二钱之费徒滋买窝卖窝之扰以故大司农银益盈而边将士之粟日缩而命愈蹙粟日益贵甚至发边之银一两止易粟数斗何者养亷屯田之利废而大司农嵗发边饷二百万曽不足易百万之粟而仅足以养十万之兵朝廷虽有发边之恵边众殊无养生之资也寒心矣不可言矣而往年屯田御史不知边外屯田与腹里屯田不同徒查出荒沙为寔田加报虚科为子粒今日清边帅养亷之亩眀日给边军占种之田而造册报命以为功不知养亷清矣孰与耕之占种出矣孰敢领之何者边帅不勒众出边耕作边卒独驱牛负耒出边则零敌肉耳此二法分而二之之也今宜破拘挛之见祛近日之害断自万厯十五年大司农恢复二法于屯田仍广养亷之土开占种之禁如系边外漠地许令边帅恣意开垦驱卒出耕亡有禁令永不起科则永不征子粒于盐法尽复上粟买引之制严边商纳银之禁逓减戸部发边之例边卒商人合为一家屯田盐法通为一体如此而戸部仍苦发边边卒仍苦乏食盐商仍苦贵引是治以前之利当革而嘉靖以后之当因矣而其防在大司农替一年百万之盐银发边而后可何则盖一年救二年兴利边商边卒出边耕作必一年而后脩此朝廷之入即损一年百万之费而可以利边卒利边商足边脩建万世之长防何利不为而坐受困独奈何不寒心哉此边说也故边人有言曰论盐法于治以前唯恐其买窝论盐法于嘉靖以后惟恐其不买窝论屯田于腹里唯恐其占种论屯田于沿边唯恐其不占种诚有所激而振长防善二法者也司计者试流涕借箸焉
　　盐法论【钱薇】
　　盐曷为法也借足国也盐曷为足国也国耗在边而边之陆挽甚难故假盐之利以召商借商之力以储粟积商之粟以寔边边可足也然商犹昔也盐犹昔也而边每患不足者何是法之也法曷也其始也起于司农之变法其既也壊于权势之争利其卒也加以余盐之大行夫盐之有法国初所定酌议既审公私两利厯世遵之不改者也故商或赍粟赴各边输纳或自垦邉土以积粟此盐之为利而边所由无乏也治中有淮人长司农部商多其乡人亲故因奏更旧法苐令输银于京分送各边自籴折银较旧为増得引比粟甚易于是一遇凶嵗边粟如珠矣既而刘瑾并革送银边人更无籴本遂多馁死此商贾不通之始也正徳时勲戚椒房之家倚势擅利而商之无力者中纳不行乃羣附势家卖其引冒其名势家分其利而商之得微矣间有一二得中纳者取盐于各塲势家先取足而无力者坐视此商贾不通之再也而操柄者乂随时规利恐商人夹带羡盐利归其手建议公卖余盐徴其价值每引或至百余斤余盐盛行而正盐反壅此商贾不通之又再也况今各边屯种之政废而粟粒刍束之运艰度支空缺之用多而诛求取盈之令下势家且为敛迹而商贾益病矣为今之计苐使盐引仍徴粟即商骛边商骛边而田之垦辟必多使边方各屯种则本色赢本色赢而商之中纳亦便不待司农出银以籴而边自可饶且引弗増而余盐只支正额则商之买易利而正盐自通又司农酌权宜变通之术令各塲照民间田税例便其生理盖民田或本色或折色苐取其原定之额羡粟任其所用莫之禁也惟塲灶既取嵗徴之价又禁其通贩故盐之行愈难遂至千百为徒驾船执械突出拒捕屡见告矣非惟不为公家之利抑且贻地方之害酿为祸萌莫甚于此今为两利孰若使见丁徴银随地办课照之民赋而羡盐任其他贸则戸与商俱得上不废官之取下不壅民之资乃人情之至便而公法所宜寛也夫盐一也中引不以粟以银则边无藏粟而边地病煎戸徴其课禁其贸则徒有逞奸而内地亦病国家利薮化为区其惟复收粟之故制则不劝之耕而以商积粟边无虞匮矣通自贸之一途则各利其利公无乏课灶无匿奸矣今也纲纪不张而法网太宻以囊金易引无苦逺耕且下戸肩挑尚恐白敓此其利害粲若指掌故得缕指而窃较之
　　屯盐【屠中孚】
　　夫屯政之立也使边士各縁南亩而自食其力军不烦饷而边塞已寔且又纾东南转输之苦盖亦姬公寓兵于农汉之金城伊吾晋之襄阳唐之府兵营田意也髙皇帝允苏琦请一言当防分屯九边计虑岂不周哉遡其法之所为便而综其敝之所由来则喜事纷更之过也当轴者蒿目于兵农两困慨然欲借前筹而无由矣以国初考之大都一军给田五十亩就其中赋正粮十二石屯仓以俟秋杪取给又赋余粮十二石充官卫俸且并给城操至洪熙元年减徴余粮六石则稍称便矣正统二年有诏即各屯正粮悉令屯军收以自赡无事收仓支给则又称便矣而屯之为赋由此定焉髙皇帝眀见万里犹虑若寒迫边且耕且守为力殊艰也召商人于边寔粟种盐以维屯政之穷每商官且给引赴盐所领盐转货在永乐初一引得粟二斗五升原鲜利饶商争趋之各商自为召募垦土督耕商以盐集屯以商集屯军商贾更为保障更为守望肆力耕获诸边军饷就中取足民无灌输军有宿饱岂不甚善哉一壊于抽屯军以捕外伍而揷种者防虚无人再壊于抽屯田以养官亷而官据其肥军当硗瘠继又壊于勲臣戚畹半入庄田而半为縂叅幕府所剖割夫军有束手而却走耳即欲耕也而安从得田即欲民也而安从得食议者欲徙富民家西北则烹鲜之扰欲给牛种资召募则东野之贩欲免征科诱力业则狙公之诈无已则有召商田边可佐缓急而大司农叶琪往与广陵贾媾不惟始末顿议改折商不入粟而入金矣金不之塞而之盐司矣夫风尘沙漠商岂乐趋哉且也主上又无所事粟一时耕塞下者皆释耒耜而东西适故所垦辟尽为榛莽粟日益贵而饷日益诎盖故额之不可复非旦暮矣计辽东初屯称最饶粮以七十万石计今存者仅二十七万甘肃次之则六十万今存者仅二十三万大同又次之则五十一万今存者仅三十一万宣府二十五万石今苐得十三万宁夏十八万石今苐得十四万九千蓟州千一万石今第得五万最下则延绥初不过六万止耳今现存亦不过五万山西无可考计国初亦不下十万今仅仅二万八千有竒视故额均损矣余甚慨焉嗟嗟不议复盐政而徒清屯田吾未见屯之果足为利否也故志其始末以俟掌计者采焉
　　屯田【郭造卿】
　　赵充国条屯田便宜是之者皆顿首服南粤叶公举孝亷孝亷上书其言军政余服之盖以国家戸口登籍者六千五十四万以二十之一为军三百一十余万以四百九十一卫三百一十一所居之守城者三屯田者七且因地异宜又有二八一九四六中半之法为田八十九万九千余顷时官民田八百四十九万余以屯田丽军人得二十九亩而以戸口丽田比军之所耕者半耳是军尽力南亩而民不逮之也军嵗粮食三千七百二十二万余石屯田二十亩除正粮而纳余粮六石通得余粮二千七百万军之食自给之供于民者无防故虽兴师数十万而不见其为难今日军存者四之一粮存者七之一以七一之粮而食四一之军必不能给是以悉取诸民有急军坐食环视而不能战复驱民兵代之死此民之所以重困也宜复兵食之旧有田则不患无兵有兵则不患无食有兵食则不患无用嗟夫言亦熟悉矣彼索饷者辄及乎其地是万金之子负郭田万余顷苦窳不治而竞锥刀为竒胜富家且不可其如富国何今之屯田虽多失亡而以给军军耗亦甚盖盈缩之故畧相当也比年取其所折充饷又有议令军自取止豪右之兑免徴收之而除坐给之民粮充饷亦区区富国之术要之当自覈田始请畧道之上不挂乎陈说下不引乎吻口庶执事观择焉天下屯田因势异宜西北多瘠而占者少军之失赋其在地东南少瘠而占者多军之失赋其在人是以西北多害而东南少利也闽利多害少稍饶而佃之者众矣乃官赋不充而军丁且困非有隂夺其田而阳负其赋者乎田夺则军受疲赋负则官失利其非一而此其最者焉是故一卫之中屯异一屯之中亩异饶者夺瘠者荒则夺者多浸没而荒者多流亡田安得不紊赋安得不阙也且军不离卫而田隔他郡者有之始而谋其佃久而易其田又久而还其赋即能理于有司尤为里胥所困田多失旧而赋自不复矣督屯行部岂能徧及于田野而必委司屯之官其田既有力者所主官职卑而难与抗民田杂而难与办甚至以近卫者属卫近县者属县可矣然县多视之若赘旒卫多需之为竒货不亲亷问则田半失亩不相统摄则赋必漏额也况乎佃而非军纳赋未甞以输公军而不佃受赋而且以营私至于追徴则军甘受其刑佃坐享其利而赋安得不受其削乎其变而通之因革于其间既不枉于国法又不拂乎舆情军自佃而赋固不烦于有司所占田者其田必良也既不敢自承于公而必借名于军则当籍其军之名而又籍其佃之名昔私代其赋者今直入于官焉某也田为某佃而稽赋若干某也佃某之田而纳赋若干军属于卫赋责于县则人无私避之奸国有公取之利田之良者未有失赋者也其有荒屯明其疆畔官着为令而使之垦今夫民田日垦军田日荒以民为世业贸易可随籍而转占夺于军者安能久假而不归哉故惟不限军民但愿垦者聴之或军闻于官欲与某而佃或民闻于官欲佃某之田将见稍有可垦无不愿效之矣盖良田虽为豪右所佃其私相授受未尝无数金之费苐以此费而垦之耳军既以荒而赔赋则垦而代之者自当受其利若既以之为世业而军安可复夺其田故欲佃则偿之如是则垦者众自无不输之赋计度闽屯五千三百八十一顷三十一亩虽毎屯受亩不同槩以二顷七人耕之合二人之入以食一人可食二万七千余闽军旧额四万八千余固可食之过半矣况行都司所属者寡沿海为都司所属其田三千七百四十四顷司食一万九千八百余三分有二以自给其余粮尚可募兵六千六百余人水寨万军亦可食之过半矣不然亦什之三奈何聴其失亡哉
　　盐法私议【沈槩】
　　榷盐之议昔人道之详矣义之可否姑置弗论以利言之极天所生穷地所产皆国家之利也利之大者莫逾菽粟转移粜籴罔有厉禁而国用自舒惟盐则禁之者祗谓盐之为利其出有方取用甚速不设禁利弗专归于上耳然未悉其患害则有不可胜言者夫利之所在人必趋之趋之而禁势若壅水其溃焉不可遏也故禁之愈严而趋之愈力巡徼官兵多系顾役无頼适与私贩者潜相交通彼此习于戈防蹙之则叛矣异日东南之祸必自盐始往辙可鉴言之寒心矧盐之在榷也煎酿者有停滞之耗支贸者兴伺之嗟规利者藏夹带之计监临者多批验之劳巡捕顾役者有増直赔盐之苦孔百出催督交加濵海之役疮痏日甚矣夫煮海为盐国课所倚迹此推之则夫今之所谓大利者害之媒蘖也伏险无形可不惧哉愚以私臆筹之与其争利贾害孰若因其利而顺导之试将盐课收支较以累年中数某塲应徴防何每丁应办防何于凢籍濵灶者听其尽力煎酿任其与人贸易而但输盐价于官使得转输赡国分区设限以时收支畧如民产徴输之法而不复设禁夫如是则上不失其常利下不至于犯禁盐官可省法网可疎戈防可消目前诸当不革而去矣利孰加焉不然窃恐沿海之民日渐穷蹙而私盐益炽以习武之民鼓愁怨之心积薪之祸未可量也或谓国朝盐禁为边壤兵荒而设肥商于灶以奔走趋利之人用拯急难而代民飞挽其制不可废也然不谓边饷所须在刍与粟盐商所入不过买之近地非逺挽于东南也若以盐价输边独不可委人收籴乎夫人心所嗜者利所重者信耳茍或变生仓卒常课未充则但资人以利而以信持之谁不乐从者乎抑闻曽有大臣身赍帑银收籴边境而无一人应命者此必由于设法未便而势家利于中引者隂为沮挠况或处籴乖方更令日浅故未覩其成功耳未可惩羮而吹虀也然则转输涉逺费安从出曰盐引贱给贵支利归商耳如今之议但以额办之盐稍平其价而惩之则课不加多而费可赡矣两便之防当不逾是不必法禁纷纷人得倚盐为奸而乃按为定制也况夫兵荒靡常有僃无患僃之弗豫而徒欲扼民之利区区仰给于盐商事亦末矣更法时议大防相符而先获我心者胡端敏公奏疏存焉尚兾忧国者熟图之以裁其可否



　　明文海巻七十八
　　钦定四库全书
　　眀文海巻七十九　　　　　余姚黄宗羲编议六
　　治河理漕杂议【黄绾】
　　予尝陈理漕洽河之防圣眀已俞而行之既而二三公各以意见求胜当事者观势为趋向遂止不行至今五六年间漕河日塞黄河益患夫漕河之塞已甚但黄河源流盛大一时不见淤塞之迹人皆玩之以为无事殊不知彭城皆山吕梁三洪寔皆山峡形势易阻兼之黄河多泥为塞尤甚日塞日髙一旦黄流不流则漕河自清河口至济宁防千余里皆为平陆当此之时将为开濬则为费无纪民力寔有不堪将欲坐视国赋命脉系于漕舟一嵗不至京师告急为今计之将何卒善夫物必有本害必有端今但知黄河为患而不知其所以患漕河为利而不知其所以利虽有神禹亦无如之何且黄河为患不甚于三代之前而甚于秦汉之后何哉盖三代行井田之制井田之间必有沟洫沟洫之水必引源泉以足之故泾渭漆沮伊洛涧衡漳恒卫澧汭荣桓汾沈皆分于雍豫梁冀平野沟洫之间则水之入河者少水小则河势自弱故黄河冲决之患不在三代之前自商鞅开阡陌李悝尽地力井田既废则沟洫俱废故泾渭伊洛诸水皆归于河水之入河者众水众则河势自盛故黄河冲决之患特甚于秦汉之后况自秦汉已来通渠开漕皆在河南髙原之上以致黄河不复由河间地中之故道遂失禹迹润下之性犹以盘盂盛水置诸几案几案畧揺则水溢堂陛乃其所也然又不求其故惟筑堤防以捍之是故堤防稍决则瞬息之顷数千里之内室庐漂荡黔黎皆为鱼鳖且堤坊之费嵗无休息生灵垫溺百年凡防自秦汉迄今为害可胜言哉今欲息数千年之巨患以成当今之急务因地势髙下之可见沟渠陂沼旧迹之或存即其源泉畧加疏引堤防之工使之各归其处则黄河之势自弱然后导之北流复禹旧迹使行地中以顺其性则冲决之患自销生民之害可除且今天下之土北方肥厚寔过江南惟水失潴蓄土皆枯燥故生植稀疎反有不及昔唐虞三代之时江南诸路皆未入版图军国常赋之需稻梁重穋之产皆北方自足若使水利复兴则生植必多财赋之充又奚假于江南哉且今北方盗贼纵横亦由无水之故使沟洫足以限隔则驱逐不难一举而数利并兴亦何惮而不为也人皆未之思耳今日漕河源出山东山东之水已足漕用但失潴蓄之方故潦则漂荡以伤农旱则枯涸以病漕何哉盖钜野为东国之浸乃沇济钟聚之区亦山东诸泉潴蓄之所今之漕河因元之旧置诸济宁髙原之上南北分下常如髙屋建瓴只頼诸闸节缩仅足浮舟设或一旦少有风尘诸闸不守则漕河已絶为虑可胜言哉今欲为国家经久无穷之计及舒目前漕河淤塞之急惟有蓄水一防庶防为力易成缓急足济且南旺昭阳安山诸湖皆居漕河之上旧称水柜今隄防俱废或开濬非宜反为黄河所塞积水甚少宁阳为诸泉出没之所寔漕河之源今不为之陂障潴蓄但以其流导归一沟至于分水入于漕河南北奔流日夕不息故沟水仅见一线陂障常忧枯竭失今不图一日漕河尽塞虽加畚锸亿万金粟山委将何措手而可以飞舟京师莫若及今预将南旺昭阳安山诸湖隄防脩筑完固及择宁阳至漕河之间可为陂障之所髙为隄防使山东诸泉之水尽归于湖乃于湖隄筑闸泄其余水入于分水沟中俾入漕河则陂障常溢而漕河不忧其竭矣又求钜野旧迹究其当时积水之故必有隄防之所因其旧迹为之疏筑迁其居民使居原野之上则钜野可复或又忧其不足则西南诸泉亦可导入因其涵浸之盛分流南北测其地形髙下畧为闸座为之节缩以为漕河经久之计此寔国家万年之福不但足救淤塞而已又可以省毎嵗闸座隄防夫役之费则诸州民力之舒亦有不可胜言者矣
　　漕河议【万恭】
　　夫唐虞不言漕三代不苦漕盖天子诸侯分土而治天子以王畿养诸侯以国中养则亦分土而食而诸侯特脩贡以眀臣节而已焉用漕即禹疏九河特以去中国之害而非以资漕运之利也且唐虞有夏皆都冀州商都河南周都关中即诸侯之贡唐虞夏商自黄河而至周自渭河而至舟楫之制特以脩王会之利而非以避漕运之害也又焉用漕盖秦有事于泰山碣石则云防沧海而海运始兴唐有事于河朔汴洛则粳稻东吴而河运始利若宋人都汴则江湖之粟自江入淮吴浙之粟自浙入淮而皆会于河以直达于汴京师仰给东南而饷道甚便漕未苦也元人都燕则始以河运顾黄河卫河不贯通也中飞挽数百里曰陆运继之海运又继之会通河之运又继以贾鲁河之运然陆运费海运险河运阻漕甚苦也而元始困以毙矣天祐国家洪武初都金陵江南之粟万艘集于龙江是建瓴之便也永乐初都金台江南之粟千艘浮于东海苦漂流之患也永乐九年宋礼始治会通河坝戴村逆汶水之患而西注于南旺以其七分合卫河北流入于天津之海以其三分合黄河南流入于安东之海而北道大利矣伟哉宋康恵之绩乎其北道万世之计乎永乐十年陈瑄大治淮扬漕堤髙寳脩范蠡之业导天盱之流而东注于太湖以其五闸北流淮安而注之河以其三闸南流仪真而注之江而南道大利矣伟哉陈忠襄之绩乎其南道万世之计乎顾南道二百年无恙也唯北道河漕闸漕不通条贯耳夫春夏之交黄河安流而闸漕告涸是春夏之交运则利于河不利于闸也夏秋之交闸漕通流而黄河大溢是夏秋之交运则利于闸不利于河也隆庆中天子特允万司马建早运之防创洲之闸江南七千艘俱以二月过淮三月过洪遂闸天妃以便入河之防径又塞草湾以束云梯之专流而南道始利又滩坎河以助开河之涸泉又改九月大挑南旺便来夏之运舟又加濬防山五百泉以广旺之恊济乗春夏之交发湖山之藏而北道始利建千万世之长防变二百年之旧图因风之南北而为运期乗闸河之未冻而南还盖祖宗以来漕运于隆庆万厯之交独盛矣是国家获黄河之利无黄河之害小有淤决苐疏之塞之令不败运不大伤农足矣则黄河何负于国哉好事者顾欲从海运而弃黄河此丘文庄之议也夫文庄但计漂溺之米而不计漂溺之人嗟乎伤人乎不问马仁人之言也曽是而海道可行乎开泇河此翁中丞之议也夫赤独蟃蛤诸湖之巨浸不可堤而良城侯湾之顽石不可开嗟乎损有限之民财填无穷之巨壑仁人之言也曽是而泇河可通乎凿胶河而弃闸河此刘司空之议也夫海潮之淖沙日濬日淤而百里之石骨愈凿愈坚嗟乎竭民事河无故料民智者之言也曽是而胶河可通乎夫黄河非可弃之水也万一泇河可通黄河终不可不治也闸河非可弃之路也万一胶河可通闸河终不可不治也国家财利防何毎年事黄河又事闸河又事胶河又事泇河夫一长城之役足以毙秦一贾鲁之役足以踣元乃今四役并兴上下疲命胡不引秦元之事观之也宋臣有言天下未有有利而无害者唯择其利多而害少者为之夫利多而害少者祖宗之河运是也有大害而无微利者海运胶河泇河分河之议是也司国者其取焉
　　治漕河议【何洛文】
　　迩者河决徐沛淤塞漕河百数十里运道告阻特命大臣徃督理其事愚谓今国家财赋悉仰给东南而一资之于河运是漕运者诚咽喉之地不可使一日不通者也然使漕运不假于黄河则亦易防其塞而今运道之塞者寔河流致之也故今之计其急务在开运道而其本源在治河自永乐九年宋尚书礼开复会通河故道引汶水使出南旺四分南流以接徐沛六分北流以达临清徐沛以上汶水小恒患于干涸徐沛以下河水大恒患于壅淤方河水之平也则由溜沟小浮桥诸处接济漕河以下达于仪真及河水之决也则其害亦殷于接济之处故今西水涨漫径冲鲁村阎村沽头金沟口以及境山茶城诸处及水去沙存而徐沛之运道遂淤此当急挑濬以通运舟者也然溜沟以上河水不及其为刀也易溜沟以下河水尚泛其为力也难此在相其浅深缓急以施之耳挑濬之后更访先年房村故事筑为长堤以捍水势漕河之可为者如是而已若夫河水不能更保其不决则运道不能更保其不淤此可不深求其故而为一劳永逸之计乎夫以数千里之黄河加夏秋之霖潦建瓴而下乃仅以开封兰阳以南之涡与徐沛百数里之堤拘而委之于海其不至于横流溃决者寔万一之幸也故自古言治河者曰分则势小合则势大又曰不与水争地昔大禹治水之后无河患者数百年以大伾而下酾为二渠至于大陆播为九河入于渤海盖河流分而其势自平也自宋以后渐决而东南以入于淮然因决而分亦得以杀其势故河自经汴以来南分者二道焉东南分者一道焉东分者新旧五道焉况元人虽排河入淮东北入海故道亦久已湮废是所谓合则势大而河身又狭不能纳不得不泛滥横溢是以丰沛徐州之间漫为巨浸不特漕渠壅塞而桑麻菽粟之塲悉为波浪鱼鳖之窟矣可胜叹哉为今之计有二防焉疏其枝流开其故道而已盖欲得上流之不决必先使下流之疏通国家诚不惜弃地动民命深达大计之臣沿河流相地势于其下流迤东之地择其便利淤下之处条为数河以分水势又于所条支河之旁地堪种艺者依江南法创为圩田多作水门引水以资灌溉分疏之后水势自然消减此一防也又古之黄河自孟津至懐庆东江入海今卫河自卫辉东北至天津入海犹黄河也而沁水自经荆口分流一道六十里通卫河近年始塞是河因沁可以通卫也况今河流旧身多有存者诚相其形便引水注于卫河使南北分流则其势益平使漕河永无淤塞之患此又一防也或曰多开枝河是无故捐数百里膏腴之地其间懐民庐舍田园坟墓不止一处将如之何殊不知自开封南至凤阳毎嵗河水渰没中原膏腴之田何止数十万顷今纵于迤东之地开为数河所费近海斥卤之地不过数万顷而已利害果孰为多哉或又曰河决东南有山限隔祸犹小也决而东北平原广野无所障隔浸灌之虞可不虑乎夫若使水力专于东北诚有可虑者今不过旁出支分以复故道当不至于汹涌泛滥且漕河上流之涸又可頼是以济未为失计也盖黄河治则漕河亦治黄河不治则随修随壊而迄无成功故为万世计不顾一时为天下计不拘一方为万民计不恤一人陆贽所谓小损以致大益暂薄以成永厚者也司国计者其长计熟虑之哉
　　河议【黄永】
　　为水患方殷羣形贵审谨酌淮黄最便事宜以图万全以利久逺事伏覩凤泗祖陵乃国家万亿斯年凝命发祥之地神祗效灵山河永奠者也奈何迩年以来黄淮夹涌汤沐沦胥波及陵寝皇上因台臣之奏赫然震怒特简科臣行视薄海内外见者闻者莫不震惊职官守介于隣封衣袽同于职内窃自徐沛以南凤泗以东淮扬以北究水灾所起之因及漕渠掣肘之私心窃计以为今日之计与其见事于杀淮则不若先事于分黄与其分黄于既合淮之下则不若分黄于未合淮之上与其暂分而使之复合则不若永分而听其自去与其仅分其支流则又不若全分大河而使之各入于海至论分黄于未合之地则又不必就其逺且难者而当就其近且易者庶防内不病陵外不病漕而中不病役何也方今咎淮之壅者曰清口之淤也由髙堰之筑然非其所以壅也其所以壅则黄也盖惟黄之壅淮而不能时泄则清口不得不淤恐黄之蹑淮而闯入髙寳则髙堰不得不筑淮既上束于髙堰下扼于清口而退潴于旴泗之间则二陵受灾又安得不剧也故黄水未分则所以壅淮者犹在髙堰其可遽卸乎清口其可遽辟乎周桥虽开其遂能有济乎惟黄流既分而淮无龃龉则此三役者然后可次第举行以理淮未尽之壅辟此先杀淮不若先分黄也然分黄于合淮之后则二渎相持逆壅之势如故虽少有所杀而终无救于清口之淤况分之小则新行之水力微而所分之道淤分之大则正河之水微而故道亦淤即自数年以来王鲍诸口何甞不以泄伏秋暴之水而卒无减于泗上之逰波也此分在下者不若分在上也又黄既分则中流必断断而逺则其开濬难而通漕亦难断而近则其开濬易而通漕亦易故分在逺者又不若分在近也且今海口已垫矣下流已壅矣黄与淮有不防会必淤矣脱也上分之而下复合之则数十里之间所去防何杀于上者能保其不淤于下乎移腓股之疾而为胫踵之疡吾不知其可也此暂分必不若永分之利也至支河之分议以减防淮之半若曰是可杀黄尔尚欲持其强半以为漕利也不知黄河势不两行支通则榦淤榦通则支淤湍叵测之洪流能必其就我约束半为我用而半不为我厉乎窃以为正河可夺新渠穿而嵗漕不患其难达此支分又不若全分之便也今欲分全黄于未合淮之上而择其地之近且易者则崔镇旧决口在桃源之下固已甚逺即近议黄家嘴分河入海之地诚已得之但尚在三千里之外犹恐去淮尚逺他日断流难濬漕役俱淹或当别就近处如向所议开腰铺之地清黄尚未交接距淮近止十里计无便于此者独向所议者欲分之于腰铺而复合之于草湾我则欲如今议竟导之自渔沟金城由连河灌口以别入于海向所议者欲仅分其三分之一我则欲回全河尽令北注而遂断其东流然后举清口以下清淮故道全以让淮而更辟门限之沙大遂其建瓴之势则全淮水力自盛清水自能刷沙不过旬日之间清口之空洞可防凤泗之洪涛立杀矣此陵便也黄与淮既分则自清口上至腰铺十里之间河流乍断则当从旧河河身之中穿一漕渠还平江之旧以通饟道或遂临黄口创两石牐谨钥啓闭以却泥沙不过浃旬之间淮扬徐沛之防樯仍还旧观矣此漕便也陵便矣漕便矣至疏导下流经营海口之役亦非甚难但当前期详议尔私计之自腰铺至海口约百八十里而遥其间经行之地淤而浅澁者什之一假道于诸湖者什之三旧决新冲卑洼衍隰之地什之六其在浅澁则宜濬之稍深俾水足以由可也其在卑衍之塲诸湖之畔则宜寛设隄岸稍加约拦俾水足以检可也至海口则又宜就其迳而寛者辟为经流就其迂而狭者条为支俾水足以滔滔大去可也大约隄繇之费什居其四濬瀹之费什居其六总之多不出向所议腰铺支河之费而可令全黄北徙独淮东下祖陵既登于爽垲运道复置于安澜其措施最防其垂利甚逺岂不一举而收万全之效暂劳而获永逸之休乎职故以为最便之防无逾于此者虽然此其梗概大都尔中间节目条贯之繁施为缓急之次甲乙异同之见期会调度之宜一时议中未及详尽者复为逐一设难觧酬欵具如左是虽不敢望禆谌谋野之获亦或御灾捍患之一筹尔难曰方今陵患燃眉圣天子宵衣南顾觊泄此而朝食也故议者务导淮防效旦夕倘舍淮而务黄则需时旷日其何救于近灾
　　酬曰淮非不可导也苐导于黄流既分之后无论寻丈即尺寸皆足为淮利若导于黄流未分之前无论尺寸即寻丈不足为淮损故欲导淮自必当以分黄为首务焉何也黄与淮消长无定时而强弱有定数方黄之发也其势居淮之十虽以全淮敌之而不足洎淮之发也其势居黄之三即以弱黄障之而有余惟至冬春水涸黄落归槽而后清口以内潴蓄之淮流乃稍稍乗黄东下然所泄者特伏秋以来新涨之浮波尔浮波虽去其旧水向相平停者仍不得出也他日秋水时至强黄灌淮其腾涌洋溢之状将复如故矣自来议者徒睹夫黄水消落之时因谓淮有可泄之势而遂议辟清口议开周桥甚则议撤髙堰猥曰是可以尽宣凤泗久积之阏可以亟收祖陵旦夕之效矣不知祸生有基议先探本泗水之积非积于水落顺下之时乗隘而不得出也乃积于水发相持之际中停而不得下也今欲祛积水则当祛其壅之者尔矣祛其壅之者则有分黄尔矣倘不先分黄而汲汲为泄淮之计无论髙寳上下湖腹之易饱也尾闾之难达也漕堤之崩囓而下邑之潢池也即令泗水尽消陵麓尽露若可侥幸于目前之安者然能保来嵗之黄流不复发乎能保其发而不复为淮壅乎又能保其壅而吾别有以制之乎夫黄不能无发发不能无壅壅而必无术以制之也则吾恐减之尺寸者必且益之寻丈矣消之旬月者必且复之旦夕矣被毒淮扬而无捄于凤泗虚糜钜万而无益于丝毫夫然后返而求为分黄之计则亦噬脐无及已
　　难曰黄之合淮自宋熙宁间始迄今五百余年向未闻为淮壅也壅淮自今日始将执事者其有遗虑乎何独诿罪于黄也且嵗漕四百万石灌输京师又因所为利子大夫其何轻议焉
　　酬曰然诚有利如子说者顾均之合淮而正派与支派异也上流与下流乂异也此今昔之利害所由悬絶也何也按淮与黄初皆独入于海故称渎焉自隋大业间引河由汴泗达淮周显徳间濬汴口导河达淮皆上流也宋兴国间河由彭城入淮熙宁间由南清河入淮则支派尔金元季由涡河入淮亦上流也国初河决原武由夀州正阳镇全入于淮则正派又上流矣嗣后或由孙家渡或由赵皮塞皆从陈颍亳夀懐逺等处入淮皆上流正派其由小浮桥经徐邳自清河县北合淮者此虽下流亦支派尔至嘉靖中年塞涡河口截野鸡冈则正派皆归孙继口厯徐邳桃清入淮而涓滴不及于上流矣已而从清河县南合淮下流且夺淮入海之路矣夫以黄正派合淮上流则淮挟黄而强其势如悬瀑而下海也易此陈亳颍夀之黄非惟不足以碍淮而适足为淮助也以黄支派合淮下流则黄力分而弱其势如附枝而下海也亦易此清河县北之黄虽非有助于淮而亦不足为淮碍也以黄全派合淮下流则势如交衢如对垒而清不敌黄主不胜客其下海也寔难此清河县南之黄非惟无助于淮而适足以为淮碍矣况隆庆末年黄决崔镇而北淮决髙堰而南清口填淤海口防成平陆后虽两河筑合运道复通而海口河身十不能恢复其三四故下流日滞日壅日深泗陵水患遂至此极也若两河初决时当事者苐听黄之自去由崔镇北入于海而徐辟清口故道逼淮使入云梯另穿一支渠以接运道斯非上防乎乃计不出此而必欲北逼黄南逼淮以幸两河之合也语云谁生厉阶至今为梗良可惜矣今若欲仍导黄从颍夀防淮于上流势既不能亦复不敢即嘉靖末年甞议穿孙家渡由露西华以入荆山议开赵皮寨由涡河蒙城以达临淮时亦随议随罢有其废之莫或举之而坐受其困可乎将淮欲徙而避之得乎故议必分黄北去而令淮自复其故则虽不必复合上流之正派而自可以纾下流辐辏之狂澜矣说者猥以国家利黄灌输未可轻议不知黄之寔为漕而不为漕利也势不得避而姑假道焉是明知其为不速之客而姑假以为入幕之宾尔孰知引盗入室养虎贻患始于入幕者卒于操戈乎故我以为漕可别通而分黄最便
　　难曰分黄非难而所以为分黄之地者寔难今以数百年东注之黄一旦欲凿空而改之北去闻者骇焉子大夫将何途之从而致之海也
　　酬曰此正职所欲前期详议者也盖凡水盛则欲其有所防荡而不廹故腹贵容也凡水平则又欲其循轨而趋故喉贵通也凡水下流则欲其纵而易泄故尾闾贵广也腹不容则溃喉不通则噎尾闾不广则惧其骤焉而大漫也故吾今日为分黄之地则欲以河壖海口方二百里捐以予河上自缘沟下薄海口跨南北两涟河间中包金传大诸湖旁引五港大小诸川河所必侵者随其便宜因髙陴下稍列陂障以为洚洞容纳之区又自腰铺渔沟陈溪金城旧涟河两淮之间河所必经者宣之涤之或稍左右之约水直趋灌口盖此口较他口故濶当益濬之以定入海之经流又灌口迄东为莞渎五丈河口又东为白蚬板浦口乂东为新坝东涟河口诸尾闾可泄者悉为之疏导以定入海之支派庶伏秋泛涨之时黄流涌盛则吾以其经流出以其支派分之而复以陂泽旷衍休息之迨秋迅过期黄水消落则吾苐以其经流出之盖既不与河争地致有溃溢之虞乂必由地中行使有归墟之便所称前事而为之计者备在斯也再稽禹之治河凿三门酾二渠播九河不惜数百里地多为之途以达于海诚谓其源逺流长未易顿杀焉尔今纵不能驱黄直北以还九河及碣石之故道亦宜略仿此意讲求于可酾可播之间倘亦九河之三四乎
　　难曰分黄之役估费不赀以老黄河之八十余里也而费九十万以訾家营之四十余里也而费五十万即以腰铺之省约也而费亦三十六万有竒且亦旋议而旋罢也今自河口以抵下流海口不啻百八十里而遥所费亦当称是国家财力将安给乎
　　酬曰在兵法水因地而制流兵因敌而制胜盖天下事因之则易强之寔难彼夫攻坚击瑕拙速巧久或至于师老财匮迄无成功者则未闻因为利也今黄河奔腾万里而来其势本自欲北下而吾徒以借之故强之使东强之使上及数逄其害事不可为则求为老黄河之说焉为訾家营之说焉最后为腰铺之说焉此其利害难易之间逺近分合之故盖已权之甚审计之甚详矣然方避其害而复欲强资其利旋分于上而又欲强合于下总之夺河之所必趋以强就我之絷缚焉尔夫既欲夺河之所必趋则必为堕崇堙卑筑垣居水涓滴不容外泄而栅落之费不赀夫既欲强就我之絷缚则必为凿河深川曲防股引尺寸在所不遗而畚锸之费亦不赀讵直不赀强之合而不必其遂合也能为合而不能必合之不淤也用不赀之费而不必其费之有益也故议者虽建为必然之画而其心尚懐不必然之虑以致旋议旋罢旋行旋止竟成作舍之谋其故可知也虽然当其时阽危未甚则难于舍已成之津济而谋未剧之懐襄尔乃今水患已极矣吾所议者又不徒强之而已黄不欲东而欲北吾因之使北黄不欲上而欲下吾因之使下黄不欲迫而欲寛吾因之使寛旧决冲深之处水足以行者则因为利导望海以趋而不必曲为穿凿也诸湖霪漭之乡水足以容者则因为陂泽稍加约拦而不必强为阸塞也毛家沟以至腰铺河口填阏之地水微有澁者则因加疏濬使利通行而不必创为河形也此其方隅逺迩平陂参差不无就浅就深増髙继长之费然要之上不及老河之估次不及訾营之估下亦不必逾腰铺三十六万之数何也强之之功难因之之势易也昔者伐楚之役李信以二十万败而王剪以六十万胜是二十万败衂之费为已多而六十万胜兵之费为已少故君子曰惜财省费之説非所用于变故不获已之时识其大矣矧又费之省乎且国家上为祖宗窀竁计下为地方生灵计中为足馈饷便输将计仅仅数十万缗夫复何惮哉
　　难曰议者云海口淤沙必借黄淮并流冲涤若两河分道水力益微海口不虞更塞乎
　　酬曰不然夫淮初未尝有沙也其有沙者黄也海口初未甞塞也致其塞者亦黄也今曰涤沙将借淮以涤之乎抑借黄以涤之乎如借淮以涤沙孰若分黄而使无沙之可涤若借黄以涤沙则吾恐旧沙未除而新沙继至所涤者有限而所继者无穷矣即二十年两河筑舍以来何甞不曰借其冲涤之力乃今海套日増口沙之积壅如故也此已事之眀鉴也今若分黄使北分淮使东则清口以上黄河自有之沙黄自挟之而北去清口以下故黄淤垫之沙淮亦挟之而东去两河各得其职而不相奸是一快也海口客沙止有此数而黄不得援之则沙易穷以有限失援之沙而刷以长淮之力则沙尤易穷是二快也淮会泗沂东入于海自禹时已然初非有借于黄也今挈数千百年之故道而还之于淮清日来而浊日去主日胜而客日消是三快也夫沙日消则流日驶流益驶则沙益行纵淮入海之势将十倍于今矣又向以两河而共一淮之经渎则其势常壅其水不得急下今以一淮而纵两河之故道则其势必迅其水必无滞留倒峡奔澌一防千里又且百倍是四快也两渎分四快具而尚忧海口之塞乎不待智者而蘧然悟确然信矣
　　难曰即今时已入秋新运伊迩若为分河濬渠之役谓妨运何
　　酬曰然乃独不闻乎更事者忌于后时应猝者用于宿戒国家万艘飞挽燕往雁归在涖漕之臣廪廪循环嵗事尚虞不给即空囬未防而新运又将告急矣此而欲兴大役诚见为难然我所谓分河濬渠计非曰断流停运为浩瀚难竟之功而有妨于国计也又非曰久需时日夺过洪入闸之期而有妨于程限也盖分黄之役全在下流凢畚锸之功栅落之具当正河未改旧河未断之时皆可以先期集事至穿凿之役大约从黄南至淮北半勾半折逺不能十里广不及十寻深不过二丈物土计方亦不过以三万人为一月之役而建闸甃石之务又可鳞集而竝为之作者若伺漕之隙而为之其于运乎何妨
　　难曰决黄濬渠嵗漕无恙则吾既得闻其说矣然两河合襟王气攸系形家之言遂不足信与
　　酬曰唯唯否否天子以四海家为家普天之下莫非王土不似诸侯仅有四封以至庶人仅有环堵据形家之言曰千尺为形百尺为势形势之地是为福地此其徼籍能防何者今黄河从防万里来淮河从防千里来是但可以尺寸计哉且当后周显徳间黄与淮尚风马牛不相及也而世宗望荆涂二山已占知濠州有王者气迄今五百余年毓秀钟灵而诞生我圣祖则初何籍于黄淮之合与不合耶乃议者动以合襟之说阻挠大计亦惑甚矣故某以为不若大为分决使黄下于清河之北淮下于清河之南聨络百里之中相望竝趋于大海则本之异也以万万里末之同也以万万顷岂不全首全尾彼此均称乎又极西北之水黄河挟之从华岳而来极西南之水江汉挟之从衡岳而来暨沁泲从恒岳而来泗沂从岱岳而来淮挟中条之水从嵩岳而来五岳四渎之精神若期若赴有同轨毕至之风焉而又大海洪涛环拥于其下洋洋乎浩浩乎斯宇宙间一大走集而庆源福祉孰能测其深且长者此亦神效其灵天祚其盛彼浅夫小术乌足语此
　　难曰果如子大夫之计分黄让淮泗水不足平矣然而周桥可弗开而髙寳以下金湾芒稻泾河庙湾之议将遂可废乎
　　酬曰此何可废也苐议者意在泄淮而我则意在泄湖议者専为泗陵而我则兼为民生运道同行异情而先后缓急之序有不可紊者盖今之有事于髙寳诸湖者曰开金湾逹芒稻而注之江也曰濬泾河子婴沟等处会庙湾而注之海也此不过为今日周桥地尔以江海为髙寳之害则已尔不知引淮而之湖也恒易导湖而之江海也恒难况两河之势觕觝相持进退维谷淮有不得而自便者故我以为议周桥髙寳者不当在今日黄淮未分之时而当在他日黄淮既分之后我之所以为髙寳下流计者则又不但求消泗水未尽之余沥而寔欲大涸诸湖久蓄之洪流何也初髙寳诸湖原系淮扬二郡民间膏壤其地形西髙而东下自隋大业间凿渠通道至国朝陈平江又修复之筑隄障水遂成漕渠以渐滙为巨浸是髙寳原非湖也隄之为湖也无隄是无湖矣迩年以来黄淮逆壅浊沙内灌湖身因日以髙盖不啻丈许矣已而湖日垫岸日増汜光白马之间隄齐树杪矣今民田仰视水平又不啻丈余少亦五六尺矣夫以防千万顷之洪涛全恃一线之隄以为之屏障下薪揵石劳费无已时而且日有叵测之患甚非计也故谓宜乗黄淮既分之后即当汲仍为髙寳计多方讲求设法疏导或从金湾湾头沙达芒稻白塔仪以入于江或从泾河子婴沟淳家湾东达牛湾北达射阳等处以入于海其他建闸改坝穿港瀹口之务一切先期荒度程役奏功于是伺转漕之隙大放诸湖积水听其东注勿以涸运为虞苐使湖腹洞然一空即将淮扬一带河身大加挑濬务在复其老底庶河深岸髙水落地露不惟向来鱼鳖之乡可转为桑麻之境而隄防巩固运道安澜不必更事修葺而所省水衡金钱嵗无筭矣况湖腹既虚容纳有地而泗淮之暴涨易消洪涛尽落羡溢无虞而下邑之民田可艺祖陵运道民产民生岂不一举而三利乎职故曰议髙寳于黄淮既分之后则尤其最便者
　　经始泇河议【黄承】
　　为议濬泇河以济运便民事窃照泇河之议盖已有年前经翁傅二总河先后具题再遣科臣行视率以工难费钜旋议寝至万厯二十年舒总河复议开韩庄渠二十余里以泄吕孟诸湖之水下达泇河盖虽微引其端而犹未竟其绪也复因黄河南徙运道告艰复经科臣具题勘然亦以费逾百万工力难施竟成筑舍之议近该职亲诣韩庄泇口一带踏勘熟察地形遍观水势周咨荒度尽得此河源委前有可因之绩后无难竟之功然后乃知人言不足尽凭而百闻不如一见也盖先议者谓性义葛墟二岭地势髙悬沙礓难凿今原开韩庄新渠业已避髙就下水见通流苐展挑深濬便可行漕且近发徭夫挑濬已十完七八矣议者谓梁城等处地方伏石难以施工今勘自侯家湾至梁城水底伏石仅二百余丈先年试凿已去其半今若再去一层而于梁城之下建闸节蓄则水可盈漕自无妨碍又议者谓诸湖聨络难以筑堤不便牵挽今议自黄泥湾之下就湖旁寔地开渠直达宿迁而韩庄以上则或从旁开濬或就浅筑堤亦絶非难事也又议者谓工程重大非百万之费不可以成功今据估濬河凿石建闸筑堤一切之费不过二十六万金若止役徭夫从容从事以三嵗毕工则可省费二十万两即其他犒赏料价之费总计亦不过六七万金耳夫使其工果难其费果钜固不可妄兴大役以希难必之功若事有可为费不甚大亦何可坐失事机以废前人之绩故职今日谓此河断断可成不宜再计数十年道旁不决之谋若有待于今日也泥此河一成岂直可以预不虞其他利便有不可殚述者盖旧河自夏镇以至宿迁计地四百里而新河自夏镇至宿迁仅二百五十里此旧河可省两日之程其便一也旧河借河行运而河性不常去来靡定其去也不免有艰澁之虞其来也不免有漂流之患必不能分河两行久而无弊也况镇口上下地形陡峻水不能留故时病浅澁若令新河一衣带水直达宿迁更无波涛之险其便二也李家口以下地髙水澁议者至欲复留城旧河以水浸堤倾淤泥难濬不果若新河既成湖水自涸即留城旧河亦可修复新河自有薛永泇沂诸湖之水可引灌漕不必全资汶泗其正河强半之水仍可聼入留城旧河出镇口盖新河专行重运其贡鲜官民船只及囬空粮船则聼从其便两河并行其便三也微吕连汪周栁落马诸湖共计地一万五千余顷皆民间膏腴也縁镇口灌淤及武河沂河直河三口竝塞所受薛永泇沂诸水不得时泄故泛滥成湖今新河既成两堤夹峙则束水归漕自无泛溢沮洳将尽化为良田久困之民可以大苏其便四也徐邳东鄙多盐徒峄县多荒地盖縁人稀地广生计无聊故转徙失业耳今新河既通则民有生意安分复业者自多榛莽之郊变乐土其便五也新河之工为费既不甚钜而既成之后所应添设官夫及一切嵗修之费计亦不过万金即将耗出湖地召民佃种照例徴租一嵗所入供一嵗之用寛然有余其便六也职知之甚真计之甚悉翻前人数十年不决之案创国家亿万载永頼之图所用止于徭夫可以随便调发所费不过七八万两省直额徴嵗修之费可以随便动支要以三年为期勿以欲速见效事蕲于集不必先自铺张功蕲于成不必尽自己出务使河成而国不费功完而人不知此今日所当计而力行者也伏乞再行细估一面兴工一面具掲报部俟功有次第然后题知庶不苦于虑始之难矣



　　明文海巻七十九
　　钦定四库全书
　　眀文海巻八十　　　　　　余姚黄宗羲编议七
　　吴江水利议【史明古】
　　吴江之地土疏水缓左江右湖故水之为患也特甚太湖东南巨浸即禹贡之震泽也具西北纳荆溪宣歙芜湖宜兴漂阳溧水数郡之水西南合天目富阳分水湖州杭州诸山诸溪奔注之水潴聚于湖汪洋浩瀚不可涯涘而松江承其下流【松江吴江古名也】即禹所书三江既乂之一也逶迤曲折洄流洑逆行百余里始入于海而吴江据江河之会屹然中流每遇霖雨积旬潦水涨溢渺然无际或风涛大作吞啮冲击其害又甚于东风则江水西浸西风则湖水东泛俄顷数尺人力莫施故濒江之人谓之贼水者此也议者徒欲开一渠濬一泾置一牐以为治之之方是皆狥偏一之见而无救患之益也何则吴江水多田少溪渠与江湖相连水皆周流无不通者特有大与小急与缓之异尔假令南置一牐而北流者自若东开一渠而西溢者如故固不当与诸县治法同也窃以为今日措置之方其要有四
　　一曰筑隄吴江之田皆居江湖濵支流旁出荡漾不可以名计茍不致力于隄防以捍御之则未见其可也国朝永乐初治水东南尚书夏忠靖公创于前通政使赵君继任于后无不注意于隄防皆妙选官属分任诸县而二公则周爰相度而考课焉其法常于春初编集民夫每圩先筑様墩一为式髙广各若干尺然后筑隄如之其取土皆于附近之田又必督民以杵坚筑务令牢固隄既讫工令民防泥填灌取土之田必使充满复于隄之内外増广其基名为抵水盖隄既髙峻无基以培之则嵗久必頽矣又课民于抵水之上许其种蓝而不许种豆盖种蓝必増土久而日髙种豆则土随根去久而日低矣此虽为繁碎难行然亦可使民由之而不知也厥后二公去任二十三年间岂无水患而不至于大害者良由隄防犹存之力也然人亡法废隄日就倾水患复作正统间尚书周文襄公讲求二公之法而损益之由是水患渐平民安其业近年以来法度废弛上恬下熙民无所恃每年府虽下县县虽下乡率皆以伪应之所任粮长耆老之属不过头防箕敛以赂奸吏为虚文其于防隄畧不加省壊者十七八欲求水之无害者难矣且自戊子以至丁卯其间稔者才二而旱者一水者七固由天灾流行然亦隄防圮壊水不能御旱不能蓄有以致之自国初以来水之为患未有甚于今日也今生民之困已极茍不加意而拯救之其不转死于沟壑殆无防也今为之计莫若上按三公已行之成规严为之制于来春课民兴作官属躬亲临视务臻寔效毋令吏胥得售其奸则隄防有成民免其害矣所可虑者但此承积荒之后多苦无食当令取勘贫者騐口毎日给粮就准作赈济之数至秋还官则民皆乐趋而无逃避之患斯亦讲求荒政之一端也
　　二曰审分泄吴江之地当太湖东南其在南者分众流以入湖吴溇港宋家港朱家港蠡思港直渎港黄沙港韭溪是也居其东者引湖水以入江花泾港七里桥栁胥港虹桥长桥三江桥三山桥定海桥万顷桥仙槎桥甘泉桥白龙桥是也又自县治至平望四十里间亦系分泄湖水之所今为石塘虽便徃来前軰常言其有害水道故凿窦以通水流近年倾圮俗吏鄙夫不知大计辄堙而筑之又湖水多浑易为停积沿河之人多种菱芦嵗久成田咸登粮额遂致水道日防又花泾港长桥正当太湖东流入江要道至为深濶而花泾港居民虑为盗贼所侵茍利于已辄夤縁巡捕官为之筑堰长桥又为豪家堙塞规为田宅水遂不通为患极大今则入湖者泛滥而南流矣入江者洄流而西浸矣日滋月长其害将见甚于今日伏惟深为利民至计不惜小费不求近效不惑浮言一切疏濬仍为之防不计踵袭前迹则水有所归而无泛滥之患矣
　　三曰务车救夫水之泛滥者既筑隄以障之矣水之壅遏者又疏渠以导之矣而水之停积者若不竭力以车戽则何从而减之乎然民之贫乏者或无力而弗供豪犷者又恃顽而不服以致互相推调坐视陆沉在乎上之人为之激劝而安集之尔往年水患初作上自长贰下至簿吏无不躬亲看视奔走道路未尝宁居故谚有救水如救火之言此言当急不当缓也顽者治之贫者寛之由是人知警劝而法在必行自近年设立水利官后一切委之然地既广逺卒未能周居东则西不知在南则北罔卹欲求其无悮难矣夫军国之需在赋税赋税之供在土田土田之出在丰歉岂可忽而不务者乎伏望着为令典今后水潦凡任牧民之任者悉令分投巡视督民而力救之务在水平而后可不可专委水利一官以悮大计则水患可御而民有粒食之恵矣四曰专委任夫事功之成由委任委任之方贵专一伏覩永乐年间凡兴建水利庶事皆责粮长而官自节度之盖粮长之任职在农功赋税而己用心必専自近年以来添设塘长又立耆老复革去塘长而立图长又有属官义官之委粮长耆老之总纷纷多制一国三公十羊九牧民无定志莫知所从且属官望浅位卑民不知畏义官总粮总耆又皆贪猾之人招权纳赂靡所不为是皆无益于民适足以为聚敛之端张其兼并之势又况保选耆老图老皆由粮长则其人可知矣倚法为奸病民尤甚望将所设诸色尽行革去専令粮长圩长管之粮长管其都圩长管其圩县之佐贰咸令分管地方往来巡视而正官总揽其纲考其殿最如比法归于一而民免侵渔之患矣




　　明文海巻八十
　　钦定四库全书
　　明文海巻八十一　　　　　余姚黄宗羲编议八
　　议处日本贡【余大猷】
　　职等防同审据蒋洲等口称日本统一之主原住山城地方私称年号曰天文其余丰后山口松浦博多津对马岛有马岛防摩洲大隅等处十有余岛并受以太守之名分镇各方共奉天文年号政令天文岛王故其别立之主僭改年号曰治今方二载而干戈争扰向无寜日原奉天朝勘合俱被火焚惟金印一颗尚存见系山口岛太守源议长收管源议长即丰后州太守源议镇之亲弟也此兄弟二人近嵗以来声势相倚令行诸岛源议镇见管之州六源议长见管之州十有二蒋洲等至彼因兵乱路险不得达于山城源议镇礼馆彼岛将赍去浙江布政司宣谕明文转行各岛禁戢过海为盗之倭亦甚严切今嵗入冦之贼数较少是其验也等情据此职等看得丰州乃日本之一岛太守乃小岛之一长以彼中僭改之年号擅用于进奏之表不恭之罪已昭以倭岛之一长径奏夫白头之章蓦越之责难逭如有印信勘合亦当查照旧例驳其年限之未及况无印信勘合将何所据而纳之乎如其所求止于假贡买货亦当照例却回以絶众岛之仿效况金印勘合之请越礼犯分为尤甚乎但自古圣王之于边方不服则加之以威服则施之以恩恩施而不至防威加而不至黩斯足以服边方之心今源议镇敬迎天威遂尽馆使之礼恪遵帝令能禁众倭之侵今嵗扬州之贼虽有数千又直浙沈家门等处屡有小警要之比诸前嵗江北江南共有数万之贼似亦小绥而源议镇输欵効劳之功诚有不可掩者职等再三计议合无将徳阳等四十三人暂令泊住海外石牛港给与薪米鱼菜严禁其买卖交通听军门奏请命下之日量用金帛之类奬赏源议鎭以劝其効顺之心另用花红酒米之类给赏德阳等四十三人以慰其逺来之劳仍令回谕源议镇再行用心传布天朝威令严禁各岛尽将今岁入犯杨州之倭捕治以法使二三年后通无倭冦入犯乃许源议镇请伊国王印信勘合表文照依限期来贡如此则浩荡不防之恩行于天威赫临之下而邉方久安之计得于恩威并用之余矣其王直等船五只待其到日仍阻住泊外海听另行呈报处分縁系哨报海船事理关系重大职等未敢擅便
　　海上事宜议【钱薇】
　　吾浙初设巡抚或人问曰国家设官恒有定制何巡抚昔无而今有朝进议而夕兪防耶海石子曰是议非始于今也嘉靖八年有奏扬子宜设总督武臣两浙宜设巡抚文臣其时已得防推举才望谋勇文武大臣矣后江淮开建督府而浙抚独寝至今复举行耳或曰浙何为而设巡抚也海石子曰为海冦也先朝无论在嘉靖中御史王化等屡有海冦杀官之奏其为患久矣海故有漳州贼崇明贼独倭奴为害最大倭奴自汉灵帝始通中华至唐咸亨贺平髙丽稍习华音恶其名不善更号日本史载其日出处天子致书日没处天子倔强如此或曰倭奴何以冦也尝攷唐宋史倭奴雄据海岛伏属拘耶韩等国凡百余尊倭为大倭王其地无良田可耕渔海自给又乗舟南北市籴其土坟垆有金玉而无陶冶覆屋不以瓦仰中国之润土为陶为灶其嗜中国物犹西畨之嗜茶也西畨不得茶必冦掠倭奴必假冦通商始得所欲否则沿海为冦势所必至也或曰吾尝观史唐宋以来但脩贡而不闻冦抄中国亦加优卹不为防御如汉赐以印绶魏封亲魏倭王晋使都督百济等六国唐赐燕麟德殿授使臣官左补阙或赐书籍佛经自宋雍熈至嘉定贡使不絶时或失风诏给常平米钱赡养何尝为冦而防之哉元初常入防世祖谕之不从范文虎等率舟师十万讨之尽没五龙山下终元世为冦横甚何也海石子曰是有説也唐宋以来倭奴利吾华物故修贡也勤元为海运倭奴刼掠运舟已满其欲奚借贡市乎是宋以前我执其利柄而彼求之元之时彼乘其利便而每为我患故冦不在唐宋而在元也或曰国初以来百蛮効顺何为倭奴独梗海石子曰洪武间亦海运以济北伐之师永乐初海运凡十有三举以给辽东惟我运于海故彼冦于海丘琼山尝言自宣德以来倭患已少惟运从内河而冦无所利此其所以少也或曰吾闻倭之冦浙屡矣故国初遣信国汤公筑登莱至浙沿海盖五十九城而冦掠不撤至后乃少何也海石子曰此不足验罢海运之故哉永乐以前屡防不止宣德而后仅一防耳自后求贡不絶盖非贡则不能得所用之物其意诚不在贡而在商也或曰倭奴之贡在洪武已遣僧奉表称臣矣此言宣德者误也海石子曰吾非谓贡始宣德之后也盖永乐以前之贡假贡以观虚实因为冦也宣德以后之贡假贡以通商贾非为冦也故洪武奉表之时贡方入已掠温州其后或贡无表文安置其使于川陕畨寺又尝与胡惟庸交通谋不轨祖训曰日本虽朝贡暗通奸臣故絶之是永乐以前之贡意在防也又侍郎杨守陈曰倭人变诈凶虐时以刀扇小物防渎天朝规牟大利不当与之通好是宣徳以后贡意在商也或人乃悟曰运于海倭假贡以为冦罢海运倭縁贡以求商情较然矣商亦可通否乎海石子曰难言也谓可通则祖训尝絶之矣谓不可通则洪武末年许令十年一贡永乐初赐日本王印诰许之通融或二三年或五六年入贡矣且松江宁波先曽各设市舶市舶者与倭舶市也然则贡而商亦国制所许也或曰胡两市舶今无一耶海石子曰史言松江宋建市舶司元有市船务国朝为市舶监在淀湖之北后以官多民扰罢之而并于四明市舶四明者宁波也嘉靖二年市舶内官隂为瑞佐向道是市舶首尾为始祸故四明市舶废或曰市舶废是不许其贡而商矣海石子曰嘉靖四年勅给事中勘报倭情已奉明命许复洪武十年一贡之例矣非终拒之也且市舶之废非絶其来商乃虑市舶之为祸始也使监船得人彼贡而商焉互市而両利焉海儆消而倭祸息非地方之福乎况巡抚之设诚非无意将俾之仰遵国典俯察时宜杜其衅于无形耳或曰尝览海经南自汀漳北抵登莱沿海之区皆可驻舶何必宁波海石子曰攷之倭奴贡道唐天寳以前率由百济新罗入山东境自倭与新罗雠杀乃不北而南由明越州矣又山川略中载永乐时所封夀安镇国山与四明相值春时东风便防直抵宁波境为便闻之海滨人云江淮未设总督海商或由海门入建业潜相贸易今江上有操江中丞巡江有两都史海口有总督太仓有兵宪彼势日窘故必之宁波今浙复专设巡抚防范甚周吾恐两浙地奥区僻径可通舶贾者能保其不乘我无备而肆扰乎盖倭既借华物必资商为利贡限十年彼不能待也谚谓闰月风便舶至非闰月风便三年一闰彼适来正其耳况华人亦利其货交相觊觎而时禁特严则旁溪曲径潜相勾引势在必然奸人乃或从中梗之官不达其利害而搜治稍急彼欲脱身以解必至弄兵沿海之忧方大耳往年大同甘肃之变皆措置失宜以至溃决正德中两河流贼彼宁不畏死而甘祸哉几事不宻酿成大患或曰似此将何道而可海石子曰在自治耳必也申明法纪禁絶通畨之人杜塞勾引之路若彼称贡而来纵不合十年之期挈重赀涉溟涛无复囘之理况内地所需亦有必仰之物昔韩昌黎送海州刺史有曰海外之国驭得其道处中其情则洋贾之货皆可为中华用而海上之患亦可潜消今日之计在巡抚大臣知我知彼识其机宜而善应之耳况国家如天之覆于外庭未尝拒之辽东朶顔诸卫三年入贡容其贸易而西畨如吐鲁畨等来朝十日平市于京师何独东海之人必拒之耶况祖训絶之谓其暗通奸臣将图不轨今不设丞相宁有惟庸之奸如以市舶既革为疑则又非互市之故也考之正德中市舶内官暗通朱素卿等受寳贿以万计且内通刘瑾欲勾外边逞侮而嘉靖中复激忿宗设杀总督武臣皆阉人之阶祸耳今圣明当阳百僚奉法何虞一小丑之交市为或曰是固然矣虑贵十全今欲善图其后使彼不敢逞而我无虞其害何道致之海石子曰有二説焉一谕彼国不得各道争贡一海上近舶之家不得冒利啓衅是也倭国有七道道各统郡数十倭王政令行则不敢擅求贡自原义植主国幼冲无道势不能制遂令各道强请勘合争先求贡及抵宁波互相诋毁求胜致屠戮衅开而兵戈贻害今当谕彼照先年各道轮贡不得交争违者照洪武事例却其贡物安置其使于川陕则祸端可息矣若彼沿海之奸嗜利无几必投势豪之家以为奥主始则诱賖舶货既而不偿又谬托贵势展转相蒙激其愤怒必也严宪典辄擅通畨之禁督巡司下海捕缉之条方畨舶之至必报官阅视方得议估既入其货立限以偿凡势要之家不得投托必选谨厚之人自顾身家者乃得与之交易则狡猾失势当自敛戢且舶船不许入港令彼不得觇吾虚实市易之际差官检押不得乘机亏负如此中外各获其利衅何自生或曰诚如所论则不惟杜祸萌且各受益何如限以十年之贡既不拒倭人向义之心而彼国亦不数数劳费一利也抑其争贡之端既以礼义治彼又以尊严事我二利也仿国初市舶之意而不絶其情在我则以通逺方之百货在彼又以慰仰借之贪心三利也于是海石子曰然
　　海船【郭造卿】
　　国初法严水军之船其官造之在闽都城三卫之肆各一景泰乃合之即今河口厰云造之分于五寨汛毕以授盐司商修之转运官无甚费而船完固汛至还之水军故防汛无他船或渔人朝暮徃返焉其船以丈许受米有河泊所司之安有他可以弄兵而经年于千里之外哉迨夫禁网漏盐防日起官听商便自造之其法斯废冦生辄召商船商苦之国课日损乃复官造而不为商用不足又括民船船小无器械遇贼急收保为幸或使之缉报水军战及告邻里据岸而相为守可耳若可以迎击贼必违丈尺以挟器械者也由此官民亡择而巨船塞海矣嗣而幕府告匮便宜一切取税匪惟私盐乐隂输而鱼课且甘重榷种豪杂之陆则商而水则盗捕之陆则玉石难辨击之水则玉石俱焚因而容之则横是犹教猱升木纵鱼而之巨壑也将严禁之其势故难旧禁凡汛寸木不下海严矣苐细民以海为业犹婴儿以乳为生禁之则号惟当节之耳茍汛而无警下海之禁勿厉有警非汛亦当饬禁以絶交接则贼待哺而卤食势不能持乆战而屈上也絶其战而先禁之上之上者也盖自造船始凡船樯髙者大樯多者长方可以入逺海禁其毋使两樯单樯乃授之符一如谭中丞令刻名籍于舳舻而因地以异其色漳白泉黒莆以上红为圜径丈各于防如其色当波荡中亦可以逺别之焉夫莆以上同而漳泉异之何也自商盐多则海禁难今漳无场泉场废盐不通行各船难以借口行之自莆以上里场抵闽北之黄﨑镇其内地可戢非漳泉之商假充饷而亡頼者比故通行之以惠商也或云尤当以樯而别县漳之附郭龙溪白诏安白漳浦红参红黒者海澄同安白惠安红其晋江附泉郭黒自此而红者亦稍别之莆田白福宁黒福州之闽县红福清其上白长乐其上黒连江其下黒罗源其下白人易识之则防之者审矣又限地而示之期凡商以年貌册籍及所什物于官受符刻期近过邑而返逺过郡而返漳泉皆许至莆莆之击蓼民居稠密有巡司可为讥察有水寨可以擒获设为驵侩居之无符者必没如所符而为之易船驾以莆人其商安能以逞越者如出外境之律返而逾浃旬者罚浃旬而留罪其所主福兴而下者其船则不易之使上防之人各得以自致其货而往来于其窟则彼不得以寡暴众久而不禁奸宄亦销矣然古者市防抑逐末况海上而不之制乎则无论福兴漳泉凡渔盐有课者勿税其他稍如涂中丞令船大者丈五尺而止各尺税银一钱视广狭为多寡以佐水军之费若有警借而用之壊则当取税以偿并未壊者事竣计日免其后税而优之其所载者违禁既严多假渔船分载而可以济近岛当亦为渔人期风波不过五日必诘其往凡所用外无他器必诘其归凡所取外无异货他有挟者按而没之其按诸奸莫如保甲但海人刁悍不利束缚束缚之亟则蹄齧跳梁惟编其船澚立之甲长六丈以上为一类长五丈以上为一类以次而下者为一类其总以恒产充之其众重土著异县无熟识非我族类不许相挟入海行连坐之法一船之罪罪其同甲长不举者究盖海其所归也船其所聚也于此而严稽之简于编戸舍匿之法是以官问其长长问其甲邻里之习熟桑梓之情稠狙诈无逺交睚眦不近攻而奸宄可清水军之法行矣若造军船当不惜费刘晏于漕且然况于海船乎今特筹锱铢匪直半减汛期将至始肯议发帑执事无羡余且有从而朘削之督者视成应者塞责故器具多敝守则易朽漏战则难冲突曩征曽一本初括商民船如击梃于不格明矣乃议巨舰分之县而速成之伐木之役竭膏血而赭坟墓漳浦未移即为之燬督帅所拥先为之夺多破于江碛至者无一二而与之猝战惟旧船稍大者焉古之水战江河淮泗洞庭彭蠡舟利于大赤壁蒙冲尚沿岸而焚则海舰过大而崖山可鉴也故必视贼筹为三等亦如陆战以备三驷大者加之数尺次者稍如其大靣以三丈上下为度小者愈小愈便俱当为之极备未汛即经营之有司稍赢其出纳各将令如旧制使之自督若不堪驾责在其将其将与同生死安敢谩而自敝哉驾而弗审与无船同水陆异势故人和不如地利地利不如天时亦当审之耳夫沿海之夫其壮足赖不善驭之为贼善驭之皆兵也即有不辑急在呼吸防墙而御侮惟此时为然茍非先择便宜逆潮阻浅则破或失险要战而多北但得善地而风不便即贲获百辈亦无所施矣故必熟风角占其上风下风则避其船如转圜而便器具虽多火战为长可以因风及逺当冲而先为用其器必备其械必精其技必练其防必严而布阵毋密虑彼之我施则易动耳故舟戒过大火攻为先他守将皆能辨之矣稍隙而脩铜山遥属之漳南日烽火以春汛毕浯屿小埕以秋汛毕俱赴南台赏罚此戚都防旧议亦习战于昆明池意也又以海防诸僚去水军而遥则有冒兵侵饷逗遛故纵之且因悬逺而以风波为解贼入谓其难遏贼去谓其难追胜败互蔽赏罚无章故必各监诸将庶乎同舟共济之谊凡议凿凿称是具于舟师条约今不能出其筭惟按而行之便
　　明文海巻八十一
　　钦定四库全书
　　明文海卷八十二　　　　　余姚黄宗羲编议九
　　复河套议【翁万逹】
　　盖闻智者必待时以举事君子不昧势以图功是故理有所当尽而机有所宜审志有所必奋而谋有所不可略者是之不备难与虑终矣河套本中国故壤界以黄河固天之所以限中外也讵宜弃而不收借冦赍盗然揆以今之时势则有当复之理而无可乘之机多必奋之志而鲜万全之算是故不能不为图事者深长思也河套自周秦以来为国为郡汉置朔方唐城受降据险阨逺往迹俱在我太祖以神武定天下成祖躬御六飞三犂北庭其地既残破我亦未暇舍黄河而卫东胜计则偏矣后又撤东胜以就延绥套地遂沦之边外矣然正统治之间我虽未守彼亦未取不见可欲其心不动不夺所恃其争不力取之可也乃竟因循画地自捐天设之险失沃野之利此邉疆之臣所宜卧薪尝胆而有志之士所以扼腕而攘袂者也先巡抚余肃敏公置镇榆林想亦有志斯举而套卒未复镇则空设开垦无闻转输难继孤悬独立沙碛为墟外之不足恃为藩篱内之无所资其赋役不有其利而益处其劳岂贤豪固略于逺谋抑其时亦或掣肘而未终其志耶然治以前我军犹嵗常搜套捣其巢穴嗣是我谋日疎任彼出入涉流履氷挥鞭近塞蔑所顾忌今且盘据其中滋其畜牧遂其生养譬之为家成业久矣又今昔异时强弱异势事体利害之缓急人情好恶之向背万有不齐不可以不虑也欲一举而复之无乃难乎故曰有当复之理而无可乘之机多必夺之志而鲜万全之算也请极言之以干天听夫敌有盛衰我有强弱以强值弱仅足相当以弱值强是为无防汉武雄断天啓卫霍不世之将也絶幕四出不能一屈匈奴之膝成哀短祚内衅且生而呼韩稽颡愿保塞北此何也汉武值其盛强而成哀际其衰弱也马步矢刄各有所宜主客劳逸从来异状韩信背水置阵死地以生魏武舍鞍马与吴越争于舟楫之间乌林削迹是何也韩信以死地为生而得其逸魏武舍中国之长而困于所短也人情莫不爱其亲然负米以致其养与遇变而捍其患缓急自有不同人情莫不爱其身然一劳以永其逸与暂息以休其体向背亦为殊等丧先王之乘舟不如死则取艅艎者必济义兵讴歌思归则定三秦者易为力也我国家拯天下于前元天威所及雷击风扫遗嗣逰魂仅存喘息年来收养残敝兼之掠我生口日滋月息即今小王子济农谙达诸部落可三四十万视昔之奔命穷荒不见马矢者盛耶衰耶强耶弱耶而我承平日久军政多偷三五年来虽赖廊庙注意邉防渐次振举而其竭筹虑耗财用费功业也不少矣回视二祖之时其强弱盈缩又何如耶河套乆沦敌中间谍罕至人不屋居畜牧其内山川之险易途路之纡直水草之有无我不可必知也提军深入其境能无虑乎夫塞以内我中国地也将领讲求其形势卒伍暗记其要害尚不能悉而况塞以外乎今我劳而往彼逸而待我马出塞三日而疲彼骑遍野一呼而集得有小利归途尚难倘失乡导全军何赖数万之众缓行持重则敌备益严疾行趋利则辎重在后且刻日有定期褁粮有定数敌迁徙靡常则战无定地逺近不测则战无定期一战之后敌或保聚或佯为逃遯笳角时闻壁垒相待已离复合终不渡河而吾军于此战耶退耶两相守耶数万之众出塞亦必有数万之众援之否耶有骁将以通粮道否耶保无抄掠不至匮乏否耶是皆至难而不可任者也夫驰击者彼之所长也守险者我之所便也弓矢利于驰击而火器利于守险者也舍火器守险而与之驰射突击于黄沙白草之间得耶失耶今塞下兵即塞下人也坟墓庐舍先人之所营妻孥眷属骨肉之所居禾黍桑麻业产之所具牛马牲畜身养之所供迫于兵刄怵于生死尚每每退怯以烦上人之督责今驱之于无人迹之地限之以可立尽之食要之以难必成之功苦之以不即罢之役恐之以将徙之祸而欲得人之死力可乎议者欲六万之众为三岁之期春夏马瘦为彼弱而我利于征秋冬马肥为彼强而我利于守春搜于套秋守于邉三年三举敌必难支待其逺遁拒河为守是固一説矣然天时物性不甚相逺也秋冬彼马肥矣而我马不亦肥乎乃止利于守耶春夏彼马瘦矣而我马不亦瘦乎乃独利于征耶夫春夏马瘦而敌弱不能入冦然坐以待我诚惧其扰击也秋冬马肥而敌强既能为防则多方设谋诚恐其报复我也六万之众非所以袭人千里之途非所以自逸转盼之间情态异致岁一为之以俟三举其可得乎兵家胜败本难预期一举失利士伤马耗议论蜂起则将已之乎竭天下之力排天下之议以俟其成乎三年三举咸可得志彼败而守我去复来终不渡河版筑难举则将何时已乎盖议者见近时捣巢之举恒获首功昔年城大同五堡之邉敌亦不来深竞以为套地易复然复套与是二者实有不同盖捣巢因其近塞乘其不备胜则倐忽而归败亦支持以退举足南向便是家门壕堑城堡为援可恃复套则深入人境后援不继胜固艰难败虞陷没事势异也夫必胜之兵有限之矢此李陵所以失也今我之将士能为陵之所不能为者乎往城诸邉实近我土又沿邉之地敌原不以为利故虽城邉筑垣少有侵取彼不恤也套地则是和硕入冦以来据以为家四时之间不离住牧一旦欲取而有之彼肯晏然不有争乎事体异也故曰杀虎者易夺虎子者难夺虎子者易夺虎穴而居者难今未能杀虎而夺其子欲处其穴得乎夫先据北山将勇者胜赵奢之所以得也今吾之将士能为赵奢之所为者乎若曰伺敌出套拒河为守先将渡口及可以履氷道路亟筑垣墙以次移置邉堡于沿河如昔年王晋溪近年张南川及总兵官周尚文所论似若可为而不知今日诸敌各有分地套地为济农四子所居控者当不下十余万岂有空套以出之理沿河计二千余里筑垣为限岂时日可完移置邉堡非百数十不相联络堡置兵非千人不可而逰徼瞭望哨守不与当三十万众不止也诚恐布置未定而争穴之虎至矣况吾邉去河动辄千里一年之食为数亿万沿邉所出仅足自供益以此数必仰内地由内地而输之邉逺者二千里近亦不下千余里乃又自邉而输之于河即粮道可通飞挽实难此尤所当摅虑而殚思者也然则套中之地其终不可复乎曰事变之来至无常也要之君子不可有徼幸之心夫秦之所虑者边而终秦无北邉之警汉之所备者边而中叶有欵塞之顺事变之来孰能逆覩我皇上以天徳建极元老以上知作辅天心助顺将来敌之盛衰强弱何能保耶自相攻击如匃奴之南北洊遭疾疫如先零之殄灭岂无期耶彼有其隙我乘其套地之复此其时乎谨我塞障饬我戎备和我行伍固吾元气以俟其隙计之得也故曰知彼知已百胜之道也若不察敌势之强弱不审事情之难易不揆吾力之有余不足使塞下之民迫于备边者喘息不获定沿边之卒伤于锋刄者疮痍不获起而复横挑强冦以事非常则愚所不解者也谨议










　　明文海巻八十二
</div>
    <div class="pagination">
<a href="明文海_page19.html">上一页</a><span>...</span><a href="明文海_page15.html">15</a><a href="明文海_page16.html">16</a><a href="明文海_page17.html">17</a><a href="明文海_page18.html">18</a><a href="明文海_page19.html">19</a><span class="current-page">20</span><a href="明文海_page21.html">21</a><a href="明文海_page22.html">22</a><a href="明文海_page23.html">23</a><a href="明文海_page24.html">24</a><a href="明文海_page25.html">25</a><span>...</span><a href="明文海_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
