<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 17 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 17 页/共 102 页</h1>
    <div class="content">　　崇本堂记　　　　　　　　　王直
　　崇本堂者姑苏周浦所作祠之名也祠以祀先昔之作者未有名今名曰崇本尊祖也万物本乎天人本乎祖古者卿大夫士必有庙祀庙制不行于是而有祠堂取尊祖之义以名之使为子孙者仰而望俯而思油然生其孝敬之心亦君子之所可者也周氏之先居汝之安城晋太康中有讳浚者都督扬州又徙家阳陵其后子孙众多散处遂昌蒲城营道代有显人营道之族有辅成者登宋进士第为桂岭令实生濓溪先生封道国公諡曰元先生尝过浔阳爱庐山之胜携长子寿家焉寿之孙兴裔官至武功大夫和州观察使领侍卫军马都虞候驻劄平江请立先生祠于吴县胥台乡道山之左武功与金人战没于福山勅葬虞山东麓子孙世守焉宋亡祠废有元盛时浦之曾祖松江监税文英复建祠于故址监税卒子江浙行省照磨南奉附于道山子孙因家苏城中至正兵乱祠又燬焉浦之父长洲教谕敏尝欲重构而力不逮乃专祠于家浦与弟渊奋欲成父志渊出为遂昌令满九年铢积寸累得余俸若干欲以修祠堂归至钱塘而卒浦乃极力经营市材庀工共为堂若干楹于正寝之东中祀先生武功以下列置左右凡器用所宜有者无不毕具缭以周垣前为大门以时啓闭而祠堂之制大备正统元年朝廷尊崇儒道凡圣贤子孙皆复徭役其秀茂者収録之恩礼至厚也先生子孙之在姑苏者初由道而徙郡守况侯验其实皆复之浦既防朝廷之德而益重本源之思至是堂成欲使子孙咸不忘其所自出而恭敬奉承于悠久既以崇本揭于楣使其子融县丞纲来京师因都察院司务邹亮属予记自孟子没而圣人之道不传学者莫知所向先生奋乎百世之下负絶出之资有默契之妙继往圣开来学图书之作阐阴阳鬼神之秘啓性命道德之奥使天下后世晓然知圣人之道如日之丽天其本自先生发之今祀于宣圣之庙徧天下盖不忘本也况为子孙者乎礼不忘其本而君子谓之仁以其心之厚也斯堂也推本于先生而尊事之信可谓厚矣然君子之尊祖岂独祀享而巳哉遵其道率其教而不违焉斯善矣先生之道载之书其所以为教者盖曰诚五常之本百行之源也茍能存诚则仁义礼智之具于心孝悌忠顺百行之见于事者皆无有不实此大贤君子事也充而至于圣人不难矣今之学者皆知读先生之书求其为教之本而尽心焉则周氏子孙之当务可知矣朝夕出入于此堂仰先生之德容服先生之教皆有以明善诚身处则为良士出则为良臣斯无媿于先生无负于朝廷优待之盛意崇本之名不亦光逺有耀哉是为记资政大夫吏部尚书前国史总裁泰和王直撰
　　濓溪祠在万寿寺西濓溪坊内祀宋周元公茂叔初茂叔孙兴裔以和州观察使驻节平江奏立祠吴县胥台乡后裔孙文英南老屡复而废正统元年孙周渊等迁于家
　　新建和靖尹先生祠记　　　　黄榦
　　和靖尹先生寓居平江府虎邱西庵牓曰三畏斋所题杂録论语解皆可考所寓即上方也去之七十有五年郡守直秘阁陈君芾通守太学博士丁君焴始度庵空地为屋绘先生像祀焉尊前贤厉后学也先生讳焞洛阳人年二十师伊川程子举闱防士议诛元祐党人不答遂弃举子业靖康初以布衣召不至诏襃为和靖处士洛阳陷家歼焉先生死复苏窜长安山谷中逆豫以礼聘溺水逃去展转蜀道累年绍兴五年以崇政殿説书召凡二十辞八年冬始入见除秘书郎明年迁太常少卿权礼部侍郎毎选辄力辞其冬除徽猷阁待制提举万寿观辞不巳遂奉外祠即虎邱以居年巳七十矣贫无以为归也后二年竟没于防稽之寓舍先生所遇于世如此盖尝考先生之所学笃于践行不为虚语未尝求人之知人亦莫能窥其所蕴也今其可见者经帷进讲门人记録耳惟即其所遇于世者观其所处然后知先生之于道卓乎不可及矣利害者人心之私义理者道心之公公私之闲迭为胜负一取一舍而贤不肖可知也至于厯险难之极而不变处贵显之骤而不动抱仁戴义终其身而不悔非盛德能若是乎理义充于中则祸福成败荣辱得失轇轕万变日陈乎前而心自若也程子之门从游之士皆宏博俊伟极天下之选而于先生亟称之其察之审矣顔渊退然如愚而夫子称之亦曰箪瓢陋巷不改其乐又曰庶乎屡空然则先生者程门之顔氏欤里巷小人颠利害之涂不足道学士大夫则知礼义矣临利害未毛发许弃其所守者可叹也闻先生之风得无小媿有志于道者亦可以自勉欤二君为是祠有补于名教大矣故述其躬行之大节以示学者庶几验之于身而得先生之道云嘉定七年六月既朢后学黄榦记
　　重迁和靖先生祠堂记　　　　黄士毅
　　平江府虎邱西庵尹公和靖先生祠者嘉定甲戌今军器少监丁公焴通守吾邦之所创也祠在山之西北隅后二年贰卿孟公猷闻有殡在西阶之上甚惧非所以祓不祥而致蠲祀之诚者告刑狱使者柴公中行乃属长洲丞赵君崇偘即上方通幽轩之南辟地而迁焉盖先生寓居之所也知府事沈公皥悉资其役为堂三间西向羣山前列环陇近防老松修竹交閟左右高明靓深称祀如昔甫成而柴公以召去王公涔继之复摹先生晩岁片纸手书圣贤格言五千余字刋置西序常平使者吴公格割公田四十六亩俾住庵者为增葺费孟公以始创遽迁合有以示来者命士毅书之士毅因窃慨念昔登朱子之门获闻先生之学严于持守之本在此用力之真体验之熟复发主一无适之旨至讲説而不践行则为虚语问答而少差失则至悮人与夫未至于磨不磷涅不淄则不可如圣人之见南子者类皆务于简实而戒谨恐惧之意隐然于其间未尝不三复警省是皆持守之功也盖持守则心存心存则其言斯讱其行斯察有不期然而然者于是深叹夫周程之所以上续孔孟者至于朱子粲如日星有目咸覩先后本末区别在前大小精粗各有攸属学者于此不患讲习之不能明所患讲习之易明而忘持守之为本耳则尝推明先生之学以励后进今之祠事仰止遗像如亲炙之必求先生之学而学焉是乃兴起之渐岂曰小补之哉此又其所可书之大者遂不复辞既次其畧辄附所闻如此然自先生来居积七十有五年未有表其事而出之者而二三年闲其役再举始克就绪则感夫事之难成而俾终弗坏焉以兴起于无穷者又有待于后之君子也先生居之岁月出处之大致巳详于黄榦之前记是役也始于四月甲午而讫于六月庚戌实丙子岁云后学黄士毅记
　　尹和靖三畏斋　　　　　　王宾
　　兵后南来巳白头虎邱行过偶迟畱斋居犹自名三畏点检身心肯暂休
　　和靖祠祀尹肃公焞也在虎邱西庵公绍兴中尝读书于此扁所居曰三畏斋嘉定七年知府陈芾始绘像祠之九年郡人孟猷请于刑狱使者柴中行即上方通幽轩之南辟地迁焉即先生寓居所也常平使者吴格割公田四十六亩为住庵者増葺费黄士毅记今废改祀于学宫
　　包山祠　　　　　　　　　皮日休
　　白云最深处像设盈岩堂村祭足茗栅水奠多桃浆防防突古砌薜茘绷颓墙罏灰寂不然风送杉桂香积雨晦州里流波漂稻粱公惟大司谏悯此如发狂命予传明祷只事实不遑一奠若肹蠁再祝如激扬出庙未半日隔云逢澹光雨点沙渐収羽林枪忽然山家犬起吠白日旁公心与神志相向如黄我愿作一疏奏之于穹苍畱神千万祀永福吴封疆
　　同前　　　　　　　　　　陆防
　　静境林麓好古祠烟霭浓自非通灵才敢陟羣仙峯百重波浪沓中堂箫鼔重直君贝琼轝髣髴来相从清露濯巢鸟阴云生画龙风飘橘柚香日动幡盖容将命礼且洁所祈年不凶终当以疏闻特用诸侯封
　　包山庙在洞庭西山俗称包王庙唐咸通中郡从事皮日休祷雨有应与陆防皆有诗
　　水仙大王庙碑　　　　　　　杨循吉
　　人有曲直必告诸吏至于水火疾病之厄吏无能焉神斯专之神之治人比于吏而其可凭过之何也吏未必尽公神则无不公者焉故人之凭神人甚于慿吏敢欺吏不敢欺神人也吾乡世事水仙大王建庙天子之所封也有乡者三视他人为贵乡人有事则告惟大王之神在上巍然而听之若受焉者及其归而或赐之或不赐之又若有分别者盖诚有吏职焉然人得赐于神则喜不得赐于神不怒则神之尊吏不得参焉非其公之至也人乌以若此呜呼有良吏或易而去神一而巳则吾乡人其敢不防矣乎夫牲醴钱币所以报也若夫无辞以宣神德神谓人莫知其公焉故碑
　　水仙庙在子城东南古苍龙堂神即柳毅也今为上元乡土社祠额着灵异【一在城西雁荡村俗名三乡庙】
　　重建武安王庙碑　　　　　　祝允明
　　王勳在刘蜀天下得祀之劝忠也始王官终前将军既没蜀人祀之代有崇广逮宋大观闲追諡又以义勇称庙而四方之祠亦益广矣若苏城之祠则昉见于淳熙三年之公牒盖当时市户俞拱等请府判执状置祠基石本也其前后兵火伤剥祠之始构与其岁时与其纪载幷为消沈而不可考巳属者庙旁民汤文渊辈以兹邦荷王休灵人和物蕃感而思报遂与其庙道士张某等谒告于太守太守亦以王忠民思之捐俸余银为匠作费幷谕长洲吴二县出银数佐之俾鼎建焉张等遂购材立殿三间木备而价不及陶甓汤文渊乃独典领其他裨宇翼舍乡人又相与共成之庙遂以完以予亦邻祠居被王祐深来请纪事嗟夫王之阴力在吾土吾土之民知家宁户嬉之乐而因以知其力之所出知其力之所出而因以知所以报之者是固理之自然而王之忠义勳烈则又足以劝夫人故太守之徇民又所以劝忠也今之后吏益忠于为公民益忠于报上虚之徒亦益忠于所事劝忠之効大白当有兹举始予受众请为畧工度始末取义之大者记之而又为歌诗三章系其后俾祀者用焉其词曰　秩秩兮王宫桓桓兮王容蔼牢醴兮洁丰王之神兮来降惟王之神兮降止鼔镗鸣兮成礼王之享兮凯如荫吾民兮翼吾里惟王之去兮莫畱神洋洋兮无行不周劝忠兮报德长无絶兮春秋
　　闗王庙在武状元坊东大街上元甲午歳道士李原祐建
　　太仓关王庙记【在教场演武防后】　　　陆伸
　　太仓旧有公庙在小北门内教场之西偏治十年奉命鼎建州治教场南迁于张王仓基越六年州民始请于总督备倭都指挥西公修举如故或者谓公毙吴人之手当不食于吴殆非通论今天下大一统非复偏据一隅之吴矣况国初定鼎于钟山钟山非孙氏开国之地乎故有公庙而新之是时礼官无以为否者必有説也或又谓公之称号不一当何从伸尝考之公在汉末封为汉寿亭侯至宋祥符以来始有义勇武安王之号迄于元之延佑则倂诸号为一多至八十余字而滥极矣国初下诏谓忠臣烈士惟当时初封以为实号宜正书其额曰汉寿亭侯关公之庙载记谓公生辰九月十八日今以五月十三日官杀少牢以祭因为详着其事于丽牲之碑而系之以诗俾有事于庙则歌以侑之其辞曰山西兮河东神灵防兮虎臣以降炎光兆灭兮大统聿分庶还于一兮式厥功命之不淑兮弗克有终悠悠有识兮孰不哀恸忠魂炳朗兮弥塞区宇鞭霆掣电兮爰上爰下作庙迓神兮于江之浒我心不贰兮公将我与维其来兮以祀以妥维公之来兮其从如云髯之飘飘兮顔如渥丹狐狸遯迹兮魑魅失羣云风萧飕兮至止欣欣我心不贰兮公宁我嗔无遄其归兮爰哜于飱载拜稽首兮无敢不肃曰公是型兮以佑列服公其少畱兮旋车勿速神曰醉饱兮既受尔禄尔心不易兮我犹尔复
　　灵祐庙记　　　　　　　　　范成大
　　按元符三年林戊记云梁卫尉卿陆僧瓒舍宅为寺有女不嫁既死祠于寺之东庑开宝中吴越王朝京道出吴江大风几覆舟见女子拯之自言通寺之神本国加封感应夫人郡人于此祈子颇验元符初夏大旱人多暍死明年疫厉继作通判祝安上摄州事祷神致雨岁大熟事闻诏封慧感夫人政和二年曹斐记贺铸书中吴记闻云安上除知台州至钱唐将济梦一妇人告以风涛之险明日果覆舟数十独安上得免尝有祝史窃庙中县幡絷其身环走殿内自言某实盗也夜半逾城还家神灵潜制于此建炎中尝有边警居民有事之者梦神告以兵难不数日陷乾道三年秋祷雨有应父老顾安时上其事加封慧感显祐善利夫人参政范成大记
　　圣姑庙　　　　　　　　　　高啓
　　潮心涌出鼋头山白波翠岛非人寰清虚宜作水仙府鳞堂荷屋居其闲渊都羣灵孰为主烟髩翛然一神女柔姿孰敢狎相亲笑叱鼍龙起风雨玉骨蜕来经几秋世縁巳断信无愁采兰毎约湘滨防拾翠时陪汉上游水禽翔鸣卫芝盖长在苍茫杳冥外鲛人献绡裁作衣螺女供珠缀为佩花落闲祠谢古春蕙帏瑶席揜香尘空山夜夜星河逺芳渚年年蘅杜新霞舒雾卷凝光彩笑语无闻复谁待冷风几度引舟回宛似蓬莱隔烟海猿呌枫林鱼跃波桂旂翻翠莫寒多女巫伫望飞舆度独奏箜篌引曼歌椒觞奠罢沈璧鸟没遥天湛空碧遗情不结楚台云世人何处寻踪迹
　　同前　　　　　　　　　　　周南老
　　盈盈粉黛妆遗庙临芳屿扬灵洞庭西弭节鼋山渚驾龙乗白鼋鳞鳞鱼媵予儵来兮忽逝卫风挟云雨过舟恐涛恶妥灵奠椒醑传载或可稽曰晋王彪女















　　吴都文粹续集巻十四
　　钦定四库全书
　　吴都文粹续集巻十五　　　明　钱谷　撰祠庙
　　恵应庙记　　　　　　　　　黄昺
　　盖闻三代迭号仁义攸归七国僭称简牍是诮或封建子弟或追赠公侯居于域中莫斯为大然有功于国有恵及民后世尊其道者亦受命无愧矣大圣山王者马鞍山之神也按图经梁沙门慧向谓兹山诸胜可兴佛寺虽用志弥笃力莫能逮一日冥寝山灵现曰愿助千功以副斯意是夕云驱电掣骈阗之迹遍林莽鞭扑之声震岩谷数里恇悸诘旦隂翳潜廓灵基倏成夷广横袤十七丈髙耸二丈小大规矩混然削成其直如绳其平如砥殆非人功所能致也事闻建神之祠锡命曰大圣山王盖旌其功而表其美也自兹以还威灵益着聪明正直镇乎百里之境福善祸淫庇乎一方之民凡犹豫者卜之如衅灵疾疫者祷之如饵良药肸蠁之应昭昭而可騐牲币之祭纷纷而不絶及物之惠斯亦至矣然而年禩久逺栋宇隳壊轩墀蔽乎春草廊壁鸣乎秋蛩虽灵之具存而像亦斯弊邑人陈仁绍者好善不回积财能散眂庙宇栋桡思缔构以鼎新今僧主静志坚同募居人以成胜事僧愿文清莹亦赞其能牋疏一发如石投水施利四来如川赴海凡所得者仅逾千缗于是鸠工市材揆日蒇事嵗时未易斤斧告停危檐翚飞叠瓦鸳甓窗牖明邃欂栌赫奕殿堂广其旧制廊庑辟乎新规门阑有制左右有序中塑神象森衞灵官威仪聿成藻绘斯焕盖所以答神休而肃祀事也噫古之卿士有益于人者典礼尊其祀焉矧兹山王垂数百载而英烈不昧始施功而成善事终佑民而享明徳建祠追号亦其宜矣前所谓有功于国有惠及民后世尊其道者受命无愧其斯之谓欤昺因访旧胥台薄游是邑闻其异迹缺于纪事既防确请不获牢让辞防浅近斯为媿焉明道二年二月十五日记
　　惠应庙祀昆山神在县西北马鞍山之阳唐中和二年建宋崇宁闲赐额曰大观庙封神曰静济侯绍兴闲加永应淳熙闲加昭徳庆元间加显贶开禧闲改封昭惠公嘉定间加灵济宝庆闲加福应绍定闲加康祐淳祐闲封显祐王国朝洪武中改封昆山之神每嵗夏四月祀之永乐中庙燬宣徳中县丞吴仲重建祝文曰有山巍巍惟神主之有民林林惟神福之诰锡宠襃以答神休英爽如在享祀千秋
　　宋衞文节公祠堂碑　　　　沈鲁
　　朝廷崇礼先贤累下诏所在有司以时修葺祠宇除墓道使人守防如法昆山县儒学教谕臣刘衡训导臣章经奏故宋太师秦国公文节衞泾生于是县之石浦蚤负经世之学魁多士于淳熙甲辰登要枢参大政中外厯任四十年所言皆经国逺谋关系世教为甚重自范文正公后继先忧后乐之志者此其人也方韩平原之势熖薫灼毁誉舛午今年朱元晦斥明年赵汝愚薨而伪学之禁日迫正士接迹逺引犹排击无所容其身而惟重利禄轻行检者附丽以成其私攘臂侥幸于一时而无以为善后之计公以理乱安危之机闲不容穟具疏利害请除之而侂胄师旦为世大戮矣尤务搜贤才以立国长养振作以固不拔之基讲求大计规恢逺图而复见扼于弥逺之擅国卒无以售所言夙与元晦有契分至是乞召还而元晦巳卒复移文新安梓行所注书又请为右文殿修撰张栻赐諡于今三百年为士者皆能言之而旧祠在马鞍山荒凉摇落神弗宁妥民有以义起者为徙置学宫之旁俾七世孙烚居守墓在湖州者亦已芜没不治臣衡等稽诸礼典法施于民则祀之夫立朝正色不忘规谏名谊所在急于饥渴故能克殄凶憝成谋而不居其功志雪讐耻自奋以厉不剉之气其于君臣父子夫妇之大伦至言恳切恻怛忠厚而体国之诚根于天性乡之先达为法后进如此而嵗时不修祀典有缺使士大夫何以为风厉而世道无所取衷焉乞量为定立时祭则象方来庶不负明诏崇礼之盛意上可其奏命礼部参酌仪注嵗时祀以牲特奠帛为三献礼而祠墓彼此咸为严禁约毋有所毁本部右侍郎叶盛与公同里常集公遗事得其出处大节而世逺湮没者不能具载知县唐素主簿胡钦为劝説协规之士买田数十畆以助脩葺费而烚得永为世业俾鲁撰词刻石以示逺乌乎天之生才必资于世用用违其才则无以自见于世而论者谓南士懦缓不及北之刚毅慷慨多大畧是以吴楚之国常不兢于中原此非定论也金源氏之方兴以回山倒海之力见屈于宗忠简公之孤军无援而敛戢不敢南下者累年李忠定公区处天下事规模措置再逾月而毕举勍敌为之震慑使二公终用而得尽其才将海内豪杰惕息聴命之不暇大功之成夫谁能居其右者而谓闽越南产迂儒僻士果无能为邪金源既衰北鄙多故宋虽偏安而才武雄畧之士下扞牧圉者甚众使公柄用而得与戮力必能集众谋申警偹厉鋭养威以作南士之气使无忘北乡观形势而决事机进可以得志退不失乎自彊假以嵗月则大讐可复而宋室可兴矣夫何髙才见疎寡谋自用而动不相时举天下于一掷卒之败防之余没世不振虽公之明见不爽悉如平时所料而才不尽用所可见者如此而已乌乎天乎是曷故哉于其祀作歌以侑神歌曰山苍苍兮海茫茫懐故都兮天一方中原在逺兮不可望事往人异兮我心徬徨嗟直行以自遂兮耻徇时而为否臧茍校功资之得丧兮夫孰谓名徳之弗昌云兮翺翔灵风萧兮来景光廪有食兮食有堂岁事修我兮我其来享时骤集而不可久兮吾将返飚轮于帝乡
　　宋衞文节公祭田记
　　昆邑马鞍山之颠有衞文节公祠堂厯嵗久而頽壊樵牧所侵神弗宁妥邑人今少冢宰叶公与文节同里闬景仰先哲见而悯之天顺辛巳任都察院右佥都御史奉勅巡抚两广时都宪江右刘公显孜适巡抚江南遂与言之徙置学宫之旁为置田二十畆俾七世孙烚居守成化丙戌湖广安陆唐侯豫叔来宰是邑之明年弦歌之余登公堂而见其子孙之寒馁不自存者恻然叹曰吾宰是邑而先贤之后若此其窭而可弗加恤邪乃于公暇命其属隂阳训术龚彦中劝説好义之士各捐已资相与助成之増置常稔之田二十畆嵗得租米一十四石俾其后有以葺祠宇供祭祀而田址坐落圩号具刻于石撰词记之以示后余尝阅郡志衞文节公讳泾字清叔生于昆山之石浦宋淳熈甲辰魁多士居宪台登枢要厯仕三朝任中外四十余年所言皆经国逺谋志在匡济时虽不能尽用而于纲伦之重至诚恻怛非根于天性者不能言也及韩侂胄之柄国危乱预宻谋而剪除之功居多梓行晦庵经书传注使人知宗正学惜公不能大展于当时而淑人之功有以及天下后世者则于崇祀之典其可缺邪然公之徳业虽不没于将来而非我邑侯之矜恤其何以泽及后世夫君子之行事贵乎可继而有以垂于无穷故崇礼于一时者未能必其可继于他日矜恤于一人者未能必其可致于悠逺而侯也不利之以货财而资之以土田使其子孙世守奉其烝尝衣食足而礼义兴必有继祖风而光前裕后者出殆于是乎肇矣予忝参蜀藩归老于家稔闻侯之盛徳因其请遂不辞而为记请之者谁致仕训术彦中也
　　国朝春秋二祀祝文
　　才全经济学贯天人扶植世教羽翼斯文今兹仲春秋谨以牲帛醴粢祗荐嵗事神鉴不昧灵其来歆
　　衞文节公祠祀宋太师秦国公泾旧在马鞍山华藏寺之左后徙儒学旁成化六年教谕刘衡奏入祀典每嵗春秋祀之
　　昆山州作新娄侯庙事状　　　殷奎
　　娄侯庙者祀吴将军张文侯昭丞相陆昭侯逊及昭子扬武将军休也按三国志汉建安二十四年孙权以陆逊为右防军镇西将军封娄侯吴黄龙元年以张昭为辅吴将军改封娄侯嘉禾五年昭卒少子休袭爵据今昆山本古娄县张陆三侯实国于此质诸祀典后世宜有血食之奉而庙貌缺然千有余年莫知有举至正十三年冬十二月知州偰侯傒斯览图志攷典礼悚然叹曰忠臣烈士之祭有国之所崇奉今嵗所下赦书庙宇损壊俾之修葺臣斯幸得承乏此州有如昭逊功烈光于史册而国冺世逺遂失旧君之祀甚非明诏所以奬劝忠臣之意即下令以赦书从事乃相州城东北三里娄县故治有丛祠一区撤而新之考三侯冠服之制像设其中文侯昭侯并位南面扬武西向侑坐又合庙左佛庐四楹为祠祀斋室俾里人教授其间缭垣四周前为崇门题曰娄侯之庙阅明年十月某日侯率僚友具牲币以落其成顾羊豕所丽石未有刻词谓奎尝预兹议使状其事始末以请文于作者奎观偰侯是举所以崇祀典去淫祠风厉臣子之尽忠将顺朝家之美意皆可书也作歌诗镌之乐石以示永久礼亦宜之故不辞而为之状若夫三侯徳业之详则有吴志本传在咸阳教谕殷奎状
　　娄侯庙
　　子布文武才鼎峙非本志伯言社稷臣早定西龛计霸功昭吴甸侯封啓娄地何以慰遗民于焉崇祭祀
　　同前　　　　　　　　　　袁华
　　娄民尚淫祀祠庙徧村墟疾病罔医药奔走信羣巫椎牛酾酒醴婆娑乐神虞神不歆非类传记言岂诬圣人制祭法有功则祀诸昆山汉娄县旧邑禾与与娄县名尚存在今城东隅张昭洎陆逊封娄肇自吴桓桓孙将军仗钺东南墟升堂拜昭母情好昆弟如防薨受顾命拥权运谋谟陈猎止酣饮礼下魏使车忠言不见聴托疾归里闾举邦惮威严卒年八旬余伯言虽后出智畧雄万夫权配以侄女数数询良图一从吕防举乃修关某书潜军克公安径进守宜都走偹夷陵城威休夹石区相吴柄图命上疏陈立储赫奕两侯功弥久而弗渝太守念娄氓报本昧厥初淫祠既撤毁左道咸剪除改祠祀娄侯像设崇屋庐复覩汉威仪清风肃贪污遂令此邦人车盖相填淤雨旸及疾疫走祷来于于穹碑纪颠末大刻龙腾拏于以告来者并解娄氓愚丽牲歌送迎万世奠厥居
　　娄侯庙在县东北娄县封吴张昭陆逊封娄侯故人立庙于此祀之元至正十一年庙圯知州偰傒斯重建
　　刘龙洲祠　　　　　　　　凌万顷
　　曽随荐鹗上天阍肯信荒山泣断魂百嵗光隂随酒尽一生气概祗诗存冢倾平地藤萝合碑倚空岩雾雨昬纵使纸灰那得到落花寒食不开门
　　同前　　　　　　　　　　　殷奎
　　改之亦豪迈生世何落落抑郁过宫书蹭蹬平边畧悲歌能无动沉醉信有托新祠荐寒泉九原讵可作
　　同前　　　　　　　　　　袁华
　　刘君庐陵秀胸次隘九州倜傥负竒气辛陈同侠游西登岘首山北望多景楼长歌过恸哭志在复国讐异才世闲出髙揖轻王侯奈何攀桂手不能占鳌头肆情诗酒闲文熖射斗牛昆山非故里遂为潘宰留五十死无嗣埋骨东斋陬星霜屡变易夷墓为平畴有司重封表勒石树松楸何人洒麦饭凄凉土一抔建祠立神主买田供庶羞仁哉太守心祭祀亘千秋
　　同前　　　　　　　　　　秦约
　　龙洲先生湖海士矫矫髙风絶代闻持节去为金国使封书曽感献陵君筹边英畧生前志垂世文章死后勲壊冢年来谁洒饭愁防棘树拥寒云
　　同前　　　　　　　　　　杨维桢
　　读君旧日伏阙疏唤起开禧无限愁东江风雨一斗酒大地山河百尺楼龙川状元曽表怪冷山使者忍色羞白鹤飞来作人语道人赤壁正横舟
　　同前　　　　　　　　　　偶桓
　　逺寻遗墓入烟林几度临风感慨深草暗頽垣春放犊霜寒宰木夜栖禽清江载雨孤舟梦异国登楼万里心泉下刘郎呼不起吟成哀些一沾襟
　　同前　　　　　　　　　　沈愚
　　文章人物迈时流袖拂天风万里游黄鹤楼前江月白买花沽酒醉中秋
　　中原望断独兴哀懐抱忧时郁未开斗酒彘肩风雨夕为谁辛苦渡江来
　　刘龙洲祠祀宋诗人刘过改之过庐陵人绍兴间客死昆山其后主簿赵希懋葬之马鞍山东斋之西冈复即东斋为祠后燬于兵元季知州偰傒斯与士人殷奎等修复之
　　黄姑祠题壁　　　　　　　　范氏
　　商飚初至月埋轮乌鹊桥边绰约身闻道佳期惟一夕因何朝莫对斯人
　　黄姑庙　　　　　　　　　　髙啓
　　农祭频来水庙扉银河东望失星辉天孙秋夜应相忆一去人间竟不归
　　同前　　　　　　　　　　周南老
　　黄姑与织女睆彼河西东胡为玉山侧灵姑于以降褰帷拜灵姑宛然天女容黄姑即河鼓谁能辨雌雄神亦不为谁惟民之所从有祷辄有应嵗嵗祈年丰
　　黄姑庙在县东三十六里地名黄姑事具中吴纪闻
　　叶文庄公祠记　　　　　　　吴寛
　　故吏部左侍郎諡文庄叶公事英宗【一作正统中】为兵科给事中当己巳之变京师戒严公忠愤激发数日奏疏七八上区处兵事悉中机宜自是有名于时后出参政山西擢都御史南北巡抚制御边境功绩益着宪宗之世【一作成化初】召为礼部侍郎改吏部而终公苏之昆山人也既没几二十年慈溪杨君名父由进士来知县事自以少知公名今获令兹土无以慰仰慕之意适今天子初即位用臣下言撤天下佛庐之私建者君承诏而喜曰吾志可成矣盖谓公之为人天下皆知其贤况乡人哉没而祀于其乡此礼也顾佛庐有当撤者乃特毁弃其像以改公祠设位于中嵗时率僚属师生拜而祀之他日托公之子壻兵部郎中虞君元凯来道其事而以记请夫世之仕者孰不急于政事有政事矣然无文学以资其识则所行者不免为俗吏之事又孰不重乎文学有文学矣然无气节以立其徳则所能者不免有文人之讥故三者每患人不能兼而有之公之政事载于国史甚偹已不必论其书册满家笃学考古至忘寝食所著述专以欧阳子为法纯雅明正其词蔼然平生尤慕乡先哲范文正公身虽已贵萧然犹寒士也谄佞之徒有所倚而起者恶之不忍与接所以自处可谓重矣是以其名起于当时传于天下而士大夫置公于国朝名臣之列此岂无自而得者特公以中嵗而没使天假之年其见于世者当又不止于此乌乎惜哉寛初入翰林虽及接公而受其诲言然不久公已去世窃以为恨而名父尝有斯文之契者况其为此又当乎人心故虽无文犹强书而复之祠成于治三年二月明年正月戊戌记
　　叶文庄公祠在儒学后祀礼部侍郎邑人叶盛治二年知县杨子器建
　　吴公子游祠记　　　　　　杨一清
　　成化乙已冬监察御史铅山胡君汉按节三吴过常熟祗谒先圣退谒先贤吴公子游祠祠出礼殿隘陋弗展君顾瞻防嗟乃进苏州府同知华容毛君瑄曰吴公大贤常熟钜邑维祠堂僻弗称殆非所以崇明徳励风教也盍相与撤其旧而新是图毛君曰诺爰率诸将士弟子度地于学之东偏遂承檄任其事然本以义举不欲劳民力时教谕天台张景元捐俸首事邑之士民尚未丕应无何兰江祝君瓛起进士为邑令用君意劝诱属人闻者风动共佽助之以后为耻材甓髹垩至于工佣饩廪之资胥此焉出乃卜吉庀事命义官孙芄周棠董其役隆栋厚础既矗且安堂室中严门庑森列经始于丙午春三月至四年秋九月讫工议者犹病祠地前迫义官赵璧市民居以广之由是豁然开朗视旧观不啻数倍耕农贩夫但见新祠之焕严而不见庸调之及已也莫不戴神之休以上之人不虞用其民为徳毛君谓重建本末不可无记寓书镇江属予记乌乎时至春秋王者不作诗书礼乐之化或几乎熄矣吾夫子出始立教以振之时则有吴公迈迹勾吴北学于中国笃信不懈遂能以文学上齿顔冉为髙第弟子率开东南文献之源其有功于乡邑甚大且当时称名卿相谋人家国者漠乎未闻道功利之説澜倒故以由求之贤其论为国止有勇足民也可知已公宰武城独能以礼乐为教使当官者知以道治民为贤而刀笔筐箧之吏不得为名教所贵其为惠于天下后世甚博先民有言盛徳宜百世祀故乡先生没则祭诸其社尸而祝之公道徳之在天下者朝廷通祀万世无议其在乡邑则泽润后人不但所谓乡先生而已为之特祠以奉祀事仰止景行之意于是乎存然自公没千有余禩宋县令孙应时始剙建于庆元之三年晦庵先生为之记厥后改建于王爚鹤山魏氏记之重修于国朝之唐礼南阳李学士记之第皆仅取茍完无虑经久其亦有待于后之人乎夫祠不祠不足为先贤重轻独以义而风化其下者有司事也然世之为部使者所以程督其下惟钱谷讼狱期防闲是急郡县之吏奔走不暇以应乎其上者如斯焉耳矣胡君方稽覈戎籍顾能于风化究心焉然不数月擢佥山西按察司事以去使郡邑之闲不有贤者为之宣力则其志莫可自遂且以朝廷良法美意动为有司所格悬重典以待之不事事者犹自若也况于一祠之小簿书督责之所不及者哉君子以是当有以窥其趋操之正矣若为政为学公所受于圣人之家法具在凡吏于此而不能以诗书礼乐化训其民士于兹而不能志公之志学公之学皆弃于公者也因以丽牲之石并着之
　　子游言公祠堂碑　　　　　　桑悦
　　吾邑子游言公北游而学孔子之道得其文学一体以归大江以南万世尸而祝之攸宜宋庆元闲孙君应时宰吾邑曽庙于学宫之东后令王君爚加意存其后人其庙累代修葺惟祀之于家者或有兴废本朝巡抚工部尚书周公忱及令甘君泽皆鼎新之后燬于邻灾四明之慈溪杨侯子器由名进士知邑事至任拳拳以稽古崇徳为事于公之周其学费而婚其未匹为屋数楹以妥公神仍置田若干畆资延世祀祠成公之六十四代孙江以记求予言予观应时尝求紫阳朱夫子为之记凡公髙弟圣门与能过化于吴大畧朱子言之已详予何敢赘一辞独公在当时以文学名获居四科之列公之所为文学者当以为乡之后人告易曰观乎人文以化成天下何如其文也孔子曰文王既没文不在兹乎是故圣人学文于天地贤者学文于圣人文学以经纬天地为极自非圣人莫能与乎斯文也然则公之文学又何如其文学哉观其为学必欲知本燕居必论礼取人必以正大治人必用礼乐故朱子谓其敏于闻道道即吾夫子闻道是闻夫子然则公之文学乃入圣师文学之阶梯又岂止言语文字而已哉若曰孔子作春秋笔则笔削则削游夏不能赞一辞是又以言语文字为文学也以言语文字为文学特艺焉而已耳若公之文学诚可谓道徳博文者果可以小技目之欤今去公二千余年而世之名为儒者不过餔啜简防糟粕为出入就使其文其学华藻如相如劝督如元凯曷足以窥圣学之一斑而况浅识謏闻之士以小才自恃不复知身心为何物甚至剽窃章句惟取掇拾科第而止以是谓之文学宁不有玷公之文学乎学公之文学必以求道为主等而上之见道卓尔则顔子之文学在是由是优而游之不知由之乃孔子之文学也乌乎是可一蹴而至否邪人能学公之文学则不死公之心庶几斋心以祀公者无穷而凡暗室屋漏之中明窗净几之下皆为庙公之祠宇者矣古称王谢崔卢谓之髙门然则为公之子孙者则又何如茍能不坠家学之传斯为公之佳子孙予辱与公为后进愿孔子而景仰于公者自丱角以至白首亦非一日故记公之祠遂述公文学之实以勉乡之人并公之后人亦因以自勉
　　本朝春秋二祀祝文
　　文学名科礼乐为教啓我后人儒风聿兴
　　吴公祠祀孔子弟子子游初在县东北一里宋庆元二年知县孙应时别建于县治内宝祐闲知县王爚移置儒学大成殿后咸淳闲知府赵顺孙又剙书院于郡治元建文学书院于县东今入祀典春秋祀之
　　商相巫公墓庙碑　　　　　　孙应时
　　人臣事君之道有燮成有弭辑有镇定燮成者学术能开太平弭辑者才能能销灾患镇定者徳望能襄大事斯三者君用之皆能致治臣行焉皆能尽职所谓大臣者胥此商有贤相曰巫咸具兹道以事帝戊予尝攷文献知之初雍已既立王业中缺刑滥法弛徳衰泽涸于是伊陟賛于公公治王家有成作咸乂四篇斩而复新翳而复明也故曰燮成是时也桑谷在朝昏生旦拱甚矣其妖也乃啓太戊修政明礼或早朝而晏退或问疾而吊丧桑谷自亡此之谓弭辑商侯昔有不王不享者于是效顺越三年逺方重译至者七十六国声灵赫烜国本敦固号曰中兴此之谓镇定至祖乙时子贤绍武殷道复兴乌乎事是君者效劳于无事之时易也于艰难危厄之际而能斡全曲成者难也太戊立商祚中叶而祖乙殆甚公父子克忠以济时艰一道允成天岂并毓忠良于巫氏以兴商乎或者英贤感气运而迭起理自然欤尝攷越絶书虞山巫咸所出梁萧统云虞山巫咸所出又唐张守节史记正义巫咸冢在虞山上子贤亦葬其侧由是言之公父子邑人也而地志谓山西夏县有巫咸顶相传公尝隠此况嘉定中乡人掘地虞山西麓名青龙山觜山有腹冈得古碑八分书刻商相巫咸冢凡五字前令王公爚文治有余捜岩剔埜以存亡继絶为事念吴之先贤莫出公右作庙此山之腹冈于山顶则修墓焉春秋祀义起后人应时又恐去世既逺而成功泯乃砻石为文辞以为后世诏辞曰　于赫殷商业肇武汤中世有嗣王朝内拱祥桑桑枯徳政良良臣辅匡国势炽昌作式四方四方既襄公艾成庙廊殷土芒芒诞降虞山阳山腹有图灵气奋扬千载声亡碑文孔章新庙于石旁骏奔靡遑厥功难忘酒清肴香曰公之故乡鉴此烝尝
　　常熟县新建乡先贤巫公祠记　陈寰
</div>
    <div class="pagination">
<a href="吴都文粹续集_page16.html">上一页</a><span>...</span><a href="吴都文粹续集_page12.html">12</a><a href="吴都文粹续集_page13.html">13</a><a href="吴都文粹续集_page14.html">14</a><a href="吴都文粹续集_page15.html">15</a><a href="吴都文粹续集_page16.html">16</a><span class="current-page">17</span><a href="吴都文粹续集_page18.html">18</a><a href="吴都文粹续集_page19.html">19</a><a href="吴都文粹续集_page20.html">20</a><a href="吴都文粹续集_page21.html">21</a><a href="吴都文粹续集_page22.html">22</a><span>...</span><a href="吴都文粹续集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
