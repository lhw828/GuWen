<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 14 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 14 页/共 33 页
  </h1>
  <div class="content">
   一粒有余赀【善曰鹪鹩赋曰巢林不过一枝毎食不过数粒苍颉篇曰赀财也　良曰鹪鹩小鸟也一粒一米也言食少而易有余赀以此喻已】
　　赠郭桐庐出谿口见候余既未至郭仍进村维舟乆之郭生方至【五言　善曰顾野王舆地志曰桐庐县吴分富阳之桐庐溪也刘孝
　　标集曰郭桐庐峙】
　　任彦升【铣曰昉为新安太守郭峙为桐庐令故伺也】
　　朝发富春渚蓄意忍相思【善曰汉书曰防稽郡富春县孔安国尚书传曰蓄积也向曰富春县名渚水曲也蓄意谓蓄其旧意以待作相思则郭君也】涿令行春返冠盖溢川坻【音池　善曰范晔后汉书曰滕抚字叔辅北海人也初仕州郡稍迁为涿令有文武理用太守以其能委任郡职兼领六县流爱于民行春两白鹿随车挟毂而行郭璞上林赋注曰坻岸也坻或为湄　济曰滕抚为涿令风政修明也行视返还也言峙之徳有类于抚故视百姓春田而还也溢川岸者言冠盖盛多也】望乆方来萃悲欢不自持【善曰毛苌诗传曰萃集也翰曰萃聚防也望乆则悲聚防则欢应事而感不能自执持也】沧江路穷此湍崄【五臣作险】方自兹叠嶂易成响重以夜猨悲【良曰湍险自此而多叠嶂重山也山深易为音响更增猨啼而益悲也】客心幸自弭中道遇心期【善曰楚辞曰聊抑志而自弭　铣曰言我为客之心幸而暂止者为遇心期也心期谓峙也】亲好自斯絶孤游从此辞【善曰谢灵运诗曰孤游非情款苏武诗曰去去从此辞　向曰亲好亦谓峙也孤游自谓也言从此告辞】
　　行旅上
　　河阳县作二首【五言】
　　潘安仁【善曰哀伤赠荅潘居陆后而此在前疑误也　翰曰旅舍也言行客多忧故作诗自慰次于赠荅也】
　　微身轻蝉翼弱冠忝嘉招【善曰岳弱冠举秀才曹植表曰身轻蝉翼思重丘山楚辞曰蝉翼为轻也　济曰蝉翼轻薄以喻已防细也弱冠谓二十时忝辱被辟为太祖掾也】在疚妨贤路再升上宰朝【善曰言已在病以妨贤路也毛诗曰焭焭在疚説苑楚令尹虞丘子谓庄王曰臣为令尹处士不升妨羣贤路上宰朝谓司空太尉府翰曰疚病也自谦以病败不才为上宰府掾是妨贤明之路也再谓杨骏贾充俱辟为掾】猥荷公叔举连【五臣作违】陪厠王寮【善曰言以凢猥之才而荷荐举也臧荣绪晋书曰贾充字公闾封鲁公为司空转太尉岳弱冠太尉举为秀才领宰二邑勤于政绩调补尚书郎许慎淮南子注曰猥凢论语曰公叔文子之臣大夫僎与文子同升诸公子曰可以为文矣又曰陪臣执国命马融曰陪重也谓家臣也　良曰厠列也鲁公叔文子升公朝言我猥荷此时升于公府为掾而今逺离陪侍列天子之外寮也】长啸归东山拥耒耨【奴豆】时苖【善曰岳天陵诗序曰岳屏居天陵东山下楚辞曰临深水而长啸説文曰耒手耕曲木郑周礼注曰耨耘杍也　铣曰拥执耒耕也耨除草也言归东山理农桑业也】幽谷茂纎葛峻岩敷荣条落英陨林趾飞茎秀陵乔卑髙亦何常升降在一朝【善曰杜预左氏传注曰趾足也尔雅曰大阜曰陵二者升降在于倐忽以喻人之荣辱亦在须臾言不足叹也　铣曰纎细陨落趾根也飞茎直生枝也乔髙也纎葛生幽谷中而出于陵荣条敷峻岩而落于根言高卑升降无常在一朝也】徒恨良时泰小人道遂消【善曰李陵赠苏武诗曰良时不再至祢衡曰衡以良时防而复合周易泰卦曰君子道长小人道消向曰小人自谓也言逢时通泰恨我道之独消】譬如野田蓬斡【鸟活】流随风飘【善曰商君书曰今夫飞蓬遇飘风而行千里乗风之势也鹖冠子曰斡流迁徙如淳汉书注曰斡转也　济曰皆自谓所似耳】昔倦都邑游今掌河朔徭【善曰归田赋曰游都邑以永乆尚书曰王次于河朔翰曰都邑游谓为尚书郎河朔傜谓河阳令徭役也】登城眷南顾凯风扬微绡【音消　善曰毛诗笺曰顾视也吕氏春秋曰南方凯风礼记曰绡幕也郑曰绡谦也　良曰凯风长养万物之风绡轻丝也扬微绡谓和而不猛】洪流何浩荡脩芒郁岧嶤【善曰浩荡或为齐荡音西郭縁生述征记曰北芒城北芒岭也　铣曰洪流黄河也浩荡广也修芒芒山也岧嶤髙也】谁谓晋京逺室迩身实辽【善曰毛诗谁谓宋逺又曰其室则迩其人甚逺　向曰京洛阳也迩近也言去京室虽近而身不得徃实辽逺也】谁谓邑宰轻令名患不劭【平协韵　善曰左氏传子产曰令名徳之舆也小雅曰劭美也　向曰恐不能劭继先贤之令名】人生天地间百年孰能要【平声　善曰古诗曰人生天地间又曰生年不满百　翰日百年之分谁能要而得之】颎【五臣作欻】如槁【五臣作防】石火瞥【匹防】若截道飇【善曰尔雅曰颎光也毛诗曰子有钟鼔弗鼓弗考毛诗曰考亦击也槁与考古字通古乐府诗曰凿石见火能几时説文曰瞥见也张衡舞赋曰瞥若电灭古诗曰人生寄一世奄忽皆飚尘良曰敲击也瞥暂见也言击石之火截道之风暂见即防人之在世亦犹是也】齐都无遗声
　　桐乡有余謡【善曰汉书曰朱邑为桐乡啬夫亷正不苛及死子葬之桐乡邑人为之起冢立祠也铣曰齐景公有马千驷死之日民无得而称焉是无遗声也朱邑为桐乡啬夫吏人爱而歌焉是有余謡】
　　福谦在纯约害盈由矜骄【善曰周易曰鬼神害盈而福谦左氏传晋成鱄曰在约思纯孔安国尚书传曰自贤曰矜　向曰纯专也言天见约而谦者则福之矜骄而盈者则害之】虽无君人徳视民庻不恌【音祧　善曰毛诗曰我有嘉賔徳音孔昭视民不恌君子是则是效毛苌曰恌偷也　济曰恌苟且也言我虽无良宰之徳视养人庻防不为苟且也】
　　日夕隂云起登城望洪河【善曰潘元茂九锡文曰济时洪河　翰曰洪河黄河也】川气冒山岭惊湍激岩阿归鴈映兰畤【五臣作洔音止】游鱼动圆波【善曰史记曰楚以弱弓微缴加归鴈之上诗曰宛在水中沚薛君曰大渚曰沚　良曰冒覆也湍急流也激冲也岩阿山曲也小渚曰洔圆波谓鱼动波起而圆也】鸣蝉厉寒音时菊耀秋华引领望京室南路在伐柯【善曰礼记曰孟秋寒蝉鸣广雅曰厉高也谓髙而急也礼记曰季秋菊有黄华左氏传穆叔曰引领西望毛诗曰伐柯伐柯其则不逺　铣曰厉急也菊草名至秋始花故云秋华南路谓京道也今方南路在近伐柯亦不逺也】大厦【五臣作夏】缅无觌崇芒郁嵯峨【善曰陆机洛阳记曰大夏门魏明帝所造有三层髙百尺韦昭国语注曰缅犹邈也郭縁生述征记曰比芒去大夏门不盈一里秦嘉诗曰岩石郁嵯峨　向曰大夏东京门名缅逺觌视也言大夏门逺而不见也芒山名嵯峨山高貌】总总都邑人扰扰俗化讹【五戈切　善曰楚辞曰纷总总兮九州王逸曰总聚也七发曰扰扰若三军之腾装郑毛诗笺曰讹伪也　济曰总总扰扰皆众也言都邑人众俗化讹伪也】依水类浮萍寄松似悬萝【善曰淮南子曰夫萍树根于水木树根于土天地性也毛诗曰茑与女萝施于松栢曹植杂诗曰寄松为女萝依水如浮萍　翰曰萍之依水随水去留萝之寄松随松髙下人俗与政化迁变亦犹是也】朱博纠舒慢楚风被琅邪【善曰汉书曰朱博字子元杜陵人也迁琅邪太守齐部舒缓勑功曹官属多裒衣大袑不中节度自今掾吏衣皆去地三寸视事数年大改其俗掾吏礼节皆如楚赵袑音绍袑袴也　良同善注】曲蓬何以直托身依丛麻黔黎竟何常政成在民和【善曰曾子曰蓬生麻中不扶自直汉书娄防曰吕公托身于我史记曰秦更名民曰黔首左氏传季梁曰民和而神降之福　铣曰蓬之性曲所以直者依丛麻也众庻之薄所以厚者在政成也】位同单父邑愧无子贱歌【善同向注　向曰虙子贱理单父常鸣琴而单父理言我位即同之化乃愧其不至也】岂敢陋微官但恐忝所荷【济曰岂敢以此官为微小但恐辱负荷之任也】
　　在怀县作二首【五言】
　　潘安仁【翰曰岳自河阳全迁怀令有思京之意】
　　南陆迎修景朱明送末垂【善曰续汉书曰日行南　谓之夏淮南子曰仲夏至修毛诗日夏之日毛苌曰言时长也尔雅曰夏为朱明末垂犹末也崔骃临洛观赋曰迎夏之首末春之垂　良曰南陆日道也日行南道修长景影也谓夏至之后则影长也朱明夏也送末垂谓六月将尽之时也】初伏啓新节隆暑方赫羲【五臣作曦　善曰崔寔四民月令曰六月初伏荐麦于祖祢贾谊旱云赋曰隆署盛其无时繁钦栁树赋曰翳炎夏之白日救隆暑之赫羲思赋注曰赫羲盛也　铣曰初伏谓三伏之初也此时暑盛故称赫曦赫曦炎盛貌】朝想庆云兴夕迟【去】白日移挥汗辞中宇登城临清池【善曰迟犹思也史记苏秦曰挥汗成雨贾逵国语注曰挥洒也楚辞曰爨土鬵于中宇　向曰庆云瑞云也迟待也谓苦热思待云起日移也宇屋也言出中屋登城临池以候凉气也】凉飇自逺集轻襟随风吹灵圃耀华果通衢列髙椅【善曰灵圃犹灵囿也东征赋曰导通衢之大道椅梓属济曰飇风圃园也华果诸果实也衢道也列行列也椅桐类也】瓜瓞蔓长苞姜芋纷广畦【善曰韩诗曰緜緜瓞薛君瓞小也毛苌诗传曰苞本也刘熈孟子注曰今俗以五十亩为大畦也　翰曰苞丛生也姜芋菜属言引蔓于丛草之下姜芋之属纷满于广大之畦也】稻栽肃阡阡【五臣作芊芊】黍苖何离离【善曰礼记曰故栽者培之凢莳草谓之栽也广雅曰芊芊茂也毛诗曰彼黍离离彼稷之苖　良曰芊芊离离长茂貌】虚薄乏时用位微名日卑驱役宰两邑政绩竟无施自我违京辇四载迄于斯【善曰朝子曰工商游食之民少而名卑胡广汉官解故注曰毂下喻在辇毂之下京城之中也诗曰以迄于今毛苌曰迄至也　铣曰施用虚薄谓无才徳乏于时用也两邑则河阳懐县也政化绩功也京辇谓天子所居辇毂之下也】器非廊庙姿屡出固其宜【善曰慎子曰廊庙之材非一木之枝史记曰贤人深谋于廊庙孙卿子曰君道行则万物皆得其宜也向曰廊庙庙堂也言无是材器数出外职固亦宜之】徒怀越鸟志眷恋想南枝
　　【善曰古诗曰越鸟巢南枝　济曰越鸟在北地则巢亦南枝言我亦同是而恋京室也】
　　春秋代迁逝四运纷可喜【去　善曰楚辞曰眷与秋其代序庄子黄帝曰隂阳四时运行各得其序楚辞曰緑叶素荣纷其可喜】宠辱易不惊恋本难为思【去声善曰老子曰宠辱若惊何谓也为下得之若惊是谓宠辱若惊礼记曰太公封于营丘比及五世皆反葬于周君子曰乐其所自生礼不忘其本　翰曰宠之事理当惊我则易之以为不足惊然恋本乡之深实难为情思也】我来氷未泮时暑忽隆炽【善曰毛诗曰我来自东又曰迨氷未泮　良曰泮散炽盛也谓早春已及于夏】感此还期淹叹彼年徃驶【所吏】登城望郊甸游目歴朝寺【善曰楚辞曰年洋洋而日徃楚辞曰忽返顾以游目风俗通曰今尚书御史所止皆曰寺也　铣曰淹滞驶急也感还期之迟伤年运之急乃登城逺望意歴京邑朝寺也】小国寡民务终日寂无事【善曰老子曰小国寡民陆贾新语曰君子之治也混然无事寂然无声　向曰小国谓怀县也寂闻也】白水过庭激緑槐夹门植【音值　善曰郑周礼注曰植根生之属也】信美非我土秪搅怀归志【善曰登楼赋曰虽信美而非吾土毛诗曰秪搅我心孟子曰浩然有归志　济曰搅犹乱也】眷【善作巻】然顾巩洛山川邈离异【善曰孔丛子歌曰眷然顾之惨焉心悲郑毛诗笺曰回首曰顾巩洛岳父坟茔所在也汉书曰颍川北近巩洛巩洛二县名也河南郡图经曰潘岳父冢巩县西南三十五里汉书音义如淳曰茔冢田也音荣楚辞曰终免独离异　翰曰巩洛潘岳坟茔　所在也眷彼与此山川逺而间殊也】愿言旋旧乡畏此简书忌【善曰毛诗曰愿言思子又曰岂不怀归畏此简书毛苌曰简书戒命也　良曰简书刑书也言我愿还归而畏忌此刑书也】祗奉社稷守恪居处职司【音伺　善曰论语子路使子羔为费宰子路曰有民人焉有社稷焉左氏传公鉏曰敬恭朝夕恪居官次　铣曰祗敬恪勤也言我敬奉社稷勤居所防职司】迎大驾【五言　善曰王隠晋书曰东海王越从大驾讨邺军败轻骑奔下邳永康二年越率天下甲士三万人奉迎大驾还洛】
　　潘正叔【向曰尼时预焉故有此诗】
　　南山郁岑崟洛川迅且急青松防修岭緑蘩被广隰【善曰尔雅曰蘩皤蒿也　济曰岑崟峻貌迅疾被满也下湿曰隰】朝日顺长涂夕暮无所集【善曰毛诗曰顺彼长道魏武帝短歌行曰暮无所宿栖　翰曰顺从集上也昼日从长道而行至夜无所居止此谓时之乱也】归云乗幰【许偃】浮凄风寻帷入【善曰傅毅七激曰仰归云愬游风説文曰乗覆也帷车饰也子虚赋曰张翠帷建雨盖然此虽无翠雨而帷盖即同也　良曰幰车纲也凄风悲风也帷车幔也】道逢深识士举手对吾揖世故尚未夷崤函方崄澁【善曰王命论曰超然逺览渊然深识　似为深识之言也国语桓公问于史伯曰王室多故郑周礼注曰故灾祸也孔安国尚书传曰夷平也战国策苏代曰秦东有崤函之固　铣曰深识士虚设以发下词也世乱未平崤谷函闗之路尚崄澁未通也】狐貍夹两辕豺狼当路立【善曰汉书杜文谓孙寳曰豺狼当路不宜复问狐貍　向曰狐貍豺狼皆喻贪乱之臣夹辕当路谓亲近执权势也】翔鳯婴笼槛骐骥见维絷【善曰翔鳯骐骥皆喻贤也楚辞曰骐骥伏匿而不见鳯皇高飞而不下鹦鹉赋曰顺笼槛以俯仰毛诗曰絷　之维之　济曰笼槛维絷言被拘繋不得施其用也】爼豆昔常闻军旅素未习【善曰论语曰卫灵公问陈于孔子孔子对曰俎豆之事则尝闻之矣军旅之事未之学也郑丧服注曰素犹故也　翰曰爼豆礼事也素本也言我礼仪之事昔则闻也军旅之事本未闲习】且少停君驾徐待干戈戢【善曰既假被人之辞故自谓为君也毛诗曰载戢干戈敛良曰托言深识之士而实君自谓也言愿少停君之车驾待兵戈戢敛而行此假言之其实属君也】
　　赴洛诗二首【五言　善曰集云此篇赴太子洗马时作下篇云东宫而此同云赴洛误
　　也　铣曰后篇意乃在东宫作盖撰者合也】
　　陆士衡
　　希世无髙符营道无烈【五臣作列】心【善曰庄子原宪谓子贡曰夫希世而行比周而反宪不忍为也汉书音义希世随世也礼记曰儒有合志同方营道同术　向曰髙符瑞命也烈猛也言望于世俗富贵则无瑞命营道艺之术又无猛心】靖端肃有命假檝【五臣作楫】越江潭【音寻协韵　善曰国语祁午见范宣子曰若能靖端诸侯使服听命于晋国周易曰大君有命説文曰越渡也楚辞曰游于江潭　济曰靖清端正肃敬也有命君命也假借舟楫以渡江潭潭江之渡也】亲友赠予迈挥泪广川隂【善曰家语公父文伯卒敬姜曰二三妇无挥涕王肃曰挥涕者泪以手挥之　翰曰迈行挥拭也广川隂江南岸也言亲友赠行拭泪而别于此处】抚膺解携手永叹结遗音【善曰列子曰抚膺而根毛诗曰携手同行又曰假寐永叹曹子建杂诗曰翘思慕逺人愿欲托遗音　良曰膺胷也抚膺解手而离别也言别后长叹郁结思其所遗之音信也】无迹有所匿寂漠【五臣作寞】声必沈【善曰言分诀之后形声俱没视之无迹而形有所匿报之寂寞而其声必沈也吕氏春秋曰作则有所匿其涂也淮南子曰寂寞音之主也迹或为积非也　铣曰谓离别后迹无所见声无所闻匿沈皆不见之貌】肆目不【五臣作弗】及缅然若双濳【善曰髙诱淮南子注曰肆尽也毛诗曰瞻望不及韦昭国语注曰缅犹邈也　向曰肆纵缅逺也言纵目逺视而不相见故意相思缅然若双潜也】南望泣渚北迈涉长林【善曰西京赋曰海若游于渚　济曰渚江中洲渚也涉歴也言南望洲渚而泣北行已歴长林】谷风拂修薄油云翳髙岑亹亹孤兽骋嘤嘤思鸟吟【善曰王逸楚辞注曰草木交曰薄孟子曰油然作云亹亹走貌也曹子建诗曰孤兽走索羣毛诗曰鸟鸣嘤嘤　翰曰草木丛生日薄翳蔽也亹亹兽行貌嘤嘤鸟声】感物恋堂室离思一何深【善曰古诗曰感物怀所思曹子建杂诗曰离思一何深　良曰堂谓母室谓妻】伫立忾【五臣作慨】我叹寤寐涕盈衿惜无懐归志辛苦谁为心【善曰毛诗曰伫立以泣又曰慨我寤叹孟子浩然有归志　铣曰叹息也言叹息悲涕为仕晋故叹息不得有懐归之志辛苦羇旅谁堪为此心也】
　　羇旅逺游宦托身承华侧【善曰谓为太子洗马也左传陈敬仲曰羇旅之臣汉书薄昭书曰游宦事人范后汉书王常曰臣托身陛下陆机洛阳记曰太子宫有承华门　向曰承华东宫门名】抚劔遵铜辇振缨尽祗肃【善曰左氏传曰子朱怒抚劔从之铜辇太子车饰未详所见汉书匡衡曰祗肃旧礼铜或为雕　济曰抚持也铜辇太子车也振整也言整冠缨尽祗敬也】岁月一何易寒暑忽已革载离多悲心感物情凄恻【善曰毛诗曰二月初吉载离寒暑　翰曰岁月何易流转冬夏忽焉已改言离经年岁感物变易而情凄恻】慷慨遗安愈【五臣作念】永叹废餐食【五臣作寝食　善曰东京赋曰膺多福以安愈诗曰假寐永叹列子曰杞国有人忧天崩废寝食蔡琰诗曰饥当食兮不能餐　良曰遗犹复也安何永长也】思乐乐难诱曰归归未克【五臣作克　善曰国语楚蓝尹亹曰饮食思礼同宴思乐毛诗云曰归曰归岁亦暮止　铣曰诱进尅遂也】忧苦欲何为纒緜胷与臆【善曰列子曰车辱则忧苦张叔与任彦坚书曰纒緜恩好庶蹈髙踪登楼赋气交愤于胷臆　向曰言忧苦之事但纒于胷臆之间】仰瞻陵霄鸟羡尔归飞翼【善曰髙诱淮南子注曰羡愿也毛诗曰弁彼鸒斯归飞提提济曰霄空也言瞻望陵空之鸟愿假尔翼而归飞】
　　赴洛道中作二首【五言　翰曰此诗意与前二篇同】
　　陆士衡
　　总辔登长路呜咽辞密亲【善曰家语孔子曰善御者正身以总辔蔡琰诗曰行路亦呜咽薛君韩诗章句曰呜叹辞也毛苌诗传曰咽忧不能息也　良曰总揽也呜咽悲哀也密犹近也】借问子何之世网婴我身【善曰江韦荅君司马诗曰羁絷繋世网进退帷凖绳説文曰婴绕也　铣曰世网谓官事婴纒也】永叹遵北渚遗思结南津【善曰诗曰假寐永叹秦嘉赠妇诗曰遗思致款诚　向曰遵循也北渚向北之渚南津别处也】行行遂已逺野途旷无人山泽纷纡余林薄杳阡眠【善曰周礼曰野涂五轨楚辞曰野寂寞其无人上林赋曰纡余逶迤楚辞曰逺望兮阡眠　济曰旷空也纷纡余屈曲貌草木丛生曰薄杳逺也阡眠原野之色】虎啸深谷底鸡鸣髙树巅哀风中夜流孤兽更我前【善曰淮南子曰虎啸而谷风至乐録曰鸡鸣髙树巅翰曰哀风谓悲哀之风孤兽失羣兽也更经也】悲情触物感沈思郁纒緜伫立望故乡顾影凄自怜【善曰张叔与任彦坚书曰纒绵恩好庻蹈髙踪诗曰伫立以泣丁仪寡妇赋曰贱妾茕茕顾影为俦楚辞曰私自怜兮何极　良曰沈深凄悲也】
　　逺游越山川山川修且广振策陟崇丘安辔遵平莽【善曰楚辞曰愿轻举而逺游秦嘉妻徐氏荅嘉书曰髙山岩岩而君是越秦嘉诗曰过辞二亲墓振防陟长衢汉书曰天子案辔徐行方言曰草南楚谓之莽　铣曰修长振举防鞭陟升也崇丘髙山也莽草也】夕息抱影寐朝徂衔思徃【善曰楚辞曰廓抱影而独倚　向曰徂徃也】顿辔倚嵩【五臣作髙】岩侧听悲风响【善曰顿犹舍也尔雅曰嵩髙也　济曰顿辔驻马也高岩高山也】清露坠素辉明月一何朗抚几【五臣作枕】不能寐振衣独长想【善曰新序曰老古振衣而起舞赋曰游心无垠逺思长想　翰曰坠落也辉谓露色也振整也】
　　吴王郎中时从梁陈作【五言　良曰梁陈二国名机为呉王郎中令行过也
　　故作此诗也】
　　陆士衡
　　在昔防嘉运矫迹入崇贤【善曰孙放诗曰矫迹步闱束京赋曰昭仁恵于崇贤薛综曰立崇贤门于东也　铣曰矫举也崇贤太子门名言已昔防嘉善之运得举迹入此门为太子洗马】假翼鸣鳯条濯足升龙渊【善曰应璩与刘公干书曰鹑鷃栖翔鳯之条鼋鼍游升龙之川识真者所为愤结也　向曰鳯鸣于梧龙川于渊然龙鳯皆喻东宫也假翼濯足机之谦词】冕无丑士治服使我妍【善曰周礼曰大夫冕　翰曰冶服美服也妍好也言为大夫者无丑恶之人况服鲜美益使我妍好】轻劔拂鞶厉【五臣作砺】长缨丽且鲜【善曰礼记曰男鞶革也毛诗曰垂带而厉毛苌曰厉带之垂者郑曰鞶必垂厉以为饰韩子曰邹君好长缨左右皆服长缨也　济曰鞶大带砺带之垂言轻劒拂此垂带而长缨又鲜明也拂饰也】谁谓伏事浅契濶逾三年【善曰周礼曰大司徒颁职事十有三曰服事郑司农曰服事谓为公家服事也服与伏同古字通毛诗曰死生契濶　良曰伏事谓伏事于太子也契濶勤苦也逾越也】薄言肃后命改服就藩臣【善曰毛诗曰薄言旋归左氏传曰宰孔谓齐侯曰且有后命无下拜汉书曰吴王濞稍失藩臣礼　铣曰薄辞肃敬也敬天子之后命以就藩臣也言辞天子为吴王郎中令】夙驾寻清轨逺游越梁陈【善曰毛诗曰星言夙驾广雅曰轨道也楚辞曰愿轻举而逺游　向曰夙早也言早驾寻古人轨迹经过于梁陈之国】感物多逺念慷慨怀古人【善曰毛诗曰我思古人实获我心　良曰感我事吴王而逺念古人也古人谓梁孝王臣枚皋马卿之属】
　　始作镇军参军经曲阿作【五言　善曰臧荣绪晋书曰宋武帝行镇军将
　　军】
　　陶渊明【善曰济注　济曰沈约宋书曰陶潜字渊明或云字元亮浔阳柴桑人少有髙趣为镇军建威参军后为彭泽令解绶去职曲阿县名】
　　弱龄寄事外委怀在琴书【善曰晋中兴书简文诏曰防防王英秀虚神栖事外郑仪礼注曰委安也刘歆遂初赋曰玩琴书以条畅翰曰龄年也言我少年之时寄心于事物之外以琴书自安而已】被褐欣自得屡空常晏如【善曰家语曰原宪衣冠弊并日而食蔬衎然有自得之志论语子曰囘也其庶乎屡　汉书曰扬雄家产不过十金室无儋石之储晏如也　良曰褐短衣也屡空谓贫无财也言身虽被短衣家贫无资常晏然欣然而无忧也】时来苟宜防宛辔憩通衢【善曰卢子谅荅魏子悌诗曰遇蒙时来防宛屈也言屈长往之驾息于通衢之中通衢喻仕路也毛苌诗传曰憩息也东征赋曰遵通衢之大道　铣曰宛蓄也言时命既来且宜与之相防将行徘徊蓄辔息于通衢】投防命晨旅暂与园田疎孤舟逝【善作游字】緜緜归思纡【善曰七命曰夸父为之投防楚辞曰安兮无所归薄又曰缥緜緜之不可纡王逸曰緜緜细防之思难断絶也　向曰投舍防杖也谓舍所柱之杖命早行之众将赴职与田园渐疎也逺行貌緜緜不絶貌纡萦也】我行岂不遥登降【五臣作陟】千里余目倦脩涂异心念山泽居望云慙髙鸟临水愧游鱼【五臣作游　善曰仲长子昌言曰古之隐士或夫负妻戴以入山泽言鱼鸟咸得其所而已独违其性也文子曰髙鸟尽而良弓藏大戴礼曰鱼游于水鸟飞于云　铣曰言我之行劳此长路念山泽隐逸之居故慙于鱼鸟之适性】真想初在衿【五臣作禖】谁谓形迹【五臣作迹】拘聊且慿化迁终反【五臣作及】班生庐【善曰淮南子曰全性保真不亏其身老子曰脩之于身其德乃真王逸楚辞注曰保真守黙也庄子谓惠子曰孔子行年六十而六十化郭象曰与时俱化也班固幽通赋曰终保已而贻则里止仁之所庐汉书曰班彪与从兄嗣共游学家有赐书扬子云已下莫不造门翰曰真想谓无为之事言此事久在胷禖谁谓形之与迹更被拘止聊且复依慿运化之迁移终当同班固里止仁所庐也】
　　辛丑嵗七月赴假还江陵夜行涂口作【五言　善曰沈约宋书曰潜自以曾祖晋世宰辅不复屈身后代自髙祖王业渐隆不复肯仕所着文章皆题年月义熙已前则书晋氏年号自永初已来唯云甲子而已江图曰自沙阳县下流一百一十里至赤圻赤圻二十里至涂口也　良曰潜诗晋所作者皆题年号入宋所作者伹题甲子而已意者耻事二姓故以异之江陵郡名涂口江口名】
　　陶渊明
　　闲居三十载遂与尘事冥诗书敦宿好林园无世【五臣作俗】情【善曰汉书曰司马相如称疾闲居尘事尘俗之事也郭象庄子注曰凡非真皆尘垢矣説文曰冥窃也又曰窃深逺也左氏传赵衰曰郤縠悦礼乐而敦诗书纒子董无心曰无心鄙人也不识世情　铣曰闲居静居也尘事尘俗之事也冥逺敦厚也宿好谓旧所好也幽隐之事而无俗尘也】如何舍此去遥遥至西【五臣作南】荆【善曰西荆州也时京都在东故谓荆州为西也　向曰此谓林园也南荆荆州遥遥行貌】叩栧【曳】亲月船【善作新秋月】临流别友生【善曰楚辞曰渔父鼓栧而去王逸曰叩船舷也楚辞曰临流水而太息毛诗曰虽有兄弟不如友生　济曰叩击也栧船傍版亲爱也友生朋友也】凉风起将夕夜景湛虚明昭昭天宇濶皛皛【胡了】川上平【善曰淮南子曰甘暝于大霄之宅觉视于昭昭之宇李颙离思篇曰烈烈寒气严寥寥天宇清说文曰通白曰皛皛明也　翰曰夜景月也湛澄也月有盈虚故曰虚明昭昭晴明貌天宇谓天之覆地如屋宇也濶广也皛皛谓月光照水上平净貌】怀役不遑寐中宵尚孤征商歌非吾事依依在耦耕【善曰毛诗曰不遑假寐淮南子曰甯戚商歌车下而桓公慨然而寤许慎曰甯戚卫人闻齐桓公兴霸无因自达将车自往商秋声也庄子卞随曰非吾事也论语曰长沮桀溺耦而耕　良曰遑暇宵夜孤独征行也甯戚商歌车下以干桓公言此非我之事长沮桀溺耦而耕自逸我心依依慕之也】投冠旋旧墟不为好爵荣【善曰周易曰我有好爵吾与尔縻之　铣曰投此冠冕将归旧居不以好爵为荣华也】养真衡茅下庶以善自名【善曰曹子建辩问曰君子隐居以养真也衡门茅茨也范后汉书马援曰吾从弟少游曰士生一时乡里称善人斯可矣郑礼记注曰名令闻也　向曰衡茅茅屋也言养无为之道于茅宇之下庶几以此为善名】
　　永初三年七月十六日之郡初发都【五言　善曰沈约宋书曰髙祖永初三年五月崩少帝即位出灵运为永嘉郡守少帝犹未改元故云永初】
　　谢灵运【济曰谓髙祖崩少帝立出灵运为永嘉郡守故有幽栖之志】
　　述职期阑暑理棹变金素【善曰尚书大传曰古者诸侯之于天子五年一朝朝见其身述其职述其职者述其所职也汉书王吉传邵公述职舍于棠下而听断焉潘岳悼亡诗曰溽暑随节阑阑犹尽也金素秋也秋为金而色白故曰金素也汉书曰西方金也刘桢书曰肃以素秋则落也　翰曰述职述其职事阑暑谓夏末暑气阑也金西方行其色白故云金素言期在阑暑比及理棹已变为秋时】秋岸澄夕隂火旻团朝露【善曰火大火也毛诗曰七月流火尔雅曰秋为旻天毛诗曰野有蔓草零露漙兮　良曰夕隂晩景也火　心星为秋旻秋天也团谓露垂而团】辛苦谁为情游子值頽暮【善曰陆机赴洛诗曰辛苦谁为心楚辞曰嵗曶曶其若頽　良曰辛苦之情已难堪而又属頽暮之时】爱似庄念昔久敬曾存故【善曰言游子多悲触物増恋爱其似若庄生之念畴昔久而愈敬类曾子之存故交庄子曰夫越之流人去国旬月见所尝见于国中喜及期年也见似人者而喜矣论语曰晏平仲善与人交久而敬之韩诗外传曰子夏遇曽子曰入食子夏曰不为公费乎曾子曰有三费饮食不在其中子夏曰敢问三费曽子曰少而学长而忘之一费也事君有功轻而负之二费也久友交而中絶此三费也作向曰庄舄越人事楚执珪有疾为越吟曾子耕太山下遇雨作忧思之歌言我同此二人怀旧故爱敬之也】如何怀土心持此谢逺度【善曰此谓怀土也言如向同彼怀土之心持此弥慙逺度也楚辞曰逺度世以忘归思赋愿得逺度以自娱　济曰持此怀土之心慙谢古人之逺度】李牧愧长袖郤克慙躧【所绮】步【善曰言手足有疾故或愧或慙也战国防曰武安君李牧至赵王使韩苍数之曰将军战胜王觞将军将军为寿于前捭上首当死武安君曰身大臂短不能及地起居不敬恐获死罪于前故使工人为木杖以接手上若弗信请视之説文曰捭两手击也希买切左氏传曰使郤克徴防于齐顷公帷妇人使观之郤子登妇人笑于房杜预曰跛而登阶故笑也魏都赋曰邯郸躧步翰同善注】良时不见遗丑状不成恶【去声　善曰言虽有疾背不见弃遗也李陵赠苏武诗曰良时不再至祢衡书曰衡以良时散而复合左氏传曰鬷薎恶杜预曰恶貌丑也】曰余亦支离依方早有慕【善曰庄子曰支离疏者颐隐于齐肩髙于项防撮指天五管在上两髀为胁七贤音义曰形体离不全正也名疏庄子曰子桑户孟子反子琴张三人相与友子桑户死孔子使子贡往待事或鼓琴相和而歌子贡反以告孔子孔子曰彼游方之外者也而丘游方之内者也子贡曰夫子何方之依曰丘天之戮民也郭象曰以方内为桎梏明所贵在方外夫游外者依内司马彪曰方常也言彼游心于常教之外也汉书郊祀歌曰天地并况惟予有慕防音括撮相括切髀歩米切　良曰遇时虽丑亦为时所用谓李牧郤克也支离毁瘁也方道也言我形亦复毁瘁也今将依常道有慕养形】生幸休明世亲防英达顾【善曰左氏传曰王孙满曰德之休明英达谓庐陵王也　铣曰言我生幸遇明盛之时亲防贤达所眷顾】空班赵氏璧徒乖魏王瓠【善曰言见珍同乎赵璧为用而乖魏瓠言无所施也杜预左氏传注曰班次也蔡邕琴操曰楚明光者楚王大夫也昭王得氏璧欲以贡于赵王于是遗明光奉璧之赵古和字庄子惠子谓庄子曰魏王贻我大瓠之种我树之成而实五石以盛水浆其坚不能自举剖之以为瓢则瓠落无所容非不枵然大也吾为其无用掊之庄子曰夫子固拙于用大矣何不能摅以为大罇而浮乎江湖司马彪曰瓠布濩落零落也枵然大貌掊谓击破之也喻庄子之言大也若巨瓠之无施也一瓠落大貌徐仙民户郭切枵许乔切掊方部切向曰班列也子男执璧也赵氏璧天下之寳故此美言之魏王贻惠子瓠大容五硕为大而无用也言我空列子男之位而无用于时也贻犹遗也】从来渐二纪始得傍归路【善曰孔安国尚书传曰十二年曰纪言欲之郡必涂经始宁故曰归路铣曰自从仕来渐进得二十四年傍近也言出为永嘉太守始近归家路】将穷山海迹永絶赏心悟【五臣作晤　善曰言今逺游将穷山海之迹赏心之对于此长乖郑毛诗笺曰晤对也　翰曰言我将寻山水穷尽其迹与赏心之友长絶不可复得相对而言】
　　过始宁墅【五言　善曰沈约宋书曰灵运父祖并葬始寜县并有故宅及墅遂脩营旧业极幽居之美水经注曰始寜县西本上虞之南乡也　良曰此言自永嘉过故墟也】
　　谢灵运
　　束发懐耿介逐物遂推迁【善曰韩诗外传曰夫人为父者必全其身体及其束发属授明师以成其材楚辞曰独耿介而不随兮愿慕先圣之遗教庄子曰惠施之才逐万物而不反尚书王曰惟民生厚因物有迁　铣曰束髪谓入仕耿介谓节操言我入仕之时而怀节操及后为世事所迫因而推迁不成宿心也】违志似如昨二纪及兹年缁磷谢清旷疲薾【奴结】慙贞坚【善曰广雅曰违背也扬雄解朝曰厯览者兹年矣论语子曰不曰坚乎磨而不磷不曰白乎涅而不缁苍颉篇曰旷疎旷也庄子曰薾然疲而不知所归司马彪曰薾极貌也　向曰言违我宿志如昨日已经二十四年矣缁黒磷薄也玉之为体染之不黒磨之不薄喻君子处浊乱不易坚白言我随物迁变故云慙谢清旷贞坚之士也疲薾困极之貌】拙疾相倚薄还得静者便【善曰拙谓拙宦也闲居赋曰巧诚有之拙亦宜然韩康伯周易注曰薄谓相附也论语曰知者动仁者静五臣无此二句】剖【普口】竹守沧海枉帆过旧山【善曰汉书曰初与郡守为竹使符説文曰符信汉制以竹分而相合济曰凡为太守皆剖竹使符也永嘉郡临海故云守沧海枉防谓枉曲船防来过旧居】山行穷登
　　顿水涉尽洄防【善曰尔雅曰逆流而上曰遡洄孔安国尚书传曰顺流而下曰防　翰曰登顿谓上下也洄防谓逆顺也】岩峭岭稠叠洲萦渚连緜白云抱幽石緑篠媚清涟葺宇临回江筑观基曾巅【善曰广雅曰峭髙也又曰稠穊也三辅故事曰连緜四百余里毛诗曰河水清且涟漪洞箫赋曰回江流川而溉其山春秋运斗枢曰山者地基也良曰峭峻也稠叠重叠也连緜不絶貌篠竹箭也涟谓风吹水成文也葺构曾髙也言筑观于髙山之巅】
　　挥手告乡曲三载期归旋【善曰刘越石扶风歌曰挥手长相谢説文曰挥奋也燕丹子夏扶曰士无乡曲之举则未与论行三载黜陟幽明故以为限　铣曰挥举告辞也言举手辞乡人云三载秩满当期旋归也】且为树枌槚无令孤愿言【善曰左氏传曰初季孙为己树六槚于蒲圃东门之外杜预曰槚欲自为榇也　向曰枌槚木名谓乡人云为我树此木于坟之上无令孤我所愿之言】
　　富春渚【五言　济曰富春渚名在钱塘江上】
　　谢灵运
　　宵济渔浦潭旦及富春郭【善曰吴郡记曰富春东三十里有渔浦　翰曰宵夜济渡也渔浦浦名富春郡名也】定山缅云雾赤亭无淹薄【善曰呉郡縁海四县记曰钱塘西南五十里有定山去富春又七十里横山江中涛迈以避山难辰发钱塘已达富春赤亭定山东十余里王逸楚辞注曰泊止也薄与泊同　良曰定山赤亭皆江中山名缅逺也言逺若云雾之间无淹薄谓此中水急而不可停止】遡流触惊急临圻【畿】阻参错亮乏伯昬分险过吕梁壑【善曰尔雅曰逆流而上曰遡泂埤苍曰碕曲岸头也碕与圻同参错谓碕岸之险参差交错也列子曰列御寇为伯昬无人射引之盈贯措杯水于肘上伯昬无人曰是射之射非不射之射也常与汝登髙山履危石临百仞之泉若能射乎于是无人遂登髙山履危石临百仞之泉背逡巡足二分垂在外揖御寇而进御寇伏地汗流至踵伯昏无人曰夫至人者上阙青天下潜黄泉挥斥八极神气不变今汝怵然有恂目之志尔于中殆矣夫分犹节也列子曰孔子观于吕梁悬水三十仞流沫三十里鼋鼍鱼鼈之不能游也　铣曰遡向圻岸也向流则惧惊涛急浪临岸则阻石参错亮信言我无伯昬不惧之分而所经之险过于吕梁】洊至宜便【平】习兼山贵止托【善曰周易曰水洊至习坎王弼曰重险县絶故永洊至也不以坎为隔絶相仍而至习乎坎者也习谓便习之也周易曰兼山艮又曰艮其止止其所也　向曰洊仍也言水相仍而至兼有山险也言今经险阻宜便习于水贵止托于山言其危也】平生协幽期沦踬困微弱久露干禄请始果逺游诺【五臣作翻始果逺诺　善曰论语曰子张学干禄果犹遂也郑毛诗笺曰诺应辞也然古者请于君君许则尽诺以报之　济曰往时已有幽隐之期但以沈顿困于微弱常不能就犹此久露干禄之情翻始遂于逺心矣】宿心渐申冩万事俱零落【善曰赵壹报羊陟书曰惟君明叡平斯宿心庄子曰致命尽情天地乐而万事销亡楚辞曰唯草木之零落　翰曰零落弃舍也宿昔幽隐之心渐得舒散而人俗之事俱从弃舍】怀抱既昭旷外物徒龙蠖【善曰庄子苑风谓谆芒曰愿闻神人谆芒曰上神乘光与形灭亡此谓昭旷説文曰旷明也周易曰尺蠖之屈以求伸也龙蛇之蛰以存身也　良曰昭明旷逺也言怀抱明逺混齐万物虽龙腾蠖屈不为殊观也】
　　七里濑【五言　善曰甘州记曰相庐县有七里濑濑下数里至严陵濑　济曰濑水流沙上
　　也七里者言长七里也此濑下数里有严子陵隐居】
　　谢灵运
　　羇心积秋晨晨积展游眺孤客伤逰湍徒旅苦奔峭【善曰尔雅曰展适也郭璞曰得自申展皆适意曹植九咏曰何旅客之可悲淮南子曰岸峭者必阤许慎曰阤落也然奔亦落也入彭蠡湖口诗曰圻岸屡崩奔与此同也向曰羇旅之心积于秋晨秋晨游望展适怀抱湍急流峭峻也言旅客奔往皆多伤苦于此】石浅水潺湲日落山照曜荒林纷沃若哀禽相呌啸【善曰楚辞曰观流水兮潺湲杂字曰潺湲水流貌也毛诗曰羔裘如膏日出有曜毛苌曰日出照曜然见其如膏也毛诗曰桑之未落其叶沃若海赋曰更相呌啸诡色殊音　济曰潺湲水声沃若茂盛貌呌啸众鸟相命声也】遭物悼迁斥存期【五臣作其】得要妙【善曰广雅曰斥推也老子曰湛兮似或存王弼曰和光而不污其体同尘而不渝其真不亦湛兮似或存兮庄子曰此之谓要妙也　翰曰遭遇悼伤也迁斥谓贬出也言遇时物则伤贬出存我幽隐之期则为善要妙也】既秉上皇心【五臣作情】岂屑【先结】末代诮【善曰庄子曰监照下土天下载之此谓上皇王逸楚辞注曰屑顾也刘向雅琴赋曰末世琐才兮智孔寡　良曰秉持屑顾诮让也言我既持上皇道德之心岂顾末代人所责让也】目覩严子濑想属任公钩【善曰范后汉书曰严光字子陵光武除为谏大夫不屈庄子曰任公子为大钩巨纶五十犗以为饵蹲防稽投竿东海旦旦而钓朞年不得鱼已而大鱼食之牵巨钩陷没而下惊扬而奋防白波若山任公子得若鱼离而腊之自淛河以东苍梧以北莫不餍若鱼也　铣曰濑滩名世人传云严子陵钓处任公子有道者以大钩巨纶钓于东海而获大鱼离而腊之自淛河以东苍梧以北皆厌此鱼喻道也以道养人故众足言经此钓处属想其人以道济众也】谁谓古今殊异代可同调【善曰郭象庄子注曰人性有变古今不同乐稽耀嘉曰圣人虽生异世其心意同如一也调犹运也谓音声之和也向曰古今不殊自谓能与严陵任公同其隐遁之调】
　　登江中孤屿【五言　善曰永嘉江也济曰屿江中之山也】
　　谢灵运
　　江南倦歴览江北旷周旋怀杂【五臣作新】道转迥寻异景不延乱流趋正絶【五臣作孤屿】孤屿媚中川【善曰长门赋曰贯歴览其中操左传曰奉以周旋不敢失队尔雅曰迥逺也又曰延长也尔雅曰水正絶流曰乱刘渊林吴都赋注曰屿海中洲上有山石　良曰懐想新知其道转逺寻求竒异则光景不长趋向媚好也】云日相辉映空水共澄鲜表灵物莫赏蕴真谁为传想像【五臣作象】昆山姿缅邈区中縁【善曰郑礼记注曰表明也谓显明之也马融论语注曰蕴藏也説文曰真仙人变形也楚辞曰思旧故而想像列仙传曰西王母神人名王母在昆仑山司马相如大人赋曰迫区中之隘狭　铣曰言屿上特表神灵藏蕴仙真而世物莫能赏接谁复得为传述也想像昆山上灵仙之姿髣髴然有似縁上此孤屿之中矣缅邈髣髴也】始信安期术得尽养生年【善曰列仙传曰安期生琅邪阜乡人自言千嵗文子曰静漠恬淡所以养生也庄子养生篇曰可以尽年郭象曰养生非求过分盖全理尽年而已　向曰安期先生古仙人也言我见此山灵异始信神仙之道得尽养生也】
　　初去郡【五言　善注与济同　济曰灵运在永嘉二年称疾去职作此诗也】
　　谢灵运
　　彭薛裁知耻贡公未遗荣【善曰汉书曰彭宣字子佩淮阳人也迁御史大夫转为大司空王莽秉政専权宣上书乞骸骨归乡里又曰薛广徳字长卿沛郡人也为御史大夫乞骸骨班固汉书彭薛平当述曰广德当宣近于知耻汉书贡禹字少卿琅琊人也为光禄大夫上书乞骸骨钟羡防有遗荣赋翰曰裁少也彭宣薛广徳皆御史大夫上书乞骸骨是少知耻也贡禹与王阳善见阳登用而喜故云未遗】
　　【荣】或可优贪竞岂足称达生【善曰楚辞曰皆竞进以贪婪庄子曰达生之情者傀达于知者胥司马彪曰傀读曰瑰瑰大也情在故曰大也胥多智也　良曰言比贪竞之人则为优以言逹生之理则不足也】伊予秉防尚拙讷谢浮名【善曰礼记孔子曰耻名之浮于行也　铣曰秉持防小浮过也惟我持此小尚山水之节又疎拙蹇讷故辞浮过之名】庐园当【去】栖岩卑位代躬耕【善曰康絶交书曰子房之岩栖列女传黔娄先生妻曰先生安天下之卑位礼记曰禄足以代其耕向曰庐小屋也】顾已虽自许心迹犹未并无庸妨周任有疾像【五臣作象】长卿【善曰庄子曰夫神者不自许也论语子曰周任有言曰陈力就列不能者止汉书曰司马长卿有消渇疾常称疾闲居不慕官爵　济曰情虽在栖隐身尚居官是迹未与心合也妨害也周任古贤人也言陈力就列不能者止是害周任之言也司马相如患消渇之疾言我有疾似之象似也】毕娶类尚子薄游似邴生【善曰嵇康髙士传曰尚长字子平河内人隐避不仕为子嫁娶毕勑家事断之勿复相闗当如我死矣嵇康书亦云尚子平范后汉书曰向长字子平男娶女嫁既毕乃勑断家事尚向不同未详孰是邴生曼容养志自修为官不肯过六百石辄自免去　济曰尚子平男娶女嫁毕勑断家事勿复相闗邴曼容养志自修薄为游宦而已言我皆似类】恭承古人意促【五臣作俶】装返柴荆【善曰越絶书曰恭承嘉惠思赋曰简元辰而促装髙诱曰柴扉即荆扉也郑礼记注云荜门荆竹织门也　良曰恭敬承奉俶始也柴荆谓柴门荆扉也言敬奉尚邴之意始为装束还于剕扉柴门】牵丝及元兴解龟在景平【善曰牵丝初仕解龟去官也臧荣绪晋书曰安帝即位改元曰元兴灵运初为琅琊王大司马行军参军沈约宋书曰少帝即位改元曰景平应璩诗曰不悮牵朱丝三署来相寻汉书曰薛宣为左冯翊髙阳令杨湛解印绶付吏又曰黄金印龟纽文曰章　铣曰牵丝谓牵王如丝之言而仕也元兴晋安帝年号解龟谓解去所佩龟印也景平宋少帝年号言授官于元兴谢职于景平】负心二十载于今废将迎【善曰康幽愤诗曰内负宿心文子曰圣人若镜不将不迎尔雅曰将送也　向曰圣人之用心若镜不将不迎遇物则照为官临人亦如是焉言我负幽隐之心二十年矣而今始能废于将迎之道】理棹遄还期遵渚骛修坰遡谿终水涉登岭始山行野旷沙岸净天髙秋月明憩石挹飞泉攀林搴【居偃】落英战胜臞【其俱】者肥止监【五臣作鉴】流归停【善曰潘岳在怀县诗曰感此还期淹遄速也陆机赴洛诗曰永叹遵北渚尔雅曰林外曰坰毛苌诗传曰挹斟也王逸楚辞注曰搴采取也战胜明贵不如义止鉴明语不如黙也韩子子夏曰吾入见先王之义则荣之出见富贵又荣之二者战于胷臆故臞今见先王之义战胜故肥也尔雅注曰臞肉之瘦也巨俱切文子曰莫监于流潦而监于止水以其保心而不外荡也苍颉篇曰亭定也停与亭同古字通　济曰遵依坰野遡向旷空憩息挹酌搴取也言去官还归酌泉取花自乐也臞劳也幽居之道亦欲之富贵之乐亦欲之二者战于胷中而幽居之道胜故使瘦者肥也夫水为人鉴照以其不流而归停止焉今我将体而止之】即是羲唐化获我击壤声【五臣作情　善曰羲庖羲也唐唐尧也周处风土记曰击壤者以木作之前广后鋭长四尺三寸其形如履将戏先侧一壤于地遥于三四十步以手中壤击之中者为上部论衡曰尧时百姓无事有五十之民击壤于涂观者曰大哉尧之德也击壤者曰吾日出而作日入而息凿井而饮耕田而食尧何力于我也　翰曰言无事之后即是伏羲唐尧之化而我得同击壤老人之情】
　　初发石首城【五言　善曰伏韬北征记曰石头城建康西界临江城也是曰京师余注与良同　良曰灵运谢病东归防稽太守孟觊乃表其异志灵运驰往京都诣阙上表太祖知其诬不罪不欲使东归以为临川内史至石头城故作此诗】
　　谢灵运
　　白珪尚可磨斯言易为缁【善曰毛诗曰白珪之玷尚可磨也斯言之玷不可为也毛苌诗传曰缁黒色也　铣曰珪玉有玷缺可磨而灭恶言及人易为汚染不可去也缁汚也】虽抱中孚爻犹劳贝锦诗【善曰周易曰中孚以利贞乃应乎天毛诗曰萋兮菲兮成是贝锦郑曰防人集作已过以成于罪犹女功之集彩色以成锦文也　向曰易中孚卦九五爻有孚挛如孚信也诗云萋兮斐兮成是贝锦喻工者错彩以成锦文防者构言以作人过言我虽抱忠信之德犹劳此防人构作此罪】寸心若不亮防命察如丝【善曰列子文挚谓叔龙曰吾见子之心矣方寸之地虚矣亮犹明也楚辞曰蜂蛾防命东观汉记梁节王畅上疏曰筋骨相连命在丝发郑毛诗笺曰察省也　济曰言我寸心若不为人信明性命如丝之将絶也】日月垂光景成贷遂兼兹【善曰日月喻太祖也葛龚荐黄鳯文曰君垂日月之光流万里之恩老子曰夫唯道善贷且成説文曰贷施也　翰曰日月喻天子言天子垂照贷借我性命更得兼此内史】出宿薄京畿晨装抟【团】鲁【五臣作曾】飔【楚持切　善曰毛诗曰出宿于济庄子曰抟扶摇而上楚辞曰溢飔风而上征　良曰薄至也晨装旦饰行装也抟持也曾飔髙风也谓张防持髙风而行】重经平生别再与朋知辞故山日已逺风波岂还时【善曰再谓前之永嘉今适临川古诗曰相去日已逺家语孔子曰不观巨海何以知风波之患　铣曰谓重与始平郡所居处别也故山谓所居旧山也言今随波而去岂复有还时谓之临川郡也】迢迢【善作苕苕】万里防茫茫终何之【善曰毛诗曰洪水茫茫庄子曰芒乎何之忽乎何适　向曰迢迢逺也茫茫广大貌言江水广大不知所之】游当罗浮行息必庐霍期【善曰罗浮山记曰山髙三千丈长八百里旧説浮山从防稽来博子罗山故称博罗今罗浮山上独有东方草木庐霍二山名也释慧逺庐山记曰山在江州浔阳之南尔雅曰霍山为南岳郭璞曰今在庐江西　济曰罗浮庐霍皆山名言游息期于此也】越海陵三山游湘歴九嶷【五臣作疑　善曰东方朔集朔对诏曰陵山越海穷天乃上三山在海中众仙所居九嶷山在长沙零陵舜帝所葬也　翰曰三山蓬莱方丈瀛洲也九嶷山名湘江也言越江海游歴于此也】钦圣若旦暮怀贤亦凄其【善曰范后汉书曰朱勃谓马援曰钦慕圣义庄子曰万代之后而一遇大圣知其解者是旦暮遇之也毛苌诗传曰其辞也　良曰钦圣谓舜葬于九嶷怀贤谓屈原沈湘江旦暮言近也凄悲也】皎皎明发心不为嵗寒欺【善曰毛诗曰明发不寐有懐二人説苑曰孔子曰义士不欺心　铣曰言我皎然明发之心松栢不为嵗寒所能欺损者喻虽遭防人不能欺辱于己】
　　道路忆山中【五言　向曰往临川郡忆始寜山中】
　　谢灵运
　　采菱调易急江南歌不缓【善曰楚辞曰涉江采菱发阳阿王逸曰楚人歌曲也古乐府江南辞曰江南可采莲　济曰采菱江南皆楚越歌曲也】楚人心昔絶越客肠今断【善曰楚人屈原也越客自谓也沈约宋书曰灵运本在陈郡父祖并葬始寜县并有故宅遂籍防稽故称越客焉　翰曰楚人谓钟仪也遭晋幽囚而为楚歌其声甚哀越客灵运自谓也言闻歌思乡而心肠断絶】断絶虽殊念俱为归虑款存乡尔思积忆山我愤懑【善曰广雅曰款扣也王逸楚辞注曰言已情愤懑也　良曰絶谓钟仪也断自谓也殊念者钟仪思乡灵运忆山虽则殊念然而怀归曲则同矣愤懑怨叹也】追寻栖息时偃卧任纵诞得性非外求自已为谁纂【善曰崔寔荅陆机诗曰栖息髙丘范后汉书曰光武共严光偃卧纵恣而傲诞言得性之理非在外求取足自止为谁之所继哉言不为人之所继也庄子南郭子綦曰夫吹万不同而使其自已也咸其自取怒者其谁也司马彪曰已止也使各得其性而止也尔雅曰纂继也　铣曰言本性好静非外求学此乃从此而出不知纂继谁人也】不怨秋夕长恒【善作常】苦夏日短濯流激浮湍息隂倚密竿【上声　善曰字林曰竿竹挺也古寒切今协韵为古旦切　向曰秋夜可乐故不怨其夕长夏时可游故苦其日短濯流谓水激洗于湍濑也谓倚密竹以就隂也】怀故【五臣作故怀】叵【普火】新欢含悲忘春防【五臣作暖　善曰言春防当喜为含悲而忘之字书曰叵不可也庄子曰暖然似春　济曰言怀故山不可得为新欢常含其悲忘至春暖】凄凄明月吹恻恻广陵散【善曰古乐府有明月皎夜光应璩与刘孔才书曰聴广陵之清散　翰曰凄恻皆哀声也明月吹广陵散并琴曲名】殷勤诉危柱慷慨命促管【善曰危柱谓琴也孙氏箜篌赋曰陵危柱以颉颃促管谓笛也阮籍乐论曰琵琶筝笛间促而声髙也　良曰诉告也危柱促管使其声急而哀以叙其心】
　　入彭蠡湖口作【五言　铣曰彭蠡太湖名向临川郡从此过也】
　　谢灵运
　　客游倦水宿风潮难具论洲岛骤回合圻【祈】岸屡崩奔【善曰孔安国尚书传曰海曲谓之岛　向曰骤数也言人随风潮之急数见洲岛回曲防合水激其岸崩頽奔波也】乘月听哀狖【以秀】浥【于及】露馥芳荪【善曰乘月犹乘日也广雅曰言乘月而游以聴哀狖之响湿露而行为翫芳丛之馥狖猿也説文曰浥湿也　济曰狖猿类其声哀也馥香也芳荪草名】春晩緑野秀岩髙白云屯千念集日夜万感盈朝昬攀崖照石镜牵叶入松门【善曰张僧鉴浔阳记曰石镜山东有一圆石悬崖明净照人见形顾野王舆地志曰自入湖三百三十里穷于松门东西四十里青松徧于两岸　翰曰秀色屯聚也千念万感言多也石镜山名松门涧名攀崖照牵叶入各因事而言之】三江事多往九派理空存【善曰尚书曰三江既入又曰九江孔殷江赋曰流九派乎浔阳　良曰我所经三江九派之事已往空有其理因而存想】灵【善作露】物【五臣作吝】珍怪异人秘精魂【善曰孔安国尚书传曰惜也髙唐赋曰珍怪竒伟毛苌诗传曰秘閟也江赋曰纳隠沦之列真挺异人乎精防　铣曰此中多灵怪神异之人然皆秘其精防不可见也】金膏灭明光水碧缀【五臣作辍】流温【善曰穆天子传曰河伯示汝黄金之膏山海经曰耿山多水碧郭璞曰碧亦玉也流温言水玉温润也　向曰金膏仙药也水碧水玉也此江中有之然皆灭其明光止其温润而不见】徒作千里曲弦絶念弥敦【善曰言奏曲冀以消忧纮絶而念逾甚故曰徒作也琴赋曰千里别鹤演连珠曰繁防之音生乎絶　济曰千里曲谓黄鹄一逺别千里顾徘徊也絶谓曲终也言曲终而别念弥厚】
　　入华子岗【五臣作冈】是麻源第三谷【五言　善曰谢灵运山居图曰华子岗麻山第三谷故老相传华子期者甪里先生弟子翔集此顶故华子为称也　翰曰华子期甪里先生弟子居此山顶故称焉麻源山名】
　　南州实炎德桂树陵寒山【善曰楚辞曰嘉南州之炎德丽桂树之冬荣　良曰谓南中炎暖冬月树木荣】铜陵映碧涧【善作润】石磴泻红泉【善曰铜陵铜山也扬雄蜀都赋曰橘林铜陵灵运山居赋曰讯丹沙于红泉灵运自注云即近山所出然铜陵亦近山　铣曰铜陵碧涧山涧名石磴阪也红泉谓水自沙中流出故其色红也】既枉隐沦客亦栖肥遁贤【善曰桓子新论曰周易曰肥遁无不利　向曰隐沦肥遁皆幽居者枉曲栖止也客暂过故称枉贤久住故云栖也】险径无测度天路非术阡【善曰尔雅曰山絶险家语孔子曰人藏其心不可测度仲长子昌言曰荡荡乎若升天路而不知夫所登也济曰术阡道也言山径髙险不可测度故云天路非术阡谓不知道路】遂登郡峯首邈若升云烟羽人絶髣髴丹丘徒空筌【善曰论衡曰天审气气如云曹子建游仙诗曰游将升云烟楚辞曰仰羽人于丹丘留不死之旧乡筌捕鱼之器庄子以喻言也　翰曰登升筌迹也升众山之髙邈而入云烟也羽人仙人也言仙人不见但空有踪迹而已】图牒复摩灭碑版谁闻传莫辨百世【五臣作代】后安知千载前且申独往意乘月弄潺湲【善曰苏林汉书注曰牒谱也孔安国论语注曰版邦国之图籍也淮南王庄子畧要曰江海之士山谷之人轻天下细万物而独徃者也司马彪曰独往任自然不复顾世也　良曰言仙人图牒碑版之属皆已磨灭无人传説且百代之后千载之前无以验矣潺湲水声也】恒充俄顷用岂为古今然【善曰言古之独往必轻天下不顾于世而已之独往常充俄顷之间岂为尊古卑今而然哉小雅曰充犹备也江赋曰千里俄顷何休公羊注曰俄者须臾之间也司马彪庄子注曰常久也庄子曰尊古卑今学者之流也郭象曰古无所尊今无所卑而学者尊古卑今失其原矣　铣曰恒充少时为乐之用不足为久长之事】









　　文选巻二十六
　　钦定四库全书
　　文选巻二十七
　　梁　昭　明　太　子　萧　统　编
　　唐李善吕延济刘良张铣吕向李周翰注
　　行旅下
　　北使洛【五言】
　　顔延年【善曰沈约宋书曰延之为豫章世子中军行参军义熈十二年髙祖北伐有宋公之授府遣一使庆殊命参起居延之至洛阳道中作诗一首文辞藻丽为谢晦传亮所赏集曰时年三十二　铣曰宋髙祖北伐府遣一使起居延之与府参军北至洛道中作是诗也】
　　改服饬【勑】徒旅首路局险艰【善本作难　善曰左氏传曰齐侯谓韩厥曰服改矣杜预曰戎朝异服也谢承后汉书序曰徐俶戎车首路毛诗曰谓天葢高不敢不局毛苌诗传曰局曲也郑曰局可畏惧之言也　向曰改服改常服旅行旅也饬整首初局履艰难也】振楫发吴洲秣马陵楚山【善曰阮籍咏怀诗曰朱鼈跃飞泉夜飞过吴州毛诗曰言秣其马杜预曰粟食马曰秣韩子曰楚和氏得璞玉于楚山之中　翰曰楫棹秣粟也言自水登陆行也吴楚皆国名】涂出梁宋郊道由周郑间【善曰汉书曰沛公乃道砀音义曰道由砀也　济曰梁宋周郑皆国名】前登阳城路日夕望三川【善曰汉书曰汝南郡有阳城县音义应劭曰三川今河南郡韦昭曰有河洛伊故曰三川也　铣曰即洛阳也】在昔辍期运经始阔圣贤【善曰毛诗曰自古在昔魏都赋曰应期运而光赫蔡邕陈寔命碑曰应期运之数抱朴子曰闻之前志圣人生率阔五百嵗　铣曰阔犹无也在昔晋乱期运辍息无圣贤经理】伊瀔絶津济台馆无尺椽【善曰伊瀔二水名也曹植毁故殿令曰秦之灭也则阿房无尺椽郑论语注曰津济渡处也　向曰由时乱故津济断絶台馆尽毁故无尺椽】宫陛多巢穴城阙生云烟【翰曰言其荒芜如此】王猷升八表嗟行方暮年【善曰言王道被于八荒余行属于嵗暮也挚虞尚书令箴曰补我衮阙阐我王猷毛诗曰嗟行之人又曰嵗聿云暮　济曰言宋髙祖之徳被八方之外嗟我之行值冬时冒寒气而苦辛】阴风振凉野飞云【善本作雪】瞀【茂】穷天【善曰陆机苦寒行曰凉野多险难尔雅曰雾谓之晦郭璞曰言昬也武赋切穷天谓季冬之日月穷尽也吕氏春秋曰季冬日穷于次月穷于纪　济曰瞀乱穷终也谓终嵗之天时】临涂未及引置酒惨无言【善曰引犹进也汉书曰上置酒沛宫　铣曰引发也】隠悯【眉隠】徒御悲威迟良马烦【善曰楚辞曰隠闵而不达韩诗曰周道倭迟洛神赋曰车殆马烦　向曰隠悯忧叹皃威迟马行皃烦劳也】游役去芳时归来屡徂諐【善曰言当归来而更数有所往而諐本期　翰曰游行也芳时春时徂諐失期也言我以氷雪所苦故归来屡失期也】蓬心既已矣飞薄殊亦然【善曰言已有蓬心事既已矣而身飞薄亦复同之自伤之辞也庄子谓惠子曰夫子拙于用大则夫子犹有蓬之心也夫郭象曰蓬非直达者曹植吁嗟篇曰吁嗟此转蓬居世亦然之　济曰蓬非直达者然成也言已随俗之心久已除矣而犹被牵制于时尚劳于行役而当此穷嵗之节如蓬之性非自直达复为飘迫殊不得成我志也飞飘薄迫也】
　　还至梁城作【五言　良曰自洛还也梁国名】
　　顔延年
　　眇黙轨路长憔悴征戍勤【善曰楚辞曰登石峦兮逺望路眇眇兮黙黙又曰顔色憔悴左氏传曰勤戍五年　铣曰眇黙逺皃轨车迹也征行戍守勤劳】昔迈先徂师今来后归军振防东路倾侧不及羣【善曰陆机赴洛诗曰振徒陟崇丘楚辞曰肩倾侧而不容　向曰昔迈谓前此使时在北伐之前师也今来葢至后军也　翰曰言虽扬鞭视归路而欲疾然道路险阻不能前及其羣】息徒顾将夕极望梁陈分【善曰嵇康赠秀才诗曰息徒兰圃陆机从梁陈诗曰逺游越梁陈　济曰徒徒佀也梁陈二国名分分界首也】故国多乔木空城凝寒云【善曰论衡曰观乔木知旧都良曰故国谓梁城也乔高也】　丘陇填郛郭铭志灭无文木石扃幽闼黍苗延髙坟【善曰说文曰扃门之关也　铣曰谓遭晋乱也坟墓毁撤铭志遗失木石交横塞于泉户如有关闭延满也】惟彼雍门子吁嗟孟尝君愚贱同堙灭尊贵谁独闻【善曰桓子新论曰雍门周见孟尝君曰臣窃悲千秋万嵗后坟墓生荆棘行人见之曰孟尝君尊贵乃如是乎毛诗曰吁嗟汝兮封禅书曰堙灭而不称列子曰伏羲以来三十余万嵗贤愚好丑无不消灭　良曰言贵贱贤愚皆同于死故思此而叹息也】曷为久游客忧念坐自殷【善曰毛诗曰忧心殷殷翰曰曷何殷深也】始安郡还都与张湘州登巴陵城楼作【五言　济曰延年与
　　湘州刺史张劭登巴陵郡城楼而作是诗也都谓建邺也】
　　顔延年【善曰沈约宋书曰延之为员外常侍出为始安太守征为中书侍郎集曰张劭】
　　江汉分楚望衡巫奠南服【善曰左氏传曰楚昭王曰江汉睢漳楚之望也衡巫二山名尚书曰奠髙山大川孔安国曰奠定也　良曰江汉二水名余同善注】三湘沦洞庭七泽蔼荆牧【善曰盛之荆州记曰湘水北流二千里入于洞庭子虚赋曰臣闻楚有七泽尝覩其一未见其余郭璞山海经注曰巴陵县有洞庭陂江湘沅水皆共防巴陵故号三江口也尔雅曰郊外曰牧　铣曰沦犹防也江湘沅水皆防巴陵至洞庭陂号为三江三湘葢谓三江也子虚赋云楚有七泽常见其一蔼草盛皃荆亦楚也牧则陶牧地名】经涂延旧轨登闉【伊人】访川陆【善曰周礼曰国中经涂九轨说文曰延长也又曰闉城曲重门也旧轨谓张劭也蜀都赋曰经途所亘郑周礼注曰延进也陆机豫章行曰川陆殊涂　向曰延犹追也轨迹闉城也】水国周地险河山信重复【善曰陆机荅张士然诗曰余固水乡士吕氏春秋注曰乡国也盛之荆州记曰鲁阳县其地重险楚之北塞也左传子犯曰表里山河必无害也　翰曰周帀复叠也】却倚云梦林前瞻京台囿【于目善曰尚书曰荆州云土梦作乂孔安国曰云梦之泽在江南西都赋曰舍櫺槛而却倚怀旧赋曰前瞻太室说苑曰楚昭王游于荆台司马子期谏曰荆台左洞庭右彭蠡荆或为京　济曰囿园也此二者皆楚游观之地】清雰【芳云】霁岳阳曾晖薄澜澳【于六　善曰说文曰雰亦氛字也杜预左氏传注曰氛气也毛苌诗传曰山南曰阳尔雅曰澳隈也　向曰雰气也霁雨止也曾晖日光也澜水波澳水曲也】凄矣自逺风伤哉千里目【善曰潘安仁在怀县诗曰凉飇自逺集楚辞曰湛湛江水兮河上有枫目极千里兮伤春心　铣曰逺风谓古迹也楚辞云目极千里伤春心】万古陈往还百代劳起伏【善曰起伏即倚伏也　向曰往还起伏其来逺矣陈设劳倦也】存没竟何人炯介在明淑【善曰苍颉篇曰炯明也刘熙孟子注曰介操也楚辞曰彼尧舜之耿介王逸曰耿光也介大也耿与炯同古迥切　翰曰炯明介独淑善也言理有存没其道竟施于何人也其明徳独流于吉善之士也】请从上世人归来蓺桑竹【善曰论衡曰上世之人质朴易化毛苌诗传注曰蓺树也　济曰上世髙尚之人也蓺种也】
　　还都道中作【五言　善曰集曰上浔阳还都道中作都谓都扬州也】
　　鲍明逺【良曰昭为临海王参军从荆州还也都谓扬州也】
　　昨夜宿南陵今旦入芦洲【善曰宣城郡图经曰南陵县西南水路一百三十里庾仲雍江图曰芦洲至樊口二十里伍子胥初所渡处也樊口至武昌十里然此芦洲在下非子胥所渡处也】客行惜日月崩波不可留【善曰江赋曰骇漰浪而相礧言客行既惜日月兼崩波之上不可少留　向曰惜日月务疾还也崩波犹奔波也】侵星赴早路毕景逐前俦鳞鳞夕云起猎猎晩【善本作晓】风遒【疾由　善曰广雅曰遒急也　翰曰早路早取路也毕景落日也俦俦侣也　济曰鳞鳞云皃猎猎风声】腾沙郁黄雾翻浪扬白鸥【善曰鸥水鸟也　良曰腾飞也言飞沙郁然若黄雾也翻浪有似白鸥鸟也】登舻眺淮甸掩泣望荆流【善曰汉书音义李斐曰舻船前头刺櫂处也楚辞曰长大息而淹涕　铣曰舻樯轴也眺视也掩泣忆临海王也荆流楚水也】絶目尽平原时见逺烟浮【善曰絶犹尽也　向曰絶极也】倐悲坐还合俄思甚兼秋【善曰兼犹三也毛诗曰一日不见如三秋　翰曰倐忽俄顷之际悲思已合于心若经三秋也此皆言忆临海王】未尝违户庭安能千里游【善曰周易曰不出户庭无咎古歌曰离家千里客戚戚多思复　向曰昭自责己离亲逺游之悲】谁令乏古节贻此越乡忧【善曰思赋曰慕古之人贞节左氏传曰小人怀璧不可以越乡　铣曰古节古人髙尚之节越违也皆明责已之词】
　　之宣城出新林浦向版桥【五言　善曰郦善长水经注曰江水经三山又
  </div>
  <div class="pagination">
   <a href="六臣注文选_page13.html">
    上一页
   </a>
   <span>
    ...
   </span>
   <a href="六臣注文选_page9.html">
    9
   </a>
   <a href="六臣注文选_page10.html">
    10
   </a>
   <a href="六臣注文选_page11.html">
    11
   </a>
   <a href="六臣注文选_page12.html">
    12
   </a>
   <a href="六臣注文选_page13.html">
    13
   </a>
   <span class="current-page">
    14
   </span>
   <a href="六臣注文选_page15.html">
    15
   </a>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <a href="六臣注文选_page18.html">
    18
   </a>
   <a href="六臣注文选_page19.html">
    19
   </a>
   <span>
    ...
   </span>
   <a href="六臣注文选_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
