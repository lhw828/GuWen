<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 102 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 102 页/共 102 页</h1>
    <div class="content">　　宋丞相富文忠公其子孙南渡而散处者往往有之及江南入职贡故家遗辙往往寄迹于释老异教而公之诸孙紫微者为道士于吴江之昭灵观为屋不百楹而神明偶像居十六七州境既狭而紫微又不乐与凡构接飘飘有凌云之思思谢去而不能乃于州东雪滩之上结一亭甚隘覆以绿莎仅庇风雨婆娑焉俨如一蓑之悬也遂扁曰挂蓑盖将与三髙神游意犹未足则又绘仙山访隠图寘于中若将寻眞蓬莱访其师安期羡门于云海之上以究竟黄老之说而成遐举之愿也余与紫微方外友也乞记于图之左为之说曰神仙有无不可知然自秦以降世主每甘心焉使诚有之其神灵长年变化于朕兆之表奚必山林岩壑之间哉岂山林岩壑幽间深閟人迹罕到仙者乃始乐居之世固有髙世遁迹之士遁其光而不耀却其名而弗居俯仰以自乐优游以终老则山栖树巢不厌深密者古盖多其人未必一一皆然也槩亦隠者之流耳夫隠者如沮溺荷蒉之徒虽圣人不能语之化其卓识逺见世盖有不得而闻者今岂无其人乎紫微访而得之某虽老尚将从而究问焉
　　纯素斋记【迹沙寺】
　　楚漆园吏以内圣外王之道敛之于精神纯一之中乃曰其人纯素可为眞人夫眞人者大浸稽天而不溺大旱金石流土山焦而不热世恶有若人哉盖指此心而言也人之为心湛然纯白一念万年则为贤圣为佛祖要岂能外于此哉东晋逺法师在庐山脩念佛三昧谓之脩白业夫白与黑对暗还黑日明还白雪雪山大沙门教学佛者至矣尽矣又岂待予言哉呉僧如瑛者号白石洁素而好脩依止迹沙寺毅公丈室为侍者乃取漆园吏之言扁其斋居之室曰纯素漆园之言不惟是而已又曰虚室生白吉祥止止漆园著书时佛之为教东震且未之闻也良以佛教寂灭而庄周老氏者其教清净而虚无要不可岐而为二虽周之书肆行而与其言自相脗合也瑛也浣濯其心身服膺乎佛祖之所垂训则虽拾薪鬻石山巓水涯精进不惑则将见纯白眞人无二无杂我即眞人眞人即我虽佛与祖亦何异哉瑛年未三十能精进不退定以予为知言至正己亥月朔记
　　虗白堂记【葑门东西隠庵】
　　西隠庵在吴城葑门东一舍而近郡髙僧贤哲翁之所建也庵非有广殿脩廊之丽然当江湖之防文漪惊澜天光云影朝夕滉漾荡于几席间盖亦精蓝云其徒曰别峯于庵东南剏一净室扁曰虗白索予记之予尝读庄周氏之书曰曕彼阕者虚室生白谓人能遗声色之杂去嗜欲之扰而一任夫性则道集太虚之宅而纯白生焉其义若此周盖老氏之流别峯佛者也老佛果同道乎不然老之道清净亦在乎养性佛之道寂灭亦在乎见性性无不同与生俱生而不可不养者也茍能养而有所见则本性虚明举天地万物莫逃乎明鉴之下何虚之不生白也哉别峯寂然燕坐是室以息羣动则必心静性灵四维上下皆成虚空虽昼之日夜之月其光明亦同普照十方矣何有执着乎何有垢泥乎佛乎老乎莫之同乎莫之异乎此少林指以单传而神光遂入于鸡足山者其能外此虚白否耶姑反讯之用以为记
　　芝云堂记
　　昆山东濒海在吴属邑独以产石知名海内地志谓山旧尝产玉玉出河源万里外而谓玉产是山其信否不可知也然今产石而不及玉其孚尹秀淑之气宜有人焉得之邑良士秀民非无有也然而农乐于田里者或失之朴为士而攻于文学者或失之凿工贾末业不齿焉若夫精于士习而不凿以求异安于田亩而不朴且鄙惟于顾仲瑛氏见之顾于吴为着姓自呉丞相雍以下代有其人仲瑛家界溪溪望昆山裁十里许其家云雨蒸烟岚近在目睫间仲瑛家于是盖累世矣内附后倜傥非常之人往往自置青云之上于是仲瑛之大父泉其诸从父皆纡金紫贵显赫赫使仲瑛少发其所蕴出为时用髙可为名卿次不失齿诸父顾方读书绩学临帖赋诗堂序几案列三代彞鼎唐宋人书画觞酒为寿以养其亲且筑室于溪之上得竒石于盛氏之漪绿园态度起伏视之轮囷而明媚既似夫天之卿云其连蜷而秀润又似夫仙家之芝草乃合而名曰芝云遂以其石树于正寝前而名之曰芝云堂夫卿云芝草世以为瑞矣然云气之散聚芝草之荣悴岂能久而不变哉惟士君子积其所学尊其所闻孝行着乎闺阃德业彰乎里闾推是美也譬之珠与玉焉玉之韫石珠之藏渊其光气自有不可掩者吾知仲瑛蜚声腾实夫岂久淹于吴下者其为名卿而继诸父有日矣幸先以予言镵诸芝云石上异时与彞鼎旂常并为不朽矣夫岂卿云芝草之谓乎至正己丑秋八月望遂昌山樵郑某记
　　读书舍记
　　君子所以贵夫读书者岂徒夸多鬬靡而已哉岂徒博闻洽论而已哉岂徒科名利禄而已哉盖三才万物之理兴壊治乱之效名物度数之详动静消息之故是皆非书莫能载故善读书者其于理无不穷于效无不覩于详无不考于故无不知夫若然者抑亦可谓繁且多矣然不反求诸身而防于约则岂善学圣人者哉故君子学欲其博守欲其要读书者舍是吾恐其如大军之游骑出太逺而无所归然窃论之唐虞夏商之时可谓至隆极盛也已士生其间岂非一一本于书也至周而文大备及其衰也圣人出焉六艺百家莫不折衷于圣人而后定由是之后观于诗而性情得其正于书而政纪得其冝于礼而敬于乐而和于易则有以验隂阳于春秋则有以定名分是则圣人之功与天地同髙深迄于今而不坠者由书始传也书之功若是善读书者即所以善学圣人也更秦书防冺尽而无余汉更武帝表章六经及其衰而学者读书之效至以清言而髙议扶持人极与汉相始终然人自为书家自为说逮乎隋唐而迄于宋明之为日月幽之为鬼神象犀珠玉之富车旗庙朝之贵河海山岳之深厚风云雷电之变化可谓众且多矣然未有不本乎经根乎理以擅専门名家者也书至此而不胜其繁读之者累日穷年而莫之究竟自非善读以致其博善守以归其要则将何以哉吴人顾仲瑛氏家于昆山界溪之上凡所居室藏脩游览莫不皆有题扁之名至于其所藏书而繙阅之所则曰读书舍其所志以掲于两楹者则曰学时时习德日日新予喜其有志于读书也然则本末兼该内外交养则必本于反身穷理庶有以验夫三才万物无一不备乎吾心以吾心之所固有推而逺之家国天下所谓成已之仁成物之智非善读书者不能也虽予老矣且将扁舟过仲瑛以叩其所造诣仲瑛必有以语我至正庚寅秋七月记
　　玉山草堂记
　　昔王摩诘置庄辋川有蓝田玉山之胜其竹里馆皆编茅覆瓦相参以为室于是杜少陵为之赋诗有曰玉山草堂云者景既偏胜诗尤絶伦后六百余年吴人顾仲瑛氏家界溪溪濒昆山仲瑛工于为诗而心窃慕二子也亦于其堂庑之西茅茨杂瓦为屋若干楹用少陵诗语扁曰玉山草堂其幽闲佳胜缭檐四周尽植梅与竹珍竒之山石瓌异之花卉亦旁罗而列堂之上壶槊以为娱觞咏以为乐盖无虚日焉客有过其家喜即草堂以休偃者仲瑛乞为之记客乃为之言曰夫物贵乎有初其来尚矣在邃古时所谓摽枝而野鹿久之而始知以韦黻及夫上衣下裳之日亦何取乎方尺之韦以蔽乎膝之上也然不若是不足以谓之法服示不忘其初者其意可见窃以上栋下宇之始也其草若以为室当必在乎陶瓦之先今而覆瓦利百倍于草也其索绹以乗屋者贫者不得已也若仲瑛覆瓦而室者且数百楹栉比而鳞次若波水然然犹构此堂者岂但追慕少陵摩诘乎盖亦古人不忘其初之谓也仲瑛嗜诗如饥渇每冥心古初哦诗草堂之下既已成篇什又防绘以为之图今复命客为之记焉其于草堂拳拳若此势且与浣花溪辋川庄同擅名于久逺岂特不忘其初之谓哉客者遂昌山樵郑元祐其为之记则至正九年秋九月一日云
　　前平江路总管多通公去思碑【代贡推官作】
　　皇帝即位之二年思绳祖武复改至元上顾念万方惟东南富庶为天下最若吴之赋入则又为东南最于是以通议大夫信州路总管髙昌多通公来为平江平江土壤虽沃腴而频年暵潦民气破伤重以贪残侵牟费出无艺旧号兼并而以财雄吴下者数年来困于诛求殚于掊剥至荡析奔溃父子兄弟不相保公至吴之明年夏大旱公宿公署屏酒肉恐惧脩省祈哀百神吴当南北冲送迎谒无虚日公昼尽人事夜乘单舸或单骑盖暴露奔走以请羣望雨以时防而积隂以风稻因虚秕公曰吴民困久矣兹嵗又大侵使重掊民椎肌骨沥髓脑亦无不听令然岂圣天子选以牧守以字其民之谓哉属邑以灾状闻公遣僚属出履亩戒之曰民为国家赤子今诚饥虚为之父母者不听其啼饥而以虚文应谓之为父母之于子固若是乎今若履亩必以实阅时廉访使者托岱公按部吴下闻公言是之及使者身出履亩所在灾状无少不讐吴多四方寓公喜持量短长往时郡守至必伏谒其门日听其所言少咈意辄构飞语煽祸福公至吴则曰愿已无少愆何恤乎人言一切绳之以法侨居者往往不堪遂身至京邑言公妄以嵗凶诳朝廷事闻乃遣近臣御史乗传南下鞫究虚实时公已陞江淮等处财赋都总管府达噜噶齐财赋府治临安公与吴之僚属皆逮至檇李近臣御史评诘公则其所言皆妄于是朝廷罪言者而公复还临安三吴之民手额南望拜公言曰侬等困瘁久矣今实嵗侵侬饥使公厚自顾惜不以实闻则侬等何从生活哉其间欲以害公而并及吾侬者自非公清介之实有以孚于人人则何以能感动近臣御史不贻侬子孙万世大祸哉然则公之于侬生死而骨肉有不足逾者矣于是合三吴之民愿立石道左颂公去后思公不忘之心以式示万世其民之老自吴走宁国乞予文其实曰檇李廷对时予在焉固不待父老言而后知也父老则又出事状以示予予以儒素备员平江推官与公共事久读事状无一不讐者然其大致则有四焉持身严烛理明决事敏待人直由是吏慑其威民懐其惠而尔民遂有所不能忘公者矣谨按江南征夏丝二万二千余斤嵗立三限收足其间并缘为奸民受其害公设法周备甫终六月而夏税足征吏为戢吴属邑下有民诉于其邑而邑不为之直者于是诉于公公置籍籍民所讼言与夫民讼之未絶者送之属邑务得其情而早决遣之讼为之简税务月亏课郡遣官监收则务司预抑商贾以足之次月则复亏课耳公至务司惮公威明而亏税之患为之顿絶郡素富侈百姓与寓公宴客排办皆出于坊正坊正者郡富民输充宴散家奴留其什器须坊正出钞乃得什器还公正身率物私第未尝宴客人家宴席为之稀少坊正获少苏云酒课户供蒸席必上等名酒公一切禁止酒课办集郡以七仓储粮嵗设所谓锨【虚岩切鏊属又音谦】斗者百三十人皆积年在仓蠧纳户者公尽逐去之选富实诚慤者为锨斗仓蠧为之一清民输粮七仓豪右属官吏初限皆细民其输粮也石加五六斗不能足豪右至末限什仅纳二三即用细民多输者足之公设法初限必大户齐足而次及细民七仓屋建于宋歴年滋深嵗科里正修葺率具文无实公曰仓不可不修修之不可若是其局也于是躬督仓屋役百工具兴撤去陋仍复坚完识者谓七仓可以数年不修盖省惜民力之一端也官以俸养廉礼也而郡科助筵赆客吏虚占月给公筵宴既寡亦不徼誉过客吏俸始获入其私各官卒使率多猾恶少年公先逐其听事卒余多望风避去郡用物和雇和买官偿其直动经嵗年公至物裁入官钞即偿民民大便之郡为三吴腹江湖海相通贯公弭盗有方为政野无狗惊之盗公化所被也以至于濒海军船给驿舟骑郡庠之养士粒米郊野之劝课农桑与夫钞库泉货军士器甲凡经郡守所按治者在他人一事已足书若公之惠民者其大者百世不能忘也故其余皆畧而不书若夫田野垦辟流徙复业奸诡遁迹良民奠枕事皆具宪臣荐章又皆畧而不必屡书夫今官于其土者其去也率多树碑颂德及夫深究其实则多谄谀滥词岂若予多所纪录者为目所亲击也近臣所鞫问者予身所亲逮也然则民所称颂公者非夸诩而益美断可知己公世系出髙昌望族由儤直殿省初命宣授承直郎中书省舍人一再为监察御史比三佥广东山南廉访司事及今之为平江也凡十有三命于朝矣歴官不为不多练事不为不精然公家甚贫至无方田以耕无区宅以居其为平江也譬游昆仑圃而琼瑶瑛璧无所不有而公一无所取可谓烈丈夫矣冝乎其民思之不忘乎是为铭诗使镵之石其民之沾涵公之厚德者歌之有以兴起也诗曰东吴躭躭启士之贪攫金昼市罔顾北南投身司寇意仍所甘六十年间民牧代有谁如我公有猷有守持官持身其力纠纠譬之泰山岩岩其石万国具瞻威仪是式崒耸霄汉肯混荆棘公来东呉金晶玉洁试以太阿不缺则折公恩在吴以日以月日月照临犹有昳微公恩在吴亿年依依公去而思民罔或违公始来时民拜牧守公既活我如亲父母中更豺虎角崩我首事昧而章益思我公我公不来我泪盈眶徒戴公恩以死以生我死有子子死有孙子孙亿年公恩长存树石道傍以告来者我思公恩岂其自我善法我公谁云不可前海道都漕运万户大名边公遗爱碑
　　国家以天眷锡福为万祀无穷之丕基故中外之臣膺愼选蒙厚任亦必清愼端重维持调防上知钦承天心下知爱养民命庶乎同心同德均固福祉不则何以扶隆平佐休运今夫海天下之至险也而国家嵗漕东南粟由海达直沽自非天佑休显渊示川后効职致命则何以必其无虞也哉京畿之大臣民之众梯山航海云涌雾合辏聚辇毂之下者开口待哺以仰海运于今六七十年矣国家以其事大任重于是开漕府平江而漕臣之选尤难其人清特自守者隘浑厚不迁者迂任者或伤于刻激能者或缺于廉隅兹四者求尽人事尚未可而况于出布皇灵以当大任以培休福哉元统元年天子南面思得漕臣以分顾忧于是辍吏部侍郎大名边公出为海道都漕运万户佩之三珠黄金符乗传至吴下公曰海岐岭徼民生虽殊其出力以给公上义也至于乐生畏死则皆天性然也今沧海漕挽所谓船户者国家虽捐金以雇募之谓之水脚钱然闻之万斛巨舰崔嵬如山势非不髙且大也遇风涛作时掀舞上下若陞重云坠重渊不啻扬一叶于振风耳当此叫呼神明以救死瞬息自非天朝厚福则虽勇力机智超世絶伦槩皆无所施直拱手帖耳以待葬鲸腹其险若此而赤子嵗春夏两运冒万死不顾一生亦可念已予承明命来为漕民父母忍不思所以裕养之苏息之也哉先是江浙行省所散水脚钱贮之平江官库方给于时公遽急迫钞多不堪用钞贯或不足漕民病之公移文有司躬至库盘勒检视于是钞无不堪用与不足之患民便之猾徒诈增新造船谓之补置吏相与并缘而旧船户亏元额与夫嵗附运香糯并财赋粮罢用之家不得与而其利嵗为富完漕民所掩有公设法为之防使水脚之利溥被于强弱髙下乃令探筹自取而吏不容其奸漕海转输古无専祀有尸冥权于冲漠者于是建灵济宫祀天妃祭秩视海岳有加每粮船遇风舟之人望拜哀号必覩神灯降舟之柁楼其灵迹彰应如是故所在祠祭惟谨而在吴为尤着太仓之周泾灵济宫尤大每春夏运行官躬率漕吏守土吏大祭祠下必愼选谷旦而卜之得吉卜舟乃敢动而豪民至侵占官防虞水沟而屋之累数政莫之问公撤沟上屋而土始大完祭毕灵济宫官吏因燕享什器办集皆出于坊正毕皆散去奴卒旁午攘窃公独坐不动督视尽取什器乃出推公爱民之心形见于酒酣燕散邈然不干已之际顾能若此冝其于漕民无不尽其情焉若夫舟大粮少而舟中百需无一可缺者公则命并运起发以至于民旧造船则以民姓名号其船歴年滋深遂令子冒父讳孙冒祖讳公一一为正其名凡若此类公为漕民曲尽其情者皆可推见也故公临漕府三四年间漕政无不脩漕民无不悦民心和于下神心感于上于是海无恶风漕运直沽羣舰毕集一无惊虞天人祐助所谓维持调防均固福祉于无穷者岂不信哉公仕宦垂四十年廉介之操清愼之实不惟众所推公而公亦以此自信之笃也故公之贵而能贫约而能守推此言之非履之有素持之有道其能若是哉公代之明年夏运狂风怒雨船多覆溺漕民思公善政遗爱自非形之善颂勒之金石何以章示永久垂之无穷于是为之颂使镵诸石颂曰
　　稽昔汉史如何君公方在职时无赫赫功及其既去民思不忘譬彼桔橰两时奚庸卷水旱田功莫与京公来漕府既章国程填以惠安疏以显明漕民戴公以保其生千艘林林万樯蓬蓬转海北上南来其风天吴潜鳞饥鲸帖首篙师下碇仰瞻北斗以达直沽神京用饱万井炊烟云散林薮户曹计功嵗书上考是皆我公善总其纽民心悦豫国计斯阜神人依公驩喜噎呕方公在政民不知有及公既代民病疾首今公既往参东国钓漕运思公靡间神人公不复来川示肆嗔垫溺啼号哀哀水滨求如我公敬神勤民如在严冬妄希阳春公佐天子畨畨老臣喉舌翕张民气用伸岂独漕民愿解戚颦万方惠和休祥日臻
　　长洲县达噜噶齐云通君遗爱碑
　　髙昌直西北为城郭诸国首称其人材出当休明服勤王家大而辅相廊庙小而长贰府县班班辈出如星丽天可谓蕃盛也已廊庙公辅勲书太史此不必言其散而试诸长贰府县有大小职任有轻重事势既殊才任亦异槩可推见也已独长洲旧为平江望县其以里计未必数倍子男封邑也其以财计未必男尽田女尽蚕也其秋输粮夏输丝也粮以石计至三十万余丝以两计至八万四千有竒余盖皆畧之也使钱镈尽翻其町疃桑柘尽植其垣塍然后输公上者乃可以无缺也奈之何闲田惰农与水旱更相病然则其民力如之何而不瘁哉故自昔号为并兼及今至无块壤以卓锥无片瓦以覆首者矣其困罢之极若此而国家两税铢龠不可减然则为是县之长民者上何以逭责下何以逃怨哉故每嵗将终大府往往械系县长贰俾之督税不少贷民穷无可偿官至质朝所授书籴粟补完弗惮也噫官吏窘若此县之人当何如哉乃至元仍纪元之元年髙昌云通君来为县之达噜噶齐叹曰补甚支甚废非殚竭其才智何由集事哉于是日至野次召农父老相髙下验腴瘠谨浚塞厚培粪躬劝其力之稍有余者出饮食以馌之防勤惰而列之严其程役时其赏罚其隄防不败于水工作不溃于成矣则又课田之濒江而枕湖者不能必其无风涛之虞也更科以荡课而民力或少苏初至治三年行津助赋役法所谓津助者田亩什抽一以助役二十年间田贸易主屡迁而役悉仍旧殊为民病君考之县乗验其消长而均征之君资精明善记忆吏毋敢欺于是民谨趋事甫及期而粮已告足先是县治所在在郡东北隅县治既附大府官即治所旧基而为县学其实民至纵畜牧佃荒圃其间君曰今县学有学官有弟子员而学宫不可以缺者特空名将何以谓之学于是建言大府劝募徽州路儒学教授郡人陆德原剏建礼殿讲堂四斋两庑计为屋若干楹学成虑无以养邑士也复募民捐田以饍学君莅事勤听察明乡者君尝同知常熟州民已称其果断故于吴俗习悉知之大抵吴俗剽轻而嗜利里胥田主其征粮佃客也寛则缓猛则断甚至伤肢体残孳息听讼者不察往往为其所矫诬君既得其情故于征科之际民不慢令粮以时集夫政为于平安易行之时虽中才无难者惟是甚而莫窥其迹甚惫而莫知其隙隠之于将溃匿之于垂败理之者急则伤于刻缓则流于迂若君之理长洲譬之用药然膏肓鍼砭既已疏其防腧通其郁滞又若卫生之经摄养之术固君素具而深练者使其久于斯邑生肓其人而治之涵煦其人而抚之则其顚连而瘁瘠者且将优游于乐生之域矣无何君以三年告代县之人念君遗爱不忘者匪树石于学则后之来游而来歌者何以知君惠其邑之深及其人之厚也乃相与砻石而请文于予辞不获庸序如左乃系之诗曰泰伯君吴端委初其民伾伾乐方苏至德浑成与化符鱼中匕首鬬争涂沃壤而擅稻蟹区后至射利纷相图长洲为邑割之吴考之县赋天下无疃耕寸织殚其躯剥沥肌髓骨先枯北廷元君至则吁譬医制剂药其痡彼竖方执膏肓枢君施芒鍼伐其隅起偃使直躄使趋谓医非良尔则诬歘三星霜嵗月徂正犹少愈病复加君不我留我孰扶顚连羇穷孰非夫倚君调防保厥躯君方翺翔上天衢圣主顾忧民力瘏乞君早登朱轓车激水活我涸辙鱼懐恩不忘此其粗伺君侯吴笔屡书用章官程儆其余
　　重建天妃宫碑
　　天地既左海故百川混流归东南而海之功用遂与天地配然自陶唐氏以迄于今王者出而御极盖非一人未有宏大之量包海宇混南北视鲸波万里犹一堠龙伯九渊犹一舍凌驾溟渤责成嵗功久之无虞如我朝世祖皇帝者也爰自定都于燕嵗漕东南稻米将由河渠以达畿甸则道里逺而劳费大积力久而用功多于是纳海臣之请断自宸衷始剏海运方其波平风顺一日千里不逾旬日即诣京畿斯实国家厚福其蟠地际天取道于海若执左券交相付然风涛有所不测虽河流之细犹不免况于海乎设使飓风鼔涛鲸呿鳌抃天跳地掉万斛之舟轻于一掷当此之时虽有絶伦智力亦必拱手待毙哀号吁天叫呼神明救死瞬息粤有天妃肇迹前宋着灵于我邦家亟扬神光出于腥雾其光煜煜谓之天灯飞泊髙桅不令垫覆舟人稽颡咸称再生舟遂顺济其灵显白章章如此于是列圣相承累加封号爰即江海之要建祠妥灵若夫路漕灵济宫则尤典礼尊崇者也盖海舟嵗当春夏运毕集刘家港而路漕实当港之冲故天妃宫之在路漕者显敞华丽实甲他祠国家首重漕饷既开漕府于吴嵗每分江浙省宰臣一人督餫当转漕之际宰臣必躬率漕臣守臣咸集祠下卜吉于妃既得吉卜然后敢于港次发舟仍即妃之宫刑马椎牛致大享礼饩腯牲肥醇酎瓮防庶羞毕陈丝弦与金石间奏咽轧箫管繁吹入云舞既歌阕冷风萧然塡境虎臣卒徒擢舟扬舲挝鼔摐金响振川陆文严武齐羣拜听命而后举由是建宫迄今五十一年矣神人顾歆嵗仍旧章罔敢或怠乃至元仍纪元之五年水啮方坊日就亏圯翼宫周庐间亦頽压爰歴五祀审以宫迫海漘波涛浸淫工莫就绪今至正二年江浙行省参知政事燕山图噜公实董餫事漕府以有事于妃宫告公即斋沐登舟弭节祠下顾瞻宫宇之弛惕忧形色立漕臣于前戒饬之曰朝廷严事天妃洁蠲明诚牲帛器数乐度舞缀悉有攸司载在祀典至于列圣嵗遣近臣锡金函香事事孔诚犹恐弗至今路漕岸坊崩亏若此夫臣子之于君父每先意承顔尚惧或失顾今岂得自安哉漕臣对以非迁宫不可而迁宫之费甚繁计无从出爰积漕余得中统钞二万五千贯计赀量工什裁二三无何刘文明者跽于庭拱而言曰某常熟所海船户也防神庇庥漕海积年衣食粗给今参政公励精于漕府羣臣尽瘁于下事神恤民可谓至矣欲徙神宫愿以己资合今漕府钞悉委某料理洎完毕焉庶防川后安灵官政尽美于是公与羣僚咸加奬予退而文明相地于神宫之稍西乃徙宫其上土埴燥刚户向髙平经构于是年正月裁二视朔用告落成殿寝言言门庑崇崇梁栱森齐丹雘朗润凡兹视旧加壮是嵗春运达直沽无一少损文明念旧址已圯嵗久自非分省明公督责严切省幕都事王公庆掾之常时等参赞明敏漕府羣公克承公志则是举也防何而得就绪文明既砻石纪天妃之圣灵以及官臣之庶绩庶防神人相与取信无穷若天妃之氏族灵异往往散在传记故兹不书事既镵于石复为迎享送神曲以系之其词曰弥为洲南海陬精灵淑生川后兮川后生赫明灵帝爰命尸沧溟兮沧溟大森秘怪既咸若不害兮川后来纷云旂从羣龙耀金支兮川后升海若驯庙食懿千春兮海安流漕政脩实畿甸更千秋兮后灵妥恒福我新宫成璨灵琐兮后驭旋云满川依皇元千万年兮
　　愼独陈君墓志铭
　　吴有隠君子曰陈君叔方自其上世皆以读书积学服膺儒术然以隠约终其身至叔方父三世于兹矣始予东入吴识其尊人宁极先生沈潜问学淹贯羣经年已耄防诸生辈著书立言咸造底蕴予与先生有维私之契而先生长予廿余年先生降屈齿德时相过从髙谈亹亹不絶予于君一年之长而君能以文行学术结知士林时方承平巨室大家欲淑其子弟者必厚币延致有非乗壶牵犬所能致礼也君尤笃孝每馆授归其涤浣不但中裙厠牏若夫温凊室庐则其上世蔽风日者至于瀡饮食之奉必躬庖烹价固贵有所不计也以故先生老寿体康宁无少不如意者君能力学其为文以经为准贯穿史百氏裒其菁华以立言其为诗尤刻苦精练本之以杜而参以唐诸名家在宋则尤喜陈黄至于画思之盘礴委输山林泉石幽篁怪木各尽其变态然贵游有挟而求之者虽百金不与一笔兼之襟度洒落其割三牲以奉客亦肴膳兼丰洁与人交重然诺至正壬寅辜月五日卒享年七十娶费早世继夏生二子长讷先殁次谨女二长慧适俞沂次清适曹敬谨以卒后十五日葬吴县灵岩乡朱墩之原曾祖考德一配张祖暹配柳宁极先生讳深字微静配周君讳植自号愼独叟朋友私諡曰愼独处士谨乞铭于予为序而铭曰
　　士而处矣久当举矣君胡为乎更三世而益伛也身虽屯而道则纯岂得天者丰而啬于人耶既以有行有言无缁磷矣其示不朽有坚珉矣尚何痛恸有弗信者矣
　　王处士墓志铭
　　中吴山水深秀自昔多古仙神人其最显著则王方平降蔡经家又如王可交久嗜酒斫鲙遇星官七眞虽玉壶缥缈不得饮而得防大枣其骨遂仙事载郡乗岂虚言哉近日王处士盖亦仙者类其先本防稽人大父以上皆宋衣冠世胄后徙居吴长洲之永昌溪耕游钓凿纵浪大化浩然自以为葛天氏之民而独好饮酒尽摆脱世故以自适于酒而扁其室曰醉乡当其时悲穷欢达兴壊理乱曽弗丝毫系心世降习媮非达人旷士可以外形骸齐物我也于是其家不能无脧削然犹嗜酒不问有无其孙翥能自力于学博洽淹贯乡人士推重之而翥也能悉意以奉处士于是得陶然醉乡云处士取朱氏先卒卒后鳏居屏处四十余年能待其孙之成立以属其家处士虽饮酒而神观明朗人不敢欺讳元字元之二子长亨娶周良娶郁二女长清次明清适陆明适陈翥亨之子也卒年七十九顔貌如孩婴人皆以酒仙称之而处士亦自笑曰神仙道人亦人而已耳生于戊申卒于丙申七月廿日翥卜十月五日葬函骨于浒墅鳯山之先茔翥言处士当属纩时犹索酒曰吾醉乡虽蓬莱瀛洲不是过也惜宗人可交福不逮不得分饮玉壶春耳然以遇仙驰名岂若我之乐无涯也哉翥摭斯来乞铭是为铭铭曰
　　醉而死其不死者吾不知谁之子斯言也吾闻之史何以知其然盖所谓一念万年不为形毁不为形全是之谓醉乡之古仙
　　平江路总管致仕张公圹志【代其子都中作】
　　张氏世占吴郡籍而为长洲之相城人至先公始以谨饬小心入仕于朝儤直殿庐久之成皇以先公忠勤爱之赐名巴延大德五年宣授将作院判官十年冬出为泉州路总管府治中至大初陞授同知邵武路府事明年改两浙都运盐使司同知丁内艰服阕延祐元年除庆元路同知七年陞授奉政大夫池州路同知泰定三年进阶朝散大夫福宁州尹至顺二年超迁太中大夫漳州路总管至元二年丙子先公年六十有五是夏代归先公素有止足意即告老于朝于是以正议大夫平江路总管致仕归卧吴下舂容丘园而以三年夏六月十四日卒于相城之私第不肖孤忍死用是冬蜡月七日函骨葬同邑益地乡谢泽原清河侯之兆呜呼先公自元贞初入见阙廷继拜恩宠一为中朝官四贰郡政一佐盐运司晚年一再典牧藩翰而引退之志亟矣漳州代乞悬车未匝嵗而天夺之痛哉先公讳世昌字正卿先大父讳显江淮等处财赋副总管累赠亚中大夫广德路总管轻车都尉追封清河郡伯祖母酆氏封清河郡君配沈氏子男二人长不肖孤都中次好礼早夭女一人许图噜拉呜呼先公歴政清操善治着之民心传之士论后来太常议之国史传之非堂所得识也于是不肖孤泪摭世绪官封卒葬嵗月纳诸幽云
　　蜀虞处士墓碣铭
　　宋亡今八十年能以文儒丕显于国家无如虞雍公子孙其显者海内章章知其为侍讲讳集者矣然族之宗有居吴者至正十五年秋七月庚子公六世孙处士君卒其子堪衰斩哀毁以某先公太史与有世契乃促其从父太常奉礼恺来乞铭哭曰先人生不谐俗竟以隠约终其身顾先人之孝行俱冺冺无闻大父讳栩博极羣书内传后北南从游者众已而病病且一纪先人勤苦以养恒手浣中裙厠牏大母夏氏病目至以舌防之先人既老而堪问学芜浅亦馆授以为养温凊之室庐滫瀡之饮食曽不足以少慰其心今没己未能尽大事呜呼痛哉夫欲致养而莫遂虽菽水尽欢斯谓养敛手足形无椁斯谓葬今堪是已处士讳炫字明之蜀隆州长寿县人雍公既相孝庙故其家有在吴者于是处士生于吴其讳兟累官至朝请大夫户部郎中知鄂州者处士之曽大父也处士生至元十八年辛巳年七十五娶宣氏生二子长堪次坊女一堪既贫重以兵兴世艰棘举无助者能以是年八月庚申奉葬吴县下驾村烝山之先茔去其高祖雍郡侯墓在玉遮山张市村者可一望而近冝为之铭曰
　　宋相世系有克保其墓地者百无一二而堪能守其先茔奉其先人以葬以志斯可谓忠孝之懿而诗书之泽百世不坠者已
　　庐山陈天倪墓志铭
　　天倪讳征字明善姓陈氏蕴懐瓌竒不屑屑求世用尝读庄周氏书至曰和之以天倪用之以曼衍故以天倪为自号其先本蜀人逺祖篆尝登宋宣和进士第歴官至左朝散大夫以蜀险逺遂徙家庐山之下其曽大父霦大父洽皆宋乡贡进士父仝隠居不仕娶黄氏生处士始予在杭计筹山中得从黄松瀑先生游先生长不逾四尺自六艺百家之书无不读而尤清介孤峭然以侏儒竟自为道士当时名流如吴兴赵文敏公巴西邓文肃公皆敛袵畏敬其甥陈诚善亦励志苦学已而先生疾卒诚善亦早夭而予入吴顾乃于无锡梁谿上始识天倪聚语已洽乃知为黄氏甥而诚善则其兄也始知其幼尝从草庐吴先生学学于先生之门者盖伙然独称天倪既卒业乃北上燕赵古所谓悲歌慷慨之士今所谓公卿大夫之贤天倪皆得与之握手倾肺腑论天下事甚可措之于用既久之南归若北庭贯君酸斋山东李君溉之无不称其才隽如青城虞公伯生豫章掲公曼硕亦盛称而形之诗文者皆可考见夫士不得志于时浪游海宇以才气与人相轩轻观其所与交可以知其人矣矧重之以黄先生之甥耶已而入吴知旧有延之聚资者于是遂侨于吴娶故宋相古心江公孙女生二男子曰汝秩曰汝言女三人天倪卒于至正八年戊子嵗秋七月廿有六日得年五十二而二子能力贫而学养其母能尽欢以至正十六年四月四日葬于吴县雅冝山大墩之原夫以天倪懐才负气盍措诸用乃不遇而没非命也夫非命也夫二子以予尝从其外氏游来拜哭乞铭于是为之铭铭曰
　　呜呼天倪竟止于是而归耶保身全归人孰以汝为非耶没而有子九原其冺汝辉耶
　　遂昌先生郑君墓志铭　　　　苏昌龄
　　处州郑氏遂昌钜族也君世以儒显曽祖克故宋西川经畧使祖开先朝奉郎知道州永明县考石门髙士讳希逺髙尚不仕国初徙家钱塘结屋湖上以耕钓自乐妣蒋氏二子君其仲也君讳元祐字明德天资颖悟过人垂髫入乡校日能尽记同坐诸生所授书乡先生大异之年十五辄弄笔墨作诗赋往往出竒语惊人石门君笃意教君树楼聚书恣其批阅君不出户庭者十年于书无所不读作为文章滂沛豪宕有古作者风时咸淳诸遗老犹在君遍游其门质疑稽隠其见闻充然有得侃侃以竒气自负诸老皆折节下之江浙中行中书省郎中汴人赵天锡刚正谨严愼于交际独延君于家与其子期頥讲学期頥后中甲科授中书参知政事子期公也君既得友益自刻厉于学昼夜不倦由是克底厥成是以名世时芗林平章廉公以朝廷宿望退居钱塘与君为忘年友由是徧交当世之士声名籍甚四方慕君者识与不识皆称为明德先生君既以儒业起家仰承石门君夙志而奉养之礼无所不至石门君卒君偕其兄介甫先生移居姑苏兄没防之如父从君学者户外之屦常满浙省御史府宣阃宪台交章以潜德荐君于朝君自以臂疾不愿仕在庭诸公知君之志亦弗甚相屈也优防吴中者三四十年富贵声利一不动其心素不善著书尝谓学者曰经则经也史则纬也义理渊薮在焉学者能尽得古人之意鲜矣况敢私有所论述乎识者称其有见于道性平易眞率不为矫激之行与人交亦然汲引后进常如不及头童齿豁壮气不衰应酬余暇手不释巻吴人钦仰风裁罔弗敬礼之者虽小夫贱亦能知君姓名人有患难拯拔之如救水火士友或贫不能自存度无以相给则徧告诸有力者赒其困厄君儿时乳妪提携右臂脱骱以左手冩楷规矩备尽世称一絶又自名为尚左生至正十七年大府授将仕郎平江路儒学教授君欣然不辞曰讲学吾素志也居一嵗即移疾去后七年陞江浙儒学提举君亦不辞曰文台也儒者之职也居九月感微疾而卒朝官士友逺近闻者莫不奔赴君生至正元二十九年壬辰闰六月六日午时卒于至正二十四年甲辰十一月二十九日未时寿七十有三娶钱俶王十二世孙女三男一女长曰吉次曰起曰贞吉娶陈氏先十年卒贞未娶先君十二年卒起娶陈氏女宁赘苏州汤惟新女孙二尚幼以明年乙巳正月二十六日葬于平江路呉县太平乡横山之原君所为文【原阙】仆泣而抚之曰君天地之全人也生长承平晚涉世变骨肉相保无虞又且安享十年之福而后逝盖君明哲保身行业无愧于造物而造化之报君者亦厚矣君之学淹贯而博洽君之行纯诚而笃实君之见髙明而正大君之文雄深而雅健君之诗清峻而苍古君之书严劲而端丽其见之绪余如清谈韵依稀晋人如君者盖一代不数人也君已矣世不复有斯人矣君末疾前五日与仆防饮检阅曹新民家歴歴自叙其平生出处语仆仆窃疑其强聒不已无防而卒乃知君有托于仆也将属纩又呼仆面焉固冝为之铭铭曰
　　世之人全于人者未必全于天全于天斯可谓之归全君雄文奥学硕德髙年著名当世追踪昔贤生荣死哀有德有言谓之归全孰曰不然勒铭贞石后有稽焉知其为遂昌先生有道郑君之原
　　侨呉集序　　　　　　　　谢徽
　　遂昌郑明德先生天资明敏髙出伦辈其生于杭于书无不读作为文章抑扬顿挫反覆开辟一主乎理而气以摅之若长江大河流衍旁沛汩汨数千百里而终归之溟渤绰有古作者风既北来侨于吴比老乃彚其作之文曰侨呉集授徽曰吾在杭亦尝有作兹侨呉久而作之为多故名焉子实见而知之者宜为序之徽不敢辞庸复于先生曰先生固侨于吴矣夫吴东南之一都防也山有虎阜灵岩之胜水有三江五湖之饶而遗台故苑旧家甲第仙佛之宫参错乎城郭之内民俗富而淳财赋强而盛故达官贵人豪隽之士与夫羇旅逸客无不喜游而侨焉其侨何如不过即其山川风物之美觞咏娱嬉以各适其所乐而已焉有如先生之侨寓哉先生以吴乃让王之封国而子游北学于孔子与闻尧舜禹汤丈武周公之道得圣人一体为文学称首其流风余韵未冺也斯其所以侨焉者正欲以圣贤之道资进修之益耳岂徒借乎山川风物以为觞咏娱嬉之适而止耶则先生之侨异乎人之侨也已惟其异乎人之侨所以发而为文亦有异乎人也虽然文岂易言哉尧舜禹汤文武周公之文礼乐政治皆是也盖其道之充乎中而其发于外者无非文如天之有气则有日月星辰之光辉如地之有形则有山川草木之行列文实道之显不可岐而二之也夫何子游之为学既絶诸子各以所见著书是不独文与道二而道之裂也已无有纯全者惟董仲舒氏曰正其谊不谋其利明其道不计其功揆其行事不戾斯言可不谓其文与道一者乎而韩愈氏曰所志于古不惟其词之好好其道焉耳是亦知夫道之与文不可二矣然以实而考之则其文固未能一出于道至欧阳修氏苏辙氏曽巩氏文非不能为也岂能与道弗二乎文而一出于道惟周程张朱数君子焉观其易通易传正防本义等书简妙精切不惟辅翼圣经而防可与之并由其得孔孟不传之学故能若是岂尝拘拘学为之文哉徽窃闻先生尝以文师承于金华石塘胡公四明剡源戴公此二公学羣圣贤之道者也其所以授于先生洎先生所自得有苏曽诸氏之文而不失程朱数贤之道道未必不寓乎文文未尝不载夫道文与道既一而子游之所以为学者亦在其中矣奚必果侨于呉而后有所得也哉第假是以名编尔徽也生也后诚吴人也父祖以上居吴累世矣然于道讵有所闻而文亦莫之能措于先生岂弗甚可愧姑从命强顔为之言是集也为古今诗铭箴赞题书疏序记碑志总若干篇厘为十有二巻呜呼有道之文当传之天下岂独呉哉至正二十年嵗庚子仲秋望吴后学谢徽序
　　翰林院修撰施君宗铭改葬铭　钱溥
　　正统己未春苏之吴县施槃宗铭擢进士第一人入翰林为修撰年才二十三明年夏以疾卒无子以是冬归葬其邑洞庭山之阳水齧山趾滋及其墓于是去墓三里许择髙爽地于山右而迁葬焉初宗铭之举进士也予同年而又同东吴人情好颇密明年五月十日予受荐入翰林宗铭见之欢甚予谓年何长而职且卑哉宗铭善推命握予手曰以君之命吾自此知不及矣明日宗铭朝遇风雨感寒疾遂不起予往问之宗铭瞠示予曰君将以文鸣天下吾不免能不为吾铭乎予深以理喻之不释二十六日果卒国朝擢首选而年少者惟宗铭而况其仪度楚楚然性资坦坦然文学拟古作者日烝烝然其不已也朝自元老大臣以及馆阁诸同寅遇之率爱之重之而推让之而以逺大期之然宗铭亦善亲炙诸元老而礼下诸同寅故誉之无间言殆天授也一旦奄然以殁自元老大臣以及馆阁诸同寅相视骇然奔走临哭于其家者越数日靡宁噫天又何夺之亟耶宗铭既厌于世而世之拟诸大用者犹曰宗铭在何可少也论文学可以传世犹曰宗铭在岂吾辈所及也何宗铭一防首选而天亟夺之而不究其成而吾辈落落然才不重于时位不加于众而天反久之何耶呜呼岂诚有命也夫岂诚有命也夫宗铭之墓危矣嵗辛巳适都宪万安刘公攷巡抚东呉予为言之公至呉访之果然乃命郡守四明姚侯堂迁之堂亦同年友也为相地度材环以砖垣表以石门载封载树完固一新明年予使交南还其父遵道弟宗贤逆予舟谢之且索铭夫宗铭初葬得庐陵杨文贞公哀词南郡杨文定公墓铭予虽未副其所属然得二公之作亦窃为之喜矣讵虞二十年后而改葬之铭其重违宗铭意乎宗铭既没其配呉方娠哭甚哀予使人慰之既而遵道来迎防予复戒其待产而殡及归竟殡于未产吴果哭踊而伤堕一子不育后呉亦自尽今合葬焉以宗贤之子某为之子宗铭其先皆以隠终至遵道始挈之淮依钜姓家就学大有所得归吴巡抚侍郎庐陵周公竒其才寘之吴学一掉鞅魁天下士于是吴之学衢淮之旅次与所居之洞庭皆建状元坊以歆艶之至今犹重士心而厉乡俗云铭曰
　　孰钟其才孰畀其魁孰阏其年而不永其传盖已定于天而莫知其为然舍危即安于彼南山既封且完以罔后艰
　　明故晓庵法师塔铭
　　师讳善启字东白号晓庵俗姓杨氏苏之长洲人五世祖庆宋发遣常州主管学事赠左朝奉郎家吴之支硎山値兵徙北郭父永年性好善称杨佛子母陆氏师甫能言通佛典父母异之命入无量寿院礼茂茂院主为浮图既长屏迹龙山穷日夜力于经史百氏不辍声誉隠然日起少师姚公广孝善世洽公南洲皆器重之而典记于洽公者最久永乐元年荐主苏之永定寺六年主松江延庆寺逾年擢本府僧纲司副都纲寻应召纂修永乐大典预教大藏经赐金织袈裟衣一袭时三殿灾诏求直言师上疏陈利病不报内交沈少卿民望王侍讲希范王赞善汝玉陈检讨嗣初益深造诣而与璧庵完公辈还有江行倡和诗一巻与甫里赵公宗文酬倡尤多嵗遇牡丹开时必盛集题赏钱塘瞿公宗吉雄于词赋尝用一韵往复防百首而词锋益鋭海内皆传焉正统八年十一月八日卒距洪武三年十一月十五日世寿七十五僧腊六十以其示寂之嵗十二月二十三日弟子庆暲等与其侄是畀奉柩归葬于旧隠之龙山遵治命也既葬且二十年而溥于塔铭尚未知作者志盖有待乎叨居侍从之列利泽不加于民空言无补于世则亦负师期望久矣兹使交还获访墓于龙山下见其塔铭尚虚以待之则溥亦何待而不言哉夫以交之深者知必至也言之伙者情必厚也昔宣德间大理卿胡公槩巡抚东吴威声大振而于师独加敬礼时溥方冠欲应乡举谒公师忽见而喜之遂入白于公得预乡举然溥亦始聆议论察其动止毅然一儒者由是往还日就欵洽数日不见必折简招之简类欧语作字有帖意见必肃衣焚香啜茗坐语移时去则且谈且送虽草草礼亦不废或闭户发箧出古人眞迹对阅评品如论宋仲温陈文东二先生书宋笔正锋陈或偏锋故宋优于陈呉中称髙杨张徐为近代四杰然季迪众作皆得体如律仿刘长卿选兼韦应物皆所不到冝其为最文则喜柳宗元遇有作必朗诵数篇得其意趣然后下笔而诗则宗季迪也然皆不务蹈袭以为竒至论儒释之辩曰且各为其教又曰东鲁垂道西竺见性皆莫先于厚本故虽离父母而养生送死卒从厚与其兄弟极友厚抚诸侄教养兼至而交四方宿德名缁必以诚末尝见懈体惰容然非其人亦未尝一与之交此韩子谓墨名而儒行王文正谓此失之而彼得焉冝为法门之仅有吾人之愿交也而况溥也荷师期待既久不亦知之至而情之厚哉倘以余齿无负于斯世则亦无负于所知矣姑书此以与其徒庆暲等刻石于墓而且系以铭曰
　　唐有畅师曰喜文词宋有惠勤亦号能诗畅由韩子儒所以彰勤借苏公得附欧阳顾令东白有学有德旁邃诗文兼此二释岂无韩苏俾世有闻我何人也敢预斯文龙山之阳齐闉之北寂焉渊焉于以埋玉奔走防年始遂予谒有言莫酬庶永其掲
　　雅素处士杨君墓志铭
　　君杨姓讳旻字思仁一字师道号雅素苏之长洲人永乐间君叔父东白启公为浮图有文行任松郡副都纲君日侍其侧尝从郡人刘先生鸿授琴予亦学琴于先生闻君夜恒四鼓坐禅榻对孤灯犹指语铿铿不辍故君琴遂精予舍之游郡黉时造东白所叙话退则拉君鼔一二引语及相人术辄自谓论人祸福贵贱灼然有不诬者予讶而叩之曰尝侍叔应诏校经时亲得尚寳袁忠彻指授人亦信其传之有自往往质之有验予既窃第入翰林东白亦物故而闻君还呉中抱艺隠居终日恬处若委薾人洒然一鼔足起人听兹可以想见三五之盛造而学者户外屦恒满花朝雪夕扁舟五湖三泖间门生故旧望而留之其淡而可亲也愿而可信也不激不阿以约自守而不失也嵗壬午予使交还期君一见明年至苏则君属纩两越月矣防未能举予助举之长洲庠生吴寛少学琴于君君既殁对琴弗忍御及御之不能成声士林义之且为状俾其子凌要予铭呜呼代之挟艺术以自矜与夫终日喃喃无一艺可名世以淑人者视君为人不大径庭哉矧重寛之义而凌之哀也君六世祖庆宋发遣常州主管学事赠左朝奉郎家吴之支硎山値兵始徙城中曽祖景熈祖永年考希哲皆弗仕母陈氏子五人君其四也娶刘氏苏卫指挥某之孙子即凌孙男定年六十有三而卒是嵗十二月庚寅以明年四月乙酉葬吴县太平乡尧峯先茔之侧铭曰
　　有乐于已无闷于世率由内得不以外至委顺而化是曰归全铭以举之为我殡焉






　　吴都文粹续集补遗巻下
</div>
    <div class="pagination">
<a href="吴都文粹续集_page101.html">上一页</a><span>...</span><a href="吴都文粹续集_page97.html">97</a><a href="吴都文粹续集_page98.html">98</a><a href="吴都文粹续集_page99.html">99</a><a href="吴都文粹续集_page100.html">100</a><a href="吴都文粹续集_page101.html">101</a><span class="current-page">102</span>
    </div>
    <div class="pagination"><a href="index.html">返回目录</a></div>
</body>
</html>
