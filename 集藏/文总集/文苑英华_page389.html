<!DOCTYPE html>
<html>
<head>
    <meta charset="UTF-8">
    <title>文苑英华 - 第 389 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 389 页/共 634 页</h1>
    <div class="content">　　门下五岳承天共振横宵之力四溟纪地咸施润下之功所以国之献臣时之哲辅亦如华崧衡霍登九命而冠三公海渎江河辑六瑞而逾五等居牧伯之位秉桓信之圭茍非茂绩昭宣殊勲荐洽岂可膺兹并命用叶佥谐我有三臣实全七徳爰举畴庸之典式符进善之经具官王镕夙绍弓箕丕承堂构袭重侯之积庆允武允文奉先王之成规克勤克俭刚简而无傲虐栗直而务温寛言必有章动不逾矩具官罗信将星瑞彩卿月祥光常竭力于公门每推心于王室保大有九三之盛任重而不危守中孚六四之贞致逺而不泥既为良帅复号吏师具官刘仁防气薄云天义形霜雪秘符于腹笥机术无俦运黄畧于意筌弛张有度以恬养智用壮处谦三军敬之若神明百姓仰之如膏雨居然侯度屹若国祯而皆道迈殷贤名齐汉杰洞达防戎之要剪起扶轮精通育物之源龚黄拜手犬牙而理人心以宁屏蔽一隅缭长城于翰海藩垣中夏布横【一作贰】落于天田畴咨恊防奋扬熈载或尊【疑作奠】兹冀土成阜安于大名或宅彼幽都共绥怀于有北骈阗勲绪照灼简书敷进律之殊恩奬殿邦之美化真相正三台之位掌武居一品之尊增实封以锡圭田升虚邑而光实节酬功报徳惟恐不多勉竭乃诚各膺休命
　　授成汭上谷郡王制
　　门下朕闻赏有功则劳者劝考其绩则政事彰能否既分黜陟斯在有其勲已铭于简册化复被于讴謡表率公侯澄清土宇静夣泽于千里尽辟污莱曜轸宿于九霄光生芒角行爵继【一作出】禄显忠遂良式副佥谐爰登宠寄具官成汭气合冬日志烈秋霜蕴雄特之标中能抑畏抱介防之操外富通明自节制衡巫统临荆楚承匪人之贪虐属生聚之流离比衞丈之革车兼无三百同魏相之版户畧不盈千防【疑作曽】未逾时俄成乐国井阎富庶人物殷繁玑组之赋聿脩苞茅之贡常入砮舟靡阙簵咸臻睦隣而四境风行荡冦而三峡浪息况蔓聮湖岭辐辏梯航既水陆之靡难致赋输之罔滞绩兹功绪实谓忠劳茍无举善之文是废畴庸之典今则移紫防之尊秩疏异姓之殊封位冠三台爵逾五等用奬分忧之绩乃申进律之恩勉力在公倾心报国服我休命无忘恪防
　　赵凝进封南康王制　　　　杨　矩
　　门下叩黄钟者大则大应建殊绩者多则多醻匪我之私惟人所召亦若树桃李者而获实勤藨蓘者必蓄羡粮安有丰功而无贵仕况我襄岘奥壤荆吴要津资上将之抚宁兴庶人之歌咏宜旌善政以驭殊荣岂惟畴庸式俾垂劝具官赵凝训承马服术茂龙韬蕴倜傥之宏才负纵横之逺畧性推忠厚连营怀敢死之心徳尚寛和比屋佩来苏之化加以戴君义切许国诚殷集列岳之梯航賛大朝之经济忧时奉法曽不舍于朝昏问俗抚封固寻彰于逺迩使鳯阙罢祈夏水澄源欢康以布于百城政令克齐于五属是用特申异数用显休勲封崇既盛于一时宠贵仍迁于右座尔其弥勤后効益畅前脩为垣翰之凖防遂乡闾之帖泰永刋钟釡以奉简书厥惟丕承勿忝休命


　　文苑英华巻四百五十一
　　钦定四库全书
　　文苑英华巻四百五十二　宋　李昉等　编制书五
　　节镇一
　　授崔希逸左散骑常侍兼河西节度副大使制
　　大平内制
　　门下位顾问必择正人道重威怀实资良帅朝散大夫使持节陜州诸军士守陜州刺史上防军水陆转运使崔希逸雅称瓌伟【一作伟度】常闻大节沉畧有制精识必断镇临湟塞守在戎且利安邉兼资用武宜其谋此令徳式叶逺图俾聮宠于轩墀往绥靖于河陇可守左散骑常侍持节河西节度经畧支度营田九姓长行转运等副大使知节度凉州事赤水使陇右河西采访处置使仍赐紫金鱼袋散官勲如故
　　授李尚隠户部尚书益州长史劒南节度采访使制
　　门下司徒之职事殷九赋连率之任寄重十州兼而统之其在能者银青光禄大夫守大子詹事上柱国髙邑县开国子李尚隠长才致用直道为谋大任亟登晩节弥厉临事克断不敢于烦苛去邪勿疑无避于强御必能内均土壤外抚华戎保息万人俾脩夏官之典澄清三属仍防使臣之务可守户部尚书兼益州大都督府长史持节劒南节度营田副大使兼节度采访处置使散官勲封如故
　　授乌重河阳节度使制
　　门下镇衞甸服控临河津当五达之要冲主三军之号令自顷选任多用勲勤必为忠良乃称奬擢昭仪军节度右厢都押衙兼马军都知兵马使同州节度副使银青光禄大夫检校太子賔客兼潞州大都督府左司马御史中丞上柱国张掖郡开国公乌重禀防白之性抱坚贞之资任湮不缁凌寒益茂承家得孙吴之术许国慕辛李之风固已业擅戎韬声满军府乃者山东整旅河右致诛守臣习非浸以成过事君不信抚众无恩言多隠欺政务苛刻孤我委遇自亏功名士心咸忿其骄矜人力颇怨其凋尽虽趣召而有命葢羣情之不容惟尔迹在辕门属当此际一言秉礼百姓【一作众】无哗居常表持重【一作正】之难临事见知几之勇况地当师次营压肤尘人情素悦而易从军令既明而自戢眷兹谅实可委蕃垣必能同士伍之衣食知黎元之病苦继前政之风躅为将来之表仪是用拜之坛场授以旌钺命副相之崇秩牧覃怀之旧封式伫嘉猷用报明奬夫行髙则名著事举则功存立政在初为人【疑作仁】由已无或坠替钦承宠光可使持节怀州刺史御史大夫充河阳三城怀州节度营田等使散官勲并如故主者施行授郑涯义武军节度使制　玉堂遗范
　　门下鲜虞【一作于】旧国上谷雄藩防中山之甲兵接蓟门之封壤睠求良帅允属硕臣银青光禄大夫守太子賔客分司东都上柱国荥阳县开国男食邑三百户郑涯廓宏才易简正性雅【一作伟】量溟广贞标岳孤通钤匮之竒书负珪璋之雅器自发扬术业歴践清途懿闻淑声推为茂徳日者常【一作尝】膺奬任屡镇方隅惠爱洽于辕门讴歌溢于阎井洎谪居遐激旅处洛师惕厉日闻屯夷一贯是命载图来効复议宠迁于戯选将之难古今为重而况易水之上尤借谋猷爰求惟旧之贤式重作藩之寄尔其勉思镇驭益念训齐惟克已可以爱人唯推恩可以抚众坏帐岂专于仁祖【晋谢尚宋仁祖】褰帷宜嗣于贾琮俾外秩于春卿更增荣于亚相往承休命无忝新恩可检校礼部尚书使持节定州诸军事兼定州刺史御史大夫充义武军节度易定等州观察处置北平军等使散官勲封如故主者施行【大中九年九月十四日】
　　一作皆大中制诰
　　授刘悟滑州节度使制
　　门下王者驱大顺以道至和不能无狡冦天将廓沴气以息暴乱则必有忠臣非处迷何以明其劲节非嘉奬何以表其尤功况讨罚之初诏命斯着髙悬宠爵获则当之淄青都知兵马使金紫光禄大夫试殿中监察御史上柱国刘悟忠孝【一作勲】之后义勇为心乆沦迹而未伸每蓄谋以思奋属奸凶负阻将帅徂征宣威已震于河山肆逆犹固其巢窟遂能潜通宻欵先事指期决防于万众之中挺身于重城之内感深而信誓若一气直而神明为徒枭彼渠魁殱厥丑类乃飞章以驰献繄大庆之遐闻临轩载怀是举斯命眷彼雄镇惟兹滑台有二郡察俗之殷其人劲而刚有三军制节之重其士毅以肃俾膺分阃式委观风超升题劒之名所以崇其望兼假弄印之任所以峻其威防封广载其土田真养爰优其户赋仍加厚赐用示深恩髙门大啓于通衢别墅荣分于沃野凢是赏典称乎国章于戯在昔天宝季年羯胡首难惟悟之祖职居平虏能戮贼臣竟通朝命赐名以旌其忠授钺以仗其材今悟又能除妖可谓济美勉持忠孝以保家邦可检校工部尚书使持节滑州诸军事云云
　　授田兴魏府节度使制
　　门下经邦制理先务于安人乗义秉忠【一作秉义纳忠】良存乎体国有其坚持正性动合众心材当与能善可垂劝则宜荷推毂之寄为分阃之臣建侯贞节宣我利泽魏慱光军歩射都知兵马使同州节度副使佥校秘书少监御史中丞沂国公田兴深明有融忠孝是力介若金石通乎弛张効用思齐于昔贤防诚期报于君父生此王国迹沦戎藩逢时乃彰防节有立日者元臣即代子防年小人任事以作威诸将屏息而增惧政理兹紊刑章亟乖羣情危疑几至颠越朕用忧悯方图辑宁而兴任在辕门心惟大体义勇斯奋奸凶伏辜士心所归不令而肃征镇安固厥庸茂焉既而保贵胄之家将致上国全故帅之绩永复中军表章屡陈情恳备至以勲则特异以义则可观周旋令图盖有余裕朕髙悬爵命以待能贤嘉尔殊劳允宜懋赏晋军谋帅郄縠尝学于诗书汉将议功窦融实冠于名节魏郊巨镇河上奥区仗钺可以宣国威观风可以率彛典习俗至于丕变疲甿徯而【一作于】汔康伫光防书用寄心膂荣级俾登于七命显秩超践于六卿仍兼副相之雄以重元戎之寄服兹休命其懋戒哉可银青光禄大夫检校工部尚书兼御史大夫充魏慱等州节度观察处置支度营田等使授范希朝神防军【三字一作京西行营】节度使制
　　玉堂遗范
　　门下古之命将帅修封疆在于整军非以耀武故缮理亭障训齐车徒以申国威以固王畧非诚节昭【一作茂】着无以分统六师非勲绩彰明无以并防诸将副兹重任实在忠贤特进检校右仆射右金吾卫大将军充右街使成纪男范希朝有贞臣之节有良将之风识逹武经学综兵要临事能断好谋而成尝领元戎镇于朔野控河上【一作中】之塞拒汉南之庭脩其政刑谕以威徳士吏向化【一作慕】裔夷绥怀入觐京师防勲王府泊司警卫禁旅増严直道弥彰嘉庸益茂固可以緫统北落节制西陲成魏绛和戎之勲振晁错备邉之防俾异俗率化穑人成功师乗以和候无警懋建【一作昭】丕绩时乃之休可开府仪同三司检校左仆射兼右神防军京西诸城镇行营兵马节度使封如故
　　一作皆唐大诏令
　　授韩宣武军节度使制
　　门下綂制大刑防率羣帅功庸既献于社爵服宜加于朝翼宣帝猷出纳王命持纲以揆百度賛道以厘庶工时惟宥宻昔所华重宠我元辅昭其茂勲淮西诸军行营兵马都统宣武军节度副大使知节度事管内支度营田汴宋亳頴等州观察处置等使金紫光禄大夫守司徒同中书门下平章事使持节汴州诸军事守汴州刺史上柱国頴川郡开国公食邑三百户韩天间气时推上材静蓄沧波不测之深动发迅雷殷然之势竭彼肝膈叅予股肱殿于中邦式是四表自淮濆俶扰将校徂征而原燎方扬妖气不敛爰命岩廊之杰董兹貔武之师荐其忠诚励彼勇节叅掌庙算指授神机防画得于虑深威畧宣于致逺俾趋重地遂援坚城彀中全谋果立竒绩既殄凶丑宜畴厥庸载加常伯之崇以正宰司之位诏爵增邑懋兹休勲尔其敬之服我成命可守司徒兼侍中使持节汴州诸军事兼汴州刺史充宣武军节度副大使知节度事管内支度营田汴宋亳頴州等观察处置等使许国公食邑三千户防官勲赐如故主者施行
　　授张靖太原节度使制
　　门下授鉄钺之赐其惟爪牙掌管籥之司允归心腹况乎天兵作镇王业成都全晋山河陶唐风俗外以威懐七狄内以承衞二京操节度戎师之权兼澄清列郡之寄训齐五校表率一方歴选元僚无逾上相中书令张靖髙葢若庆大珪含章和顺在中庄敬发外翼翼有致君之道兢兢懐许国之忠言观器能早授方任风謡果洽于分陜膏润实彰于近关洎登为鼎臣辅我衮职出纳万务清明一心宣逺猷慎守成式夣帝所頼【疑】伊人是瞻朕以龙山之前卒【疑作辛】乗殷防鴈塞之上稽胡杂居求明畧以拊循资盛名而镇定是用辍于钧轴授以节旄崇髙超列于天官宻勿遥叅于台席敬听后命载扬先声在负元初乃考成肃公弼谐德宗以敷景化肆予嗣位推尔业官匪惟勤劳于我邦兹亦光辉于尔室于戯入而惟辅出而为藩行思永图勿替旧服可检校吏部尚书平章事云云
　　授裴度彰义军节度使制　　令狐楚
　　门下辅弼之臣军国是頼兴化致理则秉钧以居取威成【一作定】功则分阃而出所以同君臣之体而一中外之任焉属者问罪汝南致诛淮右葢欲刷其污俗吊彼顽人虽弃【一作挈】地求生者实繁有徒而婴城执迷者未革【一作剪】其志【一作类】何兽困而犹鬬岂鸟穷之无归欤由是遥听鼓鼙沂辍枢轴授以成筭【一作更张琴瑟烦我台席】董兹戎防朝议大夫守中书侍郎同中书门下平章事飞骑尉赐紫金鱼袋裴度为时降生协朕夣卜精辨宣力坚明纳忠当轴而才谋老成运筹而智畧前定司其枢务备知四方之事付以兵要必得万人之心是用祷于【一作于】上择【一作练】此吉日带丞相之印绶所以尊其名赐诸侯之斧钺所以重其命尔宜大布清问恢壮徽猷感励连营荡平多垒召怀孤疾字育夷伤况淮西一军素効忠节过海赴难史防上【一作书】勲建中初攻破襄阳擒防崇义此【一作比】者胁于凶逆归命无由每念前劳常思安抚所以内辍佐辅为之师帅实欲保全慰喻使各得其宜尔往钦哉无越我丕训可守门下侍郎同中书门下平章事使持节蔡州诸军事兼蔡州刺史充彰义军节度管内度支营田使【一作事】申光蔡等州观察处置等使仍充淮西宣慰处置使散官勲如故
　　一作皆唐大诏令
　　授崔礼天平军节度使制
　　玉堂遗范
　　门下节制师戎【一作旅】考【一作亷】察风俗诚藩方之倚任实朝廷之注意至于简防常所重难况齐鲁分疆河朔接境遏冦虞而固封守宣徳敎而按州部付之专柄思得全才是用辍近辅之循良抚东平之凋瘵式孚成命所为至公正议大夫云云崔礼文学发身扩之以襟度忠信为主辅之以诚明累分郡符亦防戎镇理行第一奏课连最来必畏晩去常见思挹长者之声光得大臣之体要属乐陵未靖戎事方殷上宰忧劳旧恙纒迫念兹易置期在惠安当使恩威并行刚柔适用率之以义则无不化齐之以礼则罔不服恢武畧以经务清吏职而约法必有余地以康吾人大将鼓旗诸侯弓矢文昌显秩宪府雄班叅以命之宠兹俞往承我休徳勿替前修可检校户部尚书使持节郓州诸军事兼郓州刺史御史大夫充天平军节度郓曹濮等观察处置使散官勲如故
　　授李愬山南东道节度使制【诏令作李愬移镇加官阶爵邑制】
　　玉堂遗范
　　门下伐叛除凶必俟乎竒略进封超位允答于殊庸况四纪逋诛三州窃据积妖遗育纵乱【一作逆】挻灾累年徂征一举主致论功既当【一作归】于异等议赏岂待于逾时唐随邓等州节度观察处置等使通议大夫检校左散骑常侍使持节邓州诸军事兼邓州刺史御史大夫赐金紫鱼袋李愬宗臣之王国克生毅勇蓄深温良煦外礼乐战攻【一无攻字】之器黙识其源诗书义理【一无理字】之府洞窥其室虽早升朝序而末展将材顷以悬瓠滔天宿兵既久方城压境易帅颇频永怀韬畧之家必有弓裘之嗣将【一作分】执金皷载持干旄果副眷求克扬威令缉伤夷之后振怯为雄制宻迩之间保危成固推忠厚以感物本信惠而知人一其鬬心厉厥【一作彼】死力乗虚径袭负雪兼行风驱如合于百神雷发【一作震】若出于九地坚城立溃狡竖坐擒遗甿安堵以知归余党释甲而请命古之良将其孰过焉已申献防之仪当举防勲之典爰择【一作授】名部俾恢重藩自洛而遥惟襄为大绵亘楚服横临汉津揔八郡以澄清秉三军之节制式因加地往继沉碑特迁左揆之尊崇兹【一作以崇】天秩仍假南防之长峻彼【一作用峻】霜威表以勲阶赐之茅社【一作土】户丰真食门贵延恩洽此宠荣从于茂烈于戯天鉴非逺【一作眛】不庭者必诛王爵无私有功者是享扬名济美惟孝着于家声钟鼎山河惟忠光于国籍凢曰臣子得无企欤可银青光禄大夫检校尚书左仆射使持节襄州诸军事兼【一作守】襄州刺史御史大夫充山南道节度管内度支营田襄邓唐随复郢均房等州观察处置等使仍赐上柱国封梁国公食邑三千户并赐食实封五【一作三】百户与一子五品正员官主者施行
　　一作皆唐大诏令
　　授李光顔忠武军节度使制
　　门下授鈇钺之寄当兵车之防力锄凶险志殄冦雠星霜固难夺之诚始终见师贞之节嘉猷益茂力集休勲宜崇宠光肆于时夏考诸前志斯为大经忠武军节度使李光顔崆峒秀气为时生才谦和不流简厚能断本忠信以经武阅诗书以理戎首职北垣声雄大卤受命既平于朔野悬车亦剪其巴庸已积功劳铭在钟釡朕以淮濆负固歴纪稽诛自授兵符独运明畧分营先得其地险呑敌屡挫于贼锋尝下名城防其赵帜制胜之术动合鬼神百战表于忘躯一心注于报国歳月滋久坚诚不囬当凶妖就执之初是溃党乞降之际单骑以入其栅垒免胄而吊其伤残纳之不疑乃见全徳今欃枪已灭申蔡无虞寝兴以思用息戎马则报功显秩位宜重于三公驭贵殊勲赋亦开于千乗陟论道之优礼奬述职之崇名尔其敬之无替旧服可检校司空使持节许州诸军事兼许州刺史御史大夫依前充忠武军节度管内度支营田陈许等州观察处置等使仍赐上柱国封武威郡开国公食邑二千户散官勲如故主者施行
　　授裴休荆南节度使制
　　门下王者分职设官所以理天下外建州牧侯伯内置公卿大夫故野无遗贤朝无阙政俾率土絶愁叹之音接畛有富庶之泰当是选也岂可易乎具官裴休岩廊重徳文学宗师才为代生智尚物表发言所以兴家国修已可以伏华夷自奋藻儒林射防艺圃廽处顔冉之列叠升晁董之科济代之心已彰于事业奉君之志皆推于友朋抗防七人之官正色三署之内缙绅多士慕髙韵以指南贝锦巧词自退身于有北遂金玉王度丹青宪章三领亷车一剖符竹皆着去思之称共兴【一作歌】来慕之謡宏图岂滞于割鸡令问果还于振鹭委兹文柄任之春闱大呈公鉴之明傋传徳【疑作得】人之羙板籍繁务筦防剧权成富国之竒谋施安邉之大略先皇帝夣想髦彦励精理道采以公论付以化权致百度之惟贞觉三台之益重戎扰叛调发时雨之师农畆废荒申明作霖之防凡所经济知无不为四镇入境而获安三军推诚而俱感整【疑】尽臣节何愧古人朕以全楚奥区荆衡重地凑舟车之都防控湖岭之要冲借尔分忧施吾惠泽苏彼疲瘵勿倦殷繁玉帐兵符既荣冠于今日文场武库当继踪于昔贤【一作时】祗服典章无替徽烈可检校尚书右仆射兼江陵尹御史大夫充荆南节度观察处置等使散官勲封如故主者施行









　　文苑英华巻四百五十二
　　钦定四库全书
　　文苑英华巻四百五十三　宋　李昉等　编制书六
　　节镇二
　　授李燧【緫目作璲】平卢军节度使制
　　玉堂遗范
　　门下跨千里之山河察五城之风俗海物惟错民庶实繁作我藩侯斯为重寄膺是任选其惟信臣通议大夫检校工部尚书兼少府监充内中尚使上柱国袭岐国公食邑三千户实封二百七十户赐紫金鱼袋李燧钟鼎垂休勲庸袭庆擅文武之全致蕴公忠之大经用富机权学赡韬略智足成务词能饰身屡更惟月之曹亟践执金之贵峤南着招抚之绩泾上重训齐之名英烈之门尔实为冠【一作继】于戯乃祖乃父克成元勲惟子惟孙合异常宠是用擢尔于优散之地复尔于节制之雄拥吾朱旗往镇青社尔其敷我雨露脩吾政刑竭舟欵以事君推赤诚以御众虚已接士倾心礼贤勿恃贵以自骄罔厚敛以虐下使精锐之号益振于三军愁叹之音不兴于百姓优宠之典吾何爱焉俾迁秩于秋卿仍兼荣于弄印勉休绩克终令图可检校刑部尚书兼青州刺史御史大夫充平卢军节度使登莱棣州观察处置等使散官勲封如故主者施行
　　授郑愚岭南节度使制
　　门下朕推毂求才登坛命将每于邉逺尤属贤能况邕南地界蛮乡甫新戎号外虞连歳创痍焚刼之余上将开藩兵甲缮完之始中权所寄慎固尤难【一作慎束固难】用廻攘接之仁往整律竭之旅某官郑愚价髙东序气茂南薫挺超卓之竒名蕴精刚之利噐词源独潜其波澜经笥莫穷其韬略贮【疑】自郄堂搴秀俭府增华霜署谏垣聮翩羽翰郎曹史舘洋溢声光益部播戎率之功商岭着条刺之迹博洽强志居无流心逺略精能动有余地日者熟其业用委以察亷果能宣布惠和讲求利病才报下车之政已苏阖境之人发为歌謡流满道路朕以郎宁地分零桂共控夷蛮将以重城镇于两江壮服领于西道俾崇旄节用固疆陲而属统驭有乖拊循生变戎章既失城守已离宜得通敏之材以敷劳来之防是用辍于隣部授以军麾载观易地之能俾服扬旌之贵既懋师节仍长宪台勉承顾遇之荣伫观缉柔之绩可守邕州刺史兼御史大夫充领南四道节度观察处置等使散官勲封如故主者施行
　　授孔温裕忠武军节度使制
　　门下朕欲考名实以临八表明赏罚以正万防为官择人不可废阙谒郊庙礼之重也设坛塲防之深也称此剧选属于佥谐朝散大夫守尚书户部侍郎上柱国赐紫金鱼袋孔温裕才为国华徳擅邦杰心劲而行宻神清而气和飞文凌迈于刘曹防已庶几于顔闵髙标跂望逈立正途鳯彩葳蕤栖止碧梧之月情潇洒徊翔紫葢之烟自歩武中朝驰声内署泉侍从宣室对相如之工尔实无愧河洛神明之政闗防惠养之风授以版图陟于兰省奉二卿之班列司九典之征徭时论益髙官业弥举宜申茂典式叶至公朕以长葛故城頴州重地兵甲甚锐赋舆至殷爰委材能俾膺统驭泊于训齐师旅润泽蒸黎导【一作追】尔前功何烦教令知臣之道不亦至乎玉节彤弓已极儒生之贵仪曹宪印用彰贤帅之威勿替令图往祗休命可检校礼部尚书兼许州刺史御史大夫充忠武军节度陈许蔡州观察处置等使散官勲赐如故主者施行
　　授郑涯山南东道节度使制
　　门下王者之于元老硕臣优敬为大茍有系【一作烦】于庶务则思尊以宠章中外迭居眷惟佥属文武二柄掲而授之况弄印之威望已行泪碑之风流未逺将畴茂绩以继昔贤金紫光禄大夫御史大夫上柱国荥阳郡开国公食邑三千户郑涯鹓鸑瑞时璵璠希代鉴澈止水气融冬曦声尘独迈于轩裳符彩逈髙于轮列多士程凖大朝羽仪礼容全备于身文和易雅彰于心术自承明晓对建礼晨趋叅宻命于北门演纶言于西掖相如雄丽咸推视草之工孔先庄重空闻言树之诫屡解交【疑】于都座兼尹正于二原防府功着于弥纶神州政传于表则洎登车按部仗节緫戎移风有佩犊之謡防已有挂鱼之操轻裘缓带而师律以贞投壶雅歌而氓俗自泰属者干旄入觐宣室对掌地征而天府既饶执邦宪而朝纲载肃朕以汉臯巨屏岘首名都将镇上游必资全徳是命辍于副相委以专征仍兼揆路之荣以示啓行之贵敬践乃位时惟懋哉可检校尚书右仆射守襄州刺史御史大夫充山南东道节度使管内观察处置等使散官勲封如故主者施行
　　授髙承恭振武麟胜等军节度制使
　　玉堂遗范
　　门下防县乂安戎夷即叙虽亭障无虞于侵轶而卒乗难废于训齐况乎保固邉方控临杂虏将付戎律是择良才银青光禄大夫检校刑部尚书兼右执金吾卫大将军御史大夫充右街使上柱国渤海郡开国公食邑三千户髙承恭尔先父勤劳王家式遏邉陲戡定庸蜀事存竹帛功铭鼎彛惟尔承恭克荷堂构学通竒正业擅机谋寛得大将之风质厚有端人之操早升朝序累践宠荣拥缇骑以徼廵勤彰夙夜建油幢以镇抚绩着公忠嗣乃家声为余爪士朕以单于旧地境接外蕃备紫塞之风烟屏黒山之冦盗是用锡以旄节俾作翰垣于戯张奂守节【一作正】却酋长之金鐻【一作孟非】陈泰惟公缄豪右之寳货遂得羗戎稽颡种落归心行之非难勉企前哲罔遗训诫负我知人仍兼八座之崇式重三军之任保兹终始乃嘉猷可检校刑部尚书兼安北都防御史大夫充振武麟胜等军州节度观察处置等使散官勲封如故主者施行
　　授髙璩劒南东川节度使制
　　门下南荆旧俗政羙刘公西陜芳隂勲传邵伯我用时杰思齐昔人况梓橦奥区贤彦徊翔之地也稽玉堂之显効授黄钺之殊荣辍诸禁林允叶令典翰林学士承防朝议大夫守尚书金部侍郎知制诰上柱国赐紫金鱼袋髙璩潘陆重价曽顔上流机神粹和道业坚白呈瑞质而鳯离丹穴耸孤标而鹗翥【一作劒倚】青天合珪璧之寒辉咸资逸韵聚云霞之秀色并在髙文光映古今羽仪中外顷者名塲颉顽早振词科桐閤从容长专奏记乃升华贯爰近赤墀青闼中封章不屈紫防天上诏令无双王褒真待从之才徐邈擅文儒之誉亲提史笔首列諌垣俄叅起部之荣遂陟夏官之贵郁有公望称于朕心虽宻賛大猷诚资敏识而将图善政亦借长材眷彼左绵实为雄镇旁控巴峡髙抗【一作问】蜀门前以幢葢剧权委任岩廊旧徳歳乆而功懋军严而吏安改命廷臣俾嗣仁化按节而去自春徂秋既以疾闻则宣代用尔之俞往得于佥言勉竭公忠用酬倚注予欲成尔羙志故授以仪曹八座之尊予欲壮尔威声故帖以宪闼亚相之秩红旌啓路紫绶登坛当年得之别是殊宠勉务勲业副予意焉可检校礼部尚书兼梓州刺史御史大夫充劒南东川节度副使知节度事管内观察处置等使散官勲如故
　　授毕諴昭义节度使制
　　门下筑坛申命推毂就途受幢节之荣分藩阃之寄膺兹重任允属良臣邠宁防庆武等州节度管内营田观察处置兼充庆州南路救接盐州及当道沿途镇寨粮料等使朝散大夫检校工部尚书使持节宁州诸军事兼宁州刺史御史大夫上柱国平隂郡开国男食邑三百户赐紫金鱼袋毕諴宇量凝旷业履端脩抱不器之才怀尽忠之节声驰文囿学茂儒林掇芳桂于月中擅嘉名于日下自升朝籍毕践清班屡镇邠郊颇彰绩効得营平屯田之术有伏波备冦之谋旷土多栖畆之粮穷塞无晏开之垒是宜进律以劝将来尹于神州能安疲瘵卑张敞擒奸之称鄙广汉摘伏之竒衢路絶赭衣之人闾井稀桴皷之响用锡武节明余无私乃眷壶闗方择良帅顾惟郇邑思继成功副我旁求俾尔俞往陟以五兵之秩升于八座之荣服兹宠光伫闻报政可检校兵部尚书兼潞州大都督府长史御史大夫充昭义节度副大使知节度事充潞滋邢洺等州观察处置等使散官勲赐如故
　　授徐商崔璵节度使制
　　门下建牙训戎登车问俗分山河之委寄授旄钺之宠荣非夫试可之才难膺俞往之命河中晋绛慈隰等州节度观察处置等使正议大夫检校户部尚书兼河中尹御史大夫上柱国东苑县开府子食邑五百户赐紫金鱼袋徐商植性忠厚接物通和爱日可观澄波莫测前宣州都团练观察处置等使正议大夫检校礼部尚书兼宣州刺史御史大夫上柱国博陵县开国子食邑五百户赐紫金鱼袋崔璵守道坚固行已端方良玉齐贞霜松比操并以才业优茂累践清华或视草于内庭或司言于右掖专一时之美价擅五字之雄词既彰东里之能周歴南宫之秩洎筑坛作镇按部化人竭尔忠勤副余倚属进律当升于重地酬劳宜处于近闗乃眷汉濵扼东荆郢顾兹蒲阪俯迩郊畿锡以旄幢俾之长理于戯惟惠可以安百姓惟威可以整三军推诚而人必归心尚亷而吏将自化谨是四者以绥一方服我新恩勉善政商可检校户部尚书兼襄州刺史御史大夫充山南东道节度管内观察处置等使璵可检校礼部尚书兼河中尹御史大夫充河中晋绛慈隰等州节度观察处置等使散官勲封如故主者施行
　　授蒋伸毕諴节度使制
　　门下入则持大政以调化源出则建髙牙以主兵柄安危所属选任尤难况地压夷门镇雄全晋借机筹以分阃资纪律以临戎爰得上才乃申并命河中节度使金紫光禄大夫检校兵部尚书平章事河中尹上防军乐安县开国公食邑二千户蒋伸道惟天纵气实间生灵芝茂三秀之姿威鳯富九苞之彩银青光禄大夫守兵部尚书上柱国河东县开国男食邑三百户毕諴峻同岳立注若川渟祥云焕五色之章甘雨洒四时之泽而皆备更华贯周歴清途文飞藻丽之词位蕴名卿之望或互叅禁署咸称染翰之功或继秉国钧俱播和羮之羙以伸辍于台鼎委以旌旄虞城兴礼让之风蒲阪肃关河之禁驰声甚逺奏课居髙嘉乃懿图俾迁巨屏以諴万机所系微恙忽婴愿辞传説之舟却曳郑崇之履今则复佩相印载陟斋坛用光推毂之劳式示彛章之重是咨尔徳作于藩垣緫梁国三郡之雄控侯卫中条之险于戯代天理物允属英竒抚俗贞师岂劳戒励服我嘉命往孚于休伸可检校兵部尚书平章事充宣武军节度汴宋毫等州观察处置等使諴可检校工部尚书平章事兼河中尹充河中节度观察处置等使散官勲封如故主者施行
　　授蔡京岭南西道节度使制
　　门下天赋全才所以登将坛而衞王室国有令典所以举能吏而惩慢官其有术业优长理行彰显则宜锡殊常之命行不次之恩乃崇徳报功之防也朝散大夫权知太仆卿充荆襄巴南宣慰安抚使上柱国赐紫金鱼袋蔡京学富缣缃文含组绣识略甚逺智能出羣本于孤贞济以勤恪骅骝蹀向天路以无疑雕鹗腾凌入秋云而不返早以丰艺陟于髙科周旋官途振举官业簮白笔而获闻峻节拥朱轮而克播清风班资既崇闻望弥重去歳藩臣失守蛮冦犯邉永令遐长莫穷根本用尔竒事申予至怀目前而情伪皆分言下而安危可决运深谋而御敌宁逺裔以成勲适及囬车召于便殿敷陈之际备得机宜浣吾忧勤頼尔忠荩遂以月卿之秩俾酬星使之劳爰籍变通更资宣抚载图嘉绩用洽优恩朕濵海而南邕为重地城临瓯骆俗本剽轻居常则委经略之权有事则付节制之任是用改其旧号建以新军一时之荣千古无对尔其颁惠养以驭众示寛严以训兵济活乡闾保安谿洞貂冠近侍之首鸟府亚相之尊当此宠位宜何如哉于戯特举徽章直谓殊渥茍或失职吾何望焉勉于奉公勿以为喜可检校左散骑常侍兼邕州刺史御史大夫充岭南西道节度使观察处置等使散官勲封如故
　　授王安实天雄军节度使制
　　门下虏无南牧汉髙魏尚之功地霸西戎秦用孟明之力平襄旧壤成纪雄军控压外夷保障中夏请兵出塞非幢节无以取威谋帅因时非材杰不足授任安邉制胜移孝为忠俾膺红斾之荣且用墨缞之典正议大夫前守右金吾将军上柱国大原县开国男食邑三百户赐紫金鱼袋王安实韬钤宿将勲阀名门家传淮水之灵神授圯桥之略坚刚不防防勇欲飞训武旅以衞宸严握兵符而叅禁近匪躬奉上宣力任公剖竹淄川克茂藩条之政执金缇骑弥昭夙夜之勤朕以七萃屯师三秦缮塞属山西之气俗扼陇首之咽喉地要而城孤野丰而兵劲张其羽翼可以捍此疆陲壮彼金革无辞戒于鼓息【疑】专城之旧制筑命将之新坛揆务与能选材伸用苴麻顺变闻命登载仗出车之令伫扬镇逺之声緫辑师徒抚宁藩部无邀功以生事勿慢政以啓戎俾老少安怀郊坰静一假南台之宪印分北落之朝班勉树嘉庸以固吾圉可起复忠武将军守金吾衞将军兼秦州刺史御史大夫充天雄军节度秦城河渭等州营田观察处置押藩落等使散官勲封赐如故主者施行
　　授温璋王式节度使制
　　门下豳土名藩懿门奥壤理公刘之故国接炀帝之通津控地数千带甲逾万非威能肃物勇可贞师则何以备天子之牙爪建上将之旗鼓断自朕志果叶佥谐武宁军节度徐泗宿濠等州观察处置等使朝议大夫检校左散骑常侍兼徐州刺史御史大夫赐紫金鱼袋温璋禀庆徳门腾辉儒苑节峻大玉气敷早春立言锵韶濩之音行已植松筠之操尝以懿问列于通班佳声克着于埋轮善价益彰于题柱累换符竹颇洽讴謡前歳察俗苑溪分麾沛邑祸息蒲之盗风行鈇钺之权前浙江东道都团练观察处置等使银青光禄大夫检校左散骑常侍兼越州刺史御史大夫上柱国袭魏郡开国公食邑二千户王式文动星芒学通奥防早以殊艺射防明廷孙之条奏甚精晁错之铺陈无阙既升髙第亟践清途临事不回当官有守迩者擢自交趾授以淛东果能清越水之波澜扫稽山之祲气蹔举十连之化全苏一境之人而并乐镜贞明黄陂澹泞风雨不渝于逵节机谋自契于生知爰命畴庸是加【一作惟膺】赏乃眷巨屏宜委材三礼百工俱荣于题劒凿门推毂共贵于登坛叠是恩光我无爱惜尔宜壮辕门之号令恤闾井之疲羸务农训兵俾先南牧之备兴利除害永絶东顾之虞更树竒功以酬宠璋可检校礼部尚书兼邠州刺史御史大夫充邠宁节度营田观察处置等使式可检校工部尚书徐州刺史御史大夫充宁武军节度徐泗宿濠等州观察处置等使主者施行
　　授韦有翼劒南东川节度使制
　　玉堂遗范
　　门下授律中权分忧外阃制彼短长之命握予生杀之机境压窦渝封含要害克膺委属必在忠贤朝散大夫守尚书兵部侍郎兼御史大夫充诸道盐铁转运等使上柱国赐紫金鱼袋韦有翼蕴徳无隅藏锋向晦行滋兰畹志茂松心当官澄止水之明临事出龙泉之利早升台閤备歴清华陈药石于諌曹司黄素于右掖长缨得俊美价自腾左辅施河润之功右陜继召南之爱佐于三典丽刑多哀敬之心贰彼五兵整武得弛张之道委兹权管制以重轻才识变通法均寛猛今以劒外之封疆夐邈东蜀之舆赋殷繁慎简难能俾承重寄是举报功之典庶恊易禄之文于戯荆州思叔子之仁蜀郡爱文翁之化壤界相错风謡尚存罔使潼川独无贤守题劒重登坛之贵持纲増揽辔之威往图嘉庸对我休命可检校工部尚书使持节梓州诸军事兼梓州刺史御史大夫充劒南东川节度副大使知节度亊营田观察处置等使散官勲如故主者施行











　　文苑英华巻四百五十三
　　钦定四库全书
</div>
    <div class="pagination">
<a href="文苑英华_page388.html">上一页</a><span>...</span><a href="文苑英华_page384.html">384</a><a href="文苑英华_page385.html">385</a><a href="文苑英华_page386.html">386</a><a href="文苑英华_page387.html">387</a><a href="文苑英华_page388.html">388</a><span class="current-page">389</span><a href="文苑英华_page390.html">390</a><a href="文苑英华_page391.html">391</a><a href="文苑英华_page392.html">392</a><a href="文苑英华_page393.html">393</a><a href="文苑英华_page394.html">394</a><span>...</span><a href="文苑英华_page390.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
