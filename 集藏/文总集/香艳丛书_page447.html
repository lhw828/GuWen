<!DOCTYPE html>
<html>
<head>
    <meta charset="UTF-8">
    <title>香艳丛书 - 第 447 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 447 页/共 467 页</h1>
    <div class="content">　　微闻刘阮当年事，流水桃花又送君。 
遂别不复见。其明年，侯汤两公大会名流于河上，较艺桂仙水榭中，扬州浮屠莲溪于座间写照二帧，一付桂仙，一自庋。越廿五年，乃以归兰簃，兰簃系情昔梦，枨触无聊，亲付装潢，以征题咏，亦可谓深于用心者矣。嗟呼！姬以绝世姿，工词翰，娴绘事，见赏于名公鉅卿，赫然名重一时，而卒不能得所归，抑何造物之忌才也！ 
　　张若涛，字薛仙，丰姿娴雅，吐属温柔，弹琴赋诗，敲棋度曲，无一不臻精妙，书法尤工簪花小格，秀骨天成，为闺阁中所仅见，以是名噪一时，王孙贵戚，慕名造访者踵相接，而若涛意殊落落，少所许可。榕城瞿生，世家子也，美丰姿，善弹琴，工绘事。以事至吴。吴下故繁华区，花柳之盛甲天下，珠帘十里，箫鼓三更，入其中者，莫不目迷心醉。生性素谨愿，不作狎邪游，同辈辄非笑之。一日某巨绅招生饮，乘生醉，挟之往勾栏。生醉中举眸四顾，于两行红粉中，独目注若涛，几有乞取紫云之意。某绅见生情景，笑曰：“阿呆甫入温柔乡，便真个销魂耶？”因命置酒，为生与若涛合欢。漏三下，客尽归，而生独留。若涛初见生，颇不满意，乃伪醉假寐。生仿徨室中，见陈设精雅，洁无纤尘，四壁皆图书，近几悬古琴一张，不觉触所素好，思一奏技，又恐惊其清梦，屏息枯坐，夜已将阑，而若涛始醒。生笑曰：“美哉睡乎？”若涛不答，从容对镜理妆，启炉炷香，向壁间抱琴下，敛容抚之，极目送手挥之妙。弹未半，忽为变征之音，凄凄切切，如泣如诉，生听之，不觉泪下。所弹盖胡笳十八拍也。若涛因罢弹问生曰：“亦能此乎？何所感之深耶？”生曰：“卿以此自寓沦落之感，仆亦同此情者，入耳警心，能不悲从中来！”若涛闻言，默然久之，谓生曰：“试更为君弹一曲可乎？”于是重理旧弦，别翻新调，生倾听之余，愈加感叹曰：“伯牙钟期，千载难遇，卿弹此高山流水之操，而以知音许我，初何敢当！然如卿者，未始非青楼中之伯牙也。”若涛至是始有喜色，与生剪烛窗前，娓娓谈家事，东方既白，亦无暇作巫山之梦矣。生归旅邸，梦魂颠倒，颇不自持。次日若涛贻生瑶琴、玉笛、玉佩、诗扇数事，扇为若涛亲笔所书，诗亦近作也。生得之狂喜，报以古画、玉环、湘管、梅花帐，帐为生所自绘，亲携之往。谓若涛曰：“明珰翠羽，卿固有之，仆不敢以俗物溷卿清赏。此区区者，虽不足贵，然非寻常绣闼中所能解识者。风雅如卿，当留作红闺雅伴也。”若涛欣然曰：“妾以弱质，堕落泥涂，君独不视为章台柳，而宠异之如此，当悬佩终身，不啻太真之金钗钿盒矣，特未知君子之心何如耳？”自是往来益密。一日若涛告生曰：“明晨花朝，妾等姊妹为盒子会，画船箫鼓，当于虎邱山塘间作竟日清游，各奏一技，琴棋书画，但须惟其所能。君盍同往一游，绘图以志胜会何如？”翌日，生与若涛偕往，众美毕集，须臾酒炙杂陈，云璈竞奏。生蹀躞其间，左顾右盼，目眩神移，恍置身蕊宫瑶阙间，亲按宾云小队矣。酒酣，伸纸作图，点染工致，并以八分书颜其图，曰：“闹红一舸。”诸美人喜，竞以巨觥为寿。若涛曰：“如此雅集，有图不可无诗。”因援笔赋二绝句云： 
　　春波潋滟绿湔裙，夹岸花枝点发云。 
　　难得花朝天气好，酒船归去趁斜曛。 

　　点拍飞觥事事宜，群花貌出影迷离。 
　　一奁合受熏香供，知否凝眸吮笔时。 
　　题毕，生大加叹赏。及归，红日衔山矣。生家本非丰，若涛知之颇稔，一日出一裹赠生，归视之，皆金叶也，疑为助妆需，因询之。若涛曰：“为君买酒赀。”生固辞，若涛曰：“妾日来无需此，君为妾暂存之可乎？”生始诺之。若涛虽堕烟花，然性志高傲，每思脱籍从良，顾见来往青楼者，非龌龊之金夫，即浮逸之浪子，但解黄金买笑，未能白首相依，以是郁郁不自得，遂成心疾，时发时止。自识生后，见生举止大方，于温柔乡中颇能体贴入微，拟为终身之托。一日疾作，生往视，询症之所由来，若涛具以告，词气之间，隐露生死相依意。生感其情曰：“卿之心事，仆固知之；但仆堂有老母，尚须禀命，室有糟糠，恐难见容，是以踌躇耳。”若涛曰：“小星之列，妾固甘之，宜急作书禀命慈闱，妾实不能久居此火坑中也。”言已，泪簌簌下，生亦相向泫然。后卒梗于慈命，并促生归，生持书示若涛泣曰：“白头之约，期以来生。”若涛不觉失声哭曰：“命也如斯！夫复何言？自此以往，妾亦无意人世矣。”遂绝粒。生慰藉再三，始强进粥糜，然病根自此深矣。会生母催归符又至，不得已束装南旋，若涛送生至垂虹桥畔，问生再来期，生答以“来年春初。”若涛泣曰：“妾病人膏育，旦暮将作泉下人。君明年来，倘念旧情，可于邓尉元墓间，酬妾一杯酒，九原有知，当笑倚梅花，来拜君贶也。”生掩泣移时，遂挂帆去。明岁生来，则若涛化去久矣。闻属纩时尚连呼生字者三。情之所钟，竟至于此！生为营斋营奠，亲至墓下，浇以佳酿，痛哭而返，终身不复作青楼梦云。嗟呼！命薄缘悭，如若涛者，其尤哉，其尤哉！ 
　　云娘，广州人。意态娴雅，容貌娟秀，工歌曲，颇识字，能作小诗，翩翩有致，珠江船舫中之杰出者也。西泠太瘦生，偶游岭表，以粤东为众香国，名花如林，必有所遇，时偕二三同事，访美河干，连襼掎裳，闲寻风月，则窄袖蛮衣，妆束殊异，涂脂太赤，两颊常晕红潮，因笑谓：“温柔乡何异罗刹国？”继而司空见惯，专选真材，惟是丰姿绰约者容或见之，而吐词隽雅者曾不一觏，至于藏钩射覆，读曲填词，则不必问此中人矣。及理归棹，同人为之醵饯于珠江，循环痛饮，殆无虚夕，月明映水，灯彩摇波，发影衣香，不酒而醉。一夕于群芳杂侍中见云娘，亭亭小立，皎然如玉树临风，琼林照月，与之接谈，语尤绝俗，见扇头诗，喃喃微诵，问“卿能此否？”掩口微笑。由是目成心许，意拳拳也。临行索送别诗，生即席成三绝云： 
　　岭海饥驱秋复春，青衫憔悴老风尘。 
　　生平毕竟畴知己，第一珠帘半卷人。 

　　好花过眼尽云烟，惆怅今宵又别筵。 
　　蜡炬未残更向尽，笔花和泪记良缘。 

　　话到分离声暗吞，一腔愁绪一灯昏。 
　　生憎鹦鹉偷传语，漏泄春光不敢言。 
　　姬有婢，每于鸨母前播弄唇舌，故末句云尔。云娘朗吟数四，意亦良会。时更筹三报，姬劝生勿归署，凭肩小语曰：“蒙君知爱，虽一面缘，尚尔前定，岂往还数日，而三生石上独无前缘在耶？请君留此，妾将以和诗为媒。”裁笺拭砚，信笔吟成，亦和三绝云:： 
　　狼藉烟花十七春，不堪回首堕红尘。 
　　郎真爱我还知我，青眼从今有几人。 

　　剧怜故土尽烽烟，且屏清愁醉绮筵。 
　　妾是解人劝慰藉，三生石上一宵缘。 

　　隔溪桃李总无因，脉脉相思泪欲吞。 
　　侬不逢辰郎不遇，一般萧瑟坐黄昏。 
诗意颇为凄惋，生与姬殊恨相见晚而相离遽耳。姬后从番禺某太史为小星云。 
　　莲真，粤人也。玉肌瑶骨，爱作艳妆，双翘纤瘦，不盈一握，弱不胖衣，使作掌上舞，不减汉宫飞燕也。其母恃姬为钱树子，所索甚奢，姬每得缠头锦，辄以奉母，不敢秘锦箧中。所稔多贵介子弟，声名鹊起。鉴湖瘦腰生，旧家子也，随父宦粤，一日珠江见莲真，艳之，遂订香盟，眷恋甚至。莲凡有所求，无不曲意畀之，火齐木难之属，悉为莲取给。半年而资用渐竭，惧见责于亲庭，遂游沪上，繁华如梦，回首都非，虽不能屏绝路柳墙花，而曾经沧海，除却巫山，月下花前，常有抚今追昔之感。莲亦念生无虚日。适珠海有花丛之禁，莲言于母曰：“郁郁居此，何以为生，盍迁地为良耶？”实则意不忘生也。航海抵沪，僦居遇祥楼，日侯楼头，而生杳无音耗。一日夜漏二下，生有友邀饮其家，赌酒征歌，声传户外，莲审听之曰：“意中人果在斯耶？何其声之相似也！”搴帘一睇，遽倒生怀，掩泣不能成语，良久始曰：“前情具在，君竟水流花谢，置身月地花天耶！曾一念及莲真尚在风尘沦落否？”慰籍良久，破涕为欢，洗盏更酌，留宿姬家。如是半月余，生不言归，莲亦未以缠头相索。会生有族叔赴都陛见，欲挈生偕行，生语莲，莲曰：“宴安鸩毒，不可怀也，妾稔君今非昔比，恐君以妾贫富易心，故半月以来，伴君岑寂，以表妾心。勾栏中岂妙手空空儿久居之所，妾不汝索，其如姊妹行白眼何？君行矣，毋以妾为念。如富贵逼人，未必无相见期也。”别生数年，门前车马，渐形冷落，时姬年华亦已徐娘半老矣。扁舟返粤，改名岐凤，杜门谢客，以待生归。比生得志旋里，而姬已于两月前逝矣。白头未遂，红粉先埋，生祭诸其墓曰：“王伯舆为情而死，我宁从卿于地下耳。所难堪者，薛涛坟上，已落桃花；关盼楼头，空归燕子。”为之哭失声。生固深于情者，惜姬之不能待也，红颜薄命，振古如兹！每泚笔纪此，司马青衫，辄为湿透也。 
　　顾四，竹西名妓也。姿容妍丽，举止娴雅，瘦影亭亭，不数汉宫飞燕。工弹琵琶，客至，抚弦操缦，音韵悠扬，盖其性之所耽在是也。有章生者，素善音律，以曲圣自居，慕其高雅，停车过访。时当秋末，姬着褪红衫，以手支颐，倚碧栏杆，呼婢剪海棠。见生至，逆入，出琵琶弹《夕阳》小令一阕，生为击节称赏，并于凑拍处略为点拨，姬遂师事生。生至则必弹琵琶，炉香鬓影，日夕流连，闺闹乐事，固有甚于画眉者。由是情意日密，如茧自缠，不可解脱。无何客囊赀罄，生欲东归，姬谓生：“觌君一面，欢若三生，合有前缘，要非浮寄，苦海沉沦，能无援手？”生漫应之。姬置酒作别，复弹琶琶，声调哀楚，迥异常时。生曰：“卿勿为此！令人不欢。”姬乃惨然曰：“情之所发，寄之于声，别鹄离鸾，尚有悦豫之奏哉？”烛尽见跋，怅然归舟，犹依稀见姬引领遥望焉。生妇素悍，稔知生在外别有所眷，禁锢之，不令出游。隔岁，生戚串薛姓，自江南归，生询顾四颠末，薛曰：“君尚未知耶？顾四有所托，誓不嫁矣。西贾恋其美，出巨金啖鸨母，竟娶作小星。顾四知之，三日不食，碎琵琶以去。”生闻之，气郁不得伸，遂得肝疾，终身不瘳云。 
　　桂香，张姓，北里中尤物也。宅卜新桥，家邻泮水，迷香有窟，卖笑多金，当碧玉之妙年，具红绡之特识，枇杷门巷，艳色争夸，杨柳楼台，芳名久噪。姬轻躯玉立，韶媚轶群，性灵敏，度曲作新声，压倒流辈。听香轩主人，风月平章也，辑《四明访花录》，品为群芳冠。或有道其不足者，质诸连环生，生沉吟良久曰：“还是他！”其意谓非桂香，孰可堪领袖者！然后品评乃定。听香赠以四律，极为倾倒。有琅琊生者，具卫玠之丰姿，擅杜陵之豪放，籍寻芳以排闷，时作艳游，桃叶渡边，频番打桨，枣花帘底，几度倾樽。与姬相见魂销，倾谈情洽，芍药凭牵，几结同心之侣，茑萝愿托，行为啮臂之盟。盖姬已决订三生，早坚一念已。于是柔情缱绻，幽思缠绵，偶离则青鸟旋邀，密语则绿蛾频蹙，将作定巢之翡翠，无殊在沼之鸳鸯。孰知事好多磨，情浓遭忌。有某公子者，巨富家也，与琅琊生本相识，偶来甬上，遍觅佳丽于平康，见姬艳之，不禁强折花枝，酸流梅子，鹊巢鸠占，鱼网鸿离，而琅琊生遂自此绝迹焉。或谓姬终当设万全之策，避一己之嫌，以期莲出淤泥，毋使花飞陌路。闻姬后托东海生致书琅琊，约以烟波一舸，偷载西施。因是名花夜出，明月宵征，列于小星，贮之金屋，秋蟀春庚，前情如昨，东鹣西鲽，好梦终圆，无不为姬庆，而叹生之深于情焉。 
　　春林，广陵人。忘其姓，仅中人姿，而善自涂饰，雅赡风情。能弹琵琶，而尤工短调，繁音促节，靡婉动人，一时殆无出其右。余君谱香，湘乡名士也，年少翩翩，饶有逸致。以家贫，橐笔出游，某太守方以厘务于役崇川，聘余为幕中宾，与之同往。公余之暇，偕二三友人，联袂香街，闲寻风月，一见春林，即如旧识，搴帏觌面，欢若三生。于是无日不至，自春徂秋，情意益密，客筵酒局之外，缠头所需，辄不妄费余一文，而款接之殷勤，实有逾于琴瑟者。余因赠以联云：“秋月春风，毕竟在杨柳楼台，枇杷门巷；山中林下，好记取美人低唱，高士狂吟。”余生此时之乐，正觉神仙不啻也。会某太守以他事交卸，余亦辞去，客况萧条，几无以为归计。春林窥知其情，谓生曰：“是处岂可久居耶？当速整行装，别图安砚所，庶免关山失路，贻笑友朋。”乃潜搜所积，仅得十金，计不敷，复私卸臂上条脱，质二十余金，授生曰：“以此赠别，藉表寸心。”生感愧交萦，不禁拜倒石榴裙下，即日束装就道，致声珍重，为订后日永好，洒泪而别。噫！姬不独深于情，亦勇于义矣。寒士值天涯沦落之时，虽戚友亦鲜有过问者，况其为青楼卖笑之人哉？若春林者，诚可谓女中之侠矣。 
　　阿云，谷埠名妓也。年十四五，尚未梳拢，明眸善睐，窈窕多姿，肤若凝脂，腰如约素，殆江淹赋所云“气柔色靡”者也。颇能识字，解诵风诗，每一掉文，几如匡鼎解颐，不数郑家婢泥中之对也。某主政，素负才子之名，自号金粟峰头词人，自都门来粤，登临之暇，偕二三裙屐，买醉珠江，到眼莺花，绝无当意，主政因言：“珠江风月，谈者艳称，独仓山一老来此作狎邪游，大不满意。其门下士亦以为一例春色，白足拖鞋，青唇吹火一诗，丑诋不遗余力。初尝疑之，今而后知非无因也。”旋于别舫见阿云，特加赏识。云固绮龄玉貌，绰约可怜，而依依出肘下，若飞燕之傍人。酒罢宵阑，赠以四绝句，为写之团扇。此亦珠江一段佳话也。诗云： 
　　饮罢葡萄尽醉归，画船红烛扬残辉。 
　　巫云入夜浓如许，漫向劳人梦里飞。 

　　良宵风月快清谈，十里波光色蔚蓝。 
　　座倚雏鬓嘲暂解，反教人笑宝儿憨。 

　　玉笛风声谱落梅，珠江锦绣枉成堆。 
　　垂髫人唱黄河远，艳绝旗亭第二回。 

　　仿佛湖州看水嬉，三生杜牧本情痴。 
　　他年领郡来宜早，莫待成阴子满枝。 
后为有力者以千金脱籍去，犹清净女儿身也，携之至任，宠爱专房云。 
　　素云，姓郑氏，西京人。年十六，从母徙吴门，家贫，遂隶乐籍，顾不轻见人，人亦知之者少。素云丰神娟秀，举止端妍，而一种旖旎风流之态，能令人意消。工音律，善琵琶，时于花前月底，聊以自娱，而不屑为人奏也。莲乡鱼生，少负才名，仪容修美，仲春偶游城市，瞥睹姬，目眩神摇，几不自持，尾之至一处，叩关入，回眸瞩生，意有所属。生徘徊门外，不敢遽入。顷之媪出延生，生喜从之。精舍数椽，颇饶逸致，庭前花木繁绮，媪顾小鬟曰：“有客在，可唤阿素来。”须臾姬至，始知为素云。问答既已，婢进琵琶，姬挽袖拨弦，为《湘妃怨》一阕，随鼓随歌，音节委婉，生志乱情迷，痴坐不语。姬瞷媪出，谓生曰：“蓬门陋质，溷迹风尘，得遇郎君，实出万幸，倘不以花柳见轻，可侍巾栉。”生沉吟良久，答以家贫。姬曰：“义合情深，虽贫何害！妾揣郎意，殆为河东狮耳。请勿复言，但频来，应无不可者。”生颔之，自是日必一至，情好甚笃，虽未谐鸳梦，而灵犀一点，固已脉脉相通。生因事归半月，梦魂萦绕，乘间往访，坐久不出，急问媪，媪笑曰：“尚问阿素耶？三日前为西泠阮公子窜取去矣。郎君早几日来，尚得一见。”生闻之于邑，侦知阮寓，作书遗姬，姬得书洒泪终夕。乘阮出，复生书曰：“自入侯门，身同禁锢，正深怀念，忽奉朵云，诵绮语之缠绵，益私悰之怅惘。红楼十二，目断飞鸿，既难效红拂之私奔，又未若绿珠之授命。愁城固结，恨海谁填，一日六时，回肠百折矣。惟愿萧郎，别缔良偶，薄命烟花，勿以为念。”生览之，怅然若有所失，从此杜门谢迹，不作寻芳梦云。 
　　珍姑，字可瓜，玉貌韶年，丰姿娟好，虽居平康，而不屑效倚门龌龊态，闭关却扫，惟二三文士雅流，得见其面，至亦惟按曲征歌，捧觞侑酒而已。以是纨袴鹾茵，游狎邪者，多不喜往，故名不甚着于章台间。李生非熊，蕴藉人也，一日独游城北，中途遇姬，与姬偕行，爱而遥尾之，姬亦掠鬓整衣，时频回首。至一曲巷，媪先推扉，姬秋波斜溜而入。生蹀躞户外，无由得进，因默识其地而归。翌日复往，双环半掩，斜角有酒楼，迳登小饮，适有友至，添樽更酌。言次媪携榼出，友笑指曰：“伊家殆有佳客矣。”生乃乘机详询之，惊勾栏中生得有此丽人。友约暇日往访。生颔之。夕阳渐堕，半醉而别。越日晨起，修容易服而出，迳往叩扉。媪见生，即曰：“珍姑昨遇郎君来矣！”女搴箔相迎，欢然笑语，情如旧识。款洽间，媪曰：“郎君来大好，惜无佳品饷客，枣糕瓜子，只佐清谈，得毋饥否？”姬令备早炊，留生小宴。自后过从不时，缱绻殊甚，每思作合，未得良媒，因填《蝶恋花》一阕以志感，用醉翁韵云： 
　　不识相思根几许，剪断还黏，缕缕心头数。襟袖偎香酣梦处，分明霜印迢迢路。　流水年华容易暮。月影移花，那得留莺住？软语商伊伊不语，欲抛为惩难抛去？ 
　　其情缠绵婉转，一往而深如此。后姬卒于归生为正室，伉俪I可极相得云。 
　　屈大姑，汉皋人。年十七八，貌不过中人，而媚态流逸，丰致娉婷，见之者，未有不色授魂与也。父业屠，以年迈家贫，而又无子，乃使大姑堕入烟花，倚门卖笑，籍夜合赀以为食。未必非老屠之孽报也。汉皋多私娼，名为住家，妓止一二人，客来无载酒听曲之事，惟月上柳梢，作巫山佳梦而已。大姑失身此中，无殊火坑，思欲自拔，而未得其人。孝感县某令史，与之昵，每解税至省，必息装于大姑所。往来既稠，情好愈密。然大姑迫于其父，欲嫁不能。令史本无多金，又惧妻妒，亦踌躇而不敢。二人辗转筹思，计无所出，因易同心之结，而为同穴之期，未成鹣鲽之盟，先筑鸳鸯之家。七夕向晚，双星渡河，相与涕泪私语，忽又熏沐易新衣，鸨母心疑之。夜阑置酒对酌，盈盈相视，大有悲惨色。时户已闭，鸨母穴隙窥之，则见二人始则饮泣，继则无声，以阿芙蓉膏倾入酒樽。鸨母睹此情景，疾呼破扉而入，急泼鸩酒于地。细诘缘由，乃知为种情之深也。夫大姑为妓中下乘，而令史不过县内一胥吏耳，情缘既缔，固结而不可解，至以身殉，安得谓非世之情种哉！灵芬馆主曰：“惟儿女之痴情，为人天所动色。”我亦云然。 
　　阿韩，鸳湖荡桨女也。风鬓雾鬟，绰约多姿，禾中裙屐少年，殷商大贾，爱坐其船。每当春夏之交，放棹于烟雨楼前，杨柳风和，藕花香送，人面与波光相掩映，益增妍媚，别具风流。性尤柔顺，而聪慧异常，每发一语，妙解人颐，秋波一转，娇态动人。所得卖笑钱，簪钗环珥而外，积有余赀。有某生者，貌如卫玠，情比荀郎，才华则张茂先之流亚也，顾有长卿之贫，家徒壁 
立，无隔宿粮。与韩缱绻最深，而韩殊不以寒素薄之，解香奁以助膏火资，无虚夕也。未几生应秋试，名登桂籍，韩欣喜之色现眉宇，自诩以巾帼而识英豪，遂愿抱衾与裯焉。生念其情，倩媒纳聘，行簉室礼，女貌郎才，人称双绝焉。呜呼！寒士值寥落之秋，即戚族亦鲜有顾问者，而韩能于风尘中独具慧眼，可云侠矣。要亦天缘也，不然，当其名噪一时，意中人岂少哉？何必眷恋此青衫憔悴之人欤？情生于缘，缘生于情，而后月老始能作撮合山也。 
　　张素琴，广陵人。本良家女，结缡半载，琴瑟颇谐，奈家徒壁立，终窭兴嗟，对泣牛衣，计无所出。邻媪固平康中人，以言惑其夫，遂至鸾凤分行，枭鸱入室，误堕章台，非其志也。宾客往来，与钱生为尤善，心焉许之，愿委终身，顾未以告钱生也。忽遘狂且，逼以势利，至是宿愿难偿，竟誓以死。一日钱偕友蜡屐过院，张筵小饮，琴艳妆劝酒，坐钱膝上曰：“妾生不辰，流光荏苒，轻尘栖弱草，于今十七年矣。又不幸中道暌违，事难如愿，今已矣，月缺花残矣，君若惠顾前好，葬妾蜀冈之上，并有六龄弱弟，惠而教之，死亦瞑目。”钱深异其言，正相慰藉，而琴力不支，气绝遽殒，盖早已吞阿芙蓉膏而拚以身殉也。钱生悲之，出数百金为琴埋玉，并恤其弟。嗟呼！千古红颜，同嗟薄命，一抔黄土，难葬牢愁。香销玉碎，问有恨之谁偿；月老天荒，叹此情其何极！斯亦风尘之佳话，花月之遗闻，今昔有情人，所同为伤心者也。按此与上所记者，本是一人，特情事稍异，故并存之。 
　　钱丽君，吴门人。媚眼流波，长眉压黛，丰神骀宕，妖冶不群，姊妹行中，艳名独着。然性颇傲，虽处章台，非其所乐。与陈生善，有啮臂盟。陈固贫士，有怀倚玉，无屋营金，不敢以妙手空空儿，蹈红绡故智，事竟不集。万不得已，无可奈何，任其光阴苒荏，送旧迎新而已。某商，蜀中大贾也，作客苏台，慕姬名，备蜀锦十端，踵门请见。姬珊珊来迟，商恨相见晚，遂缔新欢，密于胶漆。由此雨夜雪宵，花晨月旦，非姬在旁，不能怡情适志，而姬亦缠绵缱绻，体贴入微，向时陈生，固不必身入侯门，而已视同陌路矣。一日姬谓商曰：“昔人以勾栏为香粉地狱，君能使火坑中现出一朵青莲花否！若视作路柳墙花，任情攀折，则负妾深情矣。出桎梏而登袵席，君有意乎？”商曰：“是固余心，当惟卿命。出千金以赎蛾眉，曹瞒风义，何敢多让。所不可知者，恐卿心匪石耳。”姬曰：“君肯一为援手，妾且生死惟命，山移谷变，矢死靡他，石烂海枯，钟情不易！”商因与鸠母商，以八百金脱其籍。将有成议，姬曰：“青楼龟鸠，千古无情，一出此门，则寸缕尺丝，均非我有。妾将以布裳椎髻入君家乎？”商曰：“微子言，我已筹之烂熟。”于是吴绫越纺，为作嫁衣，缕金箱子，折叠其中，舁以畀女。择期香舆彩仗迎之以归，僦居吴下，琼华仙子，下嫁蓬莱，见者艳而羡之。不阅月而衫痕云散，黛影峰沉，盖玉人已远矣。然衣裳在笥，犹不疑其有他也。急启葳蕤，则已空诸所有。盖行云神女，已同奔月姮娥。侦骑四出，渺无影响。或曰，此桓伊假途之故智也，姬心中人，只一陈生，而陈实格于赀。某商贸贸然来，适逢其偶，于是与陈欲即反离，求亲姑疏，特假手于商，为从陈地步耳。其计亦谲矣。噫嘻！情波变幻，欲海迷离，月地花天，过于蜃楼海市，彼误用其情者，适为彼姝之所播弄耳。 
　　陈丽君，吴人，家住金阊，卜居吉由巷中。姿容妍丽，才艺罕俦，莲脸凝涡，柳眉掩月，堪作章台领袖。惟位置自高，于时寡合，门前车马，无过而问津者。鸨怒以二百金贱售于他处，落寞如故，迎新送旧，一年许，而缠头锦曾不满百金。色非不佳，但俯视一切，稍不当意者，纨袴子弟，裙屐少年，辄加白眼，即假母临以捶楚，弗顾也。无何姬病，月萎花蔫，瘦骨盈把。鸨屏去簪珥，使与群婢共操作。姬奄奄待毙，气若悬丝，鸨席卷姬置之冷房，而姬已不 啻魂游墟墓。适有贵客宴其家，远闻嘤嘤啜泣声，侦知其事，急唤陪花，索姬孔亟。陪花者，以佛银一饼，征妓侑酒。盖吴俗与沪异，非客唤，妓不得与也。鸨张皇间，将姬灌救，略加妆束，出见客，弱态支离，然妩媚天然，不以病魔减色，客怜之，遽还原值，为之脱籍。姬感激涕零，伏地不起。客诘其说，姬曰：“妾风尘中阅人多矣，生死人而肉白骨，未有慷慨如君者。如怜妾，请备妾媵列，以酬万一；倘委之而去，火坑虽脱，袵席难登，妾不合时宜，终难免填于沟壑耳。”客以冰人自任，而姬伏地如故，客曰：“我之所以拯卿者，始愿固不及此也。卿如有意，能耐单寒，仆亦何忍固拒，但虑有初鲜终耳。”于是与姬约，月给青蚨三千头，俾挂名籍末，异屋而居，客盖无意于姬也。姬自归后，屏去铅华，亲操井臼，暇则以十指刺绣纹，一岁除租课饭颗外，尚余二十余千。客睹而怜之，谓“如此，乃可作闺中人也。”适断鸾胶，迎为正室，象服是宜，居然命妇云。呜呼！当姬壹志从容，已拚绣佛茹斋，了此一生，盖繁华梦醒，淡泊心甘，故能于火坑中结清净果也。 
　　香云，武昌人，流落汉皋，遂隶乐籍。媚眼流波，长眉入鬓，秀外慧中，冠绝一时，富商贵介，招妓侑觞者，辄乐就姬。以是征歌佐酒，殆无虚日。姬亦身价自高，龌龊浮浪子，视之蔑如也，所与往来者，多名下士，酒阑灯灺，惟事谈诗问字，语不及私昵。湘阴徐海宗茂才，尤与之善，相约以终身为订。尝曰：“若得负郭田数十亩，环植桑柘，结庐其中，竹篱茅屋，淡泊自甘，妾为蓄蚕织缣，以纳太平之租，暇则茗碗炉香，读书作画，花开月上，陪君小饮，此乐虽神仙不易也。”生然之，日夕筹赀，谋为之脱籍。与同学友假得三百金，爰与鸨商，鸨必欲取盈焉，姬乃出素蓄私畀生，已有成说。一夕，生寓庐不戒于火，一切荡然。姬知之，恚甚而病。生父得耗，寄书促其速归。生走辞姬，时已病不能起，相见执手，呜咽不作一语。别后十日而姬死，比生来，已葬于北郊。生悲不自胜，特购沉香木，觅巧匠雕姬小像，置于小龛，供诸斋中，撰长联以挽之，藉以纪恨焉。上联云： 
　　试问十九年磨折却苦谁来，如蜡自煎，如蚕自缚，没奈何罗网频加。曾语予云：君固怜薄命者，忍不一援手耶？呜呼亦足悲矣！忆昔芙蓉露下，杨柳风前，舌妙吴歈，腰轻楚舞。每值酡颜之醉，常劳玉腕之扶，广寒无此游，会真无此遇，天台无此缘。纵教善病工愁，怜渠憔悴，尚恁地谈心永夜，数尽鸡筹，怎能忘袅袅娉娉齐齐整整。 
下联云： 
　　不图三两月欢娱竟抛侬去，问鱼常杳，问雁常空，料不定琵琶别抱。然为卿计：尔岂昧夙根者，而肯再辱身也。若是殆其死乎！至今豆蔻香消，蘼芜路断，门犹崔认，楼已秦封。难招红粉之魂，枉堕青衫之泪，少君弗能祷，精卫弗能填，女娲弗能补。但愿降神入梦，与我周旋，更大家稽首慈云，乞还鸳牒，或有个夫夫妇妇世世生生。 
　　此联多至二百五十字，可称杰作，岂以意重情深，非长言之不能尽耶？ 
　　金凤，姓何，白下人，秦淮香国中翘楚也。容华绝代，靡曼寡俦，柳黛描螺，莲钩蹴凤，个中人皆推以为巨擘。居恒高自位置，所与往来者，皆名下士，一切大腹贾，莫能望其肩背。黛湖逸史，皖中名下士也，入都赴京兆试，不谓刘蕡下第，毷氉而归，买棹秦淮，欲藉香国衣裳，章台粉黛，以一洗牢骚屈抑。偶遇金凤，以为是尤物也。时方盛夏，凤兰汤浴罢，服葛衫，衬轻红裹肚，裙下斜露绣鞋半折，肌理玉洁，蛾眉一弯，虽远山杨柳，近水芙蕖，不足拟议，一见心倾，遂定情焉。赠以楹联云：“怀里不知金钿落，夜来曾有凤凰栖。”张之座右，传诵一时。生以此为温柔乡，意将终老。然客囊有限，欲壑难填，未几床头金尽，凤促之行曰：“青楼自古无情地，所恋恋者阿堵物耳。人情翻覆，鸨态炎凉，迟行恐遭白眼。苟情缘未尽，未必无相见期。”出私蓄二十金以助行。李生父时为蜀中太守，因遂束装就道，感凤刺骨，虽关山程渺，鱼雁风疏，而无时不耿耿于胸中。至蜀半载，生父畀以千金，俾归营窀穸。生红颜念重，白骨情轻，又之秦淮，作前度之刘郎。凤相待之情，益增缱绻。生挥霍素惯，囊中装悉作缠头，不三月赀罄，惘然出门。凤执手临歧，泪珠潜堕，生转慰藉之，因叹曰：“此生不到分离，平日安知恩重？”凤对以“少小虽非情种，何人不解相思？”生曰：“卿一往情深，见乎词矣。卿固多情，侬非薄幸，此行若利，当以金屋贮卿。”盖生年谊世谊宦苏者多于蓬麻，金阊一行，拟呼将伯。不意春水情深，秋云谊薄，尽知生销金有窟，谁肯以有用赀，填无底壑者，即少有馈遗，仅给舟车之费而已。生怅然而返，囊橐羞涩，面目寒俭，非若曩时之翩翩矣。因念凤尘中矫矫，当不以盛衰易心，命驾再往秦淮。凤睹生丰姿，回殊畴昔，已珊珊来迟，数语寒温，悉其近况，推故起去，生千呼万唤，始一出来，而平日之旖旎缠绵，至此冷若冰霜。生曰：“青楼情状，如是如是！卿固雅人，何亦下侪流俗？某虽客途落魄，当有日得意春风，图卿偕老。”凤曰：“落花有意，流水无情，侬不能向阎罗天子乞续命丹，看富贵逼人也。”生惘然而出，因见花丛为恶道，举以告人，为狭邪游者戒。金凤之名，以此稍损。 
　　月君，李姓，雉皋小家女也。丰神秀逸，举止娉婷，闾里中无不啧啧赞美。破瓜之年，隶籍平康，一时芳誉翕然，名士雅流争相招致。吴门某孝廉，以应邑侯聘，渡江而北，簿书丛里，偶得余闲，辄作狭邪游。见姬尤眷之，月夕花晨，时相过从，赠以楹联云：“近水楼台先得月，落花时节又逢君。”生去后，与金陵某甲善。甲设机房于雉皋，时就院中宿，相得甚欢，啮臂盟心，坚订婚嫁。嗣甲将出外贸易，姬许以谢客相守。越二年，甲获数千金归，将往访姬，以践前约，恐姬有他志，故作落魄状，敝衣以往。及相见，姬凝视良久，邀甲入房，情甚款密。甲诉近况艰苦，姬所以慰藉之者良厚，曰：“观君气概，必非久下人者，特时未至耳。”即就床头检钱票五十竿赠之曰：“可以此先具行李，置衣履，来此小宴，徐为君图。”甲归夸于友人，谓姬矢志弗渝，不负平时相赏，众亦侈口交赞，谓不意勾栏中乃有是人。甲旋易华服至院，特张盛筵，折简招诸友，淹留信宿，出百金为缠头费。院中诸姊妹问姬慧眼观人，何以不爽？且曰：“此不难知，特卿等自不留心耳。彼衣服虽敝，而丰颐广颡，神彩发舒，且其外虽露忧容，而举动颇觉自得，是以知其伪也。”群皆悦服。甲不知堕姬术中，出重金赎之，纳以为妇。姬自此布裳椎髻，为持家政，琴瑟间极为静好，人多羡其遇而嘉其慧云。 
　　梅卿，秦淮名校书也。声价自高，性尤亢傲，裘马翩翩，而中无所有者，辄不愿酬接，甚或以闭门羹待之。自叹堕落风尘，屡欲择人而事，无奈心目中少所许可。伴松逸侣，皖中名士也，少负重望，潇洒不群，常着白袷临风，亭亭如玉树，见者疑为神仙中人。家綦贫，闭户读书，不与世接。有贵介仰其名，欲以金帛交欢，却之不顾。年十八就试金陵，偶偕友人放浪秦淮，见姬丰韵娉婷，衣裳雅淡，疑非北里中人。姬亦凝眸睇生，略诉生平，即与订好。继开小宴，即坐生肩下，如飞燕之依人，银烛双摇，珠光四照，愈觉妩媚异常。酒阑灯灺，送客留髠，泣谓生曰：“妾不幸早堕苦海，亟思自拔，阅人多矣，无如君者，愿以终身为托，幸勿弃捐！”生曰：“仆寒士，何能从勾栏中买佳丽？且家无金屋，何处贮娇？恐终负卿，奈何！”姬闻言，泪涔涔下，枕函尽湿。生曰：“若今秋能一战而捷，桂花香里，或可一订良缘。”姬乃收涕为笑，使人移生袱被就院中读。姬限课程若师保，暇则烧烛煮茗，以佐清话。每入场，姬买舟亲送之贡院，归后焚香吁天，竟夕不寐。将出场，复舣舟河干以待。试毕，留生待榜，租鸭嘴船，安排笔床茶灶，偕生遨游三山二水间。榜发之夕，生痛饮高卧，姬先遣人市题名录，徘徊室中，足无停趾，婢妪窃以为异。天将明，而报犹未至，姬和莺粟酪端坐以待。忽闻叩门声急，则报录人踪迹而至，生巍然列经魁，姬大喜，犒以重金。生拟返里，谋入京资斧，姬不听，曰：“君且读。届时妾当为君筹之。”生感其意，下帷攻苦。冬杪，姬招院中人饮以酒曰：“数年共处，时相劳苦，今当永别，可各尽欢！”复赐以金，厚薄有差，众知姬欲从生，捧觞为贺。姬买舟泊楼下，尽室以行。生怪之曰：“卿欲何往？”姬曰：“伴君入都。”生笑不言。天明促生登舟，布帆遂发，达袁浦，易车而行。未两驿，姬病，生劝留寓静养，以为后图。姬执不可，强为笑语以慰生。达京，病益剧。会将临场，又为生料量考具，日夕不少休，劝之不听，赁车送生入场。归而呕血晕绝，救之始苏。复于静坐中，焚香潜祷。末场姬病甚，生欲不赴，姬曰：“妾千里相从之谓何？今不行，负妾跋涉矣！”生不得已，惘惘出门，临行姬泣曰：“好自为之，不复能相送矣。”生草草完卷出，至巷闻室有哭声，入视则姬已死，女仆号于旁。生哭之恸，殡殓尽礼。榜发成进士，遂扶柩旋里，誓不忘姬，即于室后筑园，葬姬其中，旁构精庐数椽，肖姬貌为花神，俾子孙岁岁祭之。作《哭花诗》三十首，哀感顽艳，传诵一时，嗟乎！姬一女子耳，乃能识英雄于微时，抑何鉴之神也！相从千里，卒以身殉，情之所钟独深矣！生报之不可谓不厚，而姬亦从此传矣。 
　　湘娥，邢姓，吴江之铜里人。以遇寇乱，鬻于平康。雏发垂有髫，眉目如画，回眸一笑，能令人真个消魂，走马章台者见之，无不颠倒失志。顾姬志在从人，苛于择偶，于富商巨贾中少所心许。吴门某公子，风流蕴藉，翩翩裙屐少年也。父宦于楚，公子随任读书，性放诞，喜作狭邪游。父束之严，居恒郁郁不乐。后返里小试，遍游曲巷，见姬惑之，曰：“此殆汉成温柔乡也，将于此终老矣。”朝暮在姬所不出，几不知世外别有沧桑。凡县府院试，皆由姬家入场，同学多姗笑之。案发，举茂才第一，一军皆惊，诵其文，无不敛手推服。一夕酒阑灯灺，姬泣谓公子曰：“妾以蒲柳陋质，得侍巾栉，欣慰何极。若竟渭城一曲，各自东西，则‘宁可万死碎羽翼，不忍云间两分张’之谓何！愿公子三复此言，毋使昔贤腾笑。若令妾脱离火坑，愿侍茗添香，终身为康成之婢。”公子曰：“仆已授室，且家教素严，奈何？”姬泣，公子亦泣，仆人日促登程，公子托病不行。未几父书敦逼，不得已惘然就道，姬亲送之河干，痛哭而别。及至中流，打桨烟霭，迷离犹见姬痴立长亭，学闲鸥之引领。后数年，公子补官浙省，偕友人放舟湖中，有画舫掠舟而过，中一丽人，宛似湘娥，急出问讯，而风灯零乱，相去已遥。一日有请公子赴晏者，绝无名刺，问主人伊谁？亦不答，曰：“到自知之。”公子从之行至一处，修篁夹道，曲径通幽，及入重门，则画栋雕梁，陈设富丽。仆速公子入，坐未定，有搴帘而出者，则湘娥也，素衣缟袂，宛如玉树临风，较初见时尤为艳绝。曰：“自别后，即随假母来杭，不幸假母就木，剩妾一身，无所依倚，然幸得自主，愿如琴操侍坡公，勿以风尘见弃。”公子曰：“诺。”即日携之赴任。姬侍公子不敢当夕，又婉娈能得大妇怜，闻者益贤之，群嘉姬之有识，又羡公子之得人也，争赋诗以纪其事，一时传为嘉话云。 
　　王才宝，字媚生，维扬人，生长红桥之畔。丰姿绰约，艳绝一时，及笄，遂隶平康，继而转徙至金陵，居秦淮河房。小阁三椽，临流轩敞，晶窗绣幕，备极闲雅。姬每当夕阳将下，画舫初经，凭阑小立，眉黛凝波，见者疑以为神仙中人。姬色艺双绝，大小词曲无不工，吐属雅令，院中人皆自叹弗如，固北里有数人物也。愿花常好馆主应试白下，得遇姬，遂与订好，备极缠绵。尝设盛宴，招上下江诸名士毕集。于时众艳争来，群花列侍，繁弦急管，酒绿灯红，诸名士擘笺题句，击钵联吟，生诗先就，得探骊珠，诸妓中，亦独推姬为领袖。试毕返棹，生赠以四绝句： 
　　宝儿情性最温柔，花品应推第一流。 
　　原是扬州新柳种，却教妆点白门秋。 

　　旧时题遍断肠诗，情到新欢未易痴。 
　　无奈鸳鸯勾绮梦，藕根为有易缠丝。 

　　当筵按曲许知音，窄袖纤腰弱不禁。 
　　一段风情谁得似，秦淮河水未为深。 

　　伯劳飞燕复西东，愁锁眉痕语未终。 
　　莫道韶光等闲度，琵琶容易感秋风。 
姬执诗再三循诵，泪毗荧然，有依依不忍别之色，临行剪香云一缕为赠，殷勤订后约。嗣未知所终。 
　　大姑，姓周氏，荆州之沙浦人，鸨母周媪l所生女也。年十八，风致嫣然。肌如玉雪，眉目若画，人咸谓明珠固生于老蚌。姬喜酬应，而性豪于饮，见之者无不色授魂与。媪恃此钱树子一株，遂以芙蓉膏为业，锦茵绣褥，香气袭人，欹枕挑灯，令人心醉。时有谭生者，仙源人，作客沙浦，丰姿俊美，饶有玉人之目，寻花问柳，恒作狭邪游。见姬艳之，悦慕之私，形于眉睫，以为此真温柔乡也，女亦爱谭之貌，潜与谭有染。谭因作求凰之曲，而媪方居为奇货，不肯以金穴委人。姬知母意未谐，遂效文君夜奔故事，私嘱谭生贾舟江上，舣棹以待，街鼓紞如，反关卧闼，拂露而行，谭迎女入舟，挂帆东下。天明，媪起呼女不应，手揭女帏，衾裯冰冷，知随谭生宵遁。急尾之，而风帆沙鸟，缥缈天际，遥哭而返。继而寂寞庭裯，殊无生趣，乃仰莺粟酪毕命焉。谭生挈女溷迹汉皋，赁屋而居，积有半载，伉俪甚笃。女每夜辄梦媪呼与俱返，醒而述之，谭以噩梦无凭，一笑置之。女素有饮癖，一夕倩邻妪购得佳酿，藏于几畔，漏三下，谭入市未返，女忽跣足披发，自帐中跃出，颜色惨沮，腹如辘轳声，女伴诘之，始自言饮阿芙蓉膏。谭归视，则纤纤十指甲尽作紫黑色，急投以药，而瓠犀变箝，涓滴不能下咽，憔悴花容，香销艳萎，闻者伤之。噫！鸳鸯野合，鸾凤齐飞，遂令孤愤老鸨，游魂相逐，化作一缕怨丝，萦绕不脱，卒至俱殉。悲夫！ 


　　雪鸿小记　清　珠泉居士　着 

　　题辞 
　　绿窗妆罢，水妒胭脂；红袖携来，花惭金粉。秦淮名小，小惯藏春；越舫言轻（舟名），轻刚载酒。乃有苕南词客，选色忘忧，研北银镫，抽毫作记。红牙紫玉，既曲曲以传神；翠羽金衣，复纷纷而斗景。此日歌台舞榭，销君三月之魂；他时楚馆秦楼，觉我十年之梦。庚戌夏五海陵霜桥苞拜手。 

　　小引 
　　雪鸿云者，即色即空之谓也。粉白黛绿，本属幻尘，暮雨朝云，终归乌有。天下事大都如斯。珠泉署名之旨不其微哉！为集唐人七古系之，其诗曰： 
　　倡家美女郁金香，片言出口生辉光。 
　　与君相向转相亲，维酒高歌杨柳春。 
　　可怜杨柳伤心树，斜月沉沉藏海雾。 
　　寄言全盛红颜子，古来万事东流水。 
　　　　　　　　　　　　　　　　　　　　　　　　洪都黎松门拜题 

　　雪鸿小记 
　　余自辰秋，金陵返棹，游兴渐阑，两载高平，足不履尘市，每吟微之“曾经沧海”、“除却巫山”之句，真觉取次花丛懒回顾矣。丁未暮冬，颖川明府摄篆维扬，相偕至止。扬固旧游，城北校书，又金陵旧识，暇时过访，颇慰离怀。然当棋罢酒阑，闲谈往事，误人红粉，老我青衫，不禁相对歔欷，共悼天涯沦落也。校书居亢家花园，自园北至水关，两岸河房鳞次，同人征色选声，尝拔其尤者五人，以佐文字之饮。迨次年夏五，花天变态，情海生波，出其闉阇，风流云散，此五人者，亦偕城北校书飘然遐举焉。客窗枯坐，聊为记叙，譬彼飞鸿踏雪，隐约爪痕而已。若谓三生杜牧，赢得名存，则我岂敢。 
　　方璇，江阴人。本姓水，乳名阿全，方玉奴之义女。幼为金陵女伶，余于辰秋曾相识于王氏河亭，色艺俱佳，已倾流辈。以其命名未雅，易之以璇，字曰姗来。于今三年，河干邂逅，烟轻月瘦，雪韵花嫣，正盈盈二八时也。性耽清雅，沉静寡言。初小居秦淮之南，因避尘嚣，移家古旗亭曲巷中，闺阁幽深，非素心人未许排闼。王亦将顺其意，珍如掌珠。绿萍前尹，余同乡中表戚也，以裁花之仙吏，为掌玉之文星，投簪后侨寓竹西，绝怜爱之。适有伧父使酒骂座，意将逮辱姗来，绿萍嘱余护持，得寝其事。余每余暇过从，清谈移晷，尝见其理双鬓，束双弯，笑笑生芳，步步移妍，真可相对疗饥，不待酣红腻绿也。为赋玉梅二绝赠之，有“管领春风第一枝。”及“朗于新月澹于云”之句，姗来颇解赏音，浼余书于香箑，时时吟诵，出入怀袖中。会夏杪 玉奴以事速讼，仓猝间偕返里门，明月芦花，不胜惆怅。 
　　玉奴亦江阴人，年逾二纪，姿致犹人，惟腻理靡颜，不愧温如之目。善饮酒，工觞政，度曲亦清越擅场。 
　　王珑，太仓州人。年十八，与兄嫂共居，艳名噪一时。客岁上巳，余偕友人访之，值珑将赴某鉅公招，华妆炫服，匆匆就道。阅日载造其庐，适因清恙，午睡初起，帕罗覆额，芳泽无加，而逸韵风生，媚丽欲绝，始叹清水芙蕖，妙在绝去雕饰耳。于时试茗之余，继以欢宴，余于薄醉，浼其轻歌，珑力疾为度《十二红》一曲，双蛾微敛，横波流光，一串珠喉流转，如鹂音入耳，闻声对影，令人真个销魂也。夏五初旬，闻其许字吴人王某。余初疑传言之妄，往探其实，则已斑骓夙驾，蕡实宜家矣。询伊长嫂爱奴，乃知珑虽年少，早已矢脱风尘，而志在随人，又不愿作势家姬妾，因与王某夙契，识其气宇非长贫贱者，决计于归，弃纷华如敝屣焉。噫！黑风孽海，飘泊多矣，珑以稚齿韶颜，独能早登彼岸，度亦有善根哉。 
　　爱奴，苏州人，向居金陵，近以年长，退为房老，色犹未衰，举止温和，长于应对，都人士每乐道之。 
　　黄翠儿，字绿筠，常熟女伶，王天福妾也。初大妇三胖子遇之虐，嗣以色艺冠时，举家仰食于翠，始善视之。余于去春相识，时翠已十九年矣。融酥作骨，抟粉为肌，素质艳光，虽玉蕊琼英，未足方喻。鉴湖童子杏浦见而倾倒，留顿浃旬，欲以多金赎之。翠亦幽怨盈怀，愿奉公子盥匜。因格于势，未果。无何而有小玉奴之事。小玉奴者，天福之媳，早岁曾适童姓，继归于王，亦以脂粉为生。其父母知之有年，一旦讼之有司，意欲别售富室子。事本与翠不相涉，有以谗言进者，将居翠为奇货，遂被逮。时翠方娠，杏浦为之上下营救，余亦多方调护，始以疾放归。惊心甫定，怀珠遽陨，风雨梨花，几经摧折矣。先是有河南某丞慕翠名，思购为妾，丞素渔于色，且自顶及趾，无雅骨，翠百计辞之，慬而获免。会以讼余，养疴金陵，丞又极于所往，觇翠孤弱，将劫之以行。翠阖户悲号，截发以誓，奸谋乃寝。比其反也，岁聿云暮，天福夫妇方以讼事破家，不能自存。翠虽心乎杏浦，而身处窘乡，义难恝然以去，且天福夫妇，亦不肯遽舍此钱树子也。维时杏浦馆于安宜，问遗不绝。尝寓书于余暨潘子研香，就近保护之。研香赋诗十绝纪其事。余谓杏浦洵有情痴，需以岁时，自应作延津之合也。讵意天不假缘，杏浦于闰夏遽赋玉楼，鸳盟未谐，鹏飞何亟。吾为杏浦伤，并为绿筠痛矣。附录研香十诗，以志人琴之悼，且诒好事者资为美谈云。 
</div>
    <div class="pagination">
<a href="香艳丛书_page446.html">上一页</a><span>...</span><a href="香艳丛书_page442.html">442</a><a href="香艳丛书_page443.html">443</a><a href="香艳丛书_page444.html">444</a><a href="香艳丛书_page445.html">445</a><a href="香艳丛书_page446.html">446</a><span class="current-page">447</span><a href="香艳丛书_page448.html">448</a><a href="香艳丛书_page449.html">449</a><a href="香艳丛书_page450.html">450</a><a href="香艳丛书_page451.html">451</a><a href="香艳丛书_page452.html">452</a><span>...</span><a href="香艳丛书_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
