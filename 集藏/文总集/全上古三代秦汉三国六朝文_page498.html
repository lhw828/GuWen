<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 498 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 498 页/共 658 页</h1>
    <div class="content">　　盖闻兴教之道，无尚必同；拯俗之方，理贵祛弊。故揖让之礼，行乎尧舜之朝；干戈之功，盛於殷周之世。清风以长物成春，素霜以凋严戒节。
　　盖闻鼓卉鼓怀音，待扬桴以振响；天地涵灵，资昏明以垂位。是以俊义之臣，借汤、武而隆；英达之君，假伊、周而治。
　　盖闻悬饥在岁，式羡藜藿之饱；重炎灼体，不念狐白之温。故才以偶明为劭，道以调俗为尊。
　　盖闻习数之功，假物可寻；探索之明，循时则缺。故班匠日往，绳墨之伎不衰，大道常存，机神之智永绝。
　　盖闻理定於心，不期俗赏；情贯於时，无悲世辱。故芬芳各性，不待汨渚之哀，明白为宝，无假荆地之哭。
　　盖闻百仞之台，不挺陵霜之木；盈尺之泉，时降夜光之宝。故理有大而乖权，物有微而至道。
　　盖闻忠臣赴节，不必在朝；列士匡时，义存则干。故包胥垂涕，不荷肉食之谋；王蜀投身，不主庙堂之算。
　　盖闻智出乎身，理无或困；声系於物，才有必穷。故陵波之羽，不能净浪；盈岫之木，无以辍风。
　　盖闻良宝遇拙，则奇文不显；达士逢谗，则英才灭耀。故坠叶垂荫，明月为之隔辉，堂宇留光，兰灯有时不照。
　　盖闻迹慕近方，必势遗於远大；情系驱驰，固理忘於肥遁。是以临川之土，时结羡网之悲，负肆之氓，不抱屠龙之叹。
　　盖闻数之所隔，虽近则难；情之所符，虽远则易。是以陟叹流霜，时获感天之诚；泣血从刑，而无悟主之智。
　　盖闻妙尽於识，神远则遗；功接於人，情微则著。故钟鼓在堂，万夫倾耳；大道居身，有时不遇。
　　盖闻列草深岫，不改先冬之悴；植松涧底，无夺後凋之荣。故展禽三黜，而无下愚之誉；千秋一时，而无上智之声。
　　盖闻希世之宝，违时则贱；伟俗之器，无圣必沦。故鸣玉黜於楚岫，章甫穷於越人。
　　盖闻听绝於聪，非疾响所达；神闭於明，非盈光所烛。故破山之雷，不发聋夫之耳；朗夜之辉，不开蒙叟之目。（《南齐书·刘祥传》）

卷十九
◎孔稚圭
　　稚圭字德璋，会稽山阴人。宋泰始中为州主簿，举秀才，除安成王车骑法曹参军，转尚书殿中郎，寻为骠骑高帝记室参军，迁正员郎、中书郎。入齐，为尚书左丞、司徒从事中郎、州治中、别驾、从事史、本郡中正，转骁骑将军，复领左丞，迁黄门郎，转太子中庶子、廷尉，转御史中丞，迁骠骑长史、辅国将军，建武初，迁冠军将军、平西长史、南郡太守，征侍中，不行。东昏即位，为都官尚书，迁太子詹事，加散骑常侍。永元三年卒。赠金紫光禄大夫。有集十卷。
　　◇为王敬则让司空表
　　故李通豪赡，以亲宠登司；王基才勇，以声华入选。先帝擢臣以荣华，陛下伸臣以富贵。遂得北带五州，东跨六郡，内亚三鼎，外齐四岳。蝉佩之映，则左右交晖；龟组之华，则纵横吐耀。轻轮徐动，则剑骑如云；飞盖暂停，则歌锺成列。金龙吹郁其前，鸣笳凤管叠其後。邓禹若不遭汉光，则南阳之掾吏；微臣若不逢明圣，则孤城之戍客。岂可加以正台之席，登以论道之寄，启黄扉而燮五纬，蹑青帷而调四序。（《艺文类聚》四十七，《御览》二百八。）
　　◇让詹事表
　　皇太子霞骞青殿，日光春宫，驾紫谷之英，振洛笙之响。自非器上白云，韵同明月，何以延芳芝苑，插羽琼条。窦婴戚贵於西京，陆晔风素於东国，伊人之美，方曰可举，臣亦何斯，而敢参冒也。（《艺文类聚》四十九）
　　◇上新定律注表
　　臣闻匠万物者以绳墨为正，驭大国者以法理为本。是以古之圣王，临朝思理，远防邪萌，深杜奸渐，莫不资法理以成化，明刑赏以树功者也。伏惟陛下蹑历登皇，乘图践帝，天地更筑，日月再张，五礼裂而复缝，六乐颓而爰缉。乃发德音，下明诏，降恤刑之文，申慎罚之典，敕臣与公卿八座共删注律。谨奉圣旨，谘审司徒臣子良，禀受成规，创立条绪。使兼监臣宋躬、兼平臣王植等抄撰同异，定其去取。详议八座，裁正大司马臣嶷。其中洪疑大议，众论相背者，圣照玄鉴，断自天笔。始就成立《律文》二十卷，《录叙》一卷。凡二十一卷。今以奏闻，请付外施用，宣下四海。
　　臣又闻老子、仲尼曰：「古之听狱者，求所以生之；今之听狱者，求所以杀之。」「与其杀不辜，宁失有罪。」是则断狱之职，自古所难矣。今律文虽定，必须用之；用失其平，不异无律。律书精细，文约例广，疑似相倾，故误相乱，一乖其纲，枉滥横起。法吏无解，既多谬僻，监司不习，无以相断，则法书徒明於里，冤魂犹结於狱中。今府州郡县千有馀狱，如令一狱岁枉一人，则一年之中，枉死千馀人。冤毒之死，上干和气，圣明所急，不可不防。致此之由，又非但律吏之咎，列邑之宰，亦乱其经。或以军勋馀力。或以劳吏暮齿，犷情浊气，忍并生灵，昏心狠态，吞剥氓物，虐理残其命，曲文被其罪，冤积之兴，复缘斯发。狱吏虽良，不能为用。使于公哭於边城，孝妇冤於遐外，陛下虽欲宥之，其已血溅九泉矣。
　　寻古之名流，多有法学，故释之、定国，声光（《艺文类聚》作著。）汉台；元常、文惠，绩映魏阁。今之士子，莫肯为业，纵有习者，世议所轻。良由空勤永岁，不逢一朝之赏；积学当年，终为闾伍所蚩。将恐此书永坠下走之手矣。今若弘其爵赏，开其劝慕，课业宦流，班习胄子，拔其精究，使处内局，简其才良，以居外仕，方岳咸选其能，邑长并擢其术，则皋繇之谟，指掌可致，杜郑之业，郁焉何远。然後奸邪无所逃其刑，恶吏不能藏其诈，如身手之相驱，若弦括之相接矣。
　　臣以疏短，谬司大理。陛下发自圣衷，忧矜刑网，御廷奉训，远照民瘼。臣谨仰述天官，伏奏云陛。所奏谬允者，宜写律上，国学置律助教，依《五经》例，国子生有欲读者，策试上过高第，即便擢用，使处法职，以劝士流。（《南齐书·孔稚圭传》，《艺文类聚》五十四。）
　　◇上和虏表
　　匈奴为患，自古而然，虽三代智勇，两汉权奇，算略之要，二途而已。一则铁马风驰，奋威沙漠；二则轻车出使，通驿虏庭。榷而言之，优劣可睹。今之议者，咸以丈夫之气，耻居物下，况我天威，宁可先屈？吴、楚劲猛，带甲百万，截彼鲸鲵，何往不碎？请和示弱，非国计也。臣以为戎狄兽性，本非人伦，鸱鸣狼踞，不足喜怒，蜂目虿尾，何关美恶。唯宜胜之以深权，制之以远算，弘之以大度，处之以蟊贼。岂足肆天下之忿，捐苍生之命，发雷电之怒，争虫鸟之气。百战百胜，不足称雄，横尸千里，无益上国。而蚁聚蜂攒，穷诛不尽，马足毛群，难与竞逐。汉高横威海表，窘迫长围；孝文国富刑清，事屈陵辱；宣帝抚纳安静，朔马不惊；光武卑辞厚礼，寒山无霭。是两京四主，英济中区，输宝货以结和，遣宗女以通好，长辔远驭，子孙是赖。岂不欲战，惜民命也。唯汉武藉五世之资，承六合之富，骄心奢志，大事匈奴。遂连兵积岁，转战千里，长驱瀚海，饮马龙城，虽斩获名王，屠走凶羯，而汉之器甲士亡其九。故卫霍出关，千队不反；贰师入漠，百旅顿降。李广败於前锋，李陵没於後阵。其馀奔北，不可胜数。遂使国储空悬，户口减半，好战之功，其利安在？战不及和，相去何若？
　　自西朝不纲，东晋迁鼎，群胡沸乱，羌狄交横，荆棘攒於陵庙，豺虎咆於宫闱，山渊反覆，黔首涂地，逼迫崩腾，开辟未有。是时得失，略不稍陈。近至元嘉，多年无事，末路不量，复挑强敌。遂乃连城覆徙，虏马饮江，青、徐州之际，草木为人耳。建元之初，胡尘犯塞，永明之始，复结通和，十馀年间，边候且息。
　　陛下张天造历，驾日登皇，声雷宇宙，势压河岳。而封豕残魂，未屠剑首，长蛇馀喘，偷窥外甸，烽亭不静，五载於斯。昔岁蚁坏，瘘食樊、汉，今兹虫毒，浸淫未已。兴师十万，日费千金，五岁之费，宁可赀计。陛下何惜匹马之驿，百金之赂，数行之诏，诱此凶顽，使河塞息肩，关境全命，蓄甲养民，以观彼弊。我策若行，则为不世之福，若不从命，不过如战失一队耳。或云「遣使不受，则为辱命。」夫以天下为量者，不计细耻，以四海为任者，宁顾小节。一城之没，尚不足惜；一使不反，曾何取惭？且我以权取贵，得我略行，何嫌其耻？所谓尺蠖之屈，以求伸也。臣不言遣使必得和，自有可和之理；犹如欲战不必胜，而有可胜之机耳。今宜早发大军，广张兵势，征犀甲於岷峨，命楼船於浦海。使自青徂豫，候骑星罗，沿江入汉，云阵万里。据险要以夺其魂，断粮道以折其胆，多设疑兵，使精销而计乱，固列金汤，使神茹而虑屈。然後发衷诏，驰轻驿，辩辞重币，陈列吉凶。北虏顽而爱奇，贪而好古，畏我之威，喜我之赂，畏威喜赂，愿和必矣。陛下用臣之启，行臣之计，何忧玉门之下，而无款塞之胡哉？
　　彼之言战既殷勤，臣之言和亦慊阔。伏愿察两途之利害，检二事之多少，圣照玄省，灼然可断。所表谬奏，希下之朝省，使同博议。臣谬荷殊恩，奉佐侯岳，敢肆瞽直，伏奏千里。（《南齐书·孔稚圭传》）
　　◇荐杜京产表
　　窃见吴郡杜京产，洁静为心，谦虚成性，通和发於天挺，敏达表於自然。学遍玄、儒，博通史、子，流连文艺，沈吟道奥。泰始之朝，挂冠辞世，遁舍家业，隐於太平，葺宇穷岩，采芝幽涧，耦耕自足，薪歌有馀。确尔不群，淡然寡欲，麻衣藿食，二十馀载。虽古之志士，何以加之。谓宜释巾幽谷，结组登朝，则岩谷含欢，薜萝起扌卞矣。（《南齐书·杜京产传》，永明十年，孔稚圭及光禄大夫陆澄，祠部尚书虞，太子右率沈约，司徒右长史张融表荐京产。不报。）
　　◇奏劾王奂
　　雍州刺史王奂启录小府长史刘兴祖，虚称「兴祖扇动山蛮，规生逆谋，诳言诽谤，言辞不逊。」敕使送兴祖下都，奂虑所启欺妄，於狱打杀兴祖，诈启称自经死。止今体伤楗苍黢，事暴闻听。
　　摄兴祖门生刘倪到台辨问，列「兴祖与奂共事，不能相和。自去年朱公恩领军征蛮失利，兴祖启闻，以启呈奂，奂因此便相嫌恨。若云兴祖有罪，便应事在民间；民间恬然，都无事迹。至十年九月十八日，奂使仗身三十人来，称敕录兴祖付狱。安定郡蛮先在郡赃私，兴祖既知其取与，即牒启，奂不问。兴祖後执录，奂仍令蛮领仗身於狱守视。兴祖未死之前，於狱以物画漆半子中出密报家，道无罪，令启乞出都一辨，万死无恨。」又云：「奂驻兴祖严禁信使，欲作方便，杀以除口舌。」又云：「奂意乃可。奂第三息彪随奂在州。凡事是非皆干豫，扇构密除兴祖。」又云：「兴祖家饷糜，中下药，食两口便觉，回乞狱子，食者皆大利。兴祖大叫道：『糜中有药。』近狱之家，无人不闻。」又云：「奂治著兴祖日急，判无济理。十一月二十一日，奂使狱吏来报兴祖家，道兴祖於狱自经死。尸出，家人共洗浴之，见兴祖颈下有伤，肩胛乌《黑敢》，阴下破碎，实非兴祖自经死。家人及门义共见，非是一人。」重摄检雍州都留田文喜，列与倪符同状。
　　兴祖在狱，兼苦望下，既蒙降旨，欣愿始遂，岂容於此，方复自经？敕以十九日至，兴祖以二十一日死，推理检迹，灼然矫假。寻敕使送下，奂辄拒诏，所谤诸条，悉出奂意。毁故丞相若陈显达，诽讪朝事，莫此之深。彪私随父之镇，敢乱王法，罪并合穷戮。（《南齐书·王奂传》，奂为雍州刺史，辄杀宁蛮长史刘兴祖，上大怒，使御史中丞孔稚圭奏其事。）
　　◇奏劾王融
　　融姿性刚险，立身浮竞，动迹惊群，抗言异类。近塞外微尘，苦求将领，遂招纳不逞，扇诱荒伧，狡算声势，专行权利，反覆唇齿之间，倾动颊舌之内。威福自己，无所忌惮，诽谤朝政，历毁王公，谓己才流，无所推下，事曝远近，使融依源据答。（《南齐书·王融传》，郁林深忿疾融，即位十馀日，收下廷尉狱。然後使中丞孔稚圭倚为奏，又见《南史》二十一。）
　　◇谢赐生荔枝启
　　绿叶云舒，朱实星映，离离昔闻，晔晔今睹，信西岷之佳珍，谅东鄙之未识。（《艺文类聚》八十七。）
　　◇答竟陵王启（三首）
　　稚圭启：民蚤奉明公提拂之仁，深蒙大慈弘引之训。恩奖所驱，性命必尽。敢沥肝髓，乞照神襟。民积世门业，依奉李老，以冲尽为心，以素退成行，迹蹈善万之渊，神期至顺之宅。民仰攀先轨，自绝秋尘，而宗心所向，犹未敢坠。至於大觉明教，般若正源，民生平所崇，初不违背。常推之於至理，理至则归一，置之於极宗，宗极不容二。自仰禀明公之训，凭接明公之风，导之以正乘，引之以通戒，使民六滞顿祛，五情方旭，回心顶礼，合掌愿持。民齐敬归依，蚤自净信，重律轻条，素已半合。所以未变衣钵，眷眷黄老者，实以门业有本，不忍一日顿弃，心世有源，不欲终朝悔遁。既以二道大同，本不敢惜心回向，实顾言称先业，直不忍弃门志耳。岂不思乐方广，勤志一乘。况仰资明公齐礼道德，加须奉诵明公清信，至制净住子序，万门朗奥，亿品宣玄，言虽愿违，心不觉醉，更未测明公善诱之妙，一至如此。博约纷纶，精晖照出，欲罢尚其不能，欲背何以免向，而昔而前，民固不敏，而今而後，斯语请事。民之愚心，正执门范，情於释老，非敢异同。始私追寻民门，昔尝明一同之义，经以此训张融，融乃著通源之论，其名少子，少子所明，会同道佛。融之此悟，出於民家，民家既尔，民复何碍。始乃迟迟执迹，今辄兼敬以心，一不空弃黄老，一则归依正觉。不期一朝霍然大悟，悟之所导，举自明公，不胜踊跃之至。谨启。（《弘明集》十一）
　　事以闻，复窃研道之异佛，止在论极，极未尽耳。道以论极，极在诸大；佛乃鄙此，不出三界。斯则精粗远近，实有惭於大方矣。然寻道家此教，指设机权，其犹仲尼外典，极惟天地，盖起百姓所见，二仪而已。教本因心，取会万物，用其所见，顺而尊之。当其尊地，俱穷妙物，故老子之橐，维摩之无我，合德天地。易家有太极，所以因物之崇天，仍崇之以极妙，而至极终有地，固渊於天表。老子亦云；有物混成，先天地生。已是道在天外，稍不以天为道也。何异佛家罗汉，亦指极四果，方至胜，自知有馀地。道之崇天极，犹佛有罗汉。果佛竟不止於罗汉，道亦於天不息。甫信道之所道，定与佛道通源矣。民今心之所归，辄归明公。所一向道家戒善，故与佛家同耳，两同之处，民不苟舍道法。道之所异，辄婉辄入公大乘。请於今日不敢复位异同矣。服膺之至，谨启下诚。伏愿采其末悔，亮其始位，退自悔始，自恭自惧。谨启。（《弘明集》十一）
　　十一月二十九日，州民御史中丞孔稚圭启，得示具怀，甚有欣然。理本无二，取舍多途，诤论云云，常所慨也。但在始通，道则宜然，教而学者则未可。君但广寻诸经，不患沦滞其迹也。比面别一二。（《弘明集》十一）
　　◇北山移文
　　锺山之英，草堂之灵，驰烟驿路，勒移山庭。夫以耿介拔俗之标，萧洒出尘之想，度白雪以方洁，干青云而直上，吾方知之矣。若其亭亭物表，皎皎霞外，芥千金而不眄，屣万乘其如脱。闻凤吹於洛浦，值薪歌於延濑，固亦有焉。岂期终始参差，苍黄翻覆，泪翟子之悲，恸朱公之哭，乍回迹以心染。或先贞而後黩，何其谬哉！呜呼！尚生不存，仲氏既往，山阿寂寥，千载谁赏？
　　世有周子，隽俗之土，既文既博，亦玄亦史。然而学遁东鲁，习隐南郭，偶吹草堂，滥巾北岳，诱我松桂，欺我云壑。虽假容於江皋，乃缨情於好爵。其始至也。将欲排巢父，拉许由，傲百氏，蔑王侯，风情张日，霜气横秋。或叹幽人长往，或怨王孙不游，谈空空於释部，核玄玄於道流。务光何足比，涓子不能俦。及其鸣驺入谷，鹤书赴陇，形驰魄散，志变神动。尔乃眉轩席次，袂耸筵上，焚芰制而裂荷衣，抗尘容而走俗状。风云凄其带愤，石泉咽而下怆。望林峦而有失，顾草木而如丧。至其纽金章，绾墨绶，跨属城之雄，冠百里之首，张英风於海甸，驰妙誉於浙右，道帙长殡，法筵久埋，敲扑喧嚣犯其虑，牒诉倥偬装其怀，琴歌既断，酒赋无续，常绸缪於结课，每纷纶於折狱，笼张赵於往图，架卓鲁於前，希踪三辅豪，驰声九州牧。使我高霞孤映，明月独举，青松落阴，白云谁侣，间石摧绝无与归，石迳荒凉徒延伫。至於还飚入幕，写雾出楹，蕙帐空兮夜鹄怨，山人去兮晓猿惊。昔闻投簪逸海岸，今见解兰缚尘缨。於是南岳献嘲，北垄腾笑，列壑争讥，攒峰竦诮，慨游子之我欺，悲无人以赴吊。故其林惭无尽，间愧不歇，秋桂遗风，春萝罢月，骋西山之逸议，驰东皋之素谒。
　　今又促装下邑，浪拽上京，虽情投於魏阙，或假步於山扃。岂可使芳杜厚颜，薜荔无耻，碧岭再辱，丹崖重滓，尘游躅於蕙路，污渌池以洗耳。宜扃岫幌，掩云关，敛轻雾，藏鸣湍，截来辕於谷口，杜妄辔於郊端。於是丛条胆，叠颖怒魄，或飞柯以折轮，乍低枝而扫迹。请回俗士驾，为君谢逋客。（《文选》）
　　◇褚先生百玉碑
　　夫河洛ゼ宝，神道之功□传；□华吐秘，仙灵之迹可睹。盖事详於玉牒，理焕於金符，虽冥默难源，显晦异轨，测心观古，可得而言焉。是以子晋笙歌，驭凤於天海；王乔云举，控鹤於玄都。亦有羽化蝉蜕，触影遁形，神翥帝宫，迹留剑杖，游瑶池而不返，宴玄圃以忘归。永嘉恶道者，穷地之险也。欹窦遏日，折石横波，飞浪突云，奔湍急箭。先生攀途跻阻，宿涉圻，而衡飚夜鼓，山洪暴激，忽乃崩舟坠壑，一倒千仞，飘地沦篙，翻透无底。徒侣判其冰碎，舟子悲其雹散，危魂中夜，赴阻相寻，方见先生，恬然安席。铭曰：
　　关西升妙，洛右飞英。凤吹金阙，箫歌玉京。绝封万古，乃既先生。先生浩浩，唯神其道。泉石依情，烟霞入抱。秘影穷岫，孤栖幽草。心图上玄，志通大造。（《艺文类聚》三十七）
　　◇玄馆碑
　　夫朋白兔而谷青鸟，启银函而讲金字者，有道存焉。故能大叩玄宗，郁为物范，则天地而正六合，照日月而导苍生。神道无门，阴阳不测。是故赤松家石室之下，神农行弟子之敬，广成在崆峒之上，轩辕禀顺风之礼，洛浦笙飞之秀，关山驾凤之英。凡此之俦，希世间出，皆雍容以沐咸池，或萧洒而开阊阖。（《艺文类聚》七十八）
　　◇祭外兄张长史文
　　惟君之德，高明秀挺，浩汗深度，昂藏风领，学不师古，因心则睿，筌蹄象繇，糠比庄惠。吾与夫子，分协芳金，凭风共酒，藉月同琴。（《艺文类聚》三十八）
　　◎何昌
　　昌字俨望，庐江人，宋司空尚之弟子。泰始中，建安王休仁辟为扬州主簿，迁司徒参军、太傅五官、司徒东阁祭酒、尚书仪曹郎，又为建平王景素征北南徐府主簿，出为湘东太守，寻为高帝骠骑功曹，转记室，迁司徒左西属。齐受禅，为中书郎。武帝即位，为王俭卫军长史、竟陵王文学，转扬州别驾，迁太子中庶子，出为临川内史。复为太子中庶子，领屯骑校尉。迁吏部郎，转侍中、临海王西中郎长史、辅国将军、南郡太守，行荆州事，明帝入为侍中、领长水校尉，转吏部尚书，复为侍中，领骁骑将军，建武四年卒，赠太常，谥曰简子。
　　◇与萧骠骑启理建平王景素
　　伏寻故建平王，因心自远，忠孝基性，徽和之誉，早布国言，胜素之情，夙洽民听。世祖绸缪，太宗眷异，朝中贵人，野外贱士，虽闻见有殊，谁不悉斯事者？
　　元徽之间，政关群小，构扇异端，共令倾覆。殷勤之非，古人所悼，况苍梧将季，能无惑。一年之中，藉者再三，有必巅之危，无暂立之安，行路寒心，往来。而王夷虑坦然，委之天命，惟谦惟敬，专诚奉国，闺无执戟之卫，门阙衣介之夫，此五尺童子所见，不假阔曲言也。一沦疑似，身名顿灭，冤结渊泉，酷贯穹昊。时经隆替，岁改三元，旷荡之惠亟申，被枉之泽未流。俱沐温光，独酸霜露。
　　明公铺天地之施，散云雨之润，物无巨细，咸被庆渥。若今日不蒙照涤，则为万代冤魂。昌非敢慕慷慨之士，激扬当世，实义切於心，痛入骨髓。沥肠纾愤，仰希神照，辩明枉直，亮王素行，使还名帝籍，归灵旧茔，死而不泯，岂忘德於黄垆。分躯碎首，不足上谢。（《南齐书·何昌》）
　　◇与司空褚渊书理建平王景素
　　天下之可哀者有数，而埋冤於黄泉者为甚焉。何者？百年之寿，同於朝露，挥忽去留，宁足道哉！政欲阖棺之日，不陨令名，竹帛传芳烈，钟石纪清英。是以昔贤甘心於死所者也。若怀忠抱义，而负枉冥冥之下，时主未之矜，卿相不为言，良史濡翰，将被以恶名，岂不痛哉！岂不痛哉！
　　窃寻故建平王，地属亲贤，德居宗望，道心惟冲，睿性天峻。散情风云，不以尘务婴衿，明发怀古，惟以琴书娱志。言忠孝，行忄享慎，二公之所深鉴也。前者阮、杨连党，构此纷纭，虽被明於朝贵，愈结怨於群丑。觇察继踪，疑防重著，小人在朝，诗史所叹。（少一句。）清识饮涕。王每永言终日，气泪交横。既推信以期物，故日去其备卫，朱门萧条，示存典刑而已。求解徐州，以避北门要任，苦乞会稽，贪处东瓯闲务。此并彰於事迹。与公道味相求，期心有素，方共经营家国，劬劳王室，何图时不我与，契阔屯昏，忠诚弗亮，罹此百殃。
　　岁朔亟流，已经四载。皇命惟新，人沾天泽，而幽然深酷，未蒙照明。封殡卑杂，穷魂莫寄，昭穆不序，松柏无行。事伤行路，痛结幽显。吾等叩心泣血，实有望於圣时。公以德佐世，欲物得其所，岂可令建平王枉直不分邪？田叔不言梁事，袁丝谏止淮南，以两国衅祸，尚回帝意，岂非亲亲之义，宁从敦厚。而今疑似未辨，为世大戮。若使王心迹得申，亦示海内理冤枉，明是非。存亡国，继绝世，周汉之通典，有国之所急也。昔叔向之理，恃祁大夫而获亮；戾太子之冤，资车丞相而见察。幽灵有知，岂不眷眷於明顾？碎首抽胁，自谓不殒。（《南齐书·何昌传》）

卷二十
◎徐孝嗣
　　孝嗣字始昌，小字遗奴，东海郯人，宋司空湛之孙。袭爵枝江县公，泰始中拜驸都尉，除著作郎，为司空太尉二府参军、安成王文学。升明中迁太祖骠骑从事中郎，领南彭城太守，随府转太尉谘议参军。齐台建，为世子庶子，及受禅，国除，出为晋陵太守，还为太子中庶子、闻喜公子良征虏长史，迁尚书吏部郎、太子右卫率，转长史、御史中丞，出为吴兴太守，征五兵尚书，迁太子詹事，加右军将军，领太子左卫率，转右仆射。隆昌初，迁散骑常侍、前将军、丹杨尹，以废立功封枝江县侯，转左仆射。明帝即位，加侍中、中军大将军，进爵为公，转尚书令，领本州中正、开府、仪同三司，加中书监，永元初进司空，赐死。中兴初赠太尉，谥曰文忠，有集十卷。
　　◇表立屯田
　　有国急务，兵食是同，一夫辍耕，於事弥切。故井陌疆理，长毂盛於周朝；屯田广置，胜戈富於汉室。降此以还，详略可见。但求之自古，为论则赊；即以当今，宜有要术。窃寻缘淮诸镇，皆取给京师，费引既殷，漕运艰涩。聚粮待敌，每苦不周，利害之基，莫此为急。臣比访之故老及经彼宰守，淮南旧田，触处极目，陂遏不），咸成茂草。平原陆地，弥望尤多。今边备既严，戍卒增众，远资饣鬼运，近废良畴，士多饥色，可为嗟叹。愚欲使刺史二千石躬自履行，随地垦辟，精寻灌溉之源，善商肥确之异。州郡县戍主帅以下，悉分番附农。今水田虽晚，方事菽麦，菽麦二种，益是北土所宜，彼人便之，不减粳稻。开创之利，宜在及时。所启允合，请即使至徐、兖、司、豫，爰及雍、荆，各当境规度，勿有所遗。别立主曹，专司其事。田器耕牛，台详所给。岁终言殿最，明其刑赏。此功克举，庶有弘益。若缘边足食，则江南自丰，权其所饶，略不可计。（《南齐书·徐孝嗣传》）
　　◇奏劾萧元蔚等
　　风闻山东群盗，剽掠列城，虽匪日而殄，要暂干王略。郡县阙攻守之宜，仓府多侵耗之弊。举善惩恶，应有攸归。吴郡所领盐官令萧元蔚、桐庐令王天愍、新城令陆赤奋等，县为首劫破掠，并不经格战，委职散走。元蔚、天愍还台，赤奋不知所在。又钱塘令刘彪、富阳令何洵，乃率领吏民相战，不敌，未委归台。馀建德、寿昌在劫断上流，不知被劫掠不。吴兴所领馀杭县被劫破，令乐琰乃率吏民径战，不敌，委走出都。会稽所领诸暨县，为劫所破，令陵琚之不经格战，委城奔走，不知所在。案元蔚等妄藉天私，作司近服，昧斯隐慝，职启虔刘。会稽郡丞张思祖，谬因承乏，总任是尸，涓诚刍效，终焉无纪。平东将军、吴郡太守文季，征虏将军、吴兴太守西昌侯鸾，任属关河，威怀是寄，辄下禁止彪、琰、洵、思祖、文季视事如故，鸾等纳赎论。（《南齐书·徐孝嗣传》）
　　◇嗣君庙见议
　　嗣君即位，并无庙见之文，蕃支纂业，乃有虔谒之礼。（《南齐书·礼志》上，永泰元年，有司议应庙见不。尚书令徐孝嗣议。）
　　◇冠婚礼议
　　夫人伦之始，莫重冠婚，所以尊表成德，结欢两姓。年代氵于隆，古今殊则，繁简之仪，因时或异。三加废於士庶，六礼限於天朝，虽因习未久，事难顿改，而大典之要，深宣损益。案《士冠礼》，三加毕，乃醴冠者，醴则唯一而已，故醴辞无二。若不醴，则每加辄醮以酒，故醮辞有三。王肃云：「醴本古，其礼重，酒用时味，其礼轻故也。」或醴或醮，二三之义，详记於经文。今皇王冠毕，一酌而已，即可拟古设醴。而犹用醮辞，实为乖衷。寻婚礼实篚以四爵，加以合卺，既崇尚质之理，又象泮合之义。故三饭卒食，再用卺。先儒以礼成好合，事终於三。然後用卺合。《仪注》先卺，以再以三，有违旨趣。又《郊特牲》曰：「三王作牢用陶匏。」言太古之时，无共牢之礼，三王作之，而用太古之器，重夫妇之始也。今虽以方累示约，而弥乖昔典。又连卺以钅巢，盖出近俗。复别有牢烛，雕费采饰，亦亏曩制。方今圣政日隆，声教惟穆，则古昔以敦风，存饩羊以爱礼，沿袭之规，有切治要，嘉礼实重，宜备旧章，谓自今王侯以下冠毕一酌醴，以遵古之义。醴即用旧文，於事为允。婚亦依古，以卺酌终之酒，并除金银连钅巢，自馀杂器，悉用埏陶。堂人执烛，足充燎，牢烛华侈，亦宜停省。庶斫雕可期，移俗有渐。（《南齐书·礼志》上，永泰元年，尚书令徐孝嗣议，又见《通典》五十八。）
　　◎周
　　字彦伦，汝南安成人，晋左光禄大夫ダ七世孙。仕宋为海陵国侍郎。萧惠开临益州，以为厉锋将军，带肥乡、成都二县令。随府转辅国参军主簿，补安成王辅军参军，元徽初出为剡令，还历邵陵王南中郎参军，升明中转齐台殿中郎。高帝受禅，徙长沙王後军参军、山阴令，还为文惠太子中军录事参军，随府转征北。永明初为正员郎、始兴王前军谘议，转太子仆、兼著作，迁中书郎，转国子博士，有集十六卷。
　　◇言滂民於闻喜公子良
　　窃见滂民之困，困实极矣。役命有常，只应转竭，蹙迫驱催，莫安其所。险者或窜避山湖，困者自经沟渎尔，亦有摧臂斫手，苟自残落，贩佣贴子，权赴急难。每至滂使发动，遵赴常促，辄有且杖被录，稽颡阶垂，泣涕告哀，不知所振。下官未尝不临食罢箸，当书偃笔，为之久之，怆不能已。交事不济，不得不就加捶罚，见此辛酸，时不可过。山阴邦治，事倍馀城；然略闻诸县，亦处处皆踬。惟上虞以百户一滂，大为优足，过此列城，不无凋罄。宜应有以普救倒悬，设流开便，则转患为功，得之何远。（《南齐书·周滂传》，建元初为山阴令，县旧订滂民以供杂使，言之於太守闻喜公子良。）
　　◇驳伏曼容车辂尚色议
　　三代姓音，古无前记，裁音配尚，起自曼容。则是曼容善识姓声，不复方假吹律。何故能识远代之宫商，而更迷皇朝之律吕，而云当今无知吹律以定所尚，宜附汉以从阙邪？皇朝今以行运为所尚，非关不定於音氏。如此，设有善律之知音，不宜遵声以为尚。（《南齐书·舆服志》）
　　◇与杜京产书
　　贤子学业清标，後来之秀，嗟爱之怀，岂知云已。所谓人之英彦，若已有之也。（《南齐书·杜栖传》，中书郎周与京产书。）
　　◇与何点书劝令菜食（《广弘明集》点作胤。）
　　丈人之所以未极遐蹈，或在不近全菜邪？脱洒离析之讨，鼎俎网罟之兴，载策其来实远，谁敢干议？观圣人之设膳羞，仍复为之品节，盖以茹毛饮血，与生民共始，纵而勿裁，将无崖畔。善为士者，岂不以恕己为怀？是以各静封疆，罔相陵轶。况乃变之大者，莫过死生；生之所重，无逾性命。性命之於彼极切，滋味之在我可赊，而终身朝晡，资之以味，彼就冤残，莫能自列，我业久长，吁哉可畏。且区区微卵，脆薄易矜，颛彼弱，顾步宜愍。观其饮啄飞行，人应怜悼，况可甘心扑褫，加复恣忍吞嚼。至乃野牧盛群，闲豢重圈，量肉揣毛，以俟支剥，如土委地，佥谓常理，可为怆息，事岂一途。若云三世理诬，则幸矣良快，如使此道果然，而受形未息，则一往一来，一生一死，轮回是常事。杂报如家，人天如客，遇客日鲜，在家日多，吾侪信业，未足长免，则伤心之惨，行亦自及。丈人於血气之类，虽无身践，至於晨凫夜鲤，不能不取备屠门。财贝之经盗手，犹为廉士所弃；生性之一启鸾刀，宁复慈心所忍。驺虞虽饥，非自死之草不食，闻其风者，岂不使人多愧。众生之禀此形质，以畜肌，皆由其积壅痴迷，沈流莫反，报受秽浊，历苦酸长，此甘与肥，皆无明之报聚也。何至复引此滋腴，自氵于肠胃。丈人得此有素，聊复寸言发起耳。（《南齐书·周传》，《南史》三十，又见《广弘明集》三十。）
　　◇答张融书难门律
　　周剡山茨归书少子曰：周顿首，懋制来班，承复峻其门，则参子无踞，诚不待奖。敬寻同本，有测高心。虽神道所归，吾知其主，然自释之外，儒纲为弘；过此而能与仲尼相若者，黄老实雄也。其教流渐，非无邪弊，素朴之本，义有可崇。吾取舍旧怀，粗有泾渭，与夺之际，不至朱紫，但蓄积怀抱，未及历言耳。途轨乖顺，不可谬同异之闻，文宜有归。辨来旨，谓致本则同，似非吾所谓同，时殊风异，又非吾所谓异也。久欲此中微举条裁，幸因雅趣，试共极言，且略如左，迟闻深况。
　　通源曰：道也与佛，逗极无二，寂然不动，致本则同，感而遂通，达迹诚异。周之问曰：论云：致本则同。请问何义，是其所谓本乎？言道家者，岂不以二篇为主，言佛教者，亦应以般若为宗。二篇所贵，义极虚无，般若所观，照穷法性。虚无法性，其寂虽同，住寂（《南齐书·顾欢传》作「位寂」。）之方，其旨则别。论所谓逗极无二者，为逗极於虚无，当无二於法性邪？将二途之外，更有异本，傥虚无法性，其趣不殊乎？若有异本，思告异本之情，如其不殊，愿闻不殊之说。
　　通源曰：殊时故不同其风，异世故不一其义。吾见道士与道人战儒墨，道人与道士狱是非。昔有鸿飞天道，积远难亮，越人以为凫，楚人以为乙，人自楚越耳，鸿常一鸿乎？夫澄本虽一，吾自俱宗其本，鸿迹既分，吾已翔其所集。周之问曰：论云：时殊故不同其风，是佛教之异於道也。世异故不一其义，是道言之乖於佛也。道佛两殊，非凫则乙，唯足下所宗之本，一物为鸿耳。驱驰佛道，无免二乖，未知高鉴缘何识本，轻而宗之，其有旨乎？若犹取二教以位其本，恐战狱方兴，未能听讼也。若虽因二教同测教源者，则此教之源，每沿教而见矣。自应鹿巾环杖，悠然目击。儒墨りり，从来何诤。苟合源共是，分迹双非，则二迹之用，宜均去取。奚为翔集所向，勤务唯佛，专气抱一，无谨於道乎？言精旨远，企闻後要。
　　通源曰：汝可专遵於佛迹，而无侮於道本。周之问曰：足下专遵佛迹，无侮道本。吾则心持释训，业爱儒言。未知足下雅意，佛儒安在，为当本一末殊，为本末俱异邪？既欲精探彼我，方相究涉，理类所关，不得无请。（《弘明集》六）
　　◇重答张融书难门律
　　周顿首。夫可以运寄怀抱，非理何师，中外声训，登途所奉，而使此中介介然去留无薄，是则怏怏失路，在我奚难。足下善欲言之，吾亦言之未已也。辄复往研，迟承来析。
　　通源曰：法性虽以即色图空，虚无诚乃有外张义，所以苦下之翁，且藏即色，顺其所有，不震其情，尊其所无，渐情其顺。周之问曰：苦下之藏即色，信矣斯言也。更恐有不及於即色，容自托於能藏。则能藏者广。或不独出於厉乡耳。夫有之为有，物知其有，无之为，人识其无，老氏之署有题无，无出斯域，是吾三宗鄙论，所谓取舍驱驰，未有能越其度者也。佛教所以义夺情灵，言诡声律，盖谓即色非有，故擅绝於群家耳。此途未明，在老何续？但纷纷横沸，皆由著有之家因俗，兹焉是患。既患由有滞，而有性未明，矫有之家，因崇无术。有性不明，虽则巨蔽，然违谁尚静，涉累实微，是道家之所以有埤弘教，前白所谓黄老实雄者也。王何旧说，皆云不及圣。若如斯论，不得影响於释宗矣。吾之位老，不至乃然。夫大士应世，其体无方，或为儒林之宗，或为国师道士。斯经教之成说也。乃至宰官长者，咸托身相。何为老生独非一迹？但未知涉观浅深，品位高下耳。此皆大明未启，权接一方，日月出矣，爝火宜废，无馀既说，众权自寝。足下犹欲抗遗燎於日月之下，明此火与日月通源，既情崇於日月，又无侮於火本。未知此火本者，将为名乎？将为实哉？名而已邪？道本安在？若言欲实之，日月为实矣。斯则事尽於一佛，不知其道也。通源之旨，源与谁通？
　　通源曰：当其神地悠悠，精和坐废，登其此地，吾不见释家之与老氏；陟其此意，吾孰识老氏之与释家。又曰：今既静而两神，神静而道二，吾未之前闻也。又曰：伯阳专气致柔，停虚任魄，魄绪停虚，故融然自道也。又曰：心尘自拂，一举形上。周之问曰：足下法性虽以即色图空，虚无诚乃有外张义。窃谓老释重出，对分区野，其所境域，无过斯言。然则老氏之神地悠悠，自悠悠於有外；释家之精和坐废，每坐废於色空。登老氏之地，则老异於释；涉释氏之意，则释殊於老。神既静而不两，静既两而道二。足下未之前闻，吾则前闻之矣。苟然则魄绪停虚，是自虚其所谓虚；融然自道，亦非吾之所闻道。若夫心尘自拂，一举形上，皆或未涉於大方，不敢以通源相和也。
　　通源曰：足下欲使伯阳不静，宁可而得乎？使静而不怕道，亦於何而不得。周之问曰：甚如来言，吾亦虑其未极也。此所谓得在於神静，失在於物虚，若谓静於其静，非曰穷静；魄於其魄，不云尽魄。吾所许也。无所间然。
</div>
    <div class="pagination">
<a href="全上古三代秦汉三国六朝文_page497.html">上一页</a><span>...</span><a href="全上古三代秦汉三国六朝文_page493.html">493</a><a href="全上古三代秦汉三国六朝文_page494.html">494</a><a href="全上古三代秦汉三国六朝文_page495.html">495</a><a href="全上古三代秦汉三国六朝文_page496.html">496</a><a href="全上古三代秦汉三国六朝文_page497.html">497</a><span class="current-page">498</span><a href="全上古三代秦汉三国六朝文_page499.html">499</a><a href="全上古三代秦汉三国六朝文_page500.html">500</a><a href="全上古三代秦汉三国六朝文_page501.html">501</a><a href="全上古三代秦汉三国六朝文_page502.html">502</a><a href="全上古三代秦汉三国六朝文_page503.html">503</a><span>...</span><a href="全上古三代秦汉三国六朝文_page499.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
