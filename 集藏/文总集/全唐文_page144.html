<!DOCTYPE html>
<html>
<head>
    <meta charset="UTF-8">
    <title>全唐文 - 第 144 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 144 页/共 603 页</h1>
    <div class="content">    ○蒲津桥赞
    《易》曰“利涉大川”，济乎难也；《诗》曰“造舟为梁”，通乎险也。域中有四渎，黄河是其长；河上有三桥，蒲津是其一。隔秦称塞，临晋名关，关西之要冲，河东之辐凑，必由是也。其旧制：横ㄌ百丈，连舰十艘，辫修笮以维之，系围木以距之，亦云固矣。然每冬冰未合，春氵互初解，流澌峥嵘，塞川而下，如础如臼，如堆如阜，或或扌昆，或磨或切：绠断航破，无岁不有。虽残渭南之竹，仆陇坻之松，败辄更之，罄不供费，津吏成罪，县徒告劳，以为常矣。开元十有二载（一作九年十二月），皇帝闻之曰：“嘻，我其虑哉！”思索其极，敷於下，通其变，数纤不倦；相其宜，授彼有司。俾铁代竹，取坚易脆，图其始而可久，纾其终而就逸，受无疆惟休，亦无疆惟恤。於是大匠蒇事，百工献艺，赋晋国之一鼓，法周官之六齐，飞廉煽炭，祝融理炉，是炼是烹，亦错亦锻，结而为连锁，而为伏牛，偶立於两岸，襟束於中氵单，锁以持航，牛以絷缆，亦将厌水物，奠浮梁。又疏其舟闲，画其首，必使奔澌不突，积凌不溢。新法既成，永代作则。原夫天意，有四旨焉：济人仁也，利物义也，顺事礼也，图远智也。仁以平心，义以和气，礼以成政，智以节财。心平则应，谐百神矣；气和则感，生万物矣；政成则，文之经矣；财节则丰，武之德矣。故天将储其祯，地将阜其用，人将盈其力：圣皇之道，乾乾翼翼，观艺而无穷，咏功而无极。
    ○皇帝马上射赞
    △第一（某泉顿，射飞野鸡一支，走狐二，走兔十四。不隔箭连中五只）
    一百昭仁，三驱示武。走则发射，伏则不取。
    △第二（中鹰前兔）
    寒兔灭没，疾鹰逞巧。鸣镝洞飞，失隽亡狡。
    △第三（福阳顿，同日中狗前兔）
    狡兔隽犬，力奔势迫。持圆束飞，舍拔先获。
    △第四（望贤顿，停日射高飞雁一支，走獐二，走兔三十六。不隔箭明连中五只）
    兽殆山豪，鸟落□隽。贯三叠雨，血不氵刃。
    △第五（望贤顿，中獯狐）
    夜鸣之鸟，是谓獯狐。除人之恶，应箭而铺。
    △第六（望贤顿，隔马射中獐）
    牙獐，寒草同色。隔马百步，一纵而侧。
    △第七（仙游顿，中獐一，走狐三，走兔十八。不隔箭连中八只）
    天子省敛，薄狩岐阳。躬射五十，以奉蒸尝。
    △第八（文山顿，射獐不隔箭连中二，走狐一，走兔二十一只）
    我将献鲜，从禽於野。一日百中，以威天下。
    △第九（武停顿，向後射走兔，其中射兔十九只，不隔简明连中十一只，走狐三，走獐二）
    霜兔斗回，云龙矫过。天旋月满，舍矢如破。
    △第十（飞林顿，分げ射野狐中）
    有者狐，起帝之右。分げ远发，应踣於手。
    △第十一（鹞子搦鸱不著，飞过在後，箭发应弦而落）
    惊鸢上飞，鸷隼横扑。矫箭争中，纷然旋落。
    △第十二（一箭中两鹿，横贯，走五十馀步方倒）
    双鹿并出，一箭横连。上思陵寝，以献时鲜。
    △第十三（是日还宫苑内，用大箭射走鹿四十口，分赐诸王、郡王及从人等）
    帝入灵囿，数百鹿。射其四十，颁诸群牧。
    ○孔子堂杜预赞
    猗欤杜侯，发挥孔圣。《春秋》既立，王道以正。列国行事，君子莫之。他人有心，予忖度之。推凡见例，定罪原词。开我後学，从祀先师。
    ○金紫光禄大夫太常卿止柱国中山郡公崔日知写真图赞
    廓哉中山，灵宇朗彻。逸韵豪爽，达音妙绝。孝尽思成，忠全见节。优游宫侣，萧条禅悦。白发傅貌，青松拂雪。要之岁寒，是望邦杰。
    ○卢舍那像赞（并序）
    《诗》云：“哀哀父母，生我劬劳，欲报之德，昊天罔极。”是伤不可止之恋，而怀无所及之感，其有饰圣以资亲，修法以展慕，岂非孝子持明之心哉？武担山静乱寺卢舍那丈六铁像者，沙门履彻为先妣用无价黄金之装也。彻师俗姓刘氏青城真人知古之弟。道门释种，守律护戒，了如来广大之心，达如来加持之力。见虚空界，划缦茶坛，知定慧手，结金刚印。过去不悟，因後行而追福；当来未闻，指前缘而证道。睹佛相者，成一切智，承佛光者，壤无始业。张说闻其事而怿之，合掌西南，遥礼偈曰：
    大雄卢舍那，妙法甚深秘。神变加持力，普不动位。孝乎彼沙门，爱母而锡类。法财装妙色，空色不相异。慧日破金山，慈光触宝地。善来金刚手，一一见佛事。
    ○蓝田法池寺二法堂赞（并序）
    法池西三归院、二法堂，兹寺长老初上禅师所造也。禅师俗姓彭，名知，至性笃孝，执亲之丧，七日不食，微言密行。志道探元，究易、老、庄太一之旨。善正书，擅锺、王吕格，其精至点画（一作“点画婉秀”），毫缕必见，如折槁荷，磨文石，筋理洒飒，固非人力之所致也。中朝名士，山薮高尚，法流开胜，远近慕焉。及晚年，专意於禅诵，平生艺业，脱若遗尘矣。尝叹曰：“帝王父母，许我出家，雨露生成，恩惟一揆，依如来教，创是功德万一乎？献福二宫，潜七祖，将与一切，咸登道场。”於是三归堂以长安元年辛丑子月望日癸未立，善法堂以开元年癸丑丑月望日戌辰建。禅师母弟仁琬，弟子沙门启疑，及沙弥令哲，左右斯业，实有力焉。而作赞曰：
    △三归堂赞
    敬告诸佛子，一心清净观。欲求正真道，当从信根入。是佛虚空相，是法微妙光。定慧不相离，是僧和合义。人空法亦空，二空亦复空。住心三空宝，是名三归处。
    △善法堂赞
    至哉初上人，建立善法堂。彩翠三世佛，庄严清净眼。能运
    无碍心，普入於一切。见若不染色，知若不取识。是名真实见，亦名解脱知。佛观离生灭，诸法等如是。
    ○益州太清观精思院天尊赞（并序）
    蜀山刘尊师，上清品人也，兄学儒，弟奉佛，画三圣，同在此堂，焕乎有意哉？达观之一致也。张说闻其风而乐之，作天尊赞：
    正气生神，结虚为实。上清尊帝，中黄首出。华彩衣裳，虚无宫室。紫气乘斗，赤炉锻日。十天从化，万灵受律。莲花释门，麟角儒术。法共不二，心同得一。道心惟微，守而勿失。
    ○狱箴
    官有决曹，掌兹法狱。匪惟议罪，亦以防欲。所贵仁恕，非矜窘束。吏苟吹毛，人安措足？古之为主，是戒是勖。茫茫率土，蠢蠢群生。贤愚中杂，真伪相倾。若鱼之骇，如鸟之惊。不能无犯，宜持以平。或大或小，时重时轻。无以快志，斯乎得情。孰曰非重？国之政令。孰曰非轻？人之性命。虐则招咎，宽则纳庆。宜慎宜恤，可畏可敬。为狱则固，为牢则幽。晨严管钥，夜密更筹。寂寂圜土，累累系囚。求食摇尾，见吏垂头。自昔立各，此为非所。逼隘狭室，欹倾漏宇。冬有祁寒，夏多隆署。焉可失入？焉可妄处？勿谓无妨，勿谓无伤。匹妇含怨，三年亢阳，匹夫结愤，六月飞霜。可以安危，可以兴亡。敢告司宪，无轻国章。
    ○温泉箴
    东山少连曰：元冥氏之子曰壬夫，妻祝融氏之女曰丁芊，俱学水仙，是谓温泉之神焉。帝命之救万灵，荡滞结，腑脏达，肤腠泄，下人多赖之，上帝是崇。忤飞廉氏之佚女，嫉之，常欲大其功。故入温泉，必齐肃洗心，戒以防患，恕以利物，含生之疾，我愿除祓；二神嘉之，吹汤激邪，珠连沤累，汨扬华，此其效也。若入温泉，僻心秽行，恶言淫形，居食失节，动出躁轻，二神丑之，不匡人命，飞廉佚女，以裾{火}人，是生疰芒风疡眩龋之病。夫有意之医，照合神理；无恒之医，身为欲使，莫之益，伤之者至矣。是以君子慎其微也。
    ○赠别杨盈川炯箴
    杳杳深，森森乔木。天与之才，或鲜其禄。君服六艺，道德为尊。君居百里，风化之源。才勿骄吝，政勿苛烦。明神是福，而小人无冤。畏其不畏，存其不存。作诰兹酒，成败之根。勒铭其口，祸福之门。虽有韶夏，勿弃击辕。岂无车马？敢赠一言。
    ○石桥铭
    玉梁架迥，碧沼涵空。石鞭海上，锁锻河中。横汉飞鹊，规天拖虹。仙圣来往，风□路通。
    ○之并州敕造座右铭
    安万国，礼百神。放郑声，远佞人。
    ○进笔砚架铭
    笔砚之间，圣心必察。青蝇导赦，震言漏泄。
    ○暖砚铭
    笔锋晓冻，墨池夜结。香炭潜然，推寒致热。
    ○素盘盂铭（并序）
    国子祭酒韦公，好游山水，器珍雅素。因适汤泉，见便梓榆，良材满，命山工，作为盘盂盎罂樽觯，呈其文理，素而不饰。还都分遗好事者。说受赖盘盂二事，以铭之云尔。
    幽山之木，无心世路。器为盘盂，制以法度。匪丹匪漆，惟真惟素。理直防毁，节全思固。多用必伤，处盈招恶。嗟嗟君子，鉴微在悟。实是天然，贻我朋故。
    ○钱本草
    钱味甘，大热有毒，偏能驻颜，彩泽流润，善疗饥寒困之患，立验。能利邦国，贤达，畏清廉。贪婪者服之，以均平为良，如不均平，则冷热相激，令人霍乱。其药采无时，采至非理则伤神。此既流行，能役神灵，通鬼气。如积而不散，则有水火盗贼之灾生；如散而不积，则有饥寒困厄之患至。一积一散谓之道，不以为珍谓之德，取与合宜谓之义，使无非分谓之礼，博施济众谓之仁，出不失期谓之信，入不妨己谓之智，以此七术精炼方可。久而服之，令人长寿；若服之非理，则弱志伤神，切须忌之。
    ○为男考语
    父教子忠，古之善训，祁奚举午，义不务私。至如润色王言，章施帝道，载参坟典，例绝常功，恭闻前烈，尤难以任，岂以嫌疑，敢挠纲纪？考以上下。
    ○大唐开元十三年陇右监牧颂德碑
    《周礼》：“校人掌王马之政。天子十二闲，马六种。”闲为一厩，马二百一十六，应乾之策也；六厩成校，五良一驽，是之谓小备。校有左右，闲成十二，合月之道也；驽马三良马之数，凡三千四百五十六，是之谓大备。秦并一海内，六万骑之国马尽归之帝家，则周制陋矣。汉孝武当文、景俭约之积，雄卫、霍张皇之势，勒兵塞上，厩马有四十万匹。及东汉、魏、晋，国马陵夷，不可复逮武帝时矣。后魏以胡马入洛。蹴蹋千里，军阵之容虽壮，和銮之仪亦阙。大唐接周、隋乱离之後，承天下征战之弊，鸠括残烬，仅得牝牡三千，从赤岸泽徙之陇右，始命太仆张万岁葺其政焉。而奕代载德，纂修其绪，肇自贞观，成於麟德四十年闲，马至七十万六千匹，置八使以董之，设四十八监以掌之。跨陇西、金城、平凉、天水四郡之地，幅员千里，犹为隘狭，更析八监，布於河曲丰旷之野，能容之。於斯之时，天下以一缣易一马，秦汉之盛，未始闻也。张氏中废，马官乱职，或夷狄外攻，或师圉内寇，垂拱之後，二十馀年，潜耗大半，所存盖寡。开元神武皇帝登大宝，受灵符，水瑞感而河龙出，星精应而天驷下，二年春，帝简心腑善畜之将，卜福宜生之长，俾领内外闲厩使焉，即开府霍国公其人也。
    公名毛仲，姓王氏，开元佐命之元勋，东国亡王之後裔。四伯辅禹，与治水之谟；四七兴汉，在经星之列。清明虚受，察含冰鉴，筹谋先觉，虑出蓍龟。竭无私之忠，而善归天造；输不懈之力，而元同日用；故得腾跃风□，攀附日月。策功第一，承恩莫二：庭罗魏绛之钟鼓，第赏堂邑之山林，文马蕃锡於晋侯，御衣亟分於韩信。庶姜如玉，则降荣彤管；众子垂髫，则抱拜朱。圣人之见也，必犹尔为之四顾而满志；圣人之不见也，恤然若无与乐其天下：仲尼所谓是必才全而德不形者也。夫其处身，则立无，正也；视无还，端也；听无耸，诚也；言无远，慎也。国有忧，未尝不戚；国有庆，未尝不怡。其御下，则明利害之乡，阜财求之务，使之趋善而避恶，怀德而畏威，身不离於阙庭，令远行於牧。亦有不学而暗合於古，未更而悬辨其事，然其人政，必问於遗训，而资於故实者也。
    若夫春祭马祖，夏祭先牧，秋祭马社，冬祭马步：敬其本也。日中而出，日中而入，禁原燎牧，除蓐衅厩：时其事也。洁泉美荐，<广牙>凉栈湿，翘足而陆，交颈相靡：宣其性也。攻驹教兆，讲驭臧仆，刻之剔之，羁之策之：就其才也。不反其性，故亲人乐艺，节乐如舞之心自生；不穷其才，故扼鸷曼，窃辔诡衔之态不作。尔举其神异，则有余，乘黄兹白，来仪外厩，呈伎内枥，朝刷阆风，夕洗天泉，圣皇一驭，长寿万年。别其种类，则有妍蹄繁鬣，小领远志，曰龙曰来，曰戎曰骥。差其毛物，则有苍白骊黄，も紫皇，骓丕单骆，る骝雒，[A071]驳曾全，骐建，豪足，狼尾鱼目。宗庙齐豪，戎事齐力，田猎齐足，罔不毕有。元年牧马二十四万匹，十三年四十三万匹；初有牛三万五千头，是年亦五万头；初有羊十一万二千口，是年亦二十八万六千口。
    皇帝东巡狩，封岱岳，辇辂既陈，羽卫咸备，大驾百里，烟尘一色。其外又有闲人万夫，散马千队，骨必貌，毛不离群，行如动地，铸萧屯云，百蛮震耸，四方跃，威怀纷纭，壮观挥霍。回衡饮至，朝廷宴乐，上顾谓太仆少卿兼秦州都督监牧都副使张景顺曰：“吾马几何其蕃育？卿之力也。”对曰：“帝之福也，仲之令也，臣何力之有？”因具上其状，帝用嘉焉。霍公口无伐辞，貌无德色，朝髦庠齿，歆以多之。於是明威将军行右卫郎将南使梁守忠、忠武将军行左羽林中郎将西使冯嘉泰、右千牛长史北使张知古、左骁卫中郎将兼盐州刺史盐州监牧使张景遵、陇州别驾修武县男东宫监牧韦衡、都使判官果毅齐琛、总监韦绩及五使长户三万一千人佥曰：“自开府庇我十三年矣，畜有娩息，人无乏匮，克厌帝心，莫匪嘉绩。且如停西南两使六顿人夫藁，计八十万工围石，以息人约费，其政一也；纳长户隐田税三万五千石，以俭私肥公，其政二也；减太仆长支乳酷马钱九千三百贯，以窒隙止散，其政三也；供军筋膏胶十万七千斤，以收绢缮工，其政四也；莳茼麦苜蓿一千九百顷，以茭蓄御冬，其政五也；使监官料旧给库物，新奏置本收分其利，不丧正钱二万五千贯，以实府宜官，其政六也；贾死畜贮绢八万匹，往严道市僮千口，以出滞足人，其政七也；五使长户数盈三万垦田给食，粮不外资，以劝农却免，其政八也：敢问监收之事，孰能加於此乎？然则称伐计功，前典所贵：上以美圣主择才之得人，下以赞忠臣受任之尽节，末以道官属承风之成事，竟以示後代昭前之令闻：是四烈者，不可废也。”既而大君有命，旧史书功，吟咏环奇，篆刻金石。秦渺渺，尚想非子之风；鲁野区区，犹传史克之颂。试从此而观彼，夫何足以言哉？颂曰：
    皇天考牧兮圣之君，四十三万兮马为群。{渐土}渭兮垣陇坂，飞黄早兮昆蹄苑。山崆峒兮水呜咽，泉喷玉兮草汗血。聚如花兮散如雪，性既驯兮才亦绝。维国家之大事，驾时龙兮祭天地，和銮发兮文物备。维皇帝之七德，总戎马兮威万国，彩髦翻兮金介胄。有霍公之掌政，择张氏之旧令。天皇驾兮仗黄麾，太仆骖兮展辂仪。舞月驷兮蹀云螭，神倜傥兮态权奇。骐骥溢野兮牛羊日多，子孙荣位兮恩宠如何？颂皇灵兮篆石鼓，万斯年兮群玉府。
    ○唐陈州龙兴寺碑
    观夫广大无相者，虚空也，四轮倚之而住；精微无体者，佛性也，万法因之以生。圣人有以见三界成坏，皆有为壳，故剖之以戒觜；圣人有以见六趣轮回，是无明网，故决之以定刃。烁宝光之慧炬，沛善利之慈舟，返迷路率於中道，彳奇横流登於彼岸。以言乎真实之要，总摄一乘；以言乎天地之闲，曲成万物。大矣哉！道心包举，等太虚而无际；法教流通，弥旷劫而常在。则有乘如来方便，出应化门；用大士因缘，处帝王位。俾庶类咸若，谓之光宅天下；令众生修善，名为庄严佛国。龙兴寺者，皇帝即位之岁，溥天之所置也。唐祚中微，周德更盛，历载十六，奸臣擅命，伯明氏有盗国之心，一阐提有害圣之迹。皇上操北斗，起东朝，排阊阖，运扶摇，张目而叱之，殷乎若震雷发地，翕响，以克彼二凶；赫然若太阳天，熙仰象，以复我万邦。返元后传国之玺，受光武登坛之玉，尊祖继宗，郊天礼地之礼既洎；修旧布新，必物班瑞之典又备。考出世之法，鼓大雄之事，入无功用之品，住不思议之力。一光所烛，庶兆为之清凉；一音所宣，大千为之震动：云蒸风靡，不崇朝而坏衣涌塔遍天下之矣。
    陈州者，上古太之虚，近代淮阳之地，置守则列为郡，封王则建为国。本其风俗，豪侈靡丽旧矣。东门之下，接袂成帷；觞宛邱之上，ㄚ服成市，信豫州之郊一都会也。刺史南阳韩府君名琦，其为邦也，胜残去杀，圣主之得贤臣；别驾彭城郡王名隆业，其从政也。能肃而恭，高阳之有才子。长史南阳张齐贤，儒林之选也；司马河南云盈，公族之良也。士曹从事八人，录事参军于ギ为称首；六属官人二十五人，宛邱县令崔修已为称首：或以艺荣，或以门进。高车一辙，美利同人，礼举刑清，於是乎在。因邦甸积稔之蓄，偶日月再旦之初，钦若王言，建袢灵寺，上略其趾，下务其终。百工不劝而亟，庶役不徵而会，经始如□，成之不日。夫其带四郭五衢之陌，踞重墉之端，福地砥平，长垣□矗，高门有闶，大厦斯飞，连廊曲阁，交轩对ニ。木磨而不雕，土涂而不饰，壮无僭侈，以约费为功；俭无Τ陋，以静居为宝。法王宫殿，近宝花之城；菩萨伽蓝，住金灯之地：亦犹是也。上座处元、寺主真度、维舟阝守慎等，戒珠如月，独洁麒麟之行；法宝如山，普闻狮子之吼。克谐善众，底定神居，甘露饱而满盈，天香醉而围绕。
    於时陈项之老，褒衣而博带，皤皤然相造而诹曰：“久矣吾党之惑也！倥侗颛蒙，情嗜横放，恚爱我业，聪明不开，日有忘其生生，月无觉其灭灭：一息之漏，可胜言哉！而今举足至于道场，申臂及于净土，昼则目禅育之事，夜则耳钟梵之音，何悟是生，晚臻斯乐，岂不思天子之至仁乎？”恻下人之昏垫，上圣之昭轨，假有相之途，诣无生之理，洒冥泽於已灭，蒂元根於未始，百灵之所归依，万宇之所欣喜，非独陈而已矣。盖神辟天，圣开地，代之祖也；纂帝宝，基皇统，孝之主也；殄亻狂，破魔孽，威无外也；广正典，绍度门，德无大也。通幽洞明，兼粗该精，滂洋而行，混厥成，一收功而四善举，一推心而群愿立：咨如是，则龙兴之化，曷有量矣！夫业可大，而芜没焉不贻於後；事可尊，而苞蕴焉不述於代：臣子之罪也，敢请图之。然言语之不到者心识，心识之不到者真如，二乘闻之而不见，十地见之而未了，而我云何？能知能说。窃比六时之鸟，七宝之树，是出乎和雅音声，是赞乎微妙功德。记其在处，长者之金园；铭其事因，育王之石柱。其词曰：
    圣皇在上，於昭于天。唐虽旧邦，其命维新。龙兴返政，灭暴臣。少康非似，於舜为邻。皇王蒸哉！（其一）
    於廓元教，生人户牖。神化洒心，小大稽首。掌擎万域，潜移仁寿。三代之前，盖未曾有。最上乘哉！（其二）
    泱泱陈服，韩侯道之。奕奕宝坊，邦人造之。天龙护持，贤圣熙熙。受福维祺，帝心则怡。至理兴哉！（其三）
    ○平偃师碑尾
    粤以长寿二年十月十七日，改窆於卫县苑楼之西北原。夫令德所庥，馀庆末也。神龙纪历，皇运中兴，天子严祀清庙，缅怀前哲，下制曰：“朝议大夫守卫王府司马上柱国平元父故偃师令某，公门袭庆，士林成则，名教羽仪，道德泉薮。辅仁冥昧，早谢昌辰，积善洋溢，垂休茂胤。时光祀夏，应属配天，锡类之恩，俾覃於卿士；哀荣之典，宜旌於泉路。可赠蒲州长史。”君子谓成其子而植乎身，义方也；爱其臣而及其祖，孝理也。孝以行惠，惠以察忠；义以立慈，慈以昭顺：君臣父子，於是形焉。
    ○贞节君碑
    神功元年十月乙丑，阳鸿卒於雩都县。友人沛国朱敬则、清河孟乾祚、范阳卢禹等，哀鸿抱德没地，继体未识，考行定谥，葬於旧域。鸿字季翔，平恩人也，其先著族右北平郡。大父真阳宰，适兹乐土，爰定我居，维桑与梓，既重世矣。鸿倜傥奇杰，环玮博达，南涉六籍百家之书，其要在霸王大略，奇正大义，君亲大义，忠孝大节而已，章句之徒，不之视也。尝陋《汉史地理志》、《周礼职方志》，时异虚记，心不厌焉。攀恒岱，浮洞庭，窥河源，践岷衡，稽四海之风俗，九州之险易，与赵国贯高图献其议，遇火焚荡，天下壮其志而痛其事。养徒闾里，不应宾辟，仪凤中，河北大使薛公举鸿行厉贪鄙，天子喜之，用于吏，尉汲、曲阿，主簿龙门、雩都。夫其屏居十年，一方化德，历佐四邑，诸侯观政，惜乎有大才，无贵仕，命也。初，鸿游大学，有书生山东李思言物故南馆，鸿伤其终远，家属有丧无主，驾柩车，送归东土。及在曲阿，敬业作难，润州籍鸿得人，历旬坚守，城既陷而犹斗，力虽屈而蹈节。寇义而脱之，因伪加朝散大夫，即署曲阿令。鸿贞而不谅，诡应求伸，既入邑，则焚服阖门而设拒矣，故得殿邦奋旅，一境赖存。淮海底绩，勋答效功，卒不言赏，赏亦不及。君子以为急友成哀，高义也；临危抗节，秉礼也；矫寇违祸，明知也；保邑匿勋，近仁也。义以利物，智以周身，礼以和众，仁以安人：道有五常，鸿擅其四；武有七德，鸿秉其二。大虑克就之谓贞，好廉自克之谓节，粤若夫子，可谥为贞节也已。於是纪名垂迹，表墓勒石。其词曰：
    倬良士，纵自天。辨方物，山川。厥志大哉！峻刚节，殷义声。返旅榇，宴穷城。厥德迈哉！哀她纤，命莫赎。德不朽，温如玉。轨来世哉！
    ○大周故宣威将军杨君碑（并序）
    公讳令一，字令一，太州仙掌人也，隋司徒观王之元孙，周孝明高后之归孙，今司卫卿之元子。维有隋接三统，建万国，我高祖以同姓为王；维皇周敦九族，叙百官，我诸杨以外戚而贵。公体元黄之纯粹，承河山之丕绪，孝乎内炳，忠焉外均，性与天和，道合仁爱，收恤孤老，分产疏属，泰於周施，约於妻子。加以乐善而好学，降尊而容众，能辩乐和，思柔酒德。容止可度，温温如也；文章可观，彬彬如也。泉英皎穆，当世硕士，与之游焉，而曰君子。若夫汉魏舅族，有恩泽之封；公卿门子，有良家之侍。
    公浮□世禄，匪石儒风，究乎王道之纪纲，明乎人事之终始。年十九，举进士高第，授潞州参军，转千牛胄曹，迁洛阳尉，从班次也。居无何，拜朝散大夫，行通事舍人，俄而加太中大夫检校天官员外郎。夫行人之在《周礼》，方国是接，公修其政令，帝曰余嘉；郎官之著《汉仪》，列宿是应，公司其典故，时称邦则。国家右贤左戚，一武一文，以公地望羽仪，寄深虎旅，除宣威将军行右卫翊府郎将，亻黾亻免从事，非其好也。初公时为郎也，辽戎悖虐，作患幽冀，皇上燠休下人，故我有神兵之役。选达权靡盐之吏，佐猛毅维城之师，下制以公为兵曹焉。实有密赞军政，独飞长策，岂云卒乘辑睦，戎机式序，若此而已哉？俾雷霆飚动，剿慝殿邦，威元菟，怀黄龙，马未汗而狄尽，人未疲而兵戢者，公与有力也。及班师振旅，册勋逾时，帝用咨有司之违古，念有功之未禄，将迂德命霈多勤有日矣。方当翼大化增三光之明，熙天秩垂九德之声，昊天不惠，厉气流行，如何她纤，胡不眉寿？年四十一，圣历元年夏六月辛丑，遘疾而卒。呜呼哀哉！梁木未施，予道不究，呱呱稚嗣，仰号苍穹；哀哀严亲，惴临泉。遐迩寮旧，暨乎钦风未识之徒，罔不尽朋悲而辈欷矣。天子悯焉，吊之以玉册，赠之以锦衾；群公伤焉，诔德於素旆，图休於青史。粤乙卯，假葬於合宫县平乐乡之北阜郭门十里邙山西。冈峦万古之阡，都邑九原之地，隧寄新陇，魂怀故域。藐是诸孤，未遑归葬，平生志事，孰已焉哉？
    厥弟五人，比才连誉：曰践一、献一、循一、惟一、尚一等。因心则友，世称万石之闺门；死丧之戚，吾见伯淮之兄弟。佥曰：我图後事，日月除乎哉！龟□此地，陵居乎哉！布哀友生，记词怀旧，迹德表墓，示之来昆。其铭曰：
    洪河南注，少华西峙。氤氲灵会，生此君子。生此君子，维国之纪。宣慈惠和，礼乐文史。敦锡宗类，汲扬[A134]否，勤然济物，若不由已。克明从训，诞敷厥美。修词北阙，润色东里。挥翰文昌，列星顺晷。交戟禁卫，为王爪士。允文允武，翁归是比。畴曰御寇，谂军北鄙。攘狄黄龙，济师苍兕。将王元默医公是恃。帝懿勋，将图朊仕。仇仇执宪，不我力以。役役大劳，未受多祉。景命无禄，洪基中圯。父兮葆鬓，孤兮稚齿。孔怀靡及，凡伯萃止。陟彼邙山，邱墟岁累。荒草无际，群哀所起。于嗟杨侯，托居此矣。氵勿绵曼，德音之美。久客思乡，永怀桑梓。
    ○广州都督岭南按察五府经略使宋公遗爱碑颂
    维唐御天下九十有八载，苍生贲乎海隅，元泽漫乎荒外，天子念穷乡之僻陋，徼道之修阻，吏或不率不驯，人或不康不若，命旧相广平公宋，镇兹裔壤，式是南州，笃五管之政教，总三军之旗鼓。幅员万里，驯致九译，诏书下日，靡然顺风，曷由臻斯？威名之先路也。公曩时执白简，登琐闼，推诚謇谔，不私形骸，忤英主之龙鳞，翕奸臣之虎尾。挫二张之锐，则声怛寰域；折三思之角，则气盖风□。由是极有四星，维帝之辅；地有五岳，维天之柱。其入宰也，君之股肱；其出守也，人之父母。至於此邦之长人也，饮食有节，衣服有常，清心而庶务简，正色而群下一。瑟兮亻间兮，赫兮喧兮，固以不怒而威，不言而信。虽有文身凿齿，被儋耳，衣卉面木，巢山馆水，种落异俗而化齐，言语不通而心喻矣。其率人版筑，教人陶瓦，室皆ル，昼游则华风可观；家撤茅茨，夜作而灾火不发：楝宇之利也自今始。祖国之舶车，海琛云萃，物无二价，路有遗金，殊裔胥易其回途，远人咸内我边郡：交易之坦也有如此。故能言之士，举为美谈。盖微子去殷，以後王者；襄公伐楚，将得诸侯。尚书东汉之雅望，黄门北齐之令德：宋氏世名，公其济美，《诗》所谓“无念尔祖，聿修厥德”，广平有焉！
    若夫往者屈也，来者伸也，往来相召，而哀乐继之。鸿飞遵渚，於汝信处，龙章衮衣，以我公归。郁陶乎人思，嗟叹之不足，广府司马谭环、番禺耆老某乙等，相与刻石，传徽斯文。予《春秋》之徒也，岂将苟其辞哉？雅敬宋公王臣之重，次嘉谭子赞德之义，遥感耆旧去思之勤。越裳变风，知周公之才之美；吉甫作颂，见申伯于藩于宣：观政将来，恶可废也？颂曰：
    降王宰兮远国灵，歌北户兮舞南溟。酌七德兮考六经，政画一兮言不再，草木育兮鱼鳖宁。变蓬屋兮改篱墙，鱼鳞瓦兮鸟翼堂。洞日华兮皎夜光，火莫炖兮风莫，事有近兮惠无疆。昆仑宝兮西海财，几万里兮岁一来。舟如鸟兮货为台，市无欺兮路无盗，旅忘家兮扃夜开。越井冈兮石门道，金鼓愁兮旌旆好。来何暮兮去何早？暴牛牲兮菌难卜，神降福兮公寿考。
    ●卷二百二十七
    ☆张说（七）
    ○唐西台舍人赠泗州刺史徐府君碑
    叙曰：经天地，揭日月，文之义也；掌邦籍，出王命，位之崇也。本乎言行，君子之枢机；成乎易简，贤人之德业：则徐公其人也。昔公奋明哲之姿，当高宗之盛，天保大定，俊用彰，而光耀天台，云飞纶阁，文敏以畅机务，稽古以析嫌疑。礼乐政刑，择三人之令典；典谟训诰，有唐虞之遗风：较然於庶绩者，可得而闻也。其嘉猷谠言，沃心造膝，滋液内润，精微外密，混成於元象者，不可得而闻也。
    公讳齐聃，字将道，姓徐氏，东海郯人也。远祖偃王，基仁义於上代；严考孝德，济宏美於近世。公始以宏文生通五经大义，发迹曹王府参军右千牛兵曹潞王府学崇文馆学士兼侍皇太子讲，又芳林门修书。於时中朝硕老，下国英隽，皆忘年请交，不远来谒，望其路者，若晨风之赴北林；得其门者，如众山之仰东岱。公不乐趋竞，雅尚退谧，深以椒房之家，声名太甚，求为外职，出宰桃林。未下车，敕改沛王掾，终岁选拟司绩员外司议郎。并不就，乞补云阳令，到官累日，诏除司城员外郎，迁西台舍人，其为政也，如始云尔。初公幼而殊异，八岁工文，太宗闻其聪明，召试词赋，锡以佩刀金鞘，称曰神童。及中年，高宗嘉其道优，悉命皇子受业，︳谟帝采，许以国钧，故公备更潞、沛、豫诸王侍读，上之在周邸也。公尝来诲诗焉。夫然，集虎观之书，承龙楼之问，二宗之代，矫首辞林，四王之门，从容经席：非有海山之艺，温良之德，仪形以孚，柔嘉维则，其孰能发挥圣智，启迪天人者乎？咸亨元年出为蕲州司马，二年坐事徙於钦州。夫君子大守道而小守位，污隆随时，屈伸以义，去令尹而不愠，失司寇而遂行，蕙兰败不为不芳，日月蚀不为不明。姑务忠信，何陋蛮越？优游钦江，岁馀而没，春秋四十有三。惜乎不登宰衡，以平天下，天夭是<疒豕>，命也欤？既而庆隆嗣子，返公孙之柩；德施後王，拜先师之爵。上元三年某月，归葬於少陵原。中兴神龙元年，赠泗州刺史，褒贤追远，念道尊师，圣人之礼也。
    议者以公考果州府君高学才华，香名省闼，武帝贤妃姊也，大帝婕妤妹也；公既高步掖垣，子又践修旧职，同生标藻於鸾殿，重世含章於凤池。自班姬父兄，文雄汉室；左思女弟，词蔚晋宫；悠哉二族，徐氏三矣。才难不其然乎！凡是好文之君，赏音之士，公之逝也，岂不慨然阅青简而存凌云之气，操朱弦而想流水之属哉？厥子曰坚，景龙中加金章紫绶，行礼部侍郎，得以命卿之禄，奉蠲洁之祀。无念烈考，树之家风，刊石立颂，将以识往行，摅无穷，使本支百代，不忘先人之不陨其名也。其词曰：
</div>
    <div class="pagination">
<a href="全唐文_page143.html">上一页</a><span>...</span><a href="全唐文_page139.html">139</a><a href="全唐文_page140.html">140</a><a href="全唐文_page141.html">141</a><a href="全唐文_page142.html">142</a><a href="全唐文_page143.html">143</a><span class="current-page">144</span><a href="全唐文_page145.html">145</a><a href="全唐文_page146.html">146</a><a href="全唐文_page147.html">147</a><a href="全唐文_page148.html">148</a><a href="全唐文_page149.html">149</a><span>...</span><a href="全唐文_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
