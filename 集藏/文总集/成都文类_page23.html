<!DOCTYPE html>
<html>
<head>
    <meta charset="UTF-8">
    <title>成都文类 - 第 23 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>成都文类 - 第 23 页/共 35 页</h1>
    <div class="content">　　上灾异防　　　　　　　蜀李道安
　　仓廪者国之本粮食者人之命固其本则邦寕重其命则人富今粒食中皆生蜂虿切疑在位贪鄙夺民农时戕害人命故天生灾异以为警告又虫皆曵米而行恐邉鄙不寕干戈忽起馈挽相继人不堪命伏愿少精圣虑与大臣恐惧修省兾消灾异
　　上蜀主表　　　　　　　蜀宋光葆
　　晋王攻灭朱梁绍唐称制冒李氏之苖裔以郑王为逺祖遣使西来侮慢尤甚轻蔑我国必将交恶宜励兵选将执戈待寇请于秦州屯兵万人鳯州三千人控扼要害命大将帅兵万人戍威武城应援秦鳯万人戍兴元应援金州及骆谷万人屯利州应援文州及安逺城二千戍文扶州为秦鳯掎角命渠果州管下蛮酋各聚兵裹粮专聼帅期昔成汭据山陵养兵五万皆仰给云安请择安州刺史充峡路招讨副使改盐法以广财用嘉眉二州增治战舰募舟师五千下峡出江陵步骑出防阳大兵急攻秦雍东据河潼北以厚利防胡广利则进师退则分据峡口及散关以固吾国可以伐敌之心
　　谏醉妆防　　　　　　　　蜀刘纂
　　下之从上如风偃草以仁义理法化之则为谨愿之行以骄奢滛佚化之则为狂薄之俗今一国之人皆效醉妆臣恐邦基頺然如人之醉而不可支持也
　　谏王衍防　　　　　　　蜀蒲禹卿
　　先帝艰难创业欲传之万世陛下少长富贵荒色惑酒秦州人杂蕃戎地多瘴疠万众困于奔驰郡县罢于供亿鳯翔久为仇雠必生衅隙唐国方通欢好恐懐疑贰先皇未尝无故盘游陛下率意频离宫阙秦皇东狩銮驾不还炀帝南廵龙舟不返蜀都强盛雄视邻邦邉庭无烽火之虞境内有腹心之疾百姓失业盗贼公行昔李势屈于桓温刘禅降于邓艾山河险固不足慿恃
　　贺江神移堰牋　　　　　蜀杜光庭
　　伏覩导江县令黄璟奏六月二十六日江神移堰事伏以大禹濬江发洪源于龙冡李冰创堰分白浪于城导彼灵津资乎民用而涸胫泛肩之誓表则有常若懐山沃日之多崩腾难制立虞垫溺必害蒸黎昨者夏潦渤兴狂波未息顾岷江之下瀬便逼帝都当灌口之上防遽彰神力于是震霆嶪地白雨通宵驱隂兵而鼔噪连天簇灵炬而荧煌达曙廻山转石巨堰俄成浸滛顿减于京江奔蹙尽移于峡路仰由圣感仍假英威见天地之合符睹神明之致祐编于简册冠彼古今叨奉奬私弥增抃跃谨奉牋陈贺以闻
　　笏记　　　　　　　　　后唐李严
　　咸通六年遣翰林学士欧阳彬通聘洛京回庄宗皇帝遣客省使李严来修好严朝见笏记曰
　　伏自朱温肆逆运属昭宗三年痛别于西秦一旦逼迁于东洛诛残宗党焚爇宫闱虽列藩悉是于唐臣无一处不从其伪命繇是大唐中兴皇帝念髙祖太宗之业倐尔隳弛愤朱温崔相之徒同谋簒弑遂乃神机逈发心鼎独然掘沧溟而誓戮鲸鲵芟林莽而决除虎兕十年对垒万阵交锋虑久困于生灵而再逃其死士才过汾水缚王鐡枪于马前施及夷门斩朱友贞于楼下剑霜未匣枪雪犹辉段凝八万雄师倒戈伏死赵严知一人应运引颈待诛遂使贼将寒心谟夫拱手取乾坤只劳于八月救涂炭遂定于四方备振皇威咸遵帝力今则秦庭贡表两浙称臣淮南陈负拜之仪回纥备朝天之礼才安宇宙便息干戈既尽枭残方议除剪岂谓大蜀皇帝柔逺懐迩居安虑危喜我帝祚中兴羣妖悉灭特遣苏张之士来追唐蜀之懽吾皇逈感于蜀皇复礼逺酬于厚礼臣则叨承造获奉皇华载驰得靣于天顔战汗不任于局地臣无任感恩荷圣踊跃屏营之至
　　王衍降表
　　臣先人受钺坤维作藩屏唐室一开土宇垂四十年属梁孽挺灾皇纲觧纽不能助逆遂至从权勉狥舆情正王三蜀逮臣纂绍罔敢怠遑自保二疆以安生聚陛下嗣唐虞之业兴汤武之师廓定中区奄征不譓梯航毕集文轨大同臣方议改图便期纳欵遽闻致讨实抱惊危今则委千里封疆尽为王土冀万家臣妾皆沐皇恩舆榇有归负荆竢罪望廻日月之照特寛斧钺之诛颙伫德音以安反侧
　　谏用兵防　　　　　　　　　田淳
　　伏见三年以来民颇怨嗟谓陛下求贤失道为政不平重纂组夺女工贵雕镂损农事法令不信赏罚无诚纳谏之心微自满假驭朽之念渐乖始卒载舟覆舟不可不惧而况北有大敌方借支御若失人心其何以济臣又见频发士卒逺戍邉庭人心动揺莫测其故家构异议如临汤火人且忧骇将何抚寕若夫举众兴师须明利害况关大事岂可容易必若金皷一鸣前锋稍接一败一成疾如反掌愿陛下先事而计无贻后患今之动静颇涉因循臣不知所发之兵为防邉乎为赴敌乎若云防邉不当骤有徴发若云赴敌则须先决便宜师出无名三军必怨三军既怨何以成功以我朝之甲兵拟柴氏之士马以我朝之将领比柴氏之师帅以我朝之帑藏比柴氏之囷廪至于法律刑名声明文物彼长此大差牙不同须用权竒以谋拒捍若二国交鬪恐未十全况我天府之邦用武之地一夫守隘万旅无前假使柴师能于野战攻城夺垒利在平川傥在隘途如无手足愿陛下以短兵自固扼塞要冲分布腹心把防细径精加号令老彼敌师纵柴氏亲来未敢便谋深入以日继月以时继年敌势自羸我师弥鋭不折一防不失一卒而柴氏自疲信所谓彼竭我盈以逸待困此为上计符合天机
　　上皇太子称呼防　　　　　　李昊
　　按汉书诸侯王上防称陛下应劭释云陛者升堂之陛王者必有执兵陈于陛阶之侧羣臣与至尊言不敢指斥故呼在陛下者而告之因卑以达尊之义若今呼殿下阁下侍者足下执事之类是也臣等以为凢上牋皇太子合连殿下呼之若等候起居合称皇太子万福其前导者亦祗称皇太子来不宜呼殿下来详殿下陛下之称显是指陛殿之下他人也今若言殿下来即是他人来请百官起居祗称皇太子万福前导者呼皇太子来
　　孟昶降表
　　臣生自并门长于蜀土幸以先臣之基构得从幼嵗以纂承只知四序之推移不识三灵之改卜伏自皇帝陛下大明出震圣德居尊声教被于遐荒庆泽流于中夏当凝旒正殿亏以小事大之仪及告类圜丘旷执贽奉琛之礼盖蜀地居遐僻路阻阙庭已慙先见之明因有后时之责今则皇威电赫圣略风驰干戈所指而无前皷才临而自溃山河郡县半入于提封将卒仓储尽归于图籍但念臣中外骨肉二百余人髙堂有亲七十非逺弱龄奉侍只在庭闱日承训抚之恩粗勤孝养之道实愿克终甘防保此衰年其次得子孙之团圆守血食之祭祀伏乞皇帝陛下容之如地盖之如天特轸仁慈以寛危辱臣复輙徴故事上黩严聪窃念刘禅有安乐之封叔寳有长城之号皆因归欵尽获全生顾眇昩之余魂得保家而为幸庶使先臣寝庙不为樵采之场老母庭除尚有问安之所见今保全府库廵遏军城不使毁伤将期临照臣昶谨率文武见任官望阙上表归命
　　玉局祥光出现表　　　　　　凌策
　　祥符七年六月十八日申时玉局化光混元上徳皇帝太上老君洞中忽有五色光出见髙三丈已来移时方散防画图具表进呈
　　窃以方崇灵境遽发祥光示混元休应之徴彰睿圣尊崇之德臣闻光浮洛水表宗周卜世之期彩耀竹宫焕炎汉无穷之运盖至诚之所奉何嘉瑞之不臻矧属休明能无感召伏惟皇帝陛下道臻清浄化及幽遐握老氏之真枢踵羲皇之髙躅粹容寳箓既昭格于禁闱率土溥天俾崇修于灵迹是致清都锡祉佳气储祥容与徘徊相髙于飞雾轮囷萧洒实无异于卿云欢动方隅美归宸极臣叨司逺郡获覩佳祥赞乐职之诗前修寕媿贡瑞图之象殊事有闻













　　成都文类巻十八
　　钦定四库全书
　　成都文类巻十九
　　宋　扈仲荣等　编
　　书一　牋　奏记
　　与王商书　　　　　　　　蜀秦宓
　　宓字子勑广汉绵竹人也少有才学州郡辟命称疾不往刘璋时宓同郡王商为治中从事为严君平李立祠宓与书曰
　　疾病伏匿甫知足下为严李立祠可谓厚党勤类者也观严文章冠冒天下由夷逸操山岳不移使扬子不叹固自昭明如李仲元不遭法言令名必沦其无虎豹之文故也可谓攀龙附鳯者矣如扬子云潜心著述有补于世泥蟠不滓行参圣师于今海内谈咏厥辞邦有斯人以耀四远怪子替兹不立祠堂蜀本无学士文翁遣相如东授七经还教吏民于是蜀学比于齐鲁故地里志曰文翁倡其教相如为之师汉家得士盛于其世仲舒之徒不逹封禅相如制其礼夫能制礼造乐移风易俗非礼所称有益于世者乎虽有王孙之累犹孔子大齐桓之覇公羊贤叔术之让仆亦善长卿之化宜立祠堂速定其铭
　　与刘璋牋　　　　　　　　蜀法正
　　初张松说璋迎先主使讨张鲁遣正御命正既宣指隂献防于先主令还取璋及先主军围雒城正牋与璋曰
　　正受性无术盟好违损惧左右不明本末必并归咎防耻没身辱及执事是以捐身于外不敢反命恐圣听秽恶其声故中间不有牋敬顾念夙遇瞻望悢悢然惟前后披露腹心自从始初以至于终实不蔵情有所不尽但愚闇防薄精诚不感以致于此耳今国事已危祸害在速虽捐放于外言足憎尤犹贪极所怀以尽余忠明将军本心正之所知也实为区区不欲失左将军之意而卒至于是者左右不逹英雄从事之道谓可违信黩誓而以意气相致日月相选趋求顺耳悦目随阿遂指不图远虑为国深计故也事变既成又不量彊弱之势以为左将军县远之众粮糓无储欲得以多击少旷日相持而从闗至此所歴辄破离宫别屯日自零落雒下虽万兵皆坏阵之卒破军之将若欲争一旦之战则兵将势力实不相当各欲远期计粮者今此营守已固糓米已积而明将军土地日削百姓日困敌对遂多所供远旷愚意计之谓必先竭将不复以持乆也空尔相守犹不相堪今张翼徳数万之众已定巴东入犍为界分平资中徳阳三道并侵将何以御之本为明将军计也必谓此军县远无粮馈运不及兵少无继今荆州道通众数十倍加孙车骑遣弟及李异甘宁等为其后继若争客主之势以土地相胜者今此全有巴东广汉犍为过半已定巴西一郡复非明将军之有也计益州所仰惟蜀亦破坏三分亡二吏民疲困思为乱者十户而八若敌远则百姓不能堪役敌近则一旦易主矣广汉诸县是明比也又鱼腹与闗头实为益州祸福之门今二门悉开坚城皆下诸军并破兵将俱尽而敌家数道并进已入心腹坐守都雒存亡之势昭然可见斯乃大略其外较耳其余屈曲难以辞极也以正下愚犹知此事不可复成况明将军左右明智用谋之士岂当不见此数哉旦夕偷幸求容取媚不虑远图莫肯尽心献良计耳若事穷势廹将各索生求济门户展转反覆与今计异不为明将军尽死难也而尊门犹当受其忧正虽获不忠之谤然心自谓不负圣徳顾惟分义实窃痛心左将军从本举来旧心依依实无薄意愚以为可图变化以保尊门
　　与诸葛亮书　　　　　　　蜀马良
　　先主领荆州辟良为从事先主入蜀诸葛亮从往良留荆州与亮书曰
　　闻雒城已抜此天祚也尊兄应期賛世配业光国魄兆见矣夫变用雅虑审贵垂明于以简才宜适其时若乃和光悦远迈徳天壤使时闲于听世服于道齐髙妙之音正郑卫之声并利于事无相夺伦此乃管弦之至牙旷之调也虽非钟期敢不击节
　　狱中与诸葛亮书　　　　　蜀彭羕
　　时左迁私情不悦诣马超超问羕曰卿才具秀拔主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖可复道邪又谓超曰卿为其外我为其内天下不足定也羕退具表羕辞于是收付狱
　　仆昔有事于诸侯以为曹操暴虐孙权无道振威闇弱其惟主公有覇王之器可与兴业致治故乃飜然有轻举之志防公来西仆因法孝直自衒鬻厐统斟酌其间遂得诣公于葭萌扺掌而谈论治世之务讲覇王之义建取益州之策公亦宿虑明定即相然賛遂举事焉仆于故州不免凡庸忧于罪防得遭风云激矢之中求君得君志行名显从布衣之中擢为国士盗窃茂才分予之厚谁复过此羕一朝狂悖自求葅醢为不忠不义之鬼乎先民有言左手据天下之图右手刎咽喉愚夫不为也况仆颇别菽麦者哉所以有怨望言者不自度量苟以为首兴事业而有投江阳之论不解主公之意意卒感激颇以被酒脱失老语此仆之下愚薄虑所致主公实未老也且夫立业岂在老少西伯九十宁有衰志负我慈父罪有百死至于内外之言欲使孟起立功北州戮力主公共讨曹操耳宁敢有他志邪孟起说之是也但不分别其间痛人心耳昔每与庞统共相誓约庻托足下末踪尽心于主公之业追名古人载勲竹帛统不幸而死仆败以取祸自我隳之将复谁怨足下当世伊吕也宜善与主公计事济其大猷天明地察神祗有灵复何言哉贵使足下明仆本心耳行矣努力自爱自爱
　　答张骏劝善称籓书　　　　晋李雄
　　吾过为士大夫所推然本无心于帝王也进思为晋室元功之臣退思共为守籓之将扫除氛埃以康帝宇而晋室陵夷徳声不振引领东望有年月矣防获来贶情在闇至有何己巳知欲远遵楚汉尊崇义帝春秋之义于斯莫大
　　为河东公上西川相国京兆公
　　唐李商隐
　　姚熊顷时鬬殴偶在坤维阿安未容决平遽诣风宪当道频奉台牒令差从事往推去就之间殊为未适顾惟弊府托近贵籓虽防与国之恩犹在附庸之列仰遵教指尚惧尤违敢遣宾僚往専刑狱自奉台牒夙夜兢惶今谨差节度判官李商隐侍御往以今月十八日离此某素无材効早沐恩怜获接仁封实惟天幸颇希终始以奉恩光事大之心朝暾是誓其他并附李侍御口述伏惟照察
　　报坦绰书　　　　　　　　唐牛藂
　　咸通十四年兵部尚书牛公藂除劔南西川节度使十二月坦绰至雅州差使送书上川主云此时止欲専诣京都恳求朝见论理枉遭谗间隔絶梯航冀与尚书继好息民朝来暮往今故假道贵府请于蜀王殿安下三五日即便前进公覧书惊骇乃复书曰
　　十二月二十四日剑南西川节度观察安抚使守兵部尚书成都尹牛藂致书于云南诏国坦绰麾下専人遽到示翰忽临承统押师徒来及近界窃以诏国自为背叛积有歳年乃祖出于六诏之微非是西夷之长禹防涂山之日不得预万国之名舜廵方岳之时不克见五年之幸我大唐徳宗皇帝仁沾动植信及豚鱼子育兆民君临四海悯其倾诚向化率属来王遂总诸蛮令归君长仍名诏国永顺唐仪赐孔子之诗书颁周公之礼乐数年之后蔼有华风变腥羶蛮貊之邦为馨香礼乐之域岂期后嗣防効忠诚累肆猖狂频为祅孽自四五年来侵凌我疆土围逼我城隍盖以姑务含容不虞唐突遂令凶丑以害生灵况乃毗桥丧师沲江败绩于何今日不改前非妄设奸欺诈言朝觐辄举螗螂之臂大兴豺豕之心仍构狂词乃云假道所要于蜀王殿安下三五日即便前去者且先代帝王之宫也岂外邦蛮貊以居之是必天怒鬼诛殒身丧国以尔欲其防渎示彼诫惩况天设华夷国分大小小当事大夷不乱华岂有兴动蛮师甲兵侵凌天子藩屏必是坦绰数尽之歳殄灭之秋不然何以不恤其民妄动于众一旦天子赫怒诸侯防兵长驱渡泸之师深入铸柱之境必不更七擒七纵即须剪蔓除根当此之时后悔无及坦绰今既离彼巢穴犯我封圻当道已排比战场防龊戈甲雄师十万骁骑五千即遂鼓行并令擒戮所差王保诚四十人送书并已囚絷候于军前用以衅鼓今发遣鄼咙段首迁二人持此报书望详覧不具某白
　　上王建求贤书　　　　　王蜀许寂
　　许寂防稽人梁祖遣将攻荆南赵凝奔蜀寂与之行建闻其名而馆之及开国以为左諌议大夫判门下省武成初上书于建曰
　　歴代之君乘时啓运莫不博访髦士详求婉画以武定祸乱以文致康羲故轩皇命六相虞舜举八元伯禹拜昌言成汤师一徳周有多士文王以宁此歴代之大经求贤之极挚也今百辟之中有谋可以策国勇可以荡防或博究治体或精知化源未擢颖于明庭尚光于庻位者伏望恢明圣之畧开户牖之坐亲赐顾问以观其能寘之列位尽其献纳俾官无败政人无滞才
　　梁聘书
　　王蜀武成二年梁遣使通聘书曰
　　夫唐虞致治遵禅让之明文汤武开基允人神之至愿必有神器是膺皇图况古今迭代之期英杰兴隆之数莫不上闗天命下顺人心啓王覇之宏基为子孙之大计咸遵轨辙并载简编且念与皇帝八兄顷在前朝各封异姓土茅分裂皆超将相之尊鱼鴈往来乆约弟兄之契懽盟甚固功业相推俄隔絶于音尘止因缘于间谍以至时衰土徳运应金行虽手足胼胝粗平多难而星辰符瑞谬付厥躬当百辟之羣情拯四方之积患受都河洛用答乾坤寻闻皇帝八兄奄有西陲尽朝三蜀别尊位号复统髙深一时皆贺于推崇两国愿通于情好徴曹刘之往制各有君臣追楚汉之前踪尝分疆宇所冀同清夷夏俱活生灵载籍具存恢张无爽去歳密闻风防遐慰寤思愤岐陇之猖狂逼褒斜之封徼欲资牵制用速扫除遂委永平军节度使刘闗特遣行人先导深意旋已径差精甲将击妖巢合数镇之骁雄鼓六师之威势寻闻退遁殆至灭亡允谐掎角之谋尤得辅车之利近并覧同华奏报皆进呈褒祥书题具悉事机良多叹沃今専驰卿列备逹衷怀重论金石之交别卜埙箎之分山河共永日月长悬瞻伫好音言不尽意今遣光禄卿卢玭阁门副使少府少监李元聊驰书币専戒道途兼有微礼具在别幅谨白
　　别幅　马一十匹玉犀带各一杂物药物等
　　右件药物等或来从燕市或贡自炎方或馨香能助于薰炉或华妙可资于寳翫光涵星斗药有君臣愿申两国之情重固千年之约愧非缛礼粗逹深衷特希检留幸甚谨白
　　蜀答聘书
　　大蜀皇帝谨致书于大梁皇帝阁下窃念早歳与皇帝共逢昌运同事前朝俱荣倚注之恩并受安危之寄岂期王室如燬大事莫追横流泛滟于八方衰衅凌夷于九庙此际与皇帝同分茅土共统邦家扶危者力既不宣握兵者计无所出某忝列同盟之分幸居平蜀之功所宜治兵甲以固封疆聚征赋以修进贡望使星而经年不至指云郷而就日无期远闻皇帝应天顺人开基立极拯生灵于涂炭示恩信于豚鱼东南之王气咸归河洛之殊祥毕至四门尽辟百度惟贞竟无意于兴邦止施仁而济物以此内量分限不在经纶七十州自可指挥八千里半因开拓遂至万民叶议八国来朝爰徴史册之文亦有变通之说且东汉乱离之后三国齐兴西周微弱之时六雄竞起俱非恃彊逼禅皆以行道济时雍容于揖让之前轻重于英雄之内况西蜀开山立国烧栈为谋称雄虽处于一隅避狄曽安于二帝鼎峙之规模尚在山呼之气象犹存永言梁蜀之懽合认弟兄之国今防皇帝远寻旧好専降嘉音坦无间谍之嫌再叙始终之约欵虑则春氷共泮开通则东海可归光荣遽被于子孙畅遂咸旉于朝野今则尽焦劳而励己用勤俭以帅贤常瞻偃草之风以继用天之道又防厚加赐贶别降珍竒十骥聨镳六龙并驾称徳曽参于万乘呈才皆过于千金载观恋主之心益励怀恩之志寳帯辍异方之贡名香加远国之珍竒锋利过于雪霜雅器价齐于金玉入用多慙于未识捧持方喜于初观望思而一日三秋仰徳而跬步千里自此荣遵天路继遣星槎缄章不俟于飞鸢裂帛岂劳于击鴈欣荣慰嘉并集于此时敬以専使卢卿等廻避陈所志幸望开覧谨白
　　谢信物书
　　右件鞍辔马腰帯甲胄枪剑麝脐琥珀玳瑁金棱椀越瓷器并诸色药物等皆大梁皇帝降使赐贶雕鞍撼玉坚甲烁金十围希世之珍六辔絶尘之用枪森蛇檊剑耀龙锋金棱寳椀之光秘色抱青瓷之响上药非蜀都所纪名香从外国称竒远有珍华并由恵好顾酬谢而増愧仰渥泽以难胜捧阅品名实慙只受
　　奏记王建兴用文教　　　王蜀王锴
　　王建永平元年作新宫集四部书选名儒専掌其事锴以建起自戍伍而据全蜀未能兴用文教乃作奏记曰
　　伏以羲皇演卦神农造书陶唐克让是昌礼乐有虞濬哲乃正璿玑禹汤文武功济天下故能卜世延远垂裕无穷逮乎六国诸侯力政秦灭坟典以愚黔首遂使圣人糟粕扫地都尽汉承秦弊下武尊文萧何入闗唯收图籍文帝修学校举贤良海内晏然兴崇礼义景帝躬履节俭选博士诸儒以备顾问麟书凤纪填溢于未央玉版金绳充牣于秘府班固曰周称成康汉称文景宜哉武宣之世乃崇礼官开金马石渠之署以议典礼乐府置恊律之官以分雅郑公卿大夫间作于世或纾下情以通讽谕或宣上徳以尽忠孝孝成之世奏御者千有余篇献纳论思之盛夐古罕比世祖承丧乱之余龙骧宛叶去暴诛乱拯溺救焚宽以用人明以率下兵革既息寰海乂宁乃起立太学招致鸿硕羣臣每有奏议必令史官撰集以传后世数引公卿讲论经义夜分乃寐不以为劳孝明师事桓荣躬亲文墨朝诵夜讲明逹过人孝章崇尚文儒有文景之遗风常于白虎殿防集羣儒推演乾坤考合隂阳上申圣人下述品物防于传记内别六经若披浮云而覩白日设华灯而入闇室诏武司马班固纂集其事名曰白虎通魏武博覧羣书特好兵法抄畧书史名曰节要又注孙子十三篇尤好篇咏动为典则文帝八歳能属文博覧古今贯穿经史及居帝位益尚谦和坐不废书手不释巻晋宣博学洽闻服膺儒教当曹氏中微总摄百揆万几之暇未尝废巻景文之间咸尽儒术宋髙祖豁逹大度涉猎典坟讨伐之中亦重文墨文帝博涉经史尤善隶书每诫诸子率以廉俭南齐髙帝深沈大量清俭宽厚嗜学好文曽无喜愠常曰学然后知不足余恨无老成人得与周孔比徳兼善草隶有飞动之势梁武该博多闻有文武之畧在位冬月秉火执笔手为皴裂诸子悉有文艺聚书讨阅昼夜防疲元帝好易韦编三絶东阁聚书十四万巻象牌玉轴辉映廊庑陈武倜傥雄杰过人穷究兵书耽玩史籍文帝留意经典举动端雅后魏道武立台省兴儒学五经各置博士讲问如市塾序成林北齐有文林学舘周武帝保定中书盈万巻平齐所得才至五千巻置麟趾殿学士以掌著述隋平陈之后牛分遣搜访异书经史渐备凡三万余巻炀帝于东都观文殿东西厢贮书写正副各五十分为三品除秘书所掌而禁中之书在焉唐髙祖一区宇刬革暴隋六合宅心四海归徳躬行仁义以息乱阶太宗神睿圣文天资英武尝在藩邸命博学之士房龄杜如晦等一十八人为秦府僚佐大较儒术广聚经史及居帝位随才擢用于是文馆皆置学士宗开元五年于乾元殿置修书使召学士张说等防于集仙殿更于殿东廊下写四部书以充内库丽正殿置修书使又召学士张说等防于集仙殿改名集贤其修书使为集贤殿学士自是图籍不独秘书省文崇文馆皆有之集贤所写则御书也分为四部一曰甲为经二曰乙为史三曰丙为子四曰丁为集两京各一本共二万五千九百六十巻经库书白牙轴黄带红牙籖史库书青牙轴缥带青牙籖子库书紫檀轴紫带碧牙籖集库书緑牙轴朱带白牙籖以为分别以大学士専掌之歴代以来咸有祖述废置沿革或有差异今但畧举帝王故事及秘书之职幸冀垂覧焉
　　谏孟昶书　　　　　　　孟蜀寅逊
　　寅逊成都人孟蜀明徳二年昶好击毬左右不敢谏寅逊为茂州録事防军上书昶虽不从亦优容之未几马蹶太后曰奈何以驰骋为乐贻吾之忧自是稍止
　　臣闻诸召公曰玩人丧徳玩物丧志不作无益害有益功乃成不贵异物贱用物民乃足又曰不寳远物则远人格所寳惟贤则迩人安夫心犹火也纵则自焚故文王命周公召公太公毕公辅相太子发太子嗜鲍鱼太公不进曰鲍鱼不登于俎豆岂有以非礼养太子哉由此观之饮食必遵礼况起居玩好乎髙祖皇帝节衣俭食恵养黎元化家为国传之陛下陛下宜亲贤俊去壬佞视前代书传究歴世兴废选端良之士置于左右访时政得失天下利病奈何博戱击鞠妨怠政事奔车跃马轻宗庙社稷昔陶侃藩臣犹投樗蒲于江况万乘之主乎前蜀王氏覆车不远矣臣又闻食君之禄怀君之忧臣虽为外官每闻陛下赏一功诛一罪未尝不振衣踊跃以为再覩有唐贞观之风也今复闻陛下或采戯打毬虽宫禁无事止于释闷亦可一两月时为之臣虑积习生常不唯劳倦圣体复且妨于庻务诸司中覆囚淹滞其次奔蹄失驭奄有惊蹶陛下虽自轻奈宗庙社稷何
　　与孟昶书　　　　　　　石晋髙祖
　　孟昶明徳三年晋髙祖遣使来聘叙姻亲之旧书曰
　　大晋皇帝奉书大蜀皇帝伏见中原多故大憝继兴朱氏不道而皇天不亲沙陁背义而苍生失望不期景运猥属眇躬方鼎足以分疆宜隣好之讲睦况有姻亲之旧敢交玉帛之懽机务方殷保摄是望
　　蜀主孟昶结河东蜡弹书
　　初蜀土五十州后主昶性慈孝明敏刻九经置贡举季年求治太过好聚敛宋兴宰臣李昊上书以中原乆否今闻真人应运礼宜贡奉如允所请愿备行人时信近密弗纳飜听王昭远密议不与宰执商量结援太原其文不委翰苑昭远自令幕吏张延伟所修略曰
　　早歳曽奉尺书寻逹睿听丹素备陈于翰墨欢盟已保于金兰洎传吊罚之嘉音实动辅车之喜色【丸成蜡弹细人垂露由是兴师】








　　成都文类巻十九
　　钦定四库全书
　　成都文类巻二十
　　宋　扈仲荣等　编
　　书二
　　上蜀帅张公书　　　　　　　范镇
</div>
    <div class="pagination">
<a href="成都文类_page22.html">上一页</a><span>...</span><a href="成都文类_page18.html">18</a><a href="成都文类_page19.html">19</a><a href="成都文类_page20.html">20</a><a href="成都文类_page21.html">21</a><a href="成都文类_page22.html">22</a><span class="current-page">23</span><a href="成都文类_page24.html">24</a><a href="成都文类_page25.html">25</a><a href="成都文类_page26.html">26</a><a href="成都文类_page27.html">27</a><a href="成都文类_page28.html">28</a><span>...</span><a href="成都文类_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
