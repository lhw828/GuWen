<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 335 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 335 页/共 658 页</h1>
    <div class="content">
　　○又表

　　陛下之躬执谦光，允恭克让，俯从吏议，示总万机；布旷荡之诏，开自新之路。海隅渐惠，朔南暨声，有生之伦，咸被嘉庆。陛下量包宇宙，明眸三辰，灵稽应，华戎同戴，加以王室中微，邦基将绝，遗民元元，属命陛下。陛下以德则无所与让，言事固所负荷，诚宜遗小礼存大务，援据图录，居正宸极，上副祖宗之心，下一兆庶之望。臣闻“必也正名”，前圣大之。《春秋传曰》：“名以出信，名苟不正，则事有不从，信苟不立，则礼义或愆”。乃载籍之明诫，开塞之所由也。（同上）

　　○又表

　　建兴五年三月癸未朔十八日辛丑，使持节散骑常侍都督河北并、冀、幽三州诸军事、领护军匈奴中郎将、司空、并州刺史、广武侯臣琨、使持节侍中都督冀州诸军事、抚军大将军、冀州刺史、左贤王、渤海公臣顿首死罪，上书。

　　臣琨臣，顿首顿首，死罪死罪。臣闻天生蒸民，树之以君，所以对越天地，司牧黎元。圣帝明王鉴其若此，知天地不可以乏飨，故屈其身以奉之；知黎元不可以无主，故不得已而临之。社稷时难，则戚藩定其倾；郊庙或替，则宗哲纂其祀。所以弘振遐风，式固万世，三五以降，靡不由之。

　　臣琨臣，顿首顿首，死罪死罪。伏惟高祖宣皇帝肇基景命，世祖武皇帝遂造区夏，三叶重光，四圣继轨，惠泽侔于有虞，卜年过于周氏。自元康以来，艰过繁兴，永嘉之际，氛厉弥昏，宸极失御，登遐丑裔，国家之危，有若缀旒。赖先后之德，宗庙之灵，皇帝嗣建，旧物克甄，诞受钦明，服膺聪哲，玉质幼彰，金声夙振，冢宰摄其纲，百辟辅其治，四海想中兴之美，群生怀来苏之望。不图天不悔祸，大灾荐臻，国未忘难，寇害寻兴。逆胡刘曜，纵逸西都，敢肆犬羊，陵虐天邑。臣等奉表使还，仍承西朝，以去年十一月不守，主上幽劫，复沈虏庭，神器流离，再辱荒逆。臣每览史籍，观之前载，厄运之极，古今未有，苟在食士之毛，含气之类，莫不叩心绝气，行号巷哭。况臣等荷宠三世，位厕鼎司，承问震惶，精爽飞越，且悲且惋，五情无主，举哀朔垂，上下泣血。

　　臣琨臣，顿首顿首，死罪死罪。臣闻昏明迭用，否泰相济，天命未改，历数有归，或多难以固邦国，或殷忧以启圣明。是以齐有无知之祸，而不白为五伯之长；晋有骊姬之难，而重耳主诸侯之盟。社稷靡安，必将有以扶其危；黔首几绝，必将有以继其绪。伏惟陛下玄德通于神明，圣姿合于两仪，应命世之期，绍千载之运。夫符瑞之表，天人有徵，中兴之兆，图谶垂典。自京畿陨丧，九服崩离，天下嚣然无所归怀，虽有夏之遘夷羿，宗姬之离犬戎，蔑以过之。陛下抚宁江左，奄有旧吴，柔服以德，伐叛以刑，抗明威以摄不类，杖大顺以肃宇内。纯化既敷，则率土宅心；义风既畅，则遐方企踵。百揆时叙于上，四门穆穆于下。昔少康之隆，夏训以为美谈；宣王之兴，周诗以为休咏。况茂勋格于皇天，清辉光于四海。苍生然，莫不欣戴。声教所加，愿为臣妾者哉！且宣王之胤，惟有陛下，亿兆攸归，曾无与二。天祚大晋，必将有主，主晋祀者，非陛下而谁？

　　是以迩无异言，远无异望，讴歌者无不吟咏徽猷，狱讼者无不思于圣德，天地之际既交，华裔之情允洽。一角之兽，连理之木，以为休徵者，盖有百数；冠带之伦，要荒之众，不谋而同辞者，动以万计。是以臣等敢考天地之心，因函夏之趣，昧死以上尊号。愿陛下存舜禹至公之情，狭巢、由抗矫之节，以社稷为务，不以小行为先，以黔首为忧，不以克让为事。上以慰宗庙乃顾之怀，下以释普天倾首之望。则所谓生繁华于枯荑，育丰肌于朽骨，神人获安，无不幸甚。

　　臣琨臣，顿首顿首，死罪死罪。臣闻尊位不可久虚。万机不可久旷，虚之一日，则尊位以殆，旷之浃辰，则万机以乱。方今踵百王之季，当阳九之会，狡寇窥窬，伺国瑕隙，齐人波荡，无所系心，安可以废而不恤哉！陛下虽欲逡巡，其若宗庙何？其若百姓何？昔者惠公虏秦，晋国震骇，吕却之谋，欲立子圉。外以绝敌人之志，内以固阖境之情，故曰丧君有君，群臣辑穆，好我者劝，恶我者惧。前事之不忘，後代之元龟也。陛下明并日月，无幽不烛，深谋远虑，出自胸怀，不胜犬马忧国之情，迟睹人神开泰之路。是以陈其乃诚，布之执事。臣等各忝守方任，职在遐外，不得陪列阙庭，共观盛礼，踊跃之怀，南望罔极，谨上臣琨谨遣兼左长史右司马臣温峤、主簿臣辟闾训，臣遣散骑常侍、征虏将军、清河太守、领右长史、高平亭侯臣荣劭，轻车将军关内侯臣郭穆奉表。臣琨臣，顿首顿首，死罪死罪。（《文选》，《艺文类聚》十三，《晋书·元帝纪》。）

　　○上言请以楼烦等五县地处索头猗卢

　　卢兄驼有救腾之功，旧勋宜录。请移五县民于新兴，以其地处之。（《宋书·索虏传》）

　　○荐任光文

　　武士相见别驾从事任光识量简大，执心贞固，使得对扬紫庭，必能抚翼霜露，增崇台曜，任蒙亮采，以弘急贤之义。（《初学记》二十）

　　○上太子笺（太子即愍帝。）

　　聪以七月十六日复决计送死。臣即自东下，率中山常山之卒，并合乐平上党诸军未旋之间，而晋阳倾溃。

　　○与丞相笺

　　不得进军者，实困无食。残民鸟散，拥发徒跣。录召之日，皆披林而至：衣服蓝缕，木弓一张，荆矢十发，编草盛粮，不盈十日。夏则桑椹，冬则[B17G]豆，视此哀叹，使人气索。想吴孙韩白，犹或难之，况以琨怯弱凡才，而当率此，以殄强寇。（《书钞》一百五十六，《御览》三十五，又四百八十九，并引王隐《晋书》。）

　　昔车骑感猗驼救州之勋，表以代郡驼为代公，见听。时大驾在长安，会值戎事，道路不通，竟未施行。卢以封事见托，琨实为表上，追述车骑前意，即蒙听许。遣兼谒者仆射拜卢，赐印及符册。浚以此见责。戎狄封华郡，诚为失礼，然盖以救弊耳。亦犹浚先以辽西封务勿尘，此礼之失，竣实启之。浚遂与卢争代郡，举为所破，纷错之田，始结于此。雁门郡有五县在陉北，卢新并尘官国，甚强盛，从琨求陉北地，以并遣三万馀家，散在五县，既非所制，又于琨残弱之计，得相聚集，未为失宜。既徙陉北五县著陉南，卢因移颇侵逼浚西陲围塞诸军营，浚不复见恕危弱，而见罪责。

　　琨倾身竭辞，北和猗卢，遂引大众躬启戎行，即具白太傅，切陈愚见取贼之计，聪宜时讨。勒不可纵，而宰相意异，所虑不同；更忧苟、冯嵩之徒，而稽二寇之诛，遣使节抑挫臣锐气。臣即解甲，遣虏众归国。

　　浚设坛场有所建立，称皇太子。

　　平昌以九月遇祸，世子时镇陇右，故得无恙。

　　焦求虽出塞乡，有文武胆干。苟用为陈留太守，独在河南，距当石勒，抚绥有方。琨以求行贝兖州刺史，後闻苟公以李述为兖州。以素论门望，不可与求同日而论。至于胆干，可以处危，权一时之用，李述亦不能及求。而王玄年少，便欲共讨求，琨以求已与玄构隙，便召还。而州界民物，甚不安服述。二千石及文武大姓，连遣信使求刺史。是以遣兄子演代求领兖州事。往年春正月遣诣邺，至是斩王桑走赵固云云。今勒据襄国，逼近邺城，故令演转南。演今住在禀丘，而李述、郄鉴并欲争兖州。或云为苟公所用，或云为明公所用。大寇未殄，而自共寻干戈，此亦大溃也。辄敕演谨自守而已。

　　传长安消息，主上是秦王。

　　致裘一领，亦达其情耳。

　　○答晋王笺

　　谨当躬自执佩，馘截二虏。（《晋书·刘琨传》。建武元年，元帝转琨为侍中太尉，并赠名刀，琨答。）

　　与亲故书（时闻祖逖被用。）

　　吾枕戈待旦，志枭逆虏，常恐祖生，先吾著鞭。（《晋书·刘琨传》）

　　○答太傅府书

　　僭遣使驿，离间其部落。渊遂怖惧，一大于南奔蒲子，杂虏归降，万有馀落。

　　聪、弥一上党，庞不能御。

　　安居走利韩逼授书，封田之败，黄肃不还，浃辰之间，名将仍殄。

　　即重遣江陶都尉张倚领上党太守，疾据襄垣；续遣鹰扬将军赵拟、梁余都尉李茂与倚并力，轻行夜袭。贼捐弃辎车宵遁而退。追寻讨截，获三分之二。当聪弥之未走，乌丸刘虎，构为变逆，西招白部，遣使致任。称臣于渊，残州困弱，内外受敌，辄背聪而讨虎，自四月八日攻图。

　　○与兄弟书

　　单于但欲得碧，汝不可不检送。（《御览》八百九）

　　○与兄子南兖州刺史演书（案：“南”字疑衍。）

　　前得安州乾茶二斤，姜一斤，桂一斤，皆所须也。吾体中烦闷，恒假真茶，汝可信致之。（《御览》八百六十七。又《北堂书钞》一百四十四引末三句：“吾患体中烦闷，常仰真茶，汝可信致之也”。）

　　○与石勒书

　　将军诞禀雄姿，勇略自然，大呼于纷扰之中，奋臂于骇乱之际，发迹河朔，席卷兖豫，饮马江淮，折冲汉沔，虽自古名将，未足为谕。所以攻城而不有其人，略地而不有其土，聚徒百万而莫为己用，翕尔云合，忽复星散，周流天下，而无容足之地，百战百胜，而无尺寸之功，将军岂知其然乎？存亡决在得主，成败要在所附；得主则为养兵，附逆则为贼众。义兵虽败，而功业必成；贼众虽克，而终归殄灭。昔赤眉盛于东海，黄巾连带三州，张昌、李辰，僭逆荆、豫，或拥众百万，横逸宇宙。所以一旦败亡者，正以兵出无名，聚而为乱。刘聪父子，戎狄凡才，乘衅肆毒，寇虐人神，杀父害弟，偷窃位号，自古及今，岂有聪比而可以正天下者乎？见将军明鉴灼然，所宜悬了者也。况附聪之弊，渐以彰著，资财不为己用，名位不可得守，有若晨霜秋露，雾之气，虽朝凝而夕消，暂见而寻没也。今将军附贼，而望为民主，不亦难乎？将军以天挺之质，威振宇内，择有德而推崇，随时望而归之，勋义堂堂，长享遐贵。背聪则祸除，向主则福至。采纳往诲，翻然改图，天下不足定，岂寇不足扫。成败之数，有似呼吸，吹之则寒，嘘之则温。（已上四句从《十六国春秋》十一补。）今相授侍中、持节、车骑大将军、领护匈奴中郎将、襄城郡公，总内外之任，兼华戎之号，显封大郡，以表殊能，将军其受之，副远近之望也。自古以来诚无戎人而为帝王者，至于名臣建功业者，则有之矣。今之迟想，盖以天下大乱，当须雄才。遥闻将军攻城野战，合于机神，虽不视兵书，暗与孙、吴同契，所谓生而知之者上，学而知之者次。但得精骑五千，以将军之才，何向不摧！至心实事，皆张儒所具。（《晋书·载纪·石勒传》，《艺文类聚》二十四，又见《十六国春秋》十一。）

　　○答卢谌书

　　琨顿首：损书及诗，备辛酸之苦言，畅经通之远旨，执玩反覆，不能释手，慨然以悲，欢然以喜。昔在少壮，未尝检括，远慕老庄之齐物，近嘉阮生之放旷，怪厚薄何从而生，哀乐何由而至。自顷张，困于逆乱，国破家亡，亲友凋残；负杖行吟，则百忧俱至，块然独坐，则哀愤两集时。复相与，举觞对膝，破涕为笑，排终身之积惨，求数刻之暂欢，譬由疾弥年，而欲以一丸销之，其可得乎？夫才生于世，世实须才。和氏之璧，焉得独曜于郢握？夜光之珠，何得专玩于随掌？天下之宝，当与天下共之。但分析之日，不能不怅恨耳。然後知聃周之为虚诞，嗣宗之为妄作也。昔骥倚于吴坂，长鸣于良乐，知与不知也。百里奚愚于虞而智于秦，遇与不遇也。今君遇之矣，勖之而已，不复属意于文，二十馀年矣。久废则无次，想必欲其一反，故称指送一篇，适足以彰来诗之益美耳。琨顿首顿首。（《文选》。《艺文类聚》二十六。）

　　○书

　　胆识坚定，临难无苟免之意。

　　○移檄州郡

　　已与代公（猗卢）方谋讨勒。勒走伏无地，求拔幽都，效善将来。今当便遣六修（猗卢字。）南袭平阳，除僭伪之逆类，降知死之逋羯，顺天副民，翼戴皇家，斯乃曩年积诚灵之所致也。其听所请，受任通和。（《十六国春秋》十二）

　　○散骑常侍刘府君诔

　　爰自上叶，帝尧之胤。堂堂汉祖，豁豁高韵。茂载孝景，克绍前训。穆矣靖王，开国作镇。惟祖惟父，乃光有晋。积行累仁，世笃忠顺。是用感和，诞育奇隽。淑质英挺，金声玉振。嗟乎君侯，仍寝斯疾。命不可延，中年殒卒。冲飚摧华，阆风雕实。如可赎兮，人百其质。存若烛龙衔曜，没若庭燎俱灭。绅颓范于高模，邦国弥悴于陨哲。（《艺文类聚》四十八）

　　○与段匹盟文

　　天下静晋，难集上邦，四方豪杰，是焉扇动。乃凭陵于诸夏，俾天子播越震荡，罔有攸底。二虏交侵，区夏将泯，神人乏主，苍生无归，百罹备臻，死丧相沈；肌肤润于锋镝，骸骨曝于草莽；千里无烟火之庐，列城有兵旷之邑：兹所以痛心疾首，仰诉皇穹者也。臣琨蒙国宠灵，叨窃台岳；臣世效忠节，忝荷公辅。大惧丑类猾夏，王旅殒首丧元，尽其臣礼。古先哲王，贻厥後训，所以翼戴天子、敦序同好者，莫不临之以神明，结之以盟誓，故齐桓会于邵陵，而群后加恭，晋文盟于践土，而诸侯兹顺。加臣等介在遐鄙，而与主相去迥辽。是以敢干先典，刑牲歃血。自今日既盟之後，皆尽忠竭节，以翦夷二寇。有加难于琨，必救，加难于，琨亦如之。缱绻齐契，披市胸怀，书功金石，藏于王府。有渝此盟，亡其宗族，俾坠军旅，无其遗育。（《艺文类聚》三十三。）
祖纳
纳字士言，范阳遵人。元康中，平北将军王敦辟为从事中郎，转尚书三公郎，累迁太子中庶子；後为中护军太子詹事，封晋昌公。元帝为丞相，引为军谘祭酒，免。後以温峤荐除光禄大夫。
</div>
    <div class="pagination">
<a href="全上古三代秦汉三国六朝文_page334.html">上一页</a><span>...</span><a href="全上古三代秦汉三国六朝文_page330.html">330</a><a href="全上古三代秦汉三国六朝文_page331.html">331</a><a href="全上古三代秦汉三国六朝文_page332.html">332</a><a href="全上古三代秦汉三国六朝文_page333.html">333</a><a href="全上古三代秦汉三国六朝文_page334.html">334</a><span class="current-page">335</span><a href="全上古三代秦汉三国六朝文_page336.html">336</a><a href="全上古三代秦汉三国六朝文_page337.html">337</a><a href="全上古三代秦汉三国六朝文_page338.html">338</a><a href="全上古三代秦汉三国六朝文_page339.html">339</a><a href="全上古三代秦汉三国六朝文_page340.html">340</a><span>...</span><a href="全上古三代秦汉三国六朝文_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
