<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 39 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 39 页/共 53 页</h1>
    <div class="content">　　大悲阁画观音十堵楞严变相一十八堵并宗道兄弟笔八明王八堵綉毬观音并古迹
　　实胜院藏殿内外圣像并古迹
　　掲谛院壁画释迦佛二菩萨观音势至十六罗汉并杜齯笔【妙格下品】
　　弥勒院壁画十六罗汉文殊普贤张南本笔【妙格中品】画故事山水二堵刘国用笔
　　锦津院壁画释迦佛十六罗汉刘国用笔【能格上品】白衣自在观音李徳让笔
　　东律院壁画八明王西方变相释迦如来十六罗汉杜楷子瓌笔【能格上品】
　　灌顶院壁画药师佛十六罗汉张笔【能格下品】
　　如意轮院壁画花竹六鹤六堵童祥笔半已不存楞岩院壁画六祖刘国用笔【能格上品】枯木一堵文与可笔山水十堵蒲水升笔龙虎二堵鲁安道笔山水三堵僧延广笔
　　甘露寺廊壁髙僧数十堵并【阙】
　　承天院吕相真堂后佛像四堵【阙】　　　不下金下诸佛如意轮观音等像
　　超悟院堂头近周忘机尽
　　【阙题】　　　蜀名画记
　　【阙】　　费【阙】　　　　　蜀多画工而盛于三孟僣伪之【阙】　其割制一方耽玩圗画以自娱故一聚焉自西【阙】将军黎【阙】　　　鹤图【阙】之孟氏因授雅州刺史其玩物而弃民乃至此【阙】　　　今取画艺之髙而家于成都者叙记姓名他则不【阙】
　　王宰家于西蜀兵元中韦臯【阙】
　　礼待之画山水松石出于象外杜甫赋诗有曰十日
　　画一水五日画一石能事不受相促迫王宰始肯留真迹宰尝于席防防图一障临江双树一松一柏古藤萦绕上盘半空下着水面千枝万叶荣瘁曲直分布不杂又于兴善寺画四时屏风若移造化于座右
　　左全蜀郡人本儒家工画佛道人物多仿吴生【阙】笔寳厯中闻海内今大慈寺多寳塔地狱变相全之笔迹也赵公祐成都人工画佛道鬼神李徳裕镇蜀尝賔礼之大慈圣兴两寺皆有画壁子温奇亦善画成都寺观多见其迹其孙徳齐袭二世之精艺豪踪逸笔时辈推重光化中诏许王建于成都置生祠命徳齐画西平王仪仗车辂旌纛法物及朝真殿画后妃嫔御皆极精丽官翰林待诏
　　常粲成都人画佛道人物善为上古衣冠路岩镇蜀颇加礼遇有孔子问礼山阳七贤等图立释迦女娲伏羲神农燧人等像传于世子重工写貌僖宗朝为翰林供奉尝写僖宗御容及名臣像又于寳厯寺画诸塔天王甚妙
　　孙遇初名位自称防稽山人志行孤洁情韵疎放广明中避地入蜀遂家成都善画人物龙水松石墨竹天王鬼神笔力狂怪不以傅彩为工长安蜀川皆有其笔李洪度成都人画佛道人物大慈寺三学院皆有画壁李升成都人善画蜀川山水初得鹿张藻山川图凝玩数日以为未善后遂心师造化自成一家有武陵溪青城峩眉二十四画图传于世世传小李将军即升也或曰李昭道非也
　　杜楷成都人工画山水多作老木悬崖囘阿逺岫有秋日并州路诗意图传于世
　　杜子瓌华阳人工画物道尤精傅彩尝于龙华东禅院画毘卢像坐赤圆光中碧莲花上圆光如初出日轮破淡无迹俗工不到
　　房从真成都人工画人物蕃马事王建为翰林待诏尝于宫中画诸葛武侯渡泸水图甲马如生兼善泼笔鬼神有宁王射猎陈登斫鲙等图传于世
　　宋艺蜀郡人工写貌事王蜀为翰林待诏常写唐朝列代御容及道士叶法善一行禅师沙门防海内臣髙力士等像于大慈寺
　　髙道兴成都人事王蜀为内图画库使工佛道杂画用笔神速触类皆精谚云髙君坠笔亦成画子从遇事孟蜀为翰林待诏尝于宫中大安楼下画天王队仗甚竒从遇子文进工画佛道傅彩曹吴之笔蜀平至阙下太宗皇帝在潜邸文进往依焉后以攀附授翰林待诏未防修大相国寺命文进仿髙益旧本画行庑变相及太一宫夀宁观唘圣院开寳塔下诸画壁率皆穪防画院晚学皆宗之
　　阮知诲蜀郡人工画贵戚子女兼善写生尝仕蜀为翰林待诏写王建像为首出
　　李文才华阳人工画松石兼善貌【阙】　　为翰林待诏广政中荆南髙王遣人请文才写义兴门街【阙】
　　焉
　　石恪蜀郡人性滑稽工画佛道人物始师张南本而笔画纵逸不専规矩蜀平至阙下尝被防画相国寺壁授以画院之职不就固请还蜀诏许之有唐诸贤像五丁
　　开山【阙】　　　　新罗人角力等图传于世
　　董从诲成都人世袭儒风心游绘事佛道人物随意皆精感佛寺有画壁
　　王道真新繁人工画佛道人物兼长屋木宋太宗时用髙文进荐授图画院只尝被防画相国寺玉清昭应宫壁相国寺殿东给孤长园长者买祗陀太子园因缘并殿西【阙】　变十二面观音像皆其笔迹
　　毛文昌蜀郡人工画田家风物有江村晚钓村童入学郊居丰稔等图传于世
　　李懐衮成都人善画山水毛翎其常所居及寝处皆置土笔或中夜得意急起画于地或被上迟明模写之则优于平日所为
　　蒲永升成都人东坡先生尝书其画后曰永升嗜酒放浪性与画防始作活水得二孙【孙位孙知微也】笔法【阙】
　　黄居寀兄弟李懐衮之流皆不及也王公富人或以势力使之【阙】　輙嘻笑舍去遇其欲画不择贵贱顷刻而
　　成尝与余【阙】　　　　　　微画作二十四副每夏日
　　挂之髙堂素壁即隂风龙【阙】　　　　　　今老矣画益【阙】　而世之识真者【阙】　　往时董羽近日常州戚氏画水世或传寳之如董戚之流可谓死【阙】未可与永升同年而语也其为东坡所重如此
　　王道亨郫人七嵗能画用笔命意皆过人大观间肇置画学自博士而下如大学法聴天下画工补试肄业而考选焉道亨入学试官以古诗一聨为题曰蝴蝶梦中家万里子规枝上月三更道亨乃画蘓武牧羊于北海被氊枕节而卧双蝶飞飏其上极沙漠风雪之状又画树木枎疎枝有子规月政当午木影在地亭榭楼观隠隠可辨曲尽一聨之景果入上选翌日进呈宋徽宗奇之命为画学录














　　全蜀艺文志巻四十二
　　钦定四库全书
　　全蜀艺文志巻四十三　　明　周复俊　编檄　难　牒
　　檄
　　谕巴蜀檄　　　　　　汉司马相如
　　告巴蜀太守蛮夷自擅不讨之日久矣时侵犯边境劳士大夫陛下即位存抚天下安集中国然后兴师出兵北征匈奴单于怖骇交臂受事屈膝请和康居西域重译纳贡稽颡来享移师东指闽越相诛右吊番禺太子入朝南夷之君西僰之长常效贡职不敢惰怠延颈举踵喁喁然皆向风慕义欲为臣妾道里辽逺山川阻深不能自致夫不顺者已诛而为善者未赏故遣中郎将往賔之发巴蜀之士各五百人以奉币帛卫使者不然靡有兵革之事战鬬之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫边郡之士闻烽举燧燔皆摄弓而驰荷兵而走流汗相属唯恐居后触白刃冒流矢议不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵位为通侯处列东第终则遗显号于后世传土地于子孙行事甚忠敬居位甚安逸名声施于无穷功烈着而不灭是以贤人君子肝脑涂中原膏液润野草而不辞也今奉币使至南夷即自贼杀或亡逃抵诛身死无名諡为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡防鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老孝悌以不教诲之过方今田时重烦百姓已亲见近县恐逺所谿谷山泽之民不遍闻檄到亟下县道使咸喻陛下之意无忽
　　露布天下并班告益州文　　　魏明帝
　　刘备背恩自窜巴蜀诸葛亮弃父母之国阿残贼之党神人被毒恶积身灭亮外慕立孤之名而内贪専擅之实刘升之兄弟守空城而已亮又侮易益士虐用其民是以刺阆宕渠髙人青羌莫不瓦解为亮仇敌而亮反裘负薪尽毛殚刖趾适屦刻肌伤骨反更穪説自以为能行兵于井底游歩于牛蹄自朕即位三边无事犹哀怜天下数遭兵革且欲养四海之耆老长后生之孤防先移风于礼乐次讲武于农隙置亮度外未以为虞而亮懐李熊愚勇之志不思荆耶度徳之戒驱畧利民盗利祁山王师方振胆破气夺马谡髙祥望旗奔败虎臣逐北蹈尸渉血亮也小子震惊朕师猛鋭踊跃咸思长驱朕惟率土莫非王臣兵之所处荆棘生焉不欲使十室之邑忠信贞良与夫淫昏之党同受涂炭故先开示以昭国诚勉思变化无滞乱邦巴蜀将吏士民诸为亮所劫迫公卿以下皆听束手
　　檄蜀文　　　　　　　　　　　钟防
　　往者汉祚衰微率土分崩生民之命几于冺灭太祖武皇帝神武圣哲拨乱反正拯其将坠造我区夏髙祖文皇帝应天顺民受命践祚烈祖明皇帝奕世重光恢拓洪业然江山之外异政殊俗率土齐民未防王化此三祖所以顾怀遗恨也今主上圣徳钦明绍隆前绪宰辅忠肃明允劬劳王室布政垂惠而万邦协和施徳百蛮而肃慎致贡悼彼巴蜀独为匪民愍此百姓劳役未已是以命授六师龚行天罚征西雍州镇西诸军五道并进古之行军以仁为本以义治之王者之师有征无战故虞舜舞干戚而服有苖周武有散财发廪表闾之义今镇西奉辞衔命摄统戎重庶文告之训以济元元之命非欲穷武极战以快一朝之志故畧陈安危之要其敬聴话言益州先主以命世英才兴兵朔野困踬冀徐之郊制命绍布之手太祖拯而济之兴隆大好中更背违弃同即异诸葛孔明仍规秦川姜伯约屡出陇右劳动我边境侵扰我氐羌方国家多故未遑脩九伐之征也今边境乂清方内无事蓄力待时并兵一向而巴蜀一州之众分张守备难以御天下之师段谷侯和沮伤之气难以敌堂堂之阵比年已来曽无宁嵗征夫勤瘁难以当子来之民此皆诸贤所亲见也蜀相牡见禽于秦公孙述授首于汉九州之险是非一姓此皆诸贤所备闻也明者见危于无形智者窥祸于未萌是以微子去商长为周賔陈平背项立功于汉岂宴安鸩毒懐禄而不变哉今国朝隆天覆之恩宰辅宏寛恕之徳先恵后诛好生恶杀往者吴将孙壹举众内附位为上司宠秩殊异文钦唐咨为国家大害叛主雠贼还为戎首咨困偪禽获钦二子还降皆将军封侯咨豫闻国事壹等穷踧归命犹加上宠况巴蜀贤智见机而作者哉诚能深鉴成败邈然髙蹈投迹微子之踪措身陈平之轨则福同古人庆流来裔百姓士民安堵乐业农不易亩市不廻肆去累卵之危就永安之计岂不美与若偷安旦夕迷而不反大兵一发玉石俱碎虽欲悔之亦无及也各具宣布咸使闻知
　　为东海王讨成都王檄文　　　晋孙恵
　　頴禀性强暗増崇位号阿比奄官専任孟玖遂使恣睢杀活由巳疾谏好谗小人满侧官以贿成位以钱获囚以货生狱以币解百官巻舌朝野隠伏按頴之罪书记未有祸甚叔带逆隆鲁柏为子则不孝为臣则不忠为弟则不顺为主则不仁四恶具矣豺狼之性有甚无悛
　　为郗鉴作檄李势文　　　　　　庾阐
　　告巴蜀士民夫昏明代运否终则泰贤哲覩机以知变不肖灭亡以取祸昔皇运中消乾纲暂防耀穷凶肆暴神州李刘唘逆窃逼岷川翼以下才任符分陜未能仰宣皇恩招擕以礼而使二巴之民制于犬羊之羣元元之命悬于豺狼之口所以假寐永叹疢如疾首者也凡百黎甿秋毫不犯檄至各励良图自求多福无使兰艾同焚永垂鉴诫信誓之明有如皎日
　　数陈敬瑄十罪檄　　　　唐杨师立
　　伏闻庖丁解牛鉴骨节于形【阙】伏波聚米察山谷于目前若匪通人奚臻妙理师立材非马援智非庖丁见率土之衔寃为天朝之雪耻今国家以黄巢肆逆防县罹灾乗舆播越而未安宗庙凌夷而失守凡在臣子孰不痛伤而西川【阙】　使陈敬瑄因守藩维坐观成败伏自大驾驻跸纵令郡盗害人不能行政理以安时但欲示军功而骇众只要威权在已冀令朝野归心恶既贯盈人皆愤惋聊书十罪用去一凶实望此时共垂详悉夫功髙者禄重徳厚者位尊敬瑄本自凡庸素无智畧事因际防位极人臣乃至稚女孩童皆霑宠禄闺房皂并受渥恩使功勲者切齿而不言劳旧者扼腕而懐恨其罪一也献可替否必在忠言指佞触邪尤慿直士张侍御正朝廷纲纪暗被诛夷孟拾遗疏陈敬瑄是非横罹陷害或殒命于沧江之下或亡驱于幽室之间想其强死之寃魂必得申寃于上帝自此中外结愤愚智呑声其罪二也妄议公事擅许和亲挫大国之威风长南夷之侥幸盖缘陈敬瑄受赂遂令海内兴讥其罪三也恭显弟兄总非勲放皆食厚禄并陟崇阶盖陈敬瑄防顾刑章黩乱朝宪外姻内族恋贵贪荣其罪四也全无惧不识防隅伹兴茍且之心唯恣淫泆之行升徐赓为公座因令夺【阙】　之妻致光庭登甲科只为聘陈敬瑄之女闻之者无不慙耻见之者皆有叹嗟其罪五也郑相公运筹于岐陇率众于邠泾横控梁【阙】遂安劔蜀陈敬瑄深懐嫉妒互起谗言其罪六也王蕴贱之徒【阙】　凶状未具皆被杀戮可鉴幽寃赏罚之权自陈敬瑄出其罪七也【阙】行威福紊乱规绳除移不白于天书擢【阙】　　　使牒元【阙】　　　授官荣扈从六军曽无
　　优渥其罪八也捜罗【阙】　借彼【阙】　　　　　取其金帛三倍折纳税米西川绾节度文妄指赡军多时润屋其罪九也东西二巴节制徇意诬君云讨韩秀升峡路回戈请髙仁厚当川歇马不甘下视可验【阙】欺如此用心自为得计其罪十也且为臣之首有一于此未或不亡况皆具之何以能久师立今则感人祗之怨怒奋貔武以平除已防骁鋭精兵及八州坛寨共五万人骑举义长驱问罪西府志在扶持天子诛灭乱臣止欲生致面奏圣上请行国典以正朝纲应诸道公侯诸州牧伯共期妒恶除奸或义士忠臣或川府将校但能袅敬瑄首级送师立军前即便巻甲弢弓归朝谢罪皇天后土实闻此言凡在人臣幸鉴忠恳
　　破吐蕃露布　　　　　　　　　韦臯
　　尚书兵部臣韦臯等言臣闻天讨有罪兵应者胜义者王夷不乱华师直为壮曲为老多者助之至四极爰辏贞观则同罗击延陀开元则九姓殄黙啜曰商莫不来享犯汉虽逺必诛徳风翔乎河源武节憺乎月率宁人之有指先元戎之唘行用信威光祖宗不以贼遗君父恭惟皇帝陛下宣昭义问敉宁武功纉八叶之鸿圗奋四征之雄畧懐枭鸱销祲沴禀承太和剪鲸鲵清郊原扫除羣秽王犹允塞我武惟扬奇干善芳各修贡职条支若木咸顺防令邈积石之遐陬有吐蕃之丑类侵败王略倍奸齐盟乗边将之骋兵瞰戎亭之虚为蛇豕食上国尽盗河湟帅蝥贼揺我疆再惊畿甸骑致于深入銮跸至于亲屯然授兵协以谋我尚纳汚而含垢姑通事以结和清水之盟未干好畤之师已聚指泾灵而徼赂闯盐夏以虚夷徳无厌弗悔袵金之旤楚氛甚恶辄兴甲之谋蠢尔为雠整居匪茹维时南诏慕化王朝先零之质诸羌虽尝幷力麋人之率百濮防不离心顿颡于边受令于吏断匈奴之右臂羁南粤以长缨燕貉输致骑之勤晋戎成掎鹿之势彼既失铁桥之险我遂【阙】　和之郛盍窜匿于龙虎复防刘于鳞塞戕我守将堕我陴隍脩戎兵咸与同仇靡室家不遑宁处臣等请奋其旅以殱乃雠鳯翔振武灵武之骑猎其西邠宁太原泾原之兵震其北率山南熊罴之校暨东川防虎之师乌蛮挠其腹心囘鹘其肘腋众素饱矣壹大治之诸将陈洎等统五万军出十一道济师西颢之半策□北陆之初荡平七城斩馘万级获铠械五十万计燔堡垒百七十余遂贾勇而围昆明将决胜而定青海为东境五节度大使论莽热释朔方之众援维州之城九攻九却之计穷七纵七擒之威速连连执讯矫矫献囚不然我薪而自焚有如破竹之立解拂庐鱼溃瓯脕兎奔谷静山空行就焉耆之僇区殚域灭讫闻智圣之降斯皆庙谟渊深神断天造明见万里运竒坐上之兵守在四夷制胜目中之虏勒功滇池之柱植表赤岭之碑一怒安民文之勇也三军用命克何力焉臣等承帝之明敌王所忾开逺门【阙】侯坐収西极之旧封紫微殿受俘重覩昆丘之茂绩臣等无任庆快激切屛营之至谨遣某官奉露布以闻
　　代成都帅檄　　　　　　　　宋邵博
　　朝廷既付帅以全蜀兵民之寄帅深念国势艰危思所以寛上西顾之忧者不敢不力今敌国之祸半天下议者谓敌情终不能忘蜀帅固料之敌人以铁骑冲突决胜使其出平原易野则勇矣果扼吾蜀将自取祸也盖天下之险在蜀大山长谷数千里之间自古无路可出梯空为栈以往来行者必弃舆马腰絙扶杖后先相挽牵或栈坏则堕于万仞之下不见踪迹此岂用武之地哉敌之长技废矣帅比下约束敌之来坚壁清野断路据险使其鼓勇则不得进示怯则不得退久驻则不得食将尽决四山所溺之水灌百万之众可使化鱼鼈异物无遗也其能得志哉此不待智谋拳勇之士谭笑可辨况有如诸君之髙才絶艺乎今官军民兵与应募之士已百万器用犀利粮储山积斥堠明甚敌之动静朝夕所知帅有备矣于此责将士焉传曰师克在和不在众无轻举无争功无信流言无泄秘计无以私事仇皆兵家所忌也帅为成都三年矣环百城之境无风尘草窃之虞朝廷察焉故当更而复防尺寸之功帅未尝自列也帅之心可见矣以天之道社稷之灵朝廷尊安异时论保蜀之功将以将士之名次第上之不自有焉其或违众慢令不以帅之言为用罚不敢私尚聴之毋忽
　　难蜀父老　　　　　　　汉司马相如
　　汉兴七十有八载徳茂存乎六世威武纷纭湛恩汪濊羣生霑濡洋溢乎方外于是乃命使西征随流而攘风之所被防不披靡因朝冉从駹定笮存邛畧斯榆举苞蒲结轨还辕东乡将报至于蜀都耆老大夫缙绅先生之徒二十有七人俨然造焉辞毕进曰盖闻天子之牧夷狄也其义羁縻勿絶而已今罢三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫邛笮西夷之与中国并也歴年兹多不可记已仁者不以徳来强者不以力并意者其殆不可乎今割齐民以附夷狄敝所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也仆常恶闻若説然斯事体大固非观者之所觏也余之行急其详不可得闻已请为大夫粗陈其略盖世必有非常之人然后有非常之事有非常之事然后有非常之功夫非常者固常人之所异也故曰非常之原黎民惧焉及臻厥成天下晏如也昔者洪水沸出汜滥衍溢民人升降移徙﨑岖而不安夏后氏慼之乃堙洪塞源决江疏河洒沉澹灾东归之于海而天下永宁当斯之勤岂惟民哉心烦于虑而身亲其劳躬腠胝无胈肤不生毛故休烈显乎无穷声称浃乎于兹且夫贤君之践位也岂特委琐龌龊拘文牵俗循诵习传当世取説云尔哉必将崇论闳议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之濵莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而夷狄殊俗之国辽絶异党之域舟车不通人迹罕至政教未加流风犹微内之则时犯义侵礼于边境外之则邪行横作放杀其上君臣易位尊卑失序父老不辜防孤为奴虏系缧号泣内向而怨曰盖闻中国有至仁焉徳洋恩普物靡不得其所今独曷为遗已举踵思慕若枯旱之望雨戾夫为之垂涕况乎上圣又焉能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃闗沬若徼牂牁镂灵山梁孙原创道徳之涂垂仁义之统将博恩广施逺抚长驾使疏逖不闭曶爽闇昧得耀乎光明以偃甲兵于此而息讨伐于彼遐迩一体中外禔福不亦康乎夫拯民于沉溺奉至尊之休徳反衰世之陵夷继周氏之絶业天子之急务也百姓虽劳又恶可以已乎哉且夫王者固未有不始于忧勤而终于佚乐者也然则受命之符合在于此方将増太山之封加梁父之事鸣和鸾扬乐颂上咸五下登三观者未覩防听者未闻音犹鹪鹏已翔乎寥廓之宇而罗者犹视乎薮泽悲夫于是诸大夫茫然防其所懐来失厥所以进喟然并称曰允哉汉徳此鄙人之所愿闻也百姓虽劳请以身先之敞防靡徙迁延而辞退
　　对蜀父老问　　　　　　　　卢照隣
　　龙集荒落律纪防賔余自酆鄗归于五津从王事也丁丑届于升僊桥止送客亭即相如所谓不乗赤车驷马不出其下者也遇蜀父老皤然厐眉华髪者休于斯谓余曰子非衣冕之族欤文章之徒欤饰仁义以干时乎懐诗书以邀名乎吾闻诸夫子曰邦有道贫且贱焉耻也当今万方日用九有风靡主上垂衣裳正南面而已矣庸非有道乎而子爵不登上造位不至中防藜羮不厌裋褐不全庸非贫贱乎吾视子形容顦顇顔色疲怠心若渉六经眼若营四海何其无耻也何其不一干圣主効智出奇何栖栖黙黙自苦若斯吾闻克为卿失则烹何故区区沉沉无所成名余笑而应之曰井蛙不可以语于海者拘于墟也夏虫不可以语于氷者笃于时也盖闻智者不背时以徼幸明者不迂道以干非是以圣贤驰骛莫赦三家之彻匹夫髙抗不屈万乗之威道在则箪瓢匪陋义存则珪组斯违或立谈以邀鼎食或白首而甘布衣或委辂而仕属论都之防或射钩以相遇匡霸之机亦有朝为伊周暮为桀跖当其时也袭珩佩之锵锵失其时也委沟渠而喀喀故使龙丘先生羞闻拥篲雁门太守不如缝掖孟轲偃蹇为王者师范睢匍匐为诸侯客富贵者君子之余事仁义者贤逹之常迹来不可违类鸿鴈之随阳去不可留同白驹之过隙行蘓张之辩于娲燧之年则迂矣用韩彭之术于尧舜之朝则吁矣守夷齐之节于武汤之时则孤矣抱申商之法于成康之日则愚矣彼一时也此一时也易时而处失其所矣大唐之有天下也出入三代五十余载月竁来庭风【阙】欵塞金革已偃羽檄已平虽有防白之将孙吴之兵百胜无遗策千里不留行无所用也社首既禅介丘既封创明堂立辟雍虽有阙里之圣淹中之儒叔孙通之蕝公玉带之图将焉设也咸英并作韶武毕用奏之方泽而地祗登升之圜丘而天神降虽有伶伦伯防延陵子期操雅曲则风云动激凄音则草木悲又何施也画衣莫犯囹圄不修虽有咎繇仲甫之器释之定国之俦金科在握丹笔如流非急务也人归东户家沐南薰山泽无溪隧鸡犬不相闻虽有文翁黄霸之述职子游子贱之歌政成礼让俗被雍和固无取也干戈巳戢礼乐已兴刑罚已措梁父已升公卿常伯庶政其凝虽有鸿才大略丽句【一作藻】丰词发言盈乎百代濡翰周乎四时略无益于今日而适足以怫之是故天子恭己羣臣演成攘袂而陵稷卨抚掌而笑阿衡无为而万物皆遂不言而品彚咸亨莫不称賛鸿烈揄扬颂声言殊者招累行危者相倾効智者辍谈于草泽出竒者褁足以山楹许由去而尧臣不少善巻逃而舜徳不轻夫周冕虽华猨猴不之好也夏屋虽崇骐不之处也载鼷以车马不如放之薮冗也乐之以钟皷不如栖之以深林也此数物者岂恶荣而好辱哉盖不失其天真也若余者十五而志于学四十而无闻焉咏羲农之化翫姬孔之篇周游防万里驰骋数十年时复陵霞泛月搦札弹弦随时上下与俗推迁门首张公之雾突面墨子之烟虽吾道之穷矣夫何妨乎浩然今将授子以中和之乐申子以封神【疑作禅】之篇终慙乎措地窃所慕于谈天于是蜀父老再拜而谢曰鄙夫瞽陋长自愚惑习俗遐陬不游上国闻王人之休防听皇猷之允塞亦犹献雉而遇司下衔龙而光有北请终余论永告邛僰
　　囘云南牒　　　　　　　　唐髙骈
　　先是云南逓到木夹督爽牒劒南西川节度使骈复牒云
　　大唐劒南西川节度使牒云南诏国牒我大唐圣皇帝徳配二仪光齐两曜仁霑动植圣役神龙煦万国而尽若青天养兆民而皆同赤子东隣若木西届流沙北通隂山南抵铜柱莫不贡珍而纳賮航海而梯山诸混车书愿为臣妾是知卑微萤耀不敢并于太阳龌龊蹄涔焉能踵于神且自九夷八狄七戎六蛮虽居要荒尽遵中国力争不得天使其然所以孔圣云夷狄之有君不如诸夏之亡也纵外夷骄倨索中国等伦是以博古知今但拟率凶逞志虽恃荒陬之独力背以天时必为寰海之诸蕃哂其僭越力不足凭且以蠓蜹之飞腾不离沟渎欲追鸾鳯之羽翼拟接烟霄虽是童儿亦知不可且云南顷者求合六诏并为一蕃与开道途得接邛蜀许赐书而习读遽降使而交欢礼待情深招延意厚传周公之礼乐习孔子之诗书片善既如大恩合报忽报穷兵凟武掠土侵疆再犯郎宁重陷交趾两俘邛蜀一却黔巴涂炭城池而极多皆为灰烬驱归士庶而非少尽作【阙】寃转【阙】　防知悛革呑越隽之旧地为相如之故城凌犯不休贪残转甚昔时交趾都防不闲理兵旧日郎宁元戎未解诛冦黔巫【阙】师邛蜀儒臣受以侵欺容其残暴其比者亲征海裔充复龙编驱驾三千之师勦除十万之冦南定县则全军陷没如干镇则匹马不回罗和一空嘉宁俱尽賛卫段首迁【安南节度】之斩首骑将马光亮【溪同都统】之亡躯李膳龙【安南城内守将】则面缚于军前张诠【行营都统】则生擒于阵上【阙】白衣命之众【将帅皆白至长行一千余人衣号殁今军】如赤日消氷杀朱弩佉苴之军【诏王千并亲军三陷安南】若烘炉焰炽膏涂草莽骸积丘山士卒覩之而称心夷獠观之而快意赵若眉【扶耶等在界上道都统三十余年也】而就戮相思缙【善门节度供军兼平官充使】亦自裁董铎龙【咸通七年除节度使阙段安南首迁】之恓惶范昵些【安南行营都统】之窘沮每来侵扰无非败亡江桥则尽底焚烧采筏则从头覆没波封瓦解扶耶大隳容易诛锄若髙原之纵燎等闲扑灭如顺坂之走丸収复城池扫殄妖孽【阙】仗睿谋之果断后资神术而追擒掩韩信灭赵之功呑乐毅定齐之策其于胜负诏国洞知昨日来镇西川移从汶水仗节而不施骑单车而直抵坤维大开城门放出人物三军而遣归营幕百姓而使返乡闾此时诏王未离近地固无疑阻直拟诛锄不比从前帅臣只务姑息凶丑唯将和好便是策谋今则已知天时誓雪国耻前诏王遣张拣成等将领军位称是行人未至府城扬言和好身才入境兵以继来况是诏亲行公然诈伪侵欺大国荧惑元戎戮仆之仪须依古典其张拣成等并以军令处置且诏国前后俘虏约十万人今独送杜骧妻言是没落且杜骧守职本在安南城陷驱行固非没落星霜半代桎梏防年李氏偷生【阙】　而空令返国杜骧早没遗魂而不得还乡今则训练蕃兵指挥汉将铁衣十万甲马五千邕交合从黔蜀齐晋昔时汉相有七擒七纵之功今日唐臣蕴百战百胜之术勲名须立国史永书且杜骧官衔李揺门地不是近亲但王室疎宗天枝逺派而已李氏并诏国木夹并差人押领进送朝廷讫故牒
　　又　　　　　　　　　　　　　胡防
　　骈统益部兼号征南蛮陬闻名预自屏迹然犹时飞一木夹夸兵革犀象之盛骈判回木夹命记室胡防为之辞
　　牒前件木夹万里离南二朝至北开缄捧读辞藻焕然奨饰过多欣慰何极实以乍司边镇才到藩篱且按此朝之旧仪未悉彼国之新制不知鸖柘唯认苴咩尚呼南诏之佳名岂见天朝之美号要从微耗且是所宜仗承骠信王化风行君徳云被雕题屈膝駃舌折腰卉服来庭毳裘入贡盖以深明豹略精究龙韬波伏西天草偃南土者然侵轶我华夏无乃不可乎将谓我皇帝有所负于彼邦边臣有所负于彼国虑彼直我曲获罪于天是陈木夹申懐用贮荣报及披回示已见事根止于囚系使令放归彼国使乎小怨终比深雠呑噬我郎宁防刘我交趾取我越隽犯我益州若报东门乃及再四夫物居中者尊也处外者卑也是以众星拱之北辰百谷趋之东海天地尚不能违而况于人乎我国家居天之心宅地之腹四方八表莫不辐凑亦犹北辰之与东海也诚知土地山河归于有徳虽云有徳亦须相时茍无其时安可妄动明公博识多闻岂不见仲尼乎仲尼之圣逾尧舜顔子之贤过防龙也六合茫茫无立锥之地者盖无其时也适使仲尼生于秦末乗胡亥之乱用顔回闵损为宰相子路冉有为将军子贡宰我充行人子夏言偃典书檄虽六合鼎沸可朞月而定也当此之时刘项只可都头韩彭不过十将耳圣人虽有帝天下之徳而无帝天下之时终不妄动及子路欲使门人为臣以为欺天乎及自叹曰凤鸟不至河不出圗吾已矣夫止于负手曳杖逍遥倚门告终而已王莽不识天【阙】苻坚不知厯数妄恃强富争帝乾坤莽以百万鋭师来袭后汉光【阙】　　　之众破于昆阳苻以六十万精兵防于东晋谢以八千【阙】　　于夀春岂不为欺天防地所致者也【阙】员兵强何足恃也周【阙】　　于岐山汉祖脱褐于泗水我髙祖起自陇州盖明公只知其一不知其二见其形未知其兆也今与明公陈之望审参焉昔周王承公刘之徳遇殷纣之暴刳剔孕妇涂炭生灵剖贤人之心斮朝渉之胫三分天下而二归周文王率诸侯而朝之至于武王观兵孟津八百诸侯不期而防尚曰彼有人焉未可图也退归修徳观乎圣人去就岂容易者哉及微子去比干剖箕子奴民不聊生皇天厌之国人弃之武王方援旗誓众一举而灭纣者盖天夺殷而与周也我皇方宵衣旰食肩尧踵舜父事三老兄友百僚推赤心于比干腹中悬白日于微子头上诸侯合徳百姓欢心唯天下有人圣如周王家有姬旦卒生吕望者乎汉祖承帝尧之徳遇秦王无道并呑六国恃宇宙一家焚烧诗书坑灭贤哲筑长城于紫塞造阿房于皇州鬼母哭蛇人臣指鹿民不聊生皇天厌之国人弃之是以陈胜一呼天下响应汉祖西入五星都聚者盖天夺秦而与汉也我皇帝方崇诗书任贤哲卑宫室防黔黎野无歌鳯之人朝有问牛之杰天下有人英如汉祖家有韩信户生张良者乎我髙祖承元之徳遇隋炀荒淫徭役不均徴敛无度竭生民之财产为廵幸之资粮虎噬羣贤猱蒸庶母浮沉辽海疏凿汴河今年东征明年西伐民不聊生皇天厌之国人弃之是以我髙祖应天顺地奄有四海者盖天夺隋而与唐也我皇方淡薄声色杜絶廵游梦卜宰辅倚注藩屏思成垂拱恶习干戈皇天方賛国人方欢天下有人雄如唐祖家有敬徳户生龄者乎而况越隽新州牂牁故封不在周封之内非居禹迹之中曩日边将邀勲妄圗呑并得之如手加骈拇失之若颔去赘瘤九牛之落一毛六马之亡半毳何足喻哉仆虽自绛纱素躭黄石既探师律固识兵机奉诏镇压三巴抚安百姓思敦礼乐耻用干戈毎伤虞芮之争田永念姬周之让路茍不获巳即须训戎且蜀地濶数千里郡列五十城户口至【阙】卒之众于以挥汗成雨吐气成云盖缘从前元戎皆是儒者有【阙】机而作但守升平之元规雉分常忧不教民战是以
　　彼国得以深入无备故也仆示之以三令教之以八阵鼓声而进钲动而退甘与之共苦与之均义等埙篪情犹瓜葛説礼乐而敦诗书务农桑而聚谷帛使家藏甲胄户贮干戈赏罚【阙】行公私共贯就识三畧便可七擒不唯喝倒不周亦且擘开太华况彼国自长庆已来搔扰益部杀人之父孤人之母掠人之妾鳏人之夫焚人之庐舍使人暴露剪人之桑麻使人寒冻蜀人怨恨痛入骨髓仆乗其众怒之势示其暴怨之门况抱鸡搏狸不由人教乳犬敌虎自是物情既仗宗庙之威灵兼统华夏之精鋭若乗流纵棹下坂推车岂劳心哉仆官是宰衡位当侯伯被坚执鋭虽则未曽济河焚舟平生所贮彼国将帅之强弱邦国之盈虚坐可酌量何烦询诱且六合之外舟车不及圣人不言彼国在圣人不言之乡舟车不及之地纵主上英哲人臣俊乂亦犹烛龙衔耀只可照于一方春雷振声不能过于百里天与不取谈何容易夫天有五贼见之者昌彼国纵晓六韬未闲五贼而欲泥封函谷水灌晋阳何其谬哉五贼者夏桀张罗殷汤祝网是以仁而贼不仁也殷纣剖生人周文葬枯骨是以徳而贼不徳也齐国厚徴薄贷鲁国厚贷薄徴是以恩而贼不恩也项羽杀义帝汉髙祖举哀是以义而贼不义也陈后主骄奢隋文帝恭俭是以道而贼不道也能行五贼兼晓六韬方可夺人山河倾人社稷我朝未有五失而彼国徒自陆梁以此推之兴亡可鉴何劳逺离庭户始识安危久习韬钤方明胜负而妄要姑息不务通和回示荒唐一何乖戾防念孔顔之知命翻效莽坚之覆车文趾防亡可知人事新都失律足见天时若望降尊便希抗礼但百谷不趋东海众星不拱北辰则不可议也茍未如是则不可改图昔管仲入周不受上卿之礼蘓武在虏无亏中国之仪事有前规固难更易况小不事大春秋所诛若彼直我曲恐招天殃既彼傲我谦何患神怒见已训齐士卒调集糗粮或玉露垂槐金风动栁建鼓数里命【阙】　　　隽吊民渡泸防猎继齐鲁之夹谷绍秦赵之渑池便是行人岂遗策策皇帝理防以具前缄奏闻不复多谈恐乖忠告谨牒














　　全蜀艺文志卷四十三
　　钦定四库全书
</div>
    <div class="pagination">
<a href="全蜀艺文志_page38.html">上一页</a><span>...</span><a href="全蜀艺文志_page34.html">34</a><a href="全蜀艺文志_page35.html">35</a><a href="全蜀艺文志_page36.html">36</a><a href="全蜀艺文志_page37.html">37</a><a href="全蜀艺文志_page38.html">38</a><span class="current-page">39</span><a href="全蜀艺文志_page40.html">40</a><a href="全蜀艺文志_page41.html">41</a><a href="全蜀艺文志_page42.html">42</a><a href="全蜀艺文志_page43.html">43</a><a href="全蜀艺文志_page44.html">44</a><span>...</span><a href="全蜀艺文志_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
