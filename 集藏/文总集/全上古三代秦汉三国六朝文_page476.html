<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 476 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 476 页/共 658 页</h1>
    <div class="content">　　祭於祖庙，祭於祖父，以合亡者祀之也。以卒哭明日，其辞曰：「哀子某，敢用洁牲刚鬣普淖普荐醴酒，用荐事。适尔皇祖某甫以齐。」，女子於祖姑，此皆於今亡者为祖姑也。今代皆无庙堂，於客堂设其祖座，东面。今亡者在其北，亦东面，而共此馔也。若祖父母生存，无亡祖可者，当中一以上高祖父母姑也。（《通典》八十七。）
　　◇为祖母持重服
　　时人或有祖父亡，而後己母亡，孙奉养祖母，祖母卒，则为之齐三年者。凯以为祖母三年，自谓己父母早亡，受重於祖，故为祖斩三年，祖母齐三年。今己父後亡，则受重於父，不受重於祖，孙虽奉养祖母，固自当如礼齐周耳。（《通典》八十九。）
　　◇为父後为嫁母及继母嫁服
　　父卒，继母嫁。从为之服报，郑玄曰：「尝为母子，贵终其恩也。」案王肃云：「若不随则不服。」凯以为「出妻之子为母」，及「父卒继母嫁，从为之服报」，此皆为庶子耳，为父後者皆不服也。《传》云：「与尊者为体，不敢服其私亲」，此不独为出母言，为继母发。继母嫁己随，则为之服，则是私也。为父後者，亦不敢服也。郑玄云：「尝为母子，贵终其恩，不别嫡庶。王肃云：「随嫁乃为之服。」此二议，时人惑焉，凯以为《齐三年章》，继母如母」，则当始终与母同，不得随嫁乃服，不随则不服，如此者不成如母。为父後者则不服，庶子不服也。（《通典》九十四。）
　　◇丧服驳
　　代人或有出後大宗者，还其祖父母周，与女子出适不降其祖同义。岂以为女子出适人，有归宗之义，故上不降祖，下不降昆弟之为父後者。今出後大宗，大宗，尊之统，收族者也，故族人尊之，百代不迁，其父母报之周，所谓尊祖故敬宗也。
　　又曰：「持重於大宗，降其小宗。降其小宗，还当为其祖父母大功耳。
　　又云：代人有出为大宗後，还为其父母周，其子从服大功者。凯以经文为人後者为其父母周，为其兄弟降一等，此指为後者身也。不及其子，则当以其父所後之家，还计其亲疏为服纪耳。案晋刘智《释疑》「或问礼为人後者，为当唯出子一身还本亲也？」鲁国孔正阳等议，以「为人後者，服所後之亲若子，为其本亲降一等。不言代降一等者，以其至其子以义断，不复还本亲故也。《礼》云，若子者，则於本父母不若子矣。」刘智又案：「礼为人後者，於兄弟降一等，比出子及其子孙，皆为人後者也。甲无後，故乙为之後。乙之子孙，皆去其亲，往为甲後，当当称为人後，服本亲不伤於後者。若子，则其孙亦然矣。本亲有自然之恩，降一等，足以明所後者为重，无缘得绝之矣。」儒林掾谢袭称学士张礻詹之从祖母丁丧，本是亲祖母，亡父出後，求详礼典，辄敕助教陈福签，当诸出为人後者，还服本亲，皆降一等，自为後者之身，文无後者之子追服大功。如福议，则礻詹之不应废业。」王彪之答：「如所云，族人後大宗者，出後者子，於本祖无服。孙不服祖，於情不安。是以诸儒之说义旨，总谓为人後者虽在五服之外，皆降本亲一等，无孙不服本祖之条。案《记》云：「夫为人後，其妻为舅姑大功。」郑玄云：「不二降也。」其妻於舅姑义服，犹不二降，况其子孙，骨肉至亲，便当无服乎！礼义则重，义例亦明。如礼之例，诸出後者及子孙，还服本亲，於所後者，有服与无服，皆同降一等，谓礻詹之当服大功。（《通典》九十六。）
　　◇居重丧遭轻易服议
　　斩既练而遭大功之丧，则著大功之冠及麻。麻谓男子首，妇人腰也。又易其故既练之葛以麻，谓男子腰，妇人首也。大功之丧，既葬卒哭，男子复其练冠，带周之葛带，男子首妇人腰，皆言周者，斩练，男子除首，妇人除腰，今大功之丧既葬，首腰皆当有，大功既葬之葛，则小功之也。大四寸六分，小不可以居三年之丧，故皆周也。（《通典》九十七。）
　　◎谢镇之
　　镇之，明帝时散骑常侍。
　　◇与顾欢书折夷夏论
　　谢镇之白：敬览《夷夏》之论，辩榷一源，详据二典，清辞斐，宫商有体，玄致，其可味乎？吾不涯管昧，竭窥幽宗。苦思探赜，无阶豪会，但镜复逾三，未消鄙惑，聊述所疑，庶闻後释。
　　论始云：佛是老子，老子是佛。又以仙化比泥洹，长生等无死，爰引世训，以符玄教，纂其辞例，盖似均也。末讥翦华废祀，亦犹虫讠宣鸟聒，非所宜效，请试论之。
　　案周孔以儒墨为典，老庄以弃教明筌，此皆开渐游方，未犹洪也。且虫鸟殊类，化道本隔。夫欲言之宜，先究其由，故人参二仪，是谓三才。三才所统，岂分夷夏？则知人必人类，兽必兽群，近而征之，七珍人之所爱，故华夷同贵，恭敬人之所厚，故九服攸敦。是以《关雎》之风，行乎四国。况大化所陶，而不洽三千哉！若据经而言，盖闻佛之兴世也，古昔一法，万界同轨；释迦文初修菩萨时，广化群生，於成佛而有其土，预沾慈泽，皆来生我国。我阎浮提也，但久迷生死，随染俗流，暂失正路，未悟前觉耳。以圣人俯三达之智，各观其根，知区品不同，故说三乘而接之。原夫真道唯一，法亦不二。今权说有三，殊引而同归，故游会说法，悟者如沙尘，拯沉济惑，无出此法。是以当来过去，无边世界，共斯一揆，则知九十有五，非其流也明矣。彼乃始言其同，而末言其异，故知始之所同者非同，末之所异者非异，将非谬击瓦釜，滥谐黄锺邪？岂不诬哉？至如全形守祀，戴冕垂绅，披毡绕贝，埋尘焚火，正始之音，娄罗之韶，此俗礼之小异耳。今见在鸟而鸟鸣，在兽而兽，允执万之一音，感异类而殊应，便使夷夏隔化，一何混哉！舟枯车溺，可以譬彼。夫俗礼者，出乎忠信之薄，非道之淳，修淳道者，务在反俗。俗既可反，道则可淳，反欲之难，故宜祛其甚泰，祛其甚泰，必先堕冠削发，方衣去食，堕冠无世饰之费，削发则无笄栉之烦，方衣则不假工於裁制，去食则绝情想於耆味。此则为道者日损，岂夷俗之所制？及其敷文奥藉，三藏四含，此则为学者日益，岂华风之能造。
　　又云：佛经繁显，道经简幽，推此而言，是则幽者钻仰难希，显则涉求易望，简必不足以示理，繁则趣会而多津。佛法以有形为空幻，故忘身以济众；道法以吾我为真实，故服食以养生。且生而可养，则及日可与千松比霜，朝菌可与万椿齐雪邪。必不可也。若深体三界为长夜之宅，有生为大梦之主，则思觉悟之道，何贵於形骸。假使形之可练，生而不死，此则老宗本异，非佛理所同。何以言之？夫神之寓形，犹於逆旅，苟趣舍有宜，何恋恋於檐宇哉。夫有知之知，可形之形，非圣之体，虽复尧孔之生，寿不盈百，大圣泥洹，同於知命。是以永劫以来，澄练神明，神明既澄，照绝有无，名超四句。此则正真终始不易之道也。又刻船者祈心於金质，守株者期情於羽化，故封有而行六度，凝滞而茹灵芝。有封虽乖六度之体，为之或能济物；凝滞必不羽化，即事何足兼人。寻二源稍迹，旷局异怀，居然优劣，如斯之流，非可具诘。彼皆自我之近情，非通方之宏识，则知殊俗可以道甄。哀哉，玄圣既邈，斐然竞兴，可谓指虫迹为苍文，饵螫乳为醍醐，良可哀也。佛道汪洋智量，不可以言穷，应迹难以形测。其辩有也，则万相森陈，若千峙并立。其析无也，则泰山空尽，与秋毫俱散。运十力以摧魔，弘四等以济俗，抗般若之法炬，何幽而不烛；潜三昧之法威，何远而不伏？宁疑夷夏不效哉。（《弘明集》六。）
　　◇重与顾欢书（并颂）
　　谢镇之白：猥辱反释，究详渊况，既和光道佛，而泾渭释李，触类长之，爰至棋奕，敷佛弥过，精旨逾昧。夫饰柜贸珍，曜夜不售，所谓驰走灭迹，跳动息影，焉可免乎？循雅论所据，正以虫鸟异类，夷夏舛俗。余以三才均统，人理是一。俗训小殊，法教大同，足下答云，存乎《周易》，非胡书所拟，便谓素旗已举，不复伸检，玄旌为素麾，异乎曹子之观旗，辄复略诸近要，以标大归。然髻珠虽隐，暮四易显，聊以寄谑，傥不贻忤。夫太极剖判，两仪妄构，五阴合兴，形识谬彰。识以流染因结，形以爱滞缘生，羲皇之前，民多专愚，专愚则巢居穴处，饮血茹毛，君臣父子，自相视胡越，犹若禽兽。又比蒙童，道教所不入，仁义所未移，及其甚欲沦波，触崖思济，思济则祈善，祈善则圣应。夫圣者何邪，感物而遂通者也。夫通不自通，感不自感，感恒在此，通每自彼。自彼而言，悬镜高堂。自此而言，万象斯归。故知天竺者，居娑婆之正域，淳善之嘉会，故能感通於至圣，土中於三千。圣应既彼，声被则此。睹日月之明，何假离朱之察；闻雷霆之音，奚事子野之听。故卑高殊物，不嫌同道，左右两仪，无害天均，无害天均，则云行法教；不嫌同道，则雨施夷夏。夫道者一也，形者二也，道者真也，形者俗也。真既犹一，俗亦犹二，尽二得一，宜一其法。灭俗归真，必反其俗。是以如来制轨，玄劫同风，假令孔老是佛，则为韬光潜导，匡救偏心，立仁树义，将顺近情。是以全形守祀，恩接六亲，摄生养性，自我外物，乃为尽美，不为尽善。盖是有涯之制，未鞭其後也。何得拟道菩提，比圣牟尼，佛教敷明，要而能博，要而能博，则精疏两汲。精疏两汲，则刚柔一致。是以清津幽畅，诚规易准。夫以规为圆者易，以手为圆者难。将不舍其所难，从其所易邪？道家经籍简陋，多生穿凿，至如《灵宝》《妙真》，采撮《法华》，制用尤拙，及如《上清》《黄庭》，所尚服食，咀石餐霞，非徒法不可效，道亦难同，其中可长，唯在《五千》之道，全无为用。全无为用，未能遣有，遣有为怀，灵芝何养？佛家三乘所引，九流均接，九流均接，则动静斯得，禅通之理，是三中之一耳，非其极也。禅经微妙，境相精深，以此缔真，尚不能至。今云：道在无为，得一而已。无为得一，是则玄契千载，玄契千载，不俟高唱。夫明宗引会，导达风流者。若当废学精思，不亦怠哉！岂道教之筌邪。敬寻所辨，非徒止不解，佛亦不解道也。反乱一首，聊酬启齿。
　　颂曰：运往兮韬明，玄圣兮幽翳。长夜兮悠悠，众星兮哲哲。太晖灼兮升曜，列宿奄兮消蔽。天轮扌角兮殊材，归敷绳兮一制。苟专迷兮不悟，增上惊兮远逝。卞和恸兮荆侧，岂偏尤兮楚厉，良刍蔑兮般若，焉相责兮智慧。（《释藏》车六，《弘明集》六。）

卷五十七
◎朱昭之
　　昭之，吴郡钱塘人。（子谦之，《齐书》有传。）
　　◇与顾欢书难夷夏论
　　见足下高谈夷夏，辨商二教，条勒经旨，冥然玄会，妙唱善同，非虚言也。昔应吉甫齐孔老於前，吾贤又均李释於後。万世之殊途，同归於一朝；历代之疑争，怡然於今日，赏深悟远，蠲慰者多；益世之谈，莫过於此。至於各言所好，便复肝胆楚越，不知苦甘之方虽二，而成体之性必一。乃互相攻击，异端遂起，往反纷频，斯害不少。惜矣，初若登天，光被俗表，末如入渊，明夷辉沦。夫导师失路，则迷途者众，故忘其浅昧，遽相牵拯，令先布其怀，未陈所恨。想从善如流者，不惜乖於一往耳。山川悠远，良话未期。聊寄於斯，以代暂对，情旗一接，所释不浅，朱昭之白。
　　夫圣道虚寂，故能圆应无方，以其无方之应，故应无不适。所以自圣而检心，本无名於万会，物自会而为称，则名号以为之彰。是以智无不周者，则谓之为正觉；通无不顺者，则谓之为圣人。开物成务，无不达也，则谓之为道。然则圣不过觉，觉不出道，君可知也。何须远求哉！但华夷殊俗，情好不同，圣动常因，故设教或异。然《曲礼》净戒，数同三百；威仪容止，又等三千，所可为异，政在佛道之名，形服之间耳。达者尚复以形骸为逆旅，兖冕岂足论哉！所可为嫌，在设教之始，华夷异用，当今之俗，而更兼治，迁流变革，一条宜辨耳。今当言之，圣人之训，动必因顺，东国贵华，则为兖冕之服，礼乐之容，屈伸俯仰之节，衣冠簪佩之饰，以弘其道。盖引而近之也，夷俗重素，故教以极质。髡落徽容，衣裳弗裁，闭情开照，期神旷劫，以长其心，推而远之也。道法则采饵芝英，餐霞服丹，呼吸太一，吐故纳新，大则灵飞羽化，小则轻强无疾，以存其身，即而效之也。三者皆应之一用，非吾所谓至也。夫道之极者，非华非素，不即不殊，无近无远，谁舍谁居。不偏不党，勿毁勿举，圆通寂寞，假字曰无。妙境如此，何所异哉？但自皇牺已来，各弘其方，师师相传，不相关涉。良由彼此两足，无复我外之求。故自汉代以来，淳风转浇，仁义渐废，大道之科莫传，五经之学弥寡。大义既乖，微言又绝；众妙之门莫游，中庸之仪弗睹。礼术既坏，雅乐又崩，风俗寝顿，君臣无章，正教陵迟，人伦失序。於是圣道弥纶，天运远被，玄化东流，以慈系世，仁众生民，黩所先习，欣所新闻，革面从和，精义复兴。故微言之室，在在并建，玄咏之宾，处处而有，此可以事见，非直布之空谈，将无物不可以终否，故受之以同人故邪？意者夫圣人之抚百姓，亦犹慈母之育婴儿，始食则饵以甘肥，甘肥既厌，复改以脂蜜；脂蜜既厌，则五体休和，内外平豫，为益至矣，不其然乎，理既然矣。而横厝非贬，妄相分别，是未悟环中，不可与议。二贤推荡往反，解材之势，纵复得解，非顺理之作，顺理析之，岂待推荡？足下发源开端，明孔老是佛，结章就议，则与夺相悬，何绅擎跽，为诸华之容，稽首佛足，则有狐蹲之贬。端委罄折，为侯甸之恭，右膝著地，增狗踞之辱。请问若孔是正觉，释为邪见。今日之谈，吾不容闻，许为正真，何理鄙诮，既亏畏圣之箴，又忘无苟之礼，取之吾心，所恨一也。又云，全形守祀，继善之教，毁貌易性，绝恶之学，是商臣之子，有继善之功，覆障毁落，有绝恶之志，推寻名实，为恨二也。又云，下弃妻孥，上废宗祀。夫鬼神之理，冥漠难明，故子路有问，宣尼弗释，当由死生道殊，神缘难测，岂为圣不能言，良恐贤不能得。三达之鉴，照之有在。足下已许神化东流，而复以丧祭相乘，与夺无定，为恨三也。又云，切法可以进谦弱，赊法可以退夸强，三复此谈，颠倒不类。夫谦弱易回，可以赊和而进，夸强难化，应以苦切乃退，隐心检事，不其然乎。米糠在目，则东西易位，偏著分心，则辞义舛惑。所言乖当，为恨四也。又云，抑则明者独进，引则昧者竞前。夫道言真实，敬同高唱，覆载万物，养育众形。而云明者独进，似若自私，佛音一震，则四等兼罗，三乘同顺，天龙俱靡。而云昧者竞前，亦又近诬，探赜之谈，而妄生疮疣，游辞放发，为恨五也。又云，佛是破恶之方，道是兴善之术，破恶之方，吾无间然。夫恶止善行，乃法教所以兴也。但未知兴善之术，术将谁然？若善者已善，奚用兴善？善者非善，又非兴善，则兴善之名，义无所托。今道者善也，复以兴善，取之名义，太为继富，不以振恶，为教褊矣。犬道兼弘，而欲局之，为恨六也。又云，残忍刚复，则师佛为长，慈柔虚受，则服道为至。夫摧伏勇猛，回靡残暴，实是牟尼之巨勋，不乖於慧旨，但道力刚明，化功弥远，成性存存，恩无不被，枭鸩革心，威无不制。而云唯得虚受，太为浅略，将无意沦偏著，不悟狭劣伤道邪？披寻第目，则先诫臆说，建言肆论，则不觉情迁。分石难持，为恨七也。又云，八象西戎诸典，广略兼陈，《金刚》《般若》，文不逾千，四句所弘，道周万法，粗妙两施，繁约共有，典法细诫，科礼等碎，精粗横生，言乖乎实，为恨八也。又云，以国而观，则夷虐夏温，请问炮烙之苦，岂康竺之刑，流血之悲。讵齐晋之子，刳剔苦害，非左衽之心，秋露含垢，匪海滨之士，推检性情，华夷一揆，虚设温严，为恨九也。又云，博弈贤於慢游，讲诵胜於戏谑。寻夫风流所以得传，经籍所以不废，良由讲诵以得通，谘求以成悟，故曰学而不讲，是吾忧也。而方之戏谑，太为慢德，请问善诱之筌，其将安寄。初未得意，而欲忘言，为恨十也。有此十恨，不能自释，想望君子，更为伸之，谢生亦有差参，足下攻之已密，且专所请，不复代匠。（《弘明集》七。）
　　◎朱广之
　　广之字处深，吴郡钱塘人，为临川王常侍。
　　◇谘顾欢夷夏论（并书）
　　朱广之叩头，见与谢常侍往复夷夏之论，辩章同归之义，可谓简见通微，清练之谈也。至於聃尚端冕之饰，屏破翦落之素，申以擎跪之恭，辱以狐蹲之肃，桎束华人，杜绝外法。舟车之喻虽美，平恕之情未笃，致会之源既坦，筌寄之途方壅。然则三乘之悟，望兹土；六度之津，於今长诀，披经玩理，怅怏良深，谢生贬没仙道，褒明佛教，以羽化之术，为浮滥之说，残形之唱，为履真之文。徒知己指之为指，不知彼指之无殊？岂所以通方得意，善同之谓乎。仆夙渐法化，晚味道风，常以崇空贵无，宗趣一也。蹄网双张，义无偏取，各随晓入，唯心所安耳。何必龙兖可袭，而璎珞难乘者哉！自贫来多务，研教沈潜，缄卷巾牍，奄逾十载。幼习前闻，零落顿尽，蕴志空年，开赡靡阶。每独慷慨遥夜，辄启旦忘寐，而清心远信，缠苦弥笃。苦夫信不治理，则轻泛无主，转堕之宾，因斯而起。是以罄率狂管，书述鄙心，愿重为启诲，敷导厥疑，广之叩头。
　　论云：擎跪罄折，侯甸之恭也。狐蹲狗踞，荒流之肃也。疑曰：夫邦殊用隔，久自难均，至於各得所安，由来莫辨。侯甸之容，所言当矣。狐狗之目，将不独伤。
　　论云：若谓其致既均，其法可换者，而车可涉川，舟可行陆乎，必不可也。疑曰：夫法者所以法情，情非法也。法既无定，由情不一，不一之情，所向殊途，刚柔并驰，华戎必同。是以长川浩漫，无当於此矣。平原远陆，岂取於彼邪？舟车两乘，何用不可。
　　论云：既不全同，又不全异，下弃妻妤，上废宗祀。疑曰：若夫废祀於上，不能绝弃於下，此自拟异入同，非同者之过也。宁可见犁牛不登宗庙之用，而永弃於牢饩之具邪？
　　论云：嗜欲之物，皆以礼伸，孝敬之典，独以法屈，悖德犯顺，曾莫之觉。疑曰：若悖德犯顺，无施而可，慈敬惠和，触地而通。是以损膳行道，非征凶之宅；服冕素餐，非养正之方。屈伸之望，可相绝於此矣。
　　论云：理之可贵者道也，事之可贱者俗也。今舍华效夷，义将安取？若以其道邪，道固符合矣。若以其俗邪，俗则大乖矣。疑曰：至道虚通，故不爵而尊，俗无不滞，故不黜而贱。贱者不能无累，尊者自然天足。天足之境既符，俗累之域亦等。道符累等，又谁美谁恶？故俱是圣化，唯照所惑，惑尽明生，则彼我自忘。何烦迟迟舍效之际，耿介於华夷之间乎？
　　论云：无生之教赊，无死之化切，切法可以进谦弱，赊法可以退夸强。疑曰：无生即无死，无死即无生，名反实合，容得赊切之别邪？若以迹有差降，故优劣相悬者，则宜以切抑强，以赊引弱。故孔子曰：「求也退，故进之。由也兼人，故退之。」致教之方，不其然乎。
　　论云：佛教文而博，道教质而精，精非粗人所信，博非精人所能。疑曰：夫博闻强识，必缘照远广；敦修善行，必因理入微。照明则理无不精，理精则明无不尽。然则精博同功，相为利用，博犹精也。岂粗人所能信，精犹博也。岂弘通所独阙。
　　论云：佛言华而引，道言实而析，析则明者独进，引则昧者竞前。疑曰：夫华不隔理，则为达鉴所陶，实未届虚，故为钻赏所业。陶业有序者，为质昧邪？为待明邪？若其质昧，则明不独进。若必待明，则昧不获前。若明昧俱得，何须抑引？妙沉难章，所宜更辩。
　　论云：佛经繁而显，道经简而幽。幽则妙门难见，显则正路易遵，遵正则归途不迷，见妙则百虑咸得。疑曰：简则易从，云何难见；繁则难理，岂得易遵？遵正则归途不迷，可以阶道之极；虽非幽简，自然玄造，何假难明之术，代兹易晓之路哉。
　　论云：若残忍刚愎，则师佛为长；慈柔虚受，则服道为至。疑曰：夫邪见枉道，法所不存，慈悲喜舍，是所渐录，喜则能受，舍亦必虚，虚受之义，然复会。未知残愎之人，更依何法？若谓所受者异，则翻成刻船，何相符之有乎？
　　论云：佛是破恶之方，道是兴善之术，又以中夏之性，不可效西戎之法。疑曰：兴善之谈美矣，勿效之诲，意所未安，请问中夏之性，与西戎之人，为夏性纯善；戎人根恶，如令根恶，则於理何破？使其纯善，则於义何兴？故知有恶可破，未离於善；有善可兴，未免於恶。然则善恶参流，深浅互列，故罗云慈惠，非假东光，桀跖凶虐，岂锺西气。何独高华之风，鄙戎之法邪？若以此善异乎彼善，彼恶殊乎此恶，则善恶本乖，宁得同致？
　　论云：蹲夷之仪，娄罗之辩，犹虫喧鸟聒，何足述效？疑曰：夫礼以伸敬，乐以感和，虽敬由礼伸，而礼非敬也。和因乐感，乐非和也。故上安民顺，则玉帛停筐，风淳俗泰，则钟鼓辍响。又钟帛之运，不与二仪并位。盖以拯顿权时，不得已而行耳。然则道义所存，无系形容，苟造其反，不嫌殊同，今祗蹲虔跪，孰曰非敬？敬以伸心，孰曰非礼？礼敬玄符，如何徒舍？含识之类，人标其所贵，贵不在言，言存贵理。是以麟凤怀仁，见重灵篇；猩猩能语，受蚩礼章，未知之所论，义将何取。若执言捐理，则非知者所据，若仗理忘言，则彼以破相明宗，故李叟之常，非名欲所及，维摩静默，非巧辨所追，检其言也，彼我俱遣；寻其旨也，老释无际。俱遣则濡沫可遣，无际则不负高贵。何乃远望般若？名非智慧，便相挫蹙，比类虫鸟，研复逾日，未惬鄙怀。且方俗殊韵，岂专胡夏，近唯中邦，齐鲁不同，权舆ㄈ落，亦古今代述，以其无妨指录，故传授世习。若其非也，则此未为是；如其是也，则彼不独非。既未能相是，则均於相非。想兹汉音，流入彼国，复受虫喧之尤，鸟聒之诮，娄罗之辩，亦可知矣。一以此明，莛楹可齐，两若兼除，不其通乎。夫义奥渊微，非所宜参，诚欲审方玄匠，聊伸一往耳。倾心遥伫，迟闻後裁。（《弘明集》七。）

　　◎李淼
　　淼为交州刺史。
　　◇与道高法明二法师书难佛不见形
　　夫道处清虚，四大理常，而有法门妙出群域。若称其巧能利物，度脱无量为教，何以不见真形於世，直空说而无实邪？今正就寻西方根源，伏愿大和上垂怀，允纳下心，无惜神诰，弟子李淼和南。（《弘明集》十一。）
　　李淼和南：旋省雅论，位序区别，辞况充美，欣会良多。所谓感化异时，像正殊俗，援外以映内，征文以验实，敬范来趣，无所间然。夫受悟之由，必因鉴观，暗寄生疑，疑非悟本。若书契所存，异代齐解，万世之後，可不待圣而师矣。若乃声迹并资，言象相济，大义既乖，儒墨竞兴，岂徒正信不朗，将亦谤误增衅，得不取证於示见，印记以自固乎？大圣以无碍之慧，垂不请之慈，何为吝昭昭之明，晦倍寻之器，绝群望於泥洹之後，兴罪垢於三会之先。刍狗空陈，其能悟乎？仪像虚设，其能信乎？至於帝王姬孔，训止当世，来生之事，存而不论。故其隐见废兴，权实莫辨。今如来轨业，弥贯三世，慈悲普润，不得以见在为限。群迷求解，不可以灭尽致穷。是以化度不止於篇籍，佛事备列於累万。问今之所谓佛事者，其焉在乎。若如雅况，所信在此。所验在彼，而圣不世出，孔释异途，即事而谈，罔非矛盾矣，其可相验乎？未能嘿废。聊复寓言，幸更详究，迟睹清释。（《弘明集》十一。）
　　李淼和南，雅论明受悟之津，爰自疑得，暗寄有馀，无取鉴观，鞠躬赞诵，咸足届道，览复往况，弥睹渊赜。然所谓像法乖正，求悟理粗，借筌会旨，无假示见。此固姬孔所以垂训，辉光所以不表，取之世典，绰焉足矣。放光动地，徒何为乎？若正信不止於俯仰，而佛事备举於形声，大觉所由妙其色，涉求之所可基其始，故知信者必以儒墨致疑，学者将由无证自悔。吝明无咎於三五，潜景道德，愆於十号矣，岂不然乎？又诲姬孔务拯颓季，无暇来生，设在结绳，三世自明，亦又不然。七经所陈，义兼未来，释典敷载，事止缘报。故《易》云「积善馀庆」，「积恶馀殃」。经云：「无我无造无受者，善恶之业亦不亡。」此则缘教常，缓兼训已弘，岂谓所务在此，所阙在彼哉？来论虽美，故自循环之说耳。望复擢新演异，以洗古今之滞，使夷路坦然，积碍大通也。深愿大和上垂纳亮款，弟子李淼谨呈。（《弘明集》十一。）
　　◎王叔之
　　叔之字穆仲，琅邪人，晋宋间处士，有《庄子义疏》三卷，集十卷。（见《经典释文叙录》，案：《隋经籍志》有《宋王叙之集》七卷，梁十卷，《旧唐经籍志》宋《王叔之集》十卷，群书引见作升之，叔之、叔元、淑之、与叙之，名凡五异，疑止一人，今从《释文叙录》列叔之名，而各书互异，每篇分注之。）
　　◇翟雉赋
　　余在荆楚，见人有养雉翟二鸟者，慨然感之，而为赋云：
　　含野气於人途，信多惧而少嘉；雉见质而不陋，翟表文而不华，映寒条之始绿，发冬秀之馀葩。（《艺文类聚》九十引作「叔之」。）
　　◇遂隐论
　　崇退儒生问於抱朴丈人曰：「请问隐何为者也，而生上古，徇之至今，继踵何哉？」丈人曰：「夫全朴之道，万物一气，三极湛然，天人无际，岂有朝野之别，隐显之端哉？则夫隐於已失者也。平原既开，风流散漫，故隐者所以全其真素，养其浩然之气也。」（《艺文类聚》三十七作「叔之」。）
　　◇怀旧序
　　余与从甥孙道济，交好特至。昔寓荆州，同处一室，冬多闲暇，长共学书。余收而录之，欲以为索居之爱，道济因记纸末曰：舅还山之日，览此相存。阅书见其手迹，皎若平日，凄怅伤心。（《御览》七百四十九作「升之」。）
　　◇伤孤鸟诗序
　　偶得二鸟，将欲放之，俄顷而一者死，一者既放。屡顾悲鸣，感微禽之有心，遂为诗以伤之。（《艺文类聚》九十作「叔之」。）
　　◇续齐伯伦酒德颂
　　有酒则饮清含醇，无酒则冫食糟□□。（《书钞》一百四十八作「升之」）
　　◇舟赞
　　致远任重，各因所由。陆则聘车，水惟用舟。弱楫轻棹，利涉齐求。缅彼渔父，鼓清讴。（《北堂书钞》一百三十七一百三十八并作「升之」，《艺文类聚》七十一作「叔之」，《初学记》二十五作「叔元」，《御览》七百七十作「叔之」。）
　　◇笏赞
　　慎为德要，唯善用光。敬上尊贤，贵不逾常。用制斯器，备对遗忘，因事施礼，升降有章。（《初学记》二十六作「升之」。）
　　◇甘橘赞
　　节重履险，操贵有恒。一树保荣，四运齐能。在质惟美，於味斯弘。异分南域，北则枳橙。（《艺文类聚》八十六，《初学记》二十八并作「升之」。）
　　◇兰菊铭
　　兰既春敷，菊又秋荣，芳薰百草，色艳群英。孰是芳质，在幽愈馨。（《艺文类聚》八十一作「淑之」。）
　　◎荀伦（一作苟伦。）
　　伦字君文，河内人。
　　◇与河伯笺
　　伏惟河伯府君，君侯潜曜灵泉，翱翔神渚，发洪流於昆仑，扬高波於砥柱，包四渎以称王，总百川而为主。（《初学记》六，案：刘敬叔《异苑》云：河内荀儒，字君林，乘冰省舅氏，陷河而死。兄伦，字君文，求尸积日不得，设祭水侧，授笺与河伯，宿岸侧，冰开，手执笺浮上，伦又笺谢之。）
　　◎袭庆
　　袭庆，爵里未详。（案：《御览》黄正色本作「袭庆」，近刻《御览》作「龚庆」，《隋》《唐志》《崇文总目》并载《刘涓子鬼遗方》十卷，云龚庆宣撰，姓名互异，考《文选·蜀都赋》注引《风俗通》，ク人卢、札、沓、鄂、度、夕、袭七姓，是袭非误字，而《华阳国志》《後汉·蛮传》所载七姓，「袭」作「龚」，未详孰是。）
　　◇鬼遗方序
　　刘涓子，不知何许人也。晋末於丹阳郊外较射，忽见一物，高二丈许，因射而中之，走而电激，声若风雨，夜不敢迫。明旦，率门人弟子邻伍数十人，寻其踪迹。至山，见一小儿，问之何姓。小儿云：「主人昨夜为涓子所射，今欲取水以洗疮。」因问小儿，主人是谁？答曰：「是黄父鬼。」乃将小儿还。未至，闻捣药声。遥见三人，一人卧，一人开书，一人捣药。比及随，叫笑而前，三人并走。遗一帙《痈疽方》，并一臼药，人有瘫者途之，随手而愈。（《御览》七百二十四。案《鬼遗方》十卷，北宋尚存，今世所传仅数方耳，竹木刺肉不出，头垢途之即出，又小见初生不尿，人乳四合，葱白一寸，煎滚，分作四服，即利，又初生吐乳，人乳二合，篾少许，盐二粟大，同煎沸，入牛黄米，与服，又治疥癣，松胶香研细，约酌少入少轻粉，滚令匀。凡疥癣上，先用油涂了，未一日便乾，顽者三两度。案：此四方，余於嘉庆中编辑《全宋文》时随见随录也。後见《读画斋丛书》辛集有五卷本，则此书今世尚存其半，为之一喜。）
　　◎乔道元
　　道元，爵里未详。
　　（乔一作「晁」，一作「吞」，案：吞，他前切。姓氏书有「吞景」云。）
　　◇与天公笺
　　道元居在城南，接水近塘，草木幽郁，蚊虻所藏，茅茨陋宇，才容数床，无有高门大户，来风致凉，积污累熏，体貌萎黄。未免夏暑，逆愁冬霜，冬则两幅之薄被，上有牵绵与敝絮，撤以三股之丝纟延，袷以四升之粗布，狭领不掩其巨形。促缘不覆其长度，伸脚则足出，挛卷则脊露。（高似孙《纬略》作《吞道元与吞公笺》，《艺文类聚》三十五作《乔道元》，文少二十字。）
　　奴曰高安，两手并残，指如竹筒，畏风恶寒。小者家生，厥名曰饶。腹中瘕坚，大如饭捎，饱食终日，不能作劳。借一小儿，伧公吴母。近因冬节，暂诣其舅。狗咬一胫，肉落如手。挛筋彻骨，而不愈。长婢来成，左目失明，动则入井，已死复生。次婢良信，有桓公司马之疹，行步虽旷，了无前进。隐疾难明，辞不尽韵。小婢从成，南方之奚。形如惊獐，言语喽亻离，声音骇人，惟堪驱鸡。他无所役，遣诣阿嵇。复被狗咋，困熟如泥。（《初学记》十九。）
　　有露车一乘，辕复摧折以犁辕续之，左崎右留，强弱相负，傍行斫辕。（《御览》七百七十三。）
　　◎张委
　　委，爵里未详。（案：《御览》列於颜延之後，殷琰前，知是宋人。）
　　◇九愍
　　映金箱之羽盖，鸣玉衡之鸾镳。望天路以振策，指万里於崇朝。（御览三百五十八。）
　　◎王昊之
　　昊之，爵里未详。
　　◇与琅邪太守许诚言书
　　贵郡临沂县沙村逆鳞鱼，可调药物。

卷五十八
列女
◎列女
　　◎临川长公主
</div>
    <div class="pagination">
<a href="全上古三代秦汉三国六朝文_page475.html">上一页</a><span>...</span><a href="全上古三代秦汉三国六朝文_page471.html">471</a><a href="全上古三代秦汉三国六朝文_page472.html">472</a><a href="全上古三代秦汉三国六朝文_page473.html">473</a><a href="全上古三代秦汉三国六朝文_page474.html">474</a><a href="全上古三代秦汉三国六朝文_page475.html">475</a><span class="current-page">476</span><a href="全上古三代秦汉三国六朝文_page477.html">477</a><a href="全上古三代秦汉三国六朝文_page478.html">478</a><a href="全上古三代秦汉三国六朝文_page479.html">479</a><a href="全上古三代秦汉三国六朝文_page480.html">480</a><a href="全上古三代秦汉三国六朝文_page481.html">481</a><span>...</span><a href="全上古三代秦汉三国六朝文_page477.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
