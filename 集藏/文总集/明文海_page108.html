<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 108 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 108 页/共 134 页
  </h1>
  <div class="content">
   郁江之滨盖有水名伶俐云余尝诣而览之因而熟思曰嗟乎世恒言智者为伶俐谓其愚者不及也兹水殆非智者与夫水以济筏楫润稼泽物溉注不穷其智者宜居通邑钜都诸冠绅贾舶接踵之区或注沃壤敏灌泄籍以滋利品彚滔滔乎矜衒其所长而今乃甘茹孤寂偃然自处乎僻陬遐壤方且相犹于荒凉揉杂之乡淹没顿乎瘴烟屯防之所殆防乎罔能自表着吾意物之太愚者宜莫如兹水也夫怀仆仆之迹者每富昭昭云也董子曰语云别方未定别理千名岂不信然初子仪舍大江舍彭蠡纡道而来也以二人也而二人舍庾岭取永新间道而来以子仪也夫既有所为而别吾能知有所为之理道不能必其不可蕲之路岐于是呼烛就舻壶酒叙别明月渐吐白露如珠相与赋诗见志张子赋江树夕阳五章呉子赋执手云阳三章董子赋五章赋就辄歌歌残复饮仰视明月已在半天三人者虽破涕为欢勉相劝酬然而山侧水滨雁吟叶落一去异地讵相见期割慈分手仍复踌躇巳不觉黯然其销魂也乂仿古人分衣之义各有赠张子赠呉子董子以广葛各一呉子赠张子以一土防董子以一呉绢二家室人夜不能登张太安人舟则各以其所绩为别张子曰无复以益我董子曰合以迹迹离即散合以道无离无合张子曰如其合也须今夜之言以复若犹未须今夜之言以识呉子曰别不别合不合何常惟初心矢不离此道矢不间防古人困而进徳者多矣吾辈又何难于此别盖闻处困莫辨于易吾将以卒业焉张子曰呉子为学易之説因而曰且需一宿其斋戒蓍之而后行于是各就舟明日夙兴就近恩馆焚香告天而筮得震之丰噫易示之矣敢不勉旃遂别
　　寻乌石山记【呉时来】
　　有山于此不百尺而髙不一里而远山四面苍色自远而来前有万顷之沧波晶晶漾漾若隐若见于树间对城而廓处野而奥以呉子之好游将为家于山水间博采旁问求其惬我意者不可一得此则最惬我意当眼举趾经嵗而始能得之斯非可怪耶己未九日返自朗宁病横人之不麦也将教之麦课儿辈麦于西郊见丛莽中有若髙丘乃与诸人徒披莽而入棘裂我衣石滑我步无可见竒明日空斋中望宝华峰不戒仆夫乗兴而往渡横江以风狂兴辄尽循西行望乌石山而返又明日出眺龙起之池又以荒秽意亦不在循西行望乌石山忽语仆夫曰曷不剪荒伐莽以舒我视果而荒翳一除有美皆出宝华屏其前古鉢枕其后龙毋二塘迤逦山下东城西山禽鸣鱼跃而向之盼望未徃者争献于林树间若有以逢迎我者于是日至又日至焉步既不厌景亦难穷始怪得之之晩以问之心心既莫知以问之山山又不答闻古之擅胜必于髙山深谷迹所罕到后出为竒此乃不凌髙不探深其竒又若此岂以后出者与我欤如必待至诚笃好舍我其谁且又迟迟逾嵗若彼其难卒乃以无意得之将造化者秘而不轻其出欤士君子俛仰宇宙登山观水夫固寄意焉耳意茍在巻石勺水自足怡悦茍不在虽牛山琅琊増慨生悲噫安知天下之佳山水不有沉埋草莽中不易自见如此山者欤为记以幸此山之遭又见游者不远目前莫不有佳山水在焉
　　乌蛮滩梦记呉【时来】
　　余于癸卯赴秋试将发前一夕梦一老人深衣幅巾策杖自里丞相桥而北提杖喝曰若何不拜我而祖也来前而端拱拜起毕老人曰贾谊传不可不读来作强对色且云这书那有不读老人曰若曽面识其人乎来曰愿识之顾其人安在老人不应策杖去如飞来随之忽然不知何地所厯皆穷谷大川危峦絶堑其间险阻﨑岖盘桓攀陟皆非素所曽至地乆之至一红庙前指来拜曰此马王庙也余惊寤梦若无可晓夙起语族父鸾峰先生先生曰祖告若矣今年题当有贾董事抑或霍光传不可不读意耶乆而无征余亦置不意中今秋过长沙经衡永入桂林下府江渡左江诸泷每至一处动如已至有疑于心不可忆记及投乌蛮滩谒马伏波庙勃然大寤忽焉泪零梦中所谓马王庙峭石惊矶浮烟飞沬光景满眼依如昨游余兹行以为咎由自执也而梦已定于十六年之前余祖于出试之初预告之矣岂非命耶马伏波庙遍岭外而乌蛮其著者是来至横之征也所指贾谊岂昨经长沙之征抑不善处穷谓用为戒耶谨述之以自砺并以告夫后之君子庶其安命易示知险知阻险阻畴能幸而免哉知险阻不为所迁有命存焉矣
　　游天窟岩记【呉时来】
　　夏五董子与呉子为天窟之游至洞口雨至题诗而还菊月呉子送董翁返自乌蛮过谢村借燎率羣从徃游岩有洞口东向洞中有八景具沈学士与陆同知诗大都洞中如夹巷长里许不大竒絶惟尽处容光下照如绮有岩乳滴成玉鼎亦如玉笋又如石盆盛狮子箕踞其中者水冷甚从者掬而食之或取以濯眼焉既周而出岩居之氓蒸小豚兎子来食且言且笑问之曰以岩之外不如鳯凰之秀防以岩之内不如空洞之玲珑呉子曰如玉乳二岩亦有之不氓曰惜乎其防防也呉子曰夫吾汝语汝未易吾领不汝语则岩之徳隐而不彰以为防乎其徳昭昭以为昭乎其质防防吁嗟乎安知防防之不昭昭乎今夫人心有窟耳目口鼻人之大窍也其质藏于人其气交于天惟其窟防防故其能受昭昭出乎耳窍而天声入之其纳之也防防焉是为聪窟出乎目窍而天色接之其纳之也防防焉是为明窟耳目之灵以交乎天也其中防防焉故能受故君子不外闗而外不能入不内楗而内不能出沈视于防以彻天明沈聴于防以彻天聪其窍常虚天光乃归其窟常寂和气乃出故其治身不竭精神而津津润焉其治人不竭智力而明明觉焉安知防防之不为昭昭乎今夫人之所昭昭者日中而游正昼而驰目于五色而不自辨其黒白虽然强视其天明昏矣耳夺于五声而不自辨其清浊虽然强聴其天聪聋矣处乡为隙在国为蠧防行饰诈窃窃然虽崇髙据显而且殖蓬髙也安知昭昭之不为防防乎故为善于幽暗之中其光常彻为不善于显明之中其中常塞谁令以彼易此乎故天聪明其体常寂三辰为光不见人有夜秉烛者乎人之视之以明而彼之视人则暗故居明常暗置明镜于幽室其光不发矣得日影而然此之谓以暗受明氓长跪而言曰小人无知不悟君话将归而告之兹岩之丈人须臾有丈人仰天而啸迎呉子曰吾之辞髙明就寂寞托业于此也有年所矣未有知我者幸子白之既以明吾徳而又以察人理也哉











　　明文海卷三百八十五
　　钦定四库全书
　　明文海卷三百八十六　　　余姚黄宗羲编记六十
　　纪行
　　使代记【王樵】
　　嘉靖庚戌予以行人奉使至大同三月风变甚异风起西北黄尘蔽天己而天作赭色人物相对其色皆赭少顷天暗如漆时方停午室中燃烛然后可坐六月二十四日大同总兵张达以御敌防没张达甘肃人起小校积首功至今官善弓马无大畧狃敌入非时絶不为备轻兵逐利防于伏中部下莫肯救副总兵林椿以失帅虑逮突战俱死事闻上以边臣习于巽愞欲因二将以示激劝赐张达諡曰忠壮林椿諡曰忠刚各赠官防子立庙于大同逮总督侍郎郭宗臯巡抚都御史陈燿廷杖之各百谪戍边燿死于杖诏起尚书翁万达代宗臯未至以兵侍苏祐暂行督事起佥都御史赵锦代燿复咸宁侯仇鸾太子太保镇大同仇鸾者其祖仇钺宁夏游击将军也以擒反者安化王封咸宁伯又以征流贼功进封侯鸾为人短小精悍粗涉文字谲诞敢大言镇河西以总督曽铣劾其不法事被逮曽铣江都人尝献议谓我朝以东胜孤悬徙镇榆林初徙时套内无敌土地衍沃物产富饶当事之臣不以此时据河为守治八年敌编筏渡河剽掠官军牧马至十二年遂拥众入套常驻牧不出祸根既种窃发无时出巢则寇宣大三闗据巢则寇延宁甘固此剥牀以肤切近之灾无己之患宜大驱遂之便答防以铣任事慰纳甚温中外皆以为此上意也一日忽下手诏以兵力之未足取责问大臣生事造端之故内阁严嵩上疏谢罪因言此事皆夏言主之夏疏无引咎语上怒革言师保阁职以吏书致仕行至丹阳逮下诏狱以仇鸾有讦疏也夏爱妾之父苏纲亦江都人在京出入夏私第颇用事而铣子以乡亲徃来主其家鸾因言铣縁苏纲交结辅臣餽金二万载以二骡揜败冐功建复套危计事下刑部初拟皆不合上意上曰第如律于是坐铣以交结近侍官员与夏相继斩于西市仇鸾以告讦释罪复用实无竒谋长策不过遣人欵令不犯已境而已时边人籍籍言敌大举必犯京师盖消息在半年之前边人尽知而京师不知也八月十四日敌攻古北口十六日抉墙入围顺义以保定兵驻城中城得全十七日报至京师始议守御计兵部尚书丁汝防奏发勇字四营兵分驻城外威字四营及三大营兵守城命文武大臣各一人分守九门檄诸镇勤王十八日仇鸾首以大同兵至十九日巡抚都御史杨守谦以保定兵至既而诸路兵亦大集制以杨守谦为兵部侍郎提督内外官军截杀赐仇鸾平敌大将军印总诸路兵调度截杀鸾军无纪律徃徃反诈辫髪为敌刼畧被获又自诡为辽阳军时敌中呼朶顔为辽阳军敌尝言辽阳军实导我来民间因言辽阳军叛而丁汝防又下令禁勿捕大同兵大同兵益肆畧甚于敌人始疾汝防矣言颇闻于上敌薄都城杀掠焚庐日夜火光不絶至坐教塲饮酒挝鼓为戯乐又入东直门外马房执内官八人去部长俺答复纵之归持嫚书胁求通贡书非彼字乃内官代为之者也城外居民被伤千百成羣奔城城门拒之号恸声彻御在所诏开门纳之谕辅臣曰九门先闭是自困焉止是防检盘诘时时代之佥服圣语之当先是辅臣疏言窃闻敌营我兵甚多昨者进边皆穿中国衣防假称调来边兵以入口子乞圣驾暂还大内军机贵宻乞谕文武大臣凡系宻议许求面对皇上特御便殿亲赐裁决二十二日上御奉天门受朝盖上自十八年不出至今矣降制切责人无任事致敌如此以敌求贡事下羣臣议国子司业赵贞吉抗言敌不可许诏加左谕徳兼监察御史出视师赍五万金以为便宜激赏之用赵至军仇鸾以计困之屡鼓于军中若将向敌状拉赵监战则众疾驰赵不任驰马又驽不得如所欲乃以所赍金付鸾鸾与敌潜通扬声追截实未尝望尘发一矢敌乂犯天寿山绕出西山良乡以西至保定皆震杨守谦营城东北隅以战闗国家大计不敢轻动上以为逗遛二十四日下尚书丁汝防侍郎杨守谦狱时敌渐退鸾率诸军尾之敌人欲夺白羊口出为白羊守将所扼复还猝与鸾遇纵骑蹂践鸾军不及阵防为所获敌分两道出通计男妇杀掠盖六十余万财畜无计敌过宣府城下呼守陴者曰无恐知尔兵在南尔所守者妇女城耳时守陴人见所掠闗南人口行竟日不絶号哭之声震动山谷力不能救是夜敌营于西门外二三里间以乆劳皆酣寝城中无一兵可出刼其营镇人惜之二十六日汝防守谦同斩西市汝防无军旅材用之本兵己非其任况当此时哉使蚤用翁万达则事不至此时翁居忧病疽再以本兵召未即至贬秩出经畧紫荆诸闗予尝叹世庙英睿不世出亦甚留心边计而一时之臣多负任使是时本兵之任莫如翁万达次则王邦瑞当张达林椿败时当即以翁万达代丁汝防王邦瑞代陈燿闻二人皆不为用事者所喜又自周尚文死后一时边将可谓无人不得已乃用仇鸾若算数焉赵贞吉复命以所言不讐又追其前申理周尚文沈束事杖贬岭南周尚文守边得士死力胡人畏之然亦颇用术数翁万达能驾驭之其死也严氏没其功不叙寝其恤典给事中沈束论之忤防下狱杨志学有边功守谦其长子也不待檄驰来不战非其本心而独受诛予在大同一见仇鸾即知其奸其驻兵居庸闗下乃先知敌谋故闻警即入方上忧敌时首到城下上使人登城视之军行亘二十里其见宠以此后留总京营数请北征岂有敌入吾地既不能御其来又不能邀其归敌已出境反能问其罪捣其巢穴邪不过为大言以欺上夸下且欲揽兵事在手以肆其奸凶尔使更数年不死不知作出何事然谓鸾必反则无之鸾非能反者也姑以近事论如石亨父子亦骁勇絶伦身经血战建有大功然后乃生不逞之心观鸾之所为狐鼠尔岂能反者哉京兵皆市人操练亦空文自庚戌变后嵗调边兵入卫然边兵原各有地方倘敌先出兵向彼则不可调矣又如宣大近而易调然敌东犯必先经二镇倘知二镇空虚乘虚入寇门户失守则长驱径薄畿辅岂能自安京兵不济缓急边兵又不可恒调宜募召四五枝分屯于近京要地操练防守聴调不必入京増兵不増饷但选汰老弱罢京操即以其食补此则不加赋而足矣丘文荘畿兵之説不可行唐时河北藩镇窃据土地尽籍其壮者为兵以抗朝廷此岂治世之事只用募法可也河北固徤儿之薮不患不足患处之无道尔有此四五枝兵京兵只当阅实不必补额外省京操可罢若募补京营仍归于骄惰无益也且自来京边之军未有统于一将者鸾病始议分其权鸾病剧始遣赵锦收其印赵锦在两镇皆与鸾同事其入兵部也鸾援之鸾败锦亦得罪方敌之求贡也大臣议遣使探其要领因以欵之防堕宋人之误使其叩边求贡来则不拒可也岂有拥兵压境乃寻城下之盟乎世庙札谕有曰皇曽祖及景泰时曰和甚差不可聴此一言甚得义之正后仇鸾卒开马市敌斥彼无用之马中国偿以厚利马俵诸民间牧养随即倒死徒为民害或言近年西北边颇得休息亦牵于吾饵保塞守约之效祖宗时亦尝容其通贡四裔皆入贡何独于彼而欲絶之不知祖宗时兵威强盛能制其死命彼以诚来贡则因而抚之一或犯顺征讨随加故令畏威怀徳今日能如是否乎谓许贡非讲和盖亦自诳以诳人矣而中国之险易虚实敌尽得以知之汉时呼韩称臣保塞祸之所伏乃应于刘渊岂非烱鉴哉顾事业己成惟当益修吾备在朝廷上下中外协心不可一日忘且弛尔盖自古虽极治之世不能无敌国之患舜禹修内治而三苗服周公征东山而四国吪幽王去文武周公未远即有龙漦之祸春秋时狄灭邢灭卫入秦圣人作经犹严于列国之防战国日寻干戈若无暇外事而燕秦赵各筑长城以备边虽过用民力而不失为中国自守之计至汉髙首开和亲武帝穷兵北伐皆非古帝王制驭荒服之道西汉末五单于争立呼韩称臣保塞号为匈奴衰防中国得气而不知易种于我至刘渊而发西晋分十六国中原板荡又三代以来所未有也唐之初起即借兵于外不惮屈己称臣子孙效其事讨叛乱复疆土皆借为邻援而唐世冦患亦剧于两汉五代石晋倚于契丹再世即受其祸宋承五代之衰不能复幽燕西夏故疆契丹元昊号称敌国纳嵗币又甚于和亲不振之机己伏于此故契丹衰而金人继之金人衰而蒙古继之一向得气在东北而宋之受侮又甚于两晋元遂代有天下则又自古所未有也盖人主之于逺人茍驭之非道而渐啓其窥伺其势相为盛衰其变无所不有圣人方盛虑衰先机防微常抑隂扶阳必进君子退小人必修内治防外患如氷炭不可同器来则不拒有贡琛无互市有礼待无和亲无金缯境上无冠带百蛮如其徳不足以及逺而武备废弛欲羁縻以弭边患无是理也敌国得吾人而用之能为吾中国患前有王山后有丘富中国受其降人有可笑者如姚松寨辛爱宠妾也逃至塞上边帅亦纳之严氏父子令送至京闻其欲兴兵取之又令人潜送出境皆欺上不知其无忌至此初亦不刺来投正与汉时呼韩浑邪王事相似武帝能因而用之分处其众以弱匈奴之势我朝不能处亦不刺而西海至今为所据彼不肯下汉我不属不驱岂不为彼所笑也如马芳防防敌在敌中亦称骁将尝盗敌女敌爱其勇不杀而割其右耳芳自以为功多宜足以当一女子不得又以为戮殊恨之遂来归官至都督数出总兵敌尝嗤之曰芳吾尔中国遂为大将足知无人然敌实忌之为禆将时尝为总督江东以军法箭贯耳狥于营芳耻之又欲北奔内阁徐存斋急遣人慰觧餽以千金芳乃止予在尚宝时曽见之与之语佯为侏不可晓及访其第沉酣富贵与诸帅同态宁复有沙塲死绥之志乎闻屡诣政府请外镇不乐居中人言芳不忘飞飏岂然哉殆料之过矣
　　纪循行【朱廷立】
　　嘉靖癸未冬予来牧暨乃造阳明先生之门问从政焉先生首悉古者亲民之义且曰后世治不古若只此二字见不分晓耳予始恍然以悟退而跃然以喜归而求之无得也乃愀然以忧明年春复以问于先生先生曰是未尽其心者也田舍翁尽心于其家而家事不治者无之令乃弗若与则又归而求之逾月焉时若有见者因详先生之言曰邑之有令殆家之有主翁耶信斯言也邑之闾巷固家之舍宇也邑之田里固家之产业也邑之人民固家之子弟也舍宇不整则思葺产业不崇则思治子弟匪才则思教主翁尽心于其家也令之于邑亦然是故求为良邑令者求为主家翁之道也予也朝出而视篆日夕而闭户刑名己矣钱谷已矣至于闾巷之隐情田里之要害人民之善与恶焉固不可得而知则固不可得而亲之也其奚以令为又明年乃乗春和单骑偕从者二三人各携馌焉以循行原野山谷间窃效古人劝课之意求所谓亲民者是故至一里则召其一里之老与其一里之长长防其聮属之长顷各相率而环予也予谓之曰里有穷而流移者乎有老而无告者乎抑且有士居乡而崇义者乎有妇遇变而持节者乎有子弟俊良而入墪者乎有惰废农业而游者乎有窝盗贼而殃地方者乎有恃富强而凌贫弱者乎有无籍唆词讼而诬良善者乎有桥梁倾圮有隄防崩坍有闸闭塞亟宜修筑之开通之者乎有则举其人举其实举其处书之册焉毋私而偏毋妄而诬毋畏而避偏诬而避者罚罔有原罚尔罔不有悔噫嘻慎哉众诺乃相与公议之议定推一人焉执笔临册而书册呈予乃按册而考详焉其至一里亦如之又至一里亦如之不一月而百七十五里者踪迹殆遍通百七十五里之所举而前十二者之目亦既备矣是故于流移也寛征输之役焉于孤老也修存恤之典焉于义士也优延访之礼焉于节妇也精考覈之论焉于俊良也课小学之业焉于游食也示鞭朴之辱焉于豪右也严裁抑之法焉于无籍也严擒捕之令焉于桥梁也于隄防也于闸也劝首义之民率塘圩之长勤修筑之功焉事毕而归也而后所谓隐情所谓要害所谓善与恶者得其概矣得其概又竟其他是谓亲民是谓良邑令之道而予犹无得也因纪以自勉
　　困学记【景逸】
　　吾年二十有五闻令公李元冲与顾泾阳先生讲学始志于学以为圣人所以为圣人者必有做处未知其方看大学或问见朱子説入道之要莫如敬故专用力于肃恭收敛持心方寸间但觉气郁身拘大不自在及放下又散漫如故无可奈何乆之忽思程子谓心要在腔子里不知腔子何所指果在方寸间否耶覔注释不得忽于小学中见其解曰腔子犹言身子耳大喜以为心不耑在方寸浑身是心也顿自轻松快活适江右罗止庵来讲学见罗修身为本之学正合于余所持循者益大喜不疑是时只作知本工夫使身心相得言动无谬己丑第后益觉此意津津忧中读礼读易壬辰谒选平生耻心最重筮仕自盟曰吾于道未有所见但依吾独知而行是非好恶无所为而发者天启之矣验之颇近于此畧见本心妄自担负期于见义必为冬至朝天宫习仪僧房静坐自覔本体忽思闲邪存诚句觉得当下无邪浑然是诚更不须覔诚一时快然如脱纒缚癸巳以言事谪官颇不为念归尝世态便多动心甲午秋赴揭阳自省胸中理欲交战殊不宁帖在武林与陆古樵呉子□谈论数日一日古樵忽问曰本体何如余言下茫然虽答曰无声无臭实出口耳非由真见将过江头是夜明月如洗坐六和塔畔江山明媚知己劝酬为最适意时然予忽忽不乐如有所束勉自鼔兴而神不偕来夜防别去余便登舟猛省曰今日风景如彼而予之情景如此何也穷自根究乃知于道全未有见身心总无受用遂大发愤曰此行不彻此事此生真负此身矣明日于舟中厚设蓐席严立规程以半日静坐半日读书静坐中不帖处只将程朱所示法门叅求于凡诚敬主静观喜怒哀乐未发黙坐澄心体认天行等一一行之立坐食息念念不舍夜不解衣倦极而睡睡觉复坐于前诸法反覆更互心气清澄时便有塞乎天地气象第不能常在路二月幸无人事而山水清美主仆相依寂寂静静晚间命酒数行停舟青山徘徊碧涧时坐盘石溪声鸟韵茂树修篁种种悦心而心不着境过汀州陆行至一旅舍舍有小楼前对山后临涧登楼甚乐手持二程书偶见明道先生曰百官万务兵革百万之众饮水曲肱乐在其中万变俱在人其实无一事猛省曰原来如此实无一事也一念纒绵斩然遂絶忽如百觔担子顿尔落地又如电光一闪透体通明遂与大化融合无际更无天人内外之隔至此见六合皆心腔子是其区宇方寸亦其本位神而明之总无方所可言也平日深鄙学者张皇説悟此时只看作平常自知从此方好下工夫耳乙未春自掲阳归取释老二家叅之释氏与圣人所争毫髪其精防处吾儒具有之总不出无极二字弊病处先儒具言之总不出无理二字观二氏而益知圣道之尊若无圣人之道便无生民之类即二氏亦饮食衣被其中而不觉也戊戌作水居为静坐读书计然自丙申后数年丧本生父母徙居婚嫁嵗无宁息只于动中炼习但觉气质难变甲辰顾泾阳先生始作东林精舍大得朋友讲习之功徐而验之终不可无端居静定之力盖各人病痛不同大圣贤必有大精神其主静只在寻常日用中学者神短气浮便须数十年静力方得厚聚深培而最受病处在自防无小学之教浸染世俗故俗根难防必埋头读书使义理浃洽变易其俗肠俗骨澄神黙坐使尘妄消散坚凝其正心正气乃可耳余以最劣之资即有豁然之见而缺此一大段功夫其何济焉所幸呈露面目以来才一提策便是原物丙午方实信孟子性善之防此性无古无今无圣无凡天地人只是一个惟最上根洁清无蔽便能信入其次全在学力稍隔一尘顿遥万里孟子所以示瞑之药也丁未方实信程子鸢飞鱼跃与必有事焉之防谓之性者色色天然非由人力鸢飞鱼跃谁则使之勿忘勿助犹为学者戒勉若真机流行弥漫布濩亘古亘今间不容息于何而忘于何而助所以必有事者如植谷然根苗花实虽其自然变化而栽培灌溉全无勉强问学茍浸说自然都无一事即不成变化亦无自然矣辛亥方实信大学知本之防具别刻中壬子方实信中庸之防此道实非名言可形程子名之曰天地阳明名之曰良知总不若中庸二字为尽中者停停当当庸者平平常常有一毫走作便不停当有一毫造作便非平常本体如是工夫如是天地圣人不能究竟况于吾人岂有涯际勤物敦伦谨言敏行兢兢业业毙而后已云尔困而学之年积月累厥惟艰哉而不足以当智者一笑也同病相怜或有取焉甲寅孟秋记
　　朝发钓台记【呉国琦】
　　崇祯七年季冬十有二日舟放自桐庐风旋复不定至钓台已月上矣因泊舟台下看月昌黎云净渌不可唾非欤而月来更为映彻觉大地俱在琉璃光中留连防不能寐已而霜下衣寒搴帷独坐忽闻万山皆响一舟头尾与水相击皆作龙吼世间何处无风雨而风雨作于危崖峭壁之下髙士隐居之天另自有一境界大畧月浸于渌净波内似美人临镜风雨作于危崖峭壁髙士隐居似学人见道震动六种俗谛疑根顿豁是夜却喜无梦约至五更有声隐隐从云林来亦不似人间鸡犬而榜人伐鼓主人安眠至晨飰乃起开左右船俱为烟霞弥漫防不辨岸东西矣主人神气亦为恍惚因下帘栉浴飰毕复开四望见有素螺防防浮于白云之巅又或白云片片粘于渌净之面又或苍松緑樟悬于白云之半如塔影如垂虹如月中桂树如古壁漏痕作龙蛇形至近舟两峯有瀑或竟飞于白云之下若云之脚或髙出于青山之顶若直防于天斜出于青山之腹若侧吸于地或闻声或不闻声或穿林或溅石或绕茒舍数间髙楼防座或孤亭荒圃乱石圆沙或入江或不见入江主人殊觉应接不暇始大叹曰从来髙士隐居徃来于此水者代不乏人自子陵外如桐君如董双成如张志和如王初平兄弟如玉质如休上座如宝掌如傅大士辈或牧或奕或垂纶或采药或绘或诗或舍兠率而游或恋肉身而住良有以也至夜梅夹路氷雪之艳冷香之吟时时出入于枯木芜草小桥怪石杳不经意之际与舟送迎舟中之主人固为之目招而心许而榜人牵夫舆卒之流亦为之逥首顾瞻欲韵无语至画眉翡翠唱酧鸣止溪山之间如花在春白鹭轻鸥出没飞立波汀之内如枝着牒峯环流转滩洌潭澄布帆无恙而不惊舟尖似莲而无碍信乎从来髙士隐居徃来于此水者代不乏人良有以也














　　明文海巻三百八十六
　　钦定四库全书
　　明文海巻三百八十七　　　余姚黄宗羲编传一
　　名臣
　　叶伯巨郑士利传【方孝孺】
　　叶伯巨字居升宁海东苍里人也好读书年二十余有名于乡党选为县学弟子员善説礼凡朋友有昏防必礼相之为人耿介不能藏人短见人不善立折之不頋其喜怒人知其无它终亦不恨也以年长通经术陞入太学未乆诏诸生分教河北子弟伯巨得平遥县待诸生如子诸生亦爱之如父兄洪武九年星变下诏求言伯巨曰今天下有三事最切其二事易见而为患小其一事难知而为患大此三者积于吾心乆矣纵不求吾犹将言之况有明诏乎即为书言三事曰分封太侈也求治太急也用刑太烦也今四方平矣民庶思治矣而不务以寛厚御之视诛杀人如防蝼蚁使民不获安息欲以图治难矣夫图治于乱世之余犹理丝于棼乱之后缓之则端绪可得欲速则胶结而不可理今病民之不安奸邪不止朝夕异令赏罸不凖君劳于上臣困于下治乌可致乎此二者人皆知其不可然非败之根也所谓分封太侈者天子畿内地止千里而燕秦晋楚逾千里之国以封年少未逹事之王无事则易骄佚有事则易僣乱此人所未知而臣所谓为患难见者也其语皆切直上大怒曰小子乃何敢踈间吾家骨肉我见之且心愤况使吾儿见之耶速取以来吾将手射之而啖其肉耳伯巨至丞相乗上喜乃敢奏诏系刑曹问状瘐死狱中其同时言事有郑士利士利字好义亦宁海人尝为县诸生其兄士原以儒荐为河南懐庆府同知迁湖广按察司佥事士利因告于师去侍其兄逰学有名洪武九年天下考校钱谷防书空印事起凡主印吏及署字有名者皆逮系御史狱狱凡数百人士利兄亦以河南时空印系狱中天子方怒空印事以为欺罔行省言臣二十余軰守令署印者皆欲置之死佐贰以下榜一百免死为军逺方丞相大夫皆知空印者无它罪可恕莫敢諌士利独叹曰上不知以为空印大罪诚得人言之上圣明宁有不悟懐欲言之适星变求言士利曰可矣既而读诏有假公言私者罪之乆之士利曰吾所欲言者为天子杀无罪为可痛耳吾兄非主印者固当出需吾兄杖出乃言言吾死不恨其兄免死出士利乃为书数千言言数事而于空印事最详其意以为诚欲深罪空印者恐奸吏得挟空印纸为文移以虐民耳臣以为文移必完印乃可今考校防书合两缝印非一印一纸之比纵得之亦不足用况不可得乎且钱谷之数府必合于省省必合于戸部其数诚不可悬断预决必至户部而后定省府逺者去户部六七千里近者三四千里待防书既成而后用印则徃来之难非期年不可至故必先用印而后书此权宜之务所从来逺矣何足深罪且国家诸法必明示之天下而后罪犯法者以其知不可而故犯之也自立国以至于今未尝有空印之律有司丞相不知其罪今一且捕而诛之则何以使受诛者甘心而无词乎朝廷求贤士而置之庶位得之甚难位至于郡守者皆数十年所成就通逹防明之士非如草菅然可刈而复生也陛下奈何以不足罪之罪而壊足用之才乎臣窃为陛下痛惜之耳其书既成欲上者数矣而未决毎归逆旅则闭门俛首而泣数日其兄子侍行者疑而问之曰何所苦乎士利曰吾有所自耳我以触天子怒必受祸然杀我活余人我更何恨遂持书诣丞相府士利短小容貎如常人见丞相礼颇倨丞相问何书士利曰吾将为天子言之丞相何问也丞相因御史大夫入奏上覧书大怒诏丞相大夫杂问谁教若为必有主谋者士利笑曰頋吾书可用与否如何耳且吾业已为国家言事自分受祸人谁为我谋乎辞卒不屈然犹输作终身而竟杀空印者
　　桂彦良传【史明古】
　　桂彦良者慈谿人也洪武中以文学为司经正字事懿文皇太子于东宫髙皇帝甚重之尝呼为老桂而不名贵妃薨上诏皇大子服齐衰期杖太子曰在礼惟士为庻母服缌大夫以上为庻母则无服又公子为其母练冠麻衣縓縁既除之盖诸侯絶期以下无服诸侯之庻子虽为其母亦厌于嫡母不得伸其私故权为此制也然则诸侯之世子不为庻母服也明矣今陛下贵为天子臣虽不肖地居嫡长幸得备位储副而为庻母服期非所以敬宗庙明正体重继世也上必欲太子服之太子终不奉诏上怒顾取剑太子走上逐之羣臣震詟皆不知所为彦良当前跪抱上泣曰陛下之于太子爱之深故责之重也上为之止彦良乃追太子及之谏曰贵妃逮事至尊殿下当縁君父之情为之制服不可执小礼以亏大孝也因持衰衣之太子不得已乃拜以谢上怒解掷剑于地曰老桂尔今日竟能和朕父子者矣上尝咏科斗诗曰池上防科斗分明古篆文诏彦良足成之彦良顿首曰只因藏水底秦火不能焚上悦彦良后迁晋府右傅致仕卒
　　周宪使传【黄佐】
　　周志新字日新南海人文皇帝尝呼为周新因改焉而以志新为字洪武已邜举于乡筮仕大理寺评事毎有疑狱一言而白壬午拜监察御史弹劾敢言贵戚畏之目为冷靣寒鐡京师中或怖小儿輙曰冷靣寒铁公来皆匿永乐元年廵按福建奏言朝廷设立军民诸司彼此颉颃两非统属令都司所辖各卫每府官过门或遇诸途輙怒府官不下马甚致鞭辱仆卫所公务径行有司理辨稍不从即呵责吏典请自今府卫相见行平礼遇诸途则分道而行所有公务不许径行府县有司官吏毋得凌辱遇圣节正旦冬至在外卫所悉于府署行礼开读诏书虽邉海卫所亦从布政司差人都司毋与上悉从之二年廵按北京时制令所属吏民有犯徒流者免罪就发北京民稀处种田监详拟往复数月多死狱中新奏请今后死罪及职官有犯详拟待报其吏民犯徒流者悉从北京行部或廵按详允就发种田如此则下无淹滞之患上不负寛恤之恩上谕都察院官曰御史言是也且命北京百姓有犯应决者许其收赎燕民大悦三年九月擢云南按察司未赴有防改浙江有寃民淹系闻之喜曰冷靣寒铁公来也吾无患矣乃至洗其寃放之自是异政日多一日视篆忽旋风吹异叶至前左右言城中无此木独一僧寺有之去城差逺新悟曰此必寺僧杀人埋其下也寃魂报我矣发之得妇人尸人称为神明一巨商逺还未抵家而日暮恐孤行为人所图潜以其赀置一祠石下至家妻问之告以故明日求之无有也往诉之新新曰必是尔妻有外遇也覆之果然盖归语妻时搂之者窃聼先往取之矣遂并治之有诉争雨伞者甲曰我伞乙曰我伞也彼夺之所言记騐皆同新命剖之各持其半去隂遣人尾其后甲曰我始欲助汝伞价之半得非汝利也乙荅曰伞本我物宁能低价属汝于是甲就缚正其罪烛奸类此境中有虎害为文告城隍湏臾得虎格杀之初往浙道上蝇蚋迎马而聚尾之见一暴尸惟小木布印及至任令人市布得印志同者鞫之乃刼布商贼也悉以其賍召布商家给之家人大惊始知其死于贼也它如办豆获盗人皆服之其除暴类如此会夏秋潦洼田尽没永乐九年湖洲府无徴粮米一十七万二千四百余石所司一槩催徴民日逃亡奏乞遣官覆騐上即命戸部覆实蠲免尝廵属县微服触县官收系狱中与囚语遂知一县疾苦明日往迓乃自狱出县官恐惧伏谢竟以罪去由是诸郡邑吏闻风股栗莫敢恣肆钱塘知县叶宗行号亷能尝侦之入其居无长物惟笠泽鱼腊一束其家所寄者也袖少许以出明日召饮出示叶叶益砥砺号钱塘一叶清后卒于任为文往祭哭之甚哀其旌别淑慝类此寮宷一日餽以鵞炙悬于室后有遗者指示之新未显时其妻治耨以给及同官内燕荆钗布裙以往大类田野妇各相惭恧更为澹素其亷介类此故当是时周宪使之名震天下泽及无告民自不寃虽三尺童子皆诵其美焉初锦衣卫指挥纪纲用事使千戸往浙缉事多作威福受吏赇新时进湏知如京师遇诸涿州捕系之千戸脱走诉于纲纲乃更诬奏新上怒令驰马逮新承纲意者榜掠无全肤既至伏陛前犹抗声曰按察司行事与在内都察院同陛下所诏也臣奉诏擒奸恶奈何罪臣臣死且不憾上愈怒命戮之临刑大呼曰生为直臣死当作直他日顾问侍臣曰周新何许人对曰广东上叹曰广东乃有此好人耶柱杀之矣后纪纲以罪诛事益白新既不禄其妻独挈遗衣及书数卷归广贫居如洗然都御史杨信民廵抚时存问其家周以月俸尝语人周志新当代第一人吾党所未及也新无子景泰初其妻卒于家浙人在广东藩臬皆会云赞曰呜呼新之死于纪纲也诚可哀也哉律身之亷临政之明洗寃泽物之仁与夫持风裁临患难之直而不挠可谓刚且大也语曰直木先伐又曰物忌芳洁其新之谓与同里彭森传其行曰公发奸擿伏有广汉风而宋有鐡靣御史公似过之拟人于其伦矣又曰被刑之夕司天奏文星坠上以是悔自后见一人衣红立日中呵之问为谁曰臣周新也上帝以臣刚直命为城隍为陛下治奸臣贪吏言已不见天顔怃然呜呼岂其然乎岂亦郑伯有魏元徽之比乎近世刘球毛吉为奸盗所杀尝附魂于人传者亦着其説夫何疑于新乎要之新之清风劲节固不待于此而自可传于不冺也
　　愧斋先生传【王鏊】
　　愧斋先生陈姓音名字师召福建莆田人为人古貎古心于世故细碎米盐筐箧殊若无所幅尺遇人无贵贱贤愚輙倾尽小事无可不可輙曰也罢人戏称为也罢先生又称愧斋先生居官三十余年頽然而已胸中是非轻重泾渭甚辨与人交际锱铢不遇大事有不可必如其志自罗伦王徽等贬斥中外结舌以言为讳先生为编修上防曰窃见近年灾异屡见雨晹愆期翰林论思之地也臣敢不竭其愚臣观春秋二时陛下虽开御筵以讲圣学然势分尊严上有所疑未尝问下有所见不敢陈顾于退朝之暇择一二儒臣有学行者引对便殿少霁天威有疑輙问务使圣心涣然而止方今人才日降言路日塞异端日炽宜召还致仕吏部尚书李秉修撰罗伦编修张元祯评事章懋给事中王徽举人陈宪章置之防谏革去法王佛子真人位号禁止创建寺观则正人用言路开妖妄息不报司礼监王赐母死省寺监院无弗吊祭翰林独未之谐也一日徐侍讲琼言于众曰时且如此独得不往乎众或应或默先生忽奋然大怒作而言曰堂堂翰林相率而拜内臣之门天下其谓何斯文其谓何词气愤激声泪俱下于是言者大沮事遂己汪直之在西厰也气防烜赫出没如神一日有校士突入兵部郎杨仕伟家收缚仕伟拷掠及其妻属众骇莫敢闯焉先生其隣也登墉呵之曰尔何人敢尔不畏国法其人曰尔何人敢不畏西厰先生曰尔欲知我乎我翰林侍讲陈某也闻者为之缩颈刘文穆之起复也先生自南京与书止之文穆不悦其后当路有缺吏部拟先生文穆輙沮曰某腐儒也不可用先生由进士为庻吉士授编修进侍讲擢南京太常寺少卿九年乃进卿云先生为文典实有理致尤邃于经学四方举子质经者填门塞坐得一语人人各厌其意中外显仕多出门下者　太史公曰语有之仁者必有勇勇者不必有仁信哉余观愧斋先生平居恂恂语若不出口至其防时事叱逻卒排众议何其壮也于戏其所谓笃行君子者乎
　　太傅王文恪公传【文徴明】
　　公名鏊字济之世称守谿先生呉洞庭山人也其先有百八者自汴京扈宋南渡遂居山中至是族属衍大号其地为王巷其初未有仕者正统间有司选生徒学官里中子弟咸走匿公父朝用独请入学为弟子员后仕为光化知县光化未仕时公己有名年十八随光化在太学声称益借时叶文庄在礼部召与相见公体干纎弱而内蕴精明举止静重文庄大竒之挑试所学益以为非近时经生所能时王忠肃公翺新逝文庄以公嫌名相近戏曰失一王某复一王某安知非后来忠肃乎越日亲具仪帛遣从陈音先生学时陈官翰林有声从游者众独许公善学无防尽得其肯綮成化戊子将归试应天文庄欲留卒业不果意甚惜之曰科目不足以挽子也既归补郡学生一再试不利而文名日益起甲午遂以第一人荐明年试礼部复第一廷试以第一甲第三人及第时制防以教养为问公举周书无逸易之自强不息以对大要言保治在勤勤在教养偹教养偹而王道成矣反覆数千言皆当时利害人所难言者时承平乆朝廷颇怠于政故公以是为言之激而直当国者恶之假以冗长不可读欲抑置次甲尹恭简为冡宰不可曰朝廷防士取其能言言而抑之岂临轩之意乎因力争得赐及第遂入翰林为编修时文庄已逝陈先生者方为编修遂与同列一时以为盛事九年陞侍讲洪治初充经筵展书官寻充讲官毎进讲必分天理人欲君子小人至治乱用舍之际必反覆开导务禆时政时中官李广用事公隠然有所指陈上退谓左右曰若知今日讲官之意乎大抵谓广也方春上出游后苑公讲文王盘于游田词严意畅上为竦听自是絶不复出修宪庙实録成进右春坊右谕徳寻进侍讲学士充经筵日讲官武宗出阁进兼左春坊左谕徳再陞詹事府少詹事兼侍读学士治甲子陞吏部左侍郎初李广得幸于上朝士或附丽取宠广败賍贿狼藉大臣多被玷汚惟公絶无一迹夀宁侯贫贱时与公有连比贵方凴借用事势倾中外公絶不与通嵗时问遗亦輙麾去或者以为过公曰昔万循吉攀附昭徳吾窃耻之今乃自蹈之耶盖公入朝至是三十年砥节履方不少骩骳一时士论翕然向之孝考末年励精为治遂用为吏部且有爰立之渐防公以忧去而仙驭亦遂賔天矣武宗登极复起为吏部侍郎修孝庙实録充副总裁时上冲年颇事逸逰中官马永成等八人实从中导诱给事中陶谐刘首上防论之己而诸谏官相次论列中外汹汹而大臣未有言者公言于戸部尚书韩文此国家大事治乱所闗大臣百寮师率独无一言救正乎于是六部相率会防以请凡会防必推一人官尊者属草时焦芳在吏部曰吾闻大臣格君心之非不闻议其用人行政之失其意盖不欲居首也公以语韩韩遂夺笔具防言上践阼之始不宜狎妮羣小逰燕无度因罪状八人请逐去之防入上大怒召诸大臣至左顺门中官宣防诘责因言八人事上乆不忍遽逐之意时圣怒叵测众相视莫敢言公独进曰今日之举正为八人八人者实蛊圣心不去将乱天下韩公亦从而言之上知众意不回将有处分会内阁大臣欲寘八人于理八人者环泣上前抱足乞命事遂中变于是大学士刘健谢迁相继去国而文亦以罪去八人遂分布要路瑾居中用事而天下事权悉属之矣公时被命与焦芳入阁办事初瑾用事芳实首附之刘谢既去芳欲得其位顾公誉望出已上而一时舆论又皆属公遂与芳并命然公仅以本官兼翰林学士仍班尚书后上顾见问得其故遂进户部尚书兼文渊阁大学士国史总裁同知经筵事寻加少傅进兼太子太传武英殿大学士时瑾日益骄横疾视文臣如仇所尤恶者大学士谢迁兵部尚书刘大夏户部尚书韩文韩既去瑾必欲杀之百方诇伺既无所得而意犹恨之公众中大言韩文清忠粹徳朝野所知万一死非其罪天下后世谓何后竟释不问虽瑾自畏公议亦昌言有以詟之也刘在广西尝变置土官岑氏至是致仕家居自华容逮去至坐以激变当死公曰所谓激变激之使叛或縁是致地方失守也今地方无虞岑氏守职如故何名激变刘得减死先是有司奉诏举经明行修之士及是举至悉皆余姚人事在谢当国时瑾谓谢私其乡人摭以为罪亦以公言得释郎中张玮等咸以微服荷百觔重校暴烈日中濒死不贷公亟言于朝谓士可杀不可辱今既辱之又杀之极矣吾等何顔复立于此遂与大学士李东阳上防极言得贷死戍邉他如免逋戍连坐之法正废后呉氏及景皇妃汪氏丧塟之礼虽与李恊议而公从臾賛决为多时内阁旧臣惟李一人又多卧病不出芳既与瑾合一意迎附又隂贼喜中伤善类惟公时时正言折其奸谋一时中外咸恃頼之然用事积迕瑾意瑾虽无意斥公而公不可留矣会所言不合遂坚防乞去防三上得请诏有司给余禄终身仍赐玺书驰传以归归二年而瑾败时公年齿方壮海内咸冀公复起而公优游林泉方以文学自适不复有意当世中外臣僚数有论荐亦皆报罢于是公闲居十有六年年七十有五矣嘉靖三年甲申三月十一日以疾卒于家讣闻上为辍视朝一日追赠太傅谥文恪赙米若干石布若干匹诏工部遣官营塟自始卒至塟赐谕祭者九公歴官自编修十有二迁至少傅兼太子太傅阶自文林郎至光禄大夫勲柱国赠其曾祖伯英祖惟道父朝用皆光禄大夫柱国太傅兼太子太傅户部尚书武英殿大学士曾祖妣祖妣妣俱一品夫人娶吴氏张氏俱累赠一品夫人子男四人延诰大理寺寺副延素南京中军都督府经歴延陵中书舍人延昭郡学生女五人适吏侍郎徐缙贵州都司都事朱希召宜兴县学生邵銮中书舍人靳懋仁郡学生严濡公为人敦悃静谧于世寡与而能以道自胜初性恇怯一日读程子明理可以治惧之言恍然有得曰在我者有理在天者有命吾何畏乎哉自是刚果自信遇事直前无少系吝虽势利在前不为屈折植志髙明下视流俗莫有当其意者与人处不为翕翕热而黙然之间意已独至平生未尝干人以私人亦不敢以私意干之立朝四十年权门利路不一错足班资上下未尝出口毎进官輙逊避不敢当晚益韬敛以逾越为戒今上入正大统首赐玺书遣行人存问同时大臣被赐者遣子弟入谢即授中书舍人公不可曰吾在阁日浅沗窃已多岂可更此儌冐遂自逓中入防有防特官一子中书舍人力辞不允公卒后乃卒授之好学专精不为事夺少工举子文既连防魁选文名一日传天下程文四出士争传録以为式公叹曰是足为吾学耶及官翰林遂肆力羣经下逮子史百家之言莫不贯总尝言伏羲画卦文王系辞周公爻辞共为二篇谓之正经孔子翼以上下彖传繋辞传文言传説卦传共为十篇谓之十翼其后商瞿梁丘贺分上下二翼于各卦之下郑康成移文言于乾坤二卦之后王弼又移彖传于各卦之后经此三变而经与翼辞非复易之旧矣诗之小序序所以作者之义朱子一切删去自讽其诗而为之説固为卓见但古人作诗必自有题借使亡焉国史取之亦必着其所自不然千古之下安知其微意所在毛郑泥于小序宛转附合多取言外之意不为无失而朱子不泥序説独味诗之本防恐亦未为得也又言朱子以郑声淫之一言遂致疑于郑卫多指为淫奔之诗然季子观周乐为之歌卫曰美哉渊乎歌郑曰美哉其细已甚夫郑卫既皆淫诗何季子皆曰羙哉于郑虽讥其细而亦未尝及其淫也又言诸经惟礼最为繁乱朱子尝欲以仪礼为经以礼记为传经传相从庻成全书然而未暇也其后呉草庐遂各以其类相附如以冠义附士冠礼婚义附士婚礼之类是矣然其中不可附者固无如之何也朱子晚年着仪礼经传始家礼次乡次学次邦国次王朝秩然有序可举而行然其间襍引大戴礼春秋内外传及新叙孔丛子之流杂合成之乃自为一书非所以释经也至于周礼虽皆经世大典而其间亦有可疑者冢宰掌邦治正百官其职也何宫禁妇寺之属兽人人之属皆在而天府外大小内外史乃属之春官司徒掌邦教而分掌郊里征敛财赋纪纲管钥何以谓之教职方氏形方氏述师之属岂得归之司马大小行人之职岂得归之春官又甚若夷掌鸟言貉掌兽言庻氏以嘉草攻毒虫硩蔟氏覆天鸟之巢之类是何屑之甚亦岂必尽可用耶其论春秋王正获麟尤极精详他书论説尤多每言六经渊防不可妄议汉儒传注虽未尽圣经微防而专门名家各有授受自宋儒性理之学行而汉儒之説尽废然其中要有不可废者盖公每潜心质义必深竟颠末务其要不肯茍同于俗如此为文渊宏博赡而意必已出时翰林以文名者呉文定公寛李文正公东阳皆杰然妙一世公稍后出而实相曹耦议者谓公于经术为深故粹然一出于正晚益精诣铸词发藻必先秦两汉为法在唐亦惟二三名家耳宋以下若所不屑其见诸论撰莫不典则雅驯丽质兼偹至所得意不知于古人何如也惟公之学本欲见之行事属以记载为职周旋于文词翰墨之间者三十年未尝有兵民钱谷之寄时或因事一见而其髙才卓识亦自有不可得而揜者治末火筛冦邉上偹邉八议正徳初论时政四事会去国不果今上登极复进讲学亲政二篇其他所着如国猷如食货如儗辠言如教太子皆卓然经世逺图惜乎不防厥用晚虽邂逅一奋而适丁时艰正言危行防以身殉盖方救过之不暇又奚能有为哉及今圣天子图治方切求贤如不及而公则既老而逝矣呜呼岂天不欲斯道之行邪抑人事之罪邪方正徳之初故老相继去国天下事未有所付而公又以正去于己则得矣其如天下何故有隠忍以就功名者君子与之然自今日观之果孰多少哉呜呼人臣之义要当出于正也
　　毅斋王公小传【罗洪先】
　　正徳间逆瑾僣礼威虐搢绅中稍懐耻者鲜不见忤得祸而先大夫在武选以事不闗白防就逮余每闻人谈瑾事輙恨当时大臣不能相正则已反蒲伏乞哀门下思假其势以自便是祸搢绅者不在瑾而在此数人也然瑾得肆威虐大抵得借口祖宗之法以持人长短使大臣各思自尽无所缺失不得其职则断断相诤继之以去瑾虽凶悍乌能累犯众难哉及读象山王君子长所撰毅斋公墓志始知余言未至也公尝为御史连上防指斥时事被杖朝堂除名既归犹以他事论输邉其防有曰捄乱之道贵防于未然及其已成噬脐何及汉之党锢唐之甘露之变其所由来岂一朝一夕之故哉于戏可谓至论矣瑾之势至是已成而公云云者盖自尽其职不复虞其祸之及也瑾伏诛诸谪徙者皆复起当道衔公故尝直已竟抑不用于戏用不用于公何与吾独念瑾未振而纵其萌恶瑾已败而幸其余威者不知凡防人矣而率逃于后死之诛则是可恨也説者多咎韩忠定伏阙之请不行为纵瑾之渐夫防事不宻韩或有之至于浅露取媚以致报复相寻者谁欤然竟为时名硕老死牖下一时被祸之人妻孥流离道路困厄病饿陨絶于瘴烟荒塞之外言之使人掩泣拊心不下于党锢甘露之惨则公为幸多矣彼其流离困阨既已不暇他顾而病饿殒絶于遐方者又仓卒于严禁之时其多湮没无闻何疑也而公有子子长能暴白行事于既往使不肖亦得以欷歔感嘅于数十年之后方思追戮始祸者以为后鉴则直道岂必尽屈而逃刑者顾可乆恃哉子长慷慨自许必不辱公余与之相厚善故传其事补史文之阙公名涣字时霖治丙辰进士初令长乐有善政为御史所上诸防皆可诵生七子而挺最显即子长云
　　张简肃公传【罗洪先】
　　国家当盛治之时必有维持培植之人生乎其间其博厚纯实刚介平恕若出于天性而不可己未尝有矫戾餙纎靡薄之态入于见闻是以朝廷刑赏简当公议清明天下趋向咸归一时君子恃之得以无恐譬之少壮之年元气充满起居以时嗜好有节自足以凝精而握固不待服食导引之外助呜呼此其所系何如哉某数嵗有知闻先大夫与客谈皆治时事且言当时六卿大臣江右有安成张公浮梁戴公二公行事酷类古人至若刚严难犯张公又其最也我朝廷在内阁士之始进以翰林为极选竞进者率规计恐后公与华容刘公坚避不往且曰愿就部曹习闻民事为国家建勲业甚幸没没徒老文字窃所耻也于是自兵部郎中出为浙湖両藩擢副都御史廵抚山陜进尚书都御史掌院事歴仕凡四十年所在咸有树立搢绅之间倚以为重其后阉瑾用事惮公执法相尼一日假内降促令致仕公去而纪纲废矣悲夫公致仕时瑾遣人道侦之禁假官舟且不得与有司见公乗敝艇至徐州洪触石败漏适先大夫以工部治洪夜且半闻扣署声问之知为公也于是宻往慰劳时寒甚衣尽濡乃解裳治具相授鸡且鸣易所乗便舟以行临发公嘅然曰吾受先帝厚恩恨莫能报頼君复生吾有孙当以今夕事语之必且遂吾志也先大夫洒泣而别后洪先既长见公孙御史鳌山询其所闻于公良然御史者即公所指之孙也御史尝为余言公初为郎中奉使畿内夜遇盗刼其嚢得俸银防两惭悔而去一日屠人告衙易公银同官绐之曰焉知非张衙银乎屠叩首曰张衙惟有俸银以是知之是时为浙右辖尊贵家口众矣日料肉止一斤公子以嵗乆来省体魁硕食兼数人公笑曰吾固虑汝不饱也寻遣归楚中任满库羡金二万余公尽籍録之副在诸司归见路夫人戯曰汝常笑我贫今羡二万不已富乎自夫人侍公至是始闻戯言则为应曰得子孙无饥寒常如今日足矣于是相顾一笑公不独在官无所私也即以小物餽遗亦必有义路夫人卒有以帨奠者公返其人御史从傍问故公曰帨以为奠知我亷矣不知帨非奠物也我故返之孟子曰身不行道不行于妻子观夫人之言与其处子者益可信矣此至隠细者也当陜西用兵即有俘获止以地方事入奏不为张大语故事兵部多幸外功冐恩赏衔公所为妨已数窘诘之竟不少变及督漕运入京诸阉用事者闻公名乐与结纳因李西涯戴浮梁傅新喻三公通姓名复以名香为夀冀得往谢公固辞曰三公以公会故得朝夕某则不敢三公强之公不得己各报以币使者才入内城急追还曰防悮矣吾平生无内交忍一旦自败乎其后刘公荐公于上上曰朕非不知张敷华但忒难为人耳公之处已若此然遇人无问善恶休戚相通不为峭厉山西镇守阉人刘琅以公不便已入贿于朝移之陜西及代者至相视无礼悔思至于泣下掌院当考察京朝官三山林公为吏部欲青汰鄙薄以厚风俗公于中独多保全有坐帷簿谤者咸欲黜之公曰彼不幸而有遭非其罪也曷谪之使自励尝曰宁失不明无为不仁林公亦莫能夺瑾之害搢绅也多诇仓庾之亏以为奸赃公坐楚中耗粮三百石祸且不测翰林武功康公与髙陵吕公皆公赏识士也康恃瑾乡里故以弄语调瑾曰公陜人也陜人爱张某如父母忍相薄耶瑾意始解其后吕与御史云然吕素鸣康之寃言之将以掲康也然公忠厚之报于是乃见夫喜功者易于矜而持正者近于刻公捐辞美秩视若赘疣切念一时意气激发若可矫强至于功名之际不事表暴与人欵欵而自操之洁凛于氷霜非博厚纯实刚介平恕迭用而不悖者乌足以语此古人有言人臣执法而不求情尽心而不近名出死力以捍社稷使天下之人心系于一人而己不与公不其庻防乎宜其遭处圣明先资毕効以身许国逮摈斥而不悔也盖尝因先大夫所论推之当治时朝廷之上未尝无小人也虽其惮于公议限于刑赏欲乱君子之所为而不可得亦以君子者以其道相胜是以得乆于位稍行其言以遂其维持培植之力若公者是也彼狥俗以就功名之会委曲以拯时之艰斯人也吾莫得而诘矣惟任己者悻悻以自是皦皦以自异其始未尝不借口于公辈也然饥寒之虑或夺于妻孥利害之机或间于朋友卖直则讦隂细而忘大体好刚则触防虐而启衅端理不制欲之流诚不胜私之积内乏坚凝外无孚感卒之不免于矫戾餙纎靡惨薄之归而小人相乗翻为鉴戒国家元气因以摧伤若是者视公何哉使其有以自胜即不幸摈斥矣其于世岂竟无所补哉此余所以语公行事语若颂而不厌也御史所述皆志铭行状所未载且忆先大夫遗言不敢忘忽窃縁世谊别为列传抑亦备史阙文冀或风于君子云尔
　　丘中丞传【王慎中】
　　呜呼功之难立名之难成岂独生才之难哉时变之隆污而趋背异其得失人情之好恶而忤合乖于爱憎因时者其事便而见为尚通矫之则足以尊己而鲜济于时忤众者其名髙而见为寡偶狥之则足以同物而不严于众夫其受材之禀既专致用之宜各适亦足以事副其功业载其名而时变人情之难一如彼故有智力足以因时而固矫之以求济趣好足以同物而不忍狥焉以取严宜其収两得之功博兼获之名而犹不免于违时之咎憎众之谤此魁磊闳逹之士所以常悼恨于功名之难也中丞邱集斋公名养浩字以义由易经起家为进士值今天子新即位尽更正徳以来政士大夫兴幕风采争欲为材公于其时自视不独在同軰上直以古人为不足为也赐第未乆即受牒知淛之余姚县余姚于淛东西为最剧公为之绩业奋起日升月长贤名四出无足而驰疆闻壌望或愧恚不及或传讲以相师励不知邱余姚为何如人大江以南部使者抚臣相语炙口至倡以激其部邑士大夫行过淛东西访为吏之美者于其土必闻余姚之名他令森立踊企非不见为贤皆掩于公声翔于朝迟以为法从满考召为试御史阅数月真拜方廷中清明侍从皆极一时之选公居其间如楚之在薪同台多自以为不如令下当议事倚待决公必得闻虽入台后而预政与宿旧台僚等大夫中丞咨访有加焉公卿多欲致公与相缔投雅公泛如也不适为好与雅者尤爱而惮之时方清明而当柄大臣进退危疑系国是得失士心趋向已潜有移夺化兰为萧防在忽焉公独早觉不失足他徙羣公中有忧国救世持衡于消长之际冀以负为胜倚助台中明于得失如公晓然不移者可一二数凛凛乎有寡助之叹公亦以母防去职比起服入台枋臣改置国更其是公瞿然内忧端居深念未有所发而公未忧去时尝首论议礼大臣再论宦寺又论戚畹当事者忌其然不欲令乆处台中公故有文名会南畿督学宪臣缺即奏以公往公亦乐得其事谨条教考艺文专意于作人兴学自是不复预台论矣及终父防再入台台僚多变易宿旧少存者因黙自悲欲乞外而台资已髙于格不得外授上方搜讨古文建典礼于成周之上营立九庙务极曼硕以称严祀制玺书畀公董其役乆之资益髙迁拜南京大理寺丞盖公在台其去来逺近之迹淹十五年通其入仕之日殆二十余年人旦暮望以为公卿公尤雅意本朝以天下善类消长为计其口诵心存未尝一日不在于海内排摈放废之名流惟恐其老死而不叙収甚于已之失位而咋舌决齿于怙权妨贤之夫如不欲与共立每一纵言目光横射意气防出旁听激竦颇以此取嫉特以前后所领职皆有制书専事视学董役有以黾竭自効得不以极言充责意气虽过而怨怒未集知之者则信其果有志于世也为中丞廵抚西蜀则以权当其力欲变一时偷宴之风官司相蔽绐以具文而虑不及职持三尺法为市茍娱大室要津交以自肥而瘠民公恶之若仇又能穷其防瞹穴窦闗节探窒觧剥无毫髪遁失汚吏猾豪营搆巧秘徂伏倐见摘皆惊谓神山谷遐深砦碉昧阻寃苦疾痛举在目前戸行家到未喻其悉其所长如是诸司既已逆为公折诎公尤思震动恐耸之警其视听而新其气以作起功庸然后与为寛硕以乐其成非专以察防为严而爱不济者也蜀人已害其不可动而公在西未乆功名迅发精采先于诸路时江西抚臣张净公擢总制两广朝论以张公名臣难其继移公往代于是忌者始侧目思中公而害者以流语乗间潜行公亦抗章求退以避之盖公在蜀其意未防其治未终而徒见为多威以宋张乖崖田元均之贤治蜀寛猛不同未闻论者优田劣张然张易严以寛必在民信之后而比民之信非前后八年不可虽其自言亦曰只一信字五年方得成公为蜀未期日月浅其所能变动者精采气势之间耳然以武侯论治次第求之则法行在恩加之首而知荣乃限定之余公所施为正不为悖而独执未防之意以訾偏防不终之治以疵猛是使仲尼子产未终三年而且用以得杀也习茍且养交私上下相玩之时不爱出力一矫之疾雷破蛰享昭蘓之快自是瑰玮絶时不愧道説又不当论其防不防也公濶逹恢廓如无所择而简别精审细入曲折具有条理忧时愤事殆不可堪而器貎敦博无小丈夫悻悻之陋为文不防防古法才驰气驾姿态俊发有以逾人晚善为诗歌藻泽腴赡声韵平妥篇出皆可咏也其最长在奏对移驳之文指画利病摘抉情伪元本法令縁饰以典训使躬受者詟服侧聆者省畏张公诫民集王公异断今不得见度公所移驳当不惭也公天性笃至内行甚修事父孝谨有对则立有谏则跪不以既贵少有所懈事兄如父抚弟如子一门之内肃敬而和雍如也入室燕笑有则与夫人相敬不为嫚寝无饰容侍御之人其不迩于色非溺情焉而矫为制者于族婣厚有用情之过至于蒙谤而人知其仁之所存也今仕者往往毁其土之恶以自明所难公在余姚深言其君子逹理可与虑善其小人明法而易以去非比入朝县之士民至京师者必见公问起居安否曰吾贤父母也乆而益笃其在土饮食必尸祝公弥严于为县时后令至未有所为民輙相语曰得如邱公无按山海关所荐士皆由伍中防起为名将而论留马永一防尤有烈士之风在蜀以荐何卿被言者所蔑然天下皆知公之言当也其在台大狱起故相永嘉张公来视台事巧者皆曲意媚之以求进用公与张公同年才名又张公所欲收尝语公得君与我阅稿狱事济矣公逊谢不能而已张公滋不悦公卒以忧去免己而附丽之者多至大官还台视之漠如公尝以言事一谪推官旋蒙召复一下诏狱未防得释而意气不少挫呜呼可谓明于大义尚风节伟丈夫也始公受命赴蜀寓书于余有不俎豆张忠定之侧非夫之语观其词防感淬将在前修林见素彭幸庵胡静庵诸名卿颉颃之列单车入栈志意慷慨有叱驭过坂之心何其壮也今其风烈虽着而绪业不竟谈诵方显而谤怼参半又可悲夫公殁余哭之哀其子维祯出公箧中故书予检数十札皆京师贵人所与公札中亹亹皆美词余谓维祯曰此皆不足为尊公重独太史贞吉一札寂寞数语有云仆尝扬言于人人使蜀中得借留集斋三年百姓瘳矣斯言仆与公皆可无愧也此札所言宜使当世知言之君子共记之耳维祯谨藏而録之公塟太史孙季泉公状其事而半洲蔡可马公铭其藏余于公最雅故独论其意而传之而铭状所载皆不复出也














　　明文海巻三百八十七
　　钦定四库全书
　　明文海巻三百八十八　　　余姚黄宗羲编传二
　　名臣
　　苍谷先生传【薛应旂】
　　苍谷先生者河南郏县人也姓王名尚防字锦夫别号苍谷学者称为苍谷先生始在襁褓即頴异不凡能言时遂出成人语五嵗读孝经至立身扬名以显父母乃谓其父教授平山君曰儿长当如此七嵗日记数百言或谓之曰子后当状元及第乃应之曰吾读书宁止为荣进巳耶盖自其童穉时已立志为圣贤之学矣比长尽通五经诸子尤邃于三礼年十八以儒士中治乙邜乡试壬戌第进士授兵部职方主事有贤名正徳戊辰调吏部稽勲主事寻迁騐封员外郎已已迁稽勲郎中值尚书张防依阿逆瑾势防薫灼毎有私嘱輙以正对且反覆理谕防不堪甚衔之或谓先生曰固知不屑于富贵如将取祸何先生曰是有命焉非逄迎之所能免也不阅月防坐瑾党伏诛人服先生之逹壬申邃庵杨公为尚书先生议论亦多不合遂乞补外出为山西叅政防请侍养家居十九年乐道安贫养亲教子于苍山谷中筑读书防开渇睡洞往来于扈磵墅徜徉于马牛亭养粹凝虚观空防象随意所适采山钓水若将终身也京师故旧不通一字虽徴书屡至矢志不移已邜起四川叅政不赴嘉靖丙戌起陜西母聂太安人劝之行不得已就道时陜西有边警邃庵自吏部尚书既归复起为三邉总制见先生喜曰吾今日乃知王锦夫也即以兵柄付之不阅月奏防邃庵特防以荐未防闻母防仰天大恸曰为数月之出贻终身之恨即早夜奔归曲尽塟祭之礼戊子冬起复赴部中途适嵗大饥奏捄荒十三事已而复除山西叅政己丑夏四月迁浙江右布政使庚寅冬廵按浙江御史李佶以先生不行磬折之礼妄摭论列先生曰御史为朝廷耳目之官乃怙势作势动以劾防凌人尚可仕乎遂弃官归归不逾月吏部覆奏谓李佶职在激扬论事不实王防宜照旧供职乃复移檄起先生于家督促再三至辛邜秋乃复如浙浙之老防欢呼迎者载道然先生此起盖已非其志矣至冬十月疾作遂卒先生文追秦汉诗过蘓李一时艺林咸称作者有苍谷集十二巻行于世然实非先生之所尚也先生平生毎右两程而左三蘓崇理学而鄙词翰使假之以年当必有继往圣以开来学者而世顾以功名事业期之又岂以知先生哉薛某曰余为南吏部主事时安阳崔后渠先生为礼侍尝与余论治间人才在其中州者则以何柏斋王苍谷为首称谓其志于理学而李空同何大复王浚川孟有涯诸公则文章气节之士耳及余进郎中临汾张西磐先生为吏书每论及同年之在州者则亦曰栢斋苍谷而大复浚川次之其评隲之防亦后渠之意也余亦素闻诸公之大畧既因两先生之言而致详焉然于苍谷之为浙江右辖则竟未之知也故先年作浙江通志于官司中竟遗苍谷之名乃今其季子府特持当代诸贤各书苍谷之素履诣余问传而余又记忆崔张之言不觉怃然自失晋陶侃子胡奴以袁宏为东征赋不及其父功烈至抽刀问之而宏为之续书其事矧府礼问之殷而余又素知苍谷之贤者其又何辞因为之传云
　　李天瑞传【邵寳】
　　天瑞讳文祥姓李氏天瑞字也世为湖广麻城人祖某正统壬戌进士累官山西布政使父某成化己丑进士歴陜西奉政叅政公配赵氏生天瑞五六嵗即露头角及就傅授以书多诵强记应口属对輙能惊人十三能文十五学春秋书其简曰学不到圣贤终为人下二十中乡试髙第卒业南雍愈力于学登丁未进士以风义自持一时名士多与友善见沉浮世事者輙叱詈之上即阼上新政防要在一权立法进贤黜奸广言纳谏语过切直防入数日召诣左顺门中人传诘疏中中兴再造等语以为不祥天瑞从容对命既而得防俾佐剧县遂补咸宁丞至谒上官有欲门见之者天瑞郤立不进曰庭叅有礼此非其所上官改容礼之廵抚欲调守城卒从廵而民壮代守天瑞悉放民壮卒不果出凡居数月民吏畏服或言天瑞不宜外补上意觧时三原王公再起掌铨因奏召还闗中父老拥道号泣监司有所餽者悉谢不受人以孟子宋薛兼金为言天瑞曰孟子大贤必有所处吾宁过中不敢假以自欺也既至授职方主事居十八日中书舍人某以言事下诏狱乃有媒蘖天瑞妄议朝政者于是被逮成状下法司拟罪主者承望比附加重天瑞曰天下后世公议固在复何恨哉诬伏不辞中外寃之既而有欲指媒蘖者以讼其人惧乃宻解从轻降兴隆卫经歴兴隆处苖夷间为云贵要冲途有给逓疆有窃攘上慢下抗名分荡然天瑞立法均差复招致寨长申防塲禁虽异种部落亦凛然知畏相戒无犯提学呉副使檄兼学事天瑞首新文庙簿正祭品置田以供博迁俊秀分斋肄业亲为讲说邻境士闻风来逰者若干人俗尚邪术病必祷防必奉佛天瑞集僧巫火其书器遣就常业或以嵗旱请召方士天瑞曰毋吾自祷之卜日斋戒将有事于羣望是夜雨厥明徒跣走龙洞大雨及还乃止都御史邓公廷瓉奉命征苖咨访兵畧大竒其才以宪职荐天瑞曰昔以言出今以军功进不可固辞不得乃请赍表京师因图告归防两上不许即日南还大雪中行数百里至商城曲河氷防陨焉有司出诸氷中殡之弟之祯奔赴以其防归塟于蔡家园之原天瑞少有大志读书积学昼夜不息其在家敦行孝友施及宗姻至于义所未安輙侃侃正论辞受取与一审于义好分别是非寡合少容人颇称傲亦不之恤及更事乆深自抑损毎以浮名为虑凡有议论原古证今具有条绪于文亦然诗尚精婉所着有检斋稿若干巻生男一曰京元夭死女二年三十论曰古有磊落竒伟之士天瑞殆其人哉方天瑞弱冠时精神气槩殆将傲睨一世及迟回颠顿曾不少变而持之益坚其执礼似简尽职似矫守法似刻非君子鲜能知之若夫敛华就实毎恐规模太广而才力弗逮不以自沮而必求往进咸宁之振奋兴隆之综理亦可观矣充是心也何所不至而遽至于是岂非天哉先是天瑞雪中过予于许留三日而别讲论经史旁及时事以至词章翰墨无品评自谓慕古用心极苦恐不能夀已而果然岂非天哉呜呼天之于才生之固难而卒自戕之果何为哉果何为哉
　　齐安三先生列传【王一鸣】
　　夫人才亦其所应运而生者哉或地气使然也夫岂其偶然欤吾闻世运与地气合夫是之谓应齐安东西浸江之邑亦淮汉之间一都会也当国家休明之政积而百年在宪宗之际田野辟治戈甲朽钝百姓富厚蒸蒸为乂而宦官内讧则请劔为常权臣外横则抗防不讳职方之气于今为烈矣承平既乆边陲失御本兵雉经于圜土中丞扼腕于九塞羽书旁午军兴乏絶而陜以西有召虎作镇维周之翰者矣至于孝宗中天之运北地汝南骚雅中兴徐薛邉诸子并骖上驷而江汉之间俯顔拾廖孕童包张者裕州府君其人也至其伏阙之书谏臣攦指裕州为治诛锄豪猾进而鼓其伉直退而而修其文辞此不其尤彰明较著者哉夫人臣之于国家当其无事则亦犹夫故吾也小人在侧则搏之而为谏敌众窥边则动之而为功山泽之间放逐比至踪迹辽濶则愤结龃龉而为文章此其大较然也窃以是窥于君臣之际矣君常执不用之权以搆臣而臣卒不胜臣常执不出之节以搆君而君亦卒不胜然臣卒以其不出之节致于君而成吾君之世之度外竒举君亦以不用之权鼓舞一世使瑰玮之士悲愤之文皆见于吾世是两搆而两相成也故夫茂坚之横也安之汚也瑾之猾也仲文之才也皆爱我之精者也河伯之召也四郊之不靖也放逐之穷愁也皆资我之精者也晚近世浅见寡闻之士是岂能与论其生熟哉呜呼河清可俟人生防何此其人皆倜傥非常之士也诵其诗读其书且将旦暮遇之后有作者私淑诸人也则是在后死者焉
　　李职方列传【王一鸣】
　　夫学者引绳批根生平慕之后弃之者意气不足也君子禔其身温良恭俭譲以得之乃其君臣之间若电若雷且托于燕处之虞乗醉饱之时未命而唯唯未使而诺诺龙之颔下逆鳞径尺王者尊严若斯之甚也而説者曰深计而不疑引争而不罪明割利害以致其功直指是非以饰其身此何以称焉外史氏曰余生江黄盖尝窃闻麻城有李职方云荐绅士大夫称説抗直谏论如解缙李梦阳之伦详矣由余所闻职方其义至髙乃文辞不少槩见何哉乃其所睹记可太息焉其传曰李职方文祥李防之子也宪宗时防为叅政其以叅政教文祥文亡害也文祥成进士万安方以大学士尊宠用事又附上幸臣李孜省孜省从中为安地安益无所恐以文祥名髙也者思相结纳万文璧安孙也从文璧所绍介得文祥因约明旦过臣所其明日髙会益多市牛酒供帐甚盛致语文祥曰臣得以备主上股肱之事李孜省贵人也且与臣有肝胆之义幸而在事足下当无忧富贵足下念我此语乎文祥第目摄之不对且咏所为画鸠诗仰天大笑冠缨索絶不谢安去安恚甚语文璧曰夫夫侠儒也会孝宗初即位文祥上书言中兴事语侵安兼请尚方劔诛中贵人甚急安与中贵人共挤之得咸宁丞居顷之尚书王恕为吏部乃日夜为上泣曰李文祥才气无防皇帝初即位文祥流涕言事称万安李孜省当斩状今万安李孜省已死洵不食其余矣愿终赦文祥且文祥在数千里外日夜东望者上耳孝宗急召文祥以六传至都拜兵部职方司主事而文祥与故人邹智汤鼐吉文等逰甚欢吉文上书孝宗语连文祥复谪兴隆卫经歴兴隆方地也文祥居之亡恙竟以入贺渡商城水溺死邹智亦谪吏目死由是观之天耶人耶语曰观听不叅则诚不闻若文祥者所谓诚者非耶侃侃如斯而卒屏气以死成祖孝宗武毅圣贤之君其观听也叅矣解缙以赭衣死文祥邹智以谪死李梦阳死地而后生天之报施善人何如哉吕震万安与时浮沉其于贤士大夫不啻杀之暴厉恣睢仅罢官卒以老死是遵何徳哉至若近世慷慨直节之士其遇祸者不可胜数也或脂韦淟涊局蹐效辕下驹而终身逸乐富厚累世不絶余有疑焉傥所谓叅观得耶失耶荀子曰耻不信不耻不见信耻不能不耻不见用闭则敬而齐忧则静而理穷则约而羣若存若亡其于出处可端拜而议焉孟子曰虽有智慧不如乗势虽有镃基不如待时文祥遇孝宗不能免于咸宁而能佹得于职方而卒不免于兴隆以死微阏而微通之即再阏而竟死焉是其不可知者矣论曰读职方事輙流涕者耶然职方之后裕州府君谏江彬邢寰谏南廵狩石金谏求神仙先两人皆贬而石金独削籍
　　刘庄防公列传【王一鸣】
　　刘庄防公天和者湖广麻城人也其先曰刘梦元时从髙皇帝起兵得漳州府同知者也故南昌徙麻城天和家世世受春秋为进士髙第孝宗治中父燧为丰城令而天和以长子从行丰城杨文恪公亷有学行天和以师礼行亷常从逰有所扬扢辨説及授博士业而亷曰嗟乎子能遇时如令子当今上时功谋可胜量哉及武宗初立天和成进士为礼部主事居二嵗以茂异拜御史出按陜以西先是中贵人廖堂镇陜以西贪横甚其弟鹏为锦衣卫指挥使相因縁为奸也天和至陜以西即榜堂不法事于市又亷得堂左右数人下狱堂佯谢过曰堂已耄堂舍人为奸公诛之当耳而隂从弟鹏闗节幸臣钱宁所地所为谤书以其校卒称诏捕天和下锦衣狱长安吏民至恸哭拥车车轵不得发堂益隂求得刺客欲杀天和甚急长安民张杰王伦以力持之褁粮相随至传舍輙同卧起尝天和食得不死下狱无所考遂长系竟赦出为金坛丞亡何进为其令稍迁蘓州同知又徙为湖州知府其以湖州知府治行天下第一也晋副使视陜以西学政其职益称明年迁太常即以其年为右佥都御史视甘肃屯政而大学士杨一清为世宗言曰刘天和先以廖堂之故大有造于秦秦人思之且自负其能终不当使独在炖煌酒泉之间于是乃徙为陜以西廵抚都御史即劾去填陜以西中贵人及他利害上之世宗民大悦毎出窃相指曰此曩者拥车公耶既出师平洮岷番获甲首三百卤倍之其平他盗贼称是其明年母秦夫人卒天和东归而黄河日益南徙歴济而徐皆旁溢不可以漕上从里中诏天和以都御史治河天和则防汴水自朱仙镇至沛又防山东七十二泉自鳬尼山至南旺湖役民二万费戸部金钱不至二万功成上嘉之晋侍郎遂以侍郎居三邉北拒敌丙申七破敌丁酉十一破敌已亥十一破敌先后得敌首数千级庚子敌吉嚢将大入天和集诸将以所赐金为牛酒飨士陈二劔堂皇指左劔曰将不用命者狗此指右剑曰卒不用命者狥此敌至我师醉乗醉登埤谍者走天和天和夜驰八十里至花马池即故垒营之敌错愕不敢犯引而且西天和召醉帅至骂曰子反以小忠之仆死况当劲敌者乎则醉者乎亦何其不败之有立斩以狥众股栗会天大雷雨昼晦冥敌弓胶解尽马防防泥淖中所物故十八九而天和所檄延绥周尚文宁夏任杰固靖魏时兵适至天和将三将军兵击敌遂大破敌斩其名王以下五百人获人畜器械称是防闻上行饮至告庙礼即军中拜太子太保録一子锦衣卫千戸天和每当出兵与士卒同甘苦士卒不食天和亦不食黒水口之役一夜驰八十里吏士皆无人色天和治军籍不休徐命帐下击刁斗意气自若人服其勇矣性亷其以军兴法治全陜人视之泉府也天和得赏赐輙分赐吏士家无余财终不言田产事所推毂士徧天下故相太保桂蕚将太傅周尚文皆从贫贱中防之尚文从天和以将军数出塞卒至通其慷慨峻洁殆天性也终其身与权贵人相抗当中贵人刘瑾用事时以同姓故谒公且诡曰臣幸事皇帝富贵惟臣所致君有意乎天和不对去而以其兵部尚书入燕也上以敌嵗大入大同蓟州或防入都门忧之使天和专治兵无所中制也而中贵人大将以廖堂刘瑾故事相传闻多恐惧而上所幸方士陶仲文于天和未至都三舍而近使使以外戚礼迎天和天和髪上指恚曰与而主胡戚耶天和结髪事皇帝下狱当死不死在马革间日夜与劲敌战不死而主黄冠瞠然者耶终不能与若共事矣不视而去天和至治兵其中贵人大将恐惧者以其皆干没军食予空名恐天和有意督过之首鼠两端卒莫得要领天和益欝欝不得志而仲文日谗间天和于上天和日夜请去遂归竟卒不得起上辍朝议祭祭至九议塟皆以大司农金钱议谥以履正志和因事有功得庄襄议赠少保天和卒二十二年而仲文死穆宗诏籍其家不得藏尺布天和部曲莫不扼腕曰恨不见庄防公者矣论曰刘公南人也十万浴鐡之骑擢掣于交防之外以尺一如意挥之炜如也三秦之日校卒挟玺书一旦以锒铛至豺虎交迹其就道无惨容者其定力有以胜之也夫志大者不能无小出入术胜者不能无巧进退其以布衣逰两都潦倒诸生耳一发而云蒸龙变处如处女出如脱兔可胜道哉
　　裕州府君列传【王一鸣】
　　裕州府君者余从四世祖也名讳不得称字稚钦学者称梦泽先生云其业成海内无不知有梦泽先生而余于子姓间居恒称府君府君少頴朗从父叅政府君逰于四方其为文顷刻便就多竒气然好狎逰黏竿风鸱诸童子乐又蹶不可驯叅政府君抶扑之輙呼曰大夫奈何輙虐海内名士耶为翰林庻吉士诗已有名其意不可一世士仅推何景明而好薛蕙郑善夫故事学士二人为庻吉士师甚严重府君独心易之时登院中树而窥学士过故作声惊使见大恚然度无如何佯为不知也时江彬挟武宗南下府君欲率汪应轸江晖曹嘉舒芬马汝骥等上书言江彬学士石珤止之府君旦赋乌母謡掲之壁珤语不得出吐舌焉乆之竟为给事中言江彬谪裕州知州既中不屑州而以谏出益怏怏不乐台省监司过州不出迎亦无所托疾人或劝之怒曰龌龊诸盲官受王生迎耶当不愧死而出候其师陈鳯梧以他藩道者梧好谓曰足下我固厚而御史从后来足下傥有意一见乎且足下厚我以师故即御史君命也府君曰善乃前迎御史喻茂坚茂坚素鸷悍至州数州吏防过对府君榜之府君大骂曰陈先生悮我我见辱挺身出悉呼其吏卒从守勿更侍州吏慴伏无敢留者茂坚窘不能具朝餔谋于陈鳯梧为谢过稍给之仅得夜引去于是监司相戒莫敢道裕州而恨府君益甚为文致大梁狱狱中有左赋赋曰昼晦宵明川停岳行隆冬剧燠六月而氷堕毛不扬石举舆升废鼙振韵奋霆无声羣欣逐臭乃厌兰芳猜鸾骇鳯精粻饲枭仁蹻徳跖劲弧射尧恬海狎江隘渎沉舠风虎辍啸土兕而号旷聴既收聋司音矣彼之朦胧五色分矣骏足则蹇服乗矣侏儒引臂上扪星矣丑女专怜婌媛不御讐璧惠蝇踏巾首屦适郭捐逵择潦而歩贲获闭勇尫夫劲弓麓兔拆趾猎者竞兮不根而叶季为孟兮乱曰被缴之鸟载防其翎彼实酗酒谓尔何醒冦逾其垣导寇以登彼田不治怼隣之耕及出狱罢官归家居益自放逹官贵人来购文好见者多囚服蓬首垢面见之间衣红骑牛啸歌因作述邃萤火二赋以自广其述邃赋曰繄南服之灵萃兮颔豊慧于方童稽统世之轩崇兮惟哲人焉以降歘翼振而霄举兮纷齐羽之谁踪载殊荐以迩秩兮帝实洞其美岳立而坎视兮将媒静乎遐至中实愠乎攘攘兮讵徒与之求避謇命占以吉贡兮览芜蔓焉是艾靡市背而岑閴兮曰惟窅乎其内隈不岌岌而崇兮迳不叠叠而遒彼衙衙之侈搆兮反予睇其足羞抗隆栋以缔宇兮修垣遵乎坤隅约荪兰使被椽兮令日月乎常枢茍能奂娯以宅志兮是固予心之所仇重仁而袭义兮障夫尘之累也扄礼而牖智兮专乎其所事也吾将服贞一以省处兮夫岂惟艺之囿也括道器以充诎兮固众兆之所骇也纷悸瞩以竚贻兮欲干傺而儃徊厥施而弗竟乃各以其肤猜嗟躁士之本剥兮宜甫趋而忽蹶丑憸夫之懐诡兮乃讐直而委折伤二者之偕失兮荃菉葹审厥居心务却以基进兮惟欿然裕其所如晦累而冥探兮所以君乎纷华彼时俗之佻浇兮背绳墨而驰骤予将服正则以恬守兮虞窘歩于欹陬夫朋不可以声来兮功不可偶作畴废伏而有章兮畴弃耕而能获乱曰仆不僵兮进不妍敛神志兮守吾有弗据兮孰敢奸匪邃道兮曷其然其萤火赋曰当朱明之杪月翫流萤之宵征感温风之扇烁醸腐草之末荣既化植以为动复縁死而遂生庻扬光于閴甘匿景于太阳或内照之犹尠焉旁烛以无疆谬用晦之邃防实自焚之为防孰潜形而更昭孰益膏而罔竭何恒防而不灰何炙手而弗热彼宇之巧入讶明珠之翻飞偶惊飚之散激骇星辰之乍希羌倏明而忽灭盖石火之暂尔其代灯烛于书筵纷轩除以见掇幸蝌蚪之与隣聚朋侣而嚢括将炫赫以阶危恨微躯之难脱乱曰日月出矣爝火何为闇然而章圣哲弗讥伯阳守黒岂迩祸机会世宗欲张楚诏修楚史都御史顾璘心知府君竒节防上世宗防曰臣都御史璘顿首昧死上言夫陛下欲张楚勒成一家之言备万世天下之观乎非得倚相观射父之才不可故裕州知府王廷陈故亳州知州顔木皆有良史才惟上财察于是起府君及顔木给笔札承天居顷之书成上之世宗赐金币然亦有所长短而璘叹曰天乎夫王顔之才竟汶汶也府君性固髙洁即平居郡国之吏无敢輙至其庐即至不得见惟大梁郭鳯仪东呉皇甫汸各以其业进相得甚驩故夏宰相言时时餽遗不絶府君无所答亦不大通长安书其介如此著书十七巻二十余万言先是舒芬江晖曹嘉皆贬皆曲赦汪应轸为副使马仲骥至尚书顔木亦罢官以死木未死时故人为叅政至随川访木匿不得见既行部他邑有田父荷担以炙鸡献酒由中道入门防呵止之乃木也因共饮至醉委献担以去追问邸舍人莫能踪迹矣论曰太上立徳其次立功又其次立言夫其以尺一之书上建章阙下至死不惨沮者非其偶然亦计画无所复之耳乃其从容优游桑之不止刼之不挠何蓳堇也夫漆园贫贱亭寂寥蚕室下而自叙兴上官谗而懐沙赋语黙相抗进退相角矣然节义之于支章犹二之也代不数而得之楚人不数而得之府君节与文不两得而府君佹得之此岂富贵利逹足动其心哉
　　霍支敏公传【郭棐】
　　霍韬字渭先号兀厓更渭厓南海人生而頴异年十九始发愤学业不知芬华可欲事竭力奉亲尝书居处恭三字坐卧相对心无外驰曰他日对君亦惟是其志盖素定也入郡庠为督学使者屡擢首多士癸酉举乡试第二名甲戌会试第一人廷试拟鼎甲以倒用读巻官闗防寘二甲第一防请归娶旋丁外艰读礼暇日博渉羣书着象山学辨雅乐训释辛巳北上过飞来移文山神以熄虎患又毁滛词以杜舟楫之害秋授兵部主事世宗即位上大礼防明继统不继嗣之説力诋礼官议礼之非曰崇正统之大义曰正彛伦之大经皇上于孝宗称曰皇伯考于武宗称曰皇兄于兴献王称曰皇考其正也于庙祀孝宗祝之词称嗣皇帝侄于武宗祝之词皇帝弟于庙祀兴献皇祝之词称皇帝孝子其正也是故正统之传由宪宗而孝宗而武宗而皇上相承无极此大一统也武宗于皇上不失兄弟之伦皇上于兴献不失父子之亲此大纲常也时服其议嘉靖壬午进三劄曰居处恭为圣贤之大精任大臣为圣政之要曰六官举职表率羣僚曰救积正人心扩天理遏人欲侃侃万言真致治鸿畧也时以董贾比之力疾辞归开四书院集逺近好古之士讲明圣学丙戌大礼书成陞少詹事兼侍读学士固辞屡防不允赐文献通考一百巻命部檄停诸司俸趣行不得已出山既入舘上辞免日讲疏及治河并救积疏转詹事兼学士上盐法及任大臣疏又上慎保圣躬并采老臣遗议疏戊子陞礼部侍郎寻陞尚书五疏辞允上谨天戒疏又上郊祀疏上怒付诏狱寻免复原官上廓大公賛圣治及慎选科道防丙申陞南礼部尚书己亥转北加少保掌詹事府事进圣功图上灾异自陈疏上禁讹言疏庚子春上薛瑄从祀议十月卒于京诏赠荣禄大夫太子太保谥文敏初上命公入内阁办事力辞不拜盖公天性忠直刚大由于所养见之所韪一国非之不顾天下非之不顾其节操则一介不与一介不取歴官三十年位居上卿服无重采食不兼味澹泊一类儒生不肯认李时毛澄为座主不认三百士为门生至引防士类勤勤恳恳荐王守仁平粤冦用王琼握兵柄荐王九思康海李梦阳之文章气节至荐隠逸则曰臣不如甘学林克忠人但见昻然屹立不知其欿然不自足休休而有容也公立朝疏凡九十上皆闗军民大计世道大防学术正而徳施普矣其譲相有崔菊坡之风犯顔有张曲江之直上严惮之每起居有失輙曰霍韬得毋知否公殁后佥夫扬眉善人重足咸叹曰使公在宁有是耶君子曰昔汲黯在汉淮南寝谋世宗初元大臣殚力防賛求其謇谔不回有长孺之风者公一人而已
　　何端恪公传【郭棐】
　　何维柏字乔仲南海沙滘人大父方父应初皆以公贵赠通议大夫都察院左副都御史公生甫四嵗见客有尊贵者端拱为礼客竒异之长为三水诸生闭戸读书玩绎周程诸子得其大防每言动稍忽则曰得无与圣贤殊乎嘉靖辛邜以三礼举于乡下第归入西樵古梅洞澄心静坐日读白沙集思见端倪时霍文敏方文防常过访洞中语多黙契乙未举进士读中秘书益窥见精蕴寻授御史上沙河功徳二疏省费百万毛总制夺情起复征安南疏论其非是上嘉纳焉未防在告复入西樵与刘素予模王青萝渐逵陈尭山激论学门人逺方来者履常满癸邜北上访罗整庵以证白沙之学日益精进既补寻出按闽值嵗大祲福兴漳泉为甚公亟画防发仓亲率郡邑长吏赈恤全活数十万命时分宜窃柄摧陷言官公首疏其奸比之李林甫卢杞上震怒诏逮官校至公即受繋神色自若赋诗有孤臣傥有生还日圣徳真同宇宙寛之句所过士庻遮留动以万计缇骑持之急诸生大哭公徐徐拱谢曰此予虑定而后发人臣之义自当如是生何哭为民间失为歌謡有诚徴録以传逮至廷杖仅存余息备极栲掠语不变下狱与杨斛山周纳谿刘晴川三公聚首甚惬上一日于宫中扶鸾问养身治国之要神对以养身莫要于寡欲治国莫先于惜才上黙悟乃削籍归时通议公方矫健公日侍膝下称觞为懽教其弟维椅举进士读中秘书公乃屏居词林日集生徒发明理窍名所居曰天山草堂又辟河南胜地为天山书院以处从逰之士隆庆改元诏复原官迁大理再恊院徐文贞杨防毅二公敬重之机务重大多所取决既而丁内艰还庐墓侧服阕遇今上登极召入仍旧职转贰铨卿上修圣徳勤圣学饬羣工诸疏多谠语忤江陵意值江陵遭父防夺情太宰张公瀚以保留质之公曰此万世纲常不可易也江陵闻而衔之迁南秩宗实逺之也公次潞河乞骸骨归居草堂与诸生讲明白沙宗防逾十年丁亥卒上恻然命祭赐水衡金钱以塟谥曰端恪公学以无欲之教为宗而忠孝实行岀处大莭可为世范所着有易义礼经説太极图解天山草堂存稿及编陈子言行録传于世学者称古林先生
　　明文海巻三百八十八
　　钦定四库全书
  </div>
  <div class="pagination">
   <a href="明文海_page107.html">
    上一页
   </a>
   <span>
    ...
   </span>
   <a href="明文海_page103.html">
    103
   </a>
   <a href="明文海_page104.html">
    104
   </a>
   <a href="明文海_page105.html">
    105
   </a>
   <a href="明文海_page106.html">
    106
   </a>
   <a href="明文海_page107.html">
    107
   </a>
   <span class="current-page">
    108
   </span>
   <a href="明文海_page109.html">
    109
   </a>
   <a href="明文海_page110.html">
    110
   </a>
   <a href="明文海_page111.html">
    111
   </a>
   <a href="明文海_page112.html">
    112
   </a>
   <a href="明文海_page113.html">
    113
   </a>
   <span>
    ...
   </span>
   <a href="明文海_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
