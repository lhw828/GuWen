<!DOCTYPE html>
<html>
<head>
    <meta charset="UTF-8">
    <title>全唐文 - 第 111 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 111 页/共 603 页</h1>
    <div class="content">    ○论立对破阵善庆二舞议
    窃惟二舞肇兴，讴吟攸属，赞九功之茂烈，叶万国之欢心。义均韶夏，用兼宾祭，皆祖宗盛德，而子孙享之。详览传记，未有皇王立观之礼。况升中大事，华夷毕集，九服仰垂拱之安，百蛮怀率舞之庆。甄陶化育，莫匪神功。岂於乐舞，别申严敬？臣等详议，每奏二舞时，天皇不合起立。谨议。
    ☆徐齐聃
    齐聃，湖州长城人。高宗时累迁兰台舍人，以漏言左授苏州司马，又坐事流钦州，咸亨中卒。睿宗立，追录旧恩，累赠礼部尚书。
    ○请修齐献公庙奏
    齐献公即陛下外氏，虽子孙有犯，不合上延於祖。今周忠孝公庙甚修崇，而齐献公庙毁坏，不审陛下将何以垂示海内，以彰孝理之风？
    ○谏突厥酋长子弟给事东宫疏
    昔姬诵与伯禽同业，晋储以师旷为友，匪唯专赖师资，固亦详观近习。皇太子自可招集园绮，寤寐应刘。阶闼小臣，必采於端士；驱驰所任，并归於正人。方流好善之风，永播崇贤之美。今乃使毡裘之子，解辫而侍春闱；冒顿之苗，削衽而陪望苑。在於道义，臣窃有疑。诗云：“敬慎威仪，以近有德。”《书》曰：“任官惟贤才，左右惟其人。”盖殷勤於此，防微之至也。
    ☆柳宣
    宣，永徽时太常博士。
    ○檄译经僧众书
    昔能仁示现王宫，假殁双树，微言既畅，至理亦宏。刹土蒙摄受之恩，怀生г昭苏之惠。自佛树西荫，塔影东临，汉魏实为滥觞，符姚盛其风采。自是名僧间出，贤达连镳，慧日长悬，法轮恒驭。开凿之功，始自腾显；宏阐之力，仍资什安。别有单开远适罗浮，图澄近视赵魏，粗言圭角，未可缕陈。莫不谈空有於一乘，论苦集於四谛。假铨明有，终未离於有为；息言明道，方契证於凝寂。犹执元以求元；是元非元，理因元以忘元，或是元义。虽冥会幽途，事理绝於言象。然摄生归寂，终藉筌谛，亦既立言，是非锋起。如彼战争，干戈竞发，负者屏气，胜者先鸣。故尚降魔，制诸外道，自非辩才无畏，答难有方，则物辈喧张，我等耻辱。
    是故专心适道，一意总持，建立法幢，植法鼓。旗鼓既正，则敌者残摧；法轮既转，能威不伏。若使望风旗靡，对难含胶，而能阐宏三宝，无有是处。尚药叶奉御，入空有之门，驰正见之路。闻持拟於昔贤，沿微侔於往哲。其辞辩，其义明，其德真，其行著，已沐八解之流，又悟七觉之分。影响成教，若净名之诣园；闻道必求，犹波仑之归无竭。意在宏宣佛教，立破因明之疏。若其是也，必须然其所长；如其非也，理合指其所短。今见僧徒□集，并是采石他山。朝野俱闻吕君请益，莫不测听泻水，皆望荡涤悼悔之源，销屏疑忿之聚。有太史令李淳风者，闻而进曰：“仆心怀正路，行属归依，以实慧为大觉元躯，无为是调御法体。然皎日丽天，实助上元运用；贤僧阐法，实裨天师妙道。是所信受，是所安心，但不敢以黄叶为金，山鸡成凤，南郭滥吹，淄渑混流耳。或有异议，岂仆心哉？岂仆心哉？
    然鹤林已後，岁将二千，正法既萎，末法初践。元理郁而不彰，觉道浸将湮落。元奘法师头陀法界，远达迦维，目击道树金流，仍睹七处八会。毗城鹫岭，身入彼邦；娑罗宝阶，仍验虚实。至於历览王舍檀特恒河，如斯等辈，未易具言也。加之西域名僧，莫不面论波若；东国疑义，悉皆质之彼师。毗尼之藏，既奉持而不舍；毗昙明义，亦洞观而为常。苏柘路既得之於声明，耨多罗亦剖断於疑滞。法无大小，莫不韫之胸怀；理无深浅，悉能决之敏虑。故三藏之名，在震旦之所推定；摩诃之号，乃罗卫之所共称。名实之际，何可称道？
    然吕君学识该博，义理精通，言行枢机，是所详悉。至於陀罗佛法，禀自生知，无碍辩才，宁由伏习？但以因明义隐，所说不同，触象各得其形，共器饭有异色。吕君既已执情道俗，企望指定。秋霜已降，侧听锺鸣；法□既敷，雷震希发。但龙象蹴蹋，非驴所堪；犹缁服壶奥，白衣不践。脱如龙种抗设，无垢释疑，则刍悉昙，亦优婆能尽，辄附微志。请不为烦，若有滞疑，望谘三藏裁决。以所承禀，传示四众，则正道克昌，覆障永绝，绍隆三宝，其在兹乎！过此已往，非复所悉，弟子柳宣白。
    ☆薛景宣
    景宣，永徽时雍州参军。
    ○上修筑罗郭及杨正道诈死封事
    汉惠帝城长安後，寻即殂落；今者营筑，必有灾咎。又杨正道有隋之孽，流窜北蕃，随突屈归化，便即诈死，今日犹存。有人隐藏，犹未彰露。
    ☆上官灵芝
    灵芝，显庆时人。
    ○王居士砖塔铭
    居士讳公字孝宽，太原晋阳人也。英宗颖迈，远胄隆周，茂绪遐昌，郁冠後魏。乐府歌其载德，天下挹其家声。具详图牒，岂烦缕？居士早标先觉，本遗名利，遍览典坟，备穷义窟，观老庄如糟粕，视孔墨犹灰尘。得给园之说，罄求彼岸之路。励精七觉，仰十地而克勤；旰食一麻，欣六年之憔悴。方期拔除烦恼，永离盖缠，何悟积善始基，处悲生灭？以显庆元年十一月廿九日，寝疾终於京第，春秋七十有三。即以三年十月十二日收骸，起灵塔於终南山便梓谷。风吟邃润，宝铎和鸣。□散危峰，金盘吐曜。道长运短，迹往名留。不刊介石，孰播徽猷？吁其嗟焉！乃为铭曰：
    懿矣居士，明哉悟真。幽鉴彼岸，妙道问津。苦节无挠，贞心克勤。顾邈三有，超修十轮。俄随怛化，遽此迁神。岿然灵塔，长钦後人。
    ☆孙处约
    处约始名道茂，汝州郏城人。贞观朝为齐王记室，多过失，上书切谏，帝嘉之，擢中书舍人。高宗立，迁司礼少常伯。麟德元年以西台侍郎同东西台三品为少司成，致仕卒。
    ○请改服制奏
    准令：诸臣九章服，君臣冤服，章数虽殊，饰龙名衮。尊卑相乱，望请诸臣九章衣，以□及麟代龙，升山为上，改名为冕。又依旧令：六品、七品著绿，八品、九品著青。青深乱紫，非卑品所服。望请依旧六品、七品著绿，八品、九品著碧，朝参之处，并依此制。非常朝参处，听兼服黄。
    ☆杨德裔
    德裔，龙朔时司宪大夫。
    ○劾奏郑仁泰薛仁贵逗留失机状
    臣闻师出以律，焕乎青史；杀降不祥，纪诸彝训。是以分阃作将，杖钺专征，苟或乖违，明法斯在。
    谨按铁勒道大总管右武卫大将军郑仁泰等，猥以非才，谬荷拔擢，或名参列位，或职典禁戎。属北狄孤恩，皇威远振，遂得拥旄瀚海，问罪天山，理应虔奉庙，恭行天罚，而褊心无谋，短怀愎谏，不肃将帅，靡爱戎士，无心体国，有意徇私。铁勒思结歹腊葛等，虽鹿走趋险，盖缘惧死。鸟穷思入，虚怀可张，仁泰等情冀勋庸，志希货贿，不闻存慰，必诛夷，乃肆凶残，恣行杀戮。向若大军初到，明喻天旨，抚纳前降，招来後伏，则铁勒反善，不日斯平。仁泰素阙远图，莫晓机事，师徒无纪，军令不明，遂使稽颡屈膝者先被涂原之诛，惧死怀生者因成绝漠之计。铁勒逃散，犹未枭悬，屡扰干戈，实由於此。加以沙塞绵邈，风霜严凝，不量士马疲疴，不计粮食多少，乃令班师冻馁，征夫殒毙，骼委积，刳剔纵横，暴骨交衢，下实泉壤。可悼成规不守，乃明典刑所诛。况且士卒歼亡，戈甲抛弃，弥山遍野，并资戎狄。自圣朝削平天下，廓清县，东征西怨，後舞前歌，未有如仁泰此行损威挫锐之甚。
    又仁贵动戎远征不捷，贪残有素，平允乖方。既曰监临，岂宜交涉？存没枉滥，从此而生。娶妾虽作逗留，准法便须离正。虽或事有从赦，然而败累过多。纵矜所得，不补所丧。岂可并恣诬罔，不准绳？抚悼存亡，理宜惩肃。其仁泰等及诸军故杀降人饥杀兵士并军中罪大失应须勘当及改正者，并请付法推科，以申典宪。
    ☆郑惟忠
    惟忠，宋州宋城人。第进士，补井陉尉，转汤阴尉。天授中以制，举召见，擢左司御胄曹参军，累迁水部员外郎。武后还长安，召为待制，迁凤阁舍人。中宗立，擢黄门侍郎，进大理卿，拜御史大夫，加银青光禄大夫，封荥阳县男。开元初为礼部尚书，转太子宾客。十年卒，赠太子少保。
    ○古石赋
    博望侯周流天下，历览山川，寻长河於异域，得美石而献焉，汉武帝未之奇也。东方朔见而喟然曰：“此石英辉润密，秀色明烂。旧枕昆吾之，会临归美之岸，玉雉飞而激矢，金鸡鸣而纵弹。至如天台始裂，地乳初分，丹青孕彩，隐起成文。盈尺则内含明月，肤寸则外吐浮□。别有两楹分竦，双阙相向。依依识启母之形，亭亭表望夫之状。鼓迎桴而若动，帆映舟而似。此并流膏曲涧，滴髓危峰，据谷成虎，临池作龙，铺英九节，连叶千重。若乃泗水之上，岐山之侧，抚之则磬动奇音，被之则锦开新色，匠石见而惊骇，师涓闻而叹息。於是琢磨成状。雕莹生辉，似龟则负图盘峙，如鹊则缄印骞飞。在地者佳人扌寿练，登天者织女支机。及其火烈昆墟，星流宋国，被陨形碎，遭焚影黑。碑沈郢路之东，柱折阳关之北。昔之开坛竹耸，抱剑松抽。础应山□之润，桥通海水之流，柳谷岸崩之马，郁林泥落之牛。莫不岁月讹，邱陵芜没，颠坠坑，枕倚岩窟，据洞口而嵯峨，出泉心而兀。徒见新排理坼，旧蹙文回。圆分者雹散，方裂者冰开。既藏瑕而被藓，又抱穴以侵苔。岂如写镜能明，磨锋可利，击拊充帝庭之乐，关和睹王府之器，总五色而补天，含九光而镇地者矣？”辞未毕，帝乃顾而言曰：“楚王见璞，弃之山阿，不有卞氏，其如玉何？”
    抽琴命操，为古石之歌。歌曰：“江东藏瑞简，济北蕴兵书。若非平固湖中雁，定是昆明池里鱼。”歌响既终，神仪有怿。左右惊视，符彩傍射。使玉人而攻之，果得连城之璧。
    ○泥赋（并序）
    语曰：等级悬隔，有似□泥。然□高则高矣。如其不义，犹为夫子所轻，故曰於我如浮□；泥卑则卑矣。苟不可弃，且见庄生所重，故曰曳尾於涂中。吾少也尝览左太冲诗云：“贱者虽自贱，重之若千钧。”感斯言之有徵，故为泥赋。
    嘉洪炉之造化，物无象而不甄。惟兹泥之为质，谅禀之於自然。虽体润性柔，而名卑质贱，不同尘以苟出，必感泽而斯见。信厚地之所生，匪膏雨而不变。同贤良之韫匮，候圣明而方荐。若乃花水行落，荚雨将馀，交衢蓄潦，曲浦含淤。望之疑实，即之也虚。动而为有，静而为无。苟具形之所，必触类而图诸；托龟文而成印，写鸟迹以为书。踪发追风之马，辙闭流水之车。於是陶钧赋象，刻削成器。因应用之无方，任良工之所肄。顺规矩而画一，循制度而无二。裁无不成，拟无不类，以土为质，以水为位，位去质沈，复归乎地。
    彼木偶之漂泊，萍流之自恣，推移兮莫识其始终，滥兮莫知其所至。若乃蕴草於闲馆，含芳树於禁闱。不缁白玉之彩，徒混明珠之辉。带晴牛而暂落，逐春燕而还飞。何兹物之无识？亦应命以知机。本乎形而入用，乃委质以合所。涂城则疏勒解围，封关则崤函致阻。及其见弃，形晦迹沦。无劳切玉之剑，自落成风之斤。体伊泥之应变，时可同乎人志；类明镜之受物。若洪钟之虚已。既悬绝於白□，徒隐沦於绿水。伊吾人之菲贱，窃亦有感於斯矣。
    ☆苏瑰
    瑰字昌容，京兆武功人，弱冠举进士，补恒州参军，累迁扬州大都督府长史，徙同州刺史。神龙初入为尚书右丞，再迁户部尚书。加侍中，充西京留守，迁吏部尚书。景龙三年拜右仆射同中书门下三品，进封许国公，监修国史。景□元年转太子少傅。卒年七十二，赠司空荆州大都督，谥曰文贞。开元四年加赠司徒。
    ○与宋同谏元宗疏
    陛下频降德音，勤恤人影，令徒以下刑，尽责保准放，流死等色，则情不可宽，此古人所以慎赦也。恐言事者直以月蚀修刑，日蚀修德，或云分野应灾祥，冀合上旨，臣以为君子道长，小人道消，女谒不行，谗夫渐远，此所谓修德。囹圄不扰，甲兵不黩，理官不以深苛，将军不以轻进，此所谓修刑也。若陛下常以此留念，纵日月盈亏，将因此而致福，又何患乎？且君子耻言浮於行，故曰予欲无言，又曰天何言哉？四时行焉，百物生焉。要以至诚动天，不在制书频下。
    ○中枢龟镜
    宰相者，上佐天子，下理阴阳，万物之司命也。居司命之位，苟不以道应命，翱翔自处，上则阻天地之交泰，中则绝性命之至理，下则阻生物之阜植。苟安一日，是稽阴诛，况久之乎？
    临大事，断大议，正道以当之。若不能，即速退。中枢之地，非偷安之所。平心以应物，无生妄虑，似觉非正，则速回之，使久而不失正也。敷奏宜直勿婉，应对无常，速机可以回小事，沈机可以成大计。
    同列之间，随器以应之，则彼自容矣。容则自峻其道以示之，无令庸者其来浼我也。贤者亲而狎之，无过狎而失敬，则事无不举矣。举一官、一职、一将、一帅，须其材德者，听众议以命之，公是非即无爽矣。人不可尽贤尽愚，汝惟器之。与正人言，则其道坚实而不渝。材人可以责成办事，办事不可与议，与之议则失根本，归权道也。常贡外妄进献者，小人也，抑之。审奸吏，辞烦而忘亲者，去之。崇儒则笃敬，侈靡之风不作，不作则平和，平和则自臻理道矣。刺史县令，久次以居之。不能者立除之，无奸柄施恩，交驰道路，既失为官之意，受弊者随之矣。
    欲庶而富，在乎久安。不教而战。是谓弃之。佐理在乎谨守制度，俾边将严兵修斥堠，使封疆不侵，不必务广，徒费中国，事无益也。古者用刑，轻中重之三典，各有攸处。方今为政之道，在乎中典，谨而守之。无为人之所贰，无请数赦，以开幸门。勿畏强御，而损制度。教令少而确守，则民情胶固矣。勿大刚以临人，事虑不尽，臣不密则失身。非所议者，勿与之言，勤思虑，不以小事而忽机。管财无多蓄，计有三年之用，外散之亲族，多蓄甚害义，令人心不宁，不宁则理事不当矣。清身检下，无使邪隙微开，而货流於外矣。
    远妻族，无使扬私於外，仍须先自戒。谨检子弟，无令开户牖，毋以亲属挠有司，一挟私，则无以提纲在上矣。子弟婿居官，随器自任，调之勿过其器，而居人之右。子弟车马服用，无令越众，则保家，则能治国，居第在乎洁，不在华，无令稍过，以荒厥心。
    ☆李宽
    宽，京兆万年人，高宗朝为太常卿，封陇西公。
    ○僧道拜君亲议状
    夫出家之徒，名曰离俗；教戒之法，谦下是先。既达苦空，理捐人我（弹曰：不敬之来自持真教，岂缘在我而不拜乎）。况君父尊重，敬比於天，拜伏之仪，事无疑惑，但以因循往代，敬其衣戒使然（事同司宰寺议中弹）。止可君父不受其拜，何得自为尊重？且像法末教，委以国王（事如内府监议中弹）。国王示以尊卑，未爽一乘之道。谨议。
    ●卷一百六十九
    ☆张延师
    延师，高宗朝左卫大将军。
    ○议不废二氏状
    窃以老氏元奥，发挥众妙之门；释教凝寂，潇洒出尘之境。自夫金容东度，真气西游，挹道希风，绵区浃域，圣朝抚运，兹道弥隆。仁祠法宇，丽充都邑；宝幢金刹，彩绚路衢。凡此凭奉，庶为资益。兼存其教，窃谓可通。谨议。
    ☆狄仁杰
    仁杰字怀英，并州太原人。举明经，授汴州判佐，天授二年累迁至地官侍郎判尚书同凤阁鸾台平章事，为来俊臣诬扌下狱，免死贬彭泽令。神功元年抉鸾台侍郎复同凤阁鸾台平章事，加银青光禄大夫。武后欲以武三思为太子，仁杰切谏，请立庐陵王。后感悟，卒复唐嗣，寻拜纳言兼右肃政台御史大夫。圣历三年卒，赠文昌右相，谥曰文惠，中宗反正，追赠司空。睿宗朝追封梁国公。
    ○奏从越王举兵诖误免死表
    臣欲闻奏，似为逆人论理；知而不言，恐乖陛下存恤之意。奏成复毁，意不能定，此辈非其本心，愿矜其诖误。
    ○请拔安东表
    臣闻先王疆理天下，皆是封域之内，制井田出兵赋，其有逆命者，因而诛焉。罪其君，吊其人，存其社稷，不夺其财。非欲土地之广，非贪玉帛之货。人有四支者，所以头目也；君有四方者，所以卫中国也。然而蝮蛇在手，既以断节全身，狠戾一隅，亦宜弃之存国。汉元帝罢珠之郡，宣帝弃车师之田，非恶多而好少也。知难即止。是为爱人。
    今以海中分为两运，风波飘荡，没溺至多。准兵计粮，犹苦不足。且得其地不足以耕织，得其人不足以赋税。臣请罢薛讷，废安东镇。三韩君长，高氏为其主，诚愿陛下存亡继绝之义，复其故地，此之美名，高於尧舜远矣。
    ○请罢百姓西戍疏勒等四镇疏
    臣闻天生四夷，皆在先王封域之外，故东距沧海，西隔流沙，北横大漠，南阻五岭，此天所以限夷狄而隔中外也。自典籍所纪，声教所及，三代不能至者，国家尽兼之矣。此则今日之四境，已逾於夏殷者也。诗人矜薄伐於太原，美化行乎江汉，是则前代之远裔，而国家之域中。至前汉时，匈奴无岁不犯边，杀略吏人。後汉则西羌侵轶汉中，东寇三辅，入河东上党，几至洛阳。由此言之，则陛下今日之土宇，过於汉朝远矣。
    若其用武荒外，邀功绝域，竭府库之实，以争硗确不毛之地，得其人不足以增赋，获其土不足以耕织，苟求冠带远夷之称，不务固本安人之术，此秦皇、汉武之所行，非二帝三王之事业也。若使越荒外以为限，穷绝域以骋欲，非但不爱人力，亦所以失天下之心也。昔始皇穷兵极武，以求广地，男子不得耕於野，女子不得蚕於室，长城之下，死者如乱麻，於是天下溃叛。汉武追高皇之宿愤，藉四帝之储实，於是定朝鲜，讨西域，平南越，击匈奴。府库空虚，资贼蜂起，百姓嫁妻卖子，流离於道路者万计。末年觉悟，息兵罢役，封丞相为富民侯，故能为天所佑也。昔人有言曰：“与覆车同轨者未尝安。”此言虽小，可以喻大。
    近者国家频岁出师，所费滋广。西戍四镇，东戍安东，调发日加，百姓虚弊。开守西域，事等石田，费用不支，有损无益。转输靡绝，杼轴殆空。越碛逾海，分兵防守，行役既久，怨旷益多。昔诗人云：“王事靡监，不能艺稷黍。”“岂不怀归？畏此罪罟，念彼共人，涕零如雨。”此则前代怨思之词也。上不是恤，则政不行而邪气作。邪气作，则虫螟生而水旱起。若此，虽祷祀百神，不能调阴阳矣。方今关东饥馑，蜀汉逃亡，江淮已南，徵求不息。人不复业，则相率为盗，本根一摇，忧患不浅。其所以然者，皆为远戍方外，以竭中国，争蛮貊不毛之地，乖子育苍生之道也。
    昔汉元纳贾捐之谋而罢朱崖郡，宣帝用魏相之策而弃车师之田，岂不欲慕尚虚名？盖惮劳人力也。近贞观年中，克平九姓，册李思摩为可汗，使统诸部者，盖以夷狄，叛则伐之，降则抚之。得推亡固存之义，无远戍劳人之役。此则近日之令典，实绥边之故事。窃见阿史那斛瑟罗，阴山贵种，代雄沙漠。若委之四镇，使统诸蕃，封为可汗遣御寇患，则国家有继绝之美，荒外无转输之劳。如臣所见，请捐四镇以肥中国，罢安东以实辽西，省军费於远方，并甲兵於塞上，则恒代之镇重，而边州之备实矣。况抚绥夷狄，盖防其越逸，苟无侵侮之患则已矣。何必穷其窟穴，与蝼蚁计较长短哉？
    且王者外宁必有内忧，盖为不勤修政故也。伏惟陛下弃之度外，无以绝域未平为念，但当敕边兵，谨守备，蓄锐以待敌，待其自至，然後击之，此李牧所以制匈奴也。当今所要者，莫若令边城警守备，远斥堠，聚军实，蓄威武。以逸待劳，则战士力倍；以主御客，则我得其便；坚壁清野，则寇无所得。自然贼深入必有颠踬之虑，浅入必无虏获之益。如此数年，可使二虏不击而服矣。
    ○请曲赦河北诸州疏
    臣闻朝廷议者，以为契丹作梗，始明人之逆顺，或因迫胁或有愿从，或受伪官，或为招慰，或兼外贼，或是土人，迹虽不同，心则无别。诚以山东雄猛，由来重气，一顾之势，至死不回。近缘军机，调发伤重，家道悉破，或至逃亡，拆屋卖田，人不为售，内顾生计，四壁皆空。重以官典侵渔，因事而起，取其髓脑，会无愧心。修筑城池，缮造兵甲，州县役使，十倍军机，官司不矜，期之必取。枷杖之下，痛切肌肤。事迫情危，不修礼义，愁苦之地，不乐其生。有利则归，且图赊死，乃君子之愧辱，小人之常行。
    人犹水也，壅之则为泉，疏之则为川，通塞随流，岂有常性？借以唐朝为喻：殷监不遥，河北河南，时有恭陵之役。主司逼迫，切不准程，瓦石乱投，一时逃散，岂不以力穷则怨？不畏刑书之至愚，皆如此类。幸蒙唐朝见舍，今为大周淳人，向无矜恕之恩，安有自新之路？昔董卓之乱，神器播迁。及卓被诛，部曲无赦，事穷变起，毒害生人，京室邱墟，化为禾黍。此由恩不普浃，失在机先。臣一读此书，未尝不掩卷叹息。今以负罪之人，必不在家。露宿草行，潜窜山泽，赦之则出，不赦则狂，山东群盗，缘兹聚结。臣以边尘暂起，不足为忧。中土不安，以此为事，臣闻持大国者不可以小理，事广泽者不可以细分。人主恢宏，不拘常法。罪之则众情恐惧，恕之则反侧自安。伏愿曲赦河北诸州，一无所问，自然人神通畅，率土欢心，诸军凯旋，得无侵扰。
    ○谏造大像疏
    臣闻为政之本，必先人事。陛下矜群生迷谬，溺丧无归，欲令像教兼行，睹相生善，非为塔庙必欲崇奢，岂令僧尼皆须檀施？得伐尚舍，而况其馀。今之伽蓝，制守宫阙，穷奢极壮，画缋尽工。宝珠殚於缀猸，瑰材竭於轮奂。工不使鬼，必在役人；物不天来，终须地出。不损百姓，将何以求？
    生之有时，用之无度，编户所奉，恒苦不充。痛切肌肤，不辞楚。游僧一说，矫陈祸福。翦解衣，仍惭其少。亦有离间骨肉，事均路人，身自纳妻，谓无彼我。皆托佛法，诖误生人。里陌动有经坊，亦立精舍。化诱所急，切於宫徵；法事所须，严於制敕。膏腴美业，倍取其多；水庄园，数亦非少。逃丁避罪，并集法门。无名之僧，凡有几万，都下检括，已得数千。且一夫不耕，犹受其弊，浮食者众，又劫人财，臣每思维，实所悲痛。
    往在江表，像法盛兴，梁武简文，舍施无限。及其三淮浪沸。五岭烟腾，列刹盈衢，无救危亡之祸；缁衣蔽路，岂有勤王之师？比年以来，风尘屡扰，水旱不节，征役稍繁，家业先空，疮痍未复，时兴工役，力所未堪。
    伏惟圣朝，功德无量，何必要营大像，而以劳费为名？虽敛僧钱，百未支一。尊容既广，不可露居，覆以百层，尚忧未遍，自馀廊庑，不得全无。又云不损国财，不伤百姓。以此事主，何谓尽忠？臣今思维，兼采众议，咸以为如来说法，以慈悲为主，下济群品，应是本心，岂欲劳人，以存虚饰？
    当今有事，边境未宁，宜宽征镇之徭，省不急之费。设令雇作，皆以利趋，既失田时，自然弃本。今不树稼，来岁必饥，役在其中，何以取给？况无官助，义无得成，若费官财，又尽人力，一隅有难，将何救之？
    ○谏杀误斫昭陵柏者疏
    犯颜直谏，自古以为难。臣以为遇桀纣则难，遇尧舜则易。夫法不至死，而陛下特杀之。是法不信於人也。人何所措其手足？且张释之有言：“设有盗长陵一坏土，陛下何以处之？”今以一柏杀二将军，後代谓陛下为何如主矣？臣不敢奉诏者，恐陷陛下於不道，且羞见释之於地下矣。
    ○乞免民租疏
    彭泽九县，百姓齐营水田。臣方到县，已是秋月，百姓嚣嚣，群然若歉。询其所自，皆云春夏以来，并无霖雨，救死不苏，营佃失时。今已不可改种，见在黄老草莱度日，旦暮之间，全无米粒。窃见彭泽地狭，山峻无田，百姓所营之田，一户不过十亩五亩。准例常年纵得全熟，纳官之外，半载无粮。今总不收，将何活路？自春徂夏，多莩亡者，检有籍历，大半除名，里里乡乡，班班户绝。如此深弊，官吏不敢自裁，谨以奏闻，伏候敕旨。
    ○檄告西楚霸王文
    垂拱四年，安抚大使狄仁杰檄告西楚霸王项君将校等曰：“鸿名不可以谬假，神器不可以力争。应天者膺乐推之名，背时者非见几之主。自祖龙御宇，横噬诸侯。任赵高以当轴，弃蒙恬而齿剑，沙邱作祸於前，望夷覆灭於後，七庙堕圯，万姓屠原。鸟思静於飞尘，鱼岂安於沸水？赫矣皇汉，受命元穹。膺赤帝之贞符，当四灵之钦运。俯张地纽，彰凤纪之祥；仰缉天纲，郁龙兴之兆。而君潜游泽国，啸聚水乡，矜扛鼎之雄，逞拔山之力，莫测天符所会，不知历数有归，遂奋关中之翼，竟垂垓下之翅。盖实由於人事，焉有属於天亡？虽驱百万之兵，终弃八千之子，以为殷监，岂不惜哉？固当匿魄东峰，收魂北极，岂合虚承庙食，广费牲牢？仁杰受命方隅，循革攸寄，今遣焚燎祠宇，削平台室，使蕙帏销尽，羽帐随烟，君宜速迁，勿为人患。檄到如律令。
    ○吁神文
    幽司於神，明隶於令，盍相儆惧，曰其何政之疵？而戾法典，违天休，将奚施而塞此咎？惟神赫灵瘅恶，击兽丽罪，不然，令拜章引咎，即解印绶去。
    ☆王
    字方庆，雍州咸阳人。以字显，起家越王府参军。武后临朝，拜广州都督，转洛州长史，迁鸾台侍郎同凤阁鸾台平章事，转凤阁侍郎，神功元年封石泉县子。以老疾乞从闲逸，授麟台监修国史。圣历二年授左庶子，进封公。长安二年卒，赠衮州都督，谥曰贞。中宗即位，追赠吏部尚书。
    ○献俘用军乐奏
    臣谨按《礼经》，但有忌日，而无忌月。晋穆帝纳后，用九月九日，是康帝忌月，於时持疑不定，下太常，礼官荀讷议称。礼祗有忌日无忌月，若有忌月，即有忌时忌岁，益无理据。当时从讷所议，军乐是军容，与常不等。臣谓振作，於事无嫌。
    ○有丧不得朝会燕乐奏
    准令式，齐大功未葬，并不得朝会，仍终丧不得参燕乐。比来朝官不依礼法，身有哀惨，陪厕朝驾，手舞足蹈。公违宪章，名教既亏，实玷皇化。请申明程式，更令禁止。
    ○请改东宫门殿名疏
    谨按史籍所载，人臣与人主言及上表，未有称皇太子名者。当为太子皇储其名尊重，不敢指斥，所以不言。西晋仆射山涛启事，称皇太子而不言名。涛中朝名士，必详典籍，故不称名，应有凭准。朝官尚犹如此，宫臣讳则不疑。今东宫殿及门名皆有触犯，临事论启，回避甚难。孝敬皇帝为太子时，改宏教门，为崇教门，沛王为皇太子时，改崇贤馆为崇文馆，皆避名讳，以尊礼典。此则成例，足为规模，伏请改换。
</div>
    <div class="pagination">
<a href="全唐文_page110.html">上一页</a><span>...</span><a href="全唐文_page106.html">106</a><a href="全唐文_page107.html">107</a><a href="全唐文_page108.html">108</a><a href="全唐文_page109.html">109</a><a href="全唐文_page110.html">110</a><span class="current-page">111</span><a href="全唐文_page112.html">112</a><a href="全唐文_page113.html">113</a><a href="全唐文_page114.html">114</a><a href="全唐文_page115.html">115</a><a href="全唐文_page116.html">116</a><span>...</span><a href="全唐文_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
